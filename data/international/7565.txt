
পশ্চিম আফ্রিকার দেশ মালিতে জাতিসংঘের শান্তিরক্ষী বাহিনীর ঘাঁটিতে রকেট হামলা চালিয়েছে বন্দুকধারীরা। এতে শান্তিরক্ষী বাহিনীর দুই সদস্য ও একজন বেসামরিক ব্যক্তি নিহত হন। আজ শনিবার স্থানীয় সময় ভোরের দিকে দেশটির উত্তরাঞ্চলের কিদাল এলাকার একটি ঘাঁটিতে ওই হামলা চালানো হয়। বার্তা সংস্থা এএফপি এ খবর জানিয়েছে। 
জাতিসংঘের সূত্রগুলোর বরাত দিয়ে এএফপি জানিয়েছে, শান্তিরক্ষী বাহিনীর নিহত দুই সদস্য গিনির নাগরিক। আর বেসামরিক ব্যক্তি একজন ঠিকাদার। পৃথক সূত্রের বরাত দিয়ে এএফ​পি জানায়, ওই হামলায় অন্তত ১৪ জন আহত হয়েছেন।মালিতে জাতিসংঘের শান্তিরক্ষা মিশনের মুখপাত্র ওলিভিয়ার সালগাদোরের বরাত দিয়ে বার্তা সংস্থা রয়টার্স জানায়, ভোর চারটার দিকে এই হামলার ঘটনা ঘটে। বন্দুকধারীদের ছোড়া চার থেকে পাঁচটি রকেট ঘাঁটির অভ্যন্তরে এসে পড়ে। এতে ওই হতাহতের ঘটনা ঘটে। ইসলামি কট্টরপন্থীদের ঠেকিয়ে মালিতে স্থিতিশীলতা ফিরিয়ে আনার লক্ষ্যে দেশটিতে শান্তিরক্ষী বাহিনী পাঠিয়েছে জাতিসংঘ। ফ্রান্সও তার সাবেক উপনিবেশ এই দেশটিতে স্থিতিশীলতা ফিরিয়ে আনতে সেনা পাঠিয়েছে। এর মধ্যেও বিভিন্ন সময় কট্টরপন্থীদের হামলা চলছে। ২০ নভেম্বর মালির রাজধানী বামাকোর র‍্যাডিসন ব্লু হোটেলে বন্দুকধারীদের গুলিতে অন্তত ২০ জন নিহত হন। দেশটিতে আল-কায়েদা ইন ইসলামিক মাগরেব (একিউএমআই), আল-মুরাবিতুন ও ম্যাসিনা লিবারেশন ফ্রন্টসহ (এমএলএফ) বেশ কয়েকটি কট্টরপন্থী সংগঠন অত্যন্ত সক্রিয়। ২০১২ সালে অধিকাংশ সময় কট্টরপন্থীরা মালির উত্তরাঞ্চলের বেশ কিছু এলাকায় নিয়ন্ত্রণ প্রতিষ্ঠা করেছিল। পরে ফরাসি সামরিক বাহিনী তাদের হটিয়ে দেয়। তারপরও ওই সব এলাকায় কট্টরপন্থীদের প্রভাব রয়ে গেছে।
