
ফিলিস্তিনের সঙ্গে শান্তি আলোচনার ইস্যুতে ইসরায়েল সরকার বিভক্ত হয়ে পড়েছে। মার্কিন পররাষ্ট্রমন্ত্রী জন কেরির সঙ্গে বৈঠকের প্রাক্কালে ইসরায়েলের প্রধান মধ্যস্থতাকারী ও বিচারমন্ত্রী জিপি লিভনি গতকাল বৃহস্পতিবার এ কথা বলেছেন।
সরকারি রেডিওকে লিভনি বলেন, মতাদর্শগত দিক দিয়ে ইসরায়েল সরকার বিভক্ত হয়ে পড়েছে। ফিলিস্তিনি ভূখণ্ডে ইহুদি বসতি স্থাপনের বিষয়টি উল্লেখ করে তিনি বলেন, ২০১০ সালের পর থেকে শান্তিপ্রক্রিয়া স্থবির থাকায় চুক্তি ছাড়াই ফিলিস্তিনি ভূখণ্ডে নিয়মিত বসতি স্থাপন করা হয়েছে।
মধ্যপ্রাচ্যের শান্তি আলোচনা আবার শুরুর লক্ষ্যে গতকাল ইসরায়েলে পৌঁছান জন কেরি। স্থবির হয়ে পড়া শান্তি আলোচনা শুরুর জন্য এ নিয়ে চতুর্থ দফায় তিনি সেখানে গেলেন।
ইসরায়েলের প্রধানমন্ত্রী বেনিয়ামিন নেতানিয়াহু, প্রেসিডেন্ট শিমন পেরেজ ও রামাল্লায় ফিলিস্তিনি প্রেসিডেন্ট মাহমুদ আব্বাসের সঙ্গে বৈঠক করার কথা কেরির।
নেতানিয়াহুর নেতৃত্বাধীন জোট সরকারে ইসরায়েলের ডানপন্থী জাতীয়তাবাদী জুইশ হোম ও মধ্যপন্থী ইয়েশ আতিদের দলও রয়েছে। এ দুই দলই ফিলিস্তিনি ভূখণ্ডে বসতি স্থাপনের ক্ষেত্রে ছাড় দেওয়ার বিরোধিতা করছে। এএফপি।
