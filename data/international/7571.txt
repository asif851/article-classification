
গত এক শতকে ইউরোপের পুরুষদের গড় উচ্চতা ১১ সেন্টিমিটার (প্রায় সাড়ে চার ইঞ্চি) বেড়েছে বলে এক গবেষণায় দাবি করা হয়েছে। গবেষকদের দাবি, উচ্চতা বাড়ার এ প্রবণতা সুস্বাস্থ্যের লক্ষণ।
সম্প্রতি অক্সফোর্ড ইকোনমিক পেপার সাময়িকীর অনলাইন সংস্করণে ওই গবেষণা প্রতিবেদনটি প্রকাশিত হয়। আজ সোমবার রয়টার্সের খবরে এ কথা জানানো হয়েছে।
প্রতিবেদনে জানানো হয়, গবেষণায় ১৮৭০ থেকে ১৯৮০ সাল পর্যন্ত ইউরোপের ১৫টি দেশের ২১ বছর বয়সী পুরুষদের তথ্য-উপাত্ত বিশ্লেষণ করা হয়েছে। এতে  দেখা গেছে, এ সময়কালের মধ্যে ইউরোপীয় পুরুষদের গড় উচ্চতা ১৬৭ সেন্টিমিটার (পাঁচ ফুট চার সাত ইঞ্চি) থেকে বেড়ে ১৭৮ সেন্টিমিটারে (পাঁচ ফুট আট তিন ইঞ্চি) দাঁড়িয়েছে।
গবেষণা দলের প্রধান ও ইংল্যান্ডের ইউনিভার্সিটি অব এসেক্সের অধ্যাপক টিমোথি হ্যাটন জানান, মানবদেহের উচ্চতা বৃদ্ধি জনগণের গড় স্বাস্থ্যের উন্নতির লক্ষণ। তিনি বলেন, এর ফলে গত ১০০ বছরে রোগের প্রাদুর্ভাব কমেছে ও স্বাস্থ্যের উন্নতি হয়েছে—এমনটাই প্রমাণিত হয়। দুটি বিশ্বযুদ্ধ ও মহামন্দার সময়েও এই অগ্রগতি বাধাপ্রাপ্ত হয়নি।
উচ্চতা বাড়ার কারণ হিসেবে গবেষকেরা শিশুমৃত্যুর হার কমে আসা, গড় আয় বৃদ্ধি, স্বাস্থ্যকর বাসস্থান, পয়োনিষ্কাশন ব্যবস্থার উন্নতি, ছোট পরিবার, উন্নত শিক্ষাব্যবস্থা, সামাজিক ও স্বাস্থ্যসেবা খাতের উন্নতি ইত্যাদি উল্লেখ করেছেন।
গবেষণাটি শুধু পুরুষদের ওপর করা হয়েছে। এর কারণ হিসেবে নারী স্বাস্থ্য বিষয় হিসেবে ঐতিহাসিক তথ্য-প্রমাণের অভাব উল্লেখ করেছেন গবেষকেরা।
