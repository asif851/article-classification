
মার্কিন ফার্স্ট লেডি হওয়ার পরই মেলানিয়া ট্রাম্প ‘শোচনীয়’ অবস্থার মধ্যে পড়েছেন। কারণ, ফার্স্ট লেডি হওয়ার পর থেকেই তাঁর জীবন নিয়ে গণমাধ্যমে শুরু হয়েছে নানান আলোচনা। আর এ কারণেই তিনি নিজেকে কিছুটা আড়াল করে রেখেছেন। এসব কথা বলেছেন, ডোনাল্ড ট্রাম্প দম্পতির বন্ধু ফিলিপ ব্লচ। দেশটির গসিব ম্যাগাজিন ‘ইউএস উইকলি’কে এক সাক্ষাৎকারে তিনি এসব কথা বলেন।
ওই ম্যাগাজিনে প্রকাশিত ফিলিপ ব্লচের সাক্ষাৎকারের বরাত দিয়ে দ্য ইনডিপেনডেন্টের খবরে বলা হয়েছে, মেলানিয়া এক অদ্ভুত ‘শোচনীয়’ অবস্থার মধ্যে পড়ে গেছেন। ফার্স্ট লেডি হওয়ার পর থেকেই মেলানিয়ার জীবন নিয়ে গণমাধ্যমে শুরু হয়েছে চুলচেরা নানান বিশ্লেষণ। কিন্তু মেলানিয়া যে জীবনের স্বপ্ন দেখতেন, তার সঙ্গে এর কোনো মিল নেই। তিনি বরং ট্রাম্প পরিবারের দেখাশোনা করেই দিনগুলো কাটাতে চেয়েছিলেন। মেলানিয়া এখন ছেলে ব্যারনের পড়াশোনার জন্য নিউইয়র্কে থাকছেন। তিনি সেখানে থাকতেন, যাতে করে ছেলে ব্যারন ঠিকমতো স্কুলে যেতে পারে।
ট্রাম্প প্রেসিডেন্ট হওয়ার পরই অভিযোগ উঠেছিল যে মেলানিয়া তাঁর স্বামীর পদের প্রভাব-প্রতিপত্তি ব্যবহার করে ‘একটি ব্যাপকভিত্তিক বাণিজ্যিক ব্র্যান্ড’ চালু করতে চেয়েছিলেন।
হোয়াইট হাউসে প্রবেশ করার পর এক জরিপে দেখা গেছে, আধুনিক ফার্স্ট লেডিদের মধ্যে পছন্দনীয়তার যে রেটিং আছে, সেখানে মেলানিয়ার রেটিং সবচেয়ে কম। আর গণমাধ্যমে অনবরত তাঁকে নিয়ে নানা জল্পনা-কল্পনার কারণেও তিনি তাঁর ‘যাপিত জীবন নিয়ে অসুখী হয়ে পড়ছেন’ এবং তাঁর জীবনটা নিয়ে ‘শোচনীয়’ অবস্থার মধ্যে পড়েছেন।
হোয়াইট হাউসের সাবেক সামাজিক সচিব অ্যান স্টক ওয়াশিংটন পোস্টকে বলেছেন, ‘এর আগের সব ফার্স্ট লেডি নিজেদের একটি ভূমিকা তৈরি করে নিয়ে ছিলেন—সময়ের পরিক্রমায় যা বিবর্তিতও হয়েছে।’ তিনি বলেন, ‘প্রেসিডেন্ট ও ফার্স্ট লেডিদের প্রথম প্রাধান্য দেওয়া উচিত তাঁদের পরিবারকে গুছিয়ে নেওয়া।’
