
নাইজেরিয়া ও কেনিয়ায় সন্দেহভাজন জঙ্গি হামলায় অন্তত ৩৯ জন নিহত হয়েছে। নাইজেরিয়ার ঘটনায় কেউ তাৎক্ষণিকভাবে দায়িত্ব স্বীকার না করলেও কেনিয়ার হামলায় সোমালিয়ায় সক্রিয় জঙ্গি ইসলামি সংগঠন আল শাবাব দায়িত্ব স্বীকার করেছে। খবর বিবিসি ও এএফপির।নাইজেরিয়ার উত্তর-পশ্চিমাঞ্চলীয় কাদুনা রাজ্যের জারিয়া শহরে গতকাল মঙ্গলবার বোমা হামলায় অন্তত ২৫ জন নিহত হয়েছে। রাজ্য গভর্নর নাসির আল-রুফাই জানান, এক আত্মঘাতী বোমা হামলাকারী একটি সরকারি অফিসে ওই হামলা চালায়। দৃশ্যত এ হামলার উদ্দেশ্য ছিল সরকারি কর্মচারীদের হত্যা করা। জরুরি সহায়তা বিভাগের কর্মীরা হামলায় হতাহত ব্যক্তিদের সরিয়ে নেন। গত রোববার রাতেই মধ্য নাইজেরিয়ার জোস শহরে আলাদা তিনটি সন্ত্রাসী হামলায় ৫১ জন নিহত হয়।সাম্প্রতিক সময়ে জঙ্গি ইসলামি সংগঠন বোকো হারাম উত্তর নাইজেরিয়ায় বেশ কয়েকটি হামলা চালিয়েছে। তবে গতকালের হামলার দায় তারা বা অন্য কেউ তাৎক্ষণিকভাবে স্বীকার করেনি।এদিকে কেনিয়ার সোমালিয়া-সংলগ্ন সীমান্তে বন্দুকধারীদের হামলায় অন্তত ১৪ জন নিহত হয়েছে। গত সোমবার রাতের এ হামলায় আহত হয় বেশ কয়েকজন। সোমালিয়ায় সক্রিয় জঙ্গি ইসলামি সংগঠন আল শাবাব ওই হামলার কথা স্বীকার করেছে। নিহত ব্যক্তিরা কেনিয়ার উত্তর-পূর্বাঞ্চলের মান্দেরি কাউন্টির একটি খনির শ্রমিক বলে মনে করা হচ্ছে। তারা যেখানে নিহত হয়েছে, তার কাছেই সামরিক বাহিনীর একটি ক্যাম্প আছে।গত বছরের ডিসেম্বর মাসে আল শাবাবের হামলায় মান্দরাতেই ৩৬ খনিশ্রমিক নিহত হয়।
