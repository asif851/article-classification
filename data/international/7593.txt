
প্রতিপক্ষ ডোনাল্ড ট্রাম্পকে একহাত নিতে সদ্যঃপ্রয়াত বক্সার মোহাম্মদ আলীর উদাহরণ টেনেছেন হিলারি ক্লিনটন।
যুক্তরাষ্ট্রের আসন্ন প্রেসিডেন্ট নির্বাচনে ডেমোক্রেটিক দলের সম্ভাব্য প্রার্থী হিলারি এখন ক্যালিফোর্নিয়া অঙ্গরাজ্য চষে বেড়াচ্ছেন। সেখানে আগামী মঙ্গলবার দলীয় বাছাইপর্বের নির্বাচন অনুষ্ঠিত হবে।
গতকাল শনিবার নির্বাচনী প্রচারে হিলারি ও তাঁর স্বামী সাবেক প্রেসিডেন্ট বিল ক্লিনটনের বক্তব্যজুড়ে ছিল মোহাম্মদ আলীর জন্য শোকগাথা।
হিলারি তাঁর বক্তব্যে বলেন, মোহাম্মদ আলীর মৃত্যুতে তাঁরা শোকে বিহ্বল। এই দিনে স্মরণ করা প্রাসঙ্গিক যে দেশের সব প্রতিকূলতা সরিয়ে এগিয়ে যাওয়ার অবকাশ আছে। দেশের মানুষ নিজ নিজ ধর্মের উপাসনা করতে সক্ষম। মানুষ নিজের ইচ্ছা অনুযায়ী নাম পছন্দ করতে পারে।
কিংবদন্তি মোহাম্মদ আলীর নাম উচ্চারণ করে হিলারি বলেন, এই দেশে স্বপ্ন দেখা এবং মেধা ও কঠোর পরিশ্রমে স্বপ্নকে এগিয়ে নেওয়া সম্ভব।  হিলারি বলেন, যে আমেরিকায় কখনো জন্ম-উৎস খোঁজা হয়নি, কে কোন ধর্ম বা জাতি-গোষ্ঠীর তা নিয়ে প্রশ্ন করা হয়নি, সব সময় সেই আমেরিকায় বিশ্বাস করেন তিনি।
রিপাবলিকান দলের সম্ভাব্য প্রেসিডেন্ট প্রার্থী ডোনাল্ড ট্রাম্প তাঁর বিতর্কিত ‘ট্রাম্প ইউনিভার্সিটি’ মামলায় বিচারক নিয়ে প্রশ্ন তুলেছেন। মেক্সিকান বংশোদ্ভূত বিচারকের নিরপেক্ষতা নিয়ে ট্রাম্পের দেওয়া বক্তব্যের জবাব দিয়েছেন হিলারি।
হিলারি বলেন, বিচারক কিউরেল তাঁর মতো এবং ট্রাম্পের মতোই একজন আমেরিকান। তাঁর জন্ম-উৎস নিয়ে প্রশ্ন করায় ট্রাম্পের সমালোচনা করেন হিলারি।
হিলারির স্বামী বিল ক্লিনটনের ব্যক্তিগত বন্ধু ছিলেন মোহাম্মদ আলী। বিল ক্লিনটনও তাঁর স্ত্রীর নির্বাচনী প্রচারে প্রয়াত মুষ্টিযোদ্ধাকে স্মরণ করেন। তাঁর বক্তব্যে মোহাম্মদ আলীর ধর্মান্তরিত হওয়া, নাম পরিবর্তন করা, যুদ্ধবিরোধী অবস্থানের প্রসঙ্গ উঠে আসে।
ক্লিনটন বলেন, মোহাম্মদ আলী তাঁর সময়ের চেয়ে বড় মাপের মানুষ ছিলেন।
