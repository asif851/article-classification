
জাপান সাগরে স্বল্প দূরত্বের তিনটি ব্যালিস্টিক ক্ষেপণাস্ত্র ছুড়েছে উত্তর কোরিয়া। আজ শনিবার সকালে আধঘণ্টার ব্যবধানে উত্তর কোরিয়ার গ্যাংওন প্রদেশ থেকে এসব ক্ষেপণাস্ত্র ছোড়া হয়। মার্কিন সেনা সূত্র বলছে, উত্তর কোরিয়ার এই চেষ্টা ব্যর্থ হয়েছে।
দক্ষিণ কোরিয়ার প্রতিরক্ষা মন্ত্রণালয়ের বরাত দিয়ে বিবিসি অনলাইনের খবরে জানানো হয়, স্থানীয় সময় আজ সকাল ৬টা ৪৯ মিনিটে পিয়ংইয়ং প্রথম ক্ষেপণাস্ত্রটি ছোড়ে। ক্ষেপণাস্ত্রগুলোর দূরত্ব ছিল ১৫০ মাইল।
গত মাস থেকে যুক্তরাষ্ট্রের প্রশান্ত মহাসাগরীয় গুয়াম ঘাঁটিতে ক্ষেপণাস্ত্র হামলার হুমকি দিয়ে আসছিল পিয়ংইয়ং। সর্বশেষ এই ক্ষেপণাস্ত্র পরীক্ষা গুয়ামের জন্য হুমকি নয় বলেছে মার্কিন সোনা সূত্র।
যুক্তরাষ্ট্রের প্রশান্ত মহাসাগরীয় কমান্ডের কমান্ডার ডেভ বেনহ্যাম বলেন, প্রথম ও তৃতীয় ক্ষেপণাস্ত্রটি উড়ন্ত অবস্থায়ই ব্যর্থ হয়েছে। দ্বিতীয়টি নিক্ষেপের অল্প সময় পরই ভূপতিত হয়।
চলমান উত্তেজনার মোকাবিলায় সেনাবাহিনী উত্তর কোরিয়ার ওপর কঠোর নজরদারি করছে বলে জানিয়েছে দক্ষিণ কোরিয়া।
