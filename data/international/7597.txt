
ব্রাজিলের প্রেসিডেন্ট নির্বাচন আজ রোববার। বিভিন্ন জরিপ বর্তমান প্রেসিডেন্ট দিলমা রুসেফের এগিয়ে থাকার কথা বললেও আভাস দিচ্ছে, কয়েক দশকের মধ্যে সবচেয়ে হাড্ডাহাড্ডি লড়াই হবে এই নির্বাচনে। খবর এএফপি ও রয়টার্সের।১২ বছর ধরে টানা ক্ষমতায় রয়েছে দিলমা রুসেফের দল ওয়ার্কার্স পার্টি (পিটি)। এবার তাঁকে কঠিন চ্যালেঞ্জের মুখে ফেলেছেন সোশ্যালিস্ট পার্টির প্রার্থী মারিনা সিলভা। সাবেক পরিবেশমন্ত্রী সিলভা ব্রাজিলে ‘নতুন রাজনীতির’ প্রয়োজনীয়তার কথা তুলে ধরে দেশটির প্রথম কৃষ্ণাঙ্গ প্রেসিডেন্ট হওয়ার চ্যালেঞ্জে নেমেছেন।সাম্প্রতিক বিভিন্ন সহিংস ঘটনার প্রেক্ষাপটে নির্বাচনকে কেন্দ্র করে দেশজুড়ে কড়া নিরাপত্তাব্যবস্থা নেওয়া হয়েছে।সর্বশেষ এক জরিপে দেখা যায়, ব্রাজিলের প্রথম নারী প্রেসিডেন্ট রুসেফ তাঁর প্রতিদ্বন্দ্বী সিলভার চেয়ে মাত্র তিন শতাংশ এগিয়ে আছেন। তবে কেউই প্রয়োজনীয় ৫০ শতাংশ সমর্থন পাচ্ছেন না বলে আভাস মিলেছে। সে ক্ষেত্রে ২৬ অক্টোবর দ্বিতীয় দফা ভোট হবে।মারিনা সিলভা গত শুক্রবার খুদে ব্লগ লেখার ওয়েবসাইট টুইটারে ভোটারদের উদ্দেশে লিখেছেন, ‘এখন এমন একজনকে ভোট দেওয়ার সময়, যিনি পিটির ১২ বছরের শাসনের অবসান ঘটাতে পারবেন।’রুসেফের সরকারের বিরুদ্ধে দুর্নীতির অভিযোগই মূলত তাঁকে কঠিন পরীক্ষার মুখে ফেলেছে। তবে সরকারের সমাজকল্যাণমূলক কিছু নীতি সিলভার চেয়ে তাঁকে এগিয়ে রেখেছে। অন্যদিকে কৃষ্ণাঙ্গদের ভোট এবং ‘নতুন রাজনীতির’ স্লোগানই সিলভার সবচেয়ে বড় পুঁজি। গবেষণা প্রতিষ্ঠান প্রসপেক্টিভা কনসালটেন্সির বিশ্লেষক আন্দ্রে সিজার বলেন, কয়েক দশকের মধ্যে ব্রাজিলে এটাই সবচেয়ে হাড্ডাহাড্ডি লড়াই হতে যাচ্ছে।সিলভা যে ওয়ার্কার্স পার্টির প্রার্থীর বিরুদ্ধে প্রেসিডেন্ট পদের জন্য লড়াইয়ে নেমেছেন, সেই দলের নেতা লুলা ডি সিলভার সরকারের পরিবেশমন্ত্রী হিসেবে দায়িত্ব পালন করেছিলেন তিনি। সোশ্যালিস্ট পার্টির প্রার্থী এদুয়ার্দো কাম্পোস সম্প্রতি বিমান দুর্ঘটনায় নিহত হওয়ায় দল তাঁকে মনোনয়ন দেয়।রাবারবাগানে কাজ করা এক হতদরিদ্র পরিবারে জন্ম মারিনা সিলভার। তাঁর পূর্বপুরুষেরা পর্তুগিজ ও আফ্রিকান কৃষ্ণাঙ্গ। ১১ ভাইবোনের মধ্যে তিনিই প্রথম লিখতে ও পড়তে শেখেন। পড়াশোনার পাশাপাশি গৃহপরিচারিকার কাজ পর্যন্ত করেছেন। দারিদ্র্যের বাধা ঠেলে ইতিহাস বিষয়ে স্নাতক ডিগ্রি লাভ করেন সিলভা। তখন থেকেই রাজনীতিতে সক্রিয় হন।
 
দিলমা রুসেফ (৬৬)ওয়ার্কার্স পার্টিঅর্থনীতিবিদ, সাবেক গেরিলা২০০৩-২০০৫খনি ও জ্বালানি মন্ত্রী২০০৫-২০১০প্রেসিডেন্ট দপ্তরের মহাসচিব২০১১ থেকে বর্তমানব্রাজিলের প্রেসিডেন্ট
 
মারিনা সিলভা (৫৬)সোশ্যালিস্ট পার্টিইতিহাসে স্নাতক পরিবেশকর্মী১৯৯১-১৯৯৪প্রাদেশিক আইনসভার সদস্য১৯৯৫-২০০১সিনেটর২০০৩-২০০৮পরিবেশন্ত্রী
