
বিশ্বব্যাংকের সাবেক অর্থনীতিবিদ আশরাফ ঘানি আফগানিস্তানের প্রেসিডেন্ট নির্বাচনে জয়ী হয়েছেন। তিনি পেয়েছেন ৫৬ দশমিক ৪ শতাংশ ভোট। তিনি দেশটির বর্তমান প্রেসিডেন্ট হামিদ কারজাইয়ের স্থলাভিষিক্ত হবেন। গতকাল সোমবার প্রকাশিত দ্বিতীয় দফা ভোটের প্রাথমিক ফলাফলে এই তথ্য জানা গেছে। খবর বিবিসি ও এএফপির।দেশটির নির্বাচন কমিশন সূত্রে বলা হয়, প্রাথমিক ফলাফলে আশরাফ ঘানির প্রতিদ্বন্দ্বী আবদুল্লাহ আবদুল্লাহ পেয়েছেন ৪৩ দশমিক ৫ শতাংশ ভোট। দেশটির সাবেক এই পররাষ্ট্রমন্ত্রী প্রাথমিক ফলাফল প্রত্যাখ্যান করেছেন। তাঁর অভিযোগ, তিনি ভোট জালিয়াতির শিকার হয়েছেন। তবে দেশটির সাবেক অর্থমন্ত্রী আশরাফ ঘানি বলেছেন, ন্যায়সংগতভাবেই তিনি প্রেসিডেন্ট নির্বাচনে জয়ী হয়েছেন। অবশ্য সরকারিভাবে ফলাফল ঘোষণা করা হবে ২৪ জুলাই।গত ১৪ জুন দ্বিতীয় দফার এ নির্বাচনে ভোট গ্রহণ হয়। গত এপ্রিলে অনুষ্ঠিত প্রথম দফার ভোট। তবে ওই নির্বাচনে কোনো প্রার্থীই শতকরা ৫০ ভাগের বেশি ভোট না পাওয়ায় দ্বিতীয় দফায় ভোট গড়ায়।
