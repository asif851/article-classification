
ইসলামিক রিসার্চ ফাউন্ডেশন ও পিস টিভির প্রতিষ্ঠাতা ভারতের নাগরিক জাকির নায়েকের জনসমক্ষে দেওয়া বক্তব্য তদন্ত করতে পুলিশকে নির্দেশ দিয়েছেন মহারাষ্ট্রের মুখ্যমন্ত্রী দেবেন্দ্র ফড়নবিশ। খবর এনডিটিভি ও টাইমস অব ইন্ডিয়ার।মহারাষ্ট্রের মুখ্যমন্ত্রীর এই বক্তব্যের আগে মুম্বাইয়ে অবস্থিত জাকির নায়েকের প্রতিষ্ঠিত ফাউন্ডেশনের কার্যালয়ের চারপাশে নিরাপত্তা বাহিনীর সদস্যদের মোতায়েন করা হয়।জাকির নায়েকের দেওয়া বক্তব্যে উৎসাহিত হয়ে তরুণেরা জঙ্গিবাদে জড়িয়ে পড়ছে বলে কোনো কোনো মহল অভিযোগ তুলেছে। এমন অভিযোগের মধ্যে মুখ্যমন্ত্রীর এই ঘোষণা এল।এর আগে ভারতের কেন্দ্রীয় সরকার অবশ্য জাকির নায়েকের ব্যাপারে ‘যথাযথ পদক্ষেপ’ নেওয়ার ইঙ্গিত দিয়েছিল। দেশটির স্বরাষ্ট্র মন্ত্রণালয় জাকির নায়েকের বক্তব্য যাচাই করে করণীয় ঠিক করবে। কেন্দ্রীয় তথ্যমন্ত্রী ভেঙ্কাইয়া নাইডু বলেন, ‘স্বরাষ্ট্র মন্ত্রণালয় টেলিভিশনে প্রচারিত জাকির নায়েকের বক্তব্য খতিয়ে দেখছে। এরপরই করণীয় ব্যাপারে সিদ্ধান্ত নেওয়া হবে। গণমাধ্যমে খবর বের হয়েছে যে তাঁর বক্তব্য অপ্রীতিকর।’খবরে বলা হয়, জাকির নায়েকের বক্তব্য প্রচার হয় পিস টিভিতে। অভিযোগ আছে ওই টিভিতে ‘সব মুসলমানের সন্ত্রাসী হওয়ার আহ্বান জানানো হয়।’গুলশানে রেস্তোরাঁয় হামলাকারী দুই জঙ্গি জাকির নায়েককে অনুসরণ করতেন। গুলশানের ওই রেস্তোরাঁয় এক হামলাকারী ক্ষমতাসীন দল আওয়ামী লীগের এক নেতার ছেলে রোহান ইমতিয়াজ। তিনি সামাজিক যোগাযোগের মাধ্যম ফেসবুকে জাকির নায়েককে নিয়ে প্রচার চালিয়েছিলেন বলে বাংলাদেশের গণমাধ্যমে খবর প্রকাশিত হয়।জাকির নায়েকের বক্তব্যের কারণে তাঁর প্রতিষ্ঠিত ইসলামিক রিসার্চ ফাউন্ডেশন যুক্তরাজ্য ও কানাডায় নিষিদ্ধ করা হয়েছে। এ ছাড়া মালয়েশিয়ায় নিষিদ্ধ ১৬ চিন্তাবিদের একজন জাকির নায়েক।
