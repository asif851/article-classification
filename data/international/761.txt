
ভারতীয় একটি ড্রোন গুলি করে ভূপাতিত করার দাবি করেছে পাকিস্তান।
গতকাল শনিবার পাকিস্তান সেনাবাহিনীর পক্ষ থেকে এমন দাবি করা হয়। বার্তা সংস্থা পিটিআই এই তথ্য জানিয়েছে।
পাকিস্তান সেনাবাহিনীর ভাষ্য, নিয়ন্ত্রণরেখা অতিক্রম করে পাকিস্তান ভূখণ্ডে অনধিকার প্রবেশের পর ভারতীয় ড্রোনটিকে গুলি করে ভূপাতিত করা হয়।
পাকিস্তান সেনাবাহিনীর মুখপাত্র লে. জেনারেল অসীম বাজওয়া টুইটারে লিখেছেন, স্থানীয় সময় বিকেল ৪টা ৪৫ মিনিটে একটি ভারতীয় কোয়াডকপ্টার গুলি করে ভূপাতিত করা হয়।
পাকিস্তানি এই সেনা কর্মকর্তার দাবি, ভারতীয় ড্রোনটি নিয়ন্ত্রণরেখা থেকে প্রায় ৬০ মিটার ভেতরে (পাকিস্তান অংশে) অনধিকার প্রবেশ করেছিল। ভূপাতিত করার পর পাকিস্তানের রাখচাকরি সেক্টরের আগাহি পোস্টের কাছে ড্রোনের ধ্বংসাবশেষ পড়ে।
পাকিস্তানের দাবির বিষয়ে ভারতের কাছ থেকে কোনো বক্তব্য তাৎক্ষণিকভাবে পাওয়া যায়নি।
