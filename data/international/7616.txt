
নির্বাচনের আগে হিলারি ক্লিনটন ও ডোনাল্ড ট্রাম্প উভয়ই পরস্পরকে প্রেসিডেন্ট পদে অযোগ্য বলে আসছিলেন। মজার ব্যাপার হলো, এবার যাঁরা ভোট দিয়েছেন, তাঁদের মধ্যে ১ কোটি ৮০ লাখ লোক মনে করেন, এই দুজনের কেউই যোগ্য নন। যদিও তাঁদের বেশির ভাগ লোক হিলারি বা ট্রাম্পকেই ভোট দিয়েছেন।বুথ-ফেরত ভোটারদের ওপর চালানো জরিপ বিশ্লেষণ করে ওই তথ্য পাওয়া গেছে। জরিপের ফল অনুযায়ী, হিলারি ও ট্রাম্প দুজনকেই অপছন্দ করা ভোটারদের সংখ্যা ভোটাধিকার প্রয়োগ করা মোট ভোটারের ১৪ শতাংশ। এই ১ কোটি ৮০ লাখ ভোটারের ৬৯ শতাংশ ট্রাম্পের ওপর বেশি ক্ষুব্ধ এবং ১৫ শতাংশ হিলারির ওপর বিরক্ত। দেখা গেছে, তাঁদের প্রতি সাতজনে একজন হিলারি বা ট্রাম্পের কাউকেই ভোট দেননি, দিয়েছেন তৃতীয় কোনো প্রার্থীকে।জরিপ অনুযায়ী, এই ভোটারদের ৩৮ শতাংশ রিপাবলিকান এবং ১৮ শতাংশ ডেমোক্র্যাট। বাদ বাকি ভোটার কোনো দলের সমর্থক নন।জরিপের ফল বলছে, উভয় প্রধান প্রার্থীর ওপর বিরক্ত এই ভোটাররা যদি ভোট না দিতেন, তাহলে হিলারি ৫৩ শতাংশ ভোট পেতেন। ট্রাম্প পেতেন ৪৪ শতাংশ।নির্বাচনের পর থেকেই রিপাবলিকান পার্টির বিজয়ী প্রার্থী ট্রাম্পের বিরুদ্ধে বিক্ষোভ চলছে। শুক্রবার সেখানে টানা তৃতীয় দিনের মতো বিক্ষোভ চলে। যদিও হিলারি ক্লিনটন পরাজয় মেনে নিয়ে ট্রাম্পকে সহযোগিতার আশ্বাস দিয়েছেন।
