
নিউইয়র্কে কোনো ধরনের বিদ্বেষপূর্ণ হামলা বরদাশত করা হবে না বলে জানিয়েছেন। নিউইয়র্কে কোনো মুসলমান বিদ্বেষপূর্ণ হামলার শিকার হলে সঙ্গে সঙ্গে মেয়রের কার্যালয়ে জানাতে বলেন তিনি। দ্রুত ব্যবস্থা নেওয়ার আশ্বাস দেন।
মেয়র বলেন, সব দিকে বাংলাদেশি কমিউনিটি সবচেয়ে বেশি এগিয়ে। বাংলাদেশি কমিউনিটি নিউইয়র্কের রাজনীতি ও অর্থনীতিতে অভাবনীয় ভালো করবে।
স্থানীয় সময় গত রোববার রাতে নিউইয়র্কের কুইন্সের জ্যামাইকায় হিল সাইড ব্যাংকোয়েট হলে এক অনুষ্ঠানে বিল ডি ব্লাজিও এসব কথা বলেন। ব্লাজিওর নির্বাচনী তহবিল সংগ্রহে এই অনুষ্ঠানের আয়োজন করা হয়। অনুষ্ঠানের নাম দেওয়া হয় ‘বাংলাদেশি আমেরিকান কমিউনিটি ফর মেয়র বিল ডি ব্লাজিও ফান্ডিং ইভেন্ট’।
নিউইয়র্কের মেয়র বলেন, নিউইয়র্ক নগরীর প্রত্যেক নাগরিকের অধিকার সমান। তাই সবার অধিকার রক্ষায় নগরীর প্রশাসন সক্রিয়।
এ ধরনের আয়োজন করতে বাংলাদেশিদের প্রশংসা করে মেয়র বলেন, বাংলাদেশিদের এ ধরনের আয়োজনে তিনি অভিভূত। ছাত্রাবস্থায় ব্রুকলিনের চার্চ ম্যাগডোনাল্ডে যাতায়াতের সময় থেকে তিনি বাংলাদেশি মানুষ চেনেন। তাঁদের ভালোবাসা ও আন্তরিকতা তাঁকে মুগ্ধ করে বলেও জানান।
অনুষ্ঠানে অন্যদের মধ্যে বক্তব্য দেন ফান্ডিং ইভেন্টের চেয়ারম্যান মোহাম্মদ ওয়াহেদুর রহমান, কো-অর্ডিনেটর আকতার হোসাইন, ফিলাডেলফিয়া নগরের ডেপুটি মেয়র নিনা আহমেদ, ফান্ডিং ইভেন্টের সদস্যসচিব ফখরুল ইসলাম দেলোয়ার প্রমুখ।
বক্তাদের মধ্যে ফান্ডিং ইভেন্টের সদস্যসচিব ফখরুল ইসলাম দেলোয়ার নিউইয়র্কে বাংলাদেশিদের অবদানের কথা মেয়রকে স্মরণ করিয়ে দেন। তিনি বলেন, বাংলাদেশি, বিশেষ করে মুসলমানদের আস্থার জায়গা বিল ডি ব্লাজিও। বাংলাদেশিরা যখনই কোনো ধরনের বিপদে পড়েছেন, মেয়র তখনই সহযোগিতার হাত বাড়িয়েছেন। তহবিল সংগ্রহে তিনি বাংলাদেশি কমিউনিটিকে এগিয়ে আসার আহ্বান জানান।
অনুষ্ঠানে নিউইয়র্কের বাংলাদেশি কমিউনিটির বিশিষ্ট ব্যক্তি ও ব্যবসায়ীরা অংশ নেন।
