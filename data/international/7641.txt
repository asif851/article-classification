
সিরিয়ার প্রেসিডেন্ট বাশার আল-আসাদ বলেছেন, তিনি আশা করছেন, সন্ত্রাসের বিরুদ্ধে লড়াইয়ে যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্প তাঁর একজন বন্ধু হয়ে উঠবেন। তবে সতর্কভাবে তাঁকে পর্যবেক্ষণও করছে সিরিয়া। পর্তুগালের আরটিপি টেলিভিশনকে দেওয়া সাক্ষাৎকারে বাশার এ কথা বলেন।বাশার বলেন, ট্রাম্প যদি সন্ত্রাসের বিরুদ্ধে অঙ্গীকার পূরণ করেন, তাহলে তিনি হবেন একজন ‘স্বাভাবিক মিত্র’। তিনি বলেন, ‘তিনি কী করতে যাচ্ছেন তা আমরা এখনো জানি না। কিন্তু সন্ত্রাসের বিরুদ্ধে তিনি যদি লড়াই শুরু করেন, সে ক্ষেত্রে রুশ এবং ইরানিদের সঙ্গে সিরীয়দের যে ধরনের বন্ধুত্ব তেমনটাই হতে পারে।’যুক্তরাষ্ট্রের বর্তমান নীতি অনুসারে দেশটি আইএস এবং অন্য ইসলামপন্থী সশস্ত্র গ্রুপগুলোর বিরুদ্ধে। এ ছাড়া বাশারবিরোধী পক্ষকে সমর্থন করে আসছে যুক্তরাষ্ট্র। এমন প্রেক্ষাপটে ট্রাম্প তাঁর প্রতিশ্রুতি কতটা পূরণ করতে পারবেন, সে বিষয়ে সন্দেহ প্রকাশ করেন বাশার আল-আসাদ।এই সিরীয় প্রেসিডেন্ট বলেন, ‘ট্রাম্প আইএসের বিরুদ্ধে লড়াই করার প্রতিশ্রুতি দিয়েছিলেন। কিন্তু তিনি কি তা সত্যিই করতে পারবেন?’ সুতরাং বিষয়টি সতর্কভাবে পর্যবেক্ষণ করা হবে বলে উল্লেখ করেন এই নেতা।ডোনাল্ড ট্রাম্প এর আগে বলেছিলেন, বাশার আল-আসাদকে উৎখাত করা নয় বরং সিরিয়ায় আইএস দমনকেই তিনি প্রাধান্য দেবেন।এদিকে সিরিয়ায় সংঘাত আরও জোরালো রূপ নিচ্ছে। সরকারি বিমান থেকে বিদ্রোহীদের দখলে থাকা আলেপ্পোর পূর্বাঞ্চলীয় এলাকায় বোমা বর্ষণ করা হয়েছে মঙ্গলবার। তিন সপ্তাহের মধ্যে এটাই প্রথম হামলা বলে মানবাধিকারকর্মীরা জানাচ্ছেন।
