
ভারতের দিল্লির বিধানসভা নির্বাচনে আজ শনিবার ভোট নেওয়া শুরু হয়েছে। টাইমস অব ইন্ডিয়া অনলাইনের প্রতিবেদনে জানানো হয়, স্থানীয় সময় সকাল আটটায় শুরু হয়ে ভোট গ্রহণ চলবে সন্ধ্যা ছয়টা পর্যন্ত। ভোটের ফল গণনা হবে ১০ ফেব্রুয়ারি। বিভিন্ন গণমাধ্যমের প্রতিবেদনে বলা হচ্ছে, বহুল আলোচিত এই নির্বাচনে লড়াই হবে মূলত প্রধান দুই প্রতিদ্বন্দ্বী ভারতীয় জনতা পার্টি (বিজেপি) ও আম আদমি পার্টির (এএপি) মধ্যে। কে বসছেন দিল্লির মসনদে, বিজেপির কিরণ বেদী না এএপির অরবিন্দ কেজরিওয়াল? টাইমস অব ইন্ডিয়া অনলাইন বলছে, মাত্র কয়েক হাজার ভোটের ব্যবধানে জয়-পরাজয় নির্ধারিত হবে। এএপি জিতলে মুখ্যমন্ত্রী হবেন দলীয় প্রধান অরবিন্দ কেজরিওয়াল। বিজেপি জয়ী হলে দিল্লির শীর্ষ পদটি পাবেন কিরণ বেদী। ৭০ আসনের দিল্লি বিধানসভা নির্বাচনে প্রতিদ্বন্দ্বিতা করছেন ৬৭৩ জন প্রার্থী। এর মধ্যে নারী প্রার্থী ৬৩ জন। ভোটার সংখ্যা প্রায় ১ কোটি ৩৩ লাখ। ১১ হাজার ৭৬৩টি কেন্দ্রে ভোট নেওয়া হচ্ছে। নির্বাচনে ৭২ শতাংশ ভোট পড়তে পারে। আইনশৃঙ্খলা রক্ষায় কাজ করছেন পুলিশ ও আধা সামরিক বাহিনীর ৫৫ হাজার সদস্য। দিল্লির নির্বাচন নিয়ে নানা জরিপ এএপিকে এগিয়ে রেখেছে। ছয়টি জরিপের ফলাফল একত্র করে এনডিটিভির করা এক জরিপের ফলে জানানো হয়, এএপি ৩৬টি আসন পেতে পারে। দিল্লিতে সরকার গঠনের জন্য ঠিক এই সংখ্যাটিই দরকার। বিজেপি ও তাদের সহযোগী আকালি দল পেতে পারে ৩০টি আসন। কংগ্রেস পাবে মাত্র চারটি।
