
কাজ শেষে ঘরে ফিরে নিক ডাব দেখেন, সদর দরজায় তালা নেই। ঘর থেকে টাকাসহ প্রয়োজনীয় জিনিসপত্র উধাও। কম্পিউটার খোলা। জিনিসপত্র নিয়ে চোর কেটে পড়লেও করে গেছে মারাত্মক ভুল। যোগাযোগের মাধ্যম ফেসবুকে তার অ্যাকাউন্ট খুলে রেখে গেছে।
আর যায় কোথায়? গ্যাক করে চোরকে পাকড়ালেন তিনি। গত মঙ্গলবার যুক্তরাষ্ট্রের মিনেসোটা অঙ্গরাজ্যের সেন্ট পলস শহরে এ ঘটনা ঘটে।
দ্রুত ওই অ্যাকাউন্টে ঢুকে চোরের সব তথ্য জেনে নেন নিক ডাব। চোরের নাম নিকোলাস উইগ। বয়স ২৬। আর দেরি করেননি তিনি। সোজা থানায় গিয়ে অভিযোগ করেন। ফেসবুক থেকে চোরের ছবিটিও নেওয়া হয়। এরপর শুধু বাকি ছিল চোরকে পাকড়াও করার কাজ। উইগকে ধরার পর তাঁর হাতে চুরি যাওয়া ঘড়ি পাওয়া যায়।
এ ব্যাপারে ডাকোটা কাউন্টির অ্যাটর্নির কার্যালয়ের মুখপাত্র মনিকা জেনসেন বলেন, ‘ডাকোটা কাউন্টিতে এই প্রথম এ ধরনের ঘটনা ঘটল। যেখানে একজন চোর চুরির পরে ফেসবুকে তার অ্যাকাউন্ট খুলে রেখে যায়।’
পুলিশের কাছে নিকোলাস উইগ স্বীকার করেছেন যে তিনিই ওই বাড়িতে ঢুকেছেন। বৃষ্টিতে ভেজা জামাকাপড় ঘরে রেখেছেন। ফেসবুকে লগইন করেছেন এবং জিনিসপত্র চুরি করেছেন। এ অপরাধের জন্য উইগের ১০ বছরের কারাদণ্ডাদেশ এবং ২০ হাজার মার্কিন ডলার (১৫ লাখ ৫৪ হাজার ৬০০ টাকা) জরিমানা হতে পারে।
 
