
পাকিস্তানে তালেবানের এক জ্যেষ্ঠ নেতা গত বছরের অক্টোবরে স্কুলছাত্রী মালালা ইউসুফজাইয়ের ওপর হামলার জন্য দুঃখ প্রকাশ করেছেন। মালালাকে পাঠানো এক চিঠিতে আদনান রশিদ নামের ওই নেতা হামলার জন্য দুঃখ প্রকাশ করেন। যুক্তরাষ্ট্রের চ্যানেল ফোরসহ বিশ্বের অন্যান্য সংবাদমাধ্যম চিঠির অনুলিপি পেয়েছে। আদনান রশিদ চিঠিতে মালালাকে বলেন, একজন ভাইয়ের মতো তিনি মালালার প্রতি আবেগ পোষণ করেন। কারণ, তাঁরা একই গোষ্ঠী ইউসুফজাইয়ের অন্তর্ভুক্ত। তিনি বলেন, নারীশিক্ষা নিয়ে আন্দোলনের জন্য নয়, বরং তালেবানবিরোধী ‘অপপ্রচার’ চালানোর কারণে মালালার ওপর হামলা চালানো হয়।মালালাকে হামলার বিষয়টি ভুল কি না—জানাতে অস্বীকৃতি জানিয়ে রশিদ বলেন, হামলা ভুল না ঠিক, তা সৃষ্টিকর্তা বিচার করবেন। এ ছাড়া মালালার ওপর হামলাকে একটি দুর্ঘটনা মনে করেন তিনি।গত শুক্রবার নিউইয়র্কে জাতিসংঘ সদর দপ্তরে এক ভাষণে মালালা বলে, বই ও কলমকে জঙ্গিরা ভয় পায়। ধারণা করা হচ্ছে, জাতিসংঘে মালালার ভাষণের পাল্টা জবাব দিতেই আদনান রশিদ এই চিঠি পাঠিয়েছেন। বিবিসি।
