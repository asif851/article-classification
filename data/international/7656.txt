
অভিবাসীদের জন্য নতুন করে আরেকটি ‘নির্বাহী আদেশ’ জারি করবেন বলে ভাবছেন মার্কিন প্রেসিডেন্ট ডোনাল্ড ট্রাম্প। গতকাল শুক্রবার ফ্লোরিডাতে যাওয়ার পথে সাংবাদিকদের এমন আভাস দিয়েছেন তিনি। আগামী সোম বা মঙ্গলবার এ বিষয়ে সিদ্ধান্ত জানানোর সম্ভাবনা রয়েছে।
বিবিসি অনলাইনের আজ শনিবারের প্রতিবেদনে বলা হয়, মুসলিম অভিবাসীদের ভ্রমণ নিষেধাজ্ঞার বিষয়ে সাংবাদিকদের ডোনাল্ড ট্রাম্প বলেন, ‘আমরা এই লড়াইয়ে জিতব। তবে দুর্ভাগ্যজনক বিষয় হচ্ছে, সময়টা একটু বেশিই লাগছে।’ তিনি আরও বলেন, একদম নতুন করে আরেকটা আদেশ জারি করা থেকে শুরু করে সামনে আরও অনেক পথই খোলা আছে।
তবে নতুন আদেশ কী রকম হতে পারে, সে বিষয়ে সুস্পষ্ট করে কিছু জানাননি ট্রাম্প। নতুন আদেশ সামান্য পরিবর্তিত হবে কেবল এতটুকু আভাস দিয়েছেন তিনি।
জানুয়ারিতে দায়িত্ব গ্রহণের পর এক নির্বাহী আদেশে ট্রাম্প সাতটি মুসলিমপ্রধান দেশের নাগরিকদের ৯০ দিনের জন্য যুক্তরাষ্ট্রে ভ্রমণ নিষিদ্ধ করেন। এই সাতটি দেশ হলো ইরান, ইরাক, সিরিয়া, লিবিয়া, সুদান, ইয়েমেন ও সোমালিয়া। পরে সিয়াটলের আদালতের আদেশে স্থগিত হয়ে যায় ট্রাম্পের এই নিষেধাজ্ঞা। গত বৃহস্পতিবার সানফ্রান্সিসকোর ফেডারেল আপিল কোর্টের তিন বিচারক সর্বসম্মতভাবে ট্রাম্পের অভিবাসনসংক্রান্ত আদেশ স্থগিত রাখার আদেশ দিয়েছেন। এই বিষয়টির চূড়ান্ত নিষ্পত্তির জন্য ট্রাম্পের সামনে সুপ্রিম কোর্টে যাওয়ার পথ খোলা ছিল। কিন্তু মার্কিন গণমাধ্যম এই আভাস দিচ্ছে যে সুপ্রিম কোর্টে না গিয়ে অভিবাসীদের জন্য নতুন এক নির্বাহী আদেশ জারি করতে পারেন ডোনাল্ড ট্রাম্প।
