
ইরানের প্রেসিডেন্ট নির্বাচনে মধ্যপন্থী হিসেবে পরিচিত হাসান রুহানি এগিয়ে আছেন। গতকাল শনিবার আংশিক ভোট গণনায় দেখা গেছে, ছয়জন প্রার্থীর মধ্যে একমাত্র ধর্মীয় ব্যক্তিত্ব রুহানি নিকটতম প্রতিদ্বন্দ্বীর চেয়ে প্রায় ৩৩ শতাংশ ভোট বেশি পেয়ে এগিয়ে আছেন। গতকালই চূড়ান্ত ফলাফল ঘোষণা হওয়ার কথা।
ইরানের স্বরাষ্ট্র মন্ত্রণালয় গতকাল স্থানীয় সময় দুপুরে জানায়, মোট ভোটের ৩০ শতাংশ গণনা করা হয়েছে। এর মধ্যে রুহানি ৮৪ লাখ ৩৯ হাজার ৫৩০ ভোট পেয়েছেন, যা গণনা করা ভোটের ৫০ দশমিক শূন্য ৫ শতাংশ। তাঁর নিকটতম প্রতিদ্বন্দ্বী তেহরানের মেয়র কট্টরপন্থী নেতা বাঘের ঘালিবাফ পেয়েছেন ২৫ লাখ ৬০ হাজার ৩৮৩ ভোট, যা গণনা করা ভোটের ১৬ দশমিক ৩২ শতাংশ।  নির্বাচনে প্রায় ৮০ শতাংশ ভোট পড়েছে।
প্রার্থীদের কেউই ৫০ শতাংশ ভোট না পেলে শীর্ষ অবস্থানে থাকা দুই প্রার্থীর মধ্যে দ্বিতীয় দফায় ভোট হবে। ২১ জুন দ্বিতীয় দফার এ ভোটগ্রহণ হবে।
ছয়জন প্রার্থীর মধ্যে রুহানিই সবচেয়ে বেশি উদারপন্থী। তিনি নারীদের সম-অধিকার ও সমান মজুরি দেওয়া, রাজবন্দীদের মুক্তি দেওয়া, পশ্চিমের সঙ্গে আলোচনাসহ বিভিন্ন বিষয়ে উদারপন্থী নীতি গ্রহণের পক্ষে। বিশ্লেষকেরা বলছেন, উদারপন্থী রুহানি প্রেসিডেন্ট নির্বাচিত হলেও ইরানের নীতিতে খুব একটা পরিবর্তন আসবে না। আল-জাজিরা ও এএফপি।
