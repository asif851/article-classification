
ক্যামেরায় ছবি তুলতে পছন্দ করেন অনেকে। আর বিয়ের ছবি হলে তো কথাই নেই। অন্য ছবি যেমন-তেমন, বিয়ের অনুষ্ঠানের ছবি ভালো না হলে মন খারাপ হতেই পারে নবদম্পতির। তাই ছবি ভালো তুলতে চিত্রগ্রাহকের ওপরও চাপ থাকে অনেক। তাই নবদম্পতির নিখুঁত ছবি তুলতে এক চিত্রগ্রাহক উঠে পড়লেন গাছে। শুধু গাছে উঠেই ক্ষান্ত হননি তিনি, এরপর ডাল থেকে ঝুলে পড়েছেন উল্টো হয়ে!
এনডিটিভির খবরে বলা হয়েছে, ভারতের কেরালা রাজ্যে সম্প্রতি এ ঘটনা ঘটেছে। ছবি তুলতে গাছ থেকে উল্টো হয়ে ঝুলে পড়া চিত্রগ্রাহকের নাম বিষ্ণু হোয়াইটর‍্যাম্প। গাছ থেকে উল্টো হয়ে ঝুলে ছবি তোলার কসরতের সেই ছবি এখন সামাজিক যোগাযোগের মাধ্যমে ভাইরাল হয়ে গেছে।
চিত্রগ্রাহক বিষ্ণুর বয়স ২৩ বছর। এক সপ্তাহ আগে এক নবদম্পতির ছবি তোলার দায়িত্ব পেয়েছিলেন তিনি। টুইটারে ছড়িয়ে পড়া এক ভিডিও চিত্রে দেখা গেছে, গাছের ডাল থেকে উল্টো হয়ে ঝুলছেন বিষ্ণু। আর তাঁর ঠিক নিচে দাঁড়িয়ে নবদম্পতি। ক্যামেরার দিকে তাকিয়ে আছেন তাঁরা। ওপর থেকে ছবি তোলা শেষ হলে দম্পতিকে ক্যামেরাটি ধরার অনুরোধ জানান বিষ্ণু। এরপর দক্ষতার সঙ্গেই গাছ থেকে নেমে আসেন তিনি।
এনডিটিভির খবরে বলা হয়েছে, বিষ্ণুর প্রতিষ্ঠানের নাম হোয়াইটর‍্যাম্প ফটোগ্রাফি। বিষ্ণু বলেছেন, ছবি তোলার ভিডিওটি ভাইরাল হওয়ায় বেশ খুশি হয়েছেন তিনি। অনেকের মনোযোগ পাওয়ায় ভালোই লাগছে তাঁর। এদিকে সামাজিক যোগাযোগের মাধ্যমে এই ভিডিও চিত্রে হাজার হাজার লাইক ও মন্তব্য পড়ছে। ভার্চ্যুয়াল জগতে বিষ্ণুর নামকরণ করা হয়েছে বিশ্বের সবচেয়ে নিবেদিতপ্রাণ চিত্রগ্রাহক হিসেবে।
চলতি মাসের ১৫ তারিখ ছবি তুলতে গিয়ে এ কাণ্ড ঘটান বিষ্ণু। তিনি বলেন, ‘কেরালার থ্রিসুরের শাইজ ও নাব্যর বিয়েতে আমি ছবিটি তুলেছিলাম। আমি ওপর থেকে পাখির চোখে দম্পতির ছবি তুলতে চেয়েছিলাম। আমি আরও নতুন কিছু করতে চেয়েছিলাম। কিন্তু পারিনি।’
তবে ছবি তুলতে গিয়ে ঝুঁকি নেওয়ার ঘটনা বিষ্ণুর জন্য নতুন কিছু নয়। এর আগে গাছের মগডালে চড়েও ছবি তুলেছেন তিনি!
