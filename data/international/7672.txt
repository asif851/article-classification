
ভারতের সুপ্রিম কোর্ট আজ বৃহস্পতিবার কলকাতার এক হাসপাতাল ও সেটির তিন চিকিৎসককে এক রোগীর চিকিৎসায় অবহেলায় দায়ে পাঁচ কোটি ৯৬ লাখ রুপি (প্রায় সাত কোটি ৫৩ লাখ টাকা) জরিমানা করেছেন। কলকাতার বেসরকারি আমরি বা এএমআরআই হাসপাতালকে এ সাজা দেওয়া হয়।যুক্তরাষ্ট্রপ্রবাসী ভারতীয় চিকিৎসক দম্পতি কুনাল সাহা ও অনুরাধা সাহা ১৯৯৮ সালে ছুটি কাটাতে কলকাতায় গিয়েছিলেন। এ সময় অনুরাধা সাহা টক্সিক এপিডারমাল নেক্রোসিস নামের এক বিরল রোগে আক্রান্ত হয়ে ভর্তি হয়েছিলেন কলকাতার আমরি হাসপাতালে। ওই হাসপাতালের তিন চিকিৎসক সে সময় অনুরাধার চিকিৎসা করেন। আশানুরূপ সাড়া না মিললে কুনাল সাহা তাঁর স্ত্রীকে নিয়ে মুম্বাইয়ে যান। কিন্তু সেখানে অনুরাধা মারা যান।এরপর কুনাল সাহা ভুল চিকিৎসা ও গাফিলতির অভিযোগ তুলে মামলা করেন। সে মামলা শেষ পর্যন্ত গড়ায় ভারতের সুপ্রিম কোর্টে। আজ মামলার রায় দেন আদালত।বিচারপতি এস জে মুখোপাধ্যায় ও ভি গোপাল গৌড়ের সমন্বয়ে গঠিত বেঞ্চটি দোষীদের আট সপ্তাহের মধ্যে যুক্তরাষ্ট্রের ওহাইওতে কর্মরত এইডস গবেষক কুনাল সাহাকে ক্ষতিপূরণ দেওয়ার নির্দেশ দিয়েছেন।ভারতের জাতীয় ভোক্তা ক্ষতিপূরণ কমিশন (এনসিডিআরসি) ২০১১ সালে কুনালকে এক কোটি ৭৩ লাখ রুপি ক্ষতিপূরণ প্রদান করে। কিন্তু সুপ্রিম কোর্ট আজ এ ক্ষতিপূরণের পরিমাণ বাড়িয়ে দিয়েছেন। এ ছাড়া মোট জরিমানার ওপর ৬ শতাংশ হারে বকেয়া সুদ দেওয়ারও নির্দেশ দেন আদালত।চিকিৎসক বলরাম প্রসাদ ও সুকুমার মুখার্জিকে ১০ লাখ রুপি করে এবং বৈদ্যনাথ হালদারকে পাঁচ লাখ রুপি জরিমানা দেওয়ার নির্দেশ দেওয়া হয়েছে।সুদ সমেত বাকি অর্থ প্রদান করতে হবে হাসপাতাল কর্তৃপক্ষকে। সুপ্রিম কোর্ট বলেছেন, ভুক্তভোগীকে অর্থ বুঝিয়ে দেওয়ার পর হাসপাতাল যেন আদালতে এ-সম্পর্কিত একটি প্রতিবেদন পেশ করে।
