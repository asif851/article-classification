
ফিলিস্তিনি ও ইসরায়েলের মধ্যস্থতাকারীরা আজ সোমবার যুক্তরাষ্ট্রের ওয়াশিংটনে শান্তি আলোচনা শুরু করতে যাচ্ছেন। মার্কিন পররাষ্ট্র দপ্তরের বরাত দিয়ে বিবিসি অনলাইনের খবরে এ তথ্য জানানো হয়।মার্কিন পররাষ্ট্র দপ্তরের মুখপাত্র জেন পিসাকি গতকাল রোববার এক বিবৃতিতে জানান, আজ সোমবার সন্ধ্যায় দুই পক্ষের মধ্যে প্রাথমিক আলোচনা শুরু হবে। মঙ্গলবার পর্যন্ত তা চলবে।মধ্যপ্রাচ্য শান্তি আলোচনা আবার শুরুর জোর প্রচেষ্টার অংশ হিসেবে মার্কিন পররাষ্ট্রমন্ত্রী জন কেরি চলতি মাসে ওই অঞ্চল সফর করেন। গত ফেব্রুয়ারিতে পররাষ্ট্রমন্ত্রীর দায়িত্ব নেওয়ার পর মধ্যপ্রাচ্যে এটা ছিল তাঁর ষষ্ঠ সফর। সফরের শেষ দিন ১৯ জুলাই আম্মানে কেরি ঘোষণা দেন, ফিলিস্তিন ও ইসরায়েলের নেতারা আবার সংলাপে বসার বিষয়ে নীতিগতভাবে সম্মত হয়েছেন।পশ্চিম তীর ও পূর্ব জেরুজালেমে ইসরায়েলি বসতি স্থাপনকে কেন্দ্র করে তিন বছর আগে দুই পক্ষের মধ্যকার শান্তি আলোচনা ভেস্তে যায়। এরপর এ ধরনের আলোচনা বন্ধ রয়েছে।ফিলিস্তিনের সঙ্গে কোনো শান্তি চুক্তি করতে হলে গণভোটের মাধ্যমে জনগণের সম্মতি নিতে হবে—এমন প্রস্তাবসংবলিত একটি বিল গতকাল রোববার অনুমোদন করেছে ইসরায়েলের মন্ত্রিসভা।
এদিকে শতাধিক ফিলিস্তিনি বন্দীকে মুক্তি দেওয়ার বিষয়টি অনুমোদন করেছে ইসরায়েল। ধাপে ধাপে তাদের মুক্তি দেওয়া হবে।
