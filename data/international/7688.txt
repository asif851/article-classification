
পশ্চিমবঙ্গে মশাবাহিত রোগ ডেঙ্গু প্রতিরোধে ব্যর্থতা এবং এ নিয়ে বিরোধীদের বিধানসভা অধিবেশনে মুলতবি প্রস্তাব আনতে বাধা দেওয়ার প্রতিবাদে আজ বৃহস্পতিবার দুপুরে রাজ্য বিধানসভায় বিক্ষোভ করেছেন বিরোধী বাম এবং কংগ্রেসদলীয় বিধায়কেরা।
পোস্টার, ব্যানার, মশার প্রতীক ও মশারি নিয়ে তাঁরা বিধানসভায় বিক্ষোভ করেন। বিধায়কেরা মশারি টানিয়ে তাতে শুয়েও প্রতিবাদ জানান। এই বিক্ষোভ নিয়ে উত্তাল হয়ে ওঠে অধিবেশন।
অধিবেশন শুরু হওয়ার পর বিরোধী দল ডেঙ্গু নিয়ে আলোচনার জন্য মুলতবি প্রস্তাব আনতে গেলে বাধা দেয় সরকারি দলের বিধায়কেরা। এতেই ক্ষিপ্ত হয়ে ওঠেন বিরোধী দলের বিধায়কেরা। এ নিয়ে বিধানসভায় আলোচনা করার দাবি তোলেন তাঁরা। তবে স্পিকার তাঁদের সুযোগ দেননি। এরপর বিরোধীরা বিক্ষোভ করেন। পরে কংগ্রেস ও বাম দল অধিবেশন বয়কট করে।
