
তালেবানের হামলার আশঙ্কায় পাকিস্তানের পাঞ্জাব প্রদেশের সব স্কুল সাময়িকভাবে বন্ধ করে দিয়েছে সরকার। পাকিস্তান সরকারের একটি নথির বরাত দিয়ে বার্তা সংস্থা অ্যাসোসিয়েট প্রেস (এপি) এ কথা জানিয়েছে। খবর টাইমস অব ইন্ডিয়ার।
পাঞ্জাব প্রদেশের শিক্ষামন্ত্রী রানা মাসুদ আহমাদ গতকাল সোমবার ঘোষণা করেন, পাঞ্জাবের সব স্কুল চলতি মাসের শেষ দিন পর্যন্ত বন্ধ থাকবে। তবে তিনি জঙ্গি হামলার আশঙ্কায় সরকারের সতর্কতার কথা উল্লেখ না করে বলেছিলেন, তীব্র শৈত্য প্রবাহ ও ঘন কুয়াশার কারণে স্কুলগুলো বন্ধ রাখার সিদ্ধান্ত হয়েছে। এপির বরাত দিয়ে টাইমস অব ইন্ডিয়ার প্রতিবেদনে বলা হয়, পাকিস্তানের গোয়েন্দা সংস্থা গোপন সূত্রে জানতে পেরেছে আফগানিস্তানের তালেবান বাহিনী পাকিস্তানের স্কুলগুলোতে হামলার পরিকল্পনা করছে। ১৩ জন তালেবান জঙ্গি পাকিস্তানের স্কুলগুলোতে আত্মঘাতী হামলার চালানোর প্রস্তুতি নিচ্ছে।পাকিস্তানের পেশোয়ারে বাচা খান বিশ্ববিদ্যালয়ে তালেবান হামলায় ২১জন নিহত হওয়ার এক সপ্তাহ পর পাঞ্জাবের সব স্কুল বন্ধের এই ঘোষণা দেওয়া হলো। বিশ্ববিদ্যালয়টি গতকাল সোমবার সাময়িকভাবে খোলা হলেও শিক্ষার্থীদের ওই হামলার ধকল কাটিয়ে উঠতে আবার বন্ধ করে ঘোষণা দেওয়া হয়।
