
নরওয়ের প্রধানমন্ত্রী এরনা সলবার্গের একটি পোস্ট মুছে দিয়ে বিতর্ক উসকে দিয়েছে সামাজিক যোগাযোগের মাধ্যম ফেসবুক। প্রধানমন্ত্রী সলবার্গ ভিয়েতনাম যুদ্ধের একটি ছবি ফেসবুকে শেয়ার দিয়েছিলেন। নগ্নতার অভিযোগে ফেসবুক কর্তৃপক্ষ ওই ছবি মুছে দেয়।যুদ্ধ-বাস্তবতার অনন্য উদাহরণ ওই ছবিটি মুছে দেওয়ায় ফেসবুক কর্তৃপক্ষের সিদ্ধান্ত নিয়ে বিতর্ক চলছে। পুলিৎ​জার পুরস্কার পাওয়া ওই ছবিটি ভিয়েতনাম যুদ্ধের। যুদ্ধের সময় নাপলাম হামলা থেকে বাঁচতে পালাচ্ছিল নয় বছরের একটি মেয়েশিশু। বলা হয়, পরনের কাপড়ে আগুন ধরে যাওয়ায় প্রাণ বাঁচাতে কাপড় ফেলে দিয়ে খালি গায়ে দৌড়াচ্ছিল সে। সেই ছবি ফেসবুকে দিয়েছিলেন লেখক টম এগল্যান্ড। নগ্নতার অভিযোগ তুলে সেই ছবি সরিয়ে দেয় ফেসবুক কর্তৃপক্ষ। এই বিষয়টি নিয়ে সংবাদ প্রকাশ করে দেশটির দৈনিক আফটেনপোস্টেন। ওই প্রতিবেদনের সঙ্গে সেই ছবিটি যুক্ত করা হয়, যা ফেসবুকেও দেওয়া হয়। ফেসবুক কর্তৃপক্ষ সেই পত্রিকাকে ছবিটি সরিয়ে নিতে চাপ দেয়। শুধু তাই নয়, ওই পত্রিকার প্রতিবেদকের অ্যাকাউন্টও স্থগিত করে।ফেসবুকের এই পদক্ষেপে অসন্তোষ জানিয়ে নরওয়ের প্রধানমন্ত্রী এরনা সলবার্গ বলেন, ফেসবুক ও অন্যান্য গণমাধ্যম নেতিবাচক ছবি প্রকাশ থেকে বিরত থাকে—এই সিদ্ধান্তের প্রশংসা করি আমি। কিন্তু এই ছবিটি মুছে ফেলার ক্ষেত্রে ফেসবুক ভুল সিদ্ধান্ত নিয়েছে।
সমালোচকেরা বলছেন, এই ছবি মুছে ফেলা ফেসবুকের প্রধান নির্বাহী মার্ক জাকারবার্গের ‘ক্ষমতার অপব্যবহার’। তবে ফেসবুক বলছে, সাংস্কৃতিক কারণেই তারা নগ্নতা নিয়ন্ত্রণ করে থাকে।
সূত্র: গার্ডিয়ান, এএফপি ও বিবিসি।
