
তাইওয়ানের প্রথম নারী প্রেসিডেন্ট নির্বাচিত হয়েছেন সাই ইং ওয়েন। ৫৯ বছর বয়সী এই নারী নেত্রী দ্য ডেমোক্রেটিক প্রগ্রেসিভ পার্টির (ডিপিপি) প্রেসিডেন্ট প্রার্থী ​ছিলেন। ভোট গণনার পর সাই ইং ওয়েন ক্ষমতাসীন দল কুয়োমিনট্যাঙ্গের (কেএমটি) প্রার্থী এরিক চুকে পরাজিত করেন।চীন ও তাইওয়ানের নেতাদের সঙ্গে ঐতিহাসিক বৈঠকের মাত্র এক মাসের মাথায় নির্বাচনটি অনুষ্ঠিত হলো। গত ৭০ বছরে বেশির ভাগ সময়ই কুয়োমিনট্যাঙ্গ দলটি ক্ষমতায় ছিল এবং দেখা গেছে চীনের সঙ্গে তাইওয়ানের সম্পর্ক উন্নতি হয়েছে। দ্য ডেমোক্রেটিক প্রগ্রেসিভ পার্টি এ নিয়ে দ্বিতীয়বার ক্ষমতায় এল।নির্বাচনে জয়ের পর এক বক্তৃতায় ওয়েন বলেন, চীনের সঙ্গে সম্পর্কের ক্ষেত্রে তিনি তাদের বর্তমান অবস্থান সমুন্নত রাখবেন। তিনি বলেন, চীনের উচিত তাইওয়ানের গণতন্ত্রের প্রতি সম্মান দেখানো। এ ছাড়া দুই দেশেরই উচিত যেকোনো ধরনের উত্তেজনা যাতে না হয় সে বিষয়টি নিশ্চিত করা।চীন তাইওয়ানকে দেশটির প্রাক্তন প্রদেশ হিসেবে বিবেচনা করে। এ কারণে চীন প্রায়ই তাইওয়ানের পুননিয়ন্ত্রণ নেওয়ার জন্য হুমকি দিয়ে আসছে। তাইওয়ানের ‘নতুন যুগকে’ অভিবাদন জানিয়ে সাই ইং ওয়েন তার বক্তব্যের সময় অন্য সব রাজনৈতিক দলকে গুরুত্বপূর্ণ বিষয়ে সহযোগিতা করার অঙ্গীকার করেন।
সাই ইং ওয়েন বলেন, চীনের সঙ্গে সম্পর্কের ক্ষেত্রে তাইওয়ানের নাগরিকেরাই হচ্ছেন মূল ভিত্তি। একই সঙ্গে তিনি উভয় পক্ষকেই সম্পর্কের ক্ষেত্রে আরও মর্যাদা ও পারস্পরিক সহযোগী তার আহ্বান জানান। তিনি যুক্তরাষ্ট্র ও জাপানকে সহযোগিতার জন্য ধন্যবাদ জানিয়ে বলেন, তাইওয়ানের শান্তি বজায় রাখতে তিনি কাজ করবেন।
