
ভারতীয় জনতা পার্টির (বিজেপি) নেতা ও গুজরাটের মুখ্যমন্ত্রী নরেন্দ্র মোদি ক্ষমতায় গেলে সংখ্যালঘু মুসলিম জনগোষ্ঠীর ভীত হওয়ার কারণ আছে বলে মন্তব্য করেছেন নোবেলজয়ী অর্থনীতিবিদ অমর্ত্য সেন। লোকসভা নির্বাচনে ভোট দিতে ভারতে পৌঁছে গত মঙ্গলবার ইংরেজি দৈনিক টাইমস অব ইন্ডিয়ার সঙ্গে আলাপকালে তিনি এ মন্তব্য করেন।২০০২ সালে গুজরাট দাঙ্গায় মোদির সম্পৃক্ততার যে অভিযোগ রয়েছে, সেই প্রসঙ্গ তুলে অমর্ত্য সেন বলেন, ‘ধর্মনিরপেক্ষতা বলতে একটি বিষয় রয়েছে। এটা সত্যি যে একজন বিচারক মোদিকে নির্দোষ বলেছেন, কিন্তু মোদির বিরুদ্ধে এখনো অনেক অভিযোগেরই নিষ্পত্তি হয়নি। তাই মোদি ক্ষমতায় গেলে সংখ্যালঘু মুসলিম জনগোষ্ঠী যদি ভীত হয়, তাহলে এই ভীত হওয়ার পেছনে অনেক যৌক্তিক কারণ রয়েছে।’
অধ্যাপক অমর্ত্য বলেন, যদিও ‘ভালো অবস্থানে আছেন’—এমন অনেক মুসলিম হয়তো এটা মনে করেন না। এমন কেউ হয়তো মোদির সঙ্গে যোগও দেবেন।
গত বছরের জুলাইয়ে একটি টেলিভিশন চ্যানেলকে দেওয়া সাক্ষাৎকারে অমর্ত্য সেন বলেছিলেন, ‘একজন ভারতীয় নাগরিক হিসেবে আমি কখনোই চাই না, মোদি আমার প্রধানমন্ত্রী হোন।’
‘মোদি সমাজসেবায় আত্মোৎসর্গ করছেন’: ভারতের বিশিষ্ট অল্প কয়েকজন অর্থনীতিবিদদের মধ্যে জগদীশ ভগবতী একজন বলে বিবেচনা করা হয়। সেই জগদীশ গুজরাটে মোদির উন্নয়ন মডেলের অন্যতম সমর্থক। তিনি বলেন, মোদির ভিশন হলো ‘তিনি আমাদের কোথায় নিয়ে যাবেন’। তাঁর শাসনের রীতি হলো, তিনি সমাজসেবায় আত্মোৎসর্গ করছেন।
উন্নয়নের গুজরাট মডেলের প্রশংসা করে জগদীশ বলেন, গুজরাট মডেল শুধু সমৃদ্ধির মডেল নয়, এটা সম্পদের উৎকৃষ্ট ব্যবহার নিশ্চিত করার মডেল, সামাজিক ব্যয় বৃদ্ধি করার মডেল। এই মডেলের ফলে গুজরাটে ব্যক্তিগত সামাজিক দায়বদ্ধতা কাজ করছে। টাইমস অব ইন্ডিয়া।
