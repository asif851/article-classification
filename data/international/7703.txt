
পশ্চিমবঙ্গের নদীয়া জেলার গেদে সীমান্তের রেলস্টেশন থেকে গতকাল সোমবার তিন বাংলাদেশি কিশোরীকে উদ্ধার করেছে কৃষ্ণগঞ্জ থানার পুলিশ।ওই তিন কিশোরীকে দালালেরা চাকরির লোভ দেখিয়ে বাংলাদেশ থেকে অবৈধভাবে নিয়ে গিয়েছিল বলে জানা গেছে।গতকাল ওই তিন কিশোরীকে তিনজন দালাল অন্যত্র নিয়ে যেতে গেদে স্টেশনে নিয়ে আসে। সন্দেহ হলে ওই তিন দালালকে গ্রেপ্তার করে পুলিশ। একই সঙ্গে তিন কিশোরীকে উদ্ধার করা হয়।ওই তিন কিশোরী বাংলাদেশে পরিচারিকার কাজ করত। তাদের চাকরির লোভ দেখিয়ে অবৈধভাবে ভারতে নিয়ে যাওয়া হয়।এ বিষয়ে বাংলার মানবাধিকার সুরক্ষা মঞ্চের (মাসুম) কিরীট রায়ের সঙ্গে আজ মঙ্গলবার যোগাযোগ করা হলে তিনি প্রথম আলোকে জানান, উদ্ধার হওয়া তিন কিশোরীর খোঁজ নিতে তাঁদের প্রতিনিধিরা থানায় গেছেন।
