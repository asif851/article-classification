
ছোট্ট এক টুকরো গোলাপি হীরা। নাম ‘পিংক স্টার’। নিলামে উঠে বাজিমাত করেছে এই ‘গোলাপি তারকা’। আট কোটি ৩০ লাখ মার্কিন ডলারে বিক্রি হয়েছে এটা। বাংলাদেশি মুদ্রায় যা ৬৪৫ কোটি ৯৮ লাখ ৯০ হাজার টাকা।গতকাল বুধবার সুইজারল্যান্ডের জেনেভায় বিরল ‘অরেঞ্জ ডায়মন্ড’ নিলামে উচ্চ দামে বিক্রির কিছু সময় পর রেকর্ড দামে বিক্রি হয় পিংক স্টার ডায়মন্ড।আজ বৃহস্পতিবার টাইমস অব ইন্ডিয়ার খবরে জানানো হয়, নিলামকারী প্রতিষ্ঠান সথবাই গতকাল জেনেভার একটি হোটেলে এ নিলামের আয়োজন করে। নিলাম শুরুর পাঁচ মিনিটের মধ্যে শ্বাসরুদ্ধকর দরকষাকষির মাধ্যমে একজন ক্রেতা জিতে নেন পিংক স্টার। তাঁর পরিচয় জানতে চাইলে তিনি বলেন, অন্য আরেকজনের পক্ষে তিনি এ নিলামে অংশ নিয়েছেন। পিংক স্টারের প্রকৃত মালিকের নাম-পরিচয় জানাতে তিনি অস্বীকৃতি জানান।তিন বছর আগে, একই প্রতিষ্ঠান আরেকটি নিলামের আয়োজন করেছিল। ওই নিলামে ‘গ্রাফ পিংক’ নামের আরেকটি গোলাপি হীরা বাংলাদেশি মুদ্রায় ৩৫৯ কোটি ৫৭ লাখ ৪৬ হাজার টাকায় বিক্রি হয়েছিল। এটাই ছিল গোলাপি হীরা বিক্রির ক্ষেত্রে সর্বশেষ রেকর্ড। 
