
পাকিস্তানের সদ্য সাবেক প্রধানমন্ত্রী নওয়াজ শরিফের স্ত্রী কুলসুম নওয়াজের পক্ষে গত শনিবার আনুষ্ঠানিকভাবে নির্বাচনী প্রচারণায় নামেন তাঁদের মেয়ে মরিয়ম নওয়াজ। ক্যানসারে আক্রান্ত কুলসুম নওয়াজ চিকিৎসার জন্য বর্তমানে লন্ডনে আছেন।
 গত ২৮ জুলাই সুপ্রিম কোর্ট নওয়াজ শরিফকে প্রধানমন্ত্রী হিসেবে অযোগ্য ঘোষণার পর জাতীয় পরিষদের ১২০ নম্বর আসনটি শূন্য হয়ে যায়। সেই আসনে আগামী ১৭ সেপ্টেম্বর অনুষ্ঠেয় উপনির্বাচনে ক্ষমতাসীন পাকিস্তান মুসলিম লিগ-নওয়াজকে (পিএমএল-এন) জেতাতে কাজ করে যাবেন বলে জানিয়েছেন মরিয়ম নওয়াজ। লাহোরের ওই আসনে কুলসুম ভার্চ্যুয়াল প্রতিদ্বন্দ্বিতা করে যাবেন। কিন্তু তিনি নির্বাচনী প্রচারণায় মাঠে থাকতে না পারায় তাঁর পক্ষে তাই শনিবার মাঠে নামেন মরিয়ম নওয়াজ। পাঞ্জাবের মডেল টাউনে মুখ্যমন্ত্রীর দপ্তরে শনিবার নেতা-কর্মীদের সঙ্গে মরিয়ম নওয়াজ বৈঠক করেন।
 
