
মার্কিন প্রেসিডেন্ট বারাক ওবামা সামাজিক যোগাযোগের অনলাইন মাধ্যমের এই যুগে তথ্যের ব্যাপক প্রবাহ নিয়ে প্রায় সময়ই মন্তব্য করে থাকেন। তাই গুঞ্জন শুরু হয়েছে, হোয়াইট হাউস ছাড়ার পর তিনি হয়তো টেলিভিশন চ্যানেল খুলে গণমাধ্যম ব্যবসায় নতুন পেশাজীবন শুরু করতে পারেন। তবে ওবামার সহযোগীরা এ ধরনের সম্ভাবনা গত শুক্রবার উড়িয়ে দিয়েছেন। হোয়াইট হাউসের যোগাযোগ শাখার পরিচালক জেন সাকি টুইটারে লিখেছেন, মানুষের তথ্য প্রাপ্তির সুবিধা ভোগ করার ধরনে কীভাবে পরিবর্তন ঘটছে, সেই বিষয়ে প্রেসিডেন্ট ওবামা আগ্রহী। তবে প্রেসিডেন্টের দায়িত্ব ছাড়ার পর তাঁর গণমাধ্যম ব্যবসায় যাওয়ার কোনো পরিকল্পনা নেই। সাকির ওই বক্তব্য ছিল শুক্রবার মিক নিউজ সাইটে প্রকাশিত একটি নিবন্ধের প্রতিক্রিয়া। এটি লিখেছিল, বিদায়ী প্রেসিডেন্ট শিগগিরই ‘নিজস্ব মিডিয়া কোম্পানি খুলে’ ডিজিটাল গণমাধ্যমের ব্যবসা শুরুর চিন্তাভাবনা করছেন। সর্বশেষ প্রেসিডেন্ট নির্বাচনের প্রচার চলাকালে যেভাবে তথ্য প্রচার ও তার প্রতিক্রিয়া হয়েছিল, তা নিয়ে ওবামা উদ্বেগ জানিয়ে বলেছিলেন, এখনকার গণমাধ্যমের পরিবেশ এমন যে কখনো মনে হয় সবকিছুই সত্যি আবার কখনো মনে হয় কোনো কিছুই সত্যি নয়।হোয়াইট হাউস ছাড়ার পর কী করবেন—জিজ্ঞেস করলে ওবামা বলেন, তিনি একটি প্রশিক্ষণ কেন্দ্র গড়তে চান। সেখানে আগামী দিনের নেতাদের প্রশিক্ষণ ও ক্ষমতায়নের দিকনির্দেশনা দিতে চান।হবু প্রেসিডেন্ট ডোনাল্ড ট্রাম্পের কাছেও নিজের ভবিষ্যৎ পরিকল্পনা সম্পর্কে কিছুটা ইঙ্গিত দিয়েছেন ওবামা। বলেছেন, ২০ জানুয়ারি দায়িত্ব হস্তান্তরের পর তিনি কয়েক সপ্তাহ ঘুমাবেন, আর স্ত্রীকে নিয়ে চমৎকার একটা ছুটি কাটাতে যাবেন।প্রেসিডেন্টের দায়িত্বে নিজের প্রথম বছর কেমন ছিল, তা জানিয়ে একটা বইও লিখতে চান ওবামা।
