
শান্তিতে নোবেল পুরস্কারজয়ী ভারতীয় সমাজকর্মী কৈলাস সত্যার্থীর নোবেল পুরস্কারের রেপ্লিকা চুরি হয়েছে। গতকাল মঙ্গলবার ভোরে তাঁর নয়াদিল্লির বাসায় চুরি হয়। পুলিশের বরাতে অনলাইনের প্রতিবেদনে এই তথ্য জানানো হয়। চোর বিভিন্ন মূল্যবান জিনিসের সঙ্গে নোবেল পুরস্কারের প্রতিলিপিও নিয়ে যায়।পুলিশ জানিয়েছে, বিধি অনুযায়ী কৈলাস সত্যার্থীর আসল নোবেল পুরস্কারটি রাষ্ট্রপতি ভবনে রাখা আছে। তিনি বর্তমানে যুক্তরাষ্ট্রে অবস্থান করছেন।পুলিশের ধারণা, সত্যার্থীর নোবেল পুরস্কার পাওয়ার বিষয়টি চোর হয়তো জানত। তবে তা যে প্রতিলিপি মাত্র, তা হয়তো বুঝতে পারেনি। আর ‘নোবেল পুরস্কার’ চুরির উদ্দেশ্যেই চোর ওই বাসায় হানা দিয়েছিল কি না, তাও নিশ্চিত নয় পুলিশ ।অগ্রাধিকার ভিত্তিতে ঘটনার তদন্ত করছে পুলিশ। ইতিমধ্যে স্থানীয় অপরাধীসহ বেশ কয়েকজনকে আটকও করা হয়েছে।২০১৪ সালে পাকিস্তানের নারী শিক্ষা আন্দোলনকর্মী মালালা ইউসুফজাইয়ের সঙ্গে শান্তিতে যৌথভাবে নোবেল পুরস্কার পান ভারতের শিশু অধিকারকর্মী কৈলাস সত্যার্থী।
