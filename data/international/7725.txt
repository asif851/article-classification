
উত্তর কোরিয়া আজ শনিবার পরীক্ষামূলকভাবে ডুবোজাহাজ থেকে আন্তমহাদেশীয় ক্ষেপণাস্ত্র উৎক্ষেপণ করেছে। প্রতিবেশী দেশ দক্ষিণ কোরিয়ার প্রতিরক্ষা মন্ত্রণালয় এ তথ্য জানিয়েছে। দক্ষিণাঞ্চলে আগাম ক্ষেপণাস্ত্র প্রতিরক্ষাব্যবস্থা মেতায়েনে যুক্তরাষ্ট্র ও দক্ষিণ কোরিয়ার যৌথ সিদ্ধান্তের এক দিন পর উত্তর কোরিয়া এমন পদক্ষেপ নিল। খবর এএফপির।
দক্ষিণ কোরিয়ার প্রতিরক্ষা মন্ত্রণালয় এক বিবৃতিতে বলেছে, ডুবোজাহাজ থেকে ক্ষেপণাস্ত্র উৎক্ষেপণ দৃশ্যত সফল মনে হলেও প্রাথমিক পর্যায়েই এটি ব্যর্থ হয়েছে। এটি আন্তমহাদেশীয় ক্ষেপণাস্ত্র বলে মনে করা হচ্ছে। স্থানীয় সময় বেলা সাড়ে ১১টার দিকে উত্তর-পূর্বাঞ্চলীয় বন্দর সিনপোর কাছে থেকে ক্ষেপণাস্ত্রটি ছোড়া হয়। ইয়নহ্যাপ বার্তা সংস্থার খবরে জানানো হয়, দুই হাজার টন সিনপো-ক্লাস সাবমেরিন থেকে ক্ষেপণাস্ত্রটি ছোড়া হয়। উৎক্ষেপণের পর ১০ কিলোমিটার উচ্চতায় মধ্য আকাশে এটি বিস্ফোরিত হয়।
উত্তর কোরিয়া এর আগে গত ২৩ এপ্রিল ডুবোজাহাজ থেকে আন্তমহাদেশীয় ক্ষেপণাস্ত্র উৎক্ষেপণ করে। এটিকে সাফল্যের প্রথম ধাপ বলে উল্লেখ করে দেশটির নেতা কিম জং উন ঘোষণা দিয়েছিলেন, এশিয়া প্রশান্ত মহাসাগরীয় এলাকায় যুক্তরাষ্ট্র ও দক্ষিণ কোরিয়ার যেকোনো লক্ষ্যবস্তুতে যখন খুশি হামলা চালানোর সামর্থ্য তাঁর দেশের রয়েছে।
