
ভূমধ্যসাগরের উত্তর আফ্রিকা উপকূলে নৌকাডুবিতে কমপক্ষে ৩০০ অভিবাসী মারা গেছে বলে জানিয়েছে জাতিসংঘের শরণার্থীবিষয়ক সংস্থা ইউএনএইচসিআর। সংস্থার আঞ্চলিক পরিচালক ভিনসেন্ট কোচেটেল এই দুর্ঘটনাকে ‘বিশাল ট্র্যাজেডি’ হিসেবে আখ্যায়িত করেছেন। খবর বিবিসির।দুর্ঘটনায় বেঁচে যাওয়া নয়জনকে ইতালির উপকূলরক্ষী বাহিনীর সদস্যরা উদ্ধার করে লাম্পেদুসায় নিয়ে আসেন। এরা পশ্চিম আফ্রিকার নাগরিক বলে মনে করা হচ্ছে। ছোট একটি নৌকা ডুবে ২৯ জনের প্রাণহানি হয় বলে গত সোমবার এক খবরে বলা হয়েছিল। ইউএনএইচসিআর বলছে, একদল অভিবাসী চারটি ছোট নৌকায় লিবিয়া থেকে যাত্রা শুরু করেছিল। সমুদ্রপথে অবৈধভাবে বিপজ্জনক নৌকায় চড়ে আসা অভিবাসীদের উদ্ধার করতে ইতালি গত বছরের নভেম্বর মাসে বছরব্যাপী এক অভিযান শেষ করে। ২০১৩ সালে লাম্পেদুসায় ৩৬৬ জনের মৃত্যুর ঘটনার পর ওই অভিযান শুরু করা হয়।
