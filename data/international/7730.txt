
আফগানিস্তানের দক্ষিণাঞ্চলীয় কান্দাহার প্রদেশে গতকাল রোববার ছয়জন সরকারি ঠিকাদারের গলা কাটা লাশ পাওয়া গেছে। এনডিটিভির খবরে জানানো হয়, প্রাথমিকভাবে ধারণা করা হচ্ছে এ ঘটনার পেছনে তালেবান জঙ্গিদের হাত রয়েছে। তালেবান জঙ্গিরা প্রায়ই এ ধরনের সরকারিভাবে পরিচালিত কার্যক্রম লক্ষ্য করে হামলা চালায়।কান্দাহার পুলিশের মুখপাত্র আহমেদ দুররানি জানান, স্থানীয় বাসিন্দারা গতকাল রোববার মৃত ঠিকাদারদের লাশ দেখতে পান। তিনি বলেন, ঠিকাদারেরা পুলিশের জন্য একটি কম্পাউন্ড ও চেকপয়েন্ট নির্মাণের কাজ করছিলেন।অন্যদিকে, উত্তর আফগানিস্তানের একজন কর্মকর্তা জানান, আজ প্রদেশটির একজন সহকারী গভর্নরকে বহনকারী গাড়ি লক্ষ্য করে আত্মঘাতী হামলা চালানো হয়। এ ঘটনায় একজন বেসামরিক ব্যক্তি মারা যান। কিন্তু সহকারী গভর্নর অক্ষত আছেন।এ হামলার ঘটনায় এখনো কেউ দায় স্বীকার করেনি। তবে এর আগে তালেবানরা সরকারি কর্মকর্তা ও ঠিকাদারদের ওপর হামলা চালিয়েছিল।
 
