
ভারতে সংঘটিত সন্ত্রাসবাদী কর্মকাণ্ডে পাকিস্তানের ‘রাষ্ট্রশক্তির মদদ’ আছে বলে অভিযোগ করেছেন ভারতের স্বরাষ্ট্রমন্ত্রী রাজনাথ সিং। ওই শক্তি ভারতের স্থিতিশীলতা নষ্ট করতে চায় বলেও অভিযোগ তাঁর। খবর হিন্দুস্তান টাইমস ও দ্য হিন্দুর।ভারতের আসাম রাজ্যের গুয়াহাটিতে পুলিশের মহাপরিচালক (ডিজি) এবং মহাপরিদর্শকদের (আইজিপি) দুই দিনব্যাপী এক সম্মেলনে দেওয়া ভাষণে রাজনাথ এসব অভিযোগ করেন। গত ২২ নভেম্বর ভারতের এক জাতীয় দৈনিকের একটি অনুষ্ঠানেও ভারতে পরিচালিত সন্ত্রাসী ঘটনায় পাকিস্তানের পুরোপুরি হাত আছে বলে অভিযোগ করেন রাজনাথ।রাজনাথের গতকালের বক্তব্যে বৃহস্পতিবার জম্মুতে ভারতীয় সেনাবাহিনীর একটি ক্যাম্পে জঙ্গি হামলার প্রসঙ্গ উঠে আসে। ওই হামলায় চারজন সাধারণ নাগরিক এবং তিনজন সেনাসদস্যসহ ১১ জন নিহত হয়। ওই প্রসঙ্গ তুলে রাজনাথ বলেন, ‘পাকিস্তান বরাবরই বলে আসছে, ভারতে হামলার পেছনে রাষ্ট্রনিয়ন্ত্রিত শক্তি নেই। আমি জিজ্ঞেস করতে চাই, আইএসআই (পাকিস্তানের সামরিক গোয়েন্দা সংস্থা) কী রাষ্ট্রীয় প্রতিষ্ঠান নয়?’ভারত দাবি করে, সে দেশে সন্ত্রাসবাদী হামলা চালানো সংগঠনগুলোকে আইএসআই মদদ দিয়ে থাকে।রাজনাথ সিং মধ্যপ্রাচ্যের জঙ্গি সংগঠন ইসলামিক স্টেটকে (আইএস) ভারতের অন্যতম নিরাপত্তা হুমকি বলে আখ্যায়িত করেন। গত শুক্রবার মুম্বাইয়ে আরিফ মজিদ নামে আইএসে যোগ দেওয়া সন্দেহভাজন এক জঙ্গিকে গ্রেপ্তার করা হয়। রাজনাথ বলেন, ‘ভারতের তরুণদের কেউ কেউ আইএসে যোগ দিচ্ছে। এটা সত্যিই উদ্বেগজনক।’ভারতের স্বরাষ্ট্রমন্ত্রী বলেন, ‘এ দেশের স্বাধীনতার জন্য হিন্দুদের মতো মুসলিমরাও লড়াই করেছেন। এই দেশে আল-কায়েদার কোনো খায়েশ পূর্ণ হবে না।’পশ্চিমবঙ্গের বর্ধমানে ২ অক্টোবরের বিস্ফোরণ প্রসঙ্গে রাজনাথ বলেন, রাজ্যটিতে সন্ত্রাসীদের একটি নেটওয়ার্ক গড়ে উঠেছিল। ওই রাজ্যের পুলিশ এবং ভারতের জাতীয় তদন্ত সংস্থা (এনআইএ) তা ভেঙে দিতে সক্ষম হয়েছে।
