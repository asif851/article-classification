
সৌদি আরবের নতুন বাদশাহ সালমান তাঁর ক্ষমতা সুদৃঢ় করতে গতকাল বৃহস্পতিবার মন্ত্রিসভা ও দেশের কয়েকটি গুরুত্বপূর্ণ পদে রদবদল করেছেন। সৌদি টেলিভিশনে প্রচারিত একাধিক নির্দেশ জারির মাধ্যমেএ রদবদল করা হয়েছে। এর মধ্যে প্রয়াত বাদশাহ আবদুল্লাহর দুই ছেলেকে বরখাস্ত করা এবং গোয়েন্দা সংস্থাগুলোর শীর্ষ পদে নতুন কর্মকর্তা নিয়োগের বিষয় রয়েছে। খবর এএফপির।গোয়েন্দ প্রধান খালিদ বিন আবদুল আজিজ আল সৌদ এবং প্রয়াত বাদশাহর উপদেষ্টা ও জাতীয় প্রতিরক্ষা পরিষদের মহাসচিব বান্দার বিন সুলতানকে বরখাস্ত করা হয়েছে বলে জানানো হয়। বরখাস্ত করা হয়েছে সৌদি আরবের সর্বশেষ বাদশাহ আবদুল্লাহর দুই ছেলে মিশাল এবং তুর্কিকেও। মিশাল মক্কার ও তুকি৴রাজধানী রিয়াদের গভর্নর ছিলেন। বাদশাহ আবদুল্লাহর অন্য ছেলে মিতেবকে আগের পদেই রাখা হয়েছে। তিনি প্রায় দু্ই লাখ সদস্যের ন্যাশনাল গার্ডের দায়িত্বে রয়েছেন।একই সঙ্গে সালমান ৩১ সদস্যের নতুন মন্ত্রিসভা ঘোষণা করেছেন। এতে বেশ কয়েকটি নতুন মুখ আনা হয়েছে। তবে তেলমন্ত্রী, পররাষ্ট্রমন্ত্রী ও অর্থমন্ত্রী নিজ পদে বহাল রয়েছেন। এর আগে আবদুল্লাহ মারা যাওয়ার এক ঘণ্টার মধ্যে সালমান তার ছেলে মোহাম্মদ বিন সালমানকে প্রতিরক্ষা মন্ত্রণালয়ের দায়িত্ব দেন।নতুন বাদশাহ সালমান সিংহাসনে বসার এক সপ্তাহ পরই এসব ঘোষণা আসে। ২৩ জানুয়ারি প্রায় ৯০ বছর বয়সে বাদশাহ আবদুল্লাহ মারা যান।
