
ইরানে অভ্যন্তরীণ ফ্লাইটের একটি উড়োজাহাজ বিধ্বস্ত হয়ে ৬৬ আরোহীর সবাই নিহত হয়েছেন। আজ রোববার দেশটির জাগরোস পার্বত্যাঞ্চলে এ দুর্ঘটনা ঘটনা ঘটে।
দ্য এসিয়েমান এয়ারলাইনের জনসংযোগ বিভাগের পরিচালক মোহাম্মদ তাবাতাবাই এএফপিকে বলেন, স্থানীয় সময় সকাল আটটার দিকে ফ্লাইটটি তেহরানের মেহরাবাদ বিমানবন্দর ছেড়ে যায়। গন্তব্য ছিল ইস্পাহান প্রদেশের ইয়াসুজ শহর।  মোহাম্মদ তাবাতাবাই রাষ্ট্রীয় সম্প্রচারকেন্দ্র আইআরআইবিকে বলেন, ‘রাজধানী থেকে ৫০০ কিলোমিটার দক্ষিণে জাগরোস অঞ্চলের দেনা পর্বতে উড়োজাহাজটি বিধ্বস্ত হয়। ইয়াসুজ থেকে ২৩ কিলোমিটার দূরে ছিল তা। ওই এলাকা তল্লাশির পর দুর্ভাগ্যবশত আমরা জানতে পারলাম উড়োজাহাজটি বিধ্বস্ত হয়েছে। অত্যন্ত কষ্টের সঙ্গে জানাচ্ছি যে সবাই নিহত হয়েছেন।’
উড়োজাহাজটিতে একটি শিশুসহ ৬০ জন যাত্রী ছিলেন। আর ছয়জন ক্রু ছিলেন।
ইরানের জাতীয় জরুরি পরিষেবা বিভাগের পক্ষ থেকে ঘটনাস্থলের উদ্দেশে একটি হেলিকপ্টার পাঠানো হয়েছে। তবে খারাপ আবহাওয়ার কারণে এটি অবতরণ করতে পারছে না। তবে ইরানের রেড ক্রিসেন্টের ত্রাণ ও উদ্ধারকারী সংস্থা জানায়, ওই অঞ্চলে ১২টি দল পাঠানো হয়েছে।
জাতীয় জরুরি পরিষেবা বিভাগের মুখপাত্র মোজতবা খালেদি বলেন, ‘এ অঞ্চলটি পাহাড়ি এলাকা। তাই সেখানে অ্যাম্বুলেন্স পাঠানো যাচ্ছে না।’
