
ইরাকের সরকারি সেনারা গতকাল শনিবার জঙ্গিগোষ্ঠী ইসলামি স্টেটকে (আইএস) হটিয়ে রামাদি শহরের পূর্বে অবস্থিত কিছু এলাকা দখল করেছে। সেনারা ইউফ্রেটিস নদী উপত্যকার হুসাইবাহ শহরের ওপর ওই হামলা চালায়। এক সপ্তাহ আগে আইএস ইরাকের বৃহত্তম প্রদেশ আনবারের রাজধানী রামাদি দখল করে নেওয়ার পর গতকালই প্রথম সে এলাকায় পাল্টা হামলা চালায় ইরাকি বাহিনী। খবর এএফপি ও রয়টার্সের।
নাম প্রকাশ না করার শর্তে ইরাকের এক পুলিশ কর্মকর্তা বার্তা সংস্থা এএফপিকে জানিয়েছেন, ‘সামরিক, আধা সামরিক বাহিনী, পুলিশ ও স্বেচ্ছাসেবী যোদ্ধারা আনবার প্রদেশের হুসাইবাহ শহর থেকে আইএস জঙ্গিদের বিতাড়িত করতে গতকাল ভোরে যুদ্ধ শুরু করে। পরে পুরো শহরের নিয়ন্ত্রণ নেয়।’ হুসাইবাহ শহরটি রামাদি থেকে মাত্র সাত কিলোমিটার দূরে। রামাদির ওপর পাল্টা হামলা চালাতে এ জায়গাটি সরকারি সেনাদের ভিত্তি হিসেবে সাহায্য করবে।
স্থানীয় প্রধান আদিবাসী গোষ্ঠীর নেতা আলবু ফাহদও বিষয়টি নিশ্চিত করেছেন। তিনি বলেছেন, হুসাইবাহ শহর মুক্ত করতে সেনাদের সঙ্গে অন্তত তিন হাজার আদিবাসী মিলিশিয়া যোদ্ধা লড়াই করে। তাদের প্রচণ্ড হামলার মুখে জঙ্গিরা এ শহর থেকে পিছু হটে। 
আনবার প্রদেশের সবচেয়ে প্রভাবশালী সুন্নি আদিবাসী নেতা শেখ রাফিয়া আবদেল করিম আল-ফায়দাউয়ির অনুগত মিলিশিয়া যোদ্ধারা আইএসবিরোধী লড়াইয়ে যোগ দিয়েছে। সেখানে হাসেদ আল শাবির শিয়া মিলিশিয়া যোদ্ধারাও রয়েছে। এ ছাড়া গতকালই একদল শিয়া যোদ্ধা ইরাকি সেনাদের সঙ্গে মিলে রামাদি শহরের কাছে একটি ঘাঁটি থেকে জঙ্গিদের বিরুদ্ধে লড়াই শুরু করে।
ইরাকের রামাদি ও সিরিয়ার পালমিরা শহরের নিয়ন্ত্রণ নেওয়ার পর গত শুক্রবার দেশ দুটির মধ্যকার গুরুত্বপূর্ণ সীমান্ত-ক্রসিং আল-তানফ দখলে নেয় আইএস। গতকাল তারা সেখানে নিয়ন্ত্রণ পাকাপোক্ত করে। মার্কিন নেতৃত্বাধীন বাহিনীর কয়েক মাসের হামলা সত্ত্বেও ইরাক ও সিরিয়ায় আইএসের অগ্রাভিযান বন্ধ হয়নি। এদিকে দেশের প্রায় অর্ধেক অংশ আইএসের নিয়ন্ত্রণে চলে যাওয়ার পরও সেনাদের প্রশংসা করেছেন সিরিয়ার প্রেসিডেন্ট বাশার আল-আসাদ। জঙ্গিদের হাতে প্রায় এক মাস বন্দী থাকা ১৫০ সেনা পালিয়ে আসতে পারায় তাদের অভিনন্দন জানিয়ে এ প্রতিক্রিয়া জানান তিনি।
পালমিরা জাদুঘরে আইএস: আইএস সিরিয়ার প্রত্নতাত্ত্বিক সম্পদে সমৃদ্ধ প্রাচীন পালমিরা নগর দখল করে নেওয়ার কয়েক দিন পর সেখানকার জাদুঘরের ভেতরে প্রবেশ করেছে। তারা এর প্রধান ফটকে পাহারা বসিয়েছে।
এক বছরের মধ্যে পরমাণু অস্ত্র কিনবে আইএস: পাকিস্তানের কাছ থেকে এক বছরের মধ্যে পরমাণু অস্ত্র কিনবে ইরাক ও সিরিয়াভিত্তিক কট্টর ইসলামপন্থী সংগঠন ইসলামিক স্টেট (আইএস)। আইএসের সূত্রের বরাত দিয়ে ব্রিটেনের দি ইনডিপেনডেন্ট পত্রিকা এ খবর প্রকাশ করেছে।
পত্রিকাটিতে প্রকাশিত ‘দ্য পারফেক্ট স্টর্ম’ নামে ওই নিবন্ধে বোকো হারামের মতো ইসলামিক জঙ্গি দলের কথাও উল্লেখ করা হয়েছে। আফ্রিকার বোকো হারাম গোষ্ঠী কিছুদিন আগেই আইএসের প্রতি নিজেদের আনুগত্য প্রকাশ করেছে। আইএসের পক্ষ থেকে দাবি করা হয়েছে, সংগঠনটি ইতিমধ্যে ইরাক ও আমেরিকার কাছ থেকে ট্যাংক, রকেট উৎক্ষেপক, ক্ষেপণাস্ত্র ও বিমানবিধ্বংসী আগ্নেয়াস্ত্র দখল করেছে। পরের লক্ষ্য পরমাণু অস্ত্র। শুধু তা-ই নয়, নিজেদের আর্থিক সংগতির কথা তুলে ধরে খুব শিগগির পাকিস্তানের সঙ্গে আলোচনার কথাও জানিয়েছে সংগঠনটি।
