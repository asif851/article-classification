
তানজানিয়ার বারাকা ইলিয়াস লম্বায় সাত ফুট চার ইঞ্চি। উচ্চতা বেশি—এই অজুহাতে একটি হাসপাতাল তাঁর চিকিৎসায় অপারগতা প্রকাশ করেছে। বিবিসিকে এমনটাই জানিয়েছেন ইলিয়াস।
ইলিয়াসের ভাষ্য, চোটের কারণে তাঁর কটিতে অস্ত্রোপচার প্রয়োজন। এ জন্য তিনি দার এস সালামের একটি হাসপাতালে যান। তিনি বেশি লম্বা—এমন অজুহাত দেখিয়ে তাঁর চিকিৎসা করতে অপারগতা প্রকাশ করেন চিকিৎসকেরা।
ইলিয়াসকে চিকিৎসকেরা বলেন, তাঁর দৈর্ঘ্যের সমান কোনো বিছানা হাসপাতালে নেই। উচ্চতার কারণে এক্স-রে করাও সম্ভব নয়।
চিকিৎসকদের উদ্ধৃতি দিয়ে স্থানীয় গণমাধ্যমে প্রকাশিত প্রতিবেদনেও ইলিয়াসের দাবির সত্যতা মেলে।
ইলিয়াসকে তানজানিয়ার সবচেয়ে দীর্ঘকায় ব্যক্তি বলা হচ্ছে। তাঁকে বিদেশে চিকিৎসা করানো যায় কি না, তা ভাবছেন চিকিৎসকেরা।
ইলিয়াস বলেন, অনেকে তাঁর উচ্চতা দেখে বিস্মিত হয়। কিন্তু তাঁর কাছে বিষয়টি স্বাভাবিকই মনে হয়।
