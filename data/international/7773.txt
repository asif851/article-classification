
ভারতের লোকসভা নির্বাচনে উত্তর প্রদেশ রাজ্যে আজ বৃহস্পতিবার ভাগ্য পরীক্ষা হবে বলিউডের তিন তারকার। তাঁরা হলেন জয়াপ্রদা, নাগমা ও রাজ বাব্বর।মিরাট আসনে কংগ্রেসের টিকিটে লড়ছেন নাগমা। গাজিয়াবাদ থেকে কংগ্রেসের হয়েই লড়ছেন রাজ বাব্বর। আর জয়াপ্রদা প্রার্থী হয়েছেন মুজাফফরনগর জেলার বিজনর আসনে।তিনজনই বাইরে থেকে গিয়ে ওই তিন আসনে প্রতিদ্বন্দ্বিতা করছেন। নিজেদের জনপ্রিয়তা কাজে লাগিয়ে নির্বাচনী বৈতরণি পার হওয়ার স্বপ্ন দেখছেন তাঁরা। শেষ বিচার করবেন ভোটাররা।জয়াপ্রদা রাজনীতির মাঠে বেশ পরিচিত মুখ। এর আগে দুবার সমাজবাদী পার্টি (এসপি) থেকে উত্তর প্রদেশের রামপুর আসনে জয়ী হন। এবার তিনি দল ও আসন পাল্টেছেন। অজিত সিংয়ের রাষ্ট্রীয় লোক দল (আরডিএল) থেকে বিজনর আসনে প্রার্থী হয়েছেন জয়া। তাঁর শক্ত প্রতিপক্ষ বিজেপির কুনওয়ার ভরতেন্দ্র সিং।
গাজিয়াবাদে অভিনেতা রাজ বাব্বরকে বেছে নিয়েছে কংগ্রেস। সেখানে তাঁকে তীব্র প্রতিদ্বন্দ্বিতার মুখে পড়তে হতে পারে বলে ধারণা করা হচ্ছে। এই আসনে ভারতীয় জনতা পার্টির (বিজেপি) প্রার্থী হয়েছেন সাবেক সেনাপ্রধান জেনারেল ভিকে সিং। এ ছাড়া আম আদমি পার্টির (এএপি) প্রার্থী সাজিয়া ইলমি আছেন।
নাগমা লড়ছেন মিরাট আসনে। সেখানে অন্য প্রতিদ্বন্দ্বিরা হলেন বিজেপির রাজেন্দ্র আগারওয়াল, সমাজবাদী পার্টির শহীদ মঞ্জুর। নাগমা যদিও বলেছেন, অভিনয় আর রাজনীতির মাঠ এক নয়। এর পরও ভোটারদের মন জয়ে আশাবাদী তিনি। পিটিআই।
