
লিবিয়ায় মার্কিন বিমান হামলায় শীর্ষস্থানীয় এক জঙ্গি নিহত হয়েছে। লিবিয়ার কর্মকর্তারা এমন দাবি করেছেন।
লিবিয়া সরকারের বিবৃতির বরাত দিয়ে আজ সোমবার বিবিসি অনলাইনের প্রতিবেদনে জানানো হয়, নিহত জঙ্গির নাম মোক্তার বেলমোক্তার। তার বিরুদ্ধে বছর দুই আগে আলজেরিয়ার একটি গ্যাসক্ষেত্রে প্রাণঘাতী হামলার আদেশ দেওয়ার অভিযোগ আছে।
লিবিয়া সরকারের বিবৃতিতে দাবি করা হয়েছে, দেশটির পূর্বাঞ্চলীয় একটি শহরে এক অভিযানে মোক্তার ও অন্য যোদ্ধারা নিহত হয়েছে।
মোক্তারের নিহত হওয়া নিয়ে অতীতে একাধিক ভুল প্রতিবেদন প্রকাশিত হয়েছিল।
এবার যুক্তরাষ্ট্রের প্রতিরক্ষা দপ্তর বলছে, তাদের চালানো একটি হামলার লক্ষ্য ছিল মোক্তার। তবে ওই হামলা তার নিহত হওয়ার বিষয়টি নিশ্চিত করেনি পেন্টাগন।
আলজেরিয়ায় জন্ম নেওয়া মোক্তার আল-কায়েদা ইন দ্য ইসলামিক মাগরেবের (একিউআইএম) সাবেক জ্যেষ্ঠ নেতা ছিলেন। পরে নিজস্ব জঙ্গিগোষ্ঠী গড়তে আল-কায়েদা ছাড়েন তিনি। ২০১৩ সালে আলজেরিয়ার একটি গ্যাসক্ষেত্রে হামলা চালিয়ে কুখ্যাতি অর্জন করেন তিনি। ওই ঘটনায় ৮০০ জনকে জিম্মি করা হয়। নিহত হন ৪০ জন। নিহতদের মধ্যে যুক্তরাষ্ট্র ও যুক্তরাজ্যের নাগরিকও ছিলেন।
