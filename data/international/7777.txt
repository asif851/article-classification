
‘আম্মা’ বলে পরিচিত ভারতের তামিলনাড়ুর সদ্য প্রয়াত মুখ্যমন্ত্রী জয়রাম জয়ললিতার শোক সইতে না পেরে রাজ্যর বিভিন্ন স্থানে ৭৭ জনের মৃত্যু হয়েছে। জয়ললিতার দল এআইডিএমকে থেকে এই দাবি করা হয়। দলের পক্ষ থেকে জানানো হয়, গতকাল বুধবার পর্যন্ত এ তথ্য পাওয়া গেছে।
জয়ললিতার ভক্ত-সমর্থকদের মধ্যে ৩০ জন আত্মহত্যার চেষ্টা করেছেন বলে ভারতের সেন্ট্রাল ইনটেলিজেন্স জানিয়েছে।
দ্য ইন্ডিয়ান এক্সপ্রেসের খবরে জানানো হয়, যাঁরা মারা গেছেন, তাঁদের পরিবারের প্রতি সমবেদনা ও গভীর শোক প্রকাশ করেছে দলটি। ক্ষতিপূরণ হিসেবে ৭৭ জনের পরিবারকে তিন লাখ রুপি করে আর্থিক সহায়তা দেওয়ার ঘোষণা দিয়েছে। একই কারণে যাঁরা আহত বা আঘাত প্রাপ্ত হয়েছেন, তাঁদের ৫০ হাজার রুপি করে দেওয়া হবে।
দলের পক্ষ থেকে এক বিজ্ঞপ্তিতে জানানো হয়, ‘আম্মার অসুস্থতা ও মৃত্যুর শোকে রাজ্যজুড়ে ৭৭ জনের মৃত্যু হয়েছে।’
তামিলনাড়ুবাসীর ‘আম্মা’ জয়ললিতা অসুস্থ হয়ে ৭৪ দিন হাসপাতালে চিকিৎসাধীন থাকার পর গত সোমবার রাতে মৃত্যুবরণ করেন। তাঁর মৃত্যুতে রাজ্যজুড়ে শোকের ছায়া নেমে আসে।
৬৮ বছর বয়সী জয়ললিতা ছয়বার মুখ্যমন্ত্রী ছিলেন। ‘আম্মা’ ক্যানটিনে ৩ রুপিতে দুপুরের খাবারের ব্যবস্থা এবং জনগণের কল্যাণে নেওয়া তাঁর নতুন নতুন স্কিমের কারণেই লোকে তাঁকে ‘আম্মা’ ডাকা শুরু করেন। জনগণের কাছে ব্যাপক জনপ্রিয় ছিলেন অভিনয়শিল্পী থেকে রাজনীতিবিদ বনে যাওয়া জয়ললিতা। ১৯৬১ থেকে ১৯৮০ সাল পর্যন্ত ১৪০টি সিনেমায় অভিনয় করেন তিনি। রুপালি পর্দা ছেড়ে রাজনীতিতে নামার পর উপাধি পান ‘পুরাচ্চি থালাইভি’। অর্থাৎ, ‘বিপ্লবী নেতা’
আরও পড়ুন: 
লাজুক অভিনেত্রী থেকে তামিলের রানি!‘আম্মা’ হারানোর ধাক্কা সামলাতে পারবে এআইএডিএমকে?কে পাবে জয়ললিতার শত কোটি রুপির সম্পদ?
