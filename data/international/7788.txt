
কলকাতায় বহু পরিবারেই আছে দামি পোষ্য কুকুর। এসব কুকুরের পেছনে প্রচুর অর্থ খরচ করেন মালিকেরা। তবে প্রায়ই সমস্যায় পড়ে যান তারা। বিশেষ করে ওই পরিবারের সদস্যরা যখন দেশের ভেতরে বা বাইরে কোথাও বেড়াতে যান, তখন এসব পোষ্য কুকুরকে কোথায় রেখে যাবেন, তা নিয়ে পড়েন দুর্বিপাকে। 
এই সমস্যা দূর করার জন্য এবার এগিয়ে এসেছে কলকাতার একটি স্বেচ্ছাসেবী সংস্থা। পশ্চিমবঙ্গের প্রাণিসম্পদ উন্নয়ন দপ্তরের অনুদানপ্রাপ্ত সংস্থাটির নাম ‘পশুক্লেশ নিবারণী সমিতি বা সিএসপিসি’।
সংস্থাটি কলকাতার বউবাজার এলাকায় পোষ্য কুকুরের জন্য গড়ে তুলেছে হলিডে হোম। এতে কুকুর রেখে নিশ্চিন্তে যেতে পারবে কুকুরের মালিকেরা। প্রয়োজনীয় সব ধরনের পরিচর্যা করা হবে কুকুরকে। সেখানে থাকবেন পশুচিকিৎসক, নার্স ও সহকারীরা।
হলিডে হোমের সচিব চিকিৎসক সমীর শীল বলেছেন, ‘বাড়ির মতোই এখানে রাখা হবে পোষ্য কুকুর, যত্ন-সেবার কোনো ঘাটতি থাকবে না। এখানে তৈরি হয়েছে দুটি হলিডে হোম। একটির নাম ‘বেলাশেষে’ আর অন্যটির নাম’ প্রাক্তন’। যেসব কুকুর এসি রুমে থাকতে অভ্যস্ত সেগুলোর জন্য রয়েছে ‘বেলাশেষে’ এবং নন-এসিতে থাকার জন্য আছে ‘প্রাক্তন’। পোষ্য কুকুরগুলো বাড়িতে যে খাবার খেতে অভ্যস্ত তাই দেওয়া হবে এখানে। থাকছে খাট এবং সোফার ব্যবস্থাও। দিনে গড়পড়তা খরচ হবে দেড় থেকে দুই হাজার রুপি।’
হলিডে হোমের পাশাপাশি বয়স্ক কুকুরগুলোর জন্য এখানে আরও তৈরি করা হয়েছে ‘বৃদ্ধাশ্রম’। সমীর শীল বলেছেন, ‘কুকুর বুড়ো হলে অনেকেই সেই কুকুর ল্যাম্প পোস্টের সঙ্গে বেঁধে রেখে যান। আমাদের অনুরোধ এভাবে ওই পোষ্যকে না রেখে আমাদের বৃদ্ধাশ্রমে রেখে যান। আমরাই এর ভরণপোষণের দায়িত্ব নেব আজীবন এককালীন কিছু অর্থের বিনিময়ে। শুধু কী তাই, এই পোষ্য কুকুরের হলিডে হোমে থাকছে আউটডোরে চিকিৎসার ব্যবস্থা। এ ছাড়া থাকছে পোষ্য বহনে অ্যাম্বুলেন্স ও অপারেশন থিয়েটারের সুবিধা।’
