
এস ৩০০ ক্ষেপণাস্ত্র
রাশিয়া বলেছে, সে তার মিত্র সিরিয়াকে বিদেশি হস্তক্ষেপ ঠেকাতে সাহায্য করতে এটি দেবে। ভূমি থেকে নিক্ষেপযোগ্য এ ক্ষেপণাস্ত্র-ব্যবস্থা যুদ্ধবিমান এবং ক্রুজ ও ব্যালিস্টিক ক্ষেপণাস্ত্র ধ্বংস করতে সক্ষম। এর বিশেষত্ব হচ্ছে এটি উল্লম্বভাবে একসঙ্গে দুটি ক্ষেপণাস্ত্র ছুড়তে পারে। এস ৩০০ পিএমইউ লঞ্চারে ব্যবহূত স্ট্যান্ডার্ড ক্ষেপণাস্ত্র হচ্ছে ৪৮এন৬। ৩০ কিলোমিটার পর্যন্ত উচ্চতায় এটি ৫-১৫০ কিলোমিটার দূরত্বে আঘাত হানতে সক্ষম।
 
রাসায়নিক অস্ত্র
বিদ্রোহীদের পর্যুদস্ত করতে রাসায়নিক অস্ত্র ব্যবহারের অভিযোগ উঠেছে বাশার আল-আসাদের বিরুদ্ধে। ফ্রান্স ও যুক্তরাজ্য বলেছে, সিরিয়ায় বিরোধীদের ওপর যে সারিন গ্যাসসহ রাসায়নিক অস্ত্র প্রয়োগ করা হয়েছে, সে সম্পর্কে তারা নিশ্চিত। তবে যুক্তরাষ্ট্র কিছু সাক্ষ্য-প্রমাণ পাওয়ার কথা বললেও উল্লেখ করেছে, এ ব্যাপারে নিশ্চিত হতে আরও প্রমাণ দরকার। আবার বিদ্রোহীরাও কোনো কোনো ক্ষেত্রে প্রতিপক্ষের ওপর রাসায়নিক অস্ত্র প্রয়োগ করেছে বলে অভিযোগ আছে।
 
যুদ্ধে হেজবুল্লাহ
প্রতিবেশী লেবাননের কট্টরপন্থী ইসলামি শিয়াগোষ্ঠী হেজবুল্লাহর সশস্ত্র যোদ্ধারা এখন বাশারের পক্ষে লড়ছে। বাশার ও হেজবুল্লাহর অভিন্ন শত্রু ইসরায়েল। হেজবুল্লাহর যোদ্ধারা সিরীয় সেনাদের দলে ভেড়ায় ইসরায়েলও এখন তাদের সমঝে চলছে। অন্যদিকে বিদ্রোহীরা হেজবুল্লাহকে হুমকি দিয়েছে, সিরিয়া ত্যাগ না করলে তাদের হত্যা করা হবে। সিরিয়ার গৃহযুদ্ধ সম্প্রদায়গত বৈচিত্র্যপূর্ণ লেবাননের পরিস্থিতিও অস্থিতিশীল করে তোলার আশঙ্কা সৃষ্টি করেছে।
