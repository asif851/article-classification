
ইউরোজোন হিসেবে পরিচিত ইউরোপীয় ইউনিয়নভুক্ত দেশগুলোর অর্থনৈতিক অঞ্চলে গত এপ্রিল মাসে বেকারের সংখ্যা আগের সব রেকর্ড ছাড়িয়ে গেছে। এপ্রিলে এই অঞ্চলে বেকার ছিল এক কোটি ৯৩ লাখ সাত হাজার লোক। আর বেকারত্বের হার ছিল ১২ দশমিক ২ শতাংশ, যা বিগত মার্চের চেয়ে দশমিক ১ শতাংশ বেড়েছে। এই হিসাবে নতুন করে ৯৫ হাজার লোক বেকার হয়েছে। সরকারি নথিপত্রে এ তথ্য পাওয়া গেছে। ইউরোপীয় ইউনিয়নের (ইইউ) সদস্যসংখ্যা ২৭ হলেও ইউরোজোনের সদস্যসংখ্যা ১৭। যুক্তরাজ্যসহ ১০টি ইইউভুক্ত দেশ ইউরোজোনে নেই।ইইউর পরিসংখ্যানবিষয়ক প্রতিষ্ঠান ইউরোস্টার্ট জানিয়েছে, বেকারত্বের সর্বোচ্চ হার গ্রিসে। দেশটিতে ২৭ শতাংশ মানুষ বেকার (ফেব্রুয়ারি মাসের তথ্য অনুযায়ী)। অর্থাৎ দেশটির প্রতি চারজনের একজন বেকার। উচ্চ হারের অপর দেশগুলো হলো স্পেন (২৬ দশমিক ৮ শতাংশ) ও পর্তুগাল (১৭ দশমিক ৮ শতাংশ)।
অপরদিকে বেকারত্বের সর্বনিম্ন হার অস্ট্রিয়ায়। এখানকার বেকারত্বের হার ৪ দশমিক ৯ শতাংশ। নিম্ন বেকারত্বের হারের অপর দেশগুলো হলো জার্মানি (৫ দশমিক ৪ শতাংশ) ও লুক্সেমবার্গ (৫ দশমিক ৬ শতাংশ)।
সামাজিক সংকট: ইউরোজোনে তরুণ বেকারের সংখ্যার কোনো পরিবর্তন হয়নি। সেখানে ২৫ বছরের কম বয়সী ৩৬ লাখ মানুষ বেকার।
ইতালিতে তরুণ বেকারের হার উল্লেখ্যযোগ্য। ৪০ দশমিক ৫ শতাংশ। ২৪ মাস ধরে ইউরোজোনে বেকারত্বের হার বাড়ছে। বিবিসি  ও এএফপি।
