
ইরাকে ইসলামিক স্টেটের (আইএস) জঙ্গিদের সম্ভাব্য গণহত্যার যড়যন্ত্র নস্যাৎ করে দেওয়ার দাবি করেছে পেন্টাগন। আজ শুক্রবার বিবিসি অনলাইনের প্রতিবেদনে এ তথ্য জানানো হয়।
পেন্টাগন জানিয়েছে, আইএসের কাছ থেকে বেশ কিছু জিম্মিকে উদ্ধার করেছে যুক্তরাষ্ট্র ও ইরাকের সেনারা। ওই জিম্মিদের হত্যা করার মতলব এঁটেছিল আইএস। এই তথ্য জানার পর তাদের উদ্ধার করা হয়।
অভিযানে আহত হয়ে এক মার্কিন সেনা মারা গেছে। গত বছর আইএসের বিরুদ্ধে যুক্তরাষ্ট্র অভিযান শুরু করে। এরপর এই অভিযানে প্রথম দেশটির কোনো সেনা মারা গেল।
পেন্টাগনের ভাষ্য, গতকাল বৃহস্পতিবার খুব সকালে উত্তর ইরাকের হাওয়াইজা শহরে ওই অভিযান চালানো হয়। আইএসের পাঁচ জঙ্গিকে ধরা হয়েছে। বেশ কিছু জঙ্গি নিহত হয়েছে।
প্রতিরক্ষা কর্মকর্তাদের ভাষ্য, অভিযান চালিয়ে প্রায় ৭০ জন জিম্মিকে উদ্ধার করা হয়েছে।
তবে এক কুর্দি গোয়েন্দা সূত্রের ভাষ্য, ১৭ জন জিম্মিকে উদ্ধার করা হয়েছে। তারা সবাই আইএসের সাবেক সদস্য।
