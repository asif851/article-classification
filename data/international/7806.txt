
মার্কিন প্রেসিডেন্ট বারাক ওবামাকে গালি দেওয়ার পর দুঃখ প্রকাশ করলেন ফিলিপাইনের প্রেসিডেন্ট রদ্রিগো দুতার্তে। এর আগেই ওই গালির জন্য ওবামা ফিলিপাইনের প্রেসিডেন্টের সঙ্গে তাঁর নির্ধারিত বৈঠক বাতিল করেন।যুক্তরাষ্ট্র ও ফিলিপাইনের বন্ধুত্বপূর্ণ সম্পর্ক বেশ পুরোনো। লাওসে আসিয়ান শীর্ষ সম্মেলনে দুতার্তের সঙ্গে গতকাল সোমবার ওবামার বৈঠকের কথা ছিল। কিন্তু এর আগেই মার্কিন প্রেসিডেন্টের প্রতি অবমাননাকর মন্তব্য করে শোরগোল ফেলে দেন দুতার্তে। প্রতিক্রিয়ায় ওবামা ওই বৈঠক বাতিল করেন। এরপর দুঃখ প্রকাশ করলেন দুতার্তে।বারাক ওবামা চীনে জি-২০ সম্মেলনে যোগদান শেষে লাওসে আসিয়ান সম্মেলনে যোগ দিতে যান। ফিলিপাইনের মানবাধিকার পরিস্থিতি নিয়ে তাঁর উদ্বেগ প্রকাশের সম্ভাবনা আগে থেকেই আঁচ করেছিলেন দুতার্তে। লাওসের উদ্দেশে রওনা হওয়ার আগে তিনি সোমবার ম্যানিলায় ওবামার প্রতি তীব্র কটাক্ষ করে বলেন, আসিয়ান সম্মেলনে তিনি মার্কিন প্রেসিডেন্টকে দেখে নেবেন।
গত ৩০ জুন ফিলিপাইনের ক্ষমতায় বসা প্রেসিডেন্ট দুতার্তে বেফাঁস মন্তব্য এবং ভিন্নধর্মী কর্মপদ্ধতির জন্য পরিচিত হয়ে উঠেছেন। এর আগেও আপত্তিকর নানা মন্তব্যের জন্য দুঃখ প্রকাশ করে ক্ষমা চেয়েছেন তিনি। তবে এবারই প্রথম তাঁকে নিজের অদ্ভুত আচরণের জন্য আন্তর্জাতিক পর্যায়ে সমালোচনার মুখে পড়তে হলো। প্রেসিডেন্ট হিসেবে এটিই ছিল দুতার্তের প্রথম বিদেশ সফর।আসিয়ান সম্মেলনে লাওসে অনেক বিদেশি নেতার সঙ্গে আলোচনার সুযোগ রয়েছে। এতে চীন ও যুক্তরাষ্ট্রের মতো শক্তিধর দেশের নেতারাও যোগ দিচ্ছেন। অথচ ওই বৈশ্বিক পর্যায়ে প্রথম দিনেই ‘দুঃখিত’ বলে পা রাখতে হলো দুতার্তেকে।
আরও পড়ুন:ওবামাকে ফিলিপিনো প্রেসিডেন্টের গালি, বৈঠক বাতিল
