
আজ ১৮ জুলাই। দক্ষিণ আফ্রিকার বর্ণবাদবিরোধী আন্দোলনের কিংবদন্তিপ্রতিম নেতা নেলসন ম্যান্ডেলার জন্মদিন। বিশ্বজুড়ে শ্রদ্ধাভাজন এই রাষ্ট্রনায়ক আজ ৯৫ বছরে পা দিলেন। দক্ষিণ আফ্রিকা তো বটেই, বিশ্বের অনেক দেশেই তাঁর জন্মদিন উদ্যাপন করা হবে নানা আয়োজনে। একই দিনে আন্তর্জাতিক ম্যান্ডেলা দিবসও (নেলসন ম্যান্ডেলা ইন্টারন্যাশনাল ডে) উদ্যাপন করা হবে। ম্যান্ডেলার সম্মানে ২০০৯ সালে তাঁর জন্মদিনটিকে ম্যান্ডেলা দিবস ঘোষণা করে জাতিসংঘ। যাঁর জন্য এত আয়োজন, তিনি এখনো হাসপাতালে। গত ৮ জুন ফুসফুসে আবার সংক্রমণ দেখা দেওয়ায় প্রিটোরিয়ার মেডি ক্লিনিক হার্ট হাসপাতালে ভর্তি করা হয় ম্যান্ডেলাকে। সেখানেই আছেন তিনি। স্ত্রী গ্রাসা ম্যাশেল, দেশটির প্রেসিডেন্ট জ্যাকব জুমা ও সাবেক প্রেসিডেন্ট থাবো এমবেকির বক্তব্য অনুযায়ী, তাঁর শারীরিক অবস্থা কিছুটা উন্নতির দিকে। সর্বশেষ থাবো এমবেকি গত শনিবার জানান, হাসপাতাল থেকে শিগগিরই ছেড়ে দেওয়া হতে পারে ম্যান্ডেলাকে। ম্যান্ডেলার জন্মদিন উপলক্ষে জোহানেসবার্গভিত্তিক বিভিন্ন সংগঠন দেশটির জনগণকে আজ ৬৭ মিনিট কোনো জনহিতকর কাজে সময় দেওয়ার আহ্বান জানিয়েছে। ম্যান্ডেলা তাঁর জীবনের ৬৭ বছর সক্রিয়ভাবে দেশের সেবা করে গেছেন। সেই ভাবনা থেকেই এই আহ্বান এসেছে। দিনটি উপলক্ষে প্রেসিডেন্ট জুমা প্রিটোরিয়ায় দরিদ্রদের মধ্যে বিনা মূল্যে আবাসনব্যবস্থা নিশ্চিতের খোঁজখবর নেবেন। ম্যান্ডেলার জন্মদিনে তাঁর মন্ত্রিসভা খাদ্য, বাসস্থান ও শিক্ষাকে অগ্রাধিকার দেওয়ার বিষয়টিকে গুরুত্বের সঙ্গে তুলে ধরবে।কেপটাউনের সেন্ট জর্জ’স ক্যাথেড্রালে বিশেষ অনুষ্ঠানের আয়োজন করবে শ্রমিক সংগঠনগুলো। এতে সম্পদশালী ব্যক্তিদের খাদ্য-সহায়তা ও জনহিতকর কাজে যোগ দিতে উদ্বুদ্ধ করা হবে।দক্ষিণ আফ্রিকার চিত্রশিল্পী জন অ্যাডমস ও পল ব্লুমক্যাম্প জন্মদিন উপলক্ষে ম্যান্ডেলার দুটি বিশাল আকারের প্রতিকৃতি এঁকেছেন। ব্লুমক্যাম্প জানান, একটি প্রতিকৃতি আজ নিউইয়র্কের টাইমস স্কয়ারে টাঙিয়ে দেওয়া হবে। এপি।
