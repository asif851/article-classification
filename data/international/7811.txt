
হোয়াইট হাউস ছাড়ার পর রাজনীতিতে যোগ দেবেন না বলে জানিয়েছেন মার্কিন ফার্স্ট লেডি মিশেল ওবামা। আজ মঙ্গলবার রয়টার্সের প্রতিবেদনে জানানো হয়, গতকাল সোমবার পরিবারবান্ধব কর্মক্ষেত্র নীতির সমর্থনে আয়োজিত এক অনুষ্ঠানে এ কথা বলেন মিশেল।সাবেক মার্কিন ফার্স্ট লেডি হিলারি ক্লিনটন হোয়াইট হাউস ছাড়ার পর রাজনীতিতে নামেন। স্বামী বিল ক্লিনটনের দ্বিতীয় দফার প্রেসিডেন্টের মেয়াদ শেষ হওয়ার পর ২০০০ সালে সিনেটর নির্বাচিত হন হিলারি।বর্তমান ফার্স্ট লেডি মিশেলও হিলারির পথ অনুসরণ করে রাজনীতিতে নামতে পারেন বলে গুজব উঠেছে। ওই গুজব নাকচ করেন মিশেল।এবিসির সংবাদ উপস্থাপক রবিন রবার্টস মিশেলের কাছে জানতে চান, তাঁর পরবর্তী লক্ষ্য রাজনীতি কি না। এর জবাবে মিশেল বলেন, ‘না, রাজনীতি নয়। একদমই নয়। দায়িত্বভিত্তিক ও সেবাকেন্দ্রিক কাজ গুরুত্ব পাবে।’প্রেসিডেন্ট ওবামার দ্বিতীয় দফার মেয়াদ ২০১৭ সালে শেষ হবে।
