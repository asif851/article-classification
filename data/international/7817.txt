
রাশিয়া ও পশ্চিমের তরফ থেকে যুদ্ধবিরতির আহ্বান সত্ত্বেও বিতর্কিত অঞ্চল নাগারনো কারাবাখের নিয়ন্ত্রণ নিয়ে গতকাল রোববার দ্বিতীয় দিনের মতো বিক্ষিপ্ত সংঘর্ষ চলে আজারবাইজান ও আর্মেনিয়ার বাহিনীর মধ্যে। পরে আজারবাইজান একতরফা যুদ্ধবিরতির ঘোষণা দেয়। আগের দিন, শনিবারের সংঘর্ষে দুই পক্ষের মিলে অন্তত ৩০ জন সেনা ও দুজন বেসামরিক ব্যক্তির প্রাণহানি ঘটে।
দুই দশকেরও বেশি সময় পর বিতর্কিত নাগারনো কারাবাখে ভয়াবহ সংঘর্ষ হয় গত শনিবার। এতে আর্মেনিয়ার ১৮ জন এবং আজারবাইজানের ১২ জন সেনা নিহত হন। দুই প্রতিপক্ষই বলে, শনিবার দিবাগত রাত ও রোববার দিনে থেমে থেমে সংঘর্ষ হয়। ভারী অস্ত্রশস্ত্র, ট্যাংক ও কামান নিয়ে হামলা করা হয়। এ ছাড়া একে অপরের বিরুদ্ধে প্রথমে হামলা শুরুর পাল্টাপাল্টি অভিযোগ করে দুই পক্ষই। রোববার সকালে আর্মেনিয়ার মদদপুষ্ট কারাবাখের বাহিনী দাবি করে, শনিবারে অজেরি বাহিনীর দখলকৃত লালা-টেপে শৃঙ্গ পুনরায় দখল করেছে তারা। কিন্তু আজারবাইজান তাদের দাবি অস্বীকার করেছে।
আজারবাইজানের প্রতিরক্ষা মন্ত্রণালয় থেকে পাঠানো এক বিবৃতিতে বলা হয়, ‘আর্মেনিয়ার সশস্ত্র বাহিনী রাতে ১৩০ বার যুদ্ধবিরতি লঙ্ঘন করে। আর্মেনিয়ার ভূখণ্ড ও আর্মেনীয়দের অধিকৃত কারাবাখ থেকে গোলাবর্ষণ করা হয়। পরে আজারবাইজানি বাহিনী পাল্টা ব্যবস্থা নেয়।’ আর আর্মেনিয়ার প্রতিরক্ষা মন্ত্রণালয়ের এক মুখপাত্র বলেন, ‘রোববার সকালে কারাবাখের দক্ষিণ দিকে সংঘর্ষ চলেছে। আজারবাইজানিরা হামলার চেষ্টা করে এবং তাদের প্রতিহত করা হয়। পরিস্থিতি উত্তেজনাপূর্ণ।’ এ ছাড়া কারাবাখে আর্মেনিয়ার মদদপুষ্টদের প্রতিরক্ষা মন্ত্রণালয় বলে, রোববার সকালে আজারবাইজান রকেটচালিত কামান ও ট্যাংক নিয়ে পুনরায় হামলা চালায়।
পরে আজারবাইজানের প্রতিরক্ষা মন্ত্রণালয় সবশেষ এক বিবৃতিতে জানিয়েছে, ‘একতরফা যুদ্ধবিরতির সিদ্ধান্ত নিয়ে আজারবাইজান সদিচ্ছা দেখিয়েছে।’
 
