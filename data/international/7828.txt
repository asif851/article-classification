
যুক্তরাষ্ট্রের নিউইয়র্কে গত ডিসেম্বরে পাতালপথে বোমা বিস্ফোরণের ঘটনায় গ্রেপ্তার করা বাংলাদেশি যুবক আকায়েদ উল্লাহ আদালতে নিজেকে নির্দোষ দাবি করেছেন। গত বৃহস্পতিবার নিউইয়র্কের ম্যানহাটনের আদালতে শুনানিতে তিনি এ দাবি করেন।
এর আগের দিন একজন গ্র্যান্ড জুরি আকায়েদ উল্লাহর বিরুদ্ধে ওই সন্ত্রাসী হামলার ঘটনায় অভিযোগ গঠন করেছিলেন।
আকায়েদ উল্লাহর বিরুদ্ধে আনা অভিযোগের ওপর ম্যানহাটনের ফেডারেল আদালতে বৃহস্পতিবার শুনানি হয়। এ সময় আকায়েদকে (২৭) বিচারক রিচার্ড সুলিভান আত্মপক্ষ সমর্থন করতে বললে তিনি বলেন, ‘এই মুহূর্তে, দোষী নই।’
ওই আদালতে বুধবার আকায়েদ উল্লাহর বিরুদ্ধে যেসব অভিযোগ আনা হয়েছে তার মধ্যে রয়েছে বিদেশি সন্ত্রাসী সংগঠনকে সহায়তা, ব্যাপক ধ্বংসাত্মক অস্ত্র ব্যবহার ও গণপরিবহন ব্যবস্থায় সন্ত্রাসী হামলা চালানো। অভিযোগ প্রমাণিত হলে তাঁর যাবজ্জীবন কারাদণ্ড হতে পারে।
গত ১১ ডিসেম্বর ম্যানহাটনের টাইম স্কয়ার সাবওয়ে স্টেশন থেকে বাস টার্মিনালে যাওয়ার পাতালপথে ওই বোমা বিস্ফোরণ হয়। এ ঘটনায় জড়িত সন্দেহে আকায়েদকে গ্রেপ্তার করা হয়। বিস্ফোরণে তিনি গুরুতর আহত ও তিনজন পথচারী সামান্য আহত হন। 
