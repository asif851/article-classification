
পাকিস্তানে লাহোর থেকে রাজধানী ইসলামাবাদ অভিমুখী ইমরান খানের ‘আজাদি মার্চে’ গতকাল শুক্রবার হামলা চালিয়েছেন সরকার-সমর্থকেরা। এ সময় দুই পক্ষের মধ্যে ব্যাপক সংঘর্ষ হয়। ইমরানের অভিযোগ, তাঁর গাড়িবহর লক্ষ্য করে গুলি চালানো হয়েছে। তবে পুলিশ বলছে, কোনো গুলির ঘটনা ঘটেনি। তাৎক্ষণিকভাবে হতাহতের খবর পাওয়া যায়নি। খবর এএফপি, রয়টার্স ও জিয়ো টিভির।ইমরান খানের নেতৃত্বে তাঁর দল তেহরিক-ই-ইনসাফের (পিটিআই) নেতা-কর্মীরা সরকারের পদত্যাগের দাবিতে গত বৃহস্পতিবার পাঞ্জাবের লাহোর থেকে ইসলামাবাদ অভিমুখে আজাদি মার্চ শুরু করেন। গতকাল তাঁদের গাড়িবহর গুজরানওয়ালা শহরে পৌঁছালে সেখানে ক্ষমতাসীন দল পাকিস্তান মুসলিম লিগের (পিএমএল-এন) নেতা-কর্মীরা আজাদি মার্চে জুতা ও ইটপাটকেল ছুড়ে মারেন। ইমরান খান অভিযোগ করেছেন, তাঁর কর্মসূচিতে গুলি চালানো হয়েছে। তিনি বলেন, ‘সরকার-সমর্থকেরা পুলিশ ভ্যানের ওপর দাঁড়িয়ে আমাদের লক্ষ্য করে পাথর ছুড়েছে, গুলি চালিয়েছে।’ইমরানের মুখপাত্র আনিলা খান অভিযোগ করেন, সরকারপন্থীদের ছোড়া গুলি ইমরানের গাড়িতে লেগেছে। তবে পুলিশের একজন মুখপাত্র গুলির অভিযোগ নাকচ করে দেন। ঘটনাস্থলে থাকা বার্তা সংস্থা এএফপির এক আলোকচিত্রী জানান, তিনি গুলির মতো কোনো আওয়াজ শোনেননি।সর্বশেষ খবরে জানা যায়, ইমরান খান একটি বুলেটপ্রুফ গাড়িতে করে আলাদাভাবে ইসলামাবাদের পথে রওনা হয়েছেন। সরকারের পদত্যাগের দাবিতে লাহোর থেকে রাজধানী অভিমুখে ‘ইনকিলাব মার্চ’ নামে একই ধরনের মার্চ করছে আধ্যাত্মিক নেতা তাহির-উল কাদরির পাকিস্তান আওয়ামী তেহরিক (পিএটি) দল। আজাদি মার্চ ও ইনকিলাব মার্চকে কেন্দ্র করে দুই দিন ধরে রাজধানী ইসলামাবাদের নিরাপত্তা জোরদার করা হয়েছে। গত সাধারণ নির্বাচনে ব্যাপক কারচুপি হয়েছে বলে অভিযোগ তুলেছেন ইমরান ও কাদরি। ওই নির্বাচনে ক্ষমতায় আসা প্রধানমন্ত্রী নওয়াজ শরিফের পদত্যাগের দাবিতে আন্দোলন করছেন এই দুই নেতা।
