
তোতাপাখির একটি দুর্লভ প্রজাতি হলো নাইট প্যারট। আশঙ্কা করা হচ্ছিল, অস্ট্রেলিয়া থেকে হারিয়ে গেছে এই প্রজাতি। অবশেষে এই বিলুপ্তপ্রায় প্রজাতির খোঁজ পাওয়া গেছে দেশটির দক্ষিণাঞ্চলে। গত এক শ বছরের মধ্যে এই প্রথম সেখানে নাইট প্যারটের দেখা পাওয়া গেল।
নাইট প্যারটের সারা শরীর সবুজাভ। তার মাঝে কালো রঙের ডোরাকাটা। পাখিটির পায়ের দিকে রয়েছে হলুদ রঙের লোম। মূলত অস্ট্রেলিয়া মহাদেশে এর বাস। ২০১৩ সালে বাস্তুবিদ জন ইয়ং কুইন্সল্যান্ডে পাখিটির ছবি তোলেন। ওই বছরের জুলাই মাসে জন ইয়ং ও তাঁর সহকর্মী কিথ বেলচেম্বারস দক্ষিণ অস্ট্রেলিয়ার লেক এয়ারের কাছে নাইট প্যারটের একটি পালক খুঁজে পান। এই দুই বাস্তুবিদ বলছেন, এতে বোঝা যাচ্ছে প্রত্যন্ত অঞ্চলে বাস করে নাইট প্যারট।
বাস্তুবিদ জন ইয়ং বলেন, ‘আমি আর কিথ পালকটি পাওয়ার পর খুব রোমাঞ্চিত ছিলাম। কিথ তো মাথায় হাত দিয়ে বসে পড়েছিল। ও বিশ্বাসই করতে পারছিল না।’
অবশ্য ২০১৩ সালেই নিশ্চিত করা হয়েছিল যে অস্ট্রেলিয়ার পশ্চিমাঞ্চলে নাইট প্যারটের অস্তিত্ব রয়েছে। এখন দেশটির দক্ষিণাঞ্চলেও যে পাখিটি বাস করে, তা নিশ্চিত হলো।
এরই মধ্যে জন ও কিথের দাবি নিয়ে বিস্তারিত তদন্ত করেছে অস্ট্রেলিয়ার বন্যপ্রাণী সংরক্ষণে কাজ করা বাস্তুবিদেরা। লেক এয়ার অঞ্চলে লুকিয়ে রাখা ক্যামেরায় দেখা মিলেছে নাইট প্যারটের। উড়োজাহাজের মাধ্যমে এর প্রায় সাড়ে ৯ হাজার বর্গকিলোমিটার এলাকা চষে বেড়ানো হয়। এর আগে ১৮৮৩ সালে সর্বশেষ এ অঞ্চলে পাখিটির দেখা পাওয়া গিয়েছিল।
অস্ট্রেলিয়ার বন্যপ্রাণী সংরক্ষণকারী প্রতিষ্ঠান অস্ট্রেলিয়ান ওয়াইল্ডলাইফ কনজারভেনসি বলেছে, নতুন এই আবিষ্কার নাইট প্যারটের প্রজাতি বিষয়ে বিস্তারিত গবেষণার সুযোগ করে দিয়েছে। এর ফলে প্রজাতিটি রক্ষা করার ব্যাপারে কার্যকর পদক্ষেপ নেওয়া যাবে। বর্তমানে দক্ষিণ অস্ট্রেলিয়ায় এই প্রজাতির পাখি কী পরিমাণে আছে, তা নির্ধারণের চেষ্টা চলছে।
