
ইরাক ও সিরিয়ার জঙ্গি সংগঠন ইসলামিক স্টেটের (আইএস) যোদ্ধার সংখ্যা ৩০ হাজারের বেশি হতে পারে। এত দিনকার ধারণার চেয়ে তা অনেক বেশি। মার্কিন গোয়েন্দা সংস্থা সিআইএ এক বিবৃতিতে এ কথা জানিয়েছে। এদিকে আইএসবিরোধী জোট গঠন নিয়ে পাশ্চাত্যের কূটনৈতিক দৌড়ঝাঁপ আরও জোরদার হয়েছে। খবর এএফপি, রয়টার্স ও বিবিসির।সিরিয়া ও ইরাকে আইএসের হয়ে যুদ্ধ করা প্রকৃত জিহাদির সংখ্যা নিয়ে শুরু থেকেই বিভ্রান্তি রয়েছে। কট্টরপন্থী সুন্নি সংগঠনটির যোদ্ধার সংখ্যা নিয়ে সিআইএ গত বৃহস্পতিবার যে নতুন তথ্য প্রকাশ করেছে, তা আগের অনুমানের চেয়ে তিন গুণের বেশি। মার্কিন গোয়েন্দা সংস্থাটির মুখপাত্র রায়ান ট্রাপানি এক বিবৃতিতে বলেন, সিরিয়া ও ইরাকে লড়াইয়ের মাঠে আইএসের ২০ থেকে সাড়ে ৩১ হাজার যোদ্ধা রয়েছে।গত মে থেকে আগস্ট পর্যন্ত প্রাপ্ত গোয়েন্দা তথ্যের ভিত্তিতে সিআইএ এ হিসাব করেছে। এর আগের অনুমানে বলা হয়েছিল, জঙ্গিগোষ্ঠীটির যোদ্ধার সংখ্যা ১০ হাজারের মতো হবে।আইএসকে রুখতে জোট গঠন প্রশ্নে সৌদি আরবের জেদ্দায় গত বৃহস্পতিবার আরব দেশগুলোর পররাষ্ট্রমন্ত্রীদের সঙ্গে বৈঠক করেন মার্কিন পররাষ্ট্রমন্ত্রী জন কেরি। ওই বৈঠকের পর এক বিবৃতিতে বলা হয়, আইএসের বিরুদ্ধে ‘নিবিড় লড়াই’ চালাতে দেশগুলো নিজেদের দায়িত্ব সুচারুভাবে পালন করতে সম্মত হয়েছে।জেদ্দায় বৈঠক শেষে জন কেরি গতকাল শুক্রবার তুরস্কে যান। তুরস্ক আইএসবিরোধী লড়াইয়ে অংশ নেবে না এবং এমনকি তাদের বিমানঘাঁটিগুলোও ব্যবহার করতে দেবে না—এমন ঘোষণার পরদিন কেরি সেখানে গেলেন। তুরস্কের দূরে থাকার বড় কারণ হচ্ছে, আইএসের হাতে তাদের কূটনীতিকসহ ৪৯ জন জিম্মি থাকা।ইউরোপীয় মিত্রদের মধ্যে জার্মানি এবং সম্ভবত যুক্তরাজ্যও আইএসবিরোধী বিমান হামলায় অংশ নেবে না। জার্মান চ্যান্সেলর আঙ্গেলা ম্যার্কেল গতকাল আবার বিষয়টি নিশ্চিত করেছেন। অবশ্য একই দিন দেশটি ঘোষণা দিয়েছে, আইএসকে সহায়তা করার বিষয়টি তারা অপরাধ হিসেবে গণ্য করবে। ফরাসি প্রেসিডেন্ট ফ্রাঁসোয়া ওলাঁদ গতকাল ইরাকে বলেন, আইএসের বিরুদ্ধে ইরাকে লড়াইয়ে মানবিক ও সামরিক সহযোগিতার বিষয়টি নিয়ে তিনি আলোচনা করবেন।িসরিয়াও জোটে থাকতে চায়: সিরিয়ার প্রেসিডেন্ট বাশার আল-আসাদের উপদেষ্টা বুথানিয়া শাবান গতকাল বলেন, সন্ত্রাসবাদের সবচেয়ে বড় শিকার সিরিয়া। তাই দেশটিকে অবশ্যই জিহাদিবিরোধী জোটে নিতে হবে। ওয়াশিংটন বলেছে, তারা সিরিয়ায় আইএসের বিরুদ্ধে বিমান হামলার পরিকল্পনা করলেও সিরীয় সরকারের সঙ্গে কাজ করবে না।
