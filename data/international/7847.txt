
চীনের সঙ্গে পূর্বাঞ্চলীয় সীমান্তে আরও সেনা মোতায়েন করেছে ভারত। সরকারি সূত্রগুলো জানিয়েছে, সিকিম ও অরুণাচল প্রদেশের সীমান্তবর্তী অঞ্চলগুলোতে ‘সতর্কতার মাত্রা’ বৃদ্ধি করেছে ভারতীয় সেনাবাহিনী।
তবে এ ব্যাপারে সেনাবাহিনীর পক্ষ থেকে আনুষ্ঠানিক কোনো মন্তব্য করা হয়নি। সেনাবাহিনী বলছে, কৌশলগত কারণে এ বিষয়ে কোনো তথ্য জানানো হবে না।
সিকিম সীমান্তে ভুটানের কাছে অবস্থিত বিরোধপূর্ণ ডোকলাম নিয়ে চীন ও ভারতের মধ্যে এক মাসের বেশি সময় ধরে উত্তেজনা চলছে। এ নিয়ে দুই দেশ পরস্পরকে দোষারোপ করছে, হুমকি দিচ্ছে। সীমান্তে সেনা সমাবেশেরও ঘটনা ঘটেছে।
ডোকলামকে নিজের বলে দাবি করে চীন ও ভুটান। ভুটানের দাবির পক্ষে ভারত সমর্থন জানানোয় নয়াদিল্লির সঙ্গে বেইজিংয়ের উত্তেজনা সৃষ্টি হয়। পারমাণবিক শক্তিধর দুই দেশ চীন ও ভারতের সেনারা সেখানে মুখোমুখি অবস্থান নিয়েছে।
এখন পর্যন্ত ভারত ও চীন—কোনো পক্ষই ডোকলাম থেকে সেনা সরানোর কোনো পদক্ষেপ নেয়নি। সেখানে চীনের রাস্তা তৈরির কাজ শুরু হওয়ার পরই আপত্তি জানায় ভারত। ভারত বলছে, এই রাস্তা নিরাপত্তার জন্য ‘গুরুতর হুমকি’। বর্তমানে উভয় পক্ষে প্রায় ৩০০ জন করে সেনা মোতায়েন রয়েছে। মাত্র কয়েক ফুট দূরত্বে তাঁরা অবস্থান করছে।
ভারতীয় সেনাবাহিনীর সূত্রের বরাত দিয়ে গতকাল এনডিটিভির খবরে বলা হয়েছে, সীমান্তে উত্তেজনা বাড়ুক - তা তাঁরা চান না। সাবধান থাকার জন্য সতর্কতার মাত্রা বৃদ্ধি করা হয়েছে। এই সেনাসূত্রগুলো নাম-পরিচয় প্রকাশ করতে চাননি।
ভারত বলছে, দুই দেশেরই সেনা প্রত্যাহার করে কূটনৈতিক আলোচনার টেবিলে বসতে হবে। কিন্তু চীনের দাবি, ভারতকে একতরফা সেনা প্রত্যাহার করতে হবে। তবে ভারতের নিরাপত্তা-সংশ্লিষ্ট প্রভাবশালী ব্যক্তিরা মনে করছেন, ডোকলাম ইস্যুতে গরম-গরম কথা বললেও এ নিয়ে যুদ্ধে জড়াবে না চীন।
