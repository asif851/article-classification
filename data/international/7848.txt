
সাংবাদিক হামিদ মিরসহ গণমাধ্যমকর্মীদের ওপর হামলার ঘটনায় অপরাধীদের বিচারের আওতায় আনতে পাকিস্তান সরকারের প্রতি আহ্বান জানিয়েছে যুক্তরাষ্ট্র। গত শুক্রবার মার্কিন পররাষ্ট্র দপ্তরের নিয়মিত ব্রিফিংয়ে এ আহ্বান জানান মুখপাত্র জেন সাকি।পাকিস্তানের জিয়ো টেলিভিশন বন্ধের উদ্যোগের খবরের বিষয়ে জানতে চান এক সাংবাদিক। এর জবাবে জেন সাকি বলেন, ‘বিষয়টি সম্পর্কে আমরা অবগত আছি এবং তা পর্যবেক্ষণ করছি।’ সাংবাদিক হামিদ মিরের দ্রুত সুস্থতা কামনা করেন তিনি।এদিকে হামিদ মিরের ওপর হামলার ঘটনা তদন্তে গঠিত পাকিস্তানের বিচার বিভাগীয় কমিশন সিন্ধু প্রদেশের স্বরাষ্ট্রমন্ত্রী, পুলিশের আইজিসহ সংশ্লিষ্ট কর্মকর্তাদের নোটিশ দিয়েছে। আগামী সোমবার কমিশন তাঁদের শুনানি গ্রহণ করবে।জিয়ো টিভির নির্বাহী সম্পাদক প্রখ্যাত সাংবাদিক হামিদ মির সম্প্রতি করাচিতে অজ্ঞাত বন্ধুকধারীদের গুলিতে গুরুতর আহত হন। হামলার জন্য দেশের গোয়েন্দা সংস্থা আইএসআইকে দায়ী করেছেন তিনি। ওই হামলার ঘটনার পর থেকে টিভি চ্যানেলটির বিরুদ্ধে নানা তৎপরতা শুরু হয়েছে।জিয়ো টিভি।
