
চীনের ‘রাবার স্ট্যাম্প’ পার্লামেন্ট দেশটির বর্তমান প্রেসিডেন্ট সি চিন পিংকে দ্বিতীয়বারের মতো প্রেসিডেন্ট নির্বাচিত করেছে। আজ শনিবার পার্লামেন্ট এই নিয়োগের পাশাপাশি সির ঘনিষ্ঠ সহযোগী ওয়াং কুইশানকে ভাইস প্রেসিডেন্ট হিসেবে নির্বাচিত করে।
কমিউনিস্ট পার্টি নিয়ন্ত্রিত চীনের পার্লামেন্টে সি চিন পিং মোট ২ হাজার ৯৭০ ভোটের সব কটি পান। তবে ওয়াং একটি ভোট কম পান। এর আগে ২০১৩ সালে সি তখনকার মোট ভোটের মধ্যে ২ হাজার ৯৫২ ভোট পেয়েছিলেন। তখন তাঁর বিরুদ্ধে মাত্র একটি ভোট পড়েছিল। তিনজন ভোট দিতে আসেননি। তখন তাঁর প্রাপ্ত ভোট ছিল মোট ভোটের ৯৯ দশমিক ৮৬ শতাংশ।
আজ নির্বাচিত হওয়ার পর সি চিন পিং এবং ওয়াং করমর্দন করেন। এ সময় তুমুল করতালিতে মুখরিত হয়ে ওঠে পার্লামেন্ট ভবন।
আজ শপথের সময় সি লাল কাপড়ে মোড়ানো সংবিধানটির ওপর বাঁ হাত রাখেন। ডান হাত তুলে রাখেন।
সি চিন পিং তাঁর দুর্নীতি বিরোধ অভিযানে ওয়াংয়ের ব্যাপক সহযোগিতা পান। ওয়াং কুইশান (৬৯) গত বছরের অক্টোবরে চীনের কমিউনিস্ট পার্টি থেকে অনানুষ্ঠানিক নিয়ম মেনে পদত্যাগ করেন। তবে তিনি গুরুত্বপূর্ণ দায়িত্বে ছিলেন। পার্টির ন্যাশনাল পিপলস কংগ্রেস হওয়ার সময় পলিটব্যুরোর সাত সদস্যের পাশে তাঁর আসন থাকত।
লন্ডনের কিংস কলেজের লাউ চায়না ইনস্টিটিউটের পরিচালক কেরি ব্রাউন বলেন, রাজনৈতিক উপদেষ্টা হিসেবে ওয়াংয়ের গুরুত্বই এতে প্রতিফলিত হলো। তিনি ঝানু রাজনীতিক।
