
ভারত ও সৌদি আরবকে পুরোনো বন্ধু বলে আখ্যায়িত করলেন ভারতের প্রধানমন্ত্রী নরেন্দ্র মোদি। তিনি দুই দিনের সৌদি আরব সফর শেষ করেন গতকাল রোববার। ৪৮ ঘণ্টার সফরে সৌদি বাদশাহ সালমানের সঙ্গে সাক্ষাতের পাশাপাশি ব্যবসায়ী ও প্রযুক্তিবিদদের একাধিক সমাবেশে যোগ দেন মোদি।ছয় বছর পর কোনো ভারতীয় প্রধানমন্ত্রী মধ্যপ্রাচ্যের তেলসমৃদ্ধ দেশটিতে সফর করলেন। মোদির এ সফরের আগে ২০১০ সালে ভারতের তখনকার প্রধানমন্ত্রী মনমোহন সিং সৌদি আরব সফর করেন। দেশটিতে অন্তত ৩০ লাখ ভারতীয় কর্মীর বসবাস।গত শনিবার নরেন্দ্র মোদিকে কিং খালেদ আন্তর্জাতিক বিমানবন্দরে স্বাগত জানান রিয়াদের গভর্নর প্রিন্স ফয়সাল বিন বন্দর আল সৌদ। রিয়াদে পৌঁছেই সেখানে কর্মরত ভারতীয়দের এক সমাবেশে ভাষণ দেন মোদি। তিনি বলেন, ভারতের প্রবৃদ্ধির বড় কারণ এর রাজনৈতিক স্থিতিশীলতা।মোদি গতকাল সকালে রিয়াদে সৌদি চেম্বার্স অব কমার্সে ভাষণ দেন। তিনি পেট্রোলিয়াম, নবায়নযোগ্য জ্বালানি, অবকাঠামো ও প্রতিরক্ষা সরঞ্জাম তৈরি খাতে বিনিয়োগ করতে সৌদি ব্যবসায়ীদের প্রতি আহ্বান জানান।
