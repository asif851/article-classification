
মার্কিন প্রেসিডেন্ট নির্বাচনে রিপাবলিকান পার্টিতে মনোনয়নের দৌড়ে এগিয়ে থাকা ডোনাল্ড ট্রাম্পকে ঠেকাতে এবার এককাট্টা হওয়ার ঘোষণা দিয়েছেন অন্য দুই মনোনয়নপ্রত্যাশী টেড ক্রুজ ও জন কেইসিক। এরই অংশ হিসেবে অরেগন আর নিউ মেক্সিকোয় নির্বাচনী প্রচারণায় নিষ্প্রভ থাকবেন ক্রুজ। আর ইন্ডিয়ানায় তাঁকে ছাড় দেবেন কেইসিক।টেড ক্রুজের নির্বাচনী প্রচারণা ব্যবস্থাপক (ক্যাম্পেইন ম্যানেজার) জেফ রো বলেছেন, নভেম্বরের নির্বাচনে ট্রাম্প মনোনয়ন পাওয়ার অর্থ দুর্যোগ ঘনিয়ে আসা। তিনি মনে করেন, হিলারি বা স্যান্ডার্সের কাছে ট্রাম্প শুধু নাস্তানাবুদই হবেন না, সেই সঙ্গে কয়েক প্রজন্মের জন্য রিপাবলিকান পার্টি পিছিয়ে পড়বে।জন কেইসিকের প্রচারণাবিষয়ক ওয়েবসাইট ‘টিম কেইসিক’-এ দেওয়া এক বিবৃতিতে তাঁর কৌশল নির্ধারণী উপদেষ্টা জন উইভার বলেছেন, ‘ক্লিভল্যান্ডে অনুষ্ঠেয় উন্মুক্ত কনভেনশনই এখন আমাদের মূল লক্ষ্য। ওই কনভেনশনে এমন একজন মনোনয়ন পাবেন, যিনি রিপাবলিকানদের ঐক্যবদ্ধ করার পাশাপাশি নভেম্বরের নির্বাচনে বিজয় ছিনিয়ে আনবেন বলে আমাদের বিশ্বাস।’এদিকে, টেড ক্রুজ ও জন কেইসিকের এককাট্টা হওয়ার ঘোষণায় টুইটারে এক প্রতিক্রিয়ায় ট্রাম্প বলেছেন, রিপাবলিকান দলে আমার মনোনয়ন ঠেকাতে ধরাশায়ী টেড আর কেইসিক আঁতাতের ঘোষণা দিয়েছেন। তাঁরা এখন মরিয়া।আসন্ন নির্বাচনে রিপাবলিকান পার্টিতে একজন মনোনয়নপ্রত্যাশীকে প্রার্থী নির্বাচনপ্রক্রিয়ায় ১ হাজার ২৩৭টি ডেলিগেট ভোট পেতে হবে। এর মধ্যে ট্রাম্প এ পর্যন্ত ৮৪৫টি ভোট পেয়ে এগিয়ে রয়েছেন। আর টেড ক্রুজ ৫৫৯টি ও জন কেইসিক ১৪৮টি ভোট নিয়ে মনোনয়নের দৌড়ে রয়েছেন। যদি প্রার্থী নির্বাচনপ্রক্রিয়ায় তাঁদের কেউই ১ হাজার ২৩৭টি ডেলিগেট ভোট না পান, তাহলে রিপাবলিকান পার্টির উন্মুক্ত কনভেনশনে বিষয়টি সুরাহা হবে।আজ মঙ্গলবার যুক্তরাষ্ট্রের ম্যারিল্যান্ড, রোড আইল্যান্ড, কানেটিকাট, পেনসিলভানিয়া ও দেলাওয়ারে রিপাবলিকান ভোট। আর আগামী ৩ মে ইন্ডিয়ানায়, ১৭ মে অরেগনে ও ৭ জুন নিউ মেক্সিকোতে দলটির প্রার্থী নির্বাচনপ্রক্রিয়া সম্পন্ন হবে।এদিকে, গত রোববার কানেটিকাটের নিউ হাভেনে নির্বাচনী প্রচারণায় আবারও বার্নি স্যান্ডার্স হিলারি ক্লিনটনকে ‘ওয়ালস্ট্রিটের রুদ্ধদ্বার আলোচনায় কথা বলার নামে অর্থ আয়ের’ বিষয় উল্লেখ করে খোঁচা দিয়েছেন।ডেমোক্রেটিক পার্টিতে মনোনয়নপ্রত্যাশী এ দুজনের মধ্যে প্রার্থী নির্বাচনপ্রক্রিয়ায় ১ হাজার ৯৪৮টি ডেলিগেট ভোট পেয়ে এগিয়ে রয়েছেন হিলারি। আর ১ হাজার ২৪০টি ভোট পেয়ে মনোনয়নের দৌড়ে রয়েছেন স্যান্ডার্স। মনোনয়ন চূড়ান্ত করতে তাঁদের লক্ষ্য ২ হাজার ৩৮৩টি ডেলিগেট ভোট।
