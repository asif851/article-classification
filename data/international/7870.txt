
রাশিয়ার প্রেসিডেন্ট ভ্লাদিমির পুতিন বলেছেন, ইউক্রেনে রুশ ‘মিত্রদের’ সাহায্যের আবেদন মস্কো কোনোভাবেই উপেক্ষা করতে পারে না। আর রাশিয়া আন্তর্জাতিক আইনের আওতায় থেকেই সব পদক্ষেপ নিচ্ছে।ইউক্রেন-সংকট কূটনৈতিকভাবে সমাধানের জন্য মার্কিন প্রেসিডেন্ট বারাক ওবামার আহ্বানের জবাবে পুতিন এসব কথা বলেন। গতকাল শুক্রবার ইউক্রেন পরিস্থিতি নিয়ে টেলিফোনে কথা বলেন দুই নেতা।এদিকে ইউক্রেনের অন্তর্বর্তী সরকারের প্রধানমন্ত্রী ইয়াৎসেনিউক হুঁশিয়ারি উচ্চারণ করে বলেছেন, সে দেশের স্বায়ত্তশাসিত অঞ্চল ক্রিমিয়ার পার্লামেন্টে রাশিয়ায় যোগ দেওয়া নিয়ে যে গণভোটের আয়োজন করা হয়েছে, তা ‘সভ্য পৃথিবীর কেউই’ স্বীকৃতি দেবে না। কিয়েভ সরকারের অন্যরাও ক্রিমিয়া পার্লামেন্টের এ ভোটাভুটিকে ‘অসাংবিধানিক’ ও ‘অবৈধ’ বলে অভিহিত করেছেন।ইউরোপীয় ইউনিয়ন (ইইউ) সতর্ক করে দিয়ে বলেছে, ইউক্রেনের পরিস্থিতি শান্ত করতে পদক্ষেপ না নিলে রাশিয়াকে ‘ভয়ংকর পরিণতি’ ভোগ করতে হবে।ওবামা ও পুতিন গতকাল টেলিফোনে প্রায় এক ঘণ্টা কথা বলেন। পরে পুতিন এক বিবৃতিতে বলেন, সাবেক সোভিয়েত ইউনিয়নের অংশ ইউক্রেনের পরিস্থিতি নিয়ে রাশিয়া ও যুক্তরাষ্ট্রের অবস্থান এখনো বিপরীতমুখী। তবে বিষয়টি মস্কো-ওয়াশিংটন সম্পর্কে কোনো প্রভাব ফেলবে না। পুতিন অভিযোগ করেন, ইউক্রেনের নতুন কর্তৃপক্ষ দেশটির ‘পূর্বাঞ্চল, দক্ষিণ-পূর্বাঞ্চল ও ক্রিমিয়া অঞ্চলের ক্ষেত্রে পুরোপুরি অবৈধ সিদ্ধান্ত নিয়েছে’।হোয়াইট হাউস থেকে দেওয়া এক বিবৃতিতে জানানো হয়, ওবামা টেলিফোনে পুতিনকে বলেছেন, আলোচনার মাধ্যমে কূটনৈতিক উপায়ে এ সংকটের সমাধান হতে পারে। কিন্তু ইউক্রেন প্রশ্নে মস্কো যা করছে, তা আন্তর্জাতিক আইনের লঙ্ঘন।ইউক্রেন পরিস্থিতি বিষয়ে এক সপ্তাহের মধ্যে এ নিয়ে দুবার টেলিফোনে কথা বললেন ওবামা ও পুতিন।পুতিনের সঙ্গে কথা বলার আগে ওবামা মন্তব্য করেছিলেন, ইউক্রেনের স্বশাসিত প্রজাতন্ত্র ক্রিমিয়ার রাশিয়ার সঙ্গে যোগ দেওয়ার প্রশ্নে গণভোটের আয়োজন ‘অসাংবিধানিক ও আন্তর্জাতিক আইনের সুস্পষ্ট লঙ্ঘন’। তখন রাশিয়ার বিরুদ্ধে অবরোধ আরোপেরও ঘোষণা দেন মার্কিন প্রেসিডেন্ট।রাশিয়ার পার্লামেন্টের নিম্নকক্ষ দুমার স্পিকার সের্গেই নারিস্কিন গতকাল বলেছেন, ‘ক্রিমিয়ার জনগণের “ঐতিহাসিক রায়ের” প্রতি সম্মান জানাবে রাশিয়া।’প্যারা অলিম্পিকে থাকছে ইউক্রেন: রাশিয়ার সোচিতে অনুষ্ঠিত প্যারা অলিম্পিকে অংশ নিচ্ছেন ইউক্রেনের খেলোয়াড়েরা। তবে তাঁরা শান্তি প্রতিষ্ঠার জন্য রাশিয়ার প্রতি আহ্বান জানিয়েছেন। গতকাল শুক্রবার ইউক্রেন অলিম্পিকে অংশ নেওয়ার সিদ্ধান্তের কথা জানায়।দ্বিতীয় দফা অবরোধের কথা ভাবছে ফ্রান্স: ফ্রান্সের পররাষ্ট্রমন্ত্রী লঁরা ফ্যাবিয়াস গতকাল বলেছেন, রাশিয়ার বিরুদ্ধে প্রথম দফা অবরোধ সফল না হলে দ্বিতীয় দফায় রুশ ব্যবসায়ী ও পুতিনের ঘনিষ্ঠজনদের ওপর অবরোধ আরোপের কথা বিবেচনা করছে ফ্রান্স। বিবিসি, এএফপি।
