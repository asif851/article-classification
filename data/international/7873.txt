
সিরিয়ার রাজধানী দামেস্কের পূর্ব উপকণ্ঠে গতকাল রোববার বিদ্রোহীদের সঙ্গে দেশটির নিরাপত্তা বাহিনীর তুমুল সংঘর্ষ হয়েছে।
আজ সোমবার বিবিসি অনলাইনের প্রতিবেদনে জানানো হয়, বিদ্রোহীদের হামলার পর এই প্রচণ্ড সংঘর্ষ শুরু হয়।
বিদ্রোহীদের কামানের গোলা ও রকেট হামলার পাল্টা জবাব দেয় সেনাবাহিনী। তারা বিদ্রোহীদের লক্ষ্য করে বিমান হামলা চালায়।
খবরে বলা হয়, জোবার এলাকায় হঠাৎ হামলা শুরু করে বিদ্রোহীরা। দামেস্কের কেন্দ্রস্থলে কামানের গোলা ও রকেট এসে পড়ে।
অ্যাকটিভিস্টরা বলছেন, গতকাল ভোরে গাড়িবোমা ও আত্মঘাতী হামলার মধ্য দিয়ে এই আক্রমণের সূত্রপাত হয়।
সিরিয়ার রাষ্ট্রীয় গণমাধ্যমে বলা হয়েছে, হামলায় গোপন সুড়ঙ্গও ব্যবহার করা হয়।
সিরীয় সেনাবাহিনীর ভাষ্য, হামলাকারী বিদ্রোহীদের তারা হটিয়ে দিতে সক্ষম হয়েছে।
যুক্তরাজ্যভিত্তিক পর্যবেক্ষক গোষ্ঠী সিরিয়ান অবজারভেটরি ফর হিউম্যান রাইটস বলছে, সংঘাতকালে বিদ্রোহীদের অবস্থান লক্ষ্য করে সরকারি বাহিনী ৩০টির বেশি বিমান হামলা চালিয়েছে।
নিরাপত্তা বাহিনী ও বিদ্রোহীদের মধ্যে তুমুল সংঘর্ষের পরিপ্রেক্ষিতে সংশ্লিষ্ট এলাকা ও আশপাশের রাস্তাঘাট ফাঁকা হয়ে যায়। লোকজন দোকানপাট বন্ধ করে দেয়। অনেকে নিরাপদ দূরত্বে পালায়।
রাজধানী দামেস্কে বিদ্রোহী-অধিকৃত কিছু এলাকা আছে। আর শহরের কেন্দ্রস্থলের কাছেই জোবার জেলা অবস্থিত।
 
