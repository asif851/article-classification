
কেউ দুনিয়া ঘুরে বেড়ানোর স্বপ্ন, কেউ বা দেখেন বিলাসী জীবনের স্বপ্ন। কিন্তু এক অন্য রকম স্বপ্ন দেখছেন যুক্তরাষ্ট্রের ভার্জিনিয়া অঙ্গরাজ্যের নাগরিক জেরেমিয়াহ হিটন। তাঁর স্বপ্ন, নিজের মেয়েকে রাজকুমারী হিসেবে দেখা। সেই লক্ষ্যে সম্প্রতি তিনি আফ্রিকার একটি দুর্গম এলাকায় দীর্ঘ পথ পাড়ি দিয়েছেন। পরে মিসর ও সুদানের মধ্যবর্তী বির তাবিল নামে একটি এলাকা তিনি নিজের বলে দাবি করছেন। খবর এপির।যুক্তরাষ্ট্রের ভার্জিনিয়ার দৈনিক পত্রিকা ব্রিস্টল হেরাল্ড কুরিয়ারকে হিটন বলেন, ছোট্ট ওই পার্বত্য এলাকাটি এখনো কোনো দেশ দাবি করেনি। তিনি সেখানে তাঁর সাত বছর বয়সী মেয়ে এমিলির ডিজাইন করা একটি পতাকা উড়িয়ে এসেছেন। তিনি যেন সেখানকার রাজা এবং তাঁর মেয়ে রাজকুমারী হতে পারে, সেজন্য আগেভাগে পতাকা উড়িয়ে এসেছেন। তাঁরা ওই এলাকাটির নাম দিয়েছেন কিংডম অব নর্থ সুদান।
