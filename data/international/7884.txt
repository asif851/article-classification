
নয় বছরের শিশুকে ছুরিকাঘাত করে হত্যার দৃশ্য অনলাইন ভিডিওতে প্রচারের সঙ্গে জড়িত সন্দেহে ১৯ বছরের এক তরুণকে আটক করেছে জার্মান পুলিশ।
জার্মানির বিল্ড পত্রিকার বরাত দিয়ে এএফপির খবরে জানানো হয়, মার্সেল হেসে নামে ওই তরুণ গতকাল বৃহস্পতিবার রাতে হের্নে এলাকার একটি রেস্তোরাঁয় গিয়ে চিৎকার করে বলতে থাকেন, পুলিশকে ডাকুন। আমাকে পুলিশ খুঁজছে।
হেসেকে বেশ কয়েক দিন ধরে খুঁজছে পুলিশ। অনলাইনের ডার্কনেট সাইটে হেসের ওই ভিডিও যারা দেখেছেন, তাদের তথ্যের ভিত্তিতে সতর্ক হয়েছে কর্তৃপক্ষ। ডার্কনেট নামের ওই গোপন সাইটটি অস্ত্র-বাণিজ্য, মাদক ও শিশু পর্নোগ্রাফির মতো অপরাধে ব্যবহার করা হয়।
গত সোমবার পুলিশের একটি দল এক শিশুর লাশ উদ্ধার করে। ওই শিশুটি হেসের প্রতিবেশী ছিল। বৃহস্পতিবার রাতে আটক হওয়ার পর হেসে তদন্ত কর্মকর্তাদের বলেন, তিনি একটি বাড়ি পুড়িয়েছেন।
 
 
