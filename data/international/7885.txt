
ভারতের কেন্দ্রীয় সরকারি কর্মী ও পেনশনভোগীদের বেতন ও ভাতা বাড়ল। কেন্দ্রীয় মন্ত্রিসভা আজ বুধবার সপ্তম বেতন কমিশনের বেতন বৃদ্ধির সুপারিশ অনুমোদন করল। দেশের ৪৭ লাখ কেন্দ্রীয় সরকারি কর্মী এবং প্রায় ৫৩ লাখ পেনশনভোগী এর ফলে উপকৃত হবেন। চলতি বছরের ১ জানুয়ারি থেকে এই সিদ্ধান্ত কার্যকর হবে।
তবে প্রধানমন্ত্রী নরেন্দ্র মোদির আপত্তিতে সংসদ সদস্যদের বেতন বৃদ্ধির প্রস্তাবটি আটকে গেল।
এই সিদ্ধান্তের ফলে কেন্দ্রীয় সরকারের সর্বোচ্চ পদ ক্যাবিনেট সচিবের মাসিক বেতন হবে আড়াই লাখ টাকা, সর্বনিম্ন বেতন হবে ১৮ হাজার। বর্তমানে ভারতের রাষ্ট্রপতির মাসিক বেতন দেড় লাখ টাকা।
ভারতের কেন্দ্রীয় সরকারি কর্মীদের বেতন প্রতি দশ বছরে একবার করে বাড়ানো হয়। বেতন কমিশন সেই সুপারিশ করে। এবার বেতন ও ভাতার যে বৃদ্ধি কেন্দ্রীয় মন্ত্রিসভা অনুমোদন করল তা কর্মীদের ক্ষেত্রে ২৩.৫ শতাংশ এবং পেনশনভোগীদের ক্ষেত্রে ২৪ শতাংশ। বছরে এ জন্য এক লাখ কোটি টাকা বাড়তি বোঝা সরকারের ঘাড়ে চাপবে। বাজেটে অর্থমন্ত্রী অরুণ জেটলি এই খাতে বরাদ্দ করেছিলেন ৭০ হাজার কোটি টাকা।
এই বৃদ্ধির পর দেশের সাংসদদের বেতন বৃদ্ধির বিষয়টিরও মীমাংসা হবে বলে ধারণা। প্রধানমন্ত্রী নরেন্দ্র মোদির আপত্তিতে সাংসদদের বেতন বৃদ্ধির সিদ্ধান্তটি থমকে রয়েছে। মোদি মনে করেন, সাংসদদের নিজেদের বেতন নিজেদের বাড়ানোটা অন্যায়। এ জন্য অন্য একটা ব্যবস্থা হওয়া দরকার।
কেন্দ্রীয় সরকারি কর্মীদের বেতন বৃদ্ধির সঙ্গে মূল্যবৃদ্ধির একটা ঘনিষ্ঠ যোগাযোগ রয়েছে। এ বাড়েও তা হওয়ার যথেষ্ট আশঙ্কা রয়েছে। রিজার্ভ ব্যাংকের গভর্নর রঘুরাম রাজন এই মূল্যবৃদ্ধি রোখার দিকেই সবচেয়ে বেশি নজর দিয়েছেন। তাঁর সিদ্ধান্তের কারণেই ভারতের মুদ্রাস্ফীতির পরিমাণ বর্তমানে ১ দশমিক ৫ শতাংশে নেমে এসেছে।
