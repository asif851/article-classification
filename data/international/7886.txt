
সিরিয়া তাঁর বিপজ্জনক রাসায়নিক অস্ত্র চুক্তি অনুযায়ী সে দেশ থেকে সরিয়ে নেওয়ায় অচলাবস্থার সৃষ্টি করছে বলে অভিযোগ করেছে যুক্তরাষ্ট্র। রাসায়নিক অস্ত্র ধ্বংসের বিষয়ে জাতিসংঘের প্রস্তাব মেনে দ্রুত ব্যবস্থা গ্রহণ করতে সিরিয়ার প্রতি আহ্বান জানিয়েছে দেশটি।এদিকে সিরিয়ায় রক্তপাত বন্ধের পথ খুঁজতে আন্তর্জাতিক সম্প্রদায়ের উদ্যোগে আয়োজিত জেনেভা শান্তি সম্মেলন গতকাল শুক্রবার শেষ হয়েছে। এই সম্মেলনে সিরিয়ার সরকার ও বিদ্রোহীদের প্রতিনিধিরা প্রথমবারের মতো সরাসরি আলোচনায় অংশ নেয়।মার্কিন প্রতিরক্ষামন্ত্রী চাক হেগেল গত বৃহস্পতিবার পোল্যান্ড সফরের সময় সিরিয়ার রাসায়নিক অস্ত্র ধ্বংসের প্রক্রিয়ার ধীরগতির জন্য দেশটির সরকারকে দায়ী করে এর সমালোচনা করেন। হেগেল বলেন, তিনি বিষয়টি নিয়ে রাশিয়ার প্রতিরক্ষামন্ত্রীর সঙ্গে কথা বলেছেন। এ ব্যাপারে দামেস্কের ওপর চাপ সৃষ্টি করতেও রুশ প্রতিরক্ষামন্ত্রীর প্রতি আহ্বান জানিয়েছেন তিনি। হেগেল বলেন, ‘আমি জানি না, সিরিয়ার সরকারের উদ্দেশ্যটা কী। এটা কি তাদের অদক্ষতার ফল? কেন তারা রাসায়নিক অস্ত্রের উপাদান সরিয়ে ফেলায় পিছিয়ে পড়ছে।’সিরিয়ার রাসায়নিক অস্ত্র ধ্বংসের কাজের দায়িত্বপ্রাপ্ত অর্গানাইজেশন ফর দ্য প্রহিবিশন অব কেমিক্যাল ওয়েপনসে (ওপিসিডব্লিউ) নিযুক্ত মার্কিন স্থায়ী প্রতিনিধি রবার্ট মিকুলাক এক বিবৃতিতে বলেছেন, রাসায়নিক অস্ত্রের উপাদান সরিয়ে নেওয়ার কাজ ‘অত্যন্ত ধীরগতিতে’ চলছে। এ পর্যন্ত এসব উপাদানের মাত্র চার শতাংশ হস্তান্তর করতে পেরেছে দামেস্ক। মিকুলাক বলেন, সিরিয়াকে জাতিসংঘের প্রস্তাব বাস্তবায়ন করতে দ্রুত পদক্ষেপ গ্রহণ করতে হবে।বৃহস্পতিবার সিরিয়ার ‘সন্ত্রাসবাদ’ নিয়ে আলোচনা হয়। জাতিসংঘের সিরিয়াবিষয়ক বিশেষ দূত লাখদার ব্রাহিমি বৃহস্পতিবারের আলোচনা শেষে সাংবাদিকদের জানান, তিনি আশা করছেন এই আলোচনা থেকে দুই পক্ষই ‘শিক্ষা নিয়েছে’। বৃহস্পতিবার সন্ত্রাসবাদ নিয়ে আলোচনা হয়েছে। যদিও কীভাবে সন্ত্রাসবাদের মোকাবিলা করা হবে, সে ব্যাপারে দুই পক্ষের মধ্যে কোনো সমঝোতা হয়নি। বিবিসি ও আল-জাজিরা।
