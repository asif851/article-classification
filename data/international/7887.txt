
সৌদি আরবের ক্ষমতাসীন আল সৌদ পরিবারের এক প্রিন্সকে আদালতের আদেশে জেদ্দার একটি কারাগারে চাবুক মারা হয়েছে। দেশটির একটি সংবাদপত্র আজ বুধবার এই তথ্য জানিয়েছে। বার্তা সংস্থা রয়টার্সের খবরে এ কথা বলা হয়।
সৌদি আরবের দৈনিক পত্রিকা ওকাজ তাদের সংক্ষিপ্ত প্রতিবেদনে শাস্তি পাওয়া ওই প্রিন্সের নাম-পরিচয় জানায়নি। কোন অপরাধে তাঁকে শাস্তি দেওয়া হয়েছে, তাও জানানো হয়নি।
প্রতিবেদনে বলা হয়েছে, অজ্ঞাত ওই প্রিন্সকে চাবকানোর পাশাপাশি কারাদণ্ডের আদেশও দেওয়া হয়েছে।
জেদ্দার একটি কারাগারে গত সোমবার প্রিন্সকে চাবকানো হয়। পুলিশের এক সদস্য এই শাস্তি কার্যকর করেন। চাবকানোর আগে প্রিন্সের স্বাস্থ্য পরীক্ষা করা হয়।
খবরের বিষয়ে মন্তব্য জানতে দেশটির বিচার মন্ত্রণালয়ের মুখপাত্রকে তাৎক্ষণিকভাবে পাওয়া যায়নি।
গত ১৯ অক্টোবর রাজধানী রিয়াদে সৌদি প্রিন্স তুর্কি বিন সৌদ আল-কবিরের মৃত্যুদণ্ড কার্যকর করা হয়। এক সৌদি যুবককে গুলি করে হত্যার অভিযোগে দেশটির একটি আদালতে দোষী সাব্যস্ত হয়েছিলেন তিনি। তাঁকে মৃত্যুদণ্ডাদেশ দেন আদালত। সুপ্রিম ও আপিল কোর্টে এই রায় বহাল থাকে। পরে আদালতের রায় কার্যকরের জন্য একটি রাজকীয় ফরমান জারি করা হয়। এরপর তাঁর মৃত্যুদণ্ড কার্যকর করা হয়।
