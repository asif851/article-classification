
২০১৫ সালে বিশ্বে উষ্ণতার রেকর্ড সৃষ্টি হয়েছে। আধুনিক সময়ে এমন উষ্ণ বছর আর দেখেনি বিশ্ববাসী। এই ঘটনায় জলবায়ু পরিবর্তনের গতিবিধি নিয়ে উদ্বেগ বাড়ছে। আজ বৃহস্পতিবার বার্তা সংস্থা এএফপির প্রতিবেদনে এই তথ্য জানানো হয়।যুক্তরাষ্ট্রের ন্যাশনাল ওশেনিক অ্যান্ড অ্যাটমোসফেরিক অ্যাডমিনিস্ট্রেশনের (এনওএএ) তথ্য অনুযায়ী, ১৮৮০ সালের পর ২০১৫ সাল ছিল সবচেয়ে উষ্ণ বছর।এনওএএ বলছে, ২০১৫ সালে বিশ্বজুড়ে জলস্থলের উপরিভাগে গড় তাপমাত্রা ছিল ১ দশমিক ৬২ ডিগ্রি ফারেনহাইট, যা গত ২০ শতকের গড় তাপমাত্রার চেয়ে বেশি ৷তাপমাত্রার এই প্রবণতা বিশ্লেষণ করে এনওএএ বলেছে, ১৮৮০ থেকে ২০১৫ সালের মধ্যে গত বছরের তাপমাত্রা ছিল সবচেয়ে বেশি।যুক্তরাষ্ট্রের মহাকাশ গবেষণা প্রতিষ্ঠান নাসাও বৈশ্বিক জলবায়ু পর্যবেক্ষণ করে। তারাও নিশ্চিত করেছে যে, সমকালীন সময়ের মধ্যে উষ্ণতার রেকর্ড গত বছর ভেঙে গেছে।নাসা বলছে, বায়ুমণ্ডলে কার্বন-ডাই-অক্সাইড ও মনুষ্য-সৃষ্টি অন্য সব নির্গমনের বৃদ্ধি তাপমাত্রা পরিবর্তনের ক্ষেত্রে বড় ধরনের ভূমিকা রাখছে।
