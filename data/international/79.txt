
কলকাতার ঐতিহ্যবাহী আন্তর্জাতিক বইমেলা শুরু হচ্ছে এবার ৩১ জানুয়ারি। উদ্বোধন হবে ৩০ জানুয়ারি বিকেল সাড়ে পাঁচটায়। চলবে ৮ ফেব্রুয়ারি পর্যন্ত। আজ শুক্রবার বিকেলে কলকাতার একটি অভিজাত হোটেলে বইমেলার আয়োজক সংস্থা পাবলিশার্স অ্যান্ড বুক সেলার্স গিল্ড এক সংবাদ সম্মেলনে বইমেলার অনুষ্ঠানসূচি ঘোষণা করে।
গিল্ডের সাধারণ সম্পাদক ত্রিদিব চট্টোপাধ্যায় বলেন, এবার বইমেলার উদ্বোধন করবেন ফ্রান্সের সংস্কৃতি ও যোগাযোগমন্ত্রী ফ্রান্সিস নিসেন ও মুখ্যমন্ত্রী মমতা বন্দ্যোপাধ্যায়। উদ্বোধনী অনুষ্ঠানে এর আগে ঘোষিত ফ্রান্সের সর্বোচ্চ বেসরকারি রাষ্ট্রীয় সম্মান ‘লিজিয়ন অব অনার’ তুলে দেওয়া হবে প্রখ্যাত অভিনেতা সৌমিত্র চট্টোপাধ্যায়ের হাতে। তুলে দেবেন ফ্রান্সের সংস্কৃতি ও যোগাযোগমন্ত্রী।আজকের সংবাদ সম্মেলনে উপস্থিত ছিলেন গিল্ডের সভাপতি সুধাংশু শেখর দে এবং কলকাতায় ফ্রান্সের কনসাল জেনারেল ডেমিয়েন সাইয়িদ। এদিন আসন্ন বইমেলা উপলক্ষে একটি স্মরণিকার উদ্বোধন করেন সংবাদ সম্মেলনে উপস্থিত বিশিষ্টজনেরা।এবারের বইমেলার আসর বসছে কলকাতার সল্টলেকের সেন্ট্রাল পার্কে। মিলনমেলা ময়দানে সংস্কারের কাজ চলায় সেখানে আর এবার বইমেলা হচ্ছে না। এবারের বইমেলায় দেশ-বিদেশের ৭৮০টি প্রকাশনা সংস্থা যোগ দিচ্ছে।কলকাতা বইমেলায় এবার বাংলাদেশ থেকে যোগ দিচ্ছে ৩৬টি প্রকাশনা সংস্থা। ৩ হাজার ২০০ বর্গফুট জায়গাজুড়ে নির্মিত হচ্ছে বাংলাদেশের প্যাভিলিয়ন। এবারের বাংলাদেশ প্যাভিলিয়ন হচ্ছে ঢাকার আহসান মঞ্জিলের ধাঁচে। ভারতের বিভিন্ন রাজ্যসহ এবার বিশ্বের ২৯টি দেশ বইমেলায় অংশ নেবে। এর মধ্যে যুক্তরাজ্য, যুক্তরাষ্ট্র, ফ্রান্স, কিউবা, পেরু, রাশিয়া, কলম্বিয়া, স্পেন, স্কটল্যান্ড, অস্ট্রেলিয়া ও গুয়েতেমালা রয়েছে।এবার কলকাতা বইমেলা ৪২ বছরে পা দিচ্ছে। কলকাতা বইমেলা শুরু ১৯৭৬ সালে। এই মেলা এর আগে কলকাতা ময়দান বা গড়ের মাঠে অনুষ্ঠিত হলেও ২০০৯ সালে তা পরিবর্তন করে সায়েন্স সিটির সামনে মিলনমেলা ময়দানে স্থানান্তর করা হয়।কলকাতা বইমেলা এশিয়ার বৃহত্তম বইমেলা। আর পৃথিবীর তৃতীয় বৃহত্তম বইমেলা। ফ্রাংকফুর্ট ও লন্ডন বইমেলার পর স্থান কলকাতার বইমেলার। মিলনমেলা ময়দানে ১৮ একর জায়গাজুড়ে এই বইমেলা হলেও সল্টলেকের সেন্ট্রাল পার্কে এই বইমেলা হচ্ছে ১৩ একর জায়গাজুড়ে।এবারের বইমেলার থিম কান্ট্রি ফ্রান্স। ভারত-ফ্রান্স সম্পর্কের ৭০ বছর উপলক্ষে এবার বইমেলায় অয়োজন করা হচ্ছে দুদেশের নানা অনুষ্ঠানের। বইমেলায় আগামী ৩ ফেব্রুয়ারি উদ্‌যাপিত হবে বাংলাদেশ দিবস। এতে যোগ দেবেন বাংলাদেশের বিশিষ্টজনেরা।
