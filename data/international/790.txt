
পেশায় তিনি ভিক্ষুক, তবে বাস করেন বিলাসবহুল বাড়িতে; রয়েছে নিজস্ব গাড়িও। সেই গাড়িতে চেপেই তিনি বিভিন্ন শহরে যান। এরপর নেমে পড়েন ভিক্ষাবৃত্তিতে। আর তাঁর সম্পদের পরিমাণ শুনলে চোখ কপালে উঠতে পারে: তিন লাখ ২০ হাজার মার্কিন ডলার; বাংলাদেশি টাকায় প্রায় আড়াই কোটি টাকা! কোটিপতি ওই ভিক্ষুককে সৌদি আরবের পুলিশ গ্রেপ্তার করেছে। দেশটির গণমাধ্যম গতকাল বুধবার এ খবর দিয়েছে। খবর আইএনএসএর।সৌদি আরবের ইংরেজি দৈনিক সৌদি গেজেট-এর খবরে বলা হয়, দেশটির পশ্চিমাঞ্চলীয় বন্দর শহর ইয়ানবু থেকে ওই ভিক্ষুককে গ্রেপ্তার করা হয়। তাঁর নাম প্রকাশ করা হয়নি। আরব ভাষাভাষি হলেও তিনি কোন দেশের নাগরিক, তা জানানো হয়নি।মদিনা পুলিশের মুখপাত্র ফাহাদ আল-ঘানম পত্রিকটিকে বলেন, ভিক্ষা করার সময় ওই ব্যক্তিকে আটক করা হয়। সৌদি আরবে ভিক্ষা নিষিদ্ধ। জিজ্ঞাসাবাদে জানা যায়, ওই ভিক্ষুক একটি বিলাসবহুল বাড়িতে বাস করেন। নিজের গাড়িতে করে তিনি বিভিন্ন শহরে যাতায়াত করেন। এরপর ভিক্ষা শুরু করেন। এ কাজে তাঁকে সহায়তা করেন স্ত্রী ও তাঁর তিন সন্তান।পুলিশ জানায়, ওই ব্যক্তি অবৈধভাবে সপরিবারে সৌদি আরবে বসবাস করছেন। অবশ্য, একটি দেশ থেকে তিনি বিনিয়োগের লাইসেন্স জোগাড় করেছেন।
