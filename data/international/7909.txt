
ভারতের উত্তর প্রদেশ বিধানসভার শেষ পর্বের ভোটে ঝড় তুলতে বারানসি হয়ে গেছে রাজনৈতিক ‘হেভিওয়েটদের’ ঠিকানা। রাজ্যের পূর্বপ্রান্তের এই প্রাচীন হিন্দুতীর্থে ঘাঁটি গেড়েছেন প্রধানমন্ত্রী নরেন্দ্র মোদি। কিন্তু বিনা যুদ্ধে সূচ্যগ্র মেদিনী না দিতে প্রতিজ্ঞাবদ্ধ বিজেপির তিন প্রতিদ্বন্দ্বী গতকাল শনিবার এই শহরে একই সঙ্গে হাজির। ফলে দিনভর রাজনৈতিক উত্তাপে তেতে থাকল প্রধানমন্ত্রীর নির্বাচনী কেন্দ্র।উত্তর প্রদেশে সাত দফার ভোটের শেষ দফা ৮ মার্চ। সেদিন বারানসিসহ ৭ জেলার ৪০টি আসনে ভোট। তার আগে গতকাল ষষ্ঠ দফার ভোট গ্রহণ হলো ৭ জেলার ৪৯ আসনে।গতকাল মোদি বারানসিতে ঘাঁটি গাড়েন টানা তিন দিনের জন্য। সঙ্গে ১২ জন কেন্দ্রীয় মন্ত্রী। একই দিনে হাজির রাজ্যের মুখ্যমন্ত্রী অখিলেশ সিং যাদব ও তাঁর জোটসঙ্গী কংগ্রেস সহসভাপতি রাহুল গান্ধী এবং বহুজন সমাজ পার্টির নেত্রী মায়াবতী।সকালেই শহরে আসেন মোদি। বেনারস হিন্দু বিশ্ববিদ্যালয়ের সদরে মদন মোহন মালব্যের মূর্তিতে মালা দিয়ে বেলা ১১টায় শুরু হয় তাঁর রোড শো। দীর্ঘ ১০ কিলোমিটার জনসমুদ্র পেরোনোর মধ্যে প্রধানমন্ত্রী কাশী বিশ্বনাথ মন্দিরে যান প্রার্থনা জানাতে। রোড শো শেষ করেন কালভৈরব মন্দিরে প্রার্থনা করে। তারপর চলে যান জৌনপুরের জনসভায়। সেখানে মোদি বলেন, পাঁচ পর্যায়ের ভোটেই জনতা বিজেপিকে সংখ্যাগরিষ্ঠতা পাইয়ে দিয়েছে। বাকি দুই পর্যায়ে জয়ের ব্যবধান বাড়াতে হবে, যাতে উন্নয়নের স্বার্থে একটা স্থিতিশীল সরকার বিজেপি রাজ্যবাসীকে উপহার দিতে পারে।মোদির রোড শো শেষ হলেই শুরু হয় অখিলেশ-রাহুলের যৌথ রোড শো। কিছু সময় পর অখিলেশের সাংসদ স্ত্রী ডিম্পলও তাতে যোগ দেন। এখানেও জনসমুদ্র। ফলে শহরের জনজীবন প্রায় স্তব্ধ হয়ে যায়। রোড শোয়ের মধ্যে রাহুল-অখিলেশও কাশী বিশ্বনাথ মন্দিরে পুজো দেন।মায়াবতী অবশ্য রোড শো না করে জনসভায় ভাষণ দেন। সেখানে মোদির সমালোচনা করে তিনি বলেন, ‘উনি গঙ্গার মলিনতা দূর করবেন বলেছিলেন। করেননি। মা গঙ্গাই এবার তাঁকে শাস্তি দেবেন। মায়াবতীর দাবি, বিজেপি ও জোট দ্বিতীয় ও তৃতীয় স্থানের জন্য লড়ছে। সরকার হবে বহুজন সমাজের।বারানসির পাঁচটি আসন প্রধানমন্ত্রীর কাছে সম্মানের ব্যাপার। এই লোকসভা কেন্দ্রের অন্তর্ভুক্ত তিনটি বিধানসভা আসন বিজেপির কাছ থেকে এবার ছিনিয়ে নিতে সমাজবাদী-কংগ্রেস জোট লড়ছে। পাঁচ বছর আগে এই তিন কেন্দ্রে এই দুই দলের প্রাপ্ত ভোট ছিল বিজেপির তুলনায় বেশি।
 
