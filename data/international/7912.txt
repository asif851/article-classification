
মৃত্যুর হুমকি পেয়ে দেশ ছেড়েছেন পাকিস্তানি গায়ক তাহির শাহ। অনলাইনভিত্তিক চ্যানেলের কল্যাণে তিনি দেশটিতে বেশ জনপ্রিয়। তবে তিনি পাকিস্তান ছেড়ে কোথায় গেছেন, তা জানানো হয়নি। তাঁর এজেন্টের বরাত দিয়ে পিটিআই আজ বৃহস্পতিবার এ তথ্য জানিয়েছে।
২০১৩ সালে তাহির শাহ ‘আই টু আই’ গানের মাধ্যমে ইন্টারনেটে জনপ্রিয় হতে শুরু করেন। এরপর আর পেছনে ফিরতে হয়নি। ধীরে ধীরে তাঁর জনপ্রিয়তা শুধু বেড়েছেই। ‘অ্যাঞ্জেল’ গানের কল্যাণে তিনি জনপ্রিয়তার তুঙ্গে উঠেছেন।
এই গায়কের এজেন্ট বলেন, সাম্প্রতিক সময়ে তাহিরকে প্রাণহানির হুমকি দেওয়া হচ্ছিল। তিনি গানের মধ্য দিয়ে সমাজে প্রেমের কথা ছড়িয়ে দিচ্ছেন—এ অভিযোগ তুলে মেরে ফেলার হুমকি অব্যাহত ছিল।  অনলাইনে জনপ্রিয় এই গায়ক চলচ্চিত্র নির্মাণেও হাত দিয়েছিলেন। তিনি পাকিস্তানের প্রথম অনলাইন চলচ্চিত্র তৈরি করেন। ওই চলচ্চিত্রে তিনি শিল্পের মাধ্যমে মানবকল্যাণের কথা তুলে ধরেছেন। তাঁর এমন ভাবনা বিরোধীদের খেপিয়ে তুলছে। এ কারণেও তাহির হুমকি পেয়ে থাকতে পারেন বলে এজেন্ট মন্তব্য করেন।
এক বিবৃতিতে তাহিরের এজেন্ট বলেন, সরকার তাঁর নিরাপত্তা দিতে ব্যর্থ হয়েছে। এতে মনঃকষ্ট নিয়ে তিনি পাকিস্তান ছেড়ে গেছেন। তবে তিনি দেশ ছেড়ে কোথায় গেছেন তা তিনি জানাননি।
