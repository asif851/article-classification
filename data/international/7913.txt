
প্রয়োজন হলে সামরিক শক্তি নিয়ে পারস্য উপসাগরীয় মিত্রদের পাশে দাঁড়ানোর প্রতিশ্রুতি দিয়েছেন মার্কিন প্রেসিডেন্ট বারাক ওবামা। ইরানের সঙ্গে আরব দেশগুলোর সম্পর্কে উত্তেজনা বৃদ্ধির পরিপ্রেক্ষিতে তিনি এ আশ্বাস দিলেন।প্রেসিডেন্ট ওবামা তাঁর সরকারি অবকাশযাপন কেন্দ্র ক্যাম্প ডেভিডে উপসাগরীয় সহযোগিতা পরিষদের (জিসিসি) নেতাদের সঙ্গে দুই দিনের সম্মেলন শেষে বক্তব্য দিচ্ছিলেন। খবর এএফপি ও বিবিসির।দেশগুলোর নেতাদের সঙ্গে আলোচনা শেষে বৃহস্পতিবার ওবামা বলেন, ‘আমি স্পষ্ট করে বলছি...বহিঃশত্রুর আক্রমণ প্রতিরোধে জিসিসি অংশীদারদের পাশে দাঁড়াবে যুক্তরাষ্ট্র।’ওবামা আরও বলেন, পারমাণবিক কর্মসূচি নিয়ে ইরানের সঙ্গে যুক্তরাষ্ট্রসহ আন্তর্জাতিক মহলের সম্ভাব্য চুক্তিটি উপসাগরীয় দেশগুলোর জন্য হুমকি নয়। ‘অসাধারণ পরিবর্তনের’ এই সময়ে দেশগুলোর সুরক্ষার জন্য যুক্তরাষ্ট্র অঙ্গীকারবদ্ধ।উপসাগরীয় আরব দেশগুলোর সঙ্গে এক যৌথ বিবৃতিতে বিভিন্ন বিষয়ে নতুন সহযোগিতার প্রতিশ্রুতি দিয়েছে যুক্তরাষ্ট্র। এসবের মধ্যে রয়েছে সন্ত্রাসবিরোধী লড়াই, সামুদ্রিক নিরাপত্তা, সাইবার নিরাপত্তা এবং ক্ষেপণাস্ত্র প্রতিরক্ষা। ছয় জাতির সমন্বয়ে গঠিত জিসিসির সদস্যরা হলো সৌদি আরব, সংযুক্ত আরব আমিরাত (ইউএই), বাহরাইন, কুয়েত, ওমান ও কাতার।একসঙ্গে কাজ করার মধ্য দিয়ে ইরানের সঙ্গে ‘শান্তিপূর্ণ ও সুপ্রতিবেশীসুলভ’ সম্পর্ক স্থাপন করা উপসাগরীয় দেশগুলোর পক্ষে সম্ভব হবে বলেও আশা প্রকাশ করেন ওবামা।প্রধানত সুন্নি-অধ্যুষিত আরব এবং শিয়া-অধ্যুষিত ইরানের বিরোধ বহু পুরোনো। যুক্তরাষ্ট্রসহ ছয় বিশ্বশক্তি সম্প্রতি ইরানের সঙ্গে পারমাণবিক কর্মসূচি নিয়ে প্রাথমিক সমঝোতায় পৌঁছানোয়ও গভীরভাবে উদ্বিগ্ন আরব বিশ্ব।
