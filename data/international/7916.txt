
উত্তর কোরিয়া বলেছে, তারা যুক্তরাষ্ট্রের প্রশান্ত মহাসাগরের গুয়াম ঘাঁটিতে ক্ষেপণাস্ত্র হামলা চালানোর বিষয়টি বিবেচনা করছে। আজ বুধবার বিবিসি অনলাইনের প্রতিবেদনে এই তথ্য জানানো হয়।
মার্কিন প্রেসিডেন্ট ডোনাল্ড ট্রাম্প উত্তর কোরিয়াকে কড়া ভাষায় হুমকি দেওয়ার কয়েক ঘণ্টার মাথায় পিয়ংইয়ংয়ের কাছ থেকে পাল্টা হুমকি এল।
সামরিক বিবৃতির বরাত দিয়ে উত্তর কোরিয়ার রাষ্ট্রীয় গণমাধ্যমের প্রতিবেদনে গুয়ামে ক্ষেপণাস্ত্র হামলা চালানোর বিষয়টি বিবেচনা করা হচ্ছে বলে জানানো হয়।
দেশটির রাষ্ট্রীয় সংবাদ সংস্থা বলেছে, গুয়ামে মাঝারি থেকে দূরপাল্লার রকেট হামলা চালানোর একটি পরিকল্পনা বিবেচনা করছে পিয়ংইয়ং।
প্রশান্ত মহাসাগরীয় দ্বীপ গুয়ামে মার্কিন বিমানবাহিনীর ঘাঁটি রয়েছে। এটি যুক্তরাষ্ট্রের কৌশলগত বোমারু বিমানঘাঁটি। সেখানে সাবমেরিন ও কোস্টগার্ড ইউনিটও আছে।
পিয়ংইয়ং বলেছে, গুয়ামে হামলার পরিকল্পনাটি তারা সতর্কতার সঙ্গে যাচাই-বাছাই করছে।
উত্তর কোরিয়ার সেনাবাহিনীর এক মুখপাত্রের বিবৃতির বরাত দিয়ে দেশটির রাষ্ট্রীয় সংবাদ সংস্থা কেসিএনএ জানিয়েছে, উত্তর কোরীয় নেতা কিম জং-উন সিদ্ধান্ত নিলেই গুয়ামে হামলার পরিকল্পনাটি যেকোনো সময় বাস্তবায়ন করা হবে।
গতকাল মঙ্গলবার উত্তর কোরিয়াকে কড়া ভাষায় হুমকি দেন মার্কিন প্রেসিডেন্ট ট্রাম্প। তিনি বলেন, যুক্তরাষ্ট্রকে ফের হামলার হুমকি দিলে উত্তর কোরিয়াকে আগ্রাসী জবাব দেওয়া হবে। পিয়ংইয়ংকে এমন জবাব দেওয়া হবে, যা আগে কখনো দেখেনি বিশ্ব।
ট্রাম্পের হুমকির রেশ কাটার আগেই যুক্তরাষ্ট্রকে পাল্টা হামলার হুমকি দিল উত্তর কোরিয়া। পাল্টাপাল্টি হুমকিতে দুই দেশের মধ্যে উত্তেজনা আরও বেড়েছে।
ক্ষেপণাস্ত্র কর্মসূচিকে কেন্দ্র করে সম্প্রতি উত্তর কোরিয়ার ওপর নতুন অবরোধ অনুমোদন দেয় জাতিসংঘ। এই অবরোধকে পিয়ংইয়ং তার দেশের সার্বভৌমত্বের লঙ্ঘন বলে অভিহিত করে। অবরোধ আরোপের জন্য যুক্তরাষ্ট্রকে দায়ী করে সমুচিত জবাব দেওয়ারও ঘোষণা দেয় দেশটি।
