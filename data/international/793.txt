
আফগানিস্তানের উত্তর-পূর্বাঞ্চলীয় বাদাখশান প্রদেশের প্রত্যন্ত পার্বত্য আব বারিক গ্রাম শোকে স্তব্ধ। স্বজন হারানো মানুষের কান্নায় ভারী হয়ে উঠেছে বাতাস। পাহাড়ি এলাকায় গৃহহীন ৭০০ পরিবারের সহায়তায় ত্রাণ-সহায়তা দেওয়া হচ্ছে।পাহাড়ধসে নিহত ব্যক্তিদের স্মরণে গতকাল রোববার এক দিনের জাতীয় শোক পালন করেছে সরকার। আফগানিস্তানের প্রেসিডেন্ট হামিদ কারজাই পাহাড়ধসে নিহত ব্যক্তিদের প্রতি গভীর শ্রদ্ধা জানিয়ে শোকসন্তপ্ত পরিবারগুলোর প্রতি সমবেদনা জানিয়েছেন।গত শুক্রবার প্রবল বৃষ্টির পর আব বারিক গ্রামে পাহাড়ধসে প্রায় ৩০০ ঘর চাপা পড়ে। শনিবার পর্যন্ত ৩৫০টি লাশ বের করে আনেন উদ্ধারকর্মীরা। প্রাথমিকভাবে জানানো হয়, প্রায় দুই হাজার ৫০০ মানুষ পাহাড়ধসে চাপা পড়েছে।বাদাখশানের গভর্নর শাহ ওয়ালিউল্লাহ আবিদ বলেন, কাদায় চাপা পড়া আর কারও বেঁচে থাকার আশা নেই। তাই শনিবার আনুষ্ঠানিকভাকে উদ্ধার অভিযান শেষ করা হয়েছে।বাবার বাড়ির ধ্বংসস্তূপের পাশে দাঁড়িয়ে বিলাপ করছিলেন তিন সন্তানের জননী বেগম নিসা (৪০)। পাহাড়ধসের সেই মুহূর্তের বর্ণনা দিতে গিয়ে তিনি বলেন, ‘আমি আমার বাড়িতে ঘরের জানালার ধারে বসে দুপুরের খাবার খাচ্ছিলাম। হঠাৎ ভীষণ এক গর্জন শুনতে পেলাম। তখন বুঝতে পারলাম পাহাড়ধস শুরু হয়ে গেছে।’নিসা বলেন, ‘আমি পরিবারের সবাইকে নিরাপদ স্থানে যেতে চিৎকার করছিলাম। কিন্তু ততক্ষণে অনেক দেরি হয়ে গেছে। আমি আমার প্রিয় মা-বাবাকে হারিয়েছি। আমার চাচা ও তাঁর পরিবারের পাঁচ সদস্যকে হারিয়েছি।’স্থানীয় বাসিন্দা ও জরুরি উদ্ধারকর্মীরা শাবল দিয়ে মাটি খুঁড়ে জীবিত ব্যক্তিদের বের করার চেষ্টা করেছিলেন। ব্যর্থ হয়ে পরে গৃহহীন মানুষকে সহায়তা দেওয়ার দিকে মনোযোগ দেন তাঁরা। অনেক মানুষ খোলা আকাশের নিচে আরেকটি রাত কাটালেন।বাসিন্দা ও স্থানীয় কর্মকর্তারা আশঙ্কা করছেন, আবারও পাহাড়ধসের ঘটনা ঘটতে পারে। বিবিসি ও এএফপি।
