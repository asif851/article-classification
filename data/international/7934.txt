
কিশোরীকে ধর্ষণ ও ভিডিও ধারণের পর ব্লাকমেল করার অভিযোগে ছয়জনকে গ্রেপ্তার করা হয়েছে। গত শনিবার ভারতের মুম্বাইয়ের পুলিশ তাদের গ্রেপ্তার করে।
সোমবার এনডিটিভি জানিয়েছে, মুম্বাইয়ের ভিল পারলে এলাকার ১৫ বছরের কিশোরী এক বছর ধরে নির্যাতনের শিকার হয়। সে দশম শ্রেণির ছাত্রী, তার বাবা-মা দিনমজুর।
ওই কিশোরী পুলিশকে জানায়, এক বছর আগে সে একটি ব্যক্তিগত সমস্যা নিয়ে অভিযুক্ত ব্যক্তিদের একজনের সঙ্গে যোগাযোগ করে সহযোগিতা চায়। পরে কিশোরী অভিযুক্ত ব্যক্তিদের একজনের সঙ্গে সম্পর্কে জড়িয়ে পড়ে। এর সুযোগ নিয়ে তাদের অন্তরঙ্গ মুহূর্তের ভিডিও ধারণ করে ওই ব্যক্তি তার অন্য আট বন্ধুকে দেয়। এরপর থেকে কিশোরীকে প্রত্যেকে ব্লাকমেল করে ধর্ষণ করে। পরিবারের সদস্যদের ক্ষতি করার হুমকির মুখে ভীত কিশোরী বিষয়টি কাউকে জানায়নি।
পুলিশ জানায়, মেয়েটি জানে অভিযুক্ত ব্যক্তিরা সবাই একই এলাকার বাসিন্দা। যৌন নির্যাতন অসহনীয় মাত্রায় পৌঁছালে সে বিষয়টি মাকে জানায়। তার মা কিশোরীকে নিয়ে পুলিশের কাছে যান। পরে পুলিশ ওই ছয়জনকে গ্রেপ্তার করে।
পুলিশ জানিয়েছে, আদালতে পাঠানোর আগে ১২ ফেব্রুয়ারি পর্যন্ত আসামিদের পুলিশ হেফাজতে রাখা হবে।
