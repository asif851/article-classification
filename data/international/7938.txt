
গ্রেপ্তার আতঙ্কে আছেন ভারতের পশ্চিমবঙ্গ রাজ্যের তৃণমূলের সাংসদ কুণাল ঘোষ। রাজ্যের ক্ষুদ্র সঞ্চয় প্রকল্প সারদা গোষ্ঠীর অর্থ কেলেঙ্কারির ঘটনায় তাঁকে আগামীকাল শনিবার গ্রেপ্তার করা হতে পারে বলে শঙ্কা তাঁর।আজ শুক্রবার সারদা-কাণ্ড নিয়ে সারদা গোষ্ঠীর মিডিয়া সেলের সাবেক প্রধান কুণাল সাংবাদিকদের এ কথা বলেন। তিনি বলেন, আগামীকাল সারদার কেলেঙ্কারির তদন্তের অংশ হিসেবে বিধান নগর পুলিশ তাঁকে ডেকেছে। তখনই তাঁকে গ্রেপ্তার করা হতে পারে।সাংবাদিক ও সাংসদ কুণাল আরও বলেন, এর আগে তাঁকে অন্তত ১০ বার ডেকেছে পুলিশ। তিনি বলেন, সারদা থেকে যাঁরা সবচেয়ে বেশি সুবিধা নিয়েছেন, আজ তাঁরা ভগবান জ্ঞানে পূজিত হচ্ছেন। এ সময় তিনি বর্তমান রাজ্য সরকারের কয়েক নেতার বিরুদ্ধে ক্ষোভ ঝেড়ে কান্নায় ভেঙে পড়েন।তৃণমূলের এ সাংসদ বলেন, গ্রেপ্তারের আগে তিনি প্রধানমন্ত্রীকে একটি চিঠি লিখে যাবেন। সেই চিঠিতে তিনি সারদা কেলেঙ্কারি কেন্দ্রীয় তদন্ত ব্যুরোর (সিবিআই) মাধ্যমে তদন্তের দাবি জানাবেন। পশ্চিমবঙ্গের অন্যতম ক্ষুদ্র সঞ্চয় প্রকল্প সারদা গোষ্ঠীর কর্ণধার সুদীপ্ত সেন সাধারণ মানুষের টাকা আত্মসাত্ করে গত ১০ এপ্রিল আত্মগোপন করেন। পুলিশ ২৩ এপ্রিল তাঁকে জন্মু কাশ্মীরের একটি হোটেল থেকে দুই সঙ্গীসহ গ্রেপ্তার করে। সুদীপ্ত সেনসহ আরও কয়েকজন সারদার কর্মকর্তা এখন কারাগারে আছেন।সারদা গোষ্ঠীর বিরুদ্ধে কয়েক হাজার কোটি টাকা আত্মসাতের অভিযোগ আছে। সারদার ছিল অন্তত ১০টি সংবাদপত্র ও টিভি চ্যানেল। এর অধিকাংশই এখন বন্ধ হয়ে গেছে।
