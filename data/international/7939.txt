
ভারতে কংগ্রেস দলের সভানেত্রী সোনিয়া গান্ধীর মেয়ে প্রিয়াঙ্কা গান্ধী ভদ্র বিমানবন্দরে তাঁর পরিবারের বিশেষ সুবিধা প্রত্যাহারের জন্য সরকারের কাছে গত শুক্রবার আবেদন জানিয়েছেন৷ খবর টাইমস অব ইন্ডিয়ার৷ভারতের কোনো বিমানবন্দরে ঢুকতে বা বের হতে গান্ধী পরিবারের সদস্যদের তল্লাশির মুখোমুখি হতে হয় না৷ সরাসরি গান্ধী পরিবারের সদস্য না হলেও প্রিয়াঙ্কার স্বামী হওয়ায় রবার্ট ভদ্রও ওই সুবিধা ভোগ করতেন৷ ভারতে নতুন সরকার ক্ষমতায় আসার পর ভদ্রের ওই সুবিধা প্রত্যাহার হতে পারে বলে গুঞ্জন শুরু হয়৷ভারতের সর্বোচ্চ গুরুত্বপূর্ণ ব্যক্তিদের নিরাপত্তা দেওয়ার দায়িত্ব পালন করে স্পেশাল প্রটেকশন গ্রুপ (এসপিজি)৷ গান্ধী পরিবারও এসপিজির নিরাপত্তা পায়৷ সেই এসপিজির প্রধানের কাছে লেখা চিঠিতে প্রিয়াঙ্কা বলেছেন, ‘শুনছি ভদ্রের সুবিধা প্রত্যাহারের বিষয়টি সরকার বিবেচনা করছে৷ ...একটি পরিবারের সদস্যরা একই সঙ্গে গিয়ে বিমানবন্দরে আলাদা ক্যাটাগরিতে পড়ার কোনো অর্থ হয় না৷’
