
আইভরি কোস্টের প্রেসিডেন্ট পদে পুনর্নির্বাচিত হয়েছেন আলাসেন ওয়াতারা। গতকাল বুধবার আনুষ্ঠানিকভাবে নির্বাচনের ফল ঘোষণা করা হয়। ক্ষমতা নিয়ে কয়েক বছরের সহিংসতার পর এই নির্বাচনের মধ্য দিয়ে পশ্চিম আফ্রিকার দেশটিতে শান্তি ফিরে আসবে বলে আশা করা হচ্ছে। গত রোববার প্রথম দফার ভোট গ্রহণ অনুষ্ঠিত হয়। ৭৩ বছর বয়সী ওয়াতারা এতে ৮৪ শতাংশ ভোট পান। কয়েকজন বিরোধী প্রার্থীর ভোট বর্জনের ঘোষণা সত্ত্বেও অর্ধেকের বেশি ভোটার ভোট দেন। দেশটির নির্বাচন কমিশন জানিয়েছে, ভোট পড়ার হার ৫৪ দশমিক ৬৩ শতাংশ। ২০১০ সালে অনুষ্ঠিত নির্বাচনে তৎকালীন প্রেসিডেন্ট বাগবোকে পরাজিত করেন ওয়াতারা। তবে বাগবো পরাজয় মেনে নিতে অস্বীকৃতি জানানোর পর সেখানে শুরু হয় চরম সহিংসতা। এতে মারা যায় প্রায় তিন হাজার লোক। এএফপি
