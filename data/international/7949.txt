
সমুদ্রসৈকতে পরিধেয় মেয়েদের পুরো শরীর ঢেকে রাখার পোশাক বুরকিনির ওপর ফ্রান্সের একটি শহরের নিষেধাজ্ঞা স্থগিত করেছেন দেশটির সর্বোচ্চ প্রশাসনিক আদালত।
ফ্রান্সের সর্বোচ্চ প্রশাসনিক আদালত এক রায়ে বলেছেন, ভিলেনাভ-লুবেত শহর কর্তৃপক্ষের ওই নিষেধাজ্ঞা মানুষের চলাফেরার স্বাধীনতা, বিশ্বাসের স্বাধীনতা ও কারও ব্যক্তিগত স্বাধীনতার সুস্পষ্ট লঙ্ঘন।
সর্বোচ্চ আদালতের এ রায় এখন অন্য ৩০টি শহরে আরোপিত নিষেধাজ্ঞার ওপরও প্রযোজ্য হবে বলে মনে করা হচ্ছে। তবে আদালত ওই নিষেধাজ্ঞার বৈধতা নিয়ে চূড়ান্ত সিদ্ধান্ত পরে দেবেন।
ভিলেনাভ-লুবেত শহরে আরোপিত ওই নিষেধাজ্ঞার বিষয়টি আদালতের নজরে এনেছিল একটি মানবাধিকার সংগঠনসহ দুটি সংগঠন। বুরকিনির ওপর নিষেধাজ্ঞা আরোপের সিদ্ধান্তটি নিয়ে ফ্রান্সের ভেতর ও বাইরে ব্যাপক বিতর্কের সূত্রপাত হয়েছে। ইতিমধ্যে কিছু জনমত জরিপে দেখা গেছে, ফ্রান্সের অধিকাংশ মানুষ ওই নিষেধাজ্ঞা সমর্থন করে। পর্যটন শহর নিসে ট্রাক নিয়ে সম্প্রতি প্রাণঘাতী জঙ্গি হামলার পর উপকূলীয় শহরগুলোর মেয়ররা জনশৃঙ্খলা রক্ষা এবং ফরাসি সংস্কৃতি ও ধর্মনিরপেক্ষতার আদর্শের যুক্তি দেখিয়ে ওই নিষেধাজ্ঞা জারি করেন। তবে ফরাসি সরকারের মধ্যে দৃশ্যত এ নিয়ে বিভক্তি রয়েছে।
ফ্রান্সের প্রধানমন্ত্রী মানুয়েল ভালস নিষেধাজ্ঞার পক্ষ সমর্থন করে বলেন, ‘এটি নারীদের দাসত্বের প্রতীক।’ অন্যদিকে শিক্ষামন্ত্রী নাজাত ভালুদ বেলকাসেম বলেন, তিনি নারীবাদী হিসেবে বুরকিনি সমর্থন না করলেও মনে করেন, এর বিরুদ্ধে নিষেধাজ্ঞা গ্রহণযোগ্য নয়।
