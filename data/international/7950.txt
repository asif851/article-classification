
ভারতের স্বরাষ্ট্র মন্ত্রণালয়ের অনুমতি ছাড়া জাকির নায়েকের প্রতিষ্ঠান ইসলামিক রিসার্চ ফাউন্ডেশন (আইআরএফ) বিদেশি কোনো অর্থ নিতে পারবে না। সম্প্রতি ভারত সরকার এ সিদ্ধান্ত নিয়েছে।
ভারতের স্বরাষ্ট্র মন্ত্রণালয় বলছে, জাকির নায়েকের বিরুদ্ধে বিদেশি অর্থ অপব্যবহারের অভিযোগ থাকা সত্ত্বেও গত মাসে তাঁর সংস্থাটির নিবন্ধন নবায়ন করা হয়েছে। ‘দুর্ঘটনাবশত’ এই নিবন্ধন করা হয়েছে। এ ঘটনায় তিনজন কর্মকর্তাকে বরখাস্ত করা হয়েছে।
জাকির নায়েকের প্রতিষ্ঠানকে সরকার একটি বিশেষ ক্যাটাগরির তালিকায় রেখেছে। এই ক্যাটাগরিতে থাকলে সেই প্রতিষ্ঠানকে বিদেশি অর্থ নিতে অবশ্যই স্বরাষ্ট্র মন্ত্রণালয়ের পূর্বানুমতি নিতে হয়।
বলা হচ্ছে, এটা জাকির নায়েকের প্রতিষ্ঠানের বিদেশি অর্থ পাওয়া বন্ধ করার প্রথম পদক্ষেপ।
এর আগে ভারতের ফরেন কন্ট্রিবিউশন রেগুলেশন অ্যাক্ট (এফসিআরএ) লঙ্ঘনের অভিযোগে জাকির নায়েকের প্রতিষ্ঠানের নামে নোটিশ জারি করা হয়।ভারতের আইন অনুযায়ী, কোনো এনজিও বা সংস্থার নিবন্ধন বাতিল করার প্রথম পদক্ষেপ হিসেবে এমন নোটিশ জারি করা হয়ে থাকে।
এফসিআরএর আওতায় নিবন্ধিত রয়েছে মুম্বাইভিত্তিক সংস্থা ইসলামিক রিসার্চ ফাউন্ডেশন ও আইআরএফ এডুকেশনাল ট্রাস্ট। জাকির নায়েকের এই দুটি প্রতিষ্ঠান গত এক দশকে ১০ কোটি রুপির বেশি বিদেশি সহায়তা পেয়েছে। এসব তহবিল এসেছে সৌদি আরব ও সংযুক্ত আরব আমিরাত থেকে।
এনডিটিভির খবরে বলা হয়, ঢাকার গুলশানে হামলায় জড়িত ব্যক্তিরা জাকির নায়েকের বক্তব্যে উদ্বুদ্ধ হয়েছিলেন।
