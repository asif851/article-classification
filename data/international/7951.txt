
কানাডার কুইবেক সিটির একটি মসজিদে নামাজের সময় বন্দুকধারীদের গুলিতে পাঁচজন নিহত হয়েছেন। স্থানীয় সময় গতকাল রোববার রাতে কুইবেক সিটি ইসলামিক কালচারাল সেন্টারে এই গুলির ঘটনা ঘটে। বার্তা সংস্থা রয়টার্সের প্রতিবেদনে এই তথ্য জানানো হয়।
মসজিদ কমিটির সভাপতি মোহাম্মদ ইয়ানগুই সাংবাদিকদের জানান, গুলিতে পাঁচজন নিহত হয়েছেন। আহত ব্যক্তিদের বিভিন্ন হাসপাতালে পাঠানো হয়েছে।
মোহাম্মদ ইয়ানগুই বলেন, এখানে কেন এমন হামলা হলো? এটা বর্বরতা।
এক প্রত্যক্ষদর্শীর ভাষ্য, কুইবেক সিটি ইসলামিক কালচারাল সেন্টারের ভেতরে থাকা অন্তত ৪০ জন মানুষের ওপর জনা তিনেক বন্দুকধারী নির্বিচারে গুলি ছোড়ে। গুলির ঘটনার পর মসজিদ এলাকা ঘিরে নিরাপত্তাব্যবস্থা জোরদার করে পুলিশ।
এক টুইটার বার্তায় কুইবেক সিটির মসজিদে গুলির তথ্যের সত্যতা নিশ্চিত করেছে স্থানীয় পুলিশ। ঘটনাস্থলে থাকা পুলিশ জানায়, গুলিতে হতাহতের ঘটনা ঘটেছে।
কুইবেক পুলিশের এক মুখপাত্র সাংবাদিকদের বলেন, ভুক্তভোগী অনেক। প্রাণহানিও আছে।
মসজিদে গুলিতে কতজন আহত ও নিহত হয়েছেন, তার সুনির্দিষ্ট কোনো সংখ্যা উল্লেখ করেনি পুলিশ। তবে এ ঘটনায় জড়িত সন্দেহে দুই ব্যক্তিকে গ্রেপ্তার করার কথা জানানো হয়েছে।
আরও পড়ুন: 
কানাডার কুইবেকে মসজিদে গুলিতে নিহত ৫
