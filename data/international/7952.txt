
ভেনেজুয়েলার রাজধানী কারাকাসে থাকেন এলিস বেলিসারো। কাল শুক্রবার দুনিয়াজুড়ে বড়দিনের উৎসব। কিন্তু বেলিসারোর মনে কোনো আনন্দ নেই। বলছিলেন, ‘বড়দিন এখানে মৃত।’
এক সময়ের তেলসমৃদ্ধ ভেনেজুয়েলায় রাজনৈতিক অস্থিরতা বেড়েছে। একই সঙ্গে দেশটি পড়েছে অর্থনৈতিক সংকটে। কারাকাসের পেতারে এলাকার একটি বস্তিতে বাস করেন বেলিসারো। অন্যান্য বার বড়দিনের উৎসবে পেতারের রাস্তা থাকে আলোয় ভরা। এখন সেই রাস্তাগুলো অন্ধকারে ঢাকা পড়েছে।
বেলিসারোর মতো অনেক ভেনেজুয়েলাবাসীই বড়দিনে ঘর সাজাতে পারছেন না। এ বছর কোনো ভালো খাবারও বানাতে পারছেন না।
এএফপির খবরে ২৮ বছরের বেলিসারো বলেন, তাঁর দুই সন্তান। সম্প্রতি তিনি চাকরি হারিয়েছেন। উৎসব তো দূরের কথা, দৈনন্দিন জীবনযাপন করাই কঠিন হয়ে পড়েছে।
বেলিসারোর মতো কারাকাসের বেশির ভাগ জনগণেরই যে দুর্দিন চলছে, তা বোঝা যায় পেতারে বস্তিতে পা দিলে। ঝোলাভর্তি উপহার নিয়ে শান্তা ক্লজ শেষে দাঁড়িয়েছিলেন ওলগা গনজালেজ। কিন্তু কেউ তাঁর কাছ থেকে কিছু কেনেনি। এ বছর বড়দিনে উপহার কেনার চেয়ে খাবার কেনা নিয়ে মানুষ বেশি চিন্তিত।
ভেনেজুয়েলার নেতা হুগো চাভেজের যুগ ছিল স্বর্ণালি। এর পর থেকে দেশটিতে ওই উজ্জ্বল যুগের অবসান ঘটে। তাঁর উত্তরসূরি নিকোলা মাদুরোর সময় দেশটির আর্থিক অবস্থা টালমাটাল হতে থাকে। তেলের দাম পড়ে যায়। রাজনৈতিক এসব অস্থিরতার খেসারত দিতে হচ্ছে দেশটির সাধারণ মানুষকে।
