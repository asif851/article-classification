
ভারতের ওডিশা রাজ্যের ভুবনেশ্বরের একটি হাসপাতালে ভয়াবহ আগুনে অন্তত ২২ জন নিহত হয়েছেন। আহত হয়েছেন অনেকে। সোমবার দিবাগত রাতে এই অগ্নিকাণ্ডের ঘটনা ঘটে।
ভুবনেশ্বরের ইনস্টিটিউট অব মেডিকেল সায়েন্সে অ্যান্ড সাম হসপিটালে স্থানীয় সময় রাত সাড়ে সাতটার দিকে এই আগুন লাগে। তবে কী কারণে আগুন লেগেছে তা তাৎক্ষণিকভাবে জানা যায়নি। ধারণা করা হচ্ছে, হাসপাতালের ডায়ালাইসিস ওয়ার্ড থেকে আগুনের সূত্রপাত হয়। বৈদ্যুতিক শর্টসার্কিট সার্কিট থেকে আগুন লেগে থাকতে পারে। কিছুক্ষণের মধ্যেই ওই আগুন হাসপাতালের ইনটেনসিভ কেয়ার ইউনিট (আইসিইউ) ও মেডিসিন ওয়ার্ডে ছড়িয়ে পড়ে।
হাসপাতাল সূত্র বলছে, অগ্নিকাণ্ডের সময় অন্তত ৫০০ রোগী হাসপাতালে ছিলেন। রোগীদের উদ্ধার করে অন্যান্য হাসপাতালে নেওয়া হচ্ছে।
আগুন লাগার পর পর ফায়ার সার্ভিসের পাঁচটি ইউনিট ঘটনাস্থলে গিয়ে কাজ শুরু করে। ঠিক কতজন মারা গেছেন তা নিশ্চিত করে কোনো সূত্র বলতে পারেনি। তবে ক্যাপিটাল হসপিটালের একজন চিকিৎ​সক বলছেন, তাদের হাসপাতালের ১৪ জনের লাশ এসেছে। ধারণা করা হচ্ছে, মারা যাওয়া ব্যক্তিদের বেশির ভাগই ধোঁয়ার কারণে মৃত্যুবরণ করছেন।
এ ঘটনার পর টুইট করে গভীর শোক প্রকাশ প্রধানমন্ত্রী নরেন্দ্র মোদি। সংশ্লিষ্ট জরুরি ভিত্তিতে প্রয়োজনীয় ব্যবস্থা নেওয়ারও নির্দেশ দিয়েছেন তিনি।
ভারতে এর আগে ২০১১ সালে কলকাতার এএমআরআই হাসপাতালের ভয়াবহ আগুনে ৯০ জনের বেশি মানুষের মৃত্যু হয়। তাদের মধ্যে ৮৫ জনই ছিলেন হাসপাতালের রোগী।
