
‘ট্রাম্পকে না। কেকেকে (কু ক্লাক্স ক্ল্যান)-কে না। ফ্যাসিবাদী মার্কিনকে না।’ এই কথাগুলো হঠাৎ বেজে উঠল মঞ্চে। তা-ও যেনতেন মঞ্চ নয়, আমেরিকান মিউজিক অ্যাওয়ার্ড মঞ্চে। নিজেদের একটি গান পরিবেশনের মধ্যেই সুরের তালে এই কথাগুলো বললেন মার্কিন রক ব্যান্ড দল গ্রিন ডের সদস্যরা।
গত রোববার লস অ্যাঞ্জেলেসে অনুষ্ঠিত অনুষ্ঠানের দর্শকেরা এ সময় অবাক হয়ে যান। তবে পুরো আয়োজনটি ভালোভাবেই শেষ হয়েছে। অনুষ্ঠানটির আয়োজন করা হয় মার্কিন সংগীতশিল্পীদের পুরস্কৃত করার জন্য। এতে বিভিন্ন গায়ক ও ব্যান্ড দলের পাশাপাশি উপস্থিত ছিল গ্রিন ডে। নিজের জনপ্রিয় সংগীত ‘ব্যাং ব্যাং’ গাওয়ার সময় গ্রিন ডের প্রধান গায়ক বিলি জো আর্মস্ট্রং কয়েকবারই বললেন, ‘ট্রাম্পকে না। কেকেকে (কু ক্লাক্স ক্ল্যান)-কে না। ফ্যাসিবাদী মার্কিনকে না।’
২০১০ সালে স্ত্রী মেলানিয়া ট্রাম্পকে নিয়ে গ্রিন ডের একটি কনসার্টে গিয়েছিলেন ট্রাম্প। সেখানে গান শুনে গ্রিন ডের উচ্ছ্বসিত প্রশংসা করে টুইট করেছিলেন ট্রাম্প।
তবে নির্বাচনী প্রচারণার সময় ট্রাম্পের বিভিন্ন বিতর্কিত মন্তব্য, বিশেষ করে অভিবাসন নিয়ে তাঁর অবস্থানের সমালোচনা করে আসছিল এই ব্যান্ড দল। এবার মঞ্চে সুযোগ পেয়ে নিজেদের ক্ষোভ ঝাড়ল তারা।
অপ্রত্যাশিতভাবে মার্কিন প্রেসিডেন্ট নির্বাচিত হয়েছেন ট্রাম্প। এটাকে অনেকেই হজম করতে পারেননি। 
 
