
বাংলাদেশে একের পর এক ব্লগার হত্যার ঘটনায় অভিনব প্রতিবাদ জানিয়েছেন যুক্তরাজ্যের পররাষ্ট্র বিষয়ক প্রতিমন্ত্রী হিউগো সোয়ার। ব্লগার নীলাদ্রি চট্টোপাধ্যায় হত্যার এক সপ্তাহ পূরণের দিনে গতকাল শুক্রবার ব্রিটিশ এই প্রতিমন্ত্রী নিজেই ব্লগে লেখা শুরু করেছেন।
যুক্তরাজ্যের ‘ফরেন অফিস ব্লগস’ সাইটে তিনি ‘বাকস্বাধীনতা একটি অধিকার যা রক্ষা করতে হবে’ শিরোনামে একটি লেখা লেখেন।নিজের প্রথম ব্লগ লেখায় হিউগো সোয়ার বাংলাদেশে চলতি বছর চারজন ব্লগারকে হত্যার কথা উল্লেখ করে লেখেন, ‘কিছুদিন যাবৎ আমি নিজে ব্লগ লেখার কথা ভাবছিলাম। গত সপ্তাহের ঘটনা আমাকে মনস্থির করতে বাধ্য করে যে, কাজটি শুরু করতে আমার আর দেরি করা উচিত নয়।’ তিনি লেখেন, ‘এ ধরনের উগ্রবাদের বিষাক্ত বীজ যাতে বাংলাদেশে শিকড় গাড়তে না পারে তা নিশ্চিত করা অনেকটা যুক্তরাজ্যেরও স্বার্থের ব্যাপার। আমাদের অংশীদারত্বের তাৎপর্যপূর্ণ যৌথ ইতিহাস রয়েছে। আমাদের দেশ ছিল প্রথম কোনো ইউরোপিয়ান দেশ যারা বাংলাদেশের স্বাধীনতাকে স্বীকৃতি দিয়েছিল। আমরাই প্রথম স্বাধীন বাংলাদেশের প্রথম প্রধানমন্ত্রী শেখ মুজিবুর রহমানকে বরণ করেছিলাম। আজও আমাদের দুই দেশের মানুষের মধ্যে খুবই ঘনিষ্ঠ যোগসূত্র রয়েছে। প্রায় পাঁচ লাখ বাংলাদেশি বংশোদ্ভূত মানুষ বর্তমানে যুক্তরাজ্যে বসবাস করছেন এবং বহুভাবে তাঁরা আমাদের সমাজকে সমৃদ্ধ করেছেন।’যুক্তরাজ্যের পার্লামেন্টে বাংলাদেশি বংশোদ্ভূত সদস্যদের কথাও সোয়ার আনন্দের সঙ্গে উল্লেখ করেন। তাঁর লেখায় উঠে আসে বাংলাদেশের সঙ্গে দারিদ্র্য বিমোচন, জলবায়ু পরিবর্তনের প্রভাব রোধ এবং পারস্পরিক বাণিজ্য প্রবাহ বৃদ্ধিতে যৌথ অংশীদারত্বের কথা। তাঁর মতে, ‘স্থিতিশীল এবং গণতান্ত্রিক বাংলাদেশ আন্তর্জাতিক অঙ্গনে যুক্তরাজ্যের জন্য একটি গুরুত্বপূর্ণ সহযোগী।’ব্রিটিশ এই প্রতিমন্ত্রী ব্লগে নিজের প্রথম লেখায় মূলত বাংলাদেশ প্রসঙ্গেই সীমাবদ্ধ থেকেছেন। এতে তিনি সর্বশেষ খুন হওয়া ব্লগার নীলাদ্রি চট্টোপাধ্যায় (নিলয় নিল) এবং আনসার আল ইসলাম নামে একটি গোষ্ঠী হত্যার দায় স্বীকার বিষয়ে নিজস্ব মতামত তুলে ধরেন। তিনি লেখেন, ‘আনসার আল ইসলাম নামে একটি গোষ্ঠী হত্যার দায় স্বীকার করে বলেছে, যদি তোমার বাকস্বাধীনতা কোনো সীমা না মানে, তবে আমাদের চাপাতির স্বাধীনতার জন্য তোমার বুক প্রশস্ত করে রাখো। এটা উগ্রবাদের চূড়ান্ত রূপ। কেননা, এমন বক্তব্য দিয়ে তারা চরম কাপুরুষতা ও চরম অজ্ঞতা প্রদর্শন করছে।’ নিজের এমন মতামতের ব্যাখ্যাও দেন তিনি।ব্লগার নীলাদ্রি হত্যার নিন্দা জানিয়ে গত সপ্তাহে দেওয়া নিজের বিবৃতির প্রসঙ্গ টেনে ব্রিটিশ এই প্রতিমন্ত্রী আরও লেখেন, ‘সর্বনাশা এসব ইস্যুগুলো জরুরি ভিত্তিতে মোকাবিলা করা আমাদের জন্য গুরুত্বপূর্ণ, যাতে অপরাধীদের বিচারের মুখোমুখি করা যায়।’ নীলাদ্রি হত্যার ঘটনায় সন্দেহভাজন দুজনকে গ্রেপ্তার করাকে তিনি স্বাগত জানান।ব্লগে নিজের প্রথম লেখা শেষ করার আগে ব্রিটিশ প্রতিমন্ত্রী লেখেন, ‘বাংলাদেশ একটি ধর্ম নিরপেক্ষ রাষ্ট্র। স্বাধীনতা ভোগ ও ধর্মীয় সহনশীলতায় এর সমৃদ্ধ ঐতিহ্য রয়েছে, যা শ্রদ্ধা এবং রক্ষা করতে হবে। এই বিষয়টি স্বীকার করতে কারও ভয় পাওয়া উচিত নয়।’
