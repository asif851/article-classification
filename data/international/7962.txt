
কলকাতায় প্রায় দুই হাজার মানুষকে গরুর দুধ পান করিয়েছে বিজেপির গরু উন্নয়ন সেল।
পূর্বঘোষিত কর্মসূচি অনুযায়ী, গতকাল শনিবার কলকাতায় বিজেপির রাজ্য সদর দপ্তরের সামনে আয়োজিত মেলায় মানুষকে এই দুগ্ধ পান করানো হয়।
গরু-রক্ষা ও গরুর দুধের উপকারিতা সম্পর্কে মানুষকে আরও সচেতন করতে এই দুধ মেলার আয়োজন করা হয়েছিল।
দুধ মেলাকে কেন্দ্র করে কলকাতার চিত্তরঞ্জন অ্যাভিনিউর বিজেপি রাজ্য সদর দপ্তরের সামনে রীতিমতো মঞ্চ তৈরি করা হয়। সেখান থেকে পথ-চলতি মানুষকে গ্লাসে করে খাওয়ানো হয় গরুর দুধ। দুধ পান করানোর কাজ করেন বিজেপির নেতা-কর্মীরা।
বিজেপির গরু উন্নয়ন সেলের রাজ্য সভাপতি সুব্রত গুপ্ত বলেন, শনিবার দুপুর থেকে এই দুধ খাওয়ানো হয়। সঙ্গে দুধের পুষ্টি ও খাদ্যগুণ সম্পর্কে লোকজনকে অবহিত করা হয়।
লোকজনকে বলা হয়, শিশু থেকে বৃদ্ধ—সব বয়সের মানুষ দুধ পান করলে তাদের শরীর ও স্বাস্থ্যের উন্নতি হয়।
বিজেপির এক নেতা বলেছেন, আগামী দিনে তাঁরা মদের দোকানের সামনে দুধ খাওয়ানোর ব্যবস্থা করবেন।
