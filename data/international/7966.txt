
আর্জেন্টিনার এক নারী একটি ফ্রিজের বিনিময়ে তাঁর ১১ বছর বয়সী মেয়েকে প্রতিবেশীর কাছে বিক্রি করেন বলে অভিযোগ উঠেছে। গত সপ্তাহে পুলিশ রাজধানী বুয়েন্স এইরেস নগরের পার্শ্ববর্তী বার্নাল এলাকায় অ্যালুমিনিয়ামের কড়াই তৈরির একটি গোপন কারখানায় অভিযান চালায়। সেখান থেকে ওই মেয়েসহ পাঁচ শিশুকে উদ্ধার করার পর এ ঘটনা জানা যায়। গতকাল ‘টাইমস অব ইন্ডিয়া’র এক খবরে এ তথ্য জানানো হয়।
পুলিশের ভাষ্য, ৩০ বছর বয়সী মা পাবলা সিজারিনা মনোজোন ফ্রিজ ও গৃহস্থালি আরও কিছু জিনিসের বিনিময়ে মেয়েকে প্রতিবেশীর হাতে তুলে দেন। এরপর শিশুটিকে অন্যান্য শিশুর সঙ্গে অবৈধ সেই অ্যালুমিনিয়াম কারখানায় কাজ করতে বাধ্য করা হয়। সেখানে সে যৌন হয়রানির শিকার হয়েছে বলে অভিযোগ উঠেছে। নিউইয়র্ক ডেইলি নিউজের খবরের বরাত দিয়ে জানানো হয়, বর্তমানে তাকে নিরাপত্তা হেফাজতে রাখা হয়েছে।
‘ক্রোনিকা’ পত্রিকার প্রতিবেদনে বলা হয়, প্যারাগুয়েতে এক সময় মেয়েটি তার আত্মীস্বজনের সঙ্গে ছিল। পরিবারের আর্থিক অবস্থা খারাপ থাকায় কিছু রোজগারের আশায় মেয়েটিকে তার মা এক সময় সেখান থেকে নিয়ে আসেন। ফ্রিজ কিনতে উন্মুখ অভাবী এই মা একপর্যায়ে মেয়ের বিনিময়ে এ চাহিদা পূরণ করেন।  
