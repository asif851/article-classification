
জলবায়ু পরিবর্তনের প্রভাবে আগামী ১৫ বছরে বিশ্বের লাখো নগরবাসী দারিদ্র্যপীড়িত হতে পারে। গতকাল বুধবার বিশ্বব্যাংক এ কথা বলেছে।
বিশ্ব ব্যাংক ও গ্লোবাল ফ্যাসিলিটি ফর ডিজাস্টার রিডাকশন অ্যান্ড রিকভারির যৌথ প্রতিবেদনে জানানো হয়, বিশেষ করে উন্নয়নশীল বিশ্বের দ্রুত বর্ধনশীল শহরগুলো জলবায়ুসংক্রান্ত বেড়ে চলা দুর্যোগ মোকাবিলায় অপ্রস্তুত।
বিশ্ব ব্যাংক বলেছে, বিশ্বের প্রতি সাতজনের মধ্যে একজন মানুষ দৈনিক ১ দশমিক ২৫ ডলার বা তার কম অর্থে জীবন চালায়। জলবায়ুসংক্রান্ত দুর্যোগ মোকাবিলায় শহরগুলো যদি অপেক্ষাকৃত ভালো পরিকল্পনা গ্রহণ না করে, তাহলে এই জনগোষ্ঠীর সংখ্যা ২০৩০ সাল নাগাদ আরও বাড়বে।
এমন প্রেক্ষাপটে শহরের সুরক্ষা ও সক্ষমতা বাড়ানোর প্রকল্পে বিনিয়োগ বাড়ানোর আহ্বান জানানো হয়েছে। এতে ব্যর্থ হলে পরবর্তী সময়ে ক্ষতি গুনতে হবে।
