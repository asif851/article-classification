
দক্ষিণ আফ্রিকার বর্ণবাদবিরোধী আন্দোলনের কিংবদন্তি নেতা ও সাবেক প্রেসিডেন্ট নেলসন ম্যান্ডেলা ধীরে ধীরে সুস্থ হয়ে উঠছেন। গত রোববার হাসপাতালে ম্যান্ডেলাকে দেখার পর এক বিবৃতিতে তাঁর নাতি মান্ডলা ম্যান্ডেলা এ কথা জানান।ফুসফুসে সংক্রমণের কারণে গত ৮ জুন ম্যান্ডেলাকে প্রিটোরিয়ার মেডি ক্লিনিক হার্ট হাসপাতালে ভর্তি করা হয়। এর পর থেকে তিনি সেখানেই চিকিৎসাধীন।বিবৃতিতে মান্ডলা বলেন, ‘হাসপাতালে দাদাকে দেখার পর খুব ভালো লাগছে। তিনি প্রতিদিন একটু একটু করে সবল হয়ে উঠছেন।’মান্ডলা বলেন, দাদার সুস্থ হয়ে ওঠাটা তাঁদের মুখে চপেটাঘাত হয়ে এসেছে, যাঁরা মিথ্যা কথা প্রচার করছিলেন যে, ম্যান্ডেলা স্থায়ীভাবে অচেতন হয়ে গেছেন। আর তাঁরা লাইফ সাপোর্ট খুলে ফেলার অপেক্ষা করছিলেন।পরিবারের সদস্যদের সঙ্গে বিরোধের কারণে ১৮ জুলাই ম্যান্ডেলার ৯৫তম জন্মদিনে হাসপাতালে যাননি মান্ডলা। ম্যান্ডেলার নাতিদের মধ্যে মান্ডলাই বড় এবং একমাত্র পুরুষ উত্তরাধিকারী। ম্যান্ডেলা তাঁকে নিজের জন্মস্থান ইস্টার্ন কেপ প্রদেশের এমভেজো অঞ্চলের প্রধান হিসেবে নিয়োগ দেন।ম্যান্ডেলার পূর্বপুরুষের ভিটা ইস্টার্ন কেপের কুনু এলাকায়। সেখানেই পারিবারিক সমাধিক্ষেত্রে মান্ডলার বাবা মাকগাথো এবং ম্যান্ডেলার প্রথম স্ত্রীর অন্য দুই সন্তান থেমবি ও মাকাজিকে সমাহিত করা হয়েছিল। মান্ডলা দুই বছর আগে ওই তিনজনের দেহাবশেষ তুলে এনে এমভেজায় সমাধিস্থ করেন। মান্ডলার ভাষ্য, তাঁর দাদা ম্যান্ডেলার জন্মস্থান এমভেজায় বলে সেখানে বিশেষ ঐতিহ্য (হেরিটেজ) গড়ে তুলতে চান তিনি। এ জন্যই তিনি তাঁর বাবাসহ তিনজনের দেহাবশেষ কুনু থেকে তুলে এমভেজায় সমাধিস্থ করেন।কিন্তু মান্ডলার এই সিদ্ধান্তের বিপক্ষে অবস্থান নিয়েছেন ম্যান্ডেলা পরিবারের ১৬ জন সদস্য। এএফপি।
