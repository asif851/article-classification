
তালেবানের নতুন প্রধান মোল্লা মানসুরের প্রতি আনুগত্য প্রকাশ করবে না সংগঠনটির প্রয়াত নেতা মোল্লা ওমরের পরিবার। পরিবারটি গত রোববার এক অডিও বার্তায় এ কথা জানিয়ে দিয়েছে। জঙ্গি সংগঠন তালেবানকে ২০ বছর নেতৃত্ব দেওয়া মোল্লা ওমর ২০১৩ সালে মারা গেছেন বলে সম্প্রতি নিশ্চিত করা হয়। এরপর গত শুক্রবার নতুন তালেবানপ্রধান হিসেবে মোল্লা মানসুরের নাম ঘোষণা করা হয়। তবে মানসুরের সমর্থক ও তাঁর বিরোধীদের মধ্যে শিগগিরই মতভিন্নতা শুরু হয়ে যায়। বিরোধীদের মধ্যে রয়েছেন মোল্লা ওমরের ছেলে মোল্লা ইয়াকুব ও ভাই মোল্লা আবদুল মান্নান। আবদুল মান্নান অডিও বার্তায় বলেন, ‘আমাদের পরিবার...এই মতভিন্নতার কারণে কারও প্রতিই আনুগত্য প্রকাশ করেনি। আলেমগণ এই মতভিন্নতার সমাধান করুক, সেটাই আমরা চাই।’এএফপি 
