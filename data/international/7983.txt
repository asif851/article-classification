
মিসরের সিনাইয়ে বিধ্বস্ত রুশ যাত্রীবাহী বিমানটির প্রধান কেবিনেই বোমা রাখা ছিল। ওই বোমা বিস্ফোরণে বিমানটি বিধ্বস্ত হয়। রুশ পত্রিকা কোমেরসান্তের বরাত দিয়ে আজ বুধবার বার্তা সংস্থা রয়টার্সের খবরে এ কথা জানানো হয়।এর আগে বলা হয়েছিল, একজন যাত্রীর আসনের নিচে রাখা বোমায় বিমানটি বিধ্বস্ত হয়। রাশিয়া শুরুতে হামলার বিষয়টি স্বীকার না করলেও গত মঙ্গলবার আনুষ্ঠানিকভাবে জানায়, বোমা হামলায় বিমানটি বিধ্বস্ত হয়েছে।বোমা হামলার ঘটনা তদন্তের সঙ্গে ঘনিষ্ঠ একটি সূত্রের বরাত দিয়ে কোমেরসান্তের প্রতিবেদনে জানানো হয়, বোমা বিস্ফোরণের কেন্দ্র দেখে ধারণা করা হচ্ছে, বিমানটির পেছনের দিকে প্রধান কেবিনে বোমাটি রাখা ছিল। শুরুতে বলা হচ্ছিল, জানালার পাশে বসা একজন যাত্রীর আসনের নিচে ছিল বোমা।গত ৩১ অক্টোবর মিসরের সিনাইয়ে রাশিয়ার বিমানটি বিধ্বস্ত হয়ে ২২৪ জন আরোহীর সবাই নিহত হন। বিমানটি মিসরের অবকাশযাপন কেন্দ্র শারম-আল শেখ থেকে রাশিয়ার সেন্ট পিটার্সবুর্গ যাচ্ছিল।ক্রেমলিনের মুখপাত্র দিমিত্রি পেসকভ আজ মস্কোয় সাংবাদিকদের বলেন, সিনাইয়ে বোমা হামলায় বিমানটি বিধ্বস্ত হওয়ার বিষয়টি মস্কো নিশ্চিত হলেও সিরিয়ায় ইসলামিক স্টেটের (আইএস) বিরুদ্ধে হামলার পরিকল্পনায় কোনো পরিবর্তন আনা হবে না। তিনি বলেন, শুধু বিমান হামলা চালিয়ে সফলতা আসবে না। সফল হতে হলে অবশ্য স্থল অভিযানের সমর্থন প্রয়োজন হবে। সিরিয়ার সরকারি বাহিনী সেই সেই কাজটিই করছে।
