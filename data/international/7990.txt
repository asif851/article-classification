
অন্য গ্রামের ভিন্ন সম্প্রদায়ের তরুণের সঙ্গে প্রেমের শাস্তি হিসেবে গণধর্ষণের শিকার হলেন ২০ বছর বয়সী এক আদিবাসী তরুণী। গত মঙ্গলবার রাতে ভারতের পশ্চিমবঙ্গ রাজ্যের বীরভূম জেলার লাভপুর থানার এক গ্রামে এ ঘটনা ঘটে।পশ্চিমবঙ্গের গণমাধ্যমের খবরে জানা গেছে, ভিন্ন সম্প্রদায়ের তরুণের সঙ্গে আদিবাসী তরুণীর পাঁচ বছরের প্রেমের সম্পর্কের ব্যাপারে জানাজানি হলে সোমবার গ্রাম্য সালিস বসে। সেখানে সালিসকারী ছিলেন গ্রামের মোড়ল বলাই মান্ডি। সালিসে ওই তরুণী ও তরুণকে একটি গাছের সঙ্গে পিঠমোড়া করে বেঁধে রাখা হয়।এরপর সালিসে দুজনকে ২৫ হাজার করে ৫০ হাজার টাকা জরিমানা করা হয়। তরুণের আত্মীয়রা টাকা দিয়ে তাঁকে ছাড়িয়ে নিলেও তরুণীর পরিবার তা করতে পারেননি। তরুণীর বাবা নেই, মা পরের বাড়িতে কাজ করেন। এ নিয়ে মঙ্গলবার আবার সালিস বসে। সেখানে ওই তরুণীকে গণধর্ষণের নির্দেশ দেন গ্রামের মোড়ল। রাতেই তরুণীকে বাড়ি থেকে তুলে মোড়লসহ ১৩ জন ধর্ষণ করেন। পরে তাঁকে বাড়ির সামনে ফেলে রেখে যান তাঁরা। তরুণীকে প্রথমে গ্রামীণ হাসপাতালে এবং পরে বীরভূম জেলা হাসপাতালে ভর্তি করা হয়।ঘটনার সত্যতা নিশ্চিত করে বীরভূমের পুলিশ সুপার সি সুধাকর বলেন, এ ঘটনার সঙ্গে জড়িত মোড়লসহ ১৩ জনকে গ্রেপ্তার করা হয়েছে। গতকাল বুধবার বিকেলে তরুণীর মায়ের করা আবেদনের পরিপ্রেক্ষিতে ধর্ষণের মামলা করা হয়েছে। বীরভূমের অতিরিক্ত পুলিশ সুপার প্রশান্ত চৌধুরীকে তদন্তের জন্য ঘটনাস্থলে পাঠানো হয়েছে।
