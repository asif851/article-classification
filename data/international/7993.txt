
বিশালাকার এক সাপ ও কুমিরের মধ্যে পানিতে দীর্ঘক্ষণ ধরে প্রাণপণ লড়াই হলো। পানিতে হলেও পারল না কুমির। লড়াইয়ের একপর্যায়ে মৃত্যু হলো তার। এরপর পানি থেকে তুলে এনে স্থানীয় মানুষকে অবাক করে দিয়ে পুরো কুমিরটি সাবাড় করে ফেলল সাপটি। গত রোববার অস্ট্রেলিয়ায় ঘটে বিরল এ ঘটনা।কুইন্সল্যান্ড রাজ্যের খনিশহর মাউন্ট আইসা-সংলগ্ন জলাশয় লেক মুনডারা। প্রত্যক্ষদর্শী ট্র্যাভিস কর্লিস বলেন, প্রায় ১০ ফুট লম্বা সাপটি ছিল সম্ভবত অজগর। এটিকে বেশ শক্তিশালী দেখাচ্ছিল। আর হতভাগ্য কুমিরটি ছিল লম্বায় প্রায় তিন ফুট। পানিতে তাদের মধ্যে তুমুল লড়াই হয়। পরে কুমিরটিকে পেঁচিয়ে গিলে নেয় সাপটি।কর্লিসের ভাষ্য অনুযায়ী, কয়েক ঘণ্টা ধরে লড়াই চলার পর কুমিরটিকে তীরে টেনে নিয়ে ছেড়ে দেয় সাপটি। ততক্ষণে কুমিরটির মৃত্যু হয়। তারপর প্রাণীটিকে পুরোপুরি গিলে খেতে সাপটি ১০ মিনিট সময় নেয়।কর্লিসের স্ত্রী টিফানি বলেন, সাপ ও কুমিরের লড়াইটি ছিল ‘এককথায় অবিশ্বাস্য’। প্রচলিত ধারণা অনুযায়ী, সাপ হয়তো নিজের চেয়ে বড় আকারের কোনো কিছু গিলতে পারে না। কুমিরটিকে গ্রাস করার পর সেটির পা, মাথা ও দাঁড়া থেকে শুরু করে গোটা আকৃতি সাপটির পেটের ত্বক ভেদ করে ফুটে উঠেছিল। কুমিরটি বাঁচার জন্য অনেক চেষ্টা করলেও শেষ পর্যন্ত হাল ছেড়ে দেয়।কর্লিস বলেন, লেক মুনডারায় সাপ ও কুমির পাশাপাশি বসবাস করলেও তিনি আগে কখনো এ রকম লড়াই দেখেননি। বেশ কিছুদিন ধরে অনাবৃষ্টির কারণে পানির স্তর নিচে নেমে যাওয়ায় হয়তো ঘটনাটি চোখে পড়েছে। এএফপি।
