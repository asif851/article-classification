
প্রস্তাবিত পাকিস্তান সফর থেকে নরেন্দ্র মোদির নাটকীয় কিছু আশা করা উচিত হবে না বলে মন্তব্য করেছেন ভারতের সাবেক পররাষ্ট্রমন্ত্রী ও কংগ্রেস দলের জ্যেষ্ঠ নেতা সালমান খুরশিদ। তিনি এক সাক্ষাৎকারে বার্তা সংস্থা পিটিআইকে বলেন, প্রতিবেশী দেশটির সঙ্গে নয়াদিল্লির আলোচনার আগের অভিজ্ঞতা ইতিবাচক নয়।সালমান খুরশিদ বলেন, ‘আলোচনা ছাড়া কোনো উপায় নেই—এমন অবস্থানই আমরা সব সময় নিয়েছি। কিন্তু কীভাবে কথা বলতে হবে, তা নিয়ে সতর্ক হওয়া উচিত। আমাদের অতীত অভিজ্ঞতা ইতিবাচক ও খুব সন্তোষজনক নয়। তাই এবার যে ভালো কিছু হবে, সেটা নিশ্চিত নয়। আমি মনে করি, এখনই উদ্যাপন করার কিছু নেই।’প্রধানমন্ত্রী নরেন্দ্র মোদির আগামী বছরের সম্ভাব্য পাকিস্তান সফর ফলপ্রসূ হবে কি না—এমন প্রশ্নের জবাবে খুরশিদ বলেন, ‘আমি জানি না। প্রধানমন্ত্রী মোদির মধ্যে নাটকীয় কিছু অনুসন্ধানের প্রবণতা আছে। তবে আমি মনে করি না, এবার নাটকীয় কোনো সমাধান হবে। সতর্ক, ধীর ও সযত্নে অগ্রসর হতে হবে।’প্রধানমন্ত্রী তথা বিজেপির নেতা মোদির সঙ্গে আলোচনার ব্যাপারে বিরোধী দল কংগ্রেসের আগ্রহ আছে কি না, জানতে চাইলে সাবেক পররাষ্ট্রমন্ত্রী বলেন, ‘মোদি আমাদের সঙ্গে কথা বলেন না। আমরা জানি না তিনি পাকিস্তানে কী নিয়ে আলোচনা করতে যাচ্ছেন। সাবেক প্রধানমন্ত্রী মনমোহন সিং পাকিস্তানের সঙ্গে কোনো আলোচনায় যাওয়ার আগে সব দলের নেতাদের ডেকে সার্বিক ব্যাখ্যা দিতেন। মোদি সেটা করেন না। তিনি দেশের জনগণ বা বিরোধীদলীয় নেতাদের সঙ্গে এসব বিষয় আলোচনা না করায় আমরা সেগুলো মূল্যায়ন করতে পারি না।’রাশিয়ার উফা শহরে পাকিস্তানি প্রধানমন্ত্রী নওয়াজ শরিফের সঙ্গে সম্প্রতি মোদির বৈঠক হয়েছে। তিনি আগামী বছর পাকিস্তান সফরের জন্য নওয়াজের আমন্ত্রণ গ্রহণ করেছেন। দুই নেতার এ বৈঠক উভয় দেশে মিশ্র প্রতিক্রিয়ার সৃষ্টি করেছে।
