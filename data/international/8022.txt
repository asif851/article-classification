
জঙ্গিগোষ্ঠী ইসলামিক স্টেটের (আইএস) কাছ থেকে ইরাকের মসুল বিশ্ববিদ্যালয় পুনর্দখলে নেওয়ার দাবি করেছে ইরাকি বাহিনী। দেশটির রাষ্ট্রীয় টেলিভিশনে এই দাবি করা হয়। 
 
গতকাল শনিবার বিবিসি অনলাইনের প্রতিবেদনে বলা হয়, ইরাকে আইএসের সবশেষ শক্ত ঘাঁটি মসুল। শহরটি পুনর্দখলে নিতে গত বছরের অক্টোবর থেকে চেষ্টা চালিয়ে আসছে ইরাকি বাহিনী। 
 
ইরাকি কর্মকর্তাদের ভাষ্য, রাসায়নিক অস্ত্র তৈরির জন্য মসুল বিশ্ববিদ্যালয়ের গবেষণাগারগুলো ব্যবহার করছিল আইএস। 
 
ইরাকের সন্ত্রাসবাদবিরোধী অভিযানের প্রধান বলছেন, আইএসের কাছ থেকে মসুল বিশ্ববিদ্যালয় পুনর্দখল সরকারের জন্য একটি তাৎপর্যপূর্ণ বিজয়। 
 
লে. জেনারেল তালিব শাহঘাতি বলেন, ইরাকের বীর সেনারা বিশ্ববিদ্যালয়ের বৈজ্ঞানিক ও সাংস্কৃতিক ভবনগুলো মুক্ত করেছেন। মসুল বিশ্ববিদ্যালয় আইএসমুক্ত করার বিষয়টি অনেক তাৎপর্য বহন করে। 
 
ইরাকি কর্মকর্তাদের ভাষ্য, আইএস উৎখাত করার অভিযানের অংশ হিসেবে গত শুক্রবার মসুল বিশ্ববিদ্যালয় এলাকায় প্রবেশ করেন দেশটির অভিজাত সেনারা। 
 
 
 
 
