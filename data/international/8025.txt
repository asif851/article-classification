
চীন ও ভারতের মধ্যে হটলাইন চালু হচ্ছে। এ প্রক্রিয়া অনেকটা এগিয়েছে বলে চীনের রাষ্ট্রীয় গণমাধ্যম সিনহুয়া জানিয়েছে।
এশিয়ার এই দুই বৃহৎ শক্তির মধ্যে সীমান্ত নিয়ে বিরোধ আছে। পাকিস্তানভিত্তিক জঙ্গি সংগঠন জইশ-ই-মুহম্মদ নেতা মাসুদ আজহারের বিরুদ্ধে  তোলা নিষেধাজ্ঞার ভারতীয় প্রস্তাবে চীন বাদ সাধলে দুই দেশের মধ্যে উত্তেজনা দেখা দেয়। এরই মধ্যে হটলাইন চালুর অগ্রগতির খবর এল।
চীনের প্রতিরক্ষামন্ত্রী চ্যাং ওয়ানকুয়ানকে উদ্ধৃত করে সিনহুয়া জানায়, হটলাইন স্থাপনের বিষয়ে চীন ইতিবাচক সাড়া দিয়েছে।
বিশ্বের বৃহত্তম জনসংখ্যার দুটি দেশ এশিয়ায় তাদের প্রাধান্য বিস্তারের জন্য দীর্ঘ সময় ধরেই চেষ্টা চালাচ্ছে। ১৯৬২ সালে উত্তর-পূর্ব ভারতের রাজ্য অরুণাচলের নিয়ন্ত্রণ নিয়ে দেশ দুটি যুদ্ধেও জড়িয়ে পড়ে। ২০১৪ সালেও কয়েক শ চীনা সেনা লাদাখের পার্বত্য এলাকার ভারতীয় অংশে ঢুকে পড়ে বলে দেশটি অভিযোগ করেছিল।
সীমান্তবিরোধ মীমাংসার আহ্বান: ভারতের প্রতিরক্ষামন্ত্রী মনোহর পারিকর ছুটে গেছেন চীনে। সেখানে চীনা সেনাবাহিনীর জেনারেল চ্যাং ওয়াংকুয়েনের সঙ্গে আলোচনার সময় পারিকর বলেছেন, পারস্পরিক মধ্যস্থতার মাধ্যমে স্বীকৃত নিয়ন্ত্রণ রেখা মেনে নিলেই কেবল সীমান্ত বিরোধ নিরসন সম্ভব।
