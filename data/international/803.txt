
ভারতের দুজন নাগরিক এ বছর র‍্যামন ম্যাগসাইসাই পুরস্কার পেয়েছেন। তাঁরা হলেন মানবাধিকারকর্মী বেজওয়াদা উইলসন ও উচ্চাঙ্গসংগীতজ্ঞ টি এম কৃষ্ণা। বিভিন্ন ক্ষেত্রে অবদানের জন্য মোট ছয়জনকে এবার এ পুরস্কারের জন্য চূড়ান্ত মনোনয়ন দেওয়া হয়েছে।
কর্ণাটকের দলিত পরিবারে জন্ম মানবাধিকারকর্মী বেজওয়াদা উইলসনের। আত্মসম্মান নিয়ে মানুষের বেঁচে থাকার অধিকার রক্ষা করা নিয়ে কাজ করেন তিনি। চেন্নাইয়ে জন্ম নেওয়া টি এম কৃষ্ণা গানের মাধ্যমে সংস্কৃতির প্রতি সামাজিক সচেতনতা বৃদ্ধিতে উল্লেখযোগ্য অবদান রাখায় তাঁকে এ পুরস্কারের জন্য মনোনীত করা হয়। ফিলিপাইনের সাবেক প্রেসিডেন্ট র‍্যামন ম্যাগসাইসাইয়ের নামে প্রতিবছর এশিয়ার বিভিন্ন ব্যক্তি ও সংগঠনকে নিজ নিজ ক্ষেত্রে অবদানের জন্য এ পুরস্কার দেওয়া হয়। উইলসন ও কৃষ্ণা ছাড়া আরও চারজন এ বছর পুরস্কার পাচ্ছেন। এর মধ্যে ফিলিপাইনের কনচিতা কার্পিও মরালেস কাজ করেছেন আইনের শাসনরে ওপর বিশ্বাস পুনরুদ্ধারে, ইন্দোনেশিয়ার ডমপেট ঢুয়াফা কাজ করেছেন জাকাতের বিস্তৃতি ও ভূমিকা নিয়ে। স্বেচ্ছাসেবক হিসেবে কাজের অবদানের জন্য এ পুরস্কার পাচ্ছে লাউসের ভিয়েনতিয়েনে রেসকিউ গ্রুপ। উন্নয়নশীল দেশগুলোর পুনর্গঠনে উল্লেখযোগ্য ভূমিকা রাখায় এ পুরস্কার পাচ্ছে জাপানি সংগঠন ওভারসিজ কো-অপারেশন ভলান্টিয়ারস। সূত্র: টাইমস অব ইন্ডিয়া অনলাইন।
