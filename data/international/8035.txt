
দক্ষিণ আফ্রিকার দুর্নীতি দমন সংস্থার সাবেক প্রধান থুলি মাদনসেলার বিরুদ্ধে মামলা দায়ের করেছেন সংস্থাটির বর্তমান প্রধান বুসিসিবে মোখেবানে। দেশটির স্থানীয় সংবাদমাধ্যম বলছে, প্রেসিডেন্ট জ্যাকব জুমার বিরুদ্ধে দুর্নীতির অভিযোগ তদন্তের সময় তাঁর নেওয়া একটি সাক্ষাৎকার বেআইনিভাবে প্রকাশের অভিযোগে এই মামলা করা হয়েছে। বুসিসিবে মোখেবানে সংবাদ মাধ্যমকে বলেছেন, ‘একটি মামলা করা হয়েছে। ওই সাক্ষাৎকার প্রকাশের ক্ষেত্রে আইন অমান্য হয়েছে কি না, তা তদন্ত করে দেখার প্রয়োজন আছে।’চলতি মাসের শুরুর দিকে থুলি মাদনসেলার পদত্যাগের ঠিক আগে আগে তাঁর তৈরি একটি প্রতিবেদন প্রকাশিত হয়। এতে দক্ষিণ আফ্রিকার প্রভাবশালী ব্যবসায়ী গোষ্ঠী গুপ্ত পরিবারের সঙ্গে জুমার সম্পর্ক নিয়ে অভিযোগ করা হয়। প্রতিবেদনে বলা হয়, জুমার সঙ্গে ঘনিষ্ঠতার সুবাদে গুপ্ত পরিবার দেশটির রাজনৈতিক ক্ষেত্রে প্রভাব রাখছে। এ ছাড়া রাষ্ট্রীয় কোম্পানিগুলোর সঙ্গে চুক্তিতেও গুপ্ত পরিবারকে বাড়তি সুবিধা দেওয়ার অভিযোগ তোলা হয়। তখন এ ব্যাপারে বিচারিক তদন্তের নির্দেশ দেওয়া হয়। আর এর বিরুদ্ধে আপিল করার কথা বলেছিলেন প্রেসিডেন্ট জুমা।মাদনসেলা বলেছেন, তদন্তের সময় তাঁর নেওয়া জুমার সাক্ষাৎকারটি তিনি প্রকাশ করেছেন এ কারণে যে জুমা অভিযোগ করেছেন তাঁকে আত্মপক্ষ সমর্থনের সুযোগ দেওয়া হয়নি।
