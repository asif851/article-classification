
মিসরের ইসলামপন্থী প্রেসিডেন্ট মোহাম্মদ মুরসিকে ক্ষমতাচ্যুত করার সামরিক পদক্ষেপকে ‘বৈধ বিপ্লব’ আখ্যা দিয়ে স্বাগত জানিয়েছে দেশটির গণমাধ্যম। সংবাদপত্রে গতকাল বৃহস্পতিবার প্রকাশিত লেখাগুলোতে এই চিত্র দেখা গেছে। সরকারি মালিকানাধীন পত্রিকা আল-জামহুরিয়া প্রথম পাতায় শিরোনাম করেছে, ‘জনগণের বৈধতার জয় হয়েছে।’ বহুল প্রচারিত দৈনিকটি প্রথম পাতায় রাজধানী কায়রোর তাহরির স্কয়ারে উল্লসিত জনতার বিশাল ছবি ছেপেছে। তার নিচে ছিল দেশটির সশস্ত্র বাহিনীর প্রধান জেনারেল আবদেল ফাত্তাহ আল-সিসির ছবি। সরকারি মালিকানাধীন আরেক পত্রিকা আল-আহরাম প্রথম পাতায় লাল রঙের মোটা অক্ষরে শিরোনাম করেছে, ‘ বিপ্লবের বৈধতায় প্রেসিডেন্ট পদচ্যুত।’ আল-আকবর প্রধান শিরোনাম করেছে, ‘ জনগণের বিপ্লবের জয় হলো।’ অন্যদিকে নিরপেক্ষ পত্রিকা শেরুক-এর শিরোনাম ছিল, ‘জনগণ ও সেনাবাহিনী জিতেছে’ এবং ‘বিপ্লব মুরসি ও ব্রাদারহুডের শাসনের অবসান ঘটাল’। আল-ওয়াতান পত্রিকার শিরোনাম ছিল, ‘মিসর আবার আমাদের’। উদারপন্থী রাজনৈতিক দল ওয়াফদ-এর মুখপত্র ওয়াফদ শিরোনাম করেছে, ‘ সেনাবাহিনীর সুরক্ষায় বিপ্লব করে ব্রাদারহুডের শাসন ঠেকিয়ে দিল জনগণ’। নিরপেক্ষ দৈনিক তাহরির কায়রোর তাহরির স্কয়ারের ছবি ছেপেছে। পত্রিকাটির প্রথম পাতার ওপরের অংশজুড়ে শিরোনাম ছিল ‘এটা একটা বিপ্লব...অভ্যুত্থান নয়, মিস্টার ওবামা!’।অন্যদিকে মুরসির মুসলিম ব্রাদারহুডের রাজনৈতিক শাখা ফ্রিডম অ্যান্ড জাস্টিস দলের পত্রিকা ফ্রিডম অ্যান্ড জাস্টিস তাহরির স্কয়ারের ঘটনাপ্রবাহ এড়িয়ে গেছে। এর পরিবর্তে তারা দেশব্যাপী মুরসির সমর্থনে আয়োজিত কর্মসূচিগুলোর ওপরে আলোকপাত করেছে। পত্রিকাটি লিখেছে, ‘বৈধ সরকারের সমর্থনে লোকজন রাস্তায় নেমেছে।’ পাশাপাশি মুরসি শেষ মুহূর্তে বিরোধীপক্ষের সঙ্গে ‘সমঝোতার’ যে চেষ্টা করেছিলেন তাও তুলে ধরেছে। এএফপি।
