
ভারতের পশ্চিমবঙ্গের বিশ্বভারতী বিশ্ববিদ্যালয়ে এক বাংলাদেশি ছাত্রীকে ধর্ষণের দায়ে বাংলাদেশেরই এক গবেষক ছাত্রের যাবজ্জীবন কারাদণ্ড হয়েছে। বীরভূমের সিউড়ির জুভেনাইল আদালতের বিচারক মহানন্দ দাস গতকাল বৃহস্পতিবার সফিউল ইসলাম নামের ওই ছাত্রের যাবজ্জীবন শাস্তি ঘোষণা করেন। পাশাপাশি নির্যাতিত ছাত্রীকে এক মাসের মধ্যে পাঁচ লাখ রুপি ক্ষতিপূরণ দিতে ভারত সরকারকে নির্দেশ দিয়েছেন বিচারক। মামলার বিবরণ থেকে জানা যায়, বাংলাদেশ থেকে মাধ্যমিক পাস করে বিশ্বভারতীতে পড়তে এসেছিলেন মেয়েটি। অভিযুক্ত সফিউলের বাড়ি বাংলাদেশের সিরাজগঞ্জ জেলায়। তিনি বিশ্বভারতীতে মেয়েটির স্থানীয় অভিভাবক ছিলেন। ২০১৪ সালের আগস্টে বিশ্বভারতীর লাগোয়া গুরুপল্লি এলাকায় নিজের ভাড়া করা ঘরে ছাত্রীটিকে ধর্ষণ করেন সফিউল। এ সময় তিনি এর ছবিও তুলে রাখেন। মেয়েটি আদালতকে জানান, ওই বছরের ডিসেম্বর পর্যন্ত মুঠোফোনে ছবির ভয় দেখিয়ে প্রায়ই গুরুপল্লির ঘরে তাঁকে যেতে বাধ্য করা হয়েছে। একপর্যায়ে মেয়েটি তাঁর মাকে সব কথা জানান। এরপর ২০১৪ সালের ডিসেম্বরের বোলপুর থানায় এ ব্যাপারে অভিযোগ করা হয়। অভিযোগ পেয়েই পুলিশ ওই ছাত্রকে গ্রেপ্তার করে।
