
দিল্লির মুখ্যমন্ত্রী ও আম আদমি পার্টির (এএপি) নেতা অরবিন্দ কেজরিওয়ালকে লক্ষ্য করে জুতা ছুড়েছেন এক ব্যক্তি। তবে তা লক্ষ্যভ্রষ্ট হয়েছে। আজ শনিবার দিল্লিতে এক অনুষ্ঠানে এই ঘটনা ঘটে। ওই ব্যক্তিকে আটক করেছে পুলিশ। 
দিল্লির ওই অনুষ্ঠানে শহরের বায়ু দূষণ ও যানজট কমাতে জোড়-বিজোড় নিবন্ধন নম্বর অনুযায়ী গাড়ি ভিন্ন দিনে রাজপথে নামানোর পরিকল্পনার বিস্তারিত বর্ণনা দেন। আগামী ১৫ এপ্রিল থেকে এই পরিকল্পনা অনুযায়ী কার্যক্রম শুরু করার কথা। এর আগে ১ জানুয়ারি থেকে ১৫ জানুয়ারি পর্যন্ত পরীক্ষামূলকভাবে জোড়-বিজোড় নম্বরের গাড়ি ভিন্ন দিনে রাস্তায় চলাচলের নির্দেশ দেওয়া হয়েছিল। অনুষ্ঠানে কেজরিওয়াল ওই প্রকল্প নিয়ে কথা বলা শুরু করতেই বেদ প্রকাশ নামের একজন তাঁকে লক্ষ্য করে জুতা ও একটি সিডি ছুড়ে মারেন। যদিও তা লক্ষ্যভ্রষ্ট হয়। জুতা-সিডি ছুড়ে মারার আগে বেদ প্রকাশ চিৎকার করে বলেন, সিএনজিচালিত অটোরিকশার ফিটনেস যাচাই প্রকল্প নিয়ে কেজরিওয়ালের বক্তব্য জানতে চান। বেদ প্রকাশ নিজেকে আম আদমি সেনা বলে পরিচয় দেন। এএপি থেকে বেরিয়ে যাওয়া একটি ছোট অংশ আম আদমি সেনা নামের একটি সংগঠন করেছে।জুতা-সিডি ছোড়ার পর পর উপস্থিত লোকজন বেদ প্রকাশকে আটক করে। পুলিশ সঙ্গে সঙ্গে বেদ প্রকাশকে অনুষ্ঠানস্থল থেকে বের করে নিয়ে যায়। এরপর অবশ্য কেজরিওয়াল তাঁর পরিকল্পনা বিস্তারিত উপস্থাপন করেন।‘সিএনজি কেলেঙ্কারির’ অংশ হিসেবে জোড়-বিজোড় নম্বরের গাড়ি ভিন্ন দিনে রাস্তায় নামানোর পরিকল্পনা করা হচ্ছে অভিযোগ তুলে গত জানুয়ারিতে কেজরিওয়ালের মুখে কালি ছুড়েছিলেন এক নারী।
