
অবশেষে সাহিত্যে নোবেল পুরস্কার গ্রহণ করেছেন বিখ্যাত মার্কিন সংগীতশিল্পী ও গীতিকার বব ডিলান। সুইডেনের গণমাধ্যমের বরাত দিয়ে আজ রোববার বিবিসি অনলাইনের প্রতিবেদনে এই তথ্য জানানো হয়।সুইডেনের রাজধানী স্টকহোমে এক রুদ্ধদ্বার অনুষ্ঠানে নোবেল পুরস্কার গ্রহণ করেন ডিলান। অনুষ্ঠানের বিষয়ে বিস্তারিত তথ্য জানানো হয়নি।তবে সুইডিশ একাডেমির এক সদস্য একটি আন্তর্জাতিক বার্তা সংস্থাকে বলেছেন, অনুষ্ঠান ভালোভাবে সম্পন্ন হয়েছে। ডিলান চমৎকার ও সদয় মানুষ।নোবেল পুরস্কার গ্রহণের পর স্টকহোমে দুটি কনসার্ট করার কথা ডিলানের।নোবেল পুরস্কার গ্রহণ করতে ডিলান স্টকহোমে যাচ্ছেন বলে আগেই খবর বের হয়। কিন্তু অনুষ্ঠানের সময় ও স্থান গোপন রাখা হয়।সুইডিশ একাডেমির কর্মকর্তারা জানিয়ে দেন, অনুষ্ঠান সংক্ষিপ্ত ও আন্তরিক পরিবেশে হবে। কোনো গণমাধ্যমকর্মী থাকবেন না। থাকবেন শুধু ডিলান ও একাডেমির সদস্যরা।সুইডিশ একাডেমিই সাহিত্যে নোবেল বিজয়ীকে মনোনীত করে থাকে। একাডেমির পক্ষ থেকে আরও জানানো হয়, রীতি অনুযায়ী সাহিত্যে নোবেল পুরস্কার গ্রহণের এই অনুষ্ঠানে ডিলান কোনো সরাসরি বক্তৃতা দেবেন না।
পরবর্তী কোনো সময় ডিলান রেকর্ড করা নোবেল বক্তৃতা দেবেন বলে আশা করা হচ্ছে।
ডিলানের নোবেল পুরস্কার নিয়ে নাটকীয়তা কম হয়নি। পুরস্কার ঘোষণার পর এ নিয়ে কোনো মন্তব্য করেননি তিনি।
অনেক দিন পর ডিলান বলেন, নোবেল পাওয়ার খবরে তিনি ভাষা হারিয়ে ফেলেছিলেন। সে কারণেই এত দিন নীরব ছিলেন।
স্টকহোমে গত বছরের ডিসেম্বরে অনুষ্ঠিত নোবেল পুরস্কার হস্তান্তর অনুষ্ঠানে যাননি তিনি। কেবল একটি বার্তা পাঠিয়েছিলেন। ওই অনুষ্ঠানের তিন মাসেরও বেশি সময় পর নোবেল পুরস্কার গ্রহণ করলেন ডিলান।
আরও পড়ুন: সাহিত্যে নোবেল পেলেন বব ডিলান
