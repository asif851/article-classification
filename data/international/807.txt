
জার্মানির সাবেক নাৎসি নেতা এডলফ হিটলারের বাড়ির মালিকানার দখল নিতে চায় অস্ট্রিয়া কর্তৃপক্ষ। বিবিসি অনলাইনের খবরে আজ শনিবার এ কথা জানানো হয়।একটি তিক্ত আইনি লড়াইয়ের অবসান ও হিটলারের জন্ম নেওয়া বাড়িটিকে নব্য-নাৎসিদের কাছে আদর্শিক তীর্থকেন্দ্রে পরিণত হওয়া ঠেকাতে এক ব্যক্তির কাছ থেকে এর মালিকানার দখল নিতে চায় দেশটি।স্বরাষ্ট্র মন্ত্রণালয়ের মুখপাত্র কার্ল-হেইনজ গ্রান্ডবোয়েক এএফপিকে বলেন, ‘আমরা হিটলারের বাড়ি ও সম্পদের মালিকানা পরিবর্তন এবং অস্ট্রিয়া প্রজাতন্ত্রের হাতে তা তুলে দিতে একটি আইন তৈরির জন্য পরীক্ষা-নিরীক্ষা চালাচ্ছি। কয়েক বছরে আমরা এই সিদ্ধান্তে উপনীত হয়েছি যে এই ভবনকে নাৎসিদের আদর্শিক তীর্থকেন্দ্রে পরিণত হওয়া ঠেকাতে স্বত্ব নিয়ে নেওয়া ছাড়া আর কোনো উপায় নেই।’ রাষ্ট্র বর্তমান মালিককে ক্ষতিপূরণের প্রস্তাব দেবে বলে তিনি জানান।১৮৮৯ সালে ২০ এপ্রিল হিটলার এ বাড়িতে জন্মগ্রহণ করেন। গার্লিন্ডে পোমারের পরিবার এ বাড়ির একটা বড় অংশের মালিক। ভবনটি অস্ট্রিয়ার উত্তরাঞ্চলের ব্রাওনাও শহরে অবস্থিত। ২০১১ সালে বর্তমান মালিক গার্লিন্ডে পোমারের সঙ্গে সরকারের বিরোধ শুরু হওয়ার পর থেকে এটি খালি পড়ে আছে।
১৯৭০-এর দশকে অস্ট্রিয়া সরকার পোমারের সঙ্গে একটি ইজারা চুক্তি করে এবং এটিকে প্রতিবন্ধী ব্যক্তিদের একটি কেন্দ্রে পরিণত করা হয়। তবে পাঁচ বছর আগে পোমার ভবনটির সংস্কার কাজের অনুমতি না দিলে সমস্যার শুরু হয়।
