
আন্তর্জাতিক শ্রম সংস্থা (আইএলও) তাদের এক প্রতিবেদনে বলেছে, সারা বিশ্বে প্রায় এক কোটি পাঁচ লাখ শিশু গৃহশ্রমিক হিসেবে কাজ করে। এদের অনেকেই অত্যন্ত ভয়াবহ পরিবেশে কাজ করে। কারও কারও অবস্থা ক্রীতদাসের মতো। বিশ্ব শিশুশ্রমবিরোধী দিবস উপলক্ষে গতকাল বুধবার আইএলও এই প্রতিবেদনটি প্রকাশ করে।
প্রতিবেদনে বলা হয়, বাসাবাড়ির কাজে যে শিশুদের ব্যবহার করা হয়, তাদের প্রকৃত অবস্থা এখনো আড়ালে রয়ে গেছে। এতে শিশুশ্রমিকদের ব্যাপারে নতুন আন্তর্জাতিক নীতিমালা করার আহ্বান জানানো হয়। প্রতিবেদনে বলা হয়, শিশুশ্রমিকদের বেশির ভাগেরই বয়স ১৪ বছরের নিচে এবং এদের ৭১ শতাংশ মেয়ে। অনেকেই শারীরিক ও যৌন নির্যাতনের শিকার হয়। যেহেতু একান্ত ঘরোয়া ও পারিবারিক পরিবেশে তারা নিগৃহীত হয়, সে জন্য এটি পর্যবেক্ষণ ও নজরদারি করা খুবই কঠিন। প্রতিবেদনে বলা হয়, ‘যে শিশুটি বাসাবাড়িতে কাজ করছে, তাকে কর্মী বলে মনে করা হয় না। পরিবারের মধ্যে কাজ করলেও তাকে পরিবারের সদস্য হিসেবে ধরা হয় না।’ আইএলও কর্মকর্তা কনস্ট্যান্স টমাস বলেছেন, বাসাবাড়ির কাজে ব্যবহূত শিশুশ্রমিকদের প্রকৃত অবস্থা শনাক্ত, শিশুশ্রম রোধ ও পর্যায়ক্রমে তার অবসান ঘটাতে আমাদের একটি জোরালো আইনি কাঠামো দরকার। লাখ লাখ নারীর কর্মসংস্থানের ক্ষেত্র হিসেবে গৃহকাজের ওপর ওই প্রতিবেদনে বিশেষ গুরুত্বারোপ করা হয়।
এদিকে গতকাল এক বিবৃতিতে পোপ ফ্রান্সিস গৃহকাজে শিশুদের অমানবিক ব্যবহারের তীব্র নিন্দা করেছেন। তিনি বলেছেন, দরিদ্র দেশগুলোতে শিশু গৃহশ্রমিকদের অমানবিকভাবে ব্যবহার করা হচ্ছে। অনেক ক্ষেত্রে শিশুরা যৌন নির্যাতনের শিকার হচ্ছে। তিনি এই অবস্থাকে সরাসরি ‘দাসপ্রথা’ বলে আখ্যায়িত করেন। বিবিসি ও এএফপি।
