
ভারতের মধ্যপ্রদেশ রাজ্যে গত রোববার একসঙ্গে ১০টি শিশুর জন্ম দিয়েছেন ২৮ বছর বয়সী এক নারী। অবশ্য জন্ম নেওয়া ওই শিশুদের কেউ বাঁচেনি।
ভারতে একই মাতৃগর্ভে একসঙ্গে এতগুলো ভ্রূণ বিকশিত হওয়ার ঘটনা এটিই প্রথম। সারা বিশ্বেও এমন ঘটনা বিরল। তবে ১৯৭১ সালে ইতালির রোমের একজন চিকিৎসক দাবি করেছিলেন, তিনি একজন নারীর গর্ভ থেকে ১৫টি ভ্রূণ অপসারণ করেছেন।
মধ্যপ্রদেশের ওই নারীর নাম অঞ্জু কুশবাহা। তিনি রাজ্যের সান্তা জৃেলার কোটি গ্রামের বাসিন্দা। অঞ্জুকে রোববার সন্ধ্যায় নিজ গ্রাম থেকে ১২৫ কিলোমিটার দূরে রিওয়া জেলার সঞ্জয় গান্ধী মেমোরিয়াল হাসপাতালে ভর্তি করা হয়।
হাসপাতালের সহকারী তত্ত্বাবধায়ক চিকিৎসক এস কে পাথক বলেন, ‘অঞ্জু হাসপাতালে আসার পথেই নয়টি শিশুর জন্ম দেন। আর হাসপাতালের অস্ত্রোপচার কক্ষে দশম শিশুটির জন্ম দিতে সহায়তা করেন আমাদের চিকিৎসকেরা। সবগুলোই মৃত অবস্থায় জন্ম নেয়।’
হাসপাতাল সূত্র জানায়, অঞ্জুকে স্থানীয় সময় রোববার ১১টার দিকে হাসপাতালে নিয়ে আসেন তাঁর স্বামী সঞ্জয়। এ সময় একটি কাপড়ে মুড়িয়ে নিয়ে আসেন পথে জন্ম নেওয়া অপরিণত মৃত শিশুগুলো। রাত সাড়ে ১২টার দিকে দশম শিশুটির জন্ম হয়। বিরল এ ঘটনা জানাজানি হওয়ার পর হাসপাতালের সামনে উৎসুক জনতা ভিড় জমায়। টাইমস অব ইন্ডিয়া।
