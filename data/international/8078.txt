
বিজ্ঞানীরা নতুন কিছু গবেষণার ভিত্তিতে বলছেন, প্রাণঘাতী এইডস রোগের জন্য দায়ী এইচআইভি ভাইরাস দমনের চেষ্টায় তাঁরা আগের যেকোনো সময়ের চেয়ে বেশি আশাবাদী। কানাডার ভ্যাঙ্কুভারে চলতি সপ্তাহে অনুষ্ঠিত আন্তর্জাতিক এইডস সোসাইটির (আইএএস) সম্মেলনে এ বিষয়ে বিভিন্ন গবেষণা তুলে ধরা হয়। খবর এএফপির।বিজ্ঞানীরা জানান, এইচআইভিকে নিষ্ক্রিয় করে দেওয়ার জন্য বিভিন্ন অ্যান্টিবডি ও জিন থেরাপি ব্যবহারে অগ্রগতি হয়েছে। এ ভাইরাসে সংক্রমিত রোগীদের কেউ কেউ চিকিৎসা নেওয়ার পর কেন ওষুধ ছাড়াই সাময়িকভাবে ভালো থাকেন, তা নিয়ে গবেষণা করতে গিয়ে রোগটির চিকিৎসায় অগ্রগতির বিষয়ে আশার সঞ্চার হয়েছে।ভ্যাঙ্কুভারে আইএএসের সম্মেলনে সারা বিশ্বের প্রায় ছয় হাজার বিজ্ঞানী ও এইচআইভি বিশেষজ্ঞ যোগ দেন। দীর্ঘদিনের চেষ্টায়ও এইচআইভি ভাইরাসের টিকা আবিষ্কার করা সম্ভব হয়নি।ফ্রান্সের বিখ্যাত পাস্তুর ইনস্টিটিউটের গবেষক ও আইএএসের সাবেক প্রেসিডেন্ট নোবেলজয়ী ফ্রাঁসোয়াজ বার-সিনোসি বলেন, এইচআইভি ভাইরাসের ধারাবাহিক বিকাশ এবং মানবদেহের প্রতিক্রিয়া বিশ্লেষণ করে দেখা হচ্ছে।বানরের শরীরে স্টেম সেল রূপান্তর করার একটি গবেষণার ফলাফল প্রকাশ করেছেন যুক্তরাষ্ট্রের সিয়াটলে অবস্থিত ফ্রেড হাচিনসন ক্যানসার রিসার্চ সেন্টারের গবেষক ক্রিস্টোফার পিটারসন। এতে বানরের রোগ প্রতিরোধব্যবস্থার কোষে এইচআইভির সংক্রমণ বন্ধে সফলভাবে কোষ ‘পরিবর্তন’ এবং তার প্রভাব তুলে ধরা হয়। পিটারসন বলেন, এ ধরনের সুরক্ষিত কোষ পর্যাপ্ত হলে ভাইরাসটি ছড়িয়ে পড়তে পারে না। ফলে কার্যত এইচআইভির ক্ষতিকর প্রভাবগুলো দূরে থাকে।এইচআইভি দমনের বিষয়ে বেশ কিছু গবেষণা হলেও বাস্তবে সেগুলোর কোনোটিই প্রয়োগ করা হয়নি। তবে গবেষকেরা মনে করেন, এ ধরনের চেষ্টা ব্যর্থ হলেও তা নতুন গবেষণার পথ খুলে দেয়। কাজেই তাৎক্ষণিক ফলাফল পাওয়া না গেলেও বিস্তর মৌলিক গবেষণা চালিয়ে যেতে হবে।
