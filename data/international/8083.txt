
সৌদি আরবে ১২ ধরনের প্রতিষ্ঠানে কাজে কেবল সে দেশটির বাসিন্দারাই নিয়োগ পাবেন—এমন ঘোষণা দিয়েছেন সৌদি শ্রমমন্ত্রী আলি আল ঘাফিজ। সৌদি বার্তা সংস্থা জানিয়েছে এ–সংক্রান্ত একটি ডিক্রি জারি করা হয়েছে। এর ফলে দেশটিতে প্রবাসীদের জন্য শ্রমবাজার আরও সংকুচিত হবে।
আগামী ১ সেপ্টেম্বর থেকে এই নিয়ম কার্যকর হবে। মূলত বেসরকারি খাতে সৌদি নাগরিকদের সুবিধা প্রধানের লক্ষ্যে এ সিদ্ধান্ত নেওয়া হয়েছে।
শ্রম মন্ত্রণালয়ের মুখপাত্র খালেদ আবালখালিল বলেন, ঘড়ি, চশমা, হাসপাতাল সামগ্রী, বৈদ্যুতিক যন্ত্রপাতি ও বিদ্যুৎ–চালিত সামগ্রী, গাড়ির যন্ত্রাংশ, আবাসন উপকরণ, কার্পেট, গাড়ি ও মোটরসাইকেল, গৃহ ও অফিস আসবাব, বাচ্চাদের কাপড়, পুরুষদের আনুষঙ্গিক জিনিস, গৃহস্থলীর তৈজসপত্র ও কনফেকশনারির দোকানে প্রবাসীরা কাজ করতে পারবেন না। এ ধরনের কাজ সৌদি নাগরিকদের জন্য সংরক্ষিত থাকবে।
সৌদিকরণের ধারাবাহিকতায় এই ১২ রকমের দোকানে কেবল সৌদি নাগরিকেরাই কাজ করতে পারবেন। এই নিয়মের ব্যত্যয় হলে ভঙ্গকারীর বিরুদ্ধে ব্যবস্থা নেওয়া হবে বলেও জানান ওই মুখপাত্র।
