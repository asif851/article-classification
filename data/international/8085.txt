
ব্রাজিলের প্রেসিডেন্ট দিলমা রুসেফের পদত্যাগের দাবিতে দুই হাজারের বেশি লোক সাও পাওলো নগরে শান্তিপূর্ণ মিছিল ও সমাবেশ করেছে বলে জানিয়েছে পুলিশ।আজ রোববার টাইমস অব ইন্ডিয়া অনলাইনের খবরে জানানো হয়, সাও পাওলোতে গতকাল ওই মিছিল-সমাবেশ করা হয়।মিছিল-সমাবেশে অংশগ্রহণকারীরা অভিযোগ করেন, রুসেফের জ্ঞাতসারে একটি প্রকল্পের মাধ্যমে রাষ্ট্রীয় মালিকানাধীন তেল কোম্পানি পেট্রোব্রাস থেকে অর্থ পাচার করা হয়েছে। ওই অর্থ রুসেফের ওয়ার্কার্স পার্টির জন্য সরবরাহ করা হয়েছে।দণ্ডিত এক ব্যক্তি তদন্ত কর্মকর্তাদের কাছে অভিযোগ করেন, ওই প্রকল্পের মাধ্যমে ওয়ার্কার্স পার্টি লাভবান হয়েছে। এ ব্যাপারটি রুসেফ সরাসরি জানতেন। কিন্তু অভিযোগকারী কোনো প্রমাণ দেখাতে পারেননি।এদিকে প্রেসিডেন্ট দিলমা রুসেফ এসব অভিযোগ জোরালোভাবে অস্বীকার করেছেন।
গত রোববার দ্বিতীয় দফার ভোটে ৫১ দশমিক ৬ শতাংশ ভোট পেয়ে টানা দ্বিতীয় মেয়াদে প্রেসিডেন্ট নির্বাচিত হন রুসেফ।
