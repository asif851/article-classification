
নতুন বছর শুরু হওয়ার প্রাক্কালে আফগানিস্তান ও ইয়েমেনে সহিংস হামলা এবং হতাহতের ঘটনা ঘটেছে। বছরের শেষ দিন গতকাল বুধবার পৃথক হামলায় দুই দেশে ৫৯ জন নিহত হয়েছে। এভাবে মৃত্যুর ছড়াছড়ি দিয়ে শুরু হয়েছে বছর।
এর মধ্যে আফগানিস্তানে বিয়েবাড়িতে সেনাদের চালানো রকেট হামলায় নিহত হয়েছে কমপক্ষে ২৬ জন। ইয়েমেনে আত্মঘাতী হামলায় নিহত হয় ৩৩ জন।
টাইমস অব ইন্ডিয়া অনলাইনের খবরে জানানো হয়, গতকাল বুধবার হেলমান্দ প্রদেশের সাংগিন শহরে সেনাদের ছোড়া রকেট একটি বিয়েবাড়িতে গিয়ে আঘাত হানে। ওই এলাকায় জঙ্গিদের সঙ্গে সেনাদের লড়াই চলছে। পুলিশের মুখপাত্র ফারিদ আহমাদ ওবায়েদ জানান, রকেট হামলায় কমপক্ষে ৪৫ জন আহত হয়েছে। প্রাদেশিক পরিষদ সদস্য বশির আহমাদ সাকিরের ভাষ্য, নিহতের সংখ্যা ৩০ জন হতে পারে। হামলায় ৬০ জনের বেশি আহত হয়েছে।
কনের আত্মীয় আবদুল হালিমের ভাষ্য, বাইরে যখন অতিথিরা কনের জন্য অপেক্ষা করছিলেন, তখনই হামলা চালানো হয়। হামলার পর থেকে তাঁর নয় সন্তানের খোঁজ পাওয়া যাচ্ছে না বলে তিনি জানান।
ইয়েমেনের কেন্দ্রস্থলে ইব প্রদেশে বছরের শেষ দিন গতকাল বুধবার আত্মঘাতী হামলা হয়। সেখান থেকে ৩৩ জনের লাশ উদ্ধার করা হয়েছে। তাদের মধ্যে বেশ কয়েকজন নারী ও শিশু রয়েছে।
ইব প্রদেশের গভর্নর জানান, হামলায় বেশ কয়েকজন আহত হয়েছেন। স্থানীয় বাসিন্দারা জানান, আল-তাওয়ারা হাসপাতালের বাইরে দ্বিতীয় দফায় বোমা বিস্ফোরণের ঘটনা ঘটে। তবে এতে কেউ নিহত বা আহত হয়েছে কি না—তা জানা যায়নি। আত্মঘাতী ওই হামলার দায় কেউ স্বীকার করেনি।
