
ভারতের প্রধানমন্ত্রী নরেন্দ্র মোদির চায়ের আমন্ত্রণে আজ শুক্রবার সন্ধ্যায় তাঁর বাসভবনে যান কংগ্রেস সভানেত্রী সোনিয়া গান্ধী ও সাবেক প্রধানমন্ত্রী মনমোহন সিং। ১৮ মাস আগে লোকসভা নির্বাচনে বিজেপির বিপুল বিজয়ের পর এই প্রথমবারের মতো মুখোমুখি হলেন মোদি ও সোনিয়া।এনডিটিভি অনলাইনের খবরে জানানো হয়, প্রধানমন্ত্রী মোদি মূলত পণ্য ও সেবা কর (জিএসটি) বিল পাস নিয়ে অচলাবস্থা কাটাতেই চায়ের আমন্ত্রণ জানান ওই দুই নেতাকে।বিভিন্ন সূত্রের বরাত দিয়ে এনডিটিভির প্রতিবেদনে বলা হয়, মোদি-সোনিয়া বৈঠককে দুই পক্ষের মধ্যে ‘প্রাথমিক বরফ গলার’ বৈঠক বলে উল্লেখ করা হচ্ছে। রাজনৈতিক বিরোধীদের সঙ্গে মতপার্থক্য কমাতে মোদিই এই বৈঠকের উদ্যোগ নেন। নিজ বাসভবনে সোনিয়া-মনমোহনের সঙ্গে বৈঠক করার আগে পার্লামেন্টে দেওয়া বক্তৃতায় মোদি ঐকমত্যের প্রতি গুরুত্ব দেন। তিনি বলেন, ‘সংখ্যাগরিষ্ঠতার শাসনের চেয়ে ঐকমত্যের বিষয়টিই বেশি গুরুত্বপূর্ণ।’জিএসটিসহ বেশ কিছু বিল ভারতীয় পার্লামেন্টের চলতি শীতকালীন অধিবেশনের কার্যসূচিতে আলোচনা হওয়ার কথা, যা পাস করাতে কংগ্রেসের সমর্থন দরকার মোদি সরকারের। ২০১৬ সালের এপ্রিল মাসের মধ্যে জিএসটির বাস্তবায়ন চায় সরকার। পার্লামেন্টের এই অধিবেশনে বিলটি পাস করা না গেলে সরকারের সেই লক্ষ্য ব্যাহত হবে।কেন্দ্রীয় সরকারের অর্থমন্ত্রী অরুণ জেটলি গতকাল বৃহস্পতিবার বলেন, জিএসটি বিলটি যাতে পাস করা যায়, এ জন্য সবার সঙ্গেই কথা বলবেন মোদি।এরপরই মোদির পক্ষ থেকে সোনিয়া গান্ধী ও মনমোহন সিংকে চায়ের আমন্ত্রণ জানানো হয়।
