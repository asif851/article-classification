
পাকিস্তান পিপলস পার্টিকে (পিপিপি) পুনরুজ্জীবিত করার অঙ্গীকার করেছেন বিলওয়াল ভুট্টো। গত বুধবার এক সাক্ষাৎকারে তিনি প্রধানমন্ত্রী নওয়াজ শরিফের বিরুদ্ধে জোরালো আন্দোলন গড়ে তোলার পরিকল্পনার কথা জানিয়েছেন। খবর রয়টার্সের।পাকিস্তানের প্রভাবশালী রাজনৈতিক পরিবারের তরুণ উত্তরসূরি বিলাওয়াল তাঁর মা প্রয়াত প্রধানমন্ত্রী বেনজির ভুট্টোর ছায়া থেকে ক্রমেই বেরিয়ে আসছেন। সাত বছর আগে জঙ্গিদের হামলায় নিহত হন বেনজির।পিপিপির বর্তমান প্রধান বিলাওয়াল সাক্ষাৎকারে বলেন, দলের ভোট বাড়ানোর জন্য সম্ভাব্য সব ধরনের উদ্যোগই নেবেন তিনি। বিশেষ করে তরুণ ভোটারদের আকৃষ্ট করার উদ্যোগ নেবেন। তাঁর লক্ষ্য হবে জনসেবা ও দারিদ্র্য বিমোচন। ভারতের সঙ্গে সম্পর্ক উন্নয়নের বিষয়টিও বিশেষ গুরুত্ব পাবে।পিপিপি ২০০৮ থেকে ২০১৩ সাল পর্যন্ত ক্ষমতায় ছিল। ব্যাপক দুর্নীতির অভিযোগে দলটির জনসমর্থনে ভাটা পড়ে। দুর্নীতি নিয়ে আদালতের মোকাবিলা করতে গিয়ে দলটির অবস্থান নাজুক হয়ে পড়ে।
