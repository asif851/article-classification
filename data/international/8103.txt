
ভারতের ত্রিপুরা রাজ্যের বিধানসভা নির্বাচনে একজন মুসলিমকে প্রার্থী করল বিজেপি। তাঁর নাম বাহারুল ইসলাম মজুমদার। গতকাল রোববার রাতে ৬০ সদস্যের রাজ্য বিধানসভার একটি আসনে বিজেপি প্রার্থী হিসেবে বাহারুলের নাম ঘোষণা করা হয়। তিনি বক্সনগরে রাজ্যের ক্রীড়ামন্ত্রী ও শাসক দল সিপিএমের প্রার্থী সহিদ চৌধুরীর বিরুদ্ধে লড়বেন।
গত বছর অনুষ্ঠিত উত্তর প্রদেশের বিধানসভা নির্বাচনে বিজেপি একজন মুসলিমকেও প্রার্থী করেনি। ত্রিপুরায় বিজেপির মুসলিম প্রার্থী বাহারুল ইসলাম এ রাজ্যের সাবেক মন্ত্রী মনসুর আলীর ছেলে।
প্রার্থী হিসেবে নাম ঘোষণা হতেই প্রথম আলোকে মুঠোফোনে বাহারুল ইসলাম বলেন, তিনি খুশি। নিজের বিজয়ের বিষয়েও আশাবাদী তিনি। একই সঙ্গে তাঁর দাবি, বিজেপি যে অসাম্প্রদায়িক দল, সেটা তাঁর মনোনয়নেই প্রমাণিত।
এবারের বিধানসভা নির্বাচনে বিজেপি ৫১টি আসনে লড়াই করছে। বাকি ৯টি আসন ছেড়ে দিয়ে জোটসঙ্গী আঞ্চলিক দল আইপিএফটিকে। চারটি আসনে বিজেপির হয়ে নারীরা প্রতিদ্বন্দ্বিতা করছেন।
শাসক বামপন্থীরা এবারের বিধানসভা নির্বাচনে তিনজন মুসলিমকে প্রার্থী করেছে। কংগ্রেসেরও মুসলিম প্রার্থীর সংখ্যা তিন। নারী প্রার্থী নির্বাচনে অবশ্য সিপিএম সবাইকে টেক্কা দিয়েছে। তাদের ৬০ প্রার্থীর মধ্যে এবার সাতজনই নারী। কংগ্রেসের ঘোষিত ৫৬টি আসনে দুজন নারী প্রার্থী আছেন। যে চার আসনে প্রার্থী ঘোষণা বাকি, সেগুলোর বেশির ভাগেই নারীদের প্রার্থী করা হতে পারে বলে জানান দলের সহসভাপতি তাপস দে। আগামী বুধবার মনোনয়নপত্র জমা দেওয়ার শেষ দিন। ভোট আগামী ১৮ ফেব্রুয়ারি।
