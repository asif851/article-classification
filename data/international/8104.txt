
মার্কিন প্রতিরক্ষামন্ত্রী অ্যাশটন কার্টার বলেছেন, দক্ষিণ চীন সাগরে সেনাবহর ও কৃত্রিম দ্বীপে সামরিক স্থাপনা বাড়িয়ে চীন নিজের চারপাশে বিচ্ছিন্নতার ‘মহাপ্রাচীর’ তৈরি করছে। এটি বন্ধ না হলে যুক্তরাষ্ট্র ‘ব্যবস্থা’ নেবে বলেও হুঁশিয়ারি দেন তিনি। 
শনিবার সিঙ্গাপুরে অনুষ্ঠিত প্রতিরক্ষা সম্মেলনে কার্টার এই হুঁশিয়ারি দেন। তিনি বলেন, এশিয়া-প্রশান্ত মহাসাগরীয় অঞ্চলের দেশগুলোর ওপর চীনের জ্বালাতন বেড়েই চলেছে। বিশেষ করে দক্ষিণ চীন সাগরে সামরিক ঘাঁটি তৈরি ও নৌ-টহল বৃদ্ধির চেষ্টা প্রতিবেশী রাষ্ট্রের সার্বভৌমত্বের জন্য হুমকি হয়ে দাঁড়িয়েছে। ‘সাংরি লা ডায়ালগ’ শীর্ষক বার্ষিক ফোরামের বক্তব্যে কার্টার বলেন, যখন সমগ্র এলাকা একসঙ্গে একটা নেটওয়ার্কিংয়ের আওতায় আসছে, তখন চীন নিজেদের পৃথক করে ফেলছে। দুর্ভাগ্যজনকভাবে এটা চলতে থাকলে চীন ‘আত্ম বিচ্ছিন্নতার মহাপ্রাচীর’ গড়ে তুলবে। অ্যাশটন কার্টারের বক্তব্যের পর তাৎক্ষণিক প্রতিক্রিয়ায় বেইজিং বলেছে, যুক্তরাষ্ট্র ‘স্নায়ুযুদ্ধের মানসিকতা’ ধরে আছে। এই মানসিকতা থেকে দেশটিকে সরে আসতে হবে। দক্ষিণ চীন সাগরের বিতর্কিত বিস্তীর্ণ এলাকা চীন নিজের বলে দাবি করে আসছে। গ্যাস ও তেলসমৃদ্ধ এলাকাটির অনেক স্থান ফিলিপাইন, ব্রুনেই, মালয়েশিয়া ও ভিয়েতনামও নিজেদের দাবি করছে। এ নিয়ে ফিলিপাইন হেগের স্থায়ী আদালতে চীনের বিরুদ্ধে একটি মামলা করেছে। আগামী সপ্তাহে যার রায় আসতে পারে।
