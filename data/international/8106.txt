
পবিত্র রমজানের কর্মব্যস্ত সকাল হঠাৎ করেই রক্তাক্ত হয়ে গেল আফগানিস্তানের কাবুলে। কূটনৈতিক পাড়ায় আজ বুধবার শক্তিশালী গাড়িবোমা বিস্ফোরণে ৮০ জন নিহত এবং ৩৫০ জন আহত হয়েছে। দেশটির স্বাস্থ্য মন্ত্রণালয়ের একজন কর্মকর্তার বরাত দিয়ে বার্তা সংস্থা রয়টার্স এ খবর জানায়।
এখন পর্যন্ত কোনো গোষ্ঠী এ হামলার দায় স্বীকার করেনি।
কাবুল পুলিশের মুখপাত্র বসির মুজাহিদ বলেন, জার্মান দূতাবাসের প্রবেশপথের কাছে এ গাড়িবোমা বিস্ফোরণ হয়। এখানে বেশ কটি গুরুত্বপূর্ণ কার্যালয় আছে। ঠিক কোনটিকে লক্ষ্য করে এ হামলা, তা বোঝা যাচ্ছে না।
কাবুলের যে স্থানটিতে এই গাড়িবোমা বিস্ফোরণের ঘটনা ঘটেছে, তার আশপাশে বিভিন্ন দেশের দূতাবাস। প্রেসিডেন্টের বাসভবনও খুব বেশি দূরে নয়। বিস্ফোরণে ক্ষতিগ্রস্ত হয়েছে ফ্রান্স, জার্মানি ও তুরস্কের দূতাবাস। হামলা স্থলের কাছে ভারতীয় দূতাবাসেরও অবস্থান। তবে হামলায় ভারতীয় দূতাবাসের কেউ হতাহত হয়নি বলে দেশটির পররাষ্ট্রমন্ত্রী সুষমা স্বরাজ জানিয়েছেন।
যখন বিস্ফোরণের ঘটনা ঘটে, তখন নিজের কর্মস্থল ব্যাংকে কাজ করছিলেন ২১ বছর বয়সী মোহাম্মদ হাসান। তিনি বলেন, ‘মনে হলো ভূমিকম্প।’ বিস্ফোরণে আহত হাসানের মাথায় ব্যান্ডেজ করা হয়েছে। কিন্তু সেটা ছাপিয়ে রক্ত পড়ে ভিজে যাচ্ছিল তাঁর সাদা শার্ট। ২৭ বছর বয়সী নাজিব আহমেদ নামের আরেকজন ওই সময়ের পরিস্থিতি বর্ণনা করে বলছিলেন, ‘হামলার পর সবকিছু কেমন এলোমেলো হয়ে গেল।’
দেশটির স্বাস্থ্য মন্ত্রণালয়ের মুখপাত্র ওয়াহিদ মোজরহ অন্য কর্মকর্তা ও গণমাধ্যমের বরাত দিয়ে জানান, বিস্ফোরণের ঘটনায় ৮০ জন নিহত এবং ৩৫০ জন আহত হয়েছে। নিহত মানুষের সংখ্যা আরও বাড়তে পারে বলে আশঙ্কা করা হচ্ছে। কয়েক শ লোককে আহত অবস্থায় কাবুলের বিভিন্ন হাসপাতালে ভর্তি করা হয়েছে।
এ হামলার জন্য তালেবানকে সন্দেহ করা হলেও তারা এমন অভিযোগ অস্বীকার করেছে।আরও  পড়ুন....বোমায় রক্তাক্ত কাবুল, নিহত ৮০
