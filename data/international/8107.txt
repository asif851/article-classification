
আঠারো শতকে ভারতের মহীশূরের শাসক টিপু সুলতানের প্রশংসা করে দেশটির রাষ্ট্রপতি রামনাথ কোবিন্দ বলেছেন, ব্রিটিশবিরোধী লড়াইয়ে টিপু সুলতান ঐতিহাসিক মৃত্যুবরণ করেছেন। কর্ণাটকের বিধানসভা ভবনের ৬০তম বার্ষিকী উপলক্ষে সেখানে গতকাল বুধবারের অধিবেশনে তিনি এ মন্তব্য করেন। এ সময় ক্ষমতাসীন কংগ্রেস সদস্যরা ডেস্ক চাপড়ে তাঁর প্রতি সমর্থন জানান। তবে নীরব ছিল বিরোধীরা।
রাষ্ট্রপতি রামনাথ এমন এক সময় টিপু সুলতানের প্রশংসা করলেন, যখন বিজেপি তাঁকে ‘হিন্দুদের ওপর নিপীড়নকারী’ আখ্যা দিয়ে বিক্ষোভ করছে। দলটি তাঁর বিরুদ্ধে ‘কর্ণাটকবিরোধী’ এবং ‘গণহত্যার’ও অভিযোগ তুলেছে।
কর্ণাটক বিধানসভায় রামনাথ তাঁর বক্তব্যে টিপু সুলতানকে ‘মুক্তির নায়ক’ আখ্যা দিয়ে বলেন, ‘তিনি (টিপু সুলতান) ছিলেন উন্নয়নের পথে অগ্রগামী এবং যুদ্ধে মহীশূর রকেটের ব্যবহার করেছিলেন। এই প্রযুক্তি পরে ইউরোপীয়রা ব্যবহার করেছে।’
বিজেপি অভিযোগ করেছে, টিপু সুলতানকে প্রশংসা করে রাষ্ট্রপতির দেওয়া ওই বক্তব্য কংগ্রেসের তৈরি করা। এ দলই ২০১৫ সাল থেকে কর্ণাটকে টিপু সুলতানের জন্মবার্ষিকী উদ্‌যাপন শুরু করেছে।
কর্ণাটক বিধানসভায় বিজেপি সদস্য অরবিন্দ লিম্বাভালি বলেন, ‘তারা (কংগ্রেস) রাষ্ট্রপতির কার্যালয়ের অপব্যবহার করেছে। তারাই তাঁকে (রাষ্ট্রপতি) আমন্ত্রণ জানিয়েছে এবং তাঁর বক্তব্য প্রস্তুত করে দিয়েছে। এই বছরটা নির্বাচনী বছর। এই ইস্যুটা তারা বড় করতে চায় এবং রাষ্ট্রপতির সফরকে তারা বড় সুযোগ হিসেবে নিয়েছে।’ তিনি বলেন, ‘তাঁর (টিপু সুলতান) স্বাধীনতা অর্জনের লড়াইয়ের ব্যাপারে কোনো প্রশ্ন নেই...তবে হিন্দুদের ব্যাপারে তাঁর মানসিকতার বিষয়ে আমার প্রশ্ন রয়েছে।’
কংগ্রেস নেতা দিনেশ গুন্ডু রাও বলেন, বাসবেশ্বরা, কৃষ্ণা দেবারাইয়া, রানি চেন্নাম্মার কথা বলেছেন রাষ্ট্রপতি। এই প্রাসঙ্গিকতায় তিনি টিপু সুলতানেরও উল্লেখ করেছেন। টিপু সুলতান শুধু ঐতিহাসিক চরিত্রই নন, তিনি একজন কিংবদন্তিও। 
