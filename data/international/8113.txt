
পশ্চিমারা যদি ফের সিরিয়ায় হামলা চালায়, তবে তা বিশ্বে নৈরাজ্য ডেকে আনবে। গতকাল রোববার রাশিয়ার প্রেসিডেন্ট ভ্লাদিমির পুতিন এই হুঁশিয়ারি দেন।
আজ সোমবার বার্তা সংস্থা রয়টার্সের প্রতিবেদনে এই তথ্য জানানো হয়। উদ্ভূত পরিস্থিতি নিয়ে পুতিন ইরানের প্রেসিডেন্ট হাসান রুহানির সঙ্গে টেলিফোনে কথা বলেছেন। দুই নেতার টেলিফোন আলাপ নিয়ে পরে বিবৃতি দিয়েছে ক্রেমলিন।
বিবৃতিতে বলা হয়, পুতিন ও রুহানি এ বিষয়ে একমত হয়েছেন যে সিরিয়ায় সাত বছর ধরে চলমান সংঘাতের রাজনৈতিক সমাধান অর্জনের সুযোগ পশ্চিমা হামলায় ক্ষতিগ্রস্ত হয়েছে।
পুতিন বিশেষ করে জোর দিয়ে বলেছেন, জাতিসংঘ সদন লঙ্ঘন করে পশ্চিমাদের এই ধরনের পদক্ষেপ (সিরিয়ায় হামলা) যদি অব্যাহত থাকে, তাহলে তা অনিবার্যভাবে আন্তর্জাতিক সম্পর্কে নৈরাজ্য সৃষ্টি করবে।
মস্কোর ওপর চাপ বাড়াতে ওয়াশিংটন প্রস্তুত রয়েছে। এই প্রক্রিয়ার অংশ হিসেবে রাশিয়ার ওপর নতুন অর্থনৈতিক নিষেধাজ্ঞা দিতে যাচ্ছে যুক্তরাষ্ট্র। আজ এই নিষেধাজ্ঞার ঘোষণা আসতে পারে।
সিরিয়ায় প্রেসিডেন্ট বাশার আল-আসাদের বাহিনীর বিরুদ্ধে রাসায়নিক অস্ত্র হামলার অভিযোগ তুলে গত শুক্রবার রাতে দেশটিতে ক্ষেপণাস্ত্র হামলা চালায় যুক্তরাষ্ট্র, যুক্তরাজ্য ও ফ্রান্স।
পেন্টাগনের দাবি, সিরিয়ার রাসায়নিক অস্ত্রের সঙ্গে সংশ্লিষ্ট তিনটি স্থান লক্ষ্য করে ১০৫টি ক্ষেপণাস্ত্র ছোড়া হয়।
হামলাকে সফল হিসেবে বর্ণনা করেছেন মার্কিন প্রেসিডেন্ট ডোনাল্ড ট্রাম্প।
অন্যদিকে, সিরিয়ার মিত্র রাশিয়া এই হামলার তীব্র নিন্দা জানিয়েছে।
চীন বলেছে, আন্তর্জাতিক সম্পর্কের ক্ষেত্রে কোনো ধরনের শক্তি প্রয়োগের বিরুদ্ধে তারা।
জাতিসংঘের মহাসচিব আন্তোনিও গুতেরেস সব পক্ষকে সংযম দেখানোর অনুরোধ জানিয়েছেন।
