
১৬ বছর পর নিজের মা ও বড় ভাইয়ের সঙ্গে গতকাল রোববার দেখা হলো নেপালি তরুণ জিৎ বাহাদুরের। আবেগঘন মুহূর্তটির সাক্ষী হলেন ভারতীয় প্রধানমন্ত্রী নরেন্দ্র মোদি। এক দশকের বেশি সময় ধরে পরিবার-বিচ্ছিন্ন ছেলেটির অভিভাবকের দায়িত্ব পালন করেছেন তিনি।নেপালে মোদির এটি প্রথম সরকারি সফর। আর গত ১৭ বছরে এই প্রথম ভারতীয় কোনো প্রধানমন্ত্রী নেপালে গেলেন। এ সময় মোদি তাঁর ‘ধর্মপুত্র’ বা পালিত ছেলে জিৎকে সঙ্গে নিয়ে যান। কাঠমান্ডুতে পরিবারের সঙ্গে তাঁর এই পুনর্মিলনের তথ্য সামাজিক যোগাযোগমাধ্যম টুইটারে ছবিসহ প্রকাশ করেছেন ভারতীয় পররাষ্ট্র মন্ত্রণালয়ের মুখপাত্র সৈয়দ আকবর উদ্দিন। খবর এনডিটিভির।২৬ বছর বয়সী জিৎ এখন ভারতের গুজরাট রাজ্যের আহমেদাবাদে ব্যবসায় প্রশাসন (বিবিএ) বিষয়ে স্নাতকের শিক্ষার্থী। নেপাল থেকে ভাইয়ের সঙ্গে কাজের খোঁজে ১৯৯৮ সালে ভারতে যান তিনি। রাজস্থানে কিছুদিন কাজও করেন। কিন্তু মন টেকেনি বলে দেশে ফেরার সিদ্ধান্ত নেন। তারপর উত্তর প্রদেশগামী ট্রেনের পরিবর্তে ভুল ট্রেনে চড়ে আহমেদাবাদে গিয়ে হাজির হন জিৎ। সেখানে এক নারীর মাধ্যমে মোদির সঙ্গে যোগাযোগ হলে তিনিই ছেলেটিকে আশ্রয় দেন। তখনো গুজরাটের মুখ্যমন্ত্রী হননি বিজেপির শীর্ষস্থানীয় নেতা মোদি। তিনি এবার প্রধানমন্ত্রী হয়ে নয়াদিল্লিতে চলে আসার পর থেকে বিশ্ববিদ্যালয়ের ছাত্রাবাসে থাকছেন জিৎ।প্রধানমন্ত্রী মোদি কাঠমান্ডুর যে হোটেলে অবস্থান করছেন, সেখানেই জিতের পরিবারের সদস্যদের সঙ্গে তাঁর সাক্ষাতের ব্যবস্থা করা হয়।
