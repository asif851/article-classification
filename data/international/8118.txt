
আফগানিস্তানে সন্দেহভাজন তালেবান জঙ্গিদের গুলিতে নিহত ভারতীয় লেখক সুস্মিতা ব্যানার্জি তাঁর প্রথম উপন্যাসের পরবর্তী খণ্ড লেখার উদ্দেশ্যেই সে দেশে ফিরে গিয়েছিলেন। তাঁর আলোচিত প্রথম উপন্যাস কাবুলিওয়ালার বাঙালি বউ-এর প্রকাশক স্বপন বিশ্বাস গত শুক্রবার এমনটিই দাবি করেন।সংঘাত ও সমস্যাজর্জরিত আফগানিস্তান ছেড়ে ১৯৯৫ সালে ভারতে পালিয়ে যেতে সমর্থ হয়েছিলেন বাঙালি মেয়ে সুস্মিতা। এক আফগান ব্যবসায়ীকে বিয়ে করা এ লেখিকা মোল্লা ওমর, তালেবান ও আমি এবং এক বর্ণ মিথ্যা নয় নামে আরও দুটি উপন্যাস লিখেছেন। মার্কিন সামরিক অভিযানে অতি কট্টরপন্থী তালেবানের পতনের পর আফগানিস্তানের সামাজিক পরিবর্তনের চিত্র তুলে ধরে একটি নতুন বই লেখার প্রস্তাব সুস্মিতা নিজেই ‘ভাষা ও সাহিত্য’ প্রকাশনকে দিয়েছিলেন। নতুন বইটির নাম চূড়ান্ত না হলেও কাবুলিওয়ালার বাঙালি বউ আবার আফগানিস্তানে রাখার প্রস্তাব করা হয়েছিল। কথা ছিল, সুস্মিতা শিগগিরই ভারতে ফিরে বইটির পাণ্ডুলিপি চূড়ান্ত করবেন। আফগানিস্তানের দক্ষিণাঞ্চলীয় পাকতিকা প্রদেশে গত বৃহস্পতিবার তাঁর গুলিবিদ্ধ মৃতদেহ উদ্ধার করা হয়।সুস্মিতা ভারতের পশ্চিমবঙ্গ রাজ্যের রাজধানী কলকাতার মেয়ে। তাঁর ভাই গোপাল ব্যানার্জি বলেছেন, সুস্মিতা সম্প্রতি আফগানিস্তানে ফিরে গিয়েছিলেন। কারণ, স্বামী জানবাজ খান আশ্বাস দিয়েছিলেন সেখানে তিনি নিরাপদে থাকতে পারবেন।১৯৯০-এর দশকে আফগানিস্তানে জনস্বাস্থ্যবিষয়ক বিভিন্ন কর্মসূচিতে যুক্ত হয়ে তালেবানের রোষানলে পড়েন সুস্মিতা। স্থানীয় ব্যবসায়ী জানবাজ খানের সঙ্গে ১৯৮৯ সালে তাঁর বিয়ে হয়। তালেবানের হুমকি ও পারিবারিক কিছু সংকটের কারণে তিনি পরবর্তী সময়ে আফগানিস্তান ত্যাগ করেন। জীবনের ঝুঁকি সত্ত্বেও তিনি গত জানুয়ারিতে দেশটিতে অবস্থানরত স্বামী জানবাজ খানের কাছে ফিরে যান।সুস্মিতার লেখায় তালেবান শাসনামলে আফগানিস্তানের সাধারণ মানুষের দুঃখ-দুর্দশার বর্ণনা রয়েছে।আমাদের কলকাতা প্রতিনিধি জানিয়েছেন, সুস্মিতার লাশ কলকাতায় ফিরিয়ে আনার জন্য গতকাল শনিবার রাজ্য সচিবালয় মহাকরণে গিয়ে মুখ্য সচিবের কাছে দাবি জানিয়েছেন তাঁর ছোট ভাই গোপালসহ পরিবারের সদস্যরা। তৃণমূল কংগ্রেস নেতা মুকুল রায় বলেছেন, মুখ্যমন্ত্রী মমতা বন্দোপাধ্যায় এ ব্যাপারে ব্যবস্থা নিতে রাজ্য সরকারের কর্মকর্তাদের ইতিমধ্যেই নির্দেশ দিয়েছেন। এএফপি ও টাইমস অব ইন্ডিয়া।
