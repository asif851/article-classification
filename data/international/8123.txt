
দ্বিতীয় বিশ্বযুদ্ধে জার্মানির নিশ্চিত পরাজয় বুঝতে পেরে ১৯৪৫ সালে বার্লিনের একটি বাঙ্কারে গুলি করে আত্মহত্যা করেছিলেন অ্যাডলফ হিটলার। দ্বিতীয় বিশ্বযুদ্ধ শেষ হওয়ার পর এমনই জেনে আসছে বিশ্ববাসী। কিন্তু নতুন একটি বইয়ে তাঁকে নিয়ে চমকে যাওয়ার মতো তথ্য দেওয়া হয়েছে। দাবি করা হয়েছে, হিটলার তাঁর আস্তানা থেকে পালিয়ে ছদ্মবেশ ধারণ করেছিলেন। ১৯৮৪ সালে বলিভিয়া সীমান্তবর্তী ব্রাজিলের ছোট্ট একটি শহরে তাঁর মৃত্যু হয়।একটি ছবির সাহায্যে বিষয়টি প্রমাণের চেষ্টা করেন বইটির লেখক। তিনি বলেন, হিটলার প্রথমে দক্ষিণ আমেরিকার দেশ আর্জেন্টিনায় পালিয়ে যান। সেখান থেকে প্যারাগুয়ে হয়ে ব্রাজিলে থিতু হন।হিটলার ইন ব্রাজিল-হিজ লাইফ অ্যান্ড হিজ ডেথ নামের বইটির লেখক সিমোনি রিনি গুয়েরিরো। লেখক বলেন, ব্রাজিলের মাতো গ্রসো প্রদেশের ছোট্ট শহর নোসা সেনহোরা দু লিভরামমেনতোয় মাটির নিচে লুকানো গুপ্তধনের অবস্থানের একটি মানচিত্র হিটলারকে দিয়েছিলেন তাঁরই ভ্যাটিকান মিত্ররা। সেই গুপ্তধনের খোঁজে সেখানে আবাস গড়েন নাৎসি নেতা। লেখক দাবি করেন, প্রাদেশিক রাজধানী কুইয়াবা থেকে ৩০ মাইল দূরে ওই ছোট্ট শহরে হিটলার ‘অ্যাডলফ লিপজিগ’ ছদ্মনামে বসবাস করেন। সেখানে ৯৫ বছর বয়সে তাঁর মৃত্যু হয়। সিমোনি নিজেও কুইয়াবার বাসিন্দা।হিটলারের এক আত্মীয় বর্তমানে ইসরায়েলে আছেন। সিমোনি এখন সেই আত্মীয়ের ডিএনএ পরীক্ষার পরিকল্পনা করছেন। দ্য নেশন।
