
পাকিস্তানের সেনাপ্রধান জেনারেল রাহিল শরিফ আজ সোমবার নয়জন ‘ভয়ংকর জঙ্গির’ ফাঁসির রায় অনুমোদন করেছেন। দেশটির সেনাবাহিনীর মিডিয়া উইংয়ের একটি টুইটার বার্তার বরাত দিয়ে এ খবর প্রকাশ করেছে পাকিস্তানের দৈনিক ডনের অনলাইন সংস্করণ। 
পাকিস্তানের আইএসপিআরের ডিরেক্টর জেনারেল মেজর জেনারেল অসিম বাজওয়ার এই টুইটটি করেন।
ডনের প্রতিবেদনটিতে বলা হয়, দণ্ডপ্রাপ্ত জঙ্গিরা সোয়াতে একটি মিলিটারি বহরে আক্রমণ করে মালাকান্দ বিভাগের জেনারেল কমান্ডিং অফিসার মেজর জেনারেল সানাউল্লাহ এবং লেফটেন্যান্ট কর্নেল তৌসিফ আহমেদকে হত্যা করে। সে সময় তেহরিক-ই-তালেবান পাকিস্তান আক্রমণের কথা স্বীকার করে। পরে পুলিশ দাবি করে, একটি অভিযান চালিয়ে পাকিস্তান-আফগানিস্তান সীমান্তের কাছ থেকে সে হামলার নেপথ্যে থাকা সন্দেহভাজন আবদুল রাহিম ওরফে রায়িসকে গ্রেপ্তার করে।
আইএসপিআরের দাবি, সাজাপ্রাপ্তরা মাস্টাংয়ে সাম্প্রদায়িক দাঙ্গা, খাইবার পাখতুনখাওয়ায় সাধারণ জনগণ এবং নিরাপত্তাকর্মীদের ওপর হামলা, নাওশেরাতে আত্মঘাতী হামলা এবং সোয়াতে আর্মির ওপর হামলার সঙ্গে জড়িত ছিল। তবে একজন জঙ্গিকে যাবজ্জীবন কারাদণ্ড দেওয়া হয়েছে।
পাকিস্তানের সেনাবাহিনীর আদালতে এই রায় হয়েছে। পাকিস্তানে বর্তমানে নয়টি এমন আদালত রয়েছে।
