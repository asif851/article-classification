
ক্রোয়েশিয়া ইউরোপীয় ইউনিয়নের (ইইউ) ২৮তম সদস্য হওয়ায় গত রোববার মধ্যরাতে জাগরেবের রাজপথে নেমে উল্লাস করে হাজারো মানুষ। ইইউর সদস্যপদ অর্জনকে দেশের জন্য একটি ‘ঐতিহাসিক’ ঘটনা বলে মন্তব্য করেছেন ক্রোয়েশিয়ার প্রেসিডেন্ট আইভো জোসিপোভিক। জাগরেবে উল্লসিত জনতার উদ্দেশে ইউরোপীয় কমিশনের প্রেসিডেন্ট হোসে ম্যানুয়েল বারোসো  বলেন, ‘ইইউতে স্বাগত!’ ক্রোয়েশিয়া একসময় যুগোস্লাভিয়ার অংশ ছিল। ১৯৯০-এর দশকে রক্তাক্ত লড়াইয়ের মধ্য দিয়ে দেশটি স্বাধীনতা অর্জন করে। সাবেক যুগোস্লাভিয়ার অন্তর্ভুক্ত দেশগুলোর মধ্যে প্রথম ইইউর সদস্য হয় স্লোভেনিয়া। ক্রোয়েশিয়ার আগে বুলগেরিয়া ও রুমানিয়া ২০০৭ সালে সর্বশেষ ইইউর সদস্য হয়। ওই অঞ্চলের অন্যান্য দেশও এখন ইইউর আওতায় আসতে উৎসাহিত হবে বলে ধারণা করা হচ্ছে।  ইউরো জোন ও ক্রোয়েশিয়ার নিজস্ব অর্থনৈতিক সংকটের কারণে দেশটির আনন্দ উদ্যাপনে কিছুটা ভাটা পড়েছে। ইইউর সদস্য হলেও আঞ্চলিক একক মুদ্রা (ইউরো) ও ভিসামুক্ত শেংগেন চুক্তির আওতার বাইরে থাকবে ক্রোয়েশিয়া। দেশটির দুই-তৃতীয়াংশ নাগরিক গত বছর ইইউতে অন্তর্ভুক্তির পক্ষে ভোট দেন।  তবে এ প্রক্রিয়ায় সময় লেগেছে ১০ বছরেরও বেশি। বিবিসি ও এএফপি।
