
অস্ট্রেলিয়া প্রশান্ত মহাসাগরীয় দুটি দ্বীপে থাকা শরণার্থীদের মধ্য এশিয়ার দেশ কিরগিজস্তানে পাঠানোর চিন্তাভাবনা করছে বলে খবর প্রচারিত হয়েছে। তবে অস্ট্রেলিয়ার অভিবাসন-বিষয়ক মন্ত্রী পিটার ডাটনের একজন মুখপাত্র গতকাল শনিবার এ বিষয়ে কোনো মন্তব্য করতে অস্বীকৃতি জানান। অর্থমন্ত্রী মাথিস করম্যানও স্কাই নিউজকে বলেন, এ বিষয়ে কোনো ঘোষণা থাকলে অভিবাসন-বিষয়ক মন্ত্রীই দেবেন। নৌকাযোগে আসা ওই শরণার্থীদের নিজের সমুদ্রসীমা থেকে আটক করে নাউরু ও পাপুয়া নিউগিনিতে নির্দিষ্ট শিবিরে রেখে দেয় অস্ট্রেলিয়া। সেখানে রেখে তাদের আশ্রয়ের আবেদনের যৌক্তিকতা যাচাই করা হয়। ওই সব শিবিরের পরিবেশ ও নৌপথে আসা আশ্রয়প্রার্থীদের প্রতি আচরণ নিয়ে অস্ট্রেলিয়া সমালোচিত হয়েছে।এএফপি
