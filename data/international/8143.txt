
বিংশ শতাব্দীর শ্রেষ্ঠ বিয়েগুলোর মধ্যে অন্যতম প্রিন্স চার্লস ও প্রিন্সেস ডায়ানার বিয়ে। বিয়ে যতটা না আলোচনায় ছিল, বিয়ের পোশাকটি নিয়ে তার চেয়ে বেশি কল্পনা ছিল। প্রিন্সেস অব ওয়েলসের পোশাক বলে কথা! কঠোরভাবে গোপনীয়তা রক্ষা করা হয়েছিল। ডায়ানা পরার আগে গাউনটি আর কাউকে দেখানো হয়নি। গাউনটি তৈরি করেছিলেন ডিজাইনার ডেভিড ও এলিজাবেথ ইমানুয়েলস। বিয়ের অনুষ্ঠানের জায়গায় গিয়ে মাপ নিয়ে এসেছিলেন দুজন। ভয়ে ছিলেন, প্রিন্সেস যখন প্রিন্সের দিকে হেঁটে যাবেন, তখন যেন তাঁর ওড়না বা পোশাক কোথাও আটকে না যায়।
বেশ কিছু ম্যাগাজিন ও পত্রিকায় এই দুই ডিজাইনারের সাক্ষাৎকার নেওয়া হয়েছিল। তাঁরা শুভ্র সাদা জমকালো বিয়ের এই পোশাকটি তৈরির পেছনের রোমাঞ্চকর ঘটনা তুলে ধরেন। কাপের পর কাপ চা ও কফি খেয়ে রাত পার করেছেন কারিগরেরা। বিশ্রাম নেওয়া যাবে না, ঘুমানো যাবে না। সময়ের সঙ্গে যেন দৌড়াচ্ছিলেন সবাই। ডায়ানার বিয়ের আগে রাজপরিবারের সবচেয়ে লম্বা ওড়নার মাপ ছিল ২০ ফুট। ডায়ানার ওড়না ছিল ২৫ ফুট। ওড়না ও পোশাকের বিভিন্ন জায়গায় ছোট সিকুইন ও ১০ হাজার মুক্তা বসানো ছিল। গাউনটি ফোলানোর জন্য নিচে নেট ব্যবহার করা হয়েছিল। গাউনটি বানানোর সময় তেমন কোনো দিকনির্দেশনা ছিল না। বানানোর সময় তিন মাস সময় পেয়েছিলেন ডিজাইনাররা। তখনকার সময়ে ৯০০০ পাউন্ড খরচ হয়েছিল। পোশাকটি তৈরি করার সময় মাথায় রাখতে হয়েছিল ডায়ানার সৌন্দর্য এবং কম বয়স। তার সঙ্গে যোগ হবে ব্রিটেনের রাজপরিবারের রাজকীয়তা। সে দিকটির কথা চিন্তা করতে গেলে পোশাকটি জমকালো হতেই হবে। গলায় ফ্রিলের ব্যবহার ছিল নজরকাড়া। হাতায় ফোলানো ভাব ছিল। হাতার শেষ প্রান্তে বো টাই ছিল। সবশেষে ছিল চওড়া লেস। পোশাকটির এই দুই জায়গাতেই মূলত কাজ ছিল। কিন্তু সবকিছু ছাপিয়ে গিয়েছিল ডায়ানার চেহারার স্নিগ্ধতা।ডায়ানার জন্য দ্বিতীয় আরেকটি গাউন বানানো হয়েছিল। প্রথমটি যদি কোনো কারণে আগেই প্রকাশিত হয়ে যায়, তাহলে দ্বিতীয় পোশাকটি পরবে প্রিন্সেস অব ওয়েলস। তবে দ্বিতীয় পোশাকটি বিয়ের সময় পর্যন্ত পুরোপুরি তৈরি করা যায়নি। পরবর্তী সময়ে পোশাকটি আর খুঁজে পাওয়া যায়নি। বিয়ের সময় চিন্তায় চিন্তায় শুকিয়ে গিয়েছিলেন বেশ। ২৭ ইঞ্চির কোমর ২৩ ইঞ্চি হয়ে গিয়েছিল। এ কথা চিন্তা করে আগে থেকেই দুই ডিজাইনার সুই সুতা নিয়ে তৈরি হয়ে ছিলেন। বিয়ের দিনেও পোশাকটি চাপাতে হয়েছিল। ডায়ানা মারা যাওয়ার পর তাঁর ভাই আর্ল স্পেনসারের অধিকারে ছিল বিয়ের গাউনটি। যুক্তরাষ্ট্রের ওহিয়ো রাজ্যের সিনসিনাটি জাদুঘর সেন্টারে ডায়ানা: এ সেলিব্রেশন নামক প্রদর্শনীতে ডায়ানার অনেক পোশাকের মধ্যে এই গাউনটিও তুলে ধরা হয়েছিল। ডায়ানার ইচ্ছে অনুযায়ী, ২০১৪ সালে প্রিন্স হ্যারি যখন ৩০ বছরে পা দেন, আর্ল স্পেনসার বিয়ের পোশাকটি প্রিন্স উইলিয়াম ও হ্যারিকে ফেরত দেন। এর আগে ১৯৯৮ সাল থেকে স্পেনসার পরিবারের আলথর্প স্টেটে ডায়ানার ১৫০টি ব্যক্তিগত জিনিসের মধ্যে এই পোশাকটিও বছরে দুই মাস প্রদর্শিত হতো।
