
টিকিট না কেটে চিড়িয়াখানায় ঢোকার ফন্দি এঁটেছিলেন এক ব্যক্তি। ১০ ফুট উঁচু দেয়াল টপকালেন তিনি। পড়বি তো পড় একেবারে বাঘের সীমানায়। হাতের কাছে এমন খাবার পেয়ে বাঘ কি আর ছাড়ে! হামলে পড়ল ওই ব্যক্তির ওপর।
গত রোববার চীনের পূর্বাঞ্চলে নিঙবো এলাকার ইয়োনগর চিড়িয়াখানায় এ ঘটনা ঘটে। বাঘের হামলায় আহত ব্যক্তিকে দ্রুত হাসপাতালে নেওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন।
বিবিসির খবরে জানা যায়, এ ঘটনার পর চিড়িয়াখানা বন্ধ ঘোষণা করা হয়েছে। সরকারি টিভি চ্যানেল সূত্রে বলা হয়, আজ সোমবার পর্যন্ত চিড়িয়াখানা বন্ধ রাখা হবে।
স্থানীয় সময় বেলা দুইটার দিকে চিড়িয়াখানায় ওই হামলার ঘটনা ঘটে। দর্শনার্থীদের অনেকেই বাঘের হামলার দৃশ্যের ভিডিও ধারণ করেন। ওই ভিডিওতে মাটিতে ওই ব্যক্তিকে পড়ে থাকতে দেখা যায়। তিনি নীল রঙের পোশাক পরেছিলেন। একটি বাঘ হা করে তাঁর গলা ও মাথার কাছে ঘুরছিল। আরও দুটি বাঘ ওই ব্যক্তিকে ঘিরে রেখেছিল। এরপরই বিস্ফোরণের শব্দ শোনা যায়। দুটি বাঘ পালিয়ে যায়। একটি বাঘ লোকটিকে কামড়াতে থাকে। পরে বাঘটিকে গুলি করে মেরে ফেলে স্থানীয় পুলিশের বিশেষ দল।
দংকিয়ান লেক পর্যটন অবকাশকেন্দ্র প্রশাসক কমিটি বলছে, ওই ব্যক্তির নাম ঝাং। তিনি হুবে প্রদেশের বাসিন্দা। ঝাং তাঁর স্ত্রী ও দুই সন্তানের সঙ্গে চিড়িয়াখানায় বেড়াতে এসেছিলেন। ঝাংয়ের সঙ্গে তাঁর সহকর্মী লি এবং তাঁর স্ত্রীও ছিলেন। লি পর্যটন কর্তৃপক্ষের কাছে দেওয়া এক বিবৃতিতে বলেন, নারী ও শিশুরা টিকিট কেটে চিড়িয়াখানার ভেতরে ঢোকে। তবে লি ও ঝাং দেয়াল টপকে চিড়িয়াখানায় ঢোকার চেষ্টা করেন। এতেই ঘটে বিপত্তি।
