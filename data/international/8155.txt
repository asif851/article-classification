
ভারতে লোকসভা নির্বাচনে হিন্দু জাতীয়তাবাদী দল ভারতীয় জনতা পার্টির (বিজেপি) নরেন্দ্র মোদির বিজয় দেশটির ১৫ কোটি মুসলিমকে কিছুটা হলেও শঙ্কিত করেছে৷ আর প্রতিবেশী মুসলিম দেশ পাকিস্তান বিষয়টিকে নিয়েছে সতর্কতার সঙ্গে৷ তবে তারা আশা করছে, ভারতে নতুন সরকার আসায় দুই দেশের দীর্ঘ বিরোধপূর্ণ শীতল সম্পর্ক উষ্ণ হতে পারে৷মোদির বিশাল জয়ে তাঁকে অভিনন্দন জানিয়েছেন পাকিস্তানের প্রধানমন্ত্রী নওয়াজ শরিফ৷ দুই দেশের সম্পর্ক জোরদারের আশাবাদী মধ্য-ডানপন্থী এই নেতা৷ কারণ হিসেবে তিনি উল্লেখ করেছেন, ডানপন্থী বিজেপির সাবেক প্রধানমন্ত্রী অটল িবহারি বাজপেয়ির সঙ্গে তাঁর কাজ করার অভিজ্ঞতা রয়েছে৷ এর আগে দ্বিতীয় দফায় নওয়াজ যখন ক্ষমতায় ছিলেন, ভারতে তখন প্রধানমন্ত্রী ছিলেন বাজপেয়ি৷ ১৯৯৯ সালে তিনি বাসে চেপে লাহোর গিয়েছিলেন একটি শান্তিচুক্তি সই করতে৷ পারমাণবিক অস্ত্রধারী চিরবৈরী দুই প্রতিবেশী দেশের মধ্যে সম্পর্ক স্বাভাবিক হওয়ার স্বপ্ন জাগিয়েছিল ওই চুক্তি৷ কিন্তু দুঃখজনকভাবে ওই ঘটনার তিন মাস পরই কারগিল যুদ্ধে জড়িয়ে পড়ে দেশ দুটি৷ ওই যুদ্ধের জন্য তখনকার পাকিস্তানি সেনাপ্রধান জেনারেল পারভেজ মোশাররফকে দায়ী করেন নওয়াজ৷ পরে মোশাররফের হাতেই ক্ষমতাচ্যুত হন তিনি৷নওয়াজের দল পাকিস্তান মুসলিম লিগ (নওয়াজ) গত বছরের নির্বাচনে বিপুল ব্যবধানে জয়ী হয়৷ আবার প্রধানমন্ত্রী হন তিনি৷ ভারতে মোদির দল বিজেপিও একক সংখ্যাগরিষ্ঠতা নিয়ে সরকার গঠন করছে৷ ফলে পার্লামেন্ট সদস্য ও বিশেষজ্ঞরা বলছেন, ভারত-পাকিস্তানের মধ্যে থিতিয়ে থাকা শান্তি-প্রক্রিয়া আবার সচল হতে পারে৷বিরোধী দল পাকিস্তান পিপলস পার্টি (পিপিপি) থেকে নির্বাচিত সাংসদ ও যুক্তরাষ্ট্রে পাকিস্তানের সাবেক রাষ্ট্রদূত েশরি রহমান বার্তা সংস্থাকে বলেন, ‘ভারতের মানুষ মোদিকে যে বিপুল সমর্থন দিয়েছেন, তাতে পার্লামেন্টে তিনি অনেক শক্তিশালী হবেন৷ সে কারণে এই অঞ্চলে স্থিতিশীলতা স্থাপনে তিনি আস্থা নিয়ে পাকিস্তানের সঙ্গে কাজ করতে পারবেন৷’শেরি রহমান আরও বলেন, ‘অর্থনৈতিক বিষয় বিবেচনায় নিয়ে নীতি গ্রহণ করা হলে, মোদির সঙ্গে কাজ করা পাকিস্তানের জন্য সহজ হবে৷ তবে বল এখন ভারতের কোর্টে৷’ভারত-পাকিস্তান দ্বিপক্ষীয় সম্পর্কের প্রধান অন্তরায় কাশ্মীর৷ এ ছাড়া আছে জঙ্গিবাদ৷ ভারত অভিযোগ করে, পাকিস্তানে রাষ্ট্রীয় মদদ পাওয়া জঙ্গিরা ভারতের মধ্যে ঢুকে সন্ত্রাসী কর্মকাণ্ড চালায়৷ আর পাকিস্তানের অভিযোগ, বেলুচিস্তান প্রদেশে বিচ্ছিন্নতাবাদীরা ভারতের কাছ থেকে সাহায্য-সহযোগিতা পায়৷ওয়াশিংটনভিত্তিক উড্রো উইলসন ইন্টারন্যাশনাল সেন্টার ফর স্কলারসসের সাবেক পাকিস্তানি ফেলো সিম্বাল খান মনে করেন, ভারতে ক্ষমতা থেকে বিদায়ী দল কংগ্রেসের জনপ্রিয়তা ছিল না৷ সে কারণে পাকিস্তানের সঙ্গে সম্পর্ক উন্নয়নে কোনো পদক্ষেপ নেওয়ার সক্ষমতা তাদের ছিল না, যদিও তারা দৃশ্যত বেশি ধর্মনিরপেক্ষ ও উদারপন্থী৷সিম্বাল খান বলেন, ‘পাকিস্তানের সঙ্গে সম্পর্ক স্বাভাবিক করার চেষ্টা এবং উপমহাদেশের পুরোনো কাঠামোকে নতুন রূপ দেওয়া কংগ্রেসের চেয়ে বিজেপির মোদির পক্ষে সহজ হবে৷ কেননা, তাঁর পেছনে আছে একটি মধ্য-ডানপন্থী প্রেক্ষাপট ও জনগণের বিপুল সমর্থন৷’ এএফপি৷
