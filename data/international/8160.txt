
দুর্নীতির কারণে দরিদ্র দেশগুলো থেকে প্রতিবছর ৬০ হাজার কোটি ডলারের সমপরিমাণ অর্থ বেহাত হয়। পরোক্ষভাবে এর জের হিসেবে বিশ্বে প্রতিবছর ৩৬ লাখ মানুষ প্রাণ হারায়। দারিদ্র্যবিরোধী সংগঠন ওয়ান ‘দ্য ট্রিলিয়ন ডলার স্ক্যান্ডাল’ শীর্ষক এক প্রতিবেদনে এ তথ্য প্রকাশ করেছে। ওয়ান-এর প্রতিবেদনে বলা হয়, বিশ্বজুড়ে চরম দারিদ্র্যের বিরুদ্ধে দুই দশক ধরে চলা লড়াইয়ে কিছুটা অগ্রগতি হয়েছে। তবে দুর্নীতি ও অপরাধ এই লড়াইকে চাপের মুখে ফেলেছে। প্রতিবেদনে আরও বলা হয়, কঠোর ব্যবস্থা নিয়ে দুর্নীতি বন্ধ করা গেলে এবং পুরো রাজস্ব আয় আদায় করে স্বাস্থ্য খাতে বরাদ্দ করা গেলে অনেক প্রাণহানি এড়ানো সম্ভব। দুর্নীতি বেসরকারি খাতে বিনিয়োগ বাধাগ্রস্ত করে, অর্থনৈতিক প্রবৃদ্ধি কমায় এবং রাজনৈতিক স্থিতিশীলতা কমিয়ে দিতে পারে। উন্নয়নশীল দেশগুলোর ক্ষেত্রে দুর্নীতি ‘হত্যাকারীর’ ভূমিকায় অবতীর্ণ হয়। বিবিসি
