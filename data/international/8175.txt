
বিশ্বজুড়ে কম্পিউটার ব্যবস্থায় অচলাবস্থার সৃষ্টি করা গত শুক্রবারের সাইবার হামলার ব্যাপকতা গতকাল রোববার পর্যন্ত আরও বেড়েছে। ইউরোপের পুলিশ সংস্থা ইউরোপোলের নির্বাহী পরিচালক রব ওয়েইনরাইট গতকাল বলেছেন, শেষ খবর পাওয়া পর্যন্ত অন্তত ১৫০টি দেশ আক্রান্ত হয়েছে। হামলার শিকারের সংখ্যা দাঁড়িয়েছে ২ লাখের বেশি।হ্যাকারদের ছড়িয়ে দেওয়া ক্ষতিকর সফটওয়্যারে শুক্রবার বিশ্বের বিভিন্ন প্রান্তের হাজারো স্থানের কম্পিউটার ব্যবস্থা অচল হয়ে পড়ে। আক্রান্ত দেশগুলোর তালিকায় আছে যুক্তরাষ্ট্র, যুক্তরাজ্য, চীন, রাশিয়া, স্পেন ও ইতালি। হ্যাকাররা বিভিন্ন প্রতিষ্ঠান ও ব্যক্তির ওয়েবসাইট অচল করে দিয়ে বিনিময়ে ৩০০ মার্কিন ডলার দাবি করে, যা বিটকয়েনের মাধ্যমে পরিশোধ করতে বলা হয়। আক্রান্ত কম্পিউটারের স্ক্রিনে আরও বলা হয়, এই ‘মুক্তিপণ’ তিন দিনের মধ্যে পরিশোধ না করলে এর পরিমাণ দ্বিগুণ হয়ে যাবে, আর সাত দিনের মধ্যে না দিলে ‘জিম্মি’ ফাইলগুলো মুছে ফেলা হবে।যুক্তরাজ্যের আইটিভি টেলিভিশনকে ইউরোপোলের নির্বাহী পরিচালক ওয়েইনরাইট গতকাল বলেন, ‘আমরা এমন কিছুই এর আগে দেখিনি। ভুক্তভোগীদের মধ্যে অনেকগুলোই ব্যবসায়িক প্রতিষ্ঠান।’এদিকে বিবিসি জানিয়েছে, বড় পরিসরের আরও হামলা ‘অত্যাসন্ন’ বলে সতর্ক করে দিয়েছেন নিরাপত্তা বিশেষজ্ঞরা। যুক্তরাজ্যের ‘ম্যালওয়্যার টেক’ নামে পরিচিতি পাওয়া এক ইন্টারনেট নিরাপত্তা গবেষকের ধারণা, ‘আরেকটা (হামলা) আসছে...সোমবারই (আজ) তা হতে পারে’।শুক্রবারের সাইবার হামলার পেছনের ক্রীড়নকদের ধরতে আন্তর্জাতিক তদন্তকারীরা কাজ শুরু করেছেন। ইউরোপোল বলেছে, এ নজিরবিহীন হামলার হোতাদের ধরতে আন্তর্জাতিক পর্যায়ে বিশদ তদন্ত প্রয়োজন। ইউরোপোলের ইউরোপীয় সাইবার ক্রাইম কেন্দ্রের বিশেষ টাস্কফোর্স তদন্তে সহায়তা করতে প্রস্তুত রয়েছে উল্লেখ করে সংস্থাটি আরও জানায়, এ ধরনের তদন্তে তাদের টাস্কফোর্স গুরুত্বপূর্ণ ভূমিকা পালন করবে।হ্যাকাররা মুক্তিপণ পরিশোধের সময়সীমা বেঁধে দিয়ে ফাইল মুছে দেওয়ার হুমকি দিলেও বিশেষজ্ঞ ও বিভিন্ন দেশের সরকার কোনো অর্থ পরিশোধ না করার পরামর্শ দিয়েছে। যুক্তরাষ্ট্রের হোমল্যান্ড সিকিউরিটির কম্পিউটার ইমার্জেন্সি রেসপন্স দল বলেছে, ‘মুক্তিপণ দিলেই যে জিম্মি ফাইলগুলো মুক্ত হয়ে যাবে, তার কোনো নিশ্চয়তা নেই। বরং অর্থ পরিশোধ করলে ভুক্তভোগীর ব্যাংক অ্যাকাউন্টের তথ্যও হ্যাকারদের হস্তগত হয়ে যাবে।’
ঘটনাক্রমে নায়কসাইবার হামলায় দ্রুত ভাইরাস ছড়িয়ে পড়ার হার কমিয়ে দিয়ে ‘ঘটনাক্রমে নায়ক’ বনে গেছেন ২২ বছর বয়সী ‘ম্যালওয়্যারটেক’। হামলার বিষয়ে নিজে থেকে খোঁজখবর করতে গিয়ে তিনি লক্ষ করেন, ক্ষতিকর সফটওয়্যারটি প্রতিটি নতুন কম্পিউটার ব্যবস্থায় আক্রমণের পর নির্দিষ্ট একটি ওয়েব ঠিকানায় প্রবেশের চেষ্টা করছে। ওয়েবসাইটটি অনিবন্ধিত হওয়ায় এই তরুণ নিরাপত্তা বিশেষজ্ঞ মাত্র ১০ দশমিক ৬৯ ডলার খরচ করে তা নিজের নামে নিবন্ধন করে নেন। এর পরই অপ্রত্যাশিতভাবে ভাইরাসটির কোডের এমন একটি অংশ সক্রিয় হয়ে যায়, যাতে করে নতুন কম্পিউটারে এর ছড়িয়ে পড়ার গতি কমে যায়। বিবিসি
