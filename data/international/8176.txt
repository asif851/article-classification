
মশাবাহিত রোগ ডেঙ্গু ভয়াবহ রূপ নিয়েছে পশ্চিমবঙ্গে। গতকাল সোমবার এই রোগকে মহামারি ঘোষণার দাবিতে জনস্বার্থে কলকাতা হাইকোর্টে মামলা করেছেন প্রদেশ কংগ্রেস সভাপতি অধীর চৌধুরী।মামলার আবেদনে পশ্চিমবঙ্গে ডেঙ্গু রোগ নিয়ে সঠিক তথ্য লিখতে কোনো হাসপাতাল অথবা প্যাথলজিক্যাল সেন্টারকে যেন বাধা দেওয়া না হয়, সে ব্যাপারে আদালতকে নির্দেশ দেওয়ার আরজি জানানো হয়েছে। সেই সঙ্গে ডেঙ্গু মোকাবিলায় রাজ্য সরকারের পক্ষ থেকে যথাযথ ব্যবস্থা নেওয়া হচ্ছে কি না, তা দেখতে হাইকোর্টের নজরদারিতে উচ্চক্ষমতাসম্পন্ন কমিটি গঠন করারও আবেদন জানানো হয়েছে। এ ছাড়া আক্রান্ত এবং মৃত ব্যক্তিদের পরিবারকে পাঁচ লাখ টাকার আর্থিক সাহায্য দেওয়ার আরজি জানানো হয়েছে।আবেদনে ডেঙ্গু রোগ মোকাবিলায় কেন্দ্রীয় সরকার যাতে হস্তক্ষেপ করে, সে জন্য নির্দেশ দেওয়ার আবেদন করেছেন।
ইতিমধ্যে কলকাতা হাইকোর্টে ডেঙ্গু নিয়ে মোট পাঁচটি মামলা হয়েছে। সব কটিই গ্রহণ করেছে কলকাতা হাইকোর্ট। ১০ নভেম্বর মামলাগুলোর শুনানি হবে বলে জানিয়েছেন ভারপ্রাপ্ত প্রধান বিচারপতি জ্যোতির্ময় ভট্টাচার্য ও বিচারপতি অরিজিৎ বন্দ্যোপাধ্যায়ের ডিভিশন বেঞ্চ।
এদিকে রাজ্যের ডেঙ্গু পরিস্থিতি নিয়ে গতকাল দিল্লিতে কেন্দ্রীয় স্বাস্থ্যসচিব প্রীতি সুদনের সঙ্গে দেখা করেছেন অধীর চৌধুরী। রাজ্যে ডেঙ্গু রোগ মহামারি আকার নিলেও পশ্চিমবঙ্গ সরকার বিষয়টিকে চাপা দেওয়ার জন্য ‘অজানা জ্বর’ হিসেবে উল্লেখ করছে বলে অভিযোগ করেন তিনি। দ্রুত রাজ্যে কেন্দ্রীয় দল পাঠানোর অনুরোধও করেন তিনি। স্বাস্থ্যসচিবও তাঁকে আশ্বস্ত করেছেন।
অন্যদিকে ডেঙ্গু মোকাবিলায় সরকারের ব্যর্থতার প্রতিবাদের কলকাতা পৌরসভা মেয়রের কার্যালয়ের সামনে ও স্বাস্থ্য ভবনের সামনে মশারি টাঙিয়ে বিভিন্ন রাজনৈতিক দলের প্রতিবাদ ও বিক্ষোভ মিছিল অব্যাহত রয়েছে।
অবশ্য তৃণমূল কংগ্রেসের দাবি, ডেঙ্গু পরিস্থিতি নিয়ে বিভ্রান্তি ছড়ানো হচ্ছে। গতকাল কলকাতা পৌরসভার মেয়র শোভন চট্টোপাধ্যায় বলেছেন, ডেঙ্গু মোকাবিলায় পৌরসভা প্রচুর কাজ করেছে। বিরোধীদের কাজ বিক্ষোভ দেখানো।
 
