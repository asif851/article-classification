
অর্থনৈতিক কেলেঙ্কারিতে জড়িয়ে পদত্যাগ করতে যাচ্ছেন মরিশাসের প্রথম নারী প্রেসিডেন্ট আমিনাহ গারিব-ফাকিম। তাঁর বিরুদ্ধে অভিযোগ, একটি আন্তর্জাতিক সংস্থার ক্রেডিট কার্ড ব্যবহার করে ব্যক্তিগত কেনাকাটা করেছেন।
তিনি যে পদত্যাগ করবেন, এ তথ্যের সত্যতা নিশ্চিত করেছেন দেশটির প্রধানমন্ত্রী প্রভিন্দ যুগনাথ। অভিযোগ অস্বীকার করে প্রেসিডেন্ট বলেছেন, তিনি কোনো ভুল করেননি। ব্যয় করা অর্থের পুরোটাই তিনি ফেরত দিয়েছেন।
বার্তা সংস্থা রয়টার্সের খবরে বলা হয়, সেবামূলক সংস্থাটির ক্রেডিট কার্ড ব্যবহার করে তিনি ইতালি ও দুবাইয়ে মোটা অঙ্কের কেনাকাটা করেন।আফ্রিকা মহাদেশের একমাত্র নারী রাষ্ট্রপ্রধান আমিনাহ। ১২ মার্চ মরিশাস স্বাধীনতার ৫০ বছর পূর্তি উদ্‌যাপন করতে যাচ্ছে। এরপরই তিনি পদত্যাগ করবেন।এ ঘটনায় ক্ষুব্ধ প্রতিক্রিয়া জানিয়ে প্রেসিডেন্ট আমিনাহ বলেছেন, কারও কাছে তাঁর কোনো ঋণ নেই। স্বাধীনতা দিবস উদ্‌যাপনের প্রাক্কালে এক বছর পর কেন এই ইস্যু টেনে আনা হয়েছে, তা নিয়ে প্রশ্ন তোলেন তিনি।
আমিনাহ মরিশাসের একজন খ্যাতিমান বিজ্ঞানী। ২০১৫ সালে তিনি দেশটির প্রথম নারী প্রেসিডেন্ট হিসেবে নিযুক্ত হন।
তাঁর পদত্যাগের বিষয়টি নিশ্চিত করে গতকাল শুক্রবার প্রধানমন্ত্রী প্রভিন্দ যুগনাথ বলেছেন, ‘প্রেসিডেন্ট আমাকে বলেছেন তিনি পদত্যাগ করতে যাচ্ছেন এবং আমরা তাঁর পদত্যাগের বিষয়ে সম্মতি দিয়েছি। দেশের স্বার্থই আমাদের কাছে মুখ্য। বিশ্বে গণতান্ত্রিক জীবনযাপনের মডেল হিসেবে মরিশাসের ভাবমূর্তি নিয়ে আমরা গর্বিত।’ব্যাংক তথ্য অনুযায়ী, লন্ডনের প্ল্যানেট আর্থ ইনস্টিটিউটের (পিইআই) দেওয়া ক্রেডিট কার্ড ব্যবহার করে পোশাক, গয়নাসহ ব্যক্তিগত কিছু পণ্য কেনাকাটা করেন প্রেসিডেন্ট আামিনাহ। তিনি ওই সেবামূলক প্রতিষ্ঠানের অবৈতনিক পরিচালক হিসেবে রয়েছেন।

