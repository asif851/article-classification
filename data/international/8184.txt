
থাইল্যান্ডের সাবেক প্রধানমন্ত্রী ইংলাক সিনাওয়াত্রা বিতর্কিত চালের ভর্তুকি প্রকল্পের জন্য অপরাধমূলক দুর্নীতির দায়ে অভিযুক্ত হতে পারেন। আজ শুক্রবার দেশটির একজন জ্যেষ্ঠ আইনজীবী এ তথ্য জানিয়ে বলেন, দুর্নীতি প্রমাণিত হলে তাঁর সর্বোচ্চ ১০ বছর সাজা হতে পারে। বার্তা সংস্থা এএফপির খবরে জানানো হয়, অ্যাটর্নি জেনারেল কার্যালয়ের মহাপরিচালক সুরাসাক থ্রিরাতত্রাকুল বলেন, ‘তদন্ত দলের দেওয়া তথ্যপ্রমাণ ও সাক্ষীদের সাক্ষ্যের সঙ্গে জাতীয় দুর্নীতিবিরোধী কমিটির তথ্য ও সাক্ষ্য মিলিয়ে দেখা হচ্ছে। সবকিছু বিবেচনা করে ইংলাকের বিরুদ্ধে আমরা ফৌজদারি মামলা করার ব্যাপারে সম্মত হয়েছি।’
