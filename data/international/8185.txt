
নাম তাঁর ভাঙ্কাদারাথ সারিথা। ভারতের রাজধানী নয়াদিল্লির প্রথম নারী বাসচালক। সদ্য দায়িত্ব পালন শুরু করেছেন। সারিথা বলেছে, নারী যাত্রীদের নিরাপত্তাই হবে তাঁর প্রথম অগ্রাধিকার। খবর বিবিসির।বাসের সারথি পদে ৩০ বছর বয়সী সারিথার নিয়োগ এমন সময়ে এল, যখন দিল্লির গণপরিবহনে নারীদের হেনস্তার একের পর এক ঘটনায় জনরোষ তুঙ্গে। সরকারি কর্মকর্তারা আশা করছেন, সারিথাকে দেখে আরও অনেক নারী এ পেশায় আগ্রহী হবেন। তখন গণপরিবহনে নারীর নিরাপত্তা বাড়বে।ভারতের কিছু রাজ্যে আগে থেকেই নারী চালকেরা বাসের চালকের আসনে বসছেন। তবে নয়াদিল্লিতে এই প্রথম কোনো নারীকে এ দায়িত্বে নিযুক্ত করা হলো। সারিথা নিয়োগ পেয়েছেন দিল্লি পরিবহন করপোরেশনের (ডিটিসি) একটি বাসে।দক্ষিণ ভারতের রাজ্য তেলেঙ্গানার বাসিন্দা সারিথা আগে থেকেই পেশাদার গাড়িচালক। সারিথা বলেন, ‘আমরা পাঁচ বোন। প্রথমে আমি অটোরিকশা চালানো শিখি। এরপর একটি কলেজ-ভ্যান চালাই। এখন চালাব বাস।’সারিথার মতো আরও নারী গাড়িচালক নিযুক্ত করা হবে বলে ইঙ্গিত দিয়েছেন ডিটিসির কর্মকর্তা আর এস মিনহাজ। তিনি বলেন, ‘নারী চালক থাকলে আমাদের সেবার ভাবমূর্তি আরও উজ্জ্বল হবে।’গত ডিসেম্বরে দিল্লিতে একজন নারী যাত্রীকে ধর্ষণের ঘটনায় ট্যাক্সিসেবা প্রতিষ্ঠান উবের-এর একজন চালকের বিচার চলছে। এর আগে ২০১২ সালের ডিসেম্বরে দিল্লিতে চলন্ত বাসে মেডিকেলছাত্রী ‘নির্ভয়া’ ধর্ষণের ঘটনায় দেশজুড়ে তোলপাড় হয়। এর প্রেক্ষাপটে নারী যাত্রীদের নিরাপত্তার স্বার্থে নানা পদক্ষেপ নেওয়া হচ্ছে।
