
শুক্রবারের আড়াই ঘণ্টা স্থায়ী সূর্যগ্রহণে বিভিন্ন দেশে সৌরবিদ্যুৎ উৎপাদনে নজিরবিহীন বিঘ্ন ঘটেছে। তবে সূর্যগ্রহণ যে অঞ্চলে সবচেয়ে বেশি প্রভাব ফেলেছে সেই ইউরোপের বিদ্যুৎ গ্রিডগুলো প্রস্তুতি থাকায় তা ভালোভাবেই সামলে নিয়েছে। খবর রয়টার্সের।বিশ্বের সবচেয়ে বড় সৌরবিদ্যুৎ চালিত স্থাপনাগুলো জার্মানিতে। সেখানে সূর্যের আলো কমে যাওয়ায় আকস্মিকভাবে উৎপাদন ১৩ গিগাওয়াট হ্রাস পায়। তবে তা বিশেষজ্ঞদের আশঙ্কার চেয়ে কম ছিল। কয়লা, গ্যাস, বায়োগ্যাস ও জলবিদ্যুৎসহ বিভিন্ন বিকল্প উৎস থেকে ঘাটতি পূরণ করে বিদ্যুৎ ব্যবস্থা নির্বিঘ্ন রাখা হয় সেখানে।জার্মানির তুলনায় ইউরোপের অন্যান্য কিছু স্থানে গ্রহণের প্রভাব কম ছিল। তবে ইউরোপজুড়েই বিদ্যুৎ উৎপাদনকারীরা কয়েক মাস ধরে এ জন্য প্রস্তুতি নিচ্ছিলেন।যুক্তরাজ্যে গতকাল সৌরবিদ্যুতের উৎপাদন ৮৫০ মেগাওয়াট কম হবে বলে হিসাব করা হয়েছিল। তবে অনেক লোক গ্রহণ দেখতে বেশ কিছুক্ষণ ঘরের বাইরে থাকার ফলে বিদ্যুতের চাহিদাও কিছুটা হলেও কমে যায়। স্পেনের একটি প্রতিষ্ঠান জানায়, প্রয়োজনে বড় গ্রাহকদের সংযোগ বিচ্ছিন্ন করার প্রস্তুতি ছিল তাদের। অন্যদিকে ইতালির একটি প্রতিষ্ঠান বলেছে, সৌরবিদ্যুতের ৪ দশমিক ৪ গিগাওয়াট ঘাটতি হয়, যা অন্যান্য উৎস থেকে পূরণ করা হয়।
