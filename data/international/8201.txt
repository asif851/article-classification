
মাইনাস ৫২ ডিগ্রি সেলসিয়াস তাপমাত্রায় বরফে বিমানের চাকা জমে গিয়েছিল। নিরুপায় হয়ে বিমান থেকে নামতে হয়েছে যাত্রীদের। তারপর সবাই মিলে ঠেলে বিমানটির চাকা সচল করেছেন। বার্তা সংস্থা এএফপির খবরে জানানো হয়, রাশিয়ার সাইবেরিয়া অঞ্চলের ইগারকা বিমানবন্দরে গত মঙ্গলবার বিরল এ ঘটনাটি ঘটেছে। রাশিয়ার কর্মকর্তারা গতকাল বুধবার এই তথ্যের সত্যতা নিশ্চিত করেছেন। ইউটিউবে প্রকাশিত এক যাত্রীর ধারণ করা ভিডিওতে দেখা যায়, বরফে ঢেকে যাওয়া ইগারকা রানওয়েতে বিমানটির পাখা ধরে যাত্রীরা ঠেলছেন। এভাবে তাঁরা বিমানটিকে কয়েক মিটার ঠেলে রানওয়েতে নিতে সক্ষম হন।বিমানটিতে ৭৪ জন যাত্রী ছিলেন।সরকারি বিবৃতিতে জানানো হয়, নিম্ন তাপমাত্রায় বিমানটির তলদেশের কাঠামো জমে গিয়েছিল। যন্ত্র দিয়েও বিমানটিকে নাড়ানো যাচ্ছিল না। পরে যাত্রীরা বিমান থেকে নেমে আসেন। তাঁরা বিমানটিকে ঠেলে রানওয়েতে নিয়ে যান। বিষয়টি তদন্ত করা হচ্ছে।
