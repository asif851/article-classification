
পাকিস্তানের রাওয়ালপিন্ডির রাজাবাজার এলাকায় গতকাল শুক্রবার পবিত্র আশুরার মিছিলকে কেন্দ্র করে দুই পক্ষের সংঘর্ষে আটজন নিহত হয়েছে। এ ছাড়া একটি বিপণিকেন্দ্র পুড়িয়ে দেওয়ার ঘটনা ঘটে।
এর জের ধরে রাওয়ালপিন্ডি শহরে কারফিউ জারি করা হয়েছে। আজ শনিবার দ্য ডন অনলাইনের খবরে এ কথা জানানো হয়।
পাঞ্জাব সরকারের একজন মুখপাত্র জানান, উত্তেজনাকর পরিস্থিতির কারণে রাওয়ালপিন্ডি শহরে কারফিউ জারি করা হয়েছে। এ ছাড়া আগামীকাল রোববার পর্যন্ত ওই এলাকার মুঠোফোনসেবা স্থগিত রাখার সিদ্ধান্ত নিয়েছে কর্তৃপক্ষ। 
ওয়াসিম আহমেদ নামের একজন পুলিশ কর্মকর্তা জানান, পবিত্র আশুরা উপলক্ষে শিয়া মতাবলম্বীরা মিছিল বের করে। মিছিলটি বিভিন্ন সড়ক প্রদক্ষিণ করে রাজাবাজার এলাকায় যাওয়ার পর সুন্নি মতাবলম্বীদের মসজিদ থেকে দেওয়া ধর্মীয় বক্তব্যের জের ধরে সংঘর্ষ বাধে। এ সময় হুড়োহুড়ি শুরু হয়। ছোটাছুটি করতে গিয়ে পদদলিত হওয়ায় নিহতের সংখ্যা বেড়েছে।
রাওয়ালপিন্ডি জেলা হাসপাতালের চিকিত্সক কাশিম খান জানান, ওই ঘটনায় এ পর্যন্ত আটজনের মৃত্যু হয়েছে। আহত হয়েছে ৪৪ জন। তাদের এই হাসপাতালে ভর্তি করা হয়েছে। তাদের মধ্যে ১৩ জন গুলিবিদ্ধ বলে চিকিত্সক জানান।
