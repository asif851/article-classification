
নির্বাচনে পরাজয়ের দায়িত্ব স্বীকার করে পাকিস্তান পিপলস পার্টির (পিপিপি) জ্যেষ্ঠ ভাইস প্রেসিডেন্টের পদ থেকে সরে দাঁড়ালেন দেশটির সাবেক প্রধানমন্ত্রী ইউসুফ রাজা গিলানি। অন্যদিকে পিপিপির মধ্য পাঞ্জাবের প্রেসিডেন্ট জ্যেষ্ঠ নেতা মনজুর ওয়াট্টু পদত্যাগ করেছেন।
গত শনিবারের নির্বাচনে ভরাডুবি হয়েছে সদ্য ক্ষমতা থেকে সরে দাঁড়ানো পিপিপির। জাতীয় পরিষদের মাত্র ৩৩ আসনে জয় পেয়েছে দলটি।
নির্বাচনের পরপরই পদত্যাগের মিছিল শুরু হয়েছে। উল্লিখিত দুই নেতা ছাড়াও যুক্তরাষ্ট্রে নিযুক্ত রাষ্ট্রদূত শেরি রেহমান পদত্যাগ করেছেন। দীর্ঘ সময় পিপিপির সঙ্গে যুক্ত ছিলেন তিনি।
গত সোমবার মুলতানে এক সংবাদ সম্মেলনে পদত্যাগের ঘোষণা দিয়ে গিলানি বলেন, ‘একজন সাবেক প্রধানমন্ত্রী হিসেবে আমি দলের পরাজয়ের দায়িত্ব স্বীকার করে নিচ্ছি। নির্বাচনে পিপিপির বাজে ফলাফলের জন্য বিলাওয়াল দায়ী নন।’
গিলানি বলেন, তিনি নিজে থেকেই নির্বাচনের ফলাফল মাথায় রেখে পদত্যাগের সিদ্ধান্ত নিয়েছেন। গিলানি বলেন, পাঞ্জাবের দক্ষিণাঞ্চলে পিপিপির পরাজয়ের কারণ হচ্ছে, এই অঞ্চলের মানুষের নতুন প্রদেশ গঠনের দাবি পূরণ করতে না পারা।
এদিকে জাতীয় পরিষদের আসনে পিএমএল-এনের রাও মুহাম্মদ আজমল খানের কাছে হেরে যাওয়া পিপিপির মধ্য পাঞ্জাবের প্রেসিডেন্ট মনজুর ওয়াট্টু পদত্যাগের ঘোষণা দিয়ে গতকাল মঙ্গলবার বলেন, পদ ধরে রাখার কোনো যৌক্তিকতা নেই। তিনি ইতিমধ্যে পদত্যাগপত্র দলের শীর্ষ নেতৃত্বের কাছে পাঠিয়ে দিয়েছেন। ডন।
