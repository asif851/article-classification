
ভারত শাসিত কাশ্মীরে বিয়েতে অতিরিক্ত খরচের ওপর বিধিনিষেধ আরোপ করা হয়েছে। সেখানে কনের মা-বাবা ৫০০ জনের বেশি অতিথিকে আমন্ত্রণ জানাতে পারবেন না। বরপক্ষ সর্বোচ্চ ৪০০ জন অতিথিকে আমন্ত্রণ জানাতে পারবে।
রাজ্য সরকার আরও বলেছে, ‘কোনো প্রকারের খাবার যাতে অপচয় না হয়, তা নিশ্চিত করতে’ বিয়েতে প্রধান সাত পদের বেশি খাবার পরিবেশন করা যাবে না।
ভারতের এক এমপি দেশজুড়েই একই ধরনের নিষেধাজ্ঞা আরোপের জন্য একটি বিলের প্রস্তাব দিয়েছেন।
কাশ্মীরে বিয়ের অনুষ্ঠান অত্যন্ত ব্যয়বহুল। সেখানে বিয়েতে নিরামিষ, আমিষসহ বিভিন্ন প্রকারের খাবারের আয়োজন করা হয়। স্থানীয়ভাবে বিয়ের এ ভোজ ওয়াজওয়ান নামে পরিচিত।
রাজ্য সরকার বলছে, বিয়ের অনুষ্ঠানে অনধিকার প্রবেশমূলক গোলমাল, বর্জ্য সৃষ্টি ও অপচয়ের বিষয়ে জনগণের অভিযোগের পরিপ্রেক্ষিতে এ আদেশ জারি করা হয়েছে। ১ এপ্রিল থেকে এ আদেশ কার্যকর হবে।  কাশ্মীর রাজ্য সরকার ১৯৮৪ সালেও একই ধরনের নিষেধাজ্ঞা আরোপ করেছিল। কিন্তু বিক্ষোভের মুখে ওই নিষেধাজ্ঞা প্রত্যাহার করে নেওয়া হয়। ভারতের অন্য স্থানেও বিয়ে অত্যন্ত ব্যয়বহুল। সেখানে বহু লোক খাবার, পোশাক ও বিনোদন বাবদ বিপুল অর্থ ব্যয় করে থাকে।
গত নভেম্বরে কর্ণাটক রাজ্যের সাবেক মন্ত্রী ও ব্যবসায়ী জে জনার্দন রেডির মেয়ে ব্রাহ্মণির বিয়েতে পাঁচ দিনব্যাপী অনুষ্ঠান করা হয়। ওই বিয়েতে খরচ হয় আনুমানিক ৫০০ কোটি রুপি। নোট বাতিলের প্রতিক্রিয়ায় দেশটিতে নগদ অর্থের সংকট চলাকালে অনুষ্ঠিত ব্যয়বহুল ওই বিয়ে ব্যাপক সমালোচনার জন্ম দেয়।
