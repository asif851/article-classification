
ভারতের ভোটাররা ‘না ভোট’ দেওয়ার অধিকার পেলেন। কোনো প্রার্থীকেই পছন্দ না হলে বিশেষ বোতাম টিপে তাঁরা সব প্রার্থীকে প্রত্যাখ্যান করতে পারবেন। প্রথম এ সুযোগ পাচ্ছেন ভারতের দিল্লি, মধ্যপ্রদেশ, রাজস্থান, মিজোরাম ও ছত্তিশগড় রাজ্যের ভোটাররা।‘টাইমস অব ইন্ডিয়া’র খবরে বলা হয়েছে, আজ শুক্রবার ভারতের নির্বাচন কমিশন ওই পাঁচ রাজ্যে ভোটের তফসিল ঘোষণা করে। আগামী ১১ নভেম্বর শুরু হয়ে ৪ ডিসেম্বর পর্যন্ত চলবে ভোটগ্রহণ।দিল্লিতে ৪ ডিসেম্বর, মধ্যপ্রদেশে ২৫ নভেম্বর, রাজস্থানে ১ ডিসেম্বর, মিজোরামে ৪ ডিসেম্বর এবং ছত্তিশগড়ে নভেম্বরের ১১ ও ১৯ তারিখে ভোট নেওয়া হবে। ২০১৪ সালের জাতীয় নির্বাচনের আগে ক্ষমতাসীন কংগ্রেস জোট এবং বিরোধী দল বিজেপির জন্য এ রাজ্যগুলোর নির্বাচন গুরুত্বপূর্ণ।ভারতের প্রধান নির্বাচন কমিশনার ভি এস সম্পথ আজ নির্বাচনের তফসিল ঘোষণা করে সঙ্গে সঙ্গে ভোটারদের ‘না ভোটের’ অধিকারের কথা জানান। তিনি বলেন, নির্বাচনের দিন ইলেকট্রনিক ভোটদান যন্ত্র বা ইভিএমে ‘ওপরের কাউকে নয়’ এমন একটি বোতাম থাকবে। কেউ যদি কোনো প্রার্থীকেই ভোট দিতে না চান তবে তিনি ‘ওপরের কাউকে নয়’ বোতামে চাপ দিয়ে ভোট দিতে পারবেন।ভি এস সম্পথ আরও বলেন, ‘না ভোটের’ জন্য দেশব্যাপী নানা প্রচারণা চালানো হবে।এর আগে ভারতের সুপ্রিম কোর্ট দেশটির নির্বাচন কমিশনকে এক নির্দেশে বলেছিলেন, ভোটারদের প্রার্থীকে প্রত্যাখ্যান করার অধিকার দিতে হবে। এই লক্ষ্যে ইলেকট্রনিক ভোটদান যন্ত্র বা ইভিএমে ‘ওপরের কাউকে নয়’ এমন একটি বোতাম রাখতে হবে। ব্যালট পেপারেও একই ধরনের ভোট দেওয়ার ব্যবস্থা থাকতে হবে।পিপলস ইউনিয়ন ফর সিভিল লিবার্টিজ নামের একটি বেসরকারি সংগঠনের দায়ের করা জনস্বার্থ মামলার শুনানি শেষে সুপ্রিম কোর্টের প্রধান বিচারপতি পি সত্যশিবম, বিচারপতি রঞ্জন প্রকাশ দেশাই ও বিচারপতি রঞ্জন গগৈয়ের বেঞ্চ এই নির্দেশ দিয়েছিলেন। এরপরই আজ নির্বাচন কমিশন এ ঘোষণা দিল।
