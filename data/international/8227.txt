
ভারত-পাকিস্তানের পররাষ্ট্রসচিব পর্যায়ের নির্ধারিত বৈঠক হোঁচট খেলেও এ মাসেই তা হতে পারে। আরও সুনির্দিষ্ট করে বললে, চলতি মাসের ২০ তারিখের পর যেকোনো দিন হতে পারে এ বৈঠক। ভারত ও পাকিস্তানের সরকার-ঘনিষ্ঠ সূত্রের বরাত দিয়ে ভারতের ইন্ডিয়ান এক্সপ্রেস পত্রিকা গতকাল শনিবার এ খবর দিয়েছে।ইন্ডিয়ান এক্সপ্রেস বলেছে, শুক্রবার ভারত সরকারের একটি সূত্র তাদের বলেছে, আলোচনায় বসতে অনির্দিষ্টকালের জন্য দেরি করার কোনো কারণ নেই। এতে হিতে বিপরীত হবে।পত্রিকাটি বলেছে, নাম প্রকাশ না করার শর্তে ওই সূত্র তাদের জানিয়েছে, গত বৃহস্পতিবার সকালে ভারতের জাতীয় প্রতিরক্ষা উপদেষ্টা অজিত দোভাল প্যারিস থেকে দিল্লি ফিরে পাকিস্তানের বিষয়ে কী ধরনের পদক্ষেপ নেওয়া যায় তা নিয়ে প্রধানমন্ত্রী নরেন্দ্র মোদির সঙ্গে কথা বলেন। বিকেলে পররাষ্ট্রসচিব এস জয়শঙ্কর পাকিস্তানের পররাষ্ট্রসচিব আইজাজ আহমেদ চৌধুরীকে ফোন করে শুক্রবারের বৈঠক পেছানোর প্রস্তাব দেন। পাক পররাষ্ট্রসচিব তা মেনে নেন।পত্রিকাটি বলেছে, পাকিস্তানের একটি সূত্র তাদের বলেছে, আফগানিস্তান নিয়ে ভারত, পাকিস্তান, চীন ও যুক্তরাষ্ট্রের একটি সমন্বয়-সংক্রান্ত আলোচনা ১৮ জানুয়ারি পর্যন্ত চলবে। এ নিয়ে আইজাজ আহমেদ চৌধুরী ব্যস্ত থাকবেন। ওই সূত্রের দাবি, ২০ জানুয়ারির পর যেকোনো সময় ভারত ও পাকিস্তানের মধ্যে সচিব পর্যায়ের বৈঠকটি হতে পারে। সূত্রমতে, বৈঠকের তারিখ ঠিক করেই আনুষ্ঠানিক ঘোষণা দেওয়া হবে। ঘোষণা ও বৈঠকের মাঝখানে দু-এক দিনের বেশি সময় নেওয়া হবে না।জাতিসংঘ ও যুক্তরাষ্ট্রের আহ্বান: জাতিসংঘের মহাসচিব বান কি মুনের মুখপাত্র স্টিফেন দুজারিচ শুক্রবার সাংবাদিকদের বলেন, ভারত ও পাকিস্তানের আলোচনার উদ্যোগকে মহাসচিব অত্যন্ত ইতিবাচকভাবে দেখছেন। এ বিষয়ে তিনি দুই দেশকে সব ধরনের সহযোগিতা দিতে চেয়েছেন বলেও জানান দুজারিচ।অন্যদিকে, মার্কিন পররাষ্ট্র মন্ত্রণালয়ের মুখপাত্র জন কারবি শুক্রবার সাংবাদিকদের বলেছেন, সন্ত্রাসী দলগুলো ভারত ও পাকিস্তানের আলোচনা ব্যাহত করতে তৎপরতা চালাতে পারে। এ বিষয়ে সতর্ক থাকতে হবে।গত শুক্রবার ইসলামাবাদে ভারত ও পাকিস্তানের পররাষ্ট্রসচিব পর্যায়ের বৈঠক হওয়ার কথা ছিল। তবে কয়েক দিন আগে ভারতের পাঠানকোট বিমানঘাঁটিতে সন্ত্রাসী হামলার জের ধরে ওই বৈঠক আর হয়নি। ভারতের অভিযোগ, ওই হামলার পেছনে পাকিস্তানের জঙ্গিদের হাত রয়েছে। এ বিষয়ে পাকিস্তান ‘দৃশ্যমান ও সন্তোষজনক’ পদক্ষেপ নিলেই কেবল পরবর্তী বৈঠক হতে পারে। পাকিস্তান এ বিষয়ে সহযোগিতার আশ্বাস দিয়েছে এবং ইতিমধ্যেই কয়েকজন জঙ্গিকে আটক করেছে।
