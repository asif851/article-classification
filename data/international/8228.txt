
যুক্তরাষ্ট্র সব সময়ই অভিবাসীদের স্বাগত জানায় বলে মন্তব্য করেছেন মার্কিন প্রেসিডেন্ট বারাক ওবামা। তিনি বলেন, প্রয়োজনে কংগ্রেসকে পাশ কাটিয়ে তিনি অভিবাসন আইন সংস্কার করবেন।শুক্রবার হোয়াইট হাউসে যুক্তরাষ্ট্রের স্বাধীনতা দিবসের এক অনুষ্ঠানে ওবামা ভাষণ দেন। তিনি বলেন, ‘বিদেশে জন্মগ্রহণকারী দুই ডজনের বেশি সেনাসদস্য ৪ জুলাই হোয়াইট হাউসে যুক্তরাষ্ট্রের নাগরিক হয়েছেন। এতে স্পষ্ট, অভিবাসীদের স্বাগত জানানোর বিষয়টি আমাদের জীবনধারায় গুরুত্বপূর্ণ স্থান জুড়ে আছে।’ওবামা নতুন অভিবাসননীতি প্রণয়নের ওপর গুরুত্ব দিয়ে বলেছেন, বহুমাত্রিক অভিজ্ঞতা ও পটভূমির সমন্বয়ে যুক্তরাষ্ট্রে ২০০ বছরের বেশি সময় ধরে গড়ে উঠেছে ভিন্নধর্মী সমাজ। এতে দেশটি অধিকতর শক্তিশালী হয়েছে। যুক্তরাষ্ট্রকে বিশ্বের শ্রেষ্ঠতম দেশ হিসেবে ধরে রাখতে হলে অভিবাসননীতি অবশ্যই পরিবর্তন করতে হবে।অনুষ্ঠানে ১৫টি দেশের প্রতিনিধিত্বকারী যুক্তরাষ্ট্রের ২৫ জন সরকারি কর্মী ডান হাত তুলে যুক্তরাষ্ট্রের সঙ্গে সংহতি প্রকাশ করেন। এ সময় ওবামা বলেন, ‘অভিবাসীদের স্বাগত জানানোর মৌলিক ধারণাটি আমাদের ডিএনএর মধ্যেই আছে। সব বৈচিত্র্যের সমন্বয়ে আমরা এখানে নতুন কিছু তৈরি করেছি।’যুক্তরাষ্ট্রের হোমল্যান্ড সিকিউরিটি বিভাগের ডেপুটি সেক্রেটারি আলেয়ান্দ্রো মায়োরকাস কিউবান বংশোদ্ভূত ব্যক্তি এবং তিনি ১৯৭৩ সালে মার্কিন নাগরিকত্ব পেয়েছেন। মৈত্রী-শপথ অনুষ্ঠানে তিনিও উপস্থিত ছিলেন। ওবামা বলেন, স্বাধীনতা দিবস ছাড়াও তাঁর ৪ জুলাই উদ্যাপনের আরেকটি কারণ রয়েছে, দিনটি তাঁর বড় মেয়ে মালিয়ার জন্মদিন।অন্যদিকে, প্রেসিডেন্ট ওবামা যুক্তরাষ্ট্রে অবৈধভাবে বসবাসকারী লাখ লাখ মানুষের ব্যাপারে ব্যবস্থা নিতে আইন প্রণয়নে বিলম্ব হওয়ার জন্য রিপাবলিকানদের দায়ী করছেন। এ-সংক্রান্ত একটি সমন্বিত প্রস্তাব সিনেটে গত গ্রীষ্মে পাস হলেও রিপাবলিকান–নিয়ন্ত্রিত প্রতিনিধি পরিষদে সেটি আটকে রাখা হয়েছে।ওবামা শুক্রবার বলেন, হাউস নিষ্ক্রিয় থাকলে তিনি পার্লামেন্টের অনুমোদন ছাড়াই মার্কিন অভিবাসননীতি অনুমোদন করতে বাধ্য হবেন এবং অভিবাসনব্যবস্থাকে আরও যুগোপযোগী ও কার্যকর করতে সম্ভাব্য সব ধরনের পদক্ষেপ নেবেন।
