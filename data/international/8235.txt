
ভারতীয় জনতা পার্টির (বিজেপি) নেতা ও প্রধানমন্ত্রী পদপ্রার্থী নরেন্দ্র মোদি কংগ্রেস সভানেত্রী সোনিয়া গান্ধীকে উদ্দেশ করে বলেছেন, দেশপ্রেম বিষয়ে তাঁর কাছ থেকে কোনো সার্টিফিকেট জনগণের প্রয়োজন নেই।টাইমস অব ইন্ডিয়ার খবরে বলা হয়, গতকাল রোববার এক বক্তৃতায় সোনিয়া গান্ধী বলেছিলেন, ‘কিছু লোক দেশপ্রেমের ঢোল পেটাচ্ছে।’ এর জবাবে আজ সোমবার নরেন্দ্র মোদি এ মন্তব্য করেছেন।গতকাল সোনিয়া গান্ধী তাঁর বক্তব্যে বিজেপিকে আক্রমণ করে বলেন, দেশপ্রেমের ঢোল পেটানো এসব লোকেরা ধর্মনিরপেক্ষতায় বিশ্বাস করে না। তারা কেবল মানুষকে বিভ্রান্ত করে ক্ষমতা দখল করতে চায়।এ বক্তব্যের উত্তরে মোদি বলেন, জনগণের দেশপ্রেম নিয়ে তাঁর (সোনিয়া গান্ধী) প্রশ্ন তোলা উচিত নয়। কংগ্রেসের নির্বাচনি ইশতেহারকে ‘ধোঁকাপত্র’ বলে উল্লেখ করে তিনি বলেন, গত নির্বাচনি ইশতেহারে কংগ্রেস প্রতিশ্রুতি দিয়েছিল যে তাঁরা ১০০ দিনের মধ্যে মুদ্রাস্ফীতি কমিয়ে আনবে। কিন্তু সেটা ঘটেনি।
এ ছাড়া ২০১২ সালে কেরালা রাজ্যে ইতালীয় নৌসদস্যের গুলিতে ভারতীয় এক জেলে নিহত হওয়ার ঘটনার কথা উল্লেখ করেন নরেন্দ্র মোদি। সোনিয়া গান্ধীর প্রতি ইঙ্গিত তিনি বলেন, এ ঘটনার পরও কার নির্দেশে দিল্লির সরকার ওই নৌ সদস্যদের ইতালি ফিরে যাওয়ার অনুমতি দিয়েছিল?উল্লেখ্য, কংগ্রেস সভানেত্রী সোনিয়া গান্ধী ইতালিতে জন্ম নেওয়া ভারতীয় রাজনীতিবিদ।
