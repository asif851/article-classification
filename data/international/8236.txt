
ইন্দোনেশিয়ায় শক্তিশালী ভূমিকম্পে গৃহহারা মানুষের সংখ্যা বেড়ে ৪৩ হাজারে পৌঁছেছে। গতকাল শুক্রবার এ সংখ্যা ছিল ২৩ হাজার। ইন্দোনেশিয়া কর্তৃপক্ষের বরাত দিয়ে আজ শনিবার বিবিসি এ খবর জানিয়েছে। গত বুধবার ভোরে রিখটার স্কেলে ৬ দশমিক ৫ তীব্রতার ভূমিকম্প দেশটির আচেহ প্রদেশে আঘাত হানে। এতে কমপক্ষে ১০০ জন নিহত হয়েছে। আহত হয়েছে বহু। ইন্দোনেশিয়ার প্রেসিডেন্ট জোকো উইদোদো আহতদের দেখতে হাসপাতাল পরিদর্শন করেছেন। তিনি ধসে পড়া স্থাপনা পুনর্নির্মাণে কর্তৃপক্ষকে নির্দেশ দিয়েছেন। ভূমিকম্পে পিদি জায়া জেলা সবচেয়ে বেশি ক্ষতিগ্রস্ত হয়েছে। সেখানে ২৪৫টি ভবন ধসে গেছে। অনেক সড়কে ফাটল দেখা দিয়েছে। বিদ্যুৎ সরবরাহ ব্যবস্থাও ব্যাহত হয়েছে। ভয়াবহ ক্ষতিগ্রস্ত মেউরিউডো শহরে ধ্বংসস্তূপ থেকে লাশ উদ্ধার ও কেউ বেঁচে আছে কি না, তা খুঁজে পেতে গন্ধ শুঁকে শনাক্তধারী (স্নিফার) কুকুর নিয়ে শনিবারও অনুসন্ধান চালানো হচ্ছে।
