
পাকিস্তানের নারী শিক্ষা আন্দোলনের কর্মী মালালা ইউসুফজাইয়ের জীবনসংগ্রামের ওপর ভিত্তি করে তৈরি প্রামাণ্যচিত্র হি নেমড মি মালালা (তিনি আমার নাম রেখেছিলেন মালালা) এবারের লন্ডন চলচ্চিত্র উৎসবে ব্যাপক প্রশংসা পেয়েছে। কেবল চলচ্চিত্রই নয়, যাঁকে ঘিরে গড়ে উঠেছে এ প্রামাণ্যচিত্রের কাহিনি, সেই মালালার নাম ছিল সবার মুখে মুখে। খবর এএফপির। যুক্তরাজ্য, কেনিয়া, আবুধাবি, জর্ডানজুড়ে ১৮ মাস ধরে চলে প্রামাণ্যচিত্রটির শুটিং। প্রামাণ্যচিত্রে মালালা নামটি রাখার ইতিবৃত্ত তুলে ধরা হয়। নামটি রেখেছিলেন তাঁর বাবা। ব্রিটিশ বাহিনীর বিরুদ্ধে ১৮৮০ সালে যুদ্ধে নেতৃত্ব দেওয়া পশতুন নারী মালালাইয়ের নাম অনুসারে রাখা হয় এই নাম। মালালা বলছিলেন, ‘যখন ছোট ছিলাম, নামটি পরিবর্তন করার জন্য অনেকেই বাবাকে অনুরোধ করত। এই নামের মধ্যে কষ্ট লুকিয়ে আছে। তবে বাবা বলতেন, এর মধ্যে সাহসিকতাও আছে।’হুমকি উপেক্ষা করে মালালার শিক্ষা গ্রহণ করার প্রত্যয়, ২০১২ সালে তালেবানদের হামলা থেকে শুরু করে পারিবারিক জীবনের চিত্র তুলে ধরা হয়েছে প্রামাণ্যচিত্রটিতে। উৎসবে আসা খ্যাতনামা মার্কিন অভিনেত্রী মেরিল স্ট্রিপ মালালার সাহসিকতার ভূয়সী প্রশংসা করেন। মালালার লড়াইকে যুক্তরাজ্যে নারীদের ভোটাধিকারের সংগ্রামের মতোই মহান মনে করেন স্ট্রিপ।
