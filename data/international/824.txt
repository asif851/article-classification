
ভারতের বিহার রাজ্যের বুদ্ধ গয়া শহরে মহাবোধি মন্দির কমপ্লেক্সে গতকাল রোববার সকালে পর পর নয়টি বিস্ফোরণ হয়েছে। এতে মিয়ানমারের এক বৌদ্ধ সন্ন্যাসীসহ দুই পর্যটক আহত হন। তাঁদের স্থানীয় হাসপাতালে চিকিৎসা দেওয়া হচ্ছে। ওই বিস্ফোরণটি সন্ত্রাসী হামলা বলে নিশ্চিত করেছেন কেন্দ্রীয় স্বরাষ্ট্রসচিব অনিল গোস্বামী। বিহার রাজ্য পুলিশের ধারণা, ইন্ডিয়ান মুজাহিদিন নামের সন্ত্রাসী সংগঠন ওই হামলায় জড়িত থাকতে পারে। তবে এই অভিযোগের ব্যাপারে ইন্ডিয়ান মুজাহিদিনের কোনো বক্তব্যপাওয়া যায়নি। মহাবোধি বৃক্ষের কাছাকাছি এলাকায় অবস্থিত মহাবোধি মন্দিরে গতকাল সকাল সাড়ে পাঁচটা থেকে ছয়টার মধ্যে ওই বিস্ফোরণগুলো ঘটে। মন্দির এলাকার অভ্যন্তরে চারটি বিস্ফোরণ হয়। এতে সেখানে গৌতম বুদ্ধের পদচিহ্নের আংশিক ক্ষতি হয়েছে। মন্দির ব্যবস্থাপনা কমিটির সদস্য অরবিন্দ সিং বলেন, দুইটি বোমা নিষ্ক্রিয় করা হয়েছে। একটি ছিল বুদ্ধের ৮০ ফুট উঁচু মূর্তির পাশে এবং অন্যটি স্থানীয় বাসস্ট্যান্ডের কাছে। বিহারের মুখ্যমন্ত্রী নিতীশ কুমার ঘটনাস্থল পরিদর্শন করেছেন। এ সময় বিজেপির নেতা-কর্মীরা মুখ্যমন্ত্রীর বিরুদ্ধে স্লোগান দেন। রাজ্যের রাজধানী পাটনা থেকে ১০০ কিলোমিটার দূরে অবস্থিত মহাবোধি বৌদ্ধমন্দিরটি বিশ্বখ্যাত। পিটিআই।
