
নেলসন ম্যান্ডেলার যন্ত্রণা লাঘবে প্রার্থনা করেছেন দেশটির অ্যাংলিকান ধর্মযাজক থাবো ম্যাকগোবা। শ্রদ্ধাভাজন এ রাষ্ট্রনায়কের জীবনের যাতে ‘উৎকৃষ্ট পরিসমাপ্তি’ হয়, এ জন্য ঈশ্বরের কৃপা চেয়েছেন তিনি। কদিন আগে প্রিটোরিয়ার মেডিক্লিনিক হার্ট হাসপাতালে ম্যান্ডেলার শয্যাপাশে যান ম্যাকগোবা। সেখান থেকে ফিরে তিনি সাংবাদিকদের তাঁর ওই প্রার্থনার কথা জানান। প্রার্থনায় ম্যান্ডেলার স্ত্রী গ্রাসাসহ তাঁর পরিবারের সদস্য ও চিকিৎসাসেবা দানকারীরা যোগ দেন। যাজক ম্যাকগোবা ওই প্রার্থনা সম্পর্কে বলেন, ‘যখন আপনি প্রার্থনার আধ্যাত্মিক শক্তির ভেতর দিয়ে যান, তখন অন্য রকম এক কল্পনার জগতে অবস্থান করেন। ধর্মে অবিশ্বাসীরা হয়তো আমার কথার মর্ম বুঝতে পারবেন না। কিন্তু আপনারা যাঁরা ওই পথে হেঁটেছেন, তাঁরা মাদিবার স্বজনের ব্যথা ও উদ্বেগের বিষয়টি উপলব্ধি করতে পারবেন। আমি সেদিন তাঁদের সঙ্গে এক আধ্যাত্মিক ভ্রমণে যোগ দিয়েছি।’ এই ধর্মযাজক বলেন, মাদিবা সবার অন্তরে রয়েছেন। কিন্তু সব মানুষকেই একদিন মৃত্যুর স্বাদ পেতে হয়। ‘আমি মনে করি, আমরা সবাই তাঁকে (ম্যান্ডেলা) চলে যেতে দিতে ভয় পাচ্ছি। কারণ, তিনি একজন কিংবদন্তি ও মহৎপ্রাণ মানুষ। আমরা তাঁর সেই মহৎ গুণের শক্তিতেই বলীয়ান হয়ে উঠছি।’ বলেন এই যাজক। যাজক ম্যাকগোবা ও তাঁর পরিবার কয়েক বছর আগে কেপটাউনের বিশপসকোর্টে ম্যান্ডেলার প্রতিবেশী ছিল। এ ছাড়া কুনু গ্রাম ও জোহানেসবার্গের হাউটনেও ম্যান্ডেলার সঙ্গে সাক্ষাৎ করেছিলেন তাঁরা। স্মৃতিচারণা করে ম্যাকগোবা বলেন, ম্যান্ডেলা কারও সঙ্গে দেখা হলেই সাধারণত বলতেন, ‘আপনার সঙ্গে দেখা হওয়ায় সম্মানিত বোধ করছি।’ ধর্মযাজক ম্যাকগোবা বলেন, ঈশ্বরকে ধন্যবাদ, আমরা তাঁর মতো এমন একজন মহৎ মানুষের জীবনের অংশ হতে পেরেছি। সানডে টাইমস।
