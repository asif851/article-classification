
স্কুলের শিক্ষকেরা হোমওয়ার্ক বা বাড়ির কাজে গণিত, সাহিত্য, বিজ্ঞানসহ কত কিছু দেন। কিন্তু এখন পর্যন্ত সুইসাইড নোট বা আত্মহত্যার চিরকুট লেখার নির্দেশ দেওয়ার কথা শোনা যায়নি। এবার সেটিই করলেন যুক্তরাজ্যের এক শিক্ষক। আর তা করার পর অভিভাবকদের ক্ষোভের মুখে বেশ বেকায়দায় পড়েছে স্কুল কর্তৃপক্ষ। ক্ষমা চেয়েও শান্ত করা যায়নি তাঁদের। 
পিটিআইয়ের খবরে বলা হয়েছে, লন্ডনের কিডব্রুকের থমাস ট্যালিস স্কুলে সম্প্রতি এই কাণ্ড ঘটেছে। ৬০ জন শিক্ষার্থীকে শেক্‌সপিয়ারের লেখা ম্যাকবেথ পড়ানো হচ্ছিল। নাটকটির সবচেয়ে জনপ্রিয় দৃশ্য হলো যখন লেডি ম্যাকবেথ আত্মহত্যা করেন। আর সেটি পড়াতে গিয়েই ঘটে বিপত্তি। শিক্ষার্থীদের হোমওয়ার্ক হিসেবে বলা হয়, সুইসাইড নোট হিসেবে কোনো প্রিয়জনের উদ্দেশে চিঠি লেখার কথা। এ সিদ্ধান্তে কিশোর বয়সী শিক্ষার্থীদের মা-বাবারা বেজায় চটে যান। কয়েকজন দাবি করেছেন, এ ঘটনায় তাঁদের সন্তানেরা মানসিকভাবে প্রভাবিত হয়েছে। স্কুল কর্তৃপক্ষেরও ব্যাপক সমালোচনা করেছেন তাঁরা।
এক কিশোরী মেয়ের মা বলেছেন, এ ঘটনায় তাঁর সন্তান ‘খুবই উদ্বেগের’ মধ্যে পড়েছে। তিনি বলেন, ‘আমার মেয়ের কয়েকজন কাছের বন্ধু আত্মহত্যা করেছিল। সুইসাইড নোট নিয়ে হোমওয়ার্ক লিখতে বলায় মানসিক চাপে পড়েছে সে। কিশোর-কিশোরীদের সুইসাইড নোট লিখতে বলা কি কোনো ভালো ভাবনা?’
এদিকে অব্যাহত ক্ষোভের মুখে স্কুলটির প্রধান শিক্ষিকা ক্যারোলিন রবার্টস অভিভাবকদের কাছে ক্ষমা চেয়েছেন। তিনি বলেন, ‘এ ব্যাপারে একজন অভিভাবক আমাদের সঙ্গে যোগাযোগ করেছেন। শেক্‌সপিয়ারের একটি নাটক পড়াতে গিয়ে এমন বাড়ির কাজ দেওয়া হয়েছিল। আমি গত সপ্তাহে ওই অভিভাবকের সঙ্গে দেখা করে ক্ষমা চেয়েছি এবং এ ক্ষেত্রে যে ব্যবস্থা নেওয়া হয়েছে, তা জানিয়েছি।’
 
