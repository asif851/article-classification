
মার্কিন প্রেসিডেন্ট নির্বাচনে রিপাবলিকান প্রার্থী ডোনাল্ড ট্রাম্প যদি নির্বাচিত হন, তবে আন্তর্জাতিক দৃষ্টিকোণ থেকে তা হবে ‘বিপজ্জনক’। আজ বুধবার ট্রাম্প সম্পর্কে জেনেভায় এ মন্তব্য করেন জাতিসংঘের মানবাধিকারবিষয়ক প্রধান জেইদ রাদ আল-হুসেইন।জাতিসংঘের ওই কর্মকর্তা বলেন, নির্যাতন ও অরক্ষিত সম্প্রদায়কে নিয়ে ডোনাল্ড ট্রাম্পের কিছু মন্তব্য তাঁর কাছে উদ্বেগজনক ও বিরক্তিকর বলে মনে হয়েছে।বিবিসির খবরে বলা হয়েছে, জেনেভায় এক সংবাদ সম্মেলনে জেইদ বলেন, ট্রাম্প যদি নির্বাচনে জয়ী হন এবং যে পরিবর্তন আনার কথা তিনি বলেছেন, তা যদি করতে চান, তাহলে আন্তর্জাতিক দৃষ্টিকোণ থেকে তিনি একজন বিপজ্জনক প্রেসিডেন্ট হবেন। অবশ্য জাতিসংঘের মানবাধিকার কর্মকর্তা হিসেবে জেইদ এ মন্তব্য করতে পারেন কি না, তা নিয়েও আলোচনা হচ্ছে।এ প্রসঙ্গে জেইদ বলেন, কোনো দেশের রাজনৈতিক প্রচারে হস্তক্ষেপ করার কোনো ইচ্ছা তাঁর নেই। কিন্তু যখন একটি নির্বাচনের প্রচারণা বা ফলাফল যদি এমন হয়, যা সাধারণ মানুষের মানবাধিকার ক্ষুণ্ন করবে, তা নিয়ে মন্তব্য করার অধিকার তাঁর আছে বলে মনে করেন তিনি।
