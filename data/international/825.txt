
রাজনীতিকদের ওপর ভীষণ চটে আছে মেক্সিকোর পূর্বাঞ্চলের শহর সালাপার বাসিন্দারা। বিরক্ত হয়ে তাঁদের ‘ইঁদুর’ বলে ডাকে তারা। এবার এই ‘ইঁদুর’ রাজনীতিবিদদের শিক্ষা দিতে সালাপার বাসিন্দারা আগামী ৭ জুলাই মেয়র নির্বাচনে যোগ্য প্রার্থী হিসেবে বেছে নিয়েছে মরিস নামের এক বিড়ালকে। গতকাল সোমবার বার্তা সংস্থা রয়টার্সের খবরে এ কথা জানানো হয়।
সালাপার বাসিন্দা সার্গেও চামরো গত বছরের আগস্টে পোষ্য হিসেবে একটি বিড়াল আনেন। ভেরাক্রুজ রাজ্য সরকারের মতপ্রকাশের স্বাধীনতায় হস্তক্ষেপে ক্ষুব্ধ হয়ে এই বিড়ালকে মেয়র নির্বাচনে প্রার্থী করা নিয়ে প্রথমে বন্ধুমহলে তিনি মজা করেন। তিনি ও তাঁর বন্ধুদের কাছে মনে হয়, ‘ইঁদুর’ রাজনীতিকদের বিরুদ্ধে প্রার্থী হিসেবে বিড়ালই যোগ্য প্রার্থী।  
যেই ভাবা সেই কাজ। এ বছরের মে মাসে সার্গেও চামরো বিড়ালকে মেয়র পদে প্রার্থী হিসেবে পরিচয় করিয়ে দিতে ফেসবুকে প্রচার শুরু করেন। এক লাখ ২৫ হাজারের বেশি ফেসবুক ব্যবহারকারী এই পেজে লাইক দিয়েছে। এই খবর ছড়িয়ে পড়ার পর দেশটিতে আগামী মেয়র নির্বাচনে গাধা এমনকি মুরগিকে প্রার্থী করার হিড়িক পড়েছে। 
সালাপার মেয়র নির্বাচনে মেক্সিকোর প্রধান তিনটি দলের প্রার্থীসহ মোট সাতজন প্রার্থী হয়েছেন। বিড়াল মরিসকে প্রার্থী হিসেবে নিবন্ধন করা হয়নি। তবে এতে দমে যাননি চামরো। তিনি ব্যালট পেপারে মরিসের নাম লিখতে বা ছবি আঁকতে ভোটারদের প্রতি আহ্বান জানিয়েছেন।
 
