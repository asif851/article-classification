
তুরস্কে সামরিক অভ্যুত্থানচেষ্টা ব্যর্থ হওয়ার পর থেকে সরকারের ব্যাপক ধরপাকড় অব্যাহত রয়েছে। এবার শিক্ষা বিভাগে কর্মরত ১৫ হাজার ২০০ কর্মকর্তাকে বরখাস্ত করা হয়েছে।
বিবিসি অনলাইনের খবরে বলা হয়েছে, তুরস্কের উচ্চ শিক্ষা বোর্ড দেশটির বিভিন্ন বিশ্ববিদ্যালয়ের ১৫ শ এর বেশি ডিনকে বরখাস্ত করার নির্দেশ দিয়েছে। তুরস্কের রাষ্ট্রীয় গণমাধ্যমে এই তথ্য জানানো হয়।
দেশটির শিক্ষা মন্ত্রণালয় জানিয়েছে, বরখাস্ত হওয়া কর্মচারীদের সঙ্গে তুরস্কের ধর্মীয় নেতা ফেতুল্লাহ গুলেনের যোগাযোগ রয়েছে। এর আগে তুর্কি প্রেসিডেন্ট রিসেপ তাইয়েপ এরদোয়ান অভ্যুত্থানের পেছনে গুলেনের হাত রয়েছে বলে অভিযোগ তোলেন। তবে ফেতুল্লাহ গুলেন সেনা অভ্যুত্থানে জড়িত থাকার অভিযোগ অস্বীকার করে এই অভ্যুত্থানের সঙ্গে তাঁকে জড়ানোয় তীব্র নিন্দা জানিয়েছেন।
এর আগে গুলেনের অনুসারীদের বিরুদ্ধে কঠোর পদক্ষেপ নেওয়ার প্রতিজ্ঞা করেছিলেন তুরস্কের প্রধানমন্ত্রী বিনালি ইলদিরিম। রয়টার্সকে তুরস্কের প্রধানমন্ত্রী বলেন, ‘কোনো ধরনের সন্ত্রাসী সংগঠনকে আর এ দেশের মাটিতে তাদের কার্যক্রম চালাতে দেওয়া হবে না। আমরা তাদের মূল উৎপাটন করব যাতে কোনো সন্ত্রাসী গোষ্ঠী দেশের আশীর্বাদপুষ্ট মানুষের সঙ্গে বিশ্বাসঘাতকতা করতে না পারে।’
অভ্যুত্থানচেষ্টায় জড়িত থাকার অভিযোগে এর আগে প্রায় নয় হাজার পুলিশ সদস্যকে সাময়িক বরখাস্ত করা হয়েছে। এ ছাড়া শতাধিক জেনারেল, অ্যাডমিরালসহ সশস্ত্র বাহিনীর প্রায় ছয় হাজার সদস্য এবং প্রায় তিন হাজার বিচারক ও কৌঁসুলিকেও আটক করা হয়।
