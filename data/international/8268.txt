
সিরিয়ার মধ্যাঞ্চলে সপ্তাহান্তে ইসলামিক স্টেটের (আইএস) জঙ্গিদের গাড়িবহরে বিমান হামলায় অন্তত ৪০ জন নিহত হয়েছে। একটি পর্যবেক্ষক গোষ্ঠী গতকাল রোববার এ তথ্য জানিয়েছে। বার্তা সংস্থা এএফপির প্রতিবেদনে জানানো হয়, শনি ও রোববার রাতের বেলায় হামা প্রদেশে ওই বিমান হামলা হয়। যুক্তরাজ্যভিত্তিক সিরিয়ান অবজারভেটরি ফর হিউম্যান রাইটস এ তথ্য জানায়। অবজারভেটরির ভাষ্য, ১৬টি যানবাহনের ওপর অজ্ঞাত বিমান হামলা চালায়। এতে ওই জিহাদিরা নিহত হয়। হামলায় অংশ নেওয়া বিমান রাশিয়া নাকি সিরিয়ার, তাৎক্ষণিকভাবে তা নিশ্চিত করতে পারেনি সংগঠনটি। তবে ওই বিমান যুক্তরাষ্ট্রের নেতৃত্বাধীন জোটের নয় বলেও বলছে অবজারভেটরি।
