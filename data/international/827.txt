
প্রিয়াঙ্কা গান্ধী হলেন কংগ্রেসের সম্পদ। কংগ্রেসের পক্ষে তিনি নির্বাচনী প্রচারে অংশ নেবেন কি না, এটা সম্পূর্ণ তাঁর ব্যাপার। কংগ্রেসের সহসভাপতি রাহুল গান্ধী নিজের বোন সম্পর্কে আজ রোববার এসব কথা বলেছেন।
ইন্ডিয়ান এক্সপ্রেসের খবরে বলা হয়, উত্তর প্রদেশে ক্ষমতাসীন সমাজবাদী পার্টির সঙ্গে জোট করেছে কংগ্রেস। এ উপলক্ষে রাজ্যের লখনৌতে আজ যৌথ সংবাদ সম্মেলন হয়। সংবাদ সম্মেলনে উপস্থিত ছিলেন সমাজবাদী পার্টির নেতা ও রাজ্যের মুখ্যমন্ত্রী অখিলেশ যাদব ও রাহুল গান্ধী। সেখানে রাহুল গান্ধী এসব কথা বলেন। প্রিয়াঙ্কার প্রশংসা করে তাঁকে দলের তারকা প্রচারকর্মী বলেও মন্তব্য করেন রাহুল।
রাহুল গান্ধী বলেন, ‘প্রিয়াঙ্কা আমাকে অসাধারণভাবে সাহায্য করেছেন। তিনি নির্বাচনে প্রচারে নামবেন কি না, সেটা তাঁর নিজের পছন্দের ব্যাপার। সে কংগ্রেসের সম্পদ।’
গত বুধবার বিজেপির সাংসদ বিনয় কাটিয়ার মন্তব্য করেন, ‘নির্বাচনী প্রচারণায় কংগ্রেসের প্রিয়াঙ্কা গান্ধীর চেয়েও অনেক সুন্দরী বিজেপিতে রয়েছেন।’বিনয়ের ওই মন্তব্যে হেসে দিয়ে প্রিয়াঙ্কা গান্ধী বলেন, ‘তাঁর ওই মন্তব্য নারীর প্রতি বিজেপির মানসিকতাই প্রকাশ পায়।’ এক বিবৃতিতে প্রিয়াঙ্কা বলেন, ‘ভারতের জনসংখ্যার অর্ধেক সম্পর্কে বিজেপির যে মানসিকতা, সেটাই প্রকাশ করেছেন তিনি।’
বিনয় কাটিয়ার ওই মন্তব্যের জন্য প্রধানমন্ত্রী নরেন্দ্র মোদী ও বিজেপির সভাপতি অমিত শাহের দুঃখ প্রকাশের দাবি জানান কংগ্রেসের মুখপাত্র রণদীপ সুরুজওয়ালা। কেন্দ্রীয় মন্ত্রী ভেঙ্কাইয়া নাইডু ওই মন্তব্যের জন্য আপত্তি এবং ঘটনার নিন্দা জানিয়েছেন। তিনি এএনআইকে বলেন, ‘বিশেষ করে নারীকে নিয়ে বা ব্যক্তিগত কোনো মন্তব্য কেউ প্রত্যাশা করে না। এ বক্তব্য সম্পূর্ণ অগ্রহণযোগ্য। এটা নিন্দনীয়।’
আরও পড়ুন:
‘প্রিয়াঙ্কার চেয়েও সুন্দরী প্রচারক বিজেপিতে আছে!’উত্তর প্রদেশ নির্বাচন দিয়েই রাজনীতি শুরু প্রিয়াঙ্কার!
