
আটক মার্কিন ড্রোনটি যুক্তরাষ্ট্রকে ফিরিয়ে দেওয়ার আগে সেটি থেকে গোয়েন্দা তথ্য মুছে দিতে পারে চীন। চীনা বিশেষজ্ঞরা এমনটাই মনে করছেন। আজ সোমবার টাইমস অব ইন্ডিয়া অনলাইনের প্রতিবেদনে এই তথ্য জানানো হয়।চীনা প্রতিরক্ষা মন্ত্রণালয় জানিয়েছে, দক্ষিণ চীন সাগর থেকে আটক মার্কিন ড্রোনটি ‘যথাযথ উপায়ে’ যুক্তরাষ্ট্রকে ফিরিয়ে দেওয়া হবে।‘যথাযথ উপায়’ বলতে আসলে কী বোঝানো হয়েছে, তার ব্যাখ্যা দেয়নি চীন।বেইজিংভিত্তিক এক নৌ-বিশেষজ্ঞের ভাষ্য, ‘যথাযথ উপায়’ বলতে দক্ষিণ চীন সাগরে মার্কিন ড্রোনটি যেসব তথ্য সংগ্রহ করেছে, তা যুক্তরাষ্ট্রকে দেওয়া হবে না বোঝানো হয়েছে।
ওই বিশেষজ্ঞ বলেন, দক্ষিণ চীন সাগরে মার্কিন ড্রোন আটকের ঘটনা প্রথম নয়। তবে সবশেষ যে ড্রোনটি আটক করা হয়েছে, সেটি আগের চেয়ে অনেক উন্নত। ড্রোনটি গুরুত্বপূর্ণ তথ্য সংগ্রহ করতে সক্ষম। এ কারণে যুক্তরাষ্ট্র এতটা বিচলিত।
গত বৃহস্পতিবার চীন ওই মানুষবিহীন দূরনিয়ন্ত্রিত ডুবুরিযান (ইউইউভি বা ড্রোন) আটক করে।
মার্কিন প্রতিরক্ষা দপ্তর পেন্টাগন জানিয়েছে, আটক ড্রোনটি ফিরিয়ে দেওয়ার ব্যাপারে চীন ‘একটি সমঝোতায়’ পৌঁছেছে।
পেন্টাগন বলে, তারা ড্রোনটি বৈজ্ঞানিক গবেষণাকাজে ব্যবহার করছিল। চীনকে ড্রোনটি ফিরিয়ে দিতেও আহ্বান জানায় যুক্তরাষ্ট্র।
