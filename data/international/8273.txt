
আফগানিস্তানের রাজধানী কাবুলের সামরিক হাসপাতালে বুধবারের জঙ্গি হামলায় নিহত ব্যক্তির সংখ্যা বেড়ে ৪৯-এ উঠেছে। গতকাল বৃহস্পতিবার একজন জ্যেষ্ঠ স্বাস্থ্য কর্মকর্তা এ তথ্য জানিয়েছেন। জঙ্গিগোষ্ঠী ইসলামিক স্টেট (আইএস) এর দায় স্বীকার করেছে।হামলার শিকার সরদার মোহাম্মদ খান সামরিক হাসপাতালের পরিচালক সেলিম রাসুলি বলেন, জঙ্গি হামলার ঘটনায় মোট ৪৯ জন নিহত হয়েছে। এ ঘটনায় আহত হয়েছে কমপক্ষে ৬৩ জন।মোহাম্মদ নবী নামের আহত এক চিকিৎসক বলেন, ‘হামলাকারীদের হাতে একে-৪৭ রাইফেল দেখতে পেয়ে আমরা স্তম্ভিত হয়ে যাই। তারা শয্যায় থাকা রোগীদের ও আমাদের চিকিৎসকদের হত্যা করেছে।’ হামলায় চিকিৎসক মোহাম্মদ নবীর এক পা ভেঙে গেছে।প্রত্যক্ষদর্শীরা বলেছেন, একজন আত্মঘাতী হামলাকারী বোমা বিস্ফোরণ ঘটিয়ে নিজেকে উড়িয়ে দেওয়ার পর বাকি জঙ্গিরা চিকিৎসকের পোশাক পরে অত্যাধুনিক অস্ত্র ও গ্রেনেড নিয়ে হামলা চালায়। তারা চিকিৎসক, রোগী ও দর্শনার্থীদের ওপর এলোপাতাড়ি গুলি করতে থাকে। নিরাপত্তা বাহিনীর সদস্যরা কয়েক ঘণ্টা গোলাগুলির পর চার জঙ্গিকে হত্যা করেন।
