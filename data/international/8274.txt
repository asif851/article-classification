
অবিবাহিতদের তুলনায় বিবাহিতদের ক্ষেত্রে ক্যানসারে আক্রান্ত হয়ে মৃত্যুর ঝুঁকি অপেক্ষাকৃত কম। সম্প্রতি মার্কিন এক গবেষণায় এ তথ্য প্রকাশিত হয়েছে।গবেষণাটিতে প্রাপ্ত ফলের বরাতে ডেইলি মেইলে প্রকাশিত এক প্রতিবেদনে জানানো হয়েছে, ক্যানসারের বিরুদ্ধে বাঁচার লড়াইয়ে অবিবাহিত ব্যক্তিদের চেয়ে বিবাহিতরা ২০ শতাংশ এগিয়ে। ক্যানসারের ক্ষেত্রে কেমোথেরাপির চেয়ে জীবনসঙ্গী পাশে থাকার উপকারিতা অনেক বেশি।গবেষকেরা বলছেন, সচেতন জীবনসঙ্গী প্রাথমিক স্তরে সহজেই ক্যানসার চিহ্নিত করতে অবদান রাখেন। এরপর ক্যানসারকে পরাজিত করতেও জীবনসঙ্গীর ভূমিকা অসাধারণ।এ প্রসঙ্গে গবেষণাপ্রধান পল নগুয়েন জানিয়েছেন, চিকিত্সকের কাছে আনা-নেওয়ার পাশাপাশি বিভিন্ন ধরনের সাহায্য-সহযোগিতাসহ ক্যানসার-আক্রান্ত নারী বা পুরুষের প্রতি তাঁর জীবনসঙ্গীর যত্ন-আত্তি এ ব্যাধির বিরুদ্ধে লড়াইয়ে বড় ধরনের পার্থক্য তৈরি করে দেয়।ফলে ক্যানসারকে পরাজিত করার ক্ষেত্রে অবিবাহিতদের চেয়ে বিবাহিতরাই এগিয়ে। আর ক্যানসারের বিরুদ্ধে লড়াইয়ে দেখা গেছে, বিবাহিত নারীদের চেয়ে বিবাহিত পুরুষেরা বেশি এগিয়ে।
