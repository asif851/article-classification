
বিশ্বখ্যাত পদার্থবিজ্ঞানী স্টিফেন হকিং ইসরায়েলের একটি সম্মেলন বর্জনের সিদ্ধান্ত নিয়েছেন। ফিলিস্তিনি ভূখণ্ডে ইসরায়েলি দখলদারির প্রতিবাদে তিনি ওই সিদ্ধান্ত নিয়েছেন। ইসরায়েলের প্রেসিডেন্ট শিমন পেরেজ এ সম্মেলন ডেকেছেন।
যুক্তরাজ্যের ক্যামব্রিজ বিশ্ববিদ্যালয় কর্তৃপক্ষ গতকাল বুধবার হকিংয়ের সিদ্ধান্তের বিষয়টি জানিয়েছে। হকিংয়ের সিদ্ধান্তের ব্যাপারে সম্মেলনের আয়োজকদের তাৎক্ষণিক প্রতিক্রিয়া জানা যায়নি।
আগামী জুনে অনুষ্ঠেয় ‘ফেসিং টুমরো’ শীর্ষক সম্মেলনে যোগ দিতে স্টিফেন হকিং ইতিপূর্বে সম্মতি জানিয়েছিলেন। নতুন সব ধারণা নিয়ে আলোচনা করতে সম্মেলনে কয়েক শ বিশিষ্ট আন্তর্জাতিক ব্যক্তিত্বের অংশগ্রহণের কথা রয়েছে।
চার সপ্তাহ আগে সম্মেলনে যোগ দেওয়ার ঘোষণা করেছিলেন হকিং। কিন্তু এর পর থেকেই তাঁর কাছে চিঠি ও ই-মেইলের ঢল নামে। এসব চিঠিতে তাঁকে ইসরায়েলে না যাওয়ার অনুরোধ জানানো হয়। সম্মেলনে তাঁর বক্তব্য দেওয়ার কথা ছিল।
চলতি সপ্তাহের শুরুর দিকে সম্মেলনে অংশগ্রহণকারীদের তালিকা থেকে হকিং তাঁর নাম প্রত্যাহার করে নেন। তাঁর এই সিদ্ধান্ত ফিলিস্তিনপন্থী গোষ্ঠীগুলোকে আরও উৎসাহ জোগাবে বলে আশা করা হচ্ছে।
সম্মেলন বর্জন করা নিয়ে হকিং প্রকাশ্য কোনো বিবৃতি না দিলেও ইউনিভার্সিটিজ অব প্যালেস্টাইন-সংক্রান্ত ব্রিটিশ কমিটির এক বিবৃতির বরাত দিয়ে দ্য গার্ডিয়ান বলেছে, সম্মেলন বর্জনের বিষয়টি তাঁর স্বাধীন সিদ্ধান্তের ব্যাপার। রয়টার্স।
