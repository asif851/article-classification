
এ যেন কিছুটা টাইম মেশিনে চেপে পেছনে ফিরে যাওয়ার মতো ঘটনা। টাইম মেশিনে উঠে বসলেন আজ, আর অমনি চলে গেলেন গত বছর বা কয়েক বছর পেছনের দিনগুলোতে। বৈজ্ঞানিক কল্পকাহিনিতে এসব গল্প শোনা গেলেও বাস্তবে এমনই ঘটনা ঘটেছে হাওয়াইয়ান এয়ারলাইনসের একটি উড়োজাহাজের যাত্রীদের ক্ষেত্রে।
নিউজিল্যান্ডের অকল্যান্ড থেকে ২০১৮ সালের প্রথম প্রহরে হনলুলুর উদ্দেশে যাত্রা করে হাওয়াইয়ান এয়ারলাইনসের ফ্লাইট এইচএ৪৪৬ নামের একটি উড়োজাহাজ। কিন্তু উড়োজাহাজটি যখন যাত্রীদের নিয়ে হনলুলুতে অবতরণ করে সেখানে তখনো ২০১৭ সাল।
এনডিটিভি অনলাইনের প্রতিবেদনে বলা হয়, অকল্যান্ড থেকে উড়োজাহাজটি ২০১৭ সালের ৩১ ডিসেম্বর রাত ১১টা ৫৫ মিনিটে ছাড়ার কথা ছিল। কিন্তু ১০ মিনিট দেরি হওয়ায় উড়োজাহাজটি ২০১৮ সালের ১ জানুয়ারি রাত ১২টা পাঁচ মিনিটে হনলুলুর উদ্দেশে যাত্রা শুরু করে। যাত্রীরাও সবাইকে নতুন বছরের শুভেচ্ছা জানান। এরপর টানা আট ঘণ্টা আকাশে উড়ে হনলুলুতে উড়োজাহাজটি যখন অবতরণ করে, তখনো সেখানে জানুয়ারি মাস শুরু হয়নি। ক্যালেন্ডারে সেখানে তখন ২০১৭ সালের ৩১ ডিসেম্বরই চলছিল।  প্রতিবেদনে বলা হয়, ঘটনাটি বিস্ময়কর মনে হলেও এটি খুবই সাধারণ একটি বিষয়। কারণ, আন্তর্জাতিক তারিখরেখা অনুযায়ী, নিউজিল্যান্ড ও হনলুলুর মধ্যে সময়ের ব্যবধান ২৩ ঘণ্টা। এ কারণেই এমন ঘটনা ঘটেছে। সময়ের সঙ্গে একদিন পেছনে ফিরে যাওয়ায় ওই ফ্লাইটের যাত্রীরা দুইবার নতুন বছরের আনন্দ উদ্‌যাপনের সুযোগ পেয়েছেন।
প্রতিবেদনে আরও বলা হয়, এ ঘটনা শুধু হাওয়াইয়ান এয়ারলাইনসের ফ্লাইট এইচএ৪৪৬-এর ক্ষেত্রেই ঘটেছে তা নয়। ওই দিন তাইওয়ানের রাজধানী তাইপে থেকে উত্তর আমেরিকাগামী ছয়টি ফ্লাইটে সময়ের ক্ষেত্রে একই ঘটনা ঘটেছে।
