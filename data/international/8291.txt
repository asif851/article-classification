
জাতিসংঘের নিষেধাজ্ঞা উপেক্ষা করে বারবার ক্ষেপণাস্ত্র পরীক্ষা করার কারণে উত্তর কোরিয়ার ওপর নিষেধাজ্ঞার পরিধি বাড়াল বিশ্ব সংস্থাটি। নিরাপত্তা পরিষদে উত্তর কোরিয়ার মিত্র চীনসহ স্থায়ী-অস্থায়ী সব সদস্যের সম্মতিতে গত শুক্রবার প্রস্তাবটি পাস হয়। যুক্তরাষ্ট্রের প্রেসিডেন্ট ডোনাল্ড ট্রাম্প শপথ নেওয়ার পর প্রথমবারের মতো এ ধরনের পদক্ষেপ নিল জাতিসংঘ।
নিষেধাজ্ঞার পরিধি বাড়ানোর প্রস্তাবে নিরাপত্তা পরিষদের ভোটের পর মার্কিন রাষ্ট্রদূত নিকি হ্যালি পরিষদকে বলেন, পরিস্থিতি মোকাবিলায় শান্তিপূর্ণ ও কূটনৈতিক সমাধান খুঁজে যাবে তাঁর দেশ। তবে কূটনৈতিক ও অর্থনৈতিক চাপ ছাড়াও যদি প্রয়োজন হয়, উত্তর কোরিয়ার ‘আগ্রাসনমূলক কর্মকাণ্ডের’ জবাব দিতে যুক্তরাষ্ট্র প্রস্তুত রয়েছে।
নিষেধাজ্ঞার পরিধি বাড়ানোর পর এবার উত্তর কোরিয়ার কোরিও ব্যাংক ও দেশটির সেনাবাহিনীর স্ট্র্যাটেজিক রকেট ফোর্স এবং বিদেশের মাটিতে পিয়ংইয়ংয়ের গুপ্তচর কার্যক্রমের প্রধানসহ ১৪ জন ব্যক্তি নিষিদ্ধ হলেন। উত্তর কোরিয়ার বৈদেশিক আর্থিক লেনদেন নিয়ন্ত্রণ করে কোরিও ব্যাংক।
