
স্বাধীনতা বিষয়ে স্কটল্যান্ডের গণভোটের ফল নিয়ে রানির প্রতিক্রিয়া প্রকাশ্যে বলে বিব্রতকর পরিস্থিতিতে পড়েছেন যুক্তরাজ্যের প্রধানমন্ত্রী ডেভিড ক্যামেরন। ব্রিটিশ প্রধানমন্ত্রী নিউইয়র্কে মঙ্গলবার বলেন, গণভোটের ফল প্রকাশ হওয়ার সঙ্গে সঙ্গে তা রানি দ্বিতীয় এলিজাবেথকে টেলিফোনে জানিয়েছিলেন তিনি। আর স্কটল্যান্ড যুক্তরাজ্যের সঙ্গে থাকার পক্ষেই রায় দিয়েছে শুনে রানির কণ্ঠে খুশির আভাস পাওয়া যায়। খবর এএফপির।ক্যামেরন এ কথা বলার সময় ক্যামেরায় ধরা পড়েন। বক্তব্যটি সংবাদমাধ্যমে প্রকাশিত হলে গতকাল বৃহস্পতিবার দুঃখ প্রকাশ করেছেন তিনি। বলেছেন, রানির কাছে গিয়ে সরাসরিও দুঃখ প্রকাশ করবেন।ভোটের আগে বাকিংহাম প্রাসাদের পক্ষ থেকে বলা হয়েছিল, রানি এ বিষয়ে কোনো পক্ষেই মতামত দেবেন না।জাতিসংঘ সাধারণ পরিষদের অধিবেশনে যোগ দিতে যুক্তরাষ্ট্রে যাওয়া ডেভিড ক্যামেরন নিউইয়র্কে সাবেক মেয়র মাইকেল ব্লুমবার্গের সঙ্গে আলাপ করছিলেন। এ সময় ব্রিটিশ প্রধানমন্ত্রী বলেন, তিনি টেলিফোন করে রানিকে বলেছিলেন, ‘সব ঠিক আছে।’ এর জবাবে রানি সন্তুষ্টিসূচক শব্দ করেন।খবরটি প্রচারিত হওয়ার পর ক্যামেরন বলেন, যা ঘটেছে তাতে আমি ‘অত্যন্ত দুঃখিত’। ধারণা করা হচ্ছে, আগামী নিয়মিত সাপ্তাহিক সভাতেই রানির কাছে দুঃখ প্রকাশ করবেন ক্যামেরন। নিউইয়র্কে তিনি সাংবাদিকদের বলেন, ‘এটা ছিল একেবারেই ব্যক্তিগত আলাপচারিতা। আমার এমনটা করা উচিত হয়নি, আর কখনো এমন হবে না।’
