
কবিগুরু রবীন্দ্রনাথ ঠাকুর ১৯১২ সালে লন্ডন গিয়েছিলেন। তখন তিনি যে বাড়িতে অবস্থান করছিলেন, সেই বাড়িতে বসেই কবিগুরু ‘গীতাঞ্জলি’ কাব্যের একাধিক কবিতার ইংরেজি অনুবাদ করেছিলেন। পরবর্তী সময়ে এই ‘গীতাঞ্জলি’ কাব্যের জন্য নোবেল পুরস্কার পেয়েছিলেন কবিগুরু। সেই বাড়িটি আজও রয়েছে লন্ডনের হ্যাম্পস্টিডে। সেই বাড়িটি এবার কেনার জন্য লন্ডনে আগ্রহ দেখালেন ভারতের পশ্চিমবঙ্গের মুখ্যমন্ত্রী মমতা বন্দ্যোপাধ্যায়। 
মমতা এখন লন্ডনে। গতকাল শনিবার তিনি লন্ডনে যান। সেখানে আজ রোববার সিস্টার নিবেদিতার স্মৃতিধন্য বাড়িটিকে ব্রিটিশ সরকার ঐতিহ্য বাড়ি হিসেবে ঘোষণা করবে। সেই অনুষ্ঠানে প্রধান অতিথি হিসেবে তিনি লন্ডনে গেছেন। গতকাল রাতে লন্ডনের জেমস কোর্ট হোটেলে মমতার সঙ্গে দেখা করতে আসেন লন্ডনে নিযুক্ত ভারতের ডেপুটি হাইকমিশনার দীনেশ পট্টনায়েক। এ সময় মমতা দীনেশ পট্টনায়েকের কাছে বলেন, পশ্চিমবঙ্গ চাইছে কবিগুরু স্মৃতিধন্য ওই বাড়িটি কিনতে। ওই বাড়িটি কিনতে পারলে তিনি সেখানে রবীন্দ্রচর্চা কেন্দ্র ও একটি জাদুঘর তৈরি করবেন। এ ব্যাপারে মমতা ভারতীয় হাইকমিশনারকে প্রয়োজনীয় উদ্যোগ গ্রহণের অনুরোধও জানান। পরে মমতা এদিন রাতে দেশি-বিদেশি সাংবাদিকদের বলেছেন, ‘কবিগুরু আমাদের গর্ব। এই বাড়িতেই কবিগুরু “গীতাঞ্জলি”র একাধিক কবিতা ইংরেজিতে অনুবাদ করেছেন।’ দুই বছর আগেও মুখ্যমন্ত্রী লন্ডনে এসে এই হ্যাম্পস্টিডের বাড়িটি কেনার আগ্রহ দেখিয়েছিলেন।
