
জ্যাকব জুমার পদত্যাগের পর দক্ষিণ আফ্রিকার নতুন প্রেসিডেন্ট হতে যাচ্ছেন এএনসির ভাইস প্রেসিডেন্ট সিরিল রামাফোসা। বৃহস্পতিবার এক বিবৃতিতে বলা হয়, কেপটাউনে স্থানীয় সময় বৃহস্পতিবার বিকেলে জাতীয় পরিষদ দেশটির নতুন প্রেসিডেন্ট নির্বাচন করবে।
বিবিসির খবরে বলা হয়, ৪০০ সদস্যের পার্লামেন্টে সংখ্যাগরিষ্ঠ দল হিসেবে আফ্রিকান ন্যাশনাল কংগ্রেস (এএনসি) দেশটির নেতৃত্ব দিচ্ছেন। জ্যাকব জুমার পদত্যাগের পর রামাফোসা প্রেসিডেন্ট হিসেবে তাঁর বাকি মেয়াদে দায়িত্ব পালন করবে বলে জানা গেছে।
এর আগে দক্ষিণ আফ্রিকার ক্ষমতাসীন দল আফ্রিকান ন্যাশনাল কংগ্রেসের চাপের মুখে ৭৫ বছর বয়সী জ্যাকব জুমা প্রেসিডেন্টের পদ থেকে পদত্যাগ করেন। টেলিভিশনে দেওয়া এক ভাষণে জুমা বলেন, উদ্ভূত পরিস্থিতিতে তিনি পদত্যাগ করছেন। তবে দলের সিদ্ধান্তের সঙ্গে তিনি একমত নন।
জুমার পদত্যাগ প্রশ্নে গত সোমবার এএনসির দলীয় বৈঠক হয়। বৈঠকে জুমাকে পদত্যাগের জন্য ৪৮ ঘণ্টার আলটিমেটাম দেওয়া হয়। পদত্যাগ না করলে তাঁকে আজ বৃহস্পতিবার পার্লামেন্টে অনাস্থা ভোটের মুখে পড়তে হবে বলে হুঁশিয়ারি দেয় দলটি।
২০০৯ সাল থেকে ক্ষমতায় থাকা জুমার বিরুদ্ধে দুর্নীতির বিস্তর অভিযোগ ওঠার পর তাঁর ওপর পদত্যাগের চাপ বাড়ছিল। নিজ দল এএনসির ভেতরেই প্রচণ্ড চাপে পড়েন তিনি। এরই মধ্যে গত বছরের ডিসেম্বরে তাঁর স্থলে দলীয় প্রধানের দায়িত্ব পান ভাইস প্রেসিডেন্ট সিরিল রামাফোসা।
জুমার মিত্র বলে পরিচিত ভারতীয় বংশোদ্ভূত ব্যবসায়ী ‘গুপ্ত পরিবারে’র জোহানেসবার্গের গুপ্তবাড়িতে গতকাল বুধবার তল্লাশি চালিয়েছে পুলিশ। পদত্যাগে জুমার ওপর চাপ বাড়ার প্রেক্ষাপটে গুপ্ত পরিবারের বাড়িতে তল্লাশি চালানো হলো। গুপ্ত পরিবারের বাড়িতে বুধবার সকালে তল্লাশির পর এক বিবৃতিতে পুলিশ জানায়, এ পর্যন্ত তিনজনকে গ্রেপ্তার করা হয়েছে।
জুমার বিরুদ্ধে প্রধান অভিযোগ, তিনি রাষ্ট্রীয় অর্থ লোপাট করেছেন। ব্যবসায়ীদের রাজনীতিতে নাক গলানোর সুযোগ করে দিয়েছেন। বিশেষ করে জুমার ‘আশকারাতেই’ ভারতীয় বংশোদ্ভূত ‘গুপ্ত পরিবার’ নামে একটি সুপরিচিত ব্যবসায়ী পরিবার রাজনীতিতে বেপরোয়া হস্তক্ষেপ করছে। সমালোচকেরা বলে থাকেন, রাজনীতিক নাকি করপোরেট ব্যবসায়ী, কারা এখন দক্ষিণ আফ্রিকার দেশটি চালাচ্ছেন, সে প্রশ্নই বড় হয়ে দেখা দিয়েছে।
প্রসঙ্গত, ১৯৯৩ সালে ভারতের উত্তর প্রদেশের সাহারানপুরের তিন ভাই অজয় গুপ্ত, অতুল গুপ্ত ও রাজেশ ওরফে টনি গুপ্ত দক্ষিণ আফ্রিকায় ব্যবসা শুরু করেন। দেশটির ক্ষমতাসীন রাজনীতিকদের সঙ্গে পরিবারটির ঘনিষ্ঠতা সবার সামনে আসে ২০১৩ সালে।
জুমার পদত্যাগের ঘোষণার পরই এএনসি এক বিবৃতিতে জানায়, এই পদক্ষেপের মধ্য দিয়ে দক্ষিণ আফ্রিকার মানুষের জীবন সংশয়মুক্ত হলো।
দলটির ডেপুটি সেক্রেটারি জেনারেল জেসি দুয়ার্তে সাংবাদিকদের বলেন, ‘জুমা এএনসির একজন গুরুত্বপূর্ণ সদস্য হিসেবেই থাকবেন। দলের জন্য তাঁর অবদান শ্রদ্ধাভরে স্মরণ করছি।’
কে এই রামাফোসারামাফোসা ১৯৫২ সালে জোহানেসবার্গের দক্ষিণ-পশ্চিমাঞ্চলের সোয়েটোতে জন্মগ্রহণ করেন। এরপর তিনি ইউনিভার্সিটি অব নর্থ থেকে আইন বিষয়ে লেখাপড়া করেন। সেখান থেকেই তিনি ছাত্ররাজনীতিতে জড়িয়ে পড়েন এবং দক্ষিণ আফ্রিকান ছাত্র পরিষদের নেতা হিসেবে রাজনৈতিক দায়িত্ব পালন করেন। ১৯৮০ সাল থেকে তিনি দক্ষিণ আফ্রিকার খনি শ্রমিকদের সংগঠনের সাধারণ সম্পাদক হিসেবে নয় বছর দায়িত্ব পালন করেন। ১৯৯৯ সালের নির্বাচনে নেলসন ম্যান্ডেলার প্রতিনিধি হিসেবে আফ্রিকার প্রথম কৃষ্ণাঙ্গ প্রেসিডেন্ট হওয়ার সম্ভাবনা থাকলেও সেবার তিনি থাবো এমবেকির কাছে পরাজিত হন।
