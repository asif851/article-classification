
সিরিয়ার পূর্বাঞ্চলে ইসলামিক স্টেট (আইএস) জঙ্গিরা একটি আদিবাসী গোষ্ঠীর প্রায় ৭০০ সদস্যকে হত্যা করেছে।যুক্তরাজ্যভিত্তিক একটি সিরীয় মানবাধিকারবিষয়ক পর্যবেক্ষক সংস্থার বরাতে বার্তা সংস্থা রয়টার্সে প্রকাশিত প্রতিবেদনে জানানো হয়, আইএসনিয়ন্ত্রিত দেইর আল জোর প্রদেশের আল শেইতাত আদিবাসী-অধ্যুষিত বেশ কয়েকটি গ্রামে গত দুই সপ্তাহে এই হত্যাকাণ্ড ঘটে।বিশ্বস্ত সূত্রের বরাতে সিরিয়ান অবজারভেটরি ফর হিউম্যান রাইটস দাবি করেছে, হত্যাকাণ্ডের শিকার হওয়া ব্যক্তিদের সবাই আল শেইতাত আদিবাসী গোষ্ঠীর সদস্য। অধিকাংশকেই শিরশ্ছেদ করা হয়েছে।মানবাধিকার সংস্থাটির দাবি, নিহত ব্যক্তিদের মধ্যে ১০০ জন যোদ্ধা। বাকিরা বেসামরিক নাগরিক।সিরিয়ান অবজারভেটরি ফর হিউম্যান রাইটসের প্রধান রামি আবদেল রহমান বলেছেন, আদিবাসী গোষ্ঠীর আরও প্রায় এক হাজার ৮০০ সদস্যের ভাগ্য তাঁদের অজানা।
নিরাপত্তার কারণে এই দাবির সত্যতা নিরপেক্ষভাবে যাচাই করতে পারেনি বার্তা সংস্থা রয়টার্স।গত জুলাইয়ে তেলসমৃদ্ধ এলাকাটির দুটি তেলক্ষেত্রের নিয়ন্ত্রণ নিজেদের দখলে নেয় আইএস জঙ্গিরা। এরপরই আল শেইতাত আদিবাসী গোষ্ঠীর সদস্যদের সঙ্গে জঙ্গিদের সংঘর্ষ শুরু হয়।এদিকে উত্তর ইরাকের ইয়াজিদি সম্প্রদায়ের একটি গ্রামে আইএস জঙ্গিরা অন্তত ৮০ জনকে নির্বিচার হত্যা করেছে বলে খবর পাওয়া গেছে।
