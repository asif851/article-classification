
‘অল্টারমিডিয়া’ নামের একটি অনলাইন পোর্টালের মাধ্যমে জাতিগত ও বর্ণবিদ্বেষ ছড়ানোর দায়ে জার্মানির স্টুটগার্টের একটি আদালত গতকাল বৃহস্পতিবার এক যুবককে আড়াই বছর কারাদণ্ড দিয়েছেন।
আদালত–সংশ্লিষ্ট সূত্রে জানা যায়, স্টুটগার্টের সয়ার্জভাল অঞ্চলের কম্পিউটার বিজ্ঞানে পড়া ২৮ বছরের এক যুবক ‘অল্টারমিডিয়া’ নামের একটি পোর্টাল খোলেন। অল্প দিনেই তাঁর পোর্টালটি বেশ বিতর্কের জন্ম দেয়। ওই যুবক ও তাঁর বন্ধুরা পোর্টালে নিয়মিত জার্মানিতে অবস্থান করা অভিবাসী, শরণার্থী ও ইহুদিদের নিয়ে জাতিগত ও বর্ণবিদ্বেষ এবং ঘৃণাসূচক কথাবার্তা প্রকাশ করতে থাকেন। প্রায় দুই বছর আগে জার্মানির স্বরাষ্ট্র মন্ত্রণালয় জনগণের মধ্যে ঘৃণা ছড়ানোর অভিযোগে পোর্টালটি বন্ধ করে দেয়।
জার্মানির এক সরকারি কৌঁসুলি আদালতকে বলেন, অভিবাসী, শরণার্থী ও ইহুদিদের বিরুদ্ধে বিদ্বেষমূলক বিষয় ছাড়াও নব্য নাৎসিদের নিয়ে প্রচারণা এবং দ্বিতীয় বিশ্বযুদ্ধের সময় গণহত্যার বিষয়টিকে মিথ্যা প্রচার চালান ওই যুবক ও তাঁর বন্ধুরা।
তিনি জানান, অন্তত ৩০ বার তাঁরা এ ধরনের মিথ্যা ও বিদ্বেষমূলক বার্তা প্রকাশ করেন; যা আইনের দৃষ্টিতে অপরাধমূলক কাজ। বিষয়টি বিবেচনায় নিয়ে ‌‘অল্টারমিডিয়া’ নামের পোর্টালের প্রধান ওই যুবককে সাড়ে তিন বছরের সাজার জন্য আদালতকে সুপারিশ করা হয়। পরে অভিযোগ প্রমাণসাপেক্ষে স্টুটগার্টের আদালত ওই যুবককে আড়াই বছর কারাদণ্ড দেন।
