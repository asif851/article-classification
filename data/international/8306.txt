
পাকিস্তানে সরকারি কর্মকর্তাদের নিয়োগ-বদলি এবং দায়িত্বে রদবদলের ব্যাপারে অন্তর্বর্তী সরকারের আদেশ স্থগিত করেছেন দেশটির সুপ্রিম কোর্ট। আদালত বলেছেন, এ সরকার এখতিয়ার-বহির্ভূতভাবে কর্মকর্তাদের বদলির নির্দেশ দিয়েছিল।
প্রধান বিচারপতি ইফতিখার মোহাম্মদ চৌধুরীর নেতৃত্বে তিন বিচারপতির একটি বেঞ্চ গতকাল বৃহস্পতিবার এই নির্দেশ দিয়েছেন। সদ্য অনুষ্ঠিত সাধারণ নির্বাচনে বিজয়ী পিএমএল-এন নেতা খাজা মোহাম্মদ আসিফের এক আবেদনের পরিপ্রেক্ষিতে আদালত এ নির্দেশ দিলেন। আদালত উল্লেখ করেছেন, শুধু পিটিশনকারী নন, আইনমন্ত্রী আহমেদ বিলাল শফিও সাম্প্রতিক নিয়োগ-বদলির ব্যাপারে আপত্তি জানিয়েছিলেন। তবে আদালত বলেছেন, কেবল সুষ্ঠু নির্বাচন পরিচালনা এবং দৈনন্দিন কাজ চালিয়ে নেওয়ার জন্য যাঁদের বদলি না করলেই নয় তাঁদের বিষয়টি ভিন্ন। মামলাটি নিষ্পত্তি না হওয়া পর্যন্ত এ ধরনের নিয়োগ-বদলি থেকে বিরত থাকার জন্য অন্তর্বর্তী সরকারকে নির্দেশ দিয়েছেন আদালত। ডন।
