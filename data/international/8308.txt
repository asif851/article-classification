
ধর্ম অবমাননার দায়ে পাকিস্তানের জিও নিউজের মালিক মির শাকিল-উর-রেহমান ও অভিনেত্রী বিনা মালিককে ২৬ বছরের কারাদণ্ড দিয়েছেন আদালত। গিলগিট শহরের একটি আদালত তাঁদের এ সাজা দেন। খবর এএফপি ও রয়টার্সের।জিও নিউজ কর্তৃপক্ষ বলেছে, তারা ওই রায় ও সাজার বিরুদ্ধে সুপ্রিম কোর্টে আপিল করবে।জিও নিউজ টেলিভিশন চ্যানেলে গত মে মাসে মহানবী হজরত মুহাম্মদ (সা.)-এর মেয়ের বিয়ে নিয়ে গাওয়া একটি গানের সঙ্গে নাচের দৃশ্য প্রচার করা হয়। এতে বিনা মালিক ও তাঁর স্বামী একদল সুফি সংগীতশিল্পীর সঙ্গে দলীয় নৃত্যে অংশ নেন। ওই অনুষ্ঠান প্রচারের পর চ্যানেলটির বিরুদ্ধে ধর্ম অবমাননার অভিযোগ ওঠে।গিলগিটের আদালত রায়ে বলেছেন, ‘অপরাধীদের এ খারাপ কাজে দেশের মুসলমানদের অনুভূতিতে আঘাত লেগেছে, যা হালকাভাবে নেওয়া যেতে পারে না।’ তবে খবরে বলা হয়েছে, দেশের অন্য অঞ্চলের ওপর গিলগিটের ওই আদালতের এখতিয়ার নেই।জিও নিউজের একজন জ্যেষ্ঠ সাংবাদিক গুলিবিদ্ধ হওয়ার পর এজন্য প্রভাবশালী সামরিক গোয়েন্দা সংস্থাকে (আইএসআই) দায়ী করার পরপরই প্রতিষ্ঠানটির বিরুদ্ধে এ অভিযোগ তোলা হয়েছিল। দৃশ্যত, সামরিক বাহিনীর চাপে গত জুনে চ্যানেলটি ১৫ দিনের জন্য বন্ধও রাখা হয়।
