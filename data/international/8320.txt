
কলকাতার মেয়র এবং রাজ্যের দমকল ও আবাসনমন্ত্রী শোভন চট্টোপাধ্যায় তাঁর স্ত্রী রত্না চট্টোপাধ্যায়ের বিরুদ্ধে বিবাহবিচ্ছেদ চেয়ে মামলা করেছেন।গত সোমবার শোভন চট্টোপাধ্যায় এ মামলা করেন কলকাতার আলীপুরের দায়রা আদালতে। আজ বৃহস্পতিবার গণমাধ্যমে খবরটি প্রকাশিত হয়েছে। আগামী ১৯ ডিসেম্বর এই মামলার শুনানি হওয়ার কথা। যদিও এই মামলার আগে শোভন চট্টোপাধ্যায় থানায়ও আরেকটি অভিযোগ দায়ের করেছিলেন স্ত্রীর বিরুদ্ধে। এই মামলার পর মেয়র সাংবাদিকদের বলেছেন, ‘আপনারা খোঁজ করে দেখুন কী হয়েছে? সময় এলে সব বলব।’মেয়র শোভন চট্টোপাধ্যায় কলকাতার চাঞ্চল্যকর নারদ কেলেঙ্কারি মামলায় জড়িয়ে আছেন। তাঁর বিরুদ্ধে রয়েছে পাঁচ লাখ রুপি ঘুষ গ্রহণের অভিযোগ। গত বছর বিধানসভা নির্বাচনের আগে দিল্লির নারদনিউজডটকম নামের একটি নিউজ পোর্টাল ফাঁস করে ১৩ জন তৃণমূল নেতা, সাংসদ, বিধায়ক, মন্ত্রী, এক পুলিশ কর্মকর্তা এবং কলকাতা মেয়রের গোপনে অর্থ নেওয়ার ছবি। ফাঁস হওয়ার পর মেয়রের স্ত্রী কলকাতার নিউমার্কেট থানায় গত জুনে নারদ নিউজ পোর্টালের কর্ণধার ম্যাথু স্যামুয়েলের বিরুদ্ধে একটি মানহানির মামলা করেন।এদিকে এই নারদ কেলেঙ্কারির মামলা চলে যায় ভারতের কেন্দ্রীয় তদন্ত সংস্থা সিবিআই এবং ইডির হাতে। এ মামলায় তদন্তের স্বার্থে মেয়রকে ডাকা হয় সিবিআই এবং ইডি দপ্তরে। ডাক পড়ে মেয়রের স্ত্রী রত্না চট্টোপাধ্যায়েরও। কিন্তু গত জুলাই মাস থেকে চিকিৎসার জন্য রত্না চট্টোপাধ্যায় লন্ডনে থাকায় তিনি হাজিরা দিতে পারেননি। চলতি মাসের প্রথম দিকে তিনি ফিরে আসেন কলকাতায়। জানা গেছে, মেয়র শোভন চট্টোপাধ্যায় পারিবারিক হিংসা ও নিষ্ঠুরতার অভিযোগ এনে বিবাহবিচ্ছেদের মামলা করেছেন স্ত্রীর বিরুদ্ধে।
