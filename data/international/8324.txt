
গত শতাব্দীর ষাটের দশকের কথা। আয়াজ সাদিক ও ইমরান খানের বয়স বড়জোর ১০ বছর। দুজনেই লাহোরের অ্যাচিসন স্কুলের ছাত্র। সেদিনের সেই ছোট্ট ইমরান পরে জগৎজোড়া খ্যাতি পান ক্রিকেটার হিসেবে। রাজনীতিবিদ হয়েও খুব খারাপ করেননি। তাঁর দল পাকিস্তান তেহরিক-ই-ইনসাফ দেশের তৃতীয় বড় রাজনৈতিক দল এখন। অন্যদিকে সদ্য নতুন জাতীয় পরিষদের স্পিকার নির্বাচিত হয়েছেন সাদিক। স্মৃতিচারণা করে সাদিক বলেন, তিনি ছিলেন গড়পড়তা ছাত্র। কিন্তু ইমরান ছিলেন মেধাবী। তবে হকিতে দুজনের লড়াই হতো সেয়ানে সেয়ানে। দুজনই খেলতেন একই পজিশনে। তবে ক্রিকেটে কিছুটা এগিয়ে ছিলেন ইমরান। সাদিক জানান, হকি ছিল তাঁদের স্কুলে বাধ্যতামূলক খেলা। আর এ খেলাটি নিয়েই ইমরানের সঙ্গে জড়িয়ে আছে তাঁর এক তিক্ত স্মৃতি। সাদিক বলেন, ‘ইমরান ও আমি একদিন হকি খেলছিলাম। ও আমার পেছনেই দাঁড়িয়ে ছিল। কিন্তু আমি তা খেয়াল করিনি। বল মারতে গিয়ে দুর্ঘটনাবশত আমার হকিস্টিক ইমরানের মুখে গিয়ে লাগে। সঙ্গে সঙ্গে ওর মুখ থেকে রক্ত ঝরতে শুরু করে। সেদিন কী হবে, তা ভেবে খুবই ভয় পেয়েছিলাম।’ সেই ঘটনার প্রায় পাঁচ দশক পর আবারও সাদিক ও ইমরান এক লড়াইয়ে নামেন। সদ্য অনুষ্ঠিত নির্বাচনে প্রাদেশিক পরিষদের লাহোর-১২২ আসনে সাদিকের কাছে হেরে যান ইমরান। এর আগে ২০০২ সালেও একই আসনে বন্ধুর কাছে হেরেছিলেন পিটিআই নেতা। ডন।
