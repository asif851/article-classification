
সুদানের প্রেসিডেন্ট ওমর আল বশিরকে দেশ ত্যাগ করতে না দেওয়া-সংক্রান্ত আদেশ কেন পালন করা হলো না—গত সোমবার দক্ষিণ আফ্রিকার সরকারের কাছে তা জানতে চেয়েছেন দেশটির একটি আদালত। এর জবাব দিতে সরকারকে এক সপ্তাহ সময় দেওয়া হয়েছে। খবর এএফপির।আফ্রিকান ইউনিয়নের (এইউ) দুই দিনের সম্মেলনে যোগ দিতে গত রোববার দক্ষিণ আফ্রিকা যান বশির। সম্মেলন শেষ হওয়ার আগেই সোমবার তিনি দেশটি ত্যাগ করে নিজ দেশে ফিরে যান। এর আগে আন্তর্জাতিক অপরাধ আদালত (আইসিসি) দারফুরে সংঘটিত যুদ্ধে মানবতাবিরোধী অপরাধের দায়ে অভিযুক্ত বশিরকে গ্রেপ্তার করতে দক্ষিণ আফ্রিকা সরকারের প্রতি আহ্বান জানান। এর সূত্র ধরে দেশটির আদালত বশিরকে দেশ ত্যাগ না করতে নির্দেশ দেন। তবে সোমবার বশিরকে গ্রেপ্তার করা হবে কি না, সে বিষয়ে আদেশ দিতে আদালত বসার আগেই দক্ষিণ আফ্রিকা ছাড়েন সুদানের প্রেসিডেন্ট। বশির চলে যাওয়ায় আদালত সরকারের সমালোচনা করেন এবং বশির কীভাবে চলে গেলেন, তা জানতে চান।
