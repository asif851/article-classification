
ইরানে হামলার দায় স্বীকারের পর এবার সৌদি আরবে হামলার হুমকি দিয়েছে আন্তর্জাতিক জঙ্গিগোষ্ঠী ইসলামিক স্টেট (আইএস)। ইরানে সন্ত্রাসী হামলায় ১৭ জন নিহত হওয়ার পর দায় স্বীকার করে ভিডিও বার্তা প্রকাশ করে আইএস। সেই বার্তায় সৌদি আরবে হামলার হুমকি দেয় আইএস।
জঙ্গিগোষ্ঠীকে পর্যবেক্ষণকারী সংস্থা যুক্তরাষ্ট্রভিত্তিক সাইট ইন্টেলিজেন্স গ্রুপ গত শুক্রবার এই তথ্য জানিয়েছে।
গত বুধবার ইরানের পার্লামেন্ট ও দেশটির ইসলামি বিপ্লবের নেতা আয়াতুল্লাহ খোমেনির সমাধিসৌধে হামলা চালায় সন্ত্রাসীরা। এ হামলার দায় স্বীকার করে ওই ভিডিও বার্তা দেয় আইএস। ভিডিওটি সম্ভবত তেহরানে হামলার আগে ধারণকৃত।
ওই ভিডিও বার্তায় দেখা যায়, মুখোশ পরা পাঁচ ব্যক্তি ইরানের শিয়া সম্প্রদায়ের ওপর আরও হামলার হুমকি দিচ্ছে। একই বার্তায় সৌদি আরবের সরকারকে হুমকি দিয়ে বলা হয়, ‘এরপর তাদের পালা আসবে’। মুখোশধারীদের একজনকে বলতে শোনা যায়, ‘এই ব্রিগেড (হামলাকারী দল) ইরানে প্রথম জিহাদ করবে। মুসলমান ভাইদের আমাদের অনুসরণ করতে বলব।’ ভিডিওর শেষ দিকে সৌদি সরকারের উদ্দেশে বলা হয় , ‘জেনে রাখুন, ইরানের পর আপনাদের (সৌদি আরব) পালা আসছে। আমরা আপনাদের বাড়িতেই আপনাদের আঘাত করব।...আমরা কারও বিরুদ্ধে নই। আমরা ধর্মের জন্য লড়াই করি, ইরান কিংবা আরব উপদ্বীপের জন্য নয়।’
