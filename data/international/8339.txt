
নারী-পুরুষের বিনা অনুমতিতে তাদের নগ্ন ছবি প্রকাশ এবং তা নিয়ে চাঁদাবাজির অপরাধে যুক্তরাষ্ট্রে এক তরুণের ১৮ বছরের কারাদণ্ড হয়েছে। দেশটির ইতিহাসে এ ধরনের সাইবার অপরাধে এমন শাস্তির ঘটনা এই প্রথম। শুক্রবার যুগান্তকারী এই মামলার রায় দেয় সান ডিয়েগোর একটি আদালত। খবর এএফপির।
২৮ বছর বয়সী ওই তরুণের নাম কেভিন বোলায়ের্ট। একটি ‘রিভেঞ্জ পর্ন’ ওয়েবসাইটসহ একাধিক ওয়েবসাইটের মাধ্যমে হাজারো নারী-পুরুষের নগ্ন ছবি প্রকাশ এবং সেসব সরিয়ে নিতে চাঁদাবাজি করে আসছিলেন তিনি।
২০১২ সালের ডিসেম্বরে ‘ইউগটপোস্টেড ডটকম’ নামের ওয়েবসাইটটি চালু করেন কেভিন। এই সাইটে নারী ও পুরুষদের প্রায় ১০ হাজার নগ্ন ছবি পোস্ট করা হয়েছিল। এসব ছবি প্রকাশের ক্ষেত্রে কারও অনুমতি নেওয়া হয়নি। এ ধরনের অন্যান্য সাইটে পাত্র-পাত্রীদের নাম-ধাম প্রকাশ করা না হলেও কেভিনের সাইটটিতে ছবির সঙ্গে পুরো নাম ও বয়সও প্রকাশ করা হতো। এমনকি পাত্র-পাত্রীরা কোন এলাকায় বসবাস করেন তাও উল্লেখ করা হতো। দেওয়া হতো ফেসবুক প্রোফাইলের লিংকও।
‘ইউগটপোস্টেড ডটকম’ সাইটটির পাশাপাশি ‘চেঞ্জমাইরেপুটেশন ডটকম’ নামে আরেকটি ওয়েবসাইট চালাতেন কেভিন। নগ্ন ছবি প্রকাশের শিকার হয়েছেন এমন নারী-পুরুষদের সেসব ছবি সরিয়ে ফেলতে সহায়তা করার টোপ দেওয়া হতো দ্বিতীয় ওয়েবসাইটটিতে। ‘ইউগটপোস্টেড’ থেকে ছবি সরিয়ে ফেলার জন্য প্রত্যেকে ব্যক্তির কাছ থেকে ৩৫০ ডলার করে আদায় করতেন কেভিন। মানুষের কাছ থেকে এভাবে হাজার হাজার ডলার আদায় করে নিয়েছেন তিনি।
ক্যালিফোর্নিয়ার অ্যাটর্নি জেনারেল কামালা হ্যারিস বলেছেন, সাইবার-হয়রানির কোনো ওয়েবসাইট পরিচালনার অপরাধে যুক্তরাষ্ট্রে কোনো ব্যক্তির বিচারের ঘটনা এটাই প্রথম। তিনি আরও বলেন, ‘এই সাজা এটা স্পষ্ট করেছে যে, অনলাইনে কাউকে হয়রানি করে মুনাফা করতে চাইলে ভয়াবহ পরিণতি হবে। আমরা চোখ-কান খোলা রাখব ও তদন্ত চালিয়ে যাব এবং যাঁরা এসব ঘৃণ্য কাজ করছেন তাদের বিচার করব।’
সম্প্রতি বেশ কয়েকজন হলিউড তারকাসহ অনেক সেলিব্রেটিদের নগ্ন ছবি অনলাইনে প্রকাশ হওয়ার ঘটনা নিয়ে তোলপাড় শুরু হয় যুক্তরাষ্ট্রে। গত মাসে হোয়াইট হাউসের সাবেক ইন্টার্ন মনিকা লিওনিস্কি টেড সম্মেলনে প্রদত্ত বক্তৃতায় সাইবার নিপীড়নের বিরুদ্ধে উচ্চকণ্ঠ হন। বিল ক্লিনটনের সঙ্গে তাঁর সম্পর্ক নিয়ে দুনিয়াজুড়ে যে তোলপাড় হয়েছিল সেটাকে সাইবার হয়রানির অন্যতম প্রথম বড় ঘটনা এবং নিজেকে এর অন্যতম প্রথম শিকার হিসেবে উল্লেখ করেন মনিকা। বক্তৃতায় তিনি আরও বলেন, ‘ইন্টারনেট অন্যের লজ্জা নিয়ে আমাদের আনন্দ পেতে এবং ব্যবসা করতে শিখিয়েছে।’
আরও জানতে পড়ুন:
সাইবার নিপীড়নের বিরুদ্ধে মনিকা লিওনিস্কি
