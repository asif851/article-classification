
ইয়েমেনে হুতি বিদ্রোহীদের বিরুদ্ধে সৌদি আরবের নেতৃত্বাধীন বিমান হামলা বন্ধের আহ্বান জানিয়েছে ইরান। তবে সৌদি আরব সেই আহ্বান নাকচ করে ইরানকে হুঁশিয়ার করে দিয়েছে, ইরান যেন এই বিষয়ে হস্তক্ষেপ না করে। খবর আল-জাজিরার।ইয়েমেনে হুতি বিদ্রোহীদের দমনে দুই সপ্তাহ ধরে সৌদি আরবের নেতৃত্বে হামলা চালিয়ে যাচ্ছে উপসাগরীয় দেশগুলো। সৌদি আরবের রাজধানী রিয়াদে যৌথ সংবাদ সম্মেলন করে গতকাল রোববার দেশটির পররাষ্ট্রমন্ত্রী সৌদ আল-ফয়সাল বলেন, ইয়েমেনের ‘বৈধ’ সরকারের পক্ষ নিয়ে হুতি বিদ্রোহীদের অবস্থান লক্ষ্য করে হামলা চালানো হচ্ছে। ফরাসি পররাষ্ট্রমন্ত্রী লঁরা ফ্যাবিয়াসের সঙ্গে যৌথ ওই সংবাদ সম্মেলনে সৌদি পররাষ্ট্রমন্ত্রী আরও বলেন, ‘ইরান কীভাবে আমাদের ইয়েমেনে হামলা বন্ধ করতে বলে...আমরা ইয়েমেনের বৈধ কর্তৃপক্ষকে সহায়তা করছি। আর ইয়েমেনের দায়িত্ব তো ইরানের নয়।’ সংবাদ সম্মেলনে লঁরা ফ্যাবিয়াস ইয়েমেন অভিযানের প্রতি ফ্রান্সের রাজনৈতিক সমর্থন ঘোষণা করেন। ইরানের বিরুদ্ধে হুতি বিদ্রোহীদের অস্ত্র দিয়ে সহায়তার অভিযোগ রয়েছে। ইরান তা নাকচ করেছে। তবে ইরানের সর্বোচ্চ ধর্মীয় নেতা আয়াতুল্লাহ আলী খামেনি সৌদি আরবের প্রতি হুঁশিয়ারি দিয়ে বলেছেন, ইয়েমেনে হুতিদের বিরুদ্ধে সৌদি জোটের ‘অপরাধমূলক কাজ’ অবশ্যই বন্ধ করতে হবে। এদিকে গতকাল রোববার রাতে পাকিস্তানে পেঁৗছেছেন সৌদি ধর্মমন্ত্রী। পাকিস্তানের পার্লামেন্ট ইয়েমেনের বিষয়ে না জড়ানোর সিদ্ধান্ত নেওয়ার পর তিনি পাকিস্তান গেলেন।
