
ভারত তাদের নিজেদের তৈরি প্রথম ডুবোজাহাজ (সাবমেরিন) বিধ্বংসী রণতরি গতকাল শনিবার নৌবাহিনীতে আনুষ্ঠানিকভাবে যুক্ত করেছে। যুদ্ধজাহাজটির নাম দেওয়া হয়েছে ‘আইএনএস কামোর্তা’। অভিষেক অনুষ্ঠানে প্রতিরক্ষামন্ত্রী অরুণজেটলি উপস্থিত ছিলেন। খবর এনডিটিভির।ভারত এ ধরনের চারটি রণতরি নির্মাণের পরিকল্পনা নিয়েছে। এর মধ্যে প্রথমটি গতকাল বিশাখাপট্টনামে নৌবাহিনীর এক ডকইয়ার্ডে চালু করা হলো। আইএনএস কামোর্তা দীর্ঘ সময় ধরে সক্রিয় থাকবে বলে আশা প্রকাশ করেন অরুণ জেটলি।আইএনএস কামোর্তা হচ্ছে ভারতীয় নৌবাহিনীর প্রথম জাহাজ, যা বিশেষ ধরনের কার্বন তন্তুর প্লাস্টিক দিয়ে তৈরি। এই রণতরি ভূমি থেকে আকাশে নিক্ষেপণযোগ্য স্বল্পপাল্লার ক্ষেপণাস্ত্র, অ্যাকটিভ টাওড অ্যারে ডিকয় সিস্টেম (এটিডিএস) এবং সাবমেরিনবিরোধী লড়াইয়ের উপযোগী হেলিকপ্টার বহন করতে পারবে।কাশ্মীর নিয়ে পাল্টাপাল্টি: বিশাখাপট্টনামে সাংবাদিকদের কাছে অরুণ জেটলি অভিযোগ করেন, সম্প্রতি পাকিস্তান কর্তৃক কাশ্মীর সীমান্তে যুদ্ধবিরতি লঙ্ঘনের ঘটনা বেড়েছে। এদিকে ভারতীয় কর্তৃপক্ষ অভিযোগ করেছে, শুক্রবার রাতে কাশ্মীর সীমান্তে পাকিস্তানি বাহিনীর গুলিতে শিশুসহ অন্তত দুজন বেসামরিক মানুষের মৃত্যু হয়েছে।এদিকে ডন পত্রিকার খবরে পাকিস্তানি সেনাবাহিনীর বরাতে বলা হয়, বিএসএফের ছোড়া গোলার আঘাতে দুই পাকিস্তানি নিহত হয়েছে।
