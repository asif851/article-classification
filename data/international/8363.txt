
ভারতের মধ্যপ্রদেশ রাজ্যের দাতিয়া জেলার রতনগড় মান্দুলা দেবীর মন্দিরে আজ রোববার পদদলিত হয়ে নারী-শিশুসহ কমপক্ষে ১১৫ জন পুণ্যার্থীর মৃত্যুর খবর পাওয়া গেছে।এ ঘটনায় আহত হয়েছে শতাধিক।এর আগে ২০০৬ সালে এই মন্দিরে একই রকম দুর্ঘটনায় ৫০ পুণ্যার্থীর মৃত্যু হয়েছিল।পুলিশ জানায়, নবরাত্রি উত্সব উপলক্ষে এই মন্দিরে আজ হাজারো পুণ্যার্থী ভিড় করে। পুণ্যার্থীরা একটি নদী পার হয়ে মন্দিরে যাওয়ার পথে হঠাত্ গুজব ছড়িয়ে পড়ে, পুলের একটি অংশ ভেঙে পড়ছে। এরপর শুরু হয় দৌড়াদৌড়ি। এতে পদদলিত হয়ে ঘটনাস্থলেই কমপক্ষে ৮৫ পুণ্যার্থীর মৃত্যু হয়। হাসপাতালে নেওয়ার পথে বাকি ২০ জনের মৃত্যু হয়। এতে আহত হয় শতাধিক মানুষ। এ সময় পুণ্যার্থীদের ওপর পুলিশ মৃদু লাঠিপেটাও করে। পুণ্যার্থীরাও পুলিশকে লক্ষ্য করে ইটপাটকেল ছোড়ে।পুণ্যার্থী নিহত হওয়ার ঘটনায় বিচার বিভাগীয় তদন্তের নির্দেশ দিয়েছেন মধ্যপ্রদেশের মুখ্যমন্ত্রী শিবরাজ চৌহান। নিহত প্রত্যেক পরিবারকে দেড় লাখ, গুরুতর আহত প্রতি পরিবারকে ৫০ হাজার এবং সামান্য আহতদের পরিবারপ্রতি ২৫ হাজার রুপি আর্থিক অনুদান দেওয়ার কথা ঘোষণা করেছেন তিনি।
