
যুক্তরাষ্ট্রের টেক্সাস অঙ্গরাজ্যে বিবদমান মোটরবাইক ক্লাবের সদস্যদের মধ্যে বন্দুকযুদ্ধে নয়জন নিহত হয়েছেন। আহত হয়েছেন ১৮ জন। গত রোববার টেক্সাস শহরের ওয়াকো এলাকায় এ ঘটনা ঘটে। খবর রয়টার্স ও বিবিসির।ওয়াকোর পুলিশ সার্জেন্ট প্যাট্রিক সোয়ানটন জানান, কমপক্ষে তিনটি মোটরবাইক ক্লাবের সদস্যদের মধ্যে ওই সংঘর্ষের ঘটনা ঘটে। পার্কিং-সংক্রান্ত বিরোধের জের ধরে ঘটনাটি ঘটে থাকতে পারে। এ সময় গুলি ও ছুরিকাঘাতে আহত ১৮ জনকে স্থানীয় হাসপাতালে ভর্তি করা হয়েছে। পুলিশ ১০০ জনকে গ্রেপ্তার করেছে।প্যাট্রিক সোয়ানটন বলেন, সংঘর্ষ প্রথমে কিল-ঘুষির মধ্যে সীমাবদ্ধ থাকে। পরবর্তী সময়ে ধারালো অস্ত্র ও শেষ পর্যন্ত আগ্নেয়াস্ত্র ব্যবহার করা হয়। তিনি আরও বলেন, ‘আইনশৃঙ্খলা বাহিনীতে আমার ৩৪ বছরের জীবনে সম্ভবত এটি অন্যতম ভয়াবহ অপরাধের ঘটনা।’সোয়ানটন বলেন, সংঘর্ষ শুরু হওয়ার আগে রোববার বিকেলে তিনটি মোটরবাইক ক্লাবের সদস্যরা বিরোধ মেটাতে নিজেদের মধ্যে আলোচনার জন্য ওই রেস্টুরেন্টে জড়ো হন। হাতাহাতির একপর্যায়ে ধারালো অস্ত্র ও শেষ পর্যন্ত আগ্নেয়াস্ত্র নিয়ে তাঁরা সংঘর্ষে জড়িয়ে পড়েন।মাইকেল লগান নামের এক প্রত্যক্ষদর্শী ওয়াকো ট্রিবিউন অ্যান্ড হেরাল্ডকে বলেন, ওই রেস্টুরেন্টের কার পার্কিং এলাকা ‘একটি যুদ্ধক্ষেত্রে’ পরিণত হয়। তিনি আরও বলেন, সেখানে প্রায় ৩০টি আগ্নেয়াস্ত্র থেকে ১০০টির মতো গুলি ছোড়া হয়।
