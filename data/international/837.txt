
যে করেই হোক, চিজ বার্গার চাই। আর তা পেতে আট বছরের ছেলেটি বাবার ভ্যান চালিয়ে চলে গিয়েছিল দেড় মাইল দূরের বার্গারের দোকানে। সঙ্গে ছিল চার বছরের ছোট বোনটিও।
যুক্তরাষ্ট্রের ওহাইও অঙ্গরাজ্যের বাসিন্দা ওই ছেলে জানায়, ইউটিউবে দেখে সে ভ্যান চালানো শিখেছে। ওয়ারটন ডেইলি টাইমসের বরাত দিয়ে এএফপির খবরে জানানো হয়, ওহাইওর পূর্বাঞ্চলে ইস্ট প্যালেস্টাইন এলাকায় ম্যাকডোনাল্ডসের ওই দোকানে যেতে ছেলেটিকে লাল বাতির ট্রাফিক সংকেত পার হতে হয়। একটি বাঁকও ঘুরতে হয়।
দুই ভাইবোন যখন বার্গারের জন্য এমন কাণ্ড করছিল, তখন মা-বাবা ছিলেন ঘুমিয়ে। শহরের লোকেরা এত ছোট শিশুদের একা এভাবে যেতে দেখে পুলিশে খবর দেয়। দুই ভাইবোন বার্গারের দোকানের জানালায় পৌঁছানোর পর কর্মীরা পুরো ঘটনাটিই কৌতুক মনে করেছিলেন।
ইস্ট প্যালেস্টাইনের টহলদার জ্যাকোব কোহেলার ওয়ারটন ডেইলি টাইমস পত্রিকাকে বলেন, দোকানের কর্মীরা ভেবেছিলেন, হয়তো ওদের মা-বাবা পেছনে রয়েছেন। কিন্তু তাঁরা ছিলেন না।
পুলিশ দেখে ছেলেটি কাঁদতে শুরু করে। কারণ, সে ভেবেছিল কোনো ভুল করে ফেলেছে।
দুই শিশুর দাদা-দাদি অথবা নানা-নানিকে তাদের নিয়ে যাওয়ার জন্য পুলিশ স্টেশনে ডাকা হয়। তবে শিশুদের শখও পূরণ করা হয়েছে। তাদের চিজ বার্গার, চিকেন নাগেটস ও কিছু ভাজাপোড়া খাবার খেতে দেওয়া হয়।
মা-বাবা শিশুদের পুলিশ স্টেশন থেকে বাসায় নিয়ে যান। এ ব্যাপারে কোনো অভিযোগ করা হয়নি বলে ওই পত্রিকার খবরে জানানো হয়।
 
