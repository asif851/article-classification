
যুক্তরাজ্যের বাকিংহামশায়ারে মাঝ আকাশে হেলিকপ্টার ও উড়োজাহাজের মধ্যে সংঘর্ষ হয়েছে। এতে বেশ কয়েকজনের হতাহত হওয়ার আশঙ্কা করা হচ্ছে।
বিবিসির খবরে বলা হয়, আজ শুক্রবার স্থানীয় সময় দুপুরে বাকিংহামশায়ারে এলসবুরির ওয়াডসডন ম্যানরের কাছে মাঝ আকাশে এ সংঘর্ষ হয়। এতে হতাহতের খবর এখনো জানা যায়নি। বিমান দুর্ঘটনা তদন্ত সংস্থা সেখানে তদন্ত দল পাঠিয়েছে। তবে হেলিকপ্টার ও উড়োজাহাজের মধ্যে মাঝ আকাশে কী কারণে সংঘর্ষ হলো—তা এখনো জানা যায়নি।
যুক্তরাজ্যের বিমান দুর্ঘটনা তদন্ত সংস্থা (এএআইবি) বলেছে, দুর্ঘটনাস্থলে তদন্ত চালাতে একটি দল পাঠানো হয়েছে। স্থানীয় পুলিশ বলছে, প্রাণ বাঁচানোই তাঁদের প্রাথমিক লক্ষ্য।
যে জায়গায় সংঘর্ষের ঘটনাটি ঘটেছে, সেখানে পুলিশ, অ্যাম্বুলেন্স ও ফায়ার সার্ভিসের গাড়ি পৌঁছেছে। এরই মধ্যে এলসবুরি, হ্যাডেনহাম, অক্সফোর্ডশায়ার ও বার্কশায়ার থেকে ফায়ার সার্ভিসের গাড়ি ঘটনাস্থলে পৌঁছেছে।
স্থানীয় উদ্ধার সার্ভিসের একজন মুখপাত্র বলেছেন, ‘সব কাউন্টি থেকে ফায়ার সার্ভিসের ৩০ জন কর্মী ঘটনাস্থলে পৌঁছেছে। এ ছাড়া পুলিশ, অ্যাম্বুলেন্স ও এএআইবির সদস্যরাও কাজ করছেন।’
টেলিগ্রাফ অনলাইনের খবরে বলা হয়, এ ঘটনায় বেশ কয়েকজন হতাহত হয়েছে বলে আশঙ্কা করা হচ্ছে। হেলিকপ্টার ও উড়োজাহাজের অংশবিশেষ ছড়িয়ে ছিটিয়ে পড়েছে। ড্রোন (মানুষবিহীন বিমান) ব্যবহার করে আরোহীদের খোঁজা হচ্ছে।
