
লেবাননের রাজধানী বৈরুতে অবস্থিত ইরানি দূতাবাসের কাছে দুটি বোমা হামলায় আজ মঙ্গলবার অন্তত ২২ ব্যক্তি নিহত হয়েছেন। লেবাননি চিকিত্সক ও প্রত্যক্ষদর্শীরা জানিয়েছেন, হামলায় দূতাবাসটির আশপাশের কয়েকটি ভবন মারাত্মক ক্ষতিগ্রস্ত হয়েছে।রয়টার্স বলছে, হামলায় রাষ্ট্রদূত বা দূতাবাসের অন্য কোনো কর্মকর্তা হতাহত হয়েছেন কি না, তা এখনো নিশ্চিত হওয়া যায়নি।লেবাননের এক টেলিভিশন স্টেশন জানায়, পরপর দুটি বিস্ফোরণে কমপক্ষে ১০০ মানুষ আহত হয়েছেন। ইরানি দূতাবাসের এক কর্মকর্তার বরাত দিয়ে ওই টিভি আরও জানায়, হামলায় দূতাবাসের কোনো কর্মী আহত হননি।রয়টার্সের চিত্রগ্রাহক বৈরুত থেকে জানান, ‘ইরানি দূতাবাসের এক প্রবেশপথে আমি ছয়টি লাশ পড়ে থাকতে দেখেছি। পাশের দুটি গলিতে অনেক দেহাংশ ছড়িয়ে ছিল।... প্রচুর ক্ষতি হয়েছে। মনে হচ্ছে, গাড়িবোমা হামলা হয়েছে। ঘটনাস্থলে একটি মোটরগাড়ি দুমড়েমুচড়ে পড়ে আছে। পাশের দুটি মার্সিডিজ মোটরগাড়ি প্রায় ধ্বংস হয়ে গেছে।’লেবাননে শিয়া ও সুন্নি মুসলমানদের সাম্প্রদায়িক দাঙ্গায় গত এক বছরে বহু মানুষ প্রাণ হারিয়েছে। সিরিয়ার গৃহযুদ্ধকে কেন্দ্র করে দুই সম্প্রদায়ের তিক্ততা আরও বেড়েছে।রয়টার্স বলছে, লেবাননের শিয়ারা হিজবুল্লা বাহিনীতে যোগ দিয়ে সিরিয়ায় গিয়ে দেশটির প্রেসিডেন্ট বাশার আল-আসাদের পক্ষে হয়ে লড়ছে। তাই লেবাননের আল-কায়েদাপন্থী সুন্নিরা শিয়া স্থাপনায় হামলা চালাচ্ছে। ধারণা করা হচ্ছে, এরই ধারাবাহিকতায় শিয়া রাষ্ট্র ইরানের দূতাবাসে হামলা চালানো হয়েছে।গত আগস্টে লেবাননে শিয়া-সুন্নি দাঙ্গায় কমপক্ষে ৬৬ ব্যক্তি প্রাণ হারান।
