
ভারতে ৫৬ বছর বয়সী এক বৃদ্ধা আত্মরক্ষার্থে বলতে গেলে খালি হাতে একটি চিতাবাঘ মেরে আলোড়ন সৃষ্টি করেছেন। গত রোববার উত্তরাখন্ডের একটি গ্রামে এ ঘটনা ঘটে।গতকাল সোমবার বার্তা সংস্থা পিটিআইয়ের প্রতিবেদনে জানানো হয়, কমলা দেবী নামের ওই বৃদ্ধা ভোরে তাঁর জমিতে যান। তিনি সেচ দিচ্ছিলেন। এমন সময় ঝোপের আড়ালে থাকা একটি চিতাবাঘ (লেপার্ড) পেছন দিক থেকে তাঁর ওপর ঝাঁপিয়ে পড়ে।সাহস সঞ্চয় করে কাছে থাকা কৃষিযন্ত্র দিয়ে চিতাবাঘটিকে পাল্টা আক্রমণ করেন কমলা। প্রায় আধা ঘণ্টা ধরে বাঁচা-মরার লড়াই চলে। একপর্যায়ে চিতা বাঘটি মারা যায়। গুরুতরভাবে আহত হন বৃদ্ধা। পরে গ্রামবাসী বৃদ্ধা কমলাকে উদ্ধার করে হাসপাতালে ভর্তি করেন।কমলা বলেন, ‘প্রথমে আমি ভড়কে যাই। নিজেকে বাঁচাতে পরে সাহস জোগাই। পণ করি, আজ এখানেই আমার শেষ দিন নয়।’
