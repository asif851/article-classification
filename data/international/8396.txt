
আবার সাইবার হামলার শিকার হয়েছে যুক্তরাষ্ট্রের ডেমোক্রেটিক পার্টি। দলটি বলেছে, এবারের হামলার লক্ষ্য ছিল তাদের প্রেসিডেন্ট পদপ্রার্থী হিলারি ক্লিনটনের নির্বাচনী প্রচার কার্যক্রম। সাইবার হামলাকারীরা হিলারি ক্লিনটনের নির্বাচনী প্রচারণার বিশ্লেষণধর্মী তথ্য এবং কম্পিউটার প্রোগ্রাম হ্যাক করেছে।হিলারি ক্লিনটনের নির্বাচনী প্রচার কর্তৃপক্ষ জানিয়েছে, গত শুক্রবার তাদের বিশ্লেষণধর্মী উপাত্তের প্রোগ্রাম হ্যাক করা হয়েছে। ওই প্রোগ্রাম নিয়ন্ত্রণের ভার ছিল ডেমোক্রেটিক জাতীয় কমিটির (ডিএনসি)। এ হামলার জন্য রাশিয়ার দিকে ইঙ্গিত করেছে ডেমোক্রেটিক পার্টি। বিভিন্ন সময় তথ্য ফাঁস করে আলোচিত ওয়েবসাইট উইকিলিকস সাইবার হামলার তথ্যগুলো জনসমক্ষে প্রকাশ করেছে।হিলারির নির্বাচনী প্রচারণা দলের পক্ষ থেকে অভিযোগ করা হয়েছে, রুশ সরকারের ‘কিছু এজেন্ট’ সাইবার হামলাটি চালিয়েছে। তারা দাবি করে, রাশিয়া মার্কিন প্রেসিডেন্ট নির্বাচনকে প্রভাবিত করার চেষ্টা করছে।ডেমোক্রেটিক পার্টির পক্ষ থেকে বলা হয়েছে, তারা তাদের নেটওয়ার্কের সুরক্ষা বৃদ্ধির জন্য কাজ শুরু করেছে।রাশিয়ার সরকার ডেমোক্রেটিক পার্টির অভিযোগ অস্বীকার করেছে। প্রেসিডেন্টের দপ্তর ক্রেমলিন এ ধরনের অভিযোগ তোলাকে উদ্ভট বলে মন্তব্য করেছে।এদিকে রাশিয়ার ফেডারেল সিকিউরিটি সার্ভিস গতকাল জানায়, তাদের প্রায় ২০টি সরকারি প্রতিষ্ঠানে সাইবার হামলা হয়েছে। ওই সব প্রতিষ্ঠানের কম্পিউটার নেটওয়ার্কে ‘গোয়েন্দাগিরির ভাইরাস’ পাওয়া গেছে। তবে এ জন্য তারা কাদের সন্দেহ করছে, সে বিষয়ে কিছু জানানো হয়নি।মার্কিন প্রেসিডেন্ট বারাক ওবামা রিপাবলিকান পার্টির প্রার্থী ডোনাল্ড ট্রাম্পের পক্ষে রুশ কর্তৃপক্ষের প্রভাব খাটানোর চেষ্টার আশঙ্কা উড়িয়ে দিচ্ছেন না। গত সপ্তাহে দলের জাতীয় কনভেনশনের আগে ডেমোক্রেটিক জাতীয় কমিটি সাইবার হামলার শিকার হয়। পরে হ্যাক হওয়া ই-মেইল ফাঁস হয়ে যায়। এ ছাড়া ডোনাল্ড ট্রাম্প প্রতিদ্বন্দ্বী প্রার্থী হিলারির ই-মেইল হ্যাক করতে রাশিয়াকে প্রকাশ্যে আহ্বান জানান। তীব্র সমালোচনার মুখে অবশ্য পরে তিনি একে তামাশা বলে দাবি করেন।আর ভালো থাকব না—ট্রাম্প: হিলারির সঙ্গে দ্বৈরথে আর ‘ভালো মানুষ’ থাকবেন না বলে জানিয়েছেন রিপাবলিকান প্রার্থী ডোনাল্ড ট্রাম্প। গত শুক্রবার কলোরাডোয় সমর্থকদের তিনি বলেন, ‘আমি আপনাদের সঙ্গে একমত হতে শুরু করেছি। আর ভালো মানুষ থাকব না আমি।’ ডেমোক্রেটিক পার্টির জাতীয় সম্মেলনে বক্তারা ট্রাম্পের কড়া সমালোচনা করার পরিপ্রেক্ষিতেই তিনি এমন মন্তব্য করলেন।
