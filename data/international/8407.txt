
ইউক্রেনে কয়েক মাস ধরে চলে আসা সরকার বিরোধী বিক্ষোভ আজ মঙ্গলবার সহিংস রূপ নিয়েছে। কিয়েভে পুলিশ ও বিক্ষোভকারীদের মধ্যে সংঘর্ষে অন্তত ১৫ জন নিহত হয়েছে বলে জানিয়েছে সিএনএন। ১৪ জন নিহত হওয়ার কথা স্বীকার করেছে দেশটির স্বরাষ্ট্র মন্ত্রণালয়। এঁদের মধ্যে ছয়জন পুলিশও নিহত হয়েছেন বলে দাবি করেছে সরকার।এদিকে ইউক্রেনের পশ্চিমাঞ্চলের শহর লেভিভের আঞ্চলিক প্রশাসনিক ভবন ও পুলিশ সদরদপ্তর দখল করে নিয়েছে বিক্ষোভকারীরা।ইট-পাটকেলের পাশাপাশি বিক্ষোভকারীরা মটোলভ ককটেলও (পেট্রোল বোমা) ব্যবহার করছে। বিক্ষোভকারীদের ছত্রভঙ্গ করতে পুলিশ ব্যবহার করছে কাঁদানে গ্যাস, ফ্লাশ গ্রেনেড ও জলকামান। গত নভেম্বর থেকে চলে আসা এই আন্দোলন আজই সবচেয়ে সহিংস রূপ নিল। কিয়েভের ঐতিহ্যবাহী স্বাধীনতা চত্বরের সামনে অবস্থান নেওয়া ২৫ হাজারের মতো বিক্ষোভকারীদের হটিয়ে দিতে গিয়েই এই সহিংসতা ছড়িয়ে পড়ে।এই ঘটনায় তীব্র নিন্দা জানিয়েছে ইউরোপিয়ান ইউনিয়ন, যুক্তরাষ্ট্র এবং জাতিসংঘ। তবে পরিস্থিতির জন্য রাশিয়া পশ্চিমা দেশ ও ইউরোপিয়ান ইউনিয়নকেই দায়ী করছে। দেশটিতে ‘গৃহযুদ্ধ’ শুরু হওয়ার আশঙ্কাও প্রকাশ করেছে রাশিয়া।এই ঘটনার জন্য দুই পক্ষই পরষ্পরকে দায়ী করছে। তবে সাবেক তারকা বক্সার ও বর্তমান বিরোধী দলীয় নেতা ভাইতালি ক্লিসকো বলেছেন, সরকারের পুলিশ বাহিনী প্রতিবাদকারীদের ওপর চড়াও হওয়াতেই এই মর্মান্তিক ঘটনা ঘটল।বাংলাদেশ সময় রাত সাড়ে তিনটায় এই প্রতিবেদন লেখার সময়ও পরিস্থিতি উত্তপ্ত ছিল। এএফপি, রয়টার্স, সিএনএন।
