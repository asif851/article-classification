
ইউক্রেনের পূর্বাঞ্চলে বিধ্বস্ত মালয়েশিয়ার এমএইচ ১৭ বিমানটি অসংখ্য বস্তুর আঘাতে মধ্য আকাশে ভেঙে যায় বলে দাবি করেছেন নেদারল্যান্ডসের বিশেষজ্ঞরা। তাঁরা বলছেন, ওই বস্তুগুলো প্রচণ্ড বেগে এসে বিমানটিকে আঘাত করে। বিবিসি অনলাইনের খবরে জানানো হয়, ডাচ সেফটি বোর্ডের এক প্রতিবেদনে এ দাবি করা হয়েছে। আজ মঙ্গলবার সকালে প্রতিবেদনটি সংশ্লিষ্ট সংস্থার ওয়েবসাইটে প্রকাশ করা হয়েছে। প্রতিবেদনটিতে দাবি করা হয়েছে, এমএইচ ১৭ বিধ্বস্ত হওয়ার পেছনে যান্ত্রিক বা মনুষ্য ত্রুটির কোনো প্রমাণ পাওয়া যায়নি। ইউক্রেনের পূর্বাঞ্চলে রাশিয়ার সীমান্তবর্তী এলাকায় গত ১৭ জুলাই বিধ্বস্ত হয় এমএইচ ১৭। বিমানটি ২৯৮ জন আরোহী নিয়ে নেদারল্যান্ডসের আমস্টারডাম থেকে মালয়েশিয়ার কুয়ালালামপুর যাচ্ছিল। এ দুর্ঘটনায় আরোহীদের সবাই নিহত হন। বিমানটি রুশপন্থী বিদ্রোহীরা ভূপাতিত করেছে বলে অভিযোগ রয়েছে। তবে এই অভিযোগ অস্বীকার করেছে বিদ্রোহীরা।
