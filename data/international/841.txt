
বছরের শুরুতেই বন্যার কবলে পড়েছে উত্তর-পূর্ব ভারতের আসাম রাজ্য। বন্যার পানিতে ভেসে গেছে বিশ্বের বৃহত্তম নদী-বদ্বীপ মাজুলীর কিছু অংশ।
প্রতিবছরই তিনবার বন্যা আসামের প্রাকৃতিক নিয়ম হয়ে দাঁড়িয়েছে। রাজ্যের প্রধান নদী ব্রহ্মপুত্র এবারও রাজ্যের প্রধান উৎসব বিহুর আনন্দকে বেশ কিছু মানুষের জন্য কান্নায় পরিণত করেছে।
সরকারি সূত্রে খবর, ইতিমধ্যেই ১৭টি গ্রাম বন্যাকবলিত। হাজার খানেক পরিবার পানিবন্দী। মাজুলী দ্বীপের কিছু অংশ পানির তোড়ে ভেসে গিয়েছে ব্রহ্মপুত্রে। বিচ্ছিন্ন হয়ে পড়েছে কমলাবাড়ি ও ভক্ত চাপোরির মধ্যে সড়ক যোগাযোগ। কারণ, সেতু ভেঙে গিয়েছে। সড়কের ওপর দিয়ে বইছে পানি।
প্রসঙ্গত, প্রতিবছরই বৈশাখ, আষাঢ় ও ভাদ্র মাসে বন্যা হওয়া রুটিন হয়ে দাঁড়িয়েছে এ রাজ্যে।
রাজ্য সরকারের পক্ষ থেকে জানানো হয়েছে, তারা জনগণের ভোগান্তি কমাতে এবার বন্যা নিয়ন্ত্রণে আমেরিকার মতো ডিজিটাল পদ্ধতি ব্যবহার করতে চাইছে। বন্যাকবলিত এলাকাগুলোকে জাতীয় মহাকাশ গবেষণা সংগঠনের সাহায্যে আগাম বন্যার পূর্বাভাস ও সতর্কতা পৌঁছে দেওয়া হবে। তা ছাড়া বন্যাকবলিত ও বন্যাপ্রবণ এলাকাগুলোর ডিজিটাল মানচিত্র গঠনের ওপরও গুরুত্ব দেওয়া হচ্ছে। প্রত্যন্ত এলাকায় ন্যাশনাল রিমোট সেনসিং সেন্টার বা এনআরএসসির সাহায্য নেওয়ার কথাও ভাবা হচ্ছে বলে রাজ্য বন্যা নিয়ন্ত্রণ পরিষদ সূত্রে জানা যায়।
