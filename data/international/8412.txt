
মহামারি আকারে ছড়িয়ে পড়া জিকা ভাইরাসের বিরুদ্ধে লড়তে ১৯০ কোটি ডলারের তহবিল গড়ার আবেদন করেছিলেন মার্কিন প্রেসিডেন্ট বারাক ওবামা। কিন্তু তাতে সমর্থন করতে ব্যর্থ হওয়ায় মার্কিন কংগ্রেসের সমালোচনা করলেন তিনি। সতর্ক করে প্রেসিডেন্ট ওবামা বলেন, এ কারণে ভবিষ্যতে দেশটি ‘বড় সমস্যার’ সম্মুখীন হতে পারে।যুক্তরাষ্ট্রে প্রায় ৩০০ অন্তঃসত্ত্বা নারীর দেহে মশাবাহিত জিকা ভাইরাসের অস্তিত্ব ধরা পড়ার কথা প্রকাশ হওয়ার পর প্রেসিডেন্ট ওবামা জিকার জন্য তহবিল গড়তে চাপ দিলেন।গত শুক্রবার মার্কিন প্রেসিডেন্ট বারাক ওবামা বলেন, জিকার জন্য প্রয়োজনীয় তহবিলের অর্ধেকের বিষয়ে সিনেট রাজি হয়েছে এবং এক-তৃতীয়াংশের বিষয়ে সম্মত হয়েছে হাউস অব রিপ্রেজেনটেটিভ। তিনি বলেন, যদিও এই অর্থও (৯৮ কোটি ৯০ লাখ) ইবোলা হুমকি সামাল দিতে বরাদ্দ হওয়া অর্থ সরিয়েই নেওয়া।এদিকে জনস্বাস্থ্য-বিষয়ক যুক্তরাষ্ট্রের প্রধান ইনস্টিটিউট সেন্টার ফর ডিজিজ কন্ট্রোল অ্যান্ড প্রিভেনশনের (সিডিসি) সবশেষ পরিসংখ্যানে দেখা যায়, ১৫৭ জন অন্তঃসত্ত্বা নারী জিকা-পজিটিভ বলে পরীক্ষায় ধরা পড়েছেন এবং অন্য ১২২ জন ধরা পড়েছেন মার্কিন ভূখণ্ডে। তবে এখন পর্যন্ত সংস্থাটি জানায়নি যে যুক্তরাষ্ট্র ও এর ভূখণ্ডে কতজন নারী জিকায় আক্রান্ত হয়েছেন।জিকা ভাইরাসের কারণে মাইক্রোকেফালি বা মস্তিষ্কে ত্রুটি নিয়ে জন্ম নেওয়া শিশুর সংখ্যা বাড়ছে। লাতিন আমেরিকার দেশ ব্রাজিলে এ পর্যন্ত ১ হাজার ৩০০ মাইক্রোকেফালির ঘটনা নিশ্চিতভাবে শনাক্ত হয়েছে।
