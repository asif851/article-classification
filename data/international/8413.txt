
ইউক্রেনের ক্রিমিয়া উপদ্বীপ থেকে রাশিয়ার সেনাদের নিজ ঘাঁটিতে ফিরিয়ে নিতে দেশটির প্রতি আহ্বান জানিয়েছেন মার্কিন প্রেসিডেন্ট বারাক ওবামা। একই সঙ্গে ওবামা সেখানে একটি পর্যবেক্ষণ মিশন স্থাপনের পরামর্শ দিয়েছেন বলে জানান হোয়াইট হাউসের কর্মকর্তারা। আজ বুধবার বিবিসি অনলাইনের প্রতিবেদনে এ তথ্য জানানো হয়।রাশিয়া ইউক্রেনের কৌশলগত এলাকায় নিয়ন্ত্রণ প্রতিষ্ঠা করার পর রাশিয়ার প্রেসিডেন্ট ভ্লদিমির পুতিনের কাছে ওবামা এ অনুরোধ জানান।ক্রিমিয়ায় রাশিয়ার তৎপরতাকে মস্কোর ‘আগ্রাসনমূলক কাজ’ বলে উল্লেখ করেছে যুক্তরাষ্ট্র। পুতিন অবশ্য এ অভিযোগ নাকচ করেছেন। গতকাল মঙ্গলবার তিনি বলেন, এখনো ইউক্রেনে সেনা পাঠানোর প্রয়োজন নেই। তবে দেশের পূর্বাঞ্চলের নাগরিকদের রক্ষায় রাশিয়ার ‘যেকোনো পদক্ষেপ’ নেওয়ার অধিকার রয়েছে। রুশ সেনাদের ক্রিমিয়া দখলের অভিযোগ নাকচ করে দিয়ে তিনি বলেন, রুশপন্থী ইউক্রেনের মানুষ ওই এলাকার নিয়ন্ত্রণ নিয়েছে।ইতিমধ্যে রাশিয়া আন্তমহাদেশীয় ক্ষেপণাস্ত্র পরীক্ষা-নিরীক্ষা করেছে। প্রতিরক্ষা মন্ত্রণালয় জানায়, টোপোল আরএস-১২এম ক্ষেপণাস্ত্রটি কাস্পিয়ান সাগরের কাছে রাশিয়ার কাপুস্তিন ইয়ার টেস্ট রেঞ্জ থেকে কাজাখস্তানের সারি শাগান রেঞ্জে সফলভাবে ছোড়া হয়েছে।মধ্য ও পশ্চিম রাশিয়ায় সামরিক মহড়া শুরু হওয়ার পর রাশিয়া ক্রিমিয়াসহ রুশ ভাষাভাষী এলাকা পূর্ব ইউক্রেনে সামরিক অভিযান চালাতে পারে বলে আশঙ্কা তৈরি হয়।গত শনিবার পুতিনের সঙ্গে আলোচনার পরিপ্রেক্ষিতে ওবামা নৃ-তাত্ত্বিক রাশিয়ান জনগোষ্ঠীর নিরাপত্তার বিষয়টি নিশ্চিত করতে ইউক্রেনে আন্তর্জাতিক পর্যবেক্ষকদের একটি দল পাঠানোর আহ্বান জানান। এ বিষয়ে ওবামা টেলিফোনে জার্মান চ্যান্সেলর আঙ্গেলা ম্যার্কেলের সঙ্গে বিস্তারিত আলোচনা করেছেন। তবে ক্রেমলিন এ বিষয়ে প্রকাশ্যে কোনো মন্তব্য করেনি।এ বিষয়টি নিয়ে আজ প্যারিসে মার্কিন পররাষ্ট্রমন্ত্রী জন কেরি ও রাশিয়ার পররাষ্ট্রমন্ত্রী সেরগেই লাভরভের বৈঠকে বসার কথা।
