
মার্কিন প্রেসিডেন্ট ডোনাল্ড ট্রাম্পের অভিবাসন, বাণিজ্য ও অন্যান্য নীতির সমালোচনা করেছেন কিউবার প্রেসিডেন্ট রাউল কাস্ত্রো। এই প্রথম তিনি ট্রাম্প সম্পর্কে মন্তব্য করলেন। ভেনেজুয়েলার বামপন্থী নেতাদের একটি সম্মেলন উপলক্ষে রাষ্ট্রীয় টিভিতে ভাষণ দেন কিউবার বিপ্লবী নেতা প্রয়াত ফিদেল কাস্ত্রোর বড় ভাই রাউল।সাবেক প্রেসিডেন্ট বারাক ওবামার আমলে কিউবার সঙ্গে সম্পর্কোন্নয়নের প্রক্রিয়া অনেকখানি এগিয়ে নেয় যুক্তরাষ্ট্র। কিন্তু ওবামার নীতি থেকে সরে আসার ইঙ্গিত দিচ্ছেন ট্রাম্প। নির্বাচনী প্রচারণার সময় সম্পর্কোন্নয়নের প্রক্রিয়া আটকে দেওয়ার হুমকি দিয়েছিলেন ট্রাম্প।রাউল কাস্ত্রো ভাষণে ট্রাম্পের বাণিজ্যনীতিকে ‘আত্মম্ভরি’ এবং প্রতিবেশী মেক্সিকো সম্পর্কে নীতিকে ‘অযৌক্তিক’ হিসেবে আখ্যায়িত করেন। তিনি বলেন, মার্কিন সরকারের নতুন উদ্যোগগুলো চরম আত্মকেন্দ্রিক বাণিজ্যের শুরু করবে। এতে প্রতিযোগিতামূলক বাণিজ্য ক্ষতিগ্রস্ত হবে। এই নীতি পরিবেশ-সংক্রান্ত আন্তর্জাতিক চুক্তি লঙ্ঘন করবে। রাউল বলেন, মেক্সিকো সীমান্তে দেয়াল নির্মাণসংক্রান্ত ট্রাম্পের নীতি কেবল ওই দেশটির বিষয় নয়, এই উদ্যোগ পুরো লাতিন আমেরিকার বিরুদ্ধে।হোয়াইট হাউস গত মাসে ঘোষণা দিয়েছে, তারা ওবামা আমলের কিউবা নীতি পুনর্মূল্যায়ন করছে।ফিদেল কাস্ত্রোর নেতৃত্বে কিউবায় ১৯৫৯ সালের সমাজতান্ত্রিক বিপ্লবে সে দেশে যুক্তরাষ্ট্র-সমর্থিত সরকারের পতন হয়। তখন থেকে দুই দেশের মধ্যে বৈরিতা। ওবামা ও রাউল দীর্ঘদিনের বৈরিতার অবসান ঘটাতে সম্মত হন।
 
