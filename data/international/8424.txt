
সোমালিয়ায় নিরাপত্তা রক্ষাকারী বাহিনীর গুলিতে দেশটির এক মন্ত্রীর নিহত হয়েছেন। আবাস আবদুল্লাহি শেখ নামের ওই মন্ত্রীকে জঙ্গিগোষ্ঠীর সদস্য সন্দেহে গুলি করা হয়েছে বলে জানিয়েছে কর্তৃপক্ষ।  আজ বৃহস্পতিবার বিবিসি অনলাইনের প্রতিবেদনে বলা হয়, সোমালিয়ার রাজধানী মোগাদিসুতে প্রেসিডেনশিয়াল প্যালেসের কাছে গতকাল বুধবার নিজের গাড়ির ভেতর গুলিবিদ্ধ হয়ে নিহত হন গণপূর্তমন্ত্রী আবাস আবদুল্লাহি শেখ (৩১)।
দেশটির রাষ্ট্রীয় বেতারের খবরে বলা হয়েছে, এ ঘটনায় দেশটির প্রেসিডেন্ট মোহাম্মদ আবদুল্লাহি মোহামেদ ইথিওপিয়া সফর সংক্ষিপ্ত করে আজ দেশে ফিরেছেন।
প্রতিবেদনে বলা হয়, নিহত আবাস আবদুল্লাহি শেখ দেশটির শরণার্থীশিবিরে বেড়ে উঠেছেন। গত নভেম্বরে তিনি দেশটির কনিষ্ঠ এমপি নির্বাচিত হন। চলতি বছরের ফেব্রুয়ারিতে তিনি মন্ত্রীর দায়িত্ব পান।
পুলিশের মেজর নুর হোসাইন বলেন, গতকাল নিরাপত্তা রক্ষাকারী বাহিনীর সদস্যরা রাস্তায় গাড়ি আটক করে তল্লাশি চালাচ্ছিলেন। এ সময় ওই গাড়িটি জঙ্গি কেউ চালাচ্ছিল বলে সন্দেহ হলে, পুলিশ গুলি চালায়।
মোগাদিসু মেয়রের মুখপাত্র আবদিফাতাহ ওমর হালানে বলেন, নিরাপত্তা বাহিনীর গুলি ভুল করে মন্ত্রী আবাস আবদুল্লাহি শেখের গাড়িতে লেগে যায়। এতে গুলিবিদ্ধ হয়ে তাঁর মৃত্যু হয়।
প্রেসিডেন্ট মোহাম্মদ আবদুল্লাহি মোহামেদ জানিয়েছেন, নিহত মন্ত্রী আবাস আবদুল্লাহি শেখের মরদেহ রাষ্ট্রীয় মর্যাদায় দাফন করা হবে।
