
ভারতের পর এবার পাকিস্তানের একটি গ্রামে ভাইয়ের পরকীয়ার শাস্তি হিসেবে তাঁর ৪০ বছর বয়সী বোনকে গণধর্ষণ করার নির্দেশ দিয়েছে পঞ্চায়েত। এ ঘটনার সঙ্গে জড়িত সন্দেহে ছয়জনকে আটক করেছে পুলিশ। গতকাল শুক্রবার পাকিস্তানের ইংরেজি দৈনিকে ডন-এর অনলাইনে এ কথা জানানো হয়।
খবরে বলা হয়,  ঘটনার সূত্রপাত হয় গত ২৪ জানুয়ারি। ওই দিন গ্রামের এক ব্যক্তি পঞ্চায়েতে অভিযোগ করে তাঁর স্ত্রীর সঙ্গে আজমল নামের এক ব্যক্তির পরকীয়া চলছে। ওই ব্যক্তি এর বিচার দাবি করেন। এ ঘটনার পরিপ্রেক্ষিতে গত বৃহস্পতিবার বিকেলে গ্রামের পঞ্চায়েতে বিচার বসানো হয়। বিচারে ১০ মিনিটের শুনানি শেষে শাস্তি হিসেবে পঞ্চায়েত ঘোষণা করে, বাদী পক্ষের লোকেরা আজমলের তালাকপ্রাপ্ত বোনকে ধর্ষণ করবে। পরে গ্রামবাসী ক্ষোভে ফেটে পড়ে। পরে পঞ্চায়েতের বিচারে অংশ নেওয়া সন্দেহভাজন নয়জনের মধ্যে ছয়জনকে আটক করেছে পুলিশ।
তবে গণধর্ষণের ঘটনা ঘটেছে কি না সে বিষয়ে নিশ্চিত হওয়া যায়নি। কেননা, ওই নারী গণধর্ষণের কথা অস্বীকার করেছেন। তবে স্বজনদের নিরাপত্তার কথা ভেবে ওই নারী আসল ঘটনা আড়াল করে থাকতে পারেন বলে পুলিশের ধারণা। অন্যদিকে বাদী পক্ষের একজনের দাবি, ওই নারীকে বিবস্ত্র করে মারধর করা হয়েছে। তবে কোনো ধর্ষণের ঘটনা ঘটেনি।
কিছুদিন আগে ভারতের পশ্চিমবঙ্গের বীরভূম জেলায় অন্য সম্প্রদায়ের যুবককে ভালোবাসায় এক আদিবাসী তরুণীকে গণধর্ষণের নির্দেশ দেন গ্রামের মোড়লেরা। এর পরিপ্রেক্ষিতে ১৩ জন পুরুষ ওই তরুণীকে গণধর্ষণ করেন।
