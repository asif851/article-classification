
মিয়ানমারের সেনাবাহিনীর বিরুদ্ধে রোহিঙ্গা মুসলিম নির্যাতনের অভিযোগ তদন্তে জাতিসংঘের মানবাধিকার কাউন্সিলের সিদ্ধান্ত নাকচ করে দিয়েছেন দেশটির নেত্রী অং সান সু চি। আজ মঙ্গলবার এএফপির এক প্রতিবেদনে এ কথা বলা হয়েছে।
ব্রাসেলসে সফররত সু চি ইউরোপীয় ইউনিয়নের (ইইউ) কূটনৈতিক প্রধান ফেদেরিকা মগেরিনির সঙ্গে যৌথ সংবাদ সম্মেলন করেন। তখন জাতিসংঘের ওই তদন্তের বিষয়ে জানতে চাওয়া হলে সু চি বলেন, ‘আমরা এর সঙ্গে একমত নই।’
সু চি বলেন, ‘আমরা ওই প্রস্তাবের সঙ্গে যুক্ত নই। কারণ, আমরা মনে করি না প্রকৃত অর্থে যা ঘটেছে, তার সঙ্গে ওই প্রস্তাবের কোনো সম্পর্ক আছে।’
শান্তিতে নোবেল বিজয়ী সু চি আরও বলেন, ওই অঞ্চলে প্রকৃত অর্থে যা দরকার, সে ব্যাপারে কোনো সুপারিশ করা হলে তা ‘আনন্দের সঙ্গে’ গ্রহণ করবে। তবে যেসব সুপারিশ রাখাইন রাজ্যের দুই সম্প্রদায়কে আবার বিভক্ত করবে—তা আমরা গ্রহণ করব না। কারণ, এসব সুপারিশ যেসব সমস্যা সেখানে সব সময়ই ঘটছে, তার সমাধানে কোনো কাজে লাগবে না।
মানবাধিকার সংগঠনগুলো বলছে, মিয়ানমারের সীমান্ত পুলিশের চৌকিতে ভয়াবহ হামলার ঘটনার পর থেকে দেশটির সেনাবাহিনী এক মাস ধরে সংখ্যালঘু রোহিঙ্গা মুসলিমদের ওপর দমনপীড়ন শুরু করে। এ সময়ে কয়েক শ রোহিঙ্গাকে হত্যা করা হয়। প্রায় ৭৫ হাজার রোহিঙ্গা বাংলাদেশে পালিয়ে যায়। মিয়ানমার বরাবরই এসব অভিযোগ অস্বীকার করে আসছে।
