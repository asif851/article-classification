
ভারী বর্ষণের ফলে পাকিস্তানের উত্তরাঞ্চলে আকস্মিক বন্যায় অন্তত ৪৩ জনের মৃত্যু হয়েছে। দেশটির কর্মকর্তারা গতকাল রোববার জানান, দুর্গত এলাকায় হেলিকপ্টারযোগে ত্রাণসামগ্রী পাঠানো হচ্ছে।খাইবার পাখতুনখাওয়া প্রদেশে রোববার গভীর রাতে বৃষ্টি শুরু হয়। এর মধ্যে সবচেয়ে বেশি বৃষ্টি হয় সীমান্তের চিত্রল জেলায়। এক রাতের টানা বৃষ্টিতে সেখানকার প্রত্যন্ত গ্রাম উরসুনে একটি মসজিদ, বহু বাড়িঘর এবং একটি সেনাশিবির তলিয়ে গেছে। স্থানীয় মেয়র মাগফিরাত শাহ বলেন, ওই গ্রামের ৪১ জন প্রাণ হারিয়েছে। এর মধ্যে অন্তত আটজন সেনাসদস্য বলে ধারণা করা হচ্ছে।প্রাদেশিক দুর্যোগ ব্যবস্থাপনা কর্তৃপক্ষের মুখপাত্র লতিফুর রহমান বলেন, মৃত ব্যক্তিদের মধ্যে আটজন নামাজ আদায় করছিলেন। তখনই বানের তোড়ে ঘরটি ভেসে যায়। সামরিক বাহিনীর নেতৃত্বে উদ্ধার ও ত্রাণ তৎপরতা শুরু হয়েছে। দুর্গত মানুষের মধ্যে খাবার ও ওষুধ বিতরণ করা হচ্ছে।সরকারের এক বিবৃতিতে বলা হয়, বন্যার পানিতে ৮২টি বাড়ি ক্ষতিগ্রস্ত হয়েছে। স্থানীয় সরকারি কর্মকর্তা ওসামা ওয়ারাইচ বলেন, আটজনের মরদেহ সীমান্তের ওপারে আফগান ভূখণ্ড থেকে উদ্ধার করা হয়।প্রধানমন্ত্রী নওয়াজ শরিফের কার্যালয় একটি বিবৃতি প্রকাশ করেছে। বন্যায় মৃত ব্যক্তিদের পরিবার-পরিজনের উদ্দেশে তিনি শোক ও সমবেদনা জানিয়েছেন। এদিকে পৃথক ঘটনায় দুই চীনা প্রকৌশলী নিহত ও পাঁচ পাকিস্তানি শ্রমিক আহত হয়েছেন। তারবেলা বাঁধ নির্মাণ প্রকল্পে কাজ করার সময় ভারী বর্ষণের প্রভাবে তাঁদের ওপর একটি ছাদ ধসে পড়েছিল।
