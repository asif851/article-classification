
পশ্চিমবঙ্গের মুখ্যমন্ত্রী মমতা বন্দ্যোপাধ্যায় তিস্তার পানি বণ্টনের ক্ষেত্রে তাঁর অনড় অবস্থানের কথা পুনর্ব্যক্ত করেছেন। তিনি বলেছেন, ‘বাংলার (পশ্চিমবঙ্গ) মানুষকে বঞ্চিত করে, বেইমানি করে তিস্তার জল দিতে পারব না বাংলাদেশকে। আমি বাংলাকে ভালোবাসি। বাংলাদেশকেও ভালোবাসি। তবে রাজ্যকে বঞ্চিত করে তিস্তার জল দিতে পারব না বাংলাদেশকে।’ 
পশ্চিমবঙ্গের নবগঠিত আলিপুরদুয়ার জেলার বীরপাড়ায় আজ বৃহস্পতিবার দুপুরে এক জনসভায় মমতা এ কথা বলেন। তিনি বলেন, আগামী দিনে দিল্লি দখল করবে তৃণমূল। তাই তৃণমূলকে এত ভয় পাচ্ছে বিজেপি। তবে সিবিআই দিয়ে তৃণমূলকে ভয় দেখিয়ে কোনো কাজ হবে না। তৃণমূল ভয় পায় না।আজ তিন দিনের পশ্চিমবঙ্গ সফর শেষ করেছেন বিজেপির সর্বভারতীয় সভাপতি অমিত শাহ। মমতা তাঁর বক্তব্যে অমিত শাহকে কটাক্ষ করে বলেন, ‘সকালে যাচ্ছেন গরিবের বাড়িতে, আর রাতে পাঁচতারা হোটেলে। আপনারা কেউ বিজেপিকে সমর্থন দেবেন না। ওরা বিভেদের রাজনীতি করে, সাম্প্রদায়িক রাজনীতি করে। সাম্প্রদায়িকতা ছড়ায়। ওরা অস্ত্র নিয়ে মিছিল করে। ওদের ঠাঁই বাংলায় নেই।’ মমতা অভিযোগ, বিজেপিকে মদদ দিচ্ছে সিপিএম। আপনারা বাংলাকে সর্বনাশ করতে দেবেন না। বিজেপিতে যাবেন না। মমতা সিপিএমকে কটাক্ষ করে বলেন, দিল্লি থেকে এল রাম, সঙ্গে সিপিএম-বাম।
