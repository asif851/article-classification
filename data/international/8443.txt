
পাকিস্তানের সাবেক ক্রিকেটার ইমরান খানের দল তেহরিক-ই-ইনসাফ (পিটিআই) করাচিতে পুনরায় নেওয়া ভোটে জয়ী হয়েছে বলে বেসরকারি ফলাফলে জানানো হয়েছে। গতকাল রোববার গুলিতে নিহত দলটির জ্যেষ্ঠ নেত্রী জাহরা শাহিদ হুসেইনের দাফন সম্পন্ন হয়েছে। বিবিসি ও রয়টার্সের খবরে এ কথা জানানো হয়।
ইমরান খান এ হত্যাকাণ্ডের জন্য স্থানীয় প্রভাবশালী দল মুত্তাহিদা কওমি মুভমেন্টকে (এমকিউএম) দায়ী করেছেন। তিনি সরাসরি এমকিউএমের প্রধান যুক্তরাজ্যপ্রবাসী আলতাফ হুসেইনকে দায়ী করেন। তবে দলটি ইমরানের এই অভিযোগ অস্বীকার করেছে।
নিহত জাহরা শাহিদ হুসেইন পিটিআই দলের সিন্ধু প্রদেশের নারী শাখার জ্যেষ্ঠ ভাইস প্রেসিডেন্ট ছিলেন। গত শনিবার রাতে বন্দরনগর করাচিতে জাহরাকে তাঁর বাড়ির সামনে অজ্ঞাতপরিচয় সন্ত্রাসীরা খুন করে। গতকাল করাচির একটি মসজিদে জানাজা শেষে তাঁকে দাফন করা হয়।
এখনো কেউ এ হত্যাকাণ্ডের দায় স্বীকার করেনি। হত্যাকাণ্ডের কারণও জানা যায়নি।
