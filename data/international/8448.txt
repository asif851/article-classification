
পাকিস্তানের বেলুচিস্তান প্রদেশে মোহাম্মদ আলী জিন্নাহর স্মৃতিবিজড়িত একটি বাড়ি গতকাল শনিবার বোমা মেরে উড়িয়ে দিয়েছে সন্দেহভাজন জঙ্গিরা। পাকিস্তানের প্রতিষ্ঠাতা জিন্নাহ জীবনের শেষ কিছুদিন জিয়ারত শহরে অবস্থিত ওই বাড়িতে কাটিয়েছিলেন।
জিয়ারত জেলার জ্যেষ্ঠ প্রশাসনিক কর্মকর্তা নাদিম তাহির জানান, স্বয়ংক্রিয় অস্ত্রে সজ্জিত হামলাকারীরা গতকাল ভোররাতে ওই বাড়িতে প্রবেশ করে। বাধা দেওয়ার চেষ্টা করলে একজন নিরাপত্তা প্রহরীকে এ সময় গুলি চালিয়ে হত্যা করা হয়। হামলাকারীরা এরপর বাড়িটির ভেতরে বেশ কিছু বোমা স্থাপন করে। বোমাগুলো পরে দূরনিয়ন্ত্রিত যন্ত্রের মাধ্যমে বিস্ফোরিত করা হয়। এতে এর কাঠের নির্মিত বারান্দা, মেঝে ও সম্মুখভাগ সম্পূর্ণ ধ্বংস হয়ে গেছে। এ হামলার ঘটনায় কেউ দায়িত্ব স্বীকার করেনি। বলে জানিয়েছেন কর্মকর্তারা। এএফপি।
