
নভেম্বরের নির্বাচন বয়কট করতে পারেন মিয়ানমারের গণতন্ত্রকামী নেত্রী অং সান সু চি। গতকাল বৃহস্পতিবার রাজধানী নেপিডোতে সাংবাদিকদের সঙ্গে আলাপকালে এ ইঙ্গিত দেন তিনি। সংবিধানে গুরুত্বপূর্ণ সংশোধনী আনা নিয়ে সংশয় প্রকাশ করেন সু চি। ওই সংশোধনী ছাড়া তাঁর পক্ষে প্রেসিডেন্ট নির্বাচনে অংশ নেওয়া অসম্ভব। আগামী নির্বাচনকে মিয়ানমারের গণতান্ত্রিক সংস্কারের ওপর এক পরীক্ষা হিসেবে দেখা হচ্ছে। সংবিধান সংশোধনের ব্যাপারে এ পর্যন্ত দৃশ্যত অগ্রগতি নেই। এ প্রেক্ষাপটে সু চি গতকাল বললেন, ‘আমরা কোনো বিকল্পই বাদ দিচ্ছি না। ভবিষ্যতে কী ঘটবে, তা এখনই কেউ বলতে পারে না। তাই আমাদের সম্ভাব্য সবকিছুর জন্য হিসাব-নিকাশ করতে হবে।’ এএফপি
