
জাতিসংঘ ঘোষিত প্রথম আন্তর্জাতিক যোগ দিবস ২১ জুন। দিবসটি উপলক্ষে কাল রোববার ভারতের রাজধানী নয়াদিল্লিতে যোগসাধনার সবচেয়ে বড় আসর বসছে। ওই আয়োজনে প্রায় ৩৭ হাজার মানুষ অংশ নেবে বলে আশা করা হচ্ছে। সেখানে থাকছেন স্বয়ং ভারতের প্রধানমন্ত্রী নরেন্দ্র মোদি।
আজ শনিবার টাইমস অব ইন্ডিয়া অনলাইনের প্রতিবেদনে জানানো হয়, ভারতজুড়ে কাল প্রথম আন্তর্জাতিক যোগ দিবসের অনুষ্ঠান হবে। প্রধান অনুষ্ঠানটি হবে রাষ্ট্রপতি ভবন ও ইন্ডিয়া গেটের মধ্যবর্তী রাজপথে।
সকাল ছয়টা ৪০ মিনিটে রাজপথের অনুষ্ঠানস্থলে আসবেন মোদি। প্রাথমিক প্রস্তাবনার পর কয়েক মিনিট কথা বলবেন তিনি। সকাল সাতটায় ৩৫ মিনিটের জন্য যোগে বসবেন মোদি।
রাজপথের অনুষ্ঠানে ৩৭ হাজার মানুষ অংশ নেবে বলে আশা করছে কর্তৃপক্ষ। কোনো একক স্থানে যোগের সবচেয়ে বড় আসর হিসেবে রাজপথের কালকের আয়োজনটি বিশ্ব রেকর্ড হতে পারে।
যোগগুরু বাবা রামদেবসহ চারজন বিশেষজ্ঞ রাজপথের অনুষ্ঠানে উপস্থিত থাকবেন। তাঁদের অনুশীলন ২৮টি বড় পর্দায় দেখানো হবে।
রাজপথের অনুষ্ঠানে বেসামরিক-সামরিক কর্মকর্তা-কর্মচারীরা অংশ নেবেন। প্রায় ৫০টি দেশের ৮০-১০০ জন বিদেশি এই অনুষ্ঠানে অংশ নেবেন বলে আশা করা হচ্ছে।
ভারতজুড়ে বিভিন্ন স্থানে কাল যোগসাধনার অনুষ্ঠান হবে। এসব অনুষ্ঠানে কেন্দ্রীয় মন্ত্রিসভার বিভিন্ন সদস্য অংশ নেবেন।
সরকারি সূত্র জানিয়েছে, দিবসটি পালনে ৩০-৪০ কোটি রুপি খরচ হচ্ছে। এ দিন ডাকটিকিট প্রকাশ করবে সরকার।
ভারতের সরকারি কর্মকর্তা জানান, রাজপথে আন্তর্জাতিক যোগ দিবসের অনুষ্ঠানকে কেন্দ্র করে ব্যাপক নিরাপত্তা-পরিকল্পনা নিয়েছে আইনশৃঙ্খলা রক্ষাকারী বাহিনী।
বার্তা সংস্থা রয়টার্স জানায়, মোদি সরকারের দেওয়া প্রস্তাব গ্রহণ করে ২১ জুনকে প্রথম ‘আন্তর্জাতিক যোগ দিবস’ হিসেবে ঘোষণা করেছে জাতিসংঘ।
গত বছরের সেপ্টেম্বরে জাতিসংঘের সাধারণ পরিষদে প্রথম ভাষণ দেন মোদি। তখন তিনি এমন একটি দিবসকে স্বীকৃতি দিতে জাতিসংঘের প্রতি আহ্বান জানান। মোদি বলেন, তিনি নিজে প্রতিদিন যোগ সাধনা করেন। এটি তাঁর কর্মশক্তি জোগায়। যোগসাধনা করলে রাতে কম ঘুমালেও চলে।
যোগব্যায়াম ও ভেষজ ওষুধকে জনপ্রিয় করতে নভেম্বরে মোদি ভারতে প্রথমবার এ বিষয়ে একজন মন্ত্রী নিয়োগ দেন। সরকারি কর্মকর্তা-কর্মচারীদের জন্য কর্মস্থলে যোগচর্চার একটি পরিকল্পনা নিয়েছেন মোদি।
