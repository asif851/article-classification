
হাসপাতালে গুরুতর অসুস্থ দক্ষিণ আফ্রিকার অবিসংবাদিত নেতা নেলসন ম্যান্ডেলাকে শ্রদ্ধা জানাতে সে দেশে গেছেন মার্কিন প্রেসিডেন্ট বারাক ওবামা। আজ শনিবার বিবিসির অনলাইন ও রয়টার্সের খবরে এ কথা জানানো হয়। খবরে বলা হয়, মার্কিন প্রেসিডেন্টের বিশেষ বিমান এয়ারফোর্স ওয়ানে করে ওবামা গতকাল শুক্রবার বিকেলে দক্ষিণ আফ্রিকার প্রিটোরিয়ায় পৌঁছান। আজ প্রেসিডেন্ট জ্যাকব জুমার সঙ্গে তাঁর সাক্ষাত্ করার কথা। দেশটির প্রধান ধর্মযাজক ডেসমন্ড টুটুর সঙ্গেও সাক্ষাত্ করবেন তিনি। রোববার রাতে তিনি কেপটাউন বিশ্ববিদ্যালয়ে ভাষণ দেবেন। এ ছাড়া, যে দ্বীপে ম্যান্ডেলা ১৮ বছর নির্বাসনে ছিলেন, সেই রোবেন আইল্যান্ডে যাওয়ার কথা রয়েছে ওবামার। তবে দক্ষিণ আফ্রিকা সফরকালে হাসপাতালে চিকিত্সাধীন ম্যান্ডেলার সঙ্গে তাঁর সাক্ষাতের খুব একটা সম্ভাবনা নেই।
গতকাল সেনেগাল ছাড়ার সময় ওবামা সাংবাদিকদের উদ্দেশে বলেন, ‘ম্যান্ডেলার এত দিনের সংগ্রাম ও নেতৃত্বের প্রতি গভীর শ্রদ্ধা জানাই। আমি সরাসরি ম্যান্ডেলাকে নয়, বরং তাঁর পরিবার ও দেশবাসীকে জানাতে চাই, তাদের জন্য রয়েছে যুক্তরাষ্ট্রের জনগণের শ্রদ্ধা ও প্রার্থনা।’
গতকাল ম্যান্ডেলার সাবেক স্ত্রী উইনি মাদিকিজেলা ম্যান্ডেলা মন্তব্য করেন, ম্যান্ডেলার শারীরিক অবস্থা যেহেতু সংকটাপন্ন, তাই ওবামার তাঁর সঙ্গে সাক্ষাত্ করা ঠিক হবে না। তিনি বলেন, ‘ম্যান্ডেলার অবস্থা আগের চেয়ে এখন কিছুটা ভালো হলেও তিনি পুরোপুরি সুস্থ নন।’
২০০৫ সালে নেলসন ম্যান্ডেলার সঙ্গে সাক্ষাতের সুযোগ হয়েছিল ওবামার। তখন তিনি যুক্তরাষ্ট্রের সিনেটর ছিলেন।
‘ম্যান্ডেলা একজন বিশ্ববীর’—এমন মন্তব্য করে ওবামা বলেন, ছাত্র থাকা অবস্থায় তাঁকে অনুপ্রাণিত করেছে ম্যান্ডেলার আদর্শ। তিনি বলেন, ম্যান্ডেলার আদর্শ যুগ যুগ ধরে টিকে থাকবে।
