
‘অত্যন্ত বিষাদগ্রস্ত ছিলাম আমি। একপর্যায়ে ব্লেড দিয়ে নিজের হাতের কবজি কেটে ফেলার চেষ্টা করছিলাম।’ কথাগুলো প্রয়াত ব্রিটিশ রাজবধূ প্রিন্সেস ডায়ানার। নাড়া দেওয়া এই তথ্য আছে কামিলা পার্কারের সঙ্গে ডায়ানার স্বামী প্রিন্স চার্লসের পরকীয়া ও ডায়ানার বিষাদময় জীবন নিয়ে লেখা এন্ড্রু মর্টনের বই ‘ডায়ানা: হার ট্রু স্টোরি’র নতুন সংস্করণে।ডায়ানার বক্তব্যের গোপন একটি রেকর্ডের লিখিত বর্ণনা থেকেই এই তথ্য সামনে এসেছে। এটি প্রকাশিত হয়েছে যুক্তরাজ্যের ট্যাবলয়েড পত্রিকা দ্য সান-এ।ডায়ানা এক ‘বন্ধুর’ সহায়তায় তাঁর জীবনের গোপন কথাগুলো একটি টেপে ধারণ করেন। সেটা সম্ভবত ১৯৯১ সালের ঘটনা। এরপর প্রায় ২০ বছর এটি আড়ালে গোপন অবস্থাতেই ছিল। টেপটি প্রকাশ পাওয়ার পর জানা যায়, প্রিন্স চার্লসের সঙ্গে সেই ‘রূপকথার বিয়ের’ কয়েক সপ্তাহ কাটতে না কাটতেই ডায়ানা অত্যন্ত হতাশ হয়ে পড়েন। তখন তিনি চেয়েছিলেন কবজির শিরা কেটে আত্মহত্যা করতে।‘আত্মহত্যার টেপ’ হিসেবে উল্লেখ করা ওই রেকর্ডে উঠে এসেছে মধুচন্দ্রিমার পর কী করে ডায়ানার জীবন দুঃখ-যাতনায় ভরে ওঠে, সে কথাও। ‘আমি ভীষণ রকম রোগা হয়ে গিয়েছিলাম। লোকজন মন্তব্য করা শুরু করেছিল: “তোমার হাড় দেখা যায়।”...আমার মনে কেবলই কামিলার কথা ঘুরত। আমি তাঁকে (চার্লস) বিশ্বাস করতে পারতাম না।’মর্টনের বইয়ের আগের সংস্করণে ডায়ানার আত্মহত্যার ইচ্ছার কথা থাকলেও তা ছিল ‘বন্ধুদের’ বরাত দিয়ে। আর এখন বইটির নতুন সংস্করণে দেখা যায়, তিনি নিজেই অকপটে বলেছিলেন আত্মহত্যার ইচ্ছার কথা।
 
