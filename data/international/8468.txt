
যুক্তরাষ্ট্রের মিশিগানের অ্যান আরবারে রিয়েল এস্টেট প্রতিনিধিদের এক সভা চলছিল। সেখানে খাবারের আয়োজন বলতে আগে থেকেই পিৎজার অর্ডার দেওয়া ছিল। তো ফরমায়েশ অনুযায়ী খাবার পৌঁছে দিতে গিয়ে সরবরাহকারী বকশিশ হিসেবে পেয়েছেন ২ হাজার ৮৪ মার্কিন ডলার। যা বাংলাদেশি টাকায় ১ লাখ ৬২ হাজারের বেশি।
ভাগ্যবান ওই ব্যক্তির নাম রব। একটি পিৎজা সরবরাহ করে এত টাকা বকশিশ পেয়ে বিস্মিত রব বলেন, ‘আমি শুধু একটি পিৎজা পৌঁছে দিয়েছিলাম।’
আজ শুক্রবার টাইমস অব ইন্ডিয়ার এক খবরে জানানো হয়, কেলার উইলিয়ামস রিয়েলটি কোম্পানির আঞ্চলিক সম্মেলন চলাকালে এ ঘটনা ঘটে। ওই প্রতিষ্ঠানে কর্মরত স্টাসি ম্যাকভে নামের এক ব্যক্তি জানান, তাঁরা সেবা খাতের ওই ব্যক্তিকে শুধু সমাদর করতে চেয়েছেন।
নগদ টাকা ছাড়াও ওই ব্যক্তিকে ভিসা গিফট কার্ড, লটারি টিকিট এবং অনুপ্রেরণা দেয় এমন একটি চিঠি দেওয়া হয়েছে।
ওই পিৎজা হাউসের ব্যবস্থাপক ব্রাইন লেফারভে বলেন, কেবল একটি পিৎজা পৌঁছে দিয়ে এত উপহার পেয়ে সরবরাহকারী ‘পরম আনন্দে’ আছেন।
