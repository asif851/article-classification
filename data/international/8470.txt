

বাড়ি বিক্রির জন্য অনলাইনে বিজ্ঞাপন দিয়েছেন ইন্দোনেশিয়ার এক নারী। আর দশটি বাড়ির মতো একতলা বাড়িটিতে দুটি শয়নকক্ষ, দুটি স্নানাগার, একটি গাড়ি রাখার স্থান ও একটি মাছের পুকুর রয়েছে। কিন্তু তাঁর বিজ্ঞাপনটি দেখে হুমড়ি খেয়ে পড়ছে মানুষ। কারণ বাড়ির ক্রেতার রয়েছে ‘এক বিশেষ প্রস্তাব’। বার্তা সংস্থা এএফপির এক খবরে জানানো হয়, ইন্টারনেটে দেওয়া বিজ্ঞাপনে ওই বাড়িটি উল্লেখ করা বৈশিষ্ট্যর সঙ্গে দেওয়া বিশেষ প্রস্তাবে বলা হয়েছে, ‘আপনি যখন বাড়িটি কিনবেন, চাইলে বাড়ির মালিককে বিয়ের প্রস্তাব দিতে পারেন।’ বিজ্ঞাপনে বাড়ির ছবির সঙ্গে ৪০ বছর বয়সী বাড়িটির মালিক উইনা লিয়ার ছবি দেওয়া হয়েছে। ছবিতে লিনা বাড়ির সামনে রাখা গাড়ির পাশে দাঁড়িয়ে। তবে ওই বিজ্ঞাপনে কিছু শর্ত দেওয়া হয়েছে। ‘প্রকৃত ও এক দামের’ ক্রেতাদের জন্য বিশেষ প্রস্তাবটি প্রযোজ্য হবে। ইন্দোনেশিয়ার জাভা দ্বীপের সলেমানে বাড়িটি কিনতে খরচ হবে ৯৯৯ মিলিয়ন রুপিয়া। বাংলাদেশি টাকায় যা প্রায় ৫৮ লাখ টাকা। এ সংবাদটি প্রচার হওয়ায় সঙ্গে সঙ্গে দ্রুতই তা সামাজিক যোগাযোগের মাধ্যমে ছড়িয়ে পড়ে। বোল্ডিস ৯৯ নামের জনপ্রিয় একটি অনলাইন ফোরাম জানায়, ‘লিয়া দুর্দান্ত স্মার্ট, তিনি বাড়িটি বি​ক্রি করবেন, আবার মালিকও থেকে যাবেন।’বাড়ির মালিক লিয়া বলেন, অনেক সাংবাদিক তাঁর সাক্ষাৎকার নিতে এসেছেন। এ ছাড়া দেশটির পুলিশ তাঁকে জেরা করছে। এমন প্রতিক্রিয়ায় তিনি কষ্ট পেয়েছেন। দুই সন্তানের জননী লিয়া বলেন, বাড়ির ক্রেতা ও তাঁকে বিয়ে করতে পারে এমন এক ব্যক্তিকে খুঁজে দিতে তাঁর বন্ধুকে তিনি বলেছিলেন। ওই বন্ধু বাড়ি কেনাবেচার দালাল। লিয়ার দাবি, সীমিতসংখ্যক মানুষদের সংবাদটি জানানোর জন্য তিনি বন্ধুকে বলেছিলেন। কিন্তু অনলাইনে বিজ্ঞাপন দিতে বলেননি।বিয়ের পাত্রের ব্যাপারে লিয়ার ভাষ্য, ক্রেতা অবিবাহিত বা বিপত্নীক হলে এবং বিয়ের জন্য যদি পাত্রী খুঁজলে আমাকে বলতে পারেন। আমিও তো বিধবা।আজ বুধবার পর্যন্ত কেবল একজন সম্ভাব্য ক্রেতা পাওয়া গেছে। তবে তাঁর বিস্তারিত জানাননি ওই নারী।
