
শ্রীলঙ্কায় পার্লামেন্ট নির্বাচনে আজ সোমবার ভোট নেওয়া হচ্ছে। দেশটির সাবেক প্রেসিডেন্ট মাহিন্দা রাজাপক্ষে আজকের নির্বাচনে জয়ের মধ্য দিয়ে প্রধানমন্ত্রী হিসেবে আবার শাসনক্ষমতায় যাওয়ার স্বপ্ন দেখছেন। বিবিসি অনলাইনের প্রতিবেদনে জানানো হয়, ভোট দেওয়ার যোগ্য ভোটার সংখ্যা প্রায় দেড় কোটি। নির্বাচনের ফল কাল মঙ্গলবার পাওয়া যেতে পারে। আজ স্থানীয় সময় সকাল সাতটায় ভোট গ্রহণ শুরু হয়েছে। বিকেল চারটায় ভোট নেওয়া শেষ হবে। দেশটিতে নির্বাচনী প্রচারের সময় সহিংসতায় চার ব্যক্তি নিহত হয়েছে। পর্যবেক্ষকেরা বলছেন, অতীতের চেয়ে এবার সহিংসতা কম হয়েছে। প্রচারও ছিল অনেক শান্তিপূর্ণ। নির্বাচনকে কেন্দ্র করে নিরাপত্তা জোরদার করতে গতকাল রোববার কয়েক হাজার পুলিশ মোতায়েন করা হয়। পুলিশের পক্ষ থেকে জানানো হয়, বিভিন্ন ভোটকেন্দ্র ও গণনাকেন্দ্র পাহারা দেওয়ার জন্য দেশজুড়ে পুলিশের ৬৩ হাজার সদস্য দায়িত্ব পালন করছেন। প্রয়োজনে তাঁদের সাহায্য করার জন্য আধা সামরিক বাহিনীও প্রস্তুত রয়েছে। আজকের নির্বাচনে জয়ের মধ্য দিয়ে প্রধানমন্ত্রী হিসেবে আবার শাসনক্ষমতায় যাওয়ার স্বপ্ন দেখছেন দেশটির সাবেক প্রেসিডেন্ট মাহিন্দা রাজাপক্ষে। রাজাপক্ষে প্রায় এক দশক ধরে ক্ষমতায় ছিলেন। গত জানুয়ারিতে অনুষ্ঠিত প্রেসিডেন্ট নির্বাচনে তিনি পরাজিত হন নিজের সাবেক সহযোগী মাইথ্রিপালা সিরিসেনার কাছে। দীর্ঘ ৩৭ বছরের তামিল বিচ্ছিন্নতাবাদী লড়াই অবসানে সাফল্যের জন্য সংখ্যাগরিষ্ঠ সিংহলি জনগোষ্ঠীর মধ্যে এখনো ৬৯ বছর বয়সী রাজাপক্ষের জনপ্রিয়তা রয়েছে। তবে সংখ্যালঘু তামিল জনগোষ্ঠীর একটি বড় অংশ তাঁকে অপছন্দ করে। এবার কোনো দলের পক্ষে একক সংখ্যাগরিষ্ঠতা অর্জন সম্ভব নয় বলে মনে করছেন বিশ্লেষকেরা। তা ছাড়া প্রেসিডেন্ট সিরিসেনাসহ নানা পক্ষের বিরোধিতায় রাজাপক্ষেরও ক্ষমতার মঞ্চে প্রত্যাবর্তন সহজ হবে না বলেই বিশ্লেষকদের ধারণা।
