
ভারতের সুপ্রিম কোর্ট গত শুক্রবার একটি মামলার শুনানিকালে মন্তব্য করেছিলেন, রাজনীতিতে চিরস্থায়ী বন্ধু বা শত্রু বলে কিছু নেই। গত শনিবার যেন সেই আবেদনে সাড়া দিলেন পশ্চিমবঙ্গের খাদ্যমন্ত্রী ও কট্টর সিপিএমবিরোধী নেতা জ্যোতিপ্রিয় মল্লিক। পুরোনো বক্তব্য থেকে তিনি ১৮০ ডিগ্রি ঘুরে গেলেন।গত শনিবার উত্তর চব্বিশ পরগনা জেলার বারাসাতে তৃণমূলের এক কর্মিসভায় জ্যোতিপ্রিয় বলেন, ভোটের জন্য সিপিএমসহ সবার বাড়িতে যান। একজন সিপিএম করতেই পারেন। কিন্তু তাঁর বাড়িতে পাঁচবার গেলে তাঁর ভোট তৃণমূলের বাক্সে আসবে।অথচ ২০১১ সালে পশ্চিমবঙ্গে তৃণমূল কংগ্রেসনেত্রী মমতা বন্দ্যোপাধ্যায়ের সরকারের খাদ্যমন্ত্রী হওয়ার পর জ্যোতিপ্রিয় বিভিন্ন সভায় বলেছিলেন, ‘সিপিএমের সঙ্গে কোনো সংশ্রব নয়। ওদের সঙ্গে কোনো আত্মীয়তা নয়। এক সঙ্গে চা খাওয়া নয়, সিপিএমকে একঘরে করে রাখুন।’তাই শনিবার তাঁর বক্তব্য শুনে উত্তর চব্বিশ পরগনা জেলার সিপিএম নেতা নেপালদেব ভট্টাচার্য কটাক্ষ করে বলেন, ‘আগে উনি যেটা বলেছিলেন, সেটা ছিল ওনার মনের কথা, এবার যা বললেন তা হলো ওনার ভোটের কথা।’
