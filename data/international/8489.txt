
ইরাক ও সিরিয়ায় দখল করা ভূখণ্ডে খেলাফত বা ইসলামি রাষ্ট্র প্রতিষ্ঠা করার ঘোষণা দিয়েছে সুন্নি জঙ্গি সংগঠন ইসলামিক স্টেট অব দ্য ইরাক অ্যান্ড দ্য লেভান্ট (আইএসআইএস)।আজ সোমবার বার্তা সংস্থা এএফপি প্রকাশিত প্রতিবেদনে জানানো হয়, গত শুক্রবার ইন্টারনেটে ছড়িয়ে দেওয়া এক অডিও বার্তায় এমন ঘোষণা দিয়েছে আইএসআইএল বা আইএসআইএস।সংগঠনটির মুখপাত্র আবু মোহাম্মদ আল আদনানি বলেন, ‘ইসলামি রাষ্ট্রের সুরা কাউন্সিল বৈঠক করে এই বিষয়ে আলোচনা করেছে। তারা একটি ইসলামি খেলাফত প্রতিষ্ঠার সিদ্ধান্ত নিয়েছে। মুসলমানদের এই রাষ্ট্রের জন্য একজন খলিফা নিয়োগ করা হচ্ছে।’আইএসআইএসের নেতা আবু বকর আল বাগদাদিকে খলিফা বা মুসলিম জাহানের নেতা ঘোষণা করা হবে বলে জানায় এই সংগঠন। তিনি খলিফা ইব্রাহিম নামে পরিচিত হবেন।অডিও বার্তায় দাবি করা হয়, ইসলামি রাষ্ট্রটি সিরিয়ার উত্তরাঞ্চলের আলেপ্পো থেকে ইরাকের পূর্বাঞ্চলীয় দিয়ালা প্রদেশ পর্যন্ত বিস্তৃত হবে।ইরাকের তিকরিত শহর পুনর্দখলে সরকারি বাহিনীর সঙ্গে জঙ্গিদের লড়াই চলছে। ১১ জুন শহরটির দখল নেয় জঙ্গিরা।তিন সপ্তাহ আগে শুরু করে ইরাকের উত্তর ও পশ্চিমাঞ্চলের অধিকাংশ এলাকা নিজেদের দখলে নিয়েছে আইএসআইএস।
