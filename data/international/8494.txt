
তিন দিনের সরকারি সফরে আজ বুধবার ঢাকায় এসেছেন ফিলিস্তিনের প্রেসিডেন্ট মাহমুদ আব্বাস। বাংলাদেশের সঙ্গে বিদ্যমান ‘বিশেষ সম্পর্ক’ আরও এগিয়ে নেওয়াই এ সফরের উদ্দেশ্য বলে জানা গেছে। খবর ইউএনবির। সরকারের এক জ্যেষ্ঠ কর্মকর্তা জানান, আজ বিকেল পাঁচটায় এক বিশেষ বিমানে মাহমুদ আব্বাস ও তাঁর সফরসঙ্গীরা হজরত শাহজালাল আন্তর্জাতিক বিমানবন্দরে পৌঁছান। রাষ্ট্রপতি মো. আবদুল হামিদের আমন্ত্রণে আব্বাস এ সফরে এসেছেন। আব্বাসের সফরসঙ্গীদের মধ্যে আছেন ফিলিস্তিনের পররাষ্ট্রমন্ত্রী রিয়াদ আল মালকি, প্রধান বিচারপতি মাহমুদ আল-হাব্বাস, ফিলিস্তিনি কর্তৃপক্ষের মুখপাত্র নাবিল আবু রুদেনি প্রমুখ। আজ সন্ধ্যা সাতটায় পররাষ্ট্রমন্ত্রী এ এইচ মাহমুদ আলী প্রেসিডেন্ট আব্বাসের সঙ্গে তাঁর হোটেলে সাক্ষাৎ করবেন। কাল দুপুরে আব্বাস সাভারে জাতীয় স্মৃতিসৌধে মুক্তিযুদ্ধে শহীদদের উদ্দেশে শ্রদ্ধা নিবেদন করবেন। বেলা তিনটার দিকে তিনি বঙ্গবন্ধু স্মৃতি জাদুঘর পরিদর্শনে যাবেন। কাল বিকেলে প্রধানমন্ত্রী শেখ হাসিনার সঙ্গে তাঁর কার্যালয়ে একান্ত বৈঠক করবেন ফিলিস্তিনি প্রেসিডেন্ট।
