
ভারতের পাঞ্জাব রাজ্যের এক কারাগারে গতকাল রোববার পুলিশের পোশাক পরা বন্দুকধারীরা হামলা চালিয়ে এক ‘সন্ত্রাসী নেতাসহ’ চার অপরাধীকে মুক্ত করে নিয়ে গেছে। হামলাকারীরা সকালবেলা দুটি গাড়িযোগে নাভা কেন্দ্রীয় কারাগারে পৌঁছে এক প্রহরীকে ছুরি মেরে ভেতরে ঢুকে পড়ে। এ সময় তারা বেশ কিছু গুলি ছুড়লে পুলিশের আরও দুই সদস্য আহত হন। হামলাকারীরা কারাগার থেকে যাঁদের মুক্ত করেছে তাঁদের মধ্যে আছেন হারমিন্দার সিং মিন্টো। পুলিশ বলছে, হারমিন্দার পাঞ্জাবের বিচ্ছিন্নতাবাদী সংগঠন খালিস্তান লিবারেশন ফোর্সের প্রধান। সন্ত্রাসের অন্তত ১০টি মামলায় সাজা হয়েছে তাঁর। খালিস্তানপন্থীদের বিরুদ্ধে ব্যাপক পুলিশি অভিযানের সময় ২০১৪ সালের নভেম্বরে দিল্লি বিমানবন্দর থেকে তাঁকে গ্রেপ্তার করা হয়েছিল। হামলার ঘটনার জেরে ওই কারাগারের ভারপ্রাপ্ত পুলিশ কর্মকর্তাকে বরখাস্ত করা হয়েছে। আরও দুই কর্মকর্তার শাস্তি হয়েছে। পলাতক আসামিদের ধরতে পুলিশ অভিযান চালাচ্ছে। পাঞ্জাবে কড়া সতর্কতা জারির পাশাপাশি প্রতিবেশী দুই রাজ্য হরিয়ানা ও হিমাচল প্রদেশের কর্তৃপক্ষকেও সতর্ক করে দেওয়া হয়েছে।
