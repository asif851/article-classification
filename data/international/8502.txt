
কানাডার পুলিশ হাজারো আদিবাসী নারীর হত্যাকাণ্ডের ঘটনা তদন্তে ব্যর্থ হচ্ছে। গতকাল মঙ্গলবার কানাডার আদিবাসী-বিষয়ক মন্ত্রী এ অভিযোগ তুলে বলেন, এসব হত্যাকাণ্ডের ঘটনাকে আত্মহত্যা, দুর্ঘটনাজনিত বা স্বাভাবিক মৃত্যু হিসেবে অভিহিত করে ভুল ব্যাখ্যা দেওয়া হচ্ছে। ফেডারেল পুলিশের ২০১৪ সালের এক প্রতিবেদনে জানানো হয়, গত তিন দশকে ১ হাজার ৪৯ জন আদিবাসী নারী খুন হয়েছেন। নিখোঁজ হয়েছেন ১৭২ জন নারী। গত বছর পর্যন্ত হালনাগাদ করা হয় এই প্রতিবেদন। তবে আদিবাসী-বিষয়ক মন্ত্রী ক্যারোলিন বেনেট বলেন, ‘এই বেদনাদায়ক ঘটনার বিস্তৃতি আরও বেশি।’ একটি আদিবাসী নারী গোষ্ঠীর দাবি, খুন হওয়া নারীর সংখ্যা চার হাজার হতে পারে। খুন ও নিখোঁজ হওয়ার এসব ঘটনার গণতদন্ত শুরু হওয়ার আগে মন্ত্রী বেনেট ক্ষতিগ্রস্ত আদিবাসী পরিবারের সদস্যদের সঙ্গে কথা বলে জানান, উল্লেখযোগ্যসংখ্যক ক্ষেত্রে এসব ঘটনাকে আত্মহত্যা, দুর্ঘটনাজনিত বা স্বাভাবিক মৃত্যু হিসেবে বর্ণনা করা হয়েছে। তিনি বলেন, ‘পরিবারগুলো নির্দিষ্ট কিছু ঘটনার যে পুনঃ তদন্ত চায়, এতে কোনো সন্দেহ নেই।’ মন্ত্রী বলেন, এমন ঘটনাও ঘটেছে যে, মাথার পেছনে গুলি করে বা পিছমোড়া করে বেঁধে কোনো আদিবাসী নারীকে হত্যা করার ঘটনাকে আত্মহত্যা বলে চালানো হয়েছে। আদিবাসী পরিবার হলেই এসব ঘটনা প্যাঁচ খেয়ে গেছে।
