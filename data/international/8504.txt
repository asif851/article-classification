
তৃণমূল কংগ্রেসের প্রতিষ্ঠাতা সদস্য ও শীর্ষ নেতা মুকুল রায় গতকাল সোমবার দল থেকে পদত্যাগ করেছেন। এ নিয়ে পশ্চিমবঙ্গের রাজনীতিতে তোলপাড় শুরু হয়েছে। মুকুল রায় বিজেপিতে যোগ দেবেন, না নতুন দল গড়বেন—এ প্রশ্নই এখন মুখ্য হয়ে দাঁড়িয়েছে রাজনৈতিক অঙ্গনে।
তবে রাজনৈতিক মহল মনে করছে, মুকুল রায় যেভাবে সারদা, নারদ দুর্নীতি ও ঘুষ–কাণ্ডে জড়িয়ে পড়েছেন, তাতে করে তাঁর বিজেপিতে যোগদান করা ছাড়া উপায় নেই। আর সেই লক্ষ্য নিয়ে তৎপরতা শুরু হয়েছে।
মুকুল রায়ের পদত্যাগের পর বিজেপির রাজ্য সভাপতি দিলীপ ঘোষ জানিয়ে দেন, ‘তৃণমূল মুকুল রায়কে দল থেকে তাড়িয়েছে। এর দায় তাদের। মুকুল রায় আমাদের পার্টিতে আসতে চাইছেন।’
বিজেপির রাজ্য সভাপতি দিলীপ ঘোষ, কেন্দ্রীয় সম্পাদক রাহুল সিনহা, সাংসদ রুপা গঙ্গোপাধ্যায়রা একযোগে বলেছেন, মুকুল রায় একজন দক্ষ সংগঠক। তবে তাঁকে বিজেপি দলে নেবে কি না, তার সিদ্ধান্ত নেওয়ার ভার দলের কেন্দ্রীয় নেতাদের।
রুপা বলেছেন, মুকুল রায়কে দল থেকে বহিষ্কার করা মমতার হঠকারী সিদ্ধান্ত। আসলে উনি কখন কী করেন, তা নিজেও জানেন না। কেন্দ্রীয় সম্পাদক রাহুল সিনহা বলেছেন, মুকুল রায় চলে যাওয়ায় বড় ক্ষতি হলো তৃণমূলের। লাভ হলো বিজেপির।
রাজনৈতিক মহলে শোনা যাচ্ছে, মমতার সঙ্গে রাজনৈতিক দূরত্ব বেড়ে যাওয়ার পর মুকুল রায় যোগাযোগ রক্ষা করেছেন বিজেপি নেতৃত্বের সঙ্গে। বিজেপি থেকে সবুজ সংকেত পাওয়ার পর তিনি তৃণমূল ছাড়ার সিদ্ধান্ত নেন।
মুকুল রায় জানিয়েছেন, পূজার পরেই তিনি রাজ্যসভার সদস্যপদে ইস্তফা দেবেন। তখনই তিনি কেন দল ছাড়লেন বা তাঁর ভবিষ্যৎ কর্মপন্থা কী হবে, তা সবিস্তারে জানাবেন।
