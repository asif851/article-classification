
মিসরে সেনা-সমর্থিত অন্তর্বর্তীকালীন সরকার আজ সোমবার হঠাত্ করেই পদত্যাগ করেছে। দেশটির প্রধানমন্ত্রী হাজেম বেবলাওয়ি টেলিভিশনে জাতির উদ্দেশে দেওয়া এক ভাষণে পদত্যাগের ঘোষণা দেন। বিবিসি ও আল-জাজিরার খবরে এ কথা জানানো হয়।আজ মন্ত্রিসভার বৈঠক শেষে পদত্যাগের সিদ্ধান্ত নেন প্রধানমন্ত্রী হাজেম বেবলাওয়ি। বৈঠকে দেশটির সেনাবাহিনীর প্রধান ও প্রতিরক্ষামন্ত্রী ফিল্ড মার্শাল আবদুল ফাত্তাহ আল সিসি উপস্থিত ছিলেন।মিসরের রাষ্ট্রনিয়ন্ত্রিত ‘আল-আহরাম’ পত্রিকা জানায়, গৃহায়ণমন্ত্রী ইব্রাহিম মিহলিব প্রধানমন্ত্রী বেবলাওয়ির স্থলাভিষিক্ত হতে পারেন বলে ধারণা করা হচ্ছে।গত জুলাই মাসে দেশটিতে গণতান্ত্রিকভাবে নির্বাচিত প্রেসিডেন্ট মুহাম্মদ মুরসিকে উত্খাত করে ক্ষমতা দখল করেন সেনাপ্রধান আবদুল ফাত্তাহ আল সিসি। পরে হাজেম বেবলাওয়িকে প্রধানমন্ত্রী হিসেবে দায়িত্ব দিয়ে অন্তর্বর্তীকালীন সরকার গঠন করা হয়। শিগগিরই নিজেকে প্রেসিডেন্ট পদপ্রার্থী হিসেবে ঘোষণা করতে পারেন সিসি। আর এ জন্যই তড়িঘড়ি করে এ মন্ত্রিসভার পদত্যাগের ঘটনাটি ঘটল বলে গণমাধ্যমগুলো ধারণা করছে।
