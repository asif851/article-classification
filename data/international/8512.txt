
যুক্তরাষ্ট্রের ওয়াশিংটন অঙ্গরাজ্যে বিশাল আকারের একটি ট্রাকের ধাক্কায় একটি সড়কসেতুর অংশ নদীতে ভেঙে পড়েছে। গত বৃহস্পতিবার রাতের এ দুর্ঘটনায় যাত্রীসহ কয়েকটি গাড়ি স্কাগিট নদীতে পড়ে যায়। তবে কেউ নিহত বা গুরুতর আহত হয়নি।
সেতুটির অবস্থান অঙ্গরাজ্যের প্রধান শহর সিয়াটল ও কানাডার ভ্যাঙ্কুভার নগরের মধ্যকার প্রধান সড়কপথে। কর্মকর্তারা জানিয়েছেন, দুর্ঘটনার পর নদী থেকে তিনজনকে জীবিত উদ্ধার করা হয়। অঙ্গরাজ্যের প্রধান পেট্রোল কর্মকর্তা জন বাতিস্তে সাংবাদিকদের বলেন, অজ্ঞাত কোনো কারণে ট্রাকটি সেতুর ওপরের অংশে আঘাত করে। এতে ওই অংশটি ধসে পড়ে। তবে ট্রাকটি সেতু পার হতে সক্ষম হয়। চালক অন্য পাড়ে গিয়ে পুলিশের জন্য অপেক্ষা করছিলেন। কাঠামোগত ত্রুটি না থাকলেও সেতুটি সংকীর্ণ পার্শ্ব রাস্তা এবং কম উচ্চতার জন্য কার্যকারিতার দিক থেকে সেকেলে হিসেবে চিহ্নিত হয়েছিল। বিবিসি।
