
সাড়া জাগানো ওয়েবসাইট উইকিলিকসের প্রতিষ্ঠাতা জুলিয়ান অ্যাসাঞ্জের বিরুদ্ধে ধর্ষণের অভিযোগের তদন্ত না করার সিদ্ধান্ত নিয়েছে সুইডেনের রাষ্ট্রীয় কৌঁসুলির কার্যালয়ের পরিচালক মারিয়ান নাই। আজ শুক্রবার এক প্রেস ব্রিফিংয়ে তিনি বলেছেন, অ্যাসাঞ্জের বিরুদ্ধে জারি করা গ্রেপ্তারি পরোয়ানা প্রত্যাহার করে নেওয়া হয়েছে।
মারিয়ান নাইয়ের এ ঘোষণার মধ্য দিয়ে দৃশ্যত সাত বছরের অচলাবস্থা দূর হচ্ছে। গ্রেপ্তার এড়াতে অ্যাসাঞ্জ ২০১২ সাল থেকে লন্ডনে অবস্থিত ইকুয়েডরের দূতাবাসে বাস করছেন।
লন্ডনের পুলিশ জানিয়েছে, অ্যাসাঞ্জ যদি ওই দূতাবাস থেকে বের হন, তবে তারা তাঁকে গ্রেপ্তার করতে বাধ্য হবে। যুক্তরাজ্যের মেট্রোপলিটন পুলিশ সার্ভিস (এমপিএস) জানিয়েছে, আদালতে আত্মসমর্পণ করতে ব্যর্থ হওয়ার দায় অ্যাসাঞ্জকে ভোগ করতে হবে। এ ধরনের অপরাধে সর্বোচ্চ এক বছরের কারাদণ্ড বা অর্থদণ্ড ভোগ করতে হয়।
যুক্তরাষ্ট্র অ্যাসাঞ্জকে প্রত্যর্পণ করার অনুরোধ জানিয়েছে কি না—এ ব্যাপারে যুক্তরাজ্য কর্তৃপক্ষ কোনো মন্তব্য করেনি। কূটনৈতিক নথিসহ মার্কিন সামরিক বাহিনীর লাখো নথি ফাঁস করার দায়ে যুক্তরাষ্ট্রে অ্যাসাঞ্জকে বিচারের কাঠগড়ায় দাঁড়াতে হতে পারে।
অ্যাসাঞ্জের বিরুদ্ধে ধর্ষণের অভিযোগের তদন্ত প্রত্যাহার করার সিদ্ধান্তকে অ্যাসাঞ্জের সুইডিশ আইনজীবী পার স্যামুয়েলসন তাঁর মক্কেলের ‘পুরো বিজয়’ হিসেবে উল্লেখ করেছেন।
 
