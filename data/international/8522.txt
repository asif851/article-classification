
নভেম্বরের এই শেষ সময়ে আজ বৃহস্পতিবার অনেকটা হুট করেই ঘটনাটা ঘটল। স্থানীয় সময় সকাল সোয়া ছয়টার দিকে তুষারে ঢেকে গেল জাপানের রাজধানী টোকিও এবং আশপাশের এলাকা। ৫৪ বছরের মধ্যে এই প্রথম নভেম্বরে তুষারের দেখা পেলেন জাপানিরা।
টোকিওতে তুষারপাত নতুন কোনো ঘটনা নয়। তবে এমনটা সাধারণত ডিসেম্বরের শেষ দিকে বা জানুয়ারির শুরুর দিকে হয়ে থাকে। নির্ধারিত সময়ে চেয়ে প্রায় ৪০ দিন আগে তুষারপাত দেখে জাপানিরা যেমন আনন্দিত, তেমনি ভোগান্তিও পোহাতে হয়েছে।
জাপান টুডের খবরে জানানো হয়, সকালে রাজধানী টোকিও ও আশপাশের এলাকায় তাপমাত্রা শূন্যে নেমে আসে। তুষারপাতের কারণে যান চলাচল বিঘ্নিত হয়। হঠাৎ করে বেড়ে যায় বিদ্যুতের চাহিদা।
জাপানের পূর্বাঞ্চলীয় রেল কর্তৃপক্ষ জানায়, ভারী তুষারপাতের কারণে দুটি পথে ট্রেন চলাচল বাতিল করা হয়েছে। আর দুটি পথে ট্রেনের সময়সূচি বিলম্বিত হয়েছে।
টোকিও ইলেকট্রিক পাওয়ার কোম্পানি জানায়, ঘরদোর উষ্ণ রাখার প্রয়োজনীয়তা বেড়ে যাওয়ায় সকাল ১০টার দিকে হঠাৎ করে বিদ্যুতের চাহিদাও বেড়ে যায়।
তুষারপাতের কারণে যান চলাচল ব্যবস্থা বিঘ্নিত হতে পারে বলে দেশটির আবহাওয়া অফিসের বরাত দিয়ে জানিয়েছে জাপান টাইমস।

