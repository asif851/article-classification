
সামাজিক যোগাযোগের মাধ্যম ফেসবুকে কিশোরী ধর্ষণের ঘটনা সরাসরি সম্প্রচার করা হয়েছে। ধর্ষণ ও সম্প্রচারের ঘটনায় জড়িত অভিযোগে এক কিশোরকে গ্রেপ্তার করা হয়েছে। তার বিরুদ্ধে গুরুতর ফৌজদারি অপরাধ ও শিশু পর্নোগ্রাফি তৈরির অভিযোগ আনা হয়েছে।
আজ রোববার বিবিসি অনলাইনের এক প্রতিবেদনে বলা হয়, যুক্তরাষ্ট্রের শিকাগো অঙ্গরাজ্যের এ ঘটনায় গ্রেপ্তার কিশোরের নাম প্রকাশ করা হয়নি।
প্রতিবেদনে বলা হয়, ওই কিশোরীকে গত মাসে পাঁচ-ছয়জন কিশোর ধর্ষণ করে। সেই মুহূর্তের ভিডিও চিত্র তারা ফেসবুকে সরাসরি সম্প্রচার করে। সে সময় ফেসবুকের প্রায় ৪০ জন ব্যবহারকারী ওই দৃশ্য দেখলেও কেউই পুলিশে খবর দেয়নি।
নির্যাতনের শিকার কিশোরীর এক আত্মীয় রেজিনাল্ড কিং বলেন, ‘যারা ওই ভিডিও চিত্রটি দেখেছেন, তাঁরা তো প্রাপ্তবয়স্ক। তাঁদের কেউই কি বলতে পারলেন না, এ ব্যাপারে কাউকে জানানো উচিত?’
প্রতিবেদনে আরও বলা হয়, গত ১৯ মার্চ ওই কিশোরী তার পরিবারের সদস্যদের সঙ্গে গির্জায় গিয়েছিল। তারপর থেকে সে নিখোঁজ। নির্যাতনের দৃশ্য ফেসবুকে সরাসরি সম্প্রচার হওয়ার পর ২১ মার্চ ওই কিশোরীর খোঁজ মেলে।
এ ব্যাপারে ফেসবুকের একজন মুখপাত্র বলেন, ‘এটা একটা ভয়ানক অপরাধ। আমরা এ ধরনের ভিডিও চিত্র ফেসবুকে রাখার অনুমতি দিই না। ফেসবুকে মানুষকে নিরাপদ রাখতে আমরা দায়িত্ব নিয়েই কাজ করি। যৌন নির্যাতনের দৃশ্য আমরা মুছে ফেলি।’
চলতি বছরের জানুয়ারিতে শিকাগোতে একইভাবে ফেসবুক লাইভে নির্যাতনের দৃশ্য প্রচার করায় চার ব্যক্তিকে গ্রেপ্তার করে পুলিশ।
