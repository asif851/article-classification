
ভারতের চলচ্চিত্রজগতের সর্বোচ্চ সম্মানজনক দাদাসাহেব ফালকে পুরস্কার পেলেন দেশটির কবি-সাহিত্যিক, গীতিকার ও চলচ্চিত্র পরিচালক গুলজার। দেশটির কেন্দ্রীয় তথ্য ও সম্প্রচার মন্ত্রণালয় গতকাল শনিবার এ ঘোষণা দিয়েছে। শিল্প-সাহিত্যে জীবনব্যাপী অবদানের স্বীকৃতিস্বরূপ তাঁকে এ সম্মান জানানো হচ্ছে।গতকাল সরকারের পক্ষ থেকে আনুষ্ঠানিক ঘোষণার পর থেকে বিশিষ্টজনেরা গুলজারকে (৭৯) অভিনন্দন জানাতে শুরু করেন। আগামী ৩ মে তাঁর হাতে পুরস্কারের ১০ লাখ টাকা ও উত্তরীয় তুলে দেবেন রাষ্ট্রপতি প্রণব মুখার্জি।গুলজারের আসল নাম স্যামপুরণ সিং কালরা। লেখক নাম গুলজার। এই নামেই তিনি সুপরিচিত। গুলজারের জন্ম ১৯৩৪ সালের ১৮ আগস্ট পাঞ্জাবের ঝিলম জেলার দিনা এলাকায়। লেখক হিসেবে প্রতিষ্ঠিত হওয়ার আগে, একসময় মুম্বাইয়ে গাড়ি মেরামতের কাজ করতেন তিনি। কিন্তু কবিতা আর গল্প লেখার প্রতিই তাঁর ঝোঁক ছিল বেশি। তখন তাঁকে ভর্ৎসনা করে তাঁর বাবা বলতেন, ‘লেখক হতে গেলে সারা জীবন তোমার ভাইয়ের ওপর নির্ভরশীল হতে হবে।’গুলজার এর আগে ২০০৪ সালে পদ্মভূষণ পুরস্কার লাভ করেন। ২০০২ সালে পান সাহিত্য আকাদেমি পুরস্কার। এ ছাড়া একাধিকবার জাতীয় চলচ্চিত্র পুরস্কার পেয়েছেন তিনি। স্লামডগ মিলিয়নিয়ার চলচ্চিত্রের ‘জয় হো’ গানটির জন্য তিনি ভারতের আরেক কিংবদন্তির শিল্পী এ আর রহমানের সঙ্গে যৌথভাবে ৮১তম আকাডেমি অ্যাওয়ার্ডে ‘বেস্ট অরিজিনাল সং’ পুরস্কার লাভ করেন। একই গান পরের বছর তাঁকে এনে দেয় গ্র্যামি অ্যাওয়ার্ড।১৯৬৯ সালে ভারতীয় চলচ্চিত্রের জনক দাদাসাহেব ফালকের জন্মশতবার্ষিকী উপলক্ষে এই পুরস্কার চালু করা হয়। একটি নির্দিষ্ট বছরে ওই বছরের ভারতীয় জাতীয় চলচ্চিত্র পুরস্কারের সঙ্গে দাদাসাহেব ফালকে পুরস্কার দেওয়া হয়। হিন্দুস্তান টাইমস।
