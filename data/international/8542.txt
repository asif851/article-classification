
কলকাতাসহ পশ্চিমবঙ্গের বিভিন্ন জেলায় কালবৈশাখীর সময় বজ্রপাতে ১১ জন নিহত হয়েছে। আজ সোমবার সকালে আঘাত হানে এ ঝড়।
পশ্চিমবঙ্গের হাওড়া, হুগলি, উত্তর চব্বিশ পরগনা, দক্ষিণ চব্বিশ পরগনা, মালদহ, মুর্শিদাবাদ, পুরুলিয়া, বর্ধমান, কোচবিহার,বাঁকুড়া, বীরভূম, ঝাড়গ্রাম এবং পূর্ব ও পশ্চিম মেদিনীপুর জেলায় এই ঝড় আঘাত হানে। এতে বিভিন্ন জেলায় বিদ্যুতের সংযোগ বিচ্ছিন্ন হয়ে যায়। সড়কের ওপর ভেঙে পড়ে গাছপালা। ফসলের ক্ষতি হয়। কলকাতায়ও একই ঘটনা ঘটে। কলকাতার বহু সড়কে গাছপালা ভেঙে পড়ে। যানচলাচলে ব্যাঘাত ঘটে। রাস্তাঘাটে পানি জমে যায়। অনেক এলাকায় বিদ্যুতের সংযোগ বিচ্ছিন্ন হয়। এই ঝড়বৃষ্টির মাঝে বজ্রপাতে ৫ জেলায় ১১ জনের মৃত্যু হয়েছে। এর মধ্যে মুর্শিদাবাদে ৩, নদীয়ায় ৩, উত্তর চব্বিশ পরগনায় ২, পশ্চিম মেদিনীপুরে ২ এবং হুগলিতে একজন মারা গেছে। আজ ঝড়ের গতিবেগ ছিল ঘণ্টায় ৬০ কিলোমিটার। পুরুলিয়ায় ও মালদহে শিলাবৃষ্টি হয়েছে। এই শিলা বৃষ্টির ফলে এবার মালদহের আমের ফলনে ক্ষতির আশঙ্কা দেখা দিয়েছে।
 
