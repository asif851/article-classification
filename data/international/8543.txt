
সৌদি আরবের ডেপুটি ক্রাউন প্রিন্স মোহাম্মদ বিন সালমান বলেছেন, তাঁর দেশ ও ইরানের মধ্যে যুদ্ধ হলে তা এ অঞ্চলে বিপর্যয় ডেকে আনবে। একই সঙ্গে এর ব্যাপক প্রভাব পড়বে বিশ্বজুড়ে। তাই নিশ্চিতভাবেই রিয়াদ এ ধরনের কোনো কিছু চায় না।গতকাল বৃহস্পতিবার দ্য ইকোনমিস্ট-কে দেওয়া এক সাক্ষাৎকারে মোহাম্মদ বিন সালমান এসব কথা বলেন।মোহাম্মদ বিন সালমান সৌদি আরবের প্রতিরক্ষামন্ত্রী হিসেবেও দায়িত্ব পালন করছেন। তিনি বলেন, ‘এটা এমন একটা বিষয়, যা অন্তত আমরা আগে থেকে অনুমান করতে পারি না। আর যে বা যারা এ দিকে (যুদ্ধ) যাওয়ার জন্য ইন্ধন জোগাবে বুঝতে হবে তাদের মনে ‘ক্যু’ রয়েছে।’এই অঞ্চলের সঙ্গে যদি যুক্তরাষ্ট্র তাদের সম্পৃক্ততা কমিয়ে দেয় তাহলে এ অঞ্চলের সমস্যা আরও কঠিন হয়ে পড়বে কি না, জানতে চাওয়া হয় সৌদি আরবের ডেপুটি ক্রাউন প্রিন্সের কাছে। জবাবে তিনি বলেন, ‘আমরা বুঝতে পারি যুক্তরাষ্ট্রই এ অঞ্চলের সমস্যা সমাধানে কাজ করছে। এ জন্য তাঁরা বিভিন্ন চেষ্টা চালাচ্ছে। আমরা তাদের সর্বাত্মক সহায়তা দেওয়ার চেষ্টা করি। আমরা আমাদের দৃষ্টিভঙ্গি তুলে ধরার চেষ্টা করি। যুক্তরাষ্ট্রকে অবশ্যই বুঝতে হবে তারা বিশ্বে এক নম্বর। এবং তাদের সেভাবেই আচরণ করা উচিত।’যুক্তরাষ্ট্র কি সেরকম আচরণ করছে না? জবাবে সৌদি আরবের ডেপুটি ক্রাউন প্রিন্স বলেন, ‘এমনটা হতেই পারে। বিষয়টি নিয়ে আমরা উদ্বিগ্ন।’
অারও পড়ুন : ইরান-সৌদি উত্তেজনা কোথায় গিয়ে ঠেকবে?
