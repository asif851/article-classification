
ভারতের ক্রিকেট দলের সাবেক অধিনায়ক সৌরভ গাঙ্গুলী ভারতীয় জনতা পার্টিতে (বিজেপি) যোগ দিয়েছেন বলে গুজব উঠেছে। আজ বৃহস্পতিবার খবরটি তোলপাড় করছে কলকাতাবাসী ও রাজনৈতিক মহলকে। তবে, বিষয়টি নিয়ে হ্যাঁ-না কিছুই বলেননি সৌরভ। গতকাল বুধবার সন্ধ্যায় প্রখ্যাত শিল্পপতি আরপিজি গোষ্ঠীর চেয়ারম্যান হর্ষ গোয়েঙ্কার একটি টুইট বার্তাকে ঘিরে ঘটনার সূত্রপাত। এতে গোয়েঙ্কা লিখেছেন, সৌরভ গাঙ্গুলী বিজেপিতে যোগ দিয়েছেন। খবরটি জানাজানির পর কলকাতার রাজনৈতিক মহলে তোলপাড় শুরু হয়। তবে এ ব্যাপারে সৌরভের কোনো মন্তব্য না থাকায় এ নিয়ে রাজনৈতিক মহলে ধোঁয়াশার সৃষ্টি হয়েছে।এদিকে বিজেপির সাংসদ ও প্রখ্যাত সংগীতশিল্পী বাবুল সুপ্রিয় বলেছেন, ‘আমরা সৌরভ গাঙ্গুলীকে বিজেপিতে নেওয়ার জন্য আলোচনা চালিয়ে যাচ্ছি। উনি এলে বিজেপি আরও শক্তিশালী হবে।’এই খবরের পর সাংবাদিকেরা সৌরভ গাঙ্গুলীর সঙ্গে যোগাযোগ করলে তিনি বিজেপিতে যোগদানের ব্যাপারে হ্যাঁ বা না কোনো উত্তর দেননি। এমনকি হর্ষ গোয়েঙ্কার টুইট নিয়েও কোনো মন্তব্য করেননি তিনি।এর আগে সৌরভ গাঙ্গুলীকে বিজেপিতে যোগদানের আহ্বান জানিয়ে তাঁকে কেন্দ্রীয় ক্রীড়ামন্ত্রীর পদ দেওয়ার প্রস্তাবও দেওয়া হয়েছিল। কিন্তু তা তিনি গ্রহণ করেননি।
