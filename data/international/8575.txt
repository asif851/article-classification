
ভারতের সাধারণ নির্বাচনে সংখ্যাগরিষ্ঠ আসনে এগিয়ে ভারতীয় জনতা পার্টির (বিজেপি) নেতৃত্বাধীন বিজেপির জোট। বেলা সাড়ে ১১টার দিকে শেষ খবর পাওয়া পর্যন্ত তারা এগিয়ে আছে ৩২৭টি আসনে।কংগ্রেসের নেতৃত্বাধীন ইউপিএ জোট ৬৯টি আসনে এগিয়ে। বাকি আর মাত্র একটি আসনের গণনা।এ পর্যন্ত ভোট গণনায় এটা স্পষ্ট যে বিজেপি জোটই নিরঙ্কুশ সংখ্যাগরিষ্ঠ আসন পেয়ে জয়ের পথে রয়েছে। নরেন্দ্র মোদিই হতে যাচ্ছেন ভারতের প্রধানমন্ত্রী। অন্যদিকে কংগ্রেস ১২৪ থেকে ১৩১টি আসন পেতে পারে।ছয় সপ্তাহ ধরে চলা ভারতের লোকসভা নির্বাচনে এবার ভোট পড়েছে ৬৬ দশমিক ৪ শতাংশ। এটি এযাবত্কালের রেকর্ড পরিমাণ ভোট।গতকাল রাতে বারানসি নরেন্দ্র মোদির পোস্টারে ভরে যায়। নরেন্দ্র মোদি ভারতের প্রধানমন্ত্রী পদে ভারতীয় জনতা পার্টির (বিজেপি) প্রার্থী। তিনি গুজরাটের গান্ধীনগরে আজ সারা দিন নিজ বাড়িতেই কাটাবেন। নির্বাচনের ফল ঘোষণা না হওয়া পর্যন্ত তিনি বাড়ি থেকে বের হবেন না। তিনি বরোদা আসন থেকেও নির্বাচনে লড়ছেন। 
কংগ্রেসের সহসভাপতি রাহুল গান্ধী আজ নিজ নির্বাচনী এলাকা আমেথিতে যাবেন। সেখানে নিরাপত্তা জোরদার করা হয়েছে। জয় অবশ্যম্ভাবী ধরে নিয়ে গতকাল থেকে বিজেপির আনন্দ উত্সব করার প্রস্তুতি শুরু হয়েছে। নয়াদিল্লিতে বিজেপির প্রধান কার্যালয়ে দলের নেতা-কর্মীরা একে অন্যকে মিষ্টিমুখ করান। বিজেপির কর্মীরা জানান, তাঁরা দুটি গাড়িভর্তি আতশবাজি রেখেছেন। দিল্লির চাঁদনিচক থেকে ২০ জন বাবুর্চি আনা হয়েছে। তাঁরা এক লাখ লাড্ডু তৈরি করে রেখেছেন।
