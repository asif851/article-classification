
সৌদি আরব থেকে আসা সব ধরনের পণ্যের ওপর নিষেধাজ্ঞা আরোপ করেছে ইরান। আজ বৃহস্পতিবার এএফপির এক প্রতিবেদনে এ তথ্য জানানো হয়।
গত শনিবার শিয়া নেতা শেখ নিমর আল-নিমরসহ ৪৭ জনের মৃত্যুদণ্ড কার্যকরের ঘোষণা দেয় সৌদি কর্তৃপক্ষ। নিমরের মৃত্যুদণ্ড কার্যকরের ঘোষণা দেওয়ার কয়েক ঘণ্টার মধ্যে শনিবার দিবাগত রাতে ইরানে সৌদি আরবের দূতাবাস ও কনস্যুলেট ভবনে হামলা করে ক্ষুব্ধ বিক্ষোভকারীরা। এরপর গত রোববার ইরানের সঙ্গে কূটনৈতিক সম্পর্ক ছিন্ন করে রিয়াদ। এর পাল্টা জবাব হিসেবে ইরান আজ এ ঘোষণা দেয়।
দেশটির সরকার এক বিবৃতিতে জানায়, ‘মন্ত্রিসভা সৌদি আরব থেকে সব ধরনের পণ্য আমদানির ওপর এবং সৌদি পণ্যের ওপর নিষেধাজ্ঞা আরোপ করেছে।’ এমনকি পরবর্তী নোটিশ না দেওয়া পর্যন্ত কোনো ইরানি সৌদি আরবের পবিত্র নগর মক্কায় ওমরাহ করতে যেতে পারবে না বলে উল্লেখ করা হয়।
