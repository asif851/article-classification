
নিউইয়র্ক রাজ্যে ডেমোক্রেটিক (এবং রিপাবলিকান) পার্টির পরবর্তী প্রাইমারি নির্বাচন। এ পর্যন্ত রিপাবলিকান দলের ট্রাম্প ও তাঁর সহযোদ্ধারা একে অপরের বিরুদ্ধে ব্যক্তিগত কাদা-ছোড়াছুড়ির জন্য পরিচিত হয়েছেন। এখন পর্যন্ত ঠিক ততটা নিচে না নামলেও দুই ডেমোক্রেটিক প্রার্থী হিলারি ক্লিনটন ও বার্নি স্যান্ডার্স তুমুল বাগ্যুদ্ধে জড়িয়ে পড়েছেন। তর্কের মুখ্য বিষয় আমেরিকার প্রেসিডেন্ট হওয়ার জন্য সবচেয়ে বেশি কে যোগ্য।কথাটা প্রথমে তুলেছিলেন হিলারি। স্যান্ডার্স অযোগ্য, ঠিক আক্ষরিকভাবে এ কথা তিনি বলেননি, তবে পরোক্ষভাবে হলেও তাঁর যোগ্যতা নিয়ে প্রশ্ন তুলে গত এক সপ্তাহে একাধিকবার আক্রমণের তির তিনি ছুড়েছেন। প্রথমে নিউইয়র্কে, পরে ফিলাডেলফিয়ার জনসভায় হিলারি প্রশ্ন তোলেন, স্যান্ডার্স নানা প্রস্তাব করেছেন বটে, কিন্তু তার অধিকাংশই বাস্তবসম্মত নয়। নিউইয়র্কের ডেইলি নিউজ পত্রিকায় গত সপ্তাহে স্যান্ডার্স একটি দীর্ঘ সাক্ষাৎকারে তাঁর অর্থনৈতিক পরিকল্পনা বিষয়ে বেশ কিছু কথা বলেন, ক্লিনটন শিবির থেকে তাঁকে অস্বচ্ছ ও অগভীর বলে সমালোচনা করা হয়েছে। হিলারি নিজে বলেন, স্যান্ডার্স এসব কথা বলার আগে তাঁর ‘হোমওয়ার্ক’ করে ওঠেননি।হিলারির জবাবে স্যান্ডার্স পাল্টা প্রশ্ন রাখেন, তাঁকে অযোগ্য বলার আগে হিলারি নিজে প্রেসিডেন্ট হওয়ার যোগ্যতা রাখেন কি না, তা ভাবা দরকার। তিনি বলেন, ওয়াল স্ট্রিট থেকে কোটি কোটি ডলার চাঁদা গ্রহণের পর হিলারি নিজেকে আর যোগ্য ভাবতে পারেন না। হিলারির অভিযোগ, স্যান্ডার্স আগ্নেয়াস্ত্র নিয়ন্ত্রণের প্রশ্নে বিরোধিতা করেছেন, অতএব বেপরোয়া গুলিবর্ষণে যেসব স্কুলছাত্র মারা গেছে, তাদের বাবা-মায়ের কাছে তাঁর উচিত হবে ক্ষমা চাওয়া। স্যান্ডার্সের জবাব, ‘আমি বলব, ইরাক যুদ্ধের ফলে যে হাজার হাজার মানুষ মারা গেল, সেক্রেটারি ক্লিনটনের উচিত হবে তাদের পরিবারের কাছে ক্ষমা চাওয়া।’হিলারির যোগ্যতা নিয়ে স্যান্ডার্সের এ সমালোচনা হিলারির মিত্রদের কাছে ভালো লাগেনি। নিউইয়র্কের মেয়র বিল ডি ব্লাজিও ও মিসৌরির সিনেটর ক্লেয়ার ম্যাক কস্কাল কঠোর সমালোচনা করে বলেন, ভারমন্টের এই স্বতন্ত্র সিনেটর ‘সীমা অতিক্রম করে যাচ্ছেন।’হিলারির সমর্থকেরা অবশ্য এ বিষয়ে সচেতন যে স্যান্ডার্সকে কঠোর ভাষায় আক্রমণ করলে তার উল্টো ফল হতে পারে। নিউইয়র্কে জনমত জরিপে হিলারি স্যান্ডার্সের চেয়ে প্রায় ১০ পয়েন্টে এগিয়ে থাকলেও জাতীয় পর্যায়ে তিনি পিছিয়ে। জাতীয় পর্যায়ে তাঁকে সমর্থন করে—এমন লোকের সংখ্যা মাত্র ৪৬ শতাংশ। সমর্থন করে না—এমন লোকের সংখ্যা ৫০ শতাংশ। শুধু মেয়েদের মধ্যে হিলারিকে সমর্থন করে না তাদের সংখ্যা ৫৮ শতাংশ। জাতীয় পর্যায়ে হিলারির চেয়ে এখন পর্যন্ত সামান্য এগিয়ে থাকলেও আফ্রিকান-আমেরিকান ও হিস্পানিকদের মধ্যে স্যান্ডার্সের সমর্থন দ্রুত বাড়ছে।
