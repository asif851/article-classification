
পাকিস্তানের ওয়াগাহ সীমান্তে গত রোববার আত্মঘাতী বোমা হামলার ঘটনার সঙ্গে জড়িত সন্দেহে এ পর্যন্ত ২০ জনকে আটক করা হয়েছে। এদের মধ্যে ১৭ বছর বয়সী এক কিশোরও রয়েছে। ওই কিশোরই মূল হামলাকারী বলে ধারণা করছে পুলিশ।
আজ মঙ্গলবার টাইমস অব ইন্ডিয়ার খবরে জানানো হয়, আটক করা ওই কিশোরের নাম আবদুল রেহমান। সে পাকিস্তানের মুলতান জেলার বাসিন্দা। এক মাস আগে লাহোরের একটি বিদ্যায়াতন থেকে সে হারিয়ে যায়। এর পর থেকেই সে নিখোঁজ ছিল।
পুলিশ জানায়, গোয়েন্দা সংস্থার সদস্যরা ও পুলিশ মুলতানের একটি বাড়িতে তল্লাশি চালিয়ে রেহমানকে গ্রেপ্তার করেছে। তাকে একটি অজ্ঞাত স্থানে রেখে জিজ্ঞাসাবাদ করা হচ্ছে।
চির প্রতিদ্বন্দ্বী দুই প্রতিবেশী ভারত ও পাকিস্তানের একমাত্র পাঞ্জাবের ওয়াগাহ সীমান্তেই প্রতিদিন বর্ণাঢ্য সামরিক কুচকাওয়াজ অনুষ্ঠিত হয়। দুই দেশের হাজারো মানুষ প্রতিদিন ওই আয়োজন দেখতে যান। রোববার সন্ধ্যা সোয়া ছয়টার দিকে ভারত-পাকিস্তান আন্তর্জাতিক সীমারেখা থেকে পাকিস্তানের ৫০০ মিটার ভেতরে ভয়াবহ ওই আত্মঘাতী হামলার ঘটনা ঘটে। হামলায় ৬২ জনের প্রাণহানি ঘটে। আহত হয় শতাধিক মানুষ। হতাহত লোকজনের বেশির ভাগই কুচকাওয়াজ দেখে বাড়ি ফিরছিলেন।
পাকিস্তানের কট্টরপন্থী সংগঠন জানদাল্লাহ ও তেহরিক-ই-তালেবান পাকিস্তানের (টিটিপি) সহযোগী সংগঠন জামাত-উল-আহরার পৃথকভাবে এই হামলার দায় স্বীকার করেছে।
আরও জানতে পড়ুন.....হামলার দায় স্বীকার দুই সংগঠনের পাকিস্তানে আত্মঘাতী বোমা হামলা, নিহত ৫৫
