
দক্ষিণ সুদানে যাত্রীবাহী একটি উড়োজাহাজ অবতরণের সময় বিধ্বস্ত হয়েছে। স্থানীয় সময় সোমবার দেশটির উয়েই বিমানবন্দরের রানওয়েতে এ দুর্ঘটনা ঘটে।
১৭-১৮ জন যাত্রী আহত হয়েছেন বলে প্রাথমিকভাবে জানা গেছে।
বার্তা সংস্থা রয়টার্সের খবরে বলা হয়, বিমানটিতে ৪৪ জন যাত্রী ছিলেন। আহত ব্যক্তিদের নিকটবর্তী হাসপাতালে নেওয়া হয়েছে। রাজধানী জুবা থেকে বিমানটি উড্ডয়ন করে। তবে অবতরণের সময় কেন এ দুর্ঘটনা ঘটেছে তা দেশটির কর্মকর্তারা নিশ্চিত করে কিছু জানাতে পারেননি।
একজন উদ্ধারকর্মী রয়টার্সকে জানিয়েছেন, দুর্ঘটনায় কেউ নিহত হননি। আহত ব্যক্তিদের হাসপাতালে পাঠানো হয়েছে।
 
