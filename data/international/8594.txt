
টাইম ম্যাগাজিনের ২০১৬ সালের ‘পারসন অব দ্য ইয়ার’ হয়েছেন যুক্তরাষ্ট্রের হবু প্রেসিডেন্ট ডোনাল্ড ট্রাম্প। পাঠক জরিপের ভিত্তিতে গতকাল বুধবার টাইম এই ঘোষণা দিয়েছে। এ বিষয়ে এনবিসি টেলিভিশনের ‘টুডে’ শোতে দেওয়া প্রতিক্রিয়ায় ট্রাম্প বলেছেন, এটি তাঁর জন্য বিরাট সম্মানের বিষয়। টাইম-এর তালিকায় ট্রাম্পের পরই দ্বিতীয় অবস্থানে এসেছে হিলারি ক্লিনটনের নাম। এ ছাড়া ফেসবুকের অন্যতম প্রতিষ্ঠাতা মার্ক জাকারবার্গ, রাশিয়ার প্রেসিডেন্ট ভ্লাদিমির পুতিন, ভারতের প্রধানমন্ত্রী নরেন্দ্র মোদি, তুরস্কের প্রেসিডেন্ট রিসেপ তাইয়েপ এরদোয়ানসহ প্রভাবশালী ব্যক্তিদের নাম ওই তালিকায় উঠে এসেছে।
