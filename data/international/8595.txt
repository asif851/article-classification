
ডোনাল্ড ট্রাম্পকে নিয়ে বিরূপ মন্তব্য করে যুক্তরাষ্ট্র থেকে বহিষ্কারের মুখে রয়েছেন একজন মিসরীয় শিক্ষার্থী পাইলট। এমাদেলদিন এলসাইদ নামে ওই শিক্ষার্থী সামাজিক যোগাযোগের মাধ্যম ফেসবুকে লিখেছিলেন, মার্কিন প্রেসিডেন্ট নির্বাচনে রিপাবলিকান দলের মনোনয়নপ্রত্যাশী ট্রাম্পকে হত্যা করলে তিনি বিশ্ববাসীর ধন্যবাদ কুড়াবেন। খবর বিবিসির।২৩ বছর বয়সী এমাদেলদিন এলসাইদের বিরুদ্ধে কোনো অপরাধের অভিযোগ আনেনি মার্কিন কর্তৃপক্ষ। তবে কর্তৃপক্ষ তাঁকে বহিষ্কার করতে চায় বলে জানিয়েছেন এলসাইদের আইনজীবী হানি বুশরা। তিনি ঝামেলা এড়াতে স্বেচ্ছায় যুক্তরাষ্ট্র ছাড়তে সম্মতও হয়েছেন।মার্কিন অভিবাসন কর্তৃপক্ষ বলেছে, এলসাইদ স্বেচ্ছায় নিজ দেশে ফেরত যেতে চাইলে তার অনুমতি দেওয়া হবে। তবে আগামী ৫ জুলাইয়ের মধ্যেই তাঁকে যুক্তরাষ্ট্র ছাড়তে হবে।এমাদেলদিন এলসাইদ বর্তমানে ক্যালিফোর্নিয়া অঙ্গরাজ্যের একটি কারাগারে রয়েছেন। আটক করার আগে তাঁর মার্কিন ভিসা বাতিল করা হয়।আইনজীবী হানি বুশরা গত সোমবার বলেন, এলসাইদকে আটক রাখা অবৈধ। তিনি বার্তা সংস্থা এপিকে বলেন, ‘তাঁকে আটকে রাখা হয়েছে। আমি মনে করি, প্রথমত মুসলিম এবং মধ্যপ্রাচ্যের নাগরিক বলেই তাঁকে আটক করা হয়েছে। যুক্তরাষ্ট্রকে ঘৃণা করে এই ছেলেটা এখন একজন পোস্টার বয় হতে চলেছে।’আসন্ন নির্বাচনে রিপাবলিকান দলের মনোনয়নপ্রত্যাশীদের মধ্যে জনসমর্থনে সবার চেয়ে এগিয়ে রয়েছেন ট্রাম্প। তবে তিনি মুসলিম, নারী ও অভিবাসীদের বিষয়ে বিরূপ মন্তব্য করায় ব্যাপক সমালোচিত হয়েছেন।মিসরীয় যুবক এলসাইদ বলেছেন, ট্রাম্প মুসলিমদের বিষয়ে বিরূপ মন্তব্য করার জন্যই তিনি ফেসবুকে ওই পোস্ট দিয়েছেন।এতে এলসাইদ লিখেছিলেন, ট্রাম্পকে হত্যার দায়ে তিনি যাবজ্জীবন কারাদণ্ড ভোগ করতেও রাজি। এ ঘটনার পর গত ফেব্রুয়ারি মাসের শুরুতে মার্কিন সিক্রেট সার্ভিসের গোয়েন্দারা তাঁকে জিজ্ঞাসাবাদ করেন।
