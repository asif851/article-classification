
সিরিয়া অভিযোগ করেছে, ইসরায়েল গতকাল বৃহস্পতিবার দামেস্ক বিমানবন্দরের কাছে একটি সামরিক ডিপোতে ক্ষেপণাস্ত্র হামলা চালিয়েছে। ওই হামলার ফলে সেখানে প্রচণ্ড বিস্ফোরণ ঘটে। সিরিয়ার মিত্র রাশিয়া এ ঘটনার পর সংযমের আহ্বান জানায়।সিরিয়ার সরকারি বার্তা সংস্থা সানা সামরিক সূত্রকে উদ্ধৃত করে বলেছে, গতকাল ভোরে ইসরায়েলের কয়েকটি ক্ষেপণাস্ত্র বিমানবন্দরের কাছে এক সামরিক স্থাপনায় আঘাত হানে, যাতে বস্তুগত ক্ষয়ক্ষতি হয়। ২০১১ সালে সিরিয়ার গৃহযুদ্ধ শুরু হওয়ার পর থেকে এ পর্যন্ত কয়েকবার সে দেশে বিমান হামলা চালিয়েছে ইসরায়েল। বরাবরের মতো এবারও দামেস্কে এ বিস্ফোরণের ব্যাপারে মন্তব্য করতে অস্বীকৃতি জানিয়েছে দেশটি। তবে দেশটির গোয়েন্দা তৎপরতাবিষয়ক মন্ত্রী ইসরাইল কাৎজ বলেন, এ ঘটনা হিজবুল্লাহর কাছে অস্ত্র সরবরাহকে ঠেকানোর ব্যাপারে সরকারের নীতির সঙ্গে সংগতিপূর্ণ। তবে ইসরায়েলই যে এ হামলা চালিয়েছে, তা নিশ্চিতও করেননি তিনি।
