
হত্যা ও সহিংসতায় প্ররোচনা দেওয়ার অভিযোগে মিসরের ক্ষমতাচ্যুত প্রেসিডেন্ট মোহাম্মদ মুরসির বিচার আগামী ৪ নভেম্বর শুরু হচ্ছে। গতকাল বুধবার দেশটির একটি আদালত এই তারিখ ঘোষণা করেন। রাষ্ট্র নিয়ন্ত্রিত গণমাধ্যমের খবরে এ কথা বলা হয়েছে।প্রেসিডেন্টের একটি ডিক্রি জারি নিয়ে গত বছর মুরসিপন্থী ও মুরসিবিরোধীদের মধ্যে সহিংসতায় সাতজন নিহত হয়। বিচার বিভাগের ওপর ক্ষমতা সুসংহত করার লক্ষ্যে মুরসি ওই ডিক্রি জারি করেছিলেন।মুরসিবিরোধীদের দাবি, ওই সহিংসতায় নিহত ব্যক্তিরা তাঁদের সদস্য। যদিও এ দাবি নাকচ করে দিয়ে ব্রাদারহুড বলে আসছে, নিহত সাতজনের মধ্যে তাঁদের কর্মী-সমর্থকই বেশি।মুরসির বিরুদ্ধে ৫ ডিসেম্বরের ওই ঘটনায় প্ররোচনা দেওয়ার অভিযোগ এনেছেন সরকারি কৌঁসুলিরা।মিসরের রাষ্ট্রনিয়ন্ত্রিত সংবাদ সংস্থা মেনার এক খবরে বলা হয়েছে, আগামী ৪ নভেম্বর মুরসি ছাড়াও একই অভিযোগে ব্রাদারহুডের আরও ১৪ নেতাকে কায়রোর জেলা আদালতে তোলা হবে।কয়েক দিন গণবিক্ষোভের পর গত ৩ জুলাই মুরসিকে ক্ষমতাচ্যুত করে দেশটির সেনাবাহিনী। এরপর থেকে তাঁকে আটক রাখা হয়েছে। তাঁকে ক্ষমতায় পুনর্বহালের দাবিতে মুসলিম ব্রাদারহুডের নেতা-কর্মীসহ হাজারো মানুষ বিক্ষোভ করে আসছে। ইতিমধ্যে নিরাপত্তাবাহিনীর সদস্যদের সঙ্গে কয়েক দফা বড় সংঘর্ষে মুরসির সহস্রাধিক সমর্থক নিহত হয়েছে। গত রোববার কয়েকটি শহরে নিরাপত্তা বাহিনীর সদস্যদের সঙ্গে সংঘর্ষে মুরসির ৫৭ জন সমর্থক নিহত হয়। এ ছাড়া ব্রাদারহুডের কয়েক শ নেতা-কর্মীকে গ্রেপ্তার করা হয়েছে। এএফপি।
