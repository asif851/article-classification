
চীনা জনগণের মধ্যে ‘নগ্ন বিয়ের’ প্রচলন বাড়ছে। সম্প্রতি দেশটিতে পরিচালিত এক জরিপের ফলাফলে এ তথ্য উঠে এসেছে বলে দাবি করেছে একটি সংস্থা। চীনা গণমাধ্যমের খবরের বরাত দিয়ে বার্তা সংস্থা আইএএনএসের প্রতিবেদনে এ তথ্য জানানো হয়। ‘ছি ছি’ বলা শুরু হয়ে গেছে নিশ্চয়ই। যা ভাবছেন, ঘটনা আসলে তা নয়। এই নগ্ন বিয়ে মোটেও পোশাক-পরিচ্ছদের সঙ্গে সংশ্লিষ্ট নয়। চীনা প্রেক্ষাপটে নগ্ন বিয়ে মানে একটি ঘর, একটি গাড়ি, একটি হীরার আংটি এবং যথাযথ আনুষ্ঠানিকতা ছাড়াই বিয়ে।চীনের প্রচলিত রীতি অনুযায়ী বিয়ে করতে হলে পাত্রকে অবশ্যই একটি বাড়ি বা অ্যাপার্টমেন্ট, একটি গাড়ি, আংটি ও ব্যয়বহুল আনুষ্ঠানিকতা বহন করার সক্ষমতা থাকতে হয়। কিন্তু নগ্ন বিয়েতে নবদম্পতিরা শুধু ছবি তুলেই তাঁদের বিয়ের সনদ পেয়ে যান।টাচমিডিয়া নামের একটি সংস্থা গত মাসে চীনে নগ্ন বিয়ের গ্রহণযোগ্যতার বিষয়ে একটি জরিপ পরিচালনা করেছে। এতে দেখা গেছে, চীনা জনগণের মধ্যে এ ধরনের বিয়ের গ্রহণযোগ্যতা বাড়ছে। চীনে প্রচলিত বিয়ের রীতি চ্যালেঞ্জের মুখে পড়তে যাচ্ছে বলে ধারণা করা হচ্ছে।
