
মোবাইল ফোনে পর্নো ছবি দেখায় কিশোর ছেলের ডান হাত কেটে দিয়েছেন এক বাবা। ভারতের তেলেঙ্গানা রাজ্যে গতকাল সোমবার এ ঘটনা ঘটে।
আজ মঙ্গলবার ভারতীয় সংবাদমাধ্যম এনডিটিভির একটি প্রতিবেদনে বলা হয়েছে, ঘটনার পরপরই ‘হত্যাচেষ্টার’ অভিযোগে পুলিশ ওই বাবাকে গ্রেপ্তার করে কারাগারে পাঠিয়েছে।
গ্রেপ্তার হওয়া ব্যক্তির নাম মুহাম্মদ কাইয়ুম কোরেশি (৪৫)। তাঁর ছেলের নাম খালিদ (১৯)। তাঁদের বাড়ি তেলেঙ্গানার পাহাদি শারিফ এলাকায়।
সেখানকার পুলিশ জানিয়েছে, হাত কাটার সময় খালিদ ঘুমাচ্ছিলেন। কোরেশি ভারী ছুরি দিয়ে তাঁর ডান হাতে কোপ দেন। এতে হাতটি বিচ্ছিন্ন হয়ে যায়।  পুলিশ জানিয়েছে, খালিদ স্থানীয় একজন কেবল অপারেটরের সঙ্গে কাজ করেন। মোবাইলে পর্নো চলচ্চিত্র দেখার প্রতি আসক্তির কারণে খালিদের ওপর ক্ষুব্ধ ছিলেন কোরেশি। এ নিয়ে বাবা-ছেলের মধ্যে সম্পর্কের অবনতি ঘটে। কয়েক দিন ধরে খালিদ তাঁর বাবার সঙ্গে অবাধ্য আচরণ করে আসছিলেন।
কোরেশির অভিযোগ, পর্নো ছবিতে আসক্তি থাকার কারণে খালিদ ঠিকমতো কাজে যেতে পারছিলেন না। তাঁর স্বাস্থ্যও ভেঙে যাচ্ছিল। তাঁকে বারবার সতর্ক করা হলেও কোনো লাভ হয়নি। উল্টো অবাধ্য আচরণ করতে থাকেন।
