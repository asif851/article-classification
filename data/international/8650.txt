
পানামার আইনি পরামর্শক প্রতিষ্ঠান মোসাক ফনসেকার ফাঁস হওয়া নথিতে নাম পাওয়া গেছে পাকিস্তানের প্রধানমন্ত্রী নওয়াজ শরিফের। আছে নওয়াজের চার সন্তানের মধ্যে তিনজন মরিয়ম, হাসান ও হোসেনের নাম। এর মধ্যে মেয়ে মরিয়মকে নওয়াজের রাজনৈতিক উত্তরসূরি ভাবা হয়।দ্য ইন্টারন্যাশনাল কনসোর্টিয়াম অব ইনভেস্টিগেটিভ জার্নালিস্টসের (আইসিআইজে) ওয়েবসাইটে প্রকাশিত প্রতিবেদন থেকে জানা যায়, নওয়াজের তিন ছেলে মোসাক ফনসেকার মাধ্যমে পরিচালিত বিভিন্ন অফশোর কোম্পানির মালিকানার অংশীদার। এর মধ্যে রয়েছে ব্রিটিশ ভার্জিন দ্বীপভিত্তিক নিয়েলসেন এন্টারপ্রাইজ লিমিটেড, নেসকল লিমিটেড ও হাঙ্গন প্রোপার্টি হোল্ডিংস লিমিটেড এবং লন্ডনে বিভিন্ন স্থাবর সম্পত্তির মালিক।তবে নওয়াজ শরিফের পরিবার দাবি করেছে, তারা অন্যায় কিছু করেনি। নওয়াজের ছেলে হোসেন নওয়াজ দেশটির জিও টিভিকে বলেন, ‘ওই অ্যাপার্টমেন্টগুলো আমাদের; ওই অফশোর কোম্পানিগুলোও আমাদের। এখানে অন্যায় কিছু নেই। আমি কিছু গোপন করিনি। আমার সেটা করারও দরকার নেই। ব্রিটিশ আইন ও অন্যান্য দেশের আইন মেনেই সবকিছু করা হয়েছে। এসব আইন মোতাবেক, অফশোর কোম্পানির মাধ্যমে অযথা কর এড়ানোর বিষয়টি একটি বৈধ উপায়।’হোসেন আরও বলেন, তিনি ১৯৯২ সালে পাকিস্তান ছেড়েছেন। আর পাকিস্তানি কর আইনে বলা আছে, পাকিস্তানে কেউ ১৩৮ দিনের বেশি অনুপস্থিত থাকলে, তার সম্পদের তথ্য বিবরণী জমা দেওয়ার দরকার নেই।
