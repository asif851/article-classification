
নিউমোনিয়ায় আক্রান্ত হয়ে কয়েক দিনের বিরতির পর আবার নির্বাচনী প্রচারণায় ফিরেছেন যুক্তরাষ্ট্রের প্রেসিডেন্ট নির্বাচনে ডেমোক্রেটিক পার্টির প্রার্থী হিলারি ক্লিনটন। গত বৃহস্পতিবার নির্বাচনের অন্যতম গুরুত্বপূর্ণ রাজ্য নর্থ ক্যারোলাইনার গ্রিনসবোরোতে এক সমাবেশে যোগ দেন হিলারি। এ সময় তাঁকে যথেষ্ট সুস্থ দেখা যায়। এর আগে ১১ সেপ্টেম্বর টুইন টাওয়ারে হামলায় নিহত ব্যক্তিদের স্মরণে এক অনুষ্ঠানে যোগ দেওয়ার সময় তিনি অসুস্থ হয়ে পড়েন। পরে জানা যায় তিনি নিউমোনিয়ায় আক্রান্ত।নর্থ ক্যারোলাইনার সমাবেশে হিলারি বলেন, ‘নির্বাচনের আর দুই মাস বাকি। এই অবস্থায় এখন বাসায় বসে থাকা আমার পক্ষে সম্ভব নয়। নির্বাচনী উত্তাপ ইতিমধ্যে শুরু হয়ে গেছে।’এদিকে ট্রাম্প আনুষ্ঠানিকভাবে স্বীকার করে নিয়েছেন যে, বিদায়ী প্রেসিডেন্ট বারাক ওবামার জন্ম যুক্তরাষ্ট্রেই। তবে এই স্বীকারোক্তির পরও ওবামার জন্মস্থান নিয়ে বিতর্ক সৃষ্টির জন্য ক্ষমা চাননি ট্রাম্প। তিনি এখন এ বিতর্কের জন্য প্রতিদ্বন্দ্বী হিলারিকে দায়ী করছেন। ট্রাম্পের এই স্বীকারোক্তির সুযোগে তাঁর ওপর এবার চড়াও হয়েছে হিলারির শিবির। তারা বলেছে, ট্রাম্পের আচরণ ছিল ন্যক্কারজনক।
