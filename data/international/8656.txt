
ভারতের কেন্দ্রীয় মন্ত্রিসভা থেকে কয়েকজন মন্ত্রীর পদত্যাগের পর নতুন করে নয়জন মন্ত্রী শপথ নিয়েছেন। কেন্দ্রীয় মন্ত্রিসভায় উল্লেখযোগ্য রদবদলের যে ইঙ্গিত গত কয়েক দিন ধরে পাওয়া যাচ্ছিল, এটা তারই প্রক্রিয়া।
আজ টাইমস অব ইন্ডিয়ার প্রতিবেদনে বলা হয়, আজ রোববার সকাল সাড়ে ১০টার দিকে রাষ্ট্রপতি ভবনে ওই নয়জন মন্ত্রী হিসেবে শপথ নিয়েছেন।
নতুন মন্ত্রী হিসেবে শপথ নেওয়া নয়জন হলেন—বিহারের বিজেপি সাংসদ অশ্বিনী কুমার চৌবে, মধ্যপ্রদেশের সাংসদ বীরেন্দ্র কুমার, উত্তর প্রদেশের রাজ্যসভার সাংসদ শিব প্রতাপ শুক্লা, লোকসভার সাংসদ রাজ কুমার সিং, অনন্তকুমার হেজ, সাবেক কূটনীতিক হারদীপ সিং পুরি, সাবেক পুলিশ কর্মকর্তা সত্যপাল সিং, আলফোনস কান্নানথানাম ও যোধপুরের লোকসভা সাংসদ গজেন্দ্র সিং শেখাওয়াত।
প্রতিবেদনে বলা হয়, এই নয়জন আজ শপথ নিলেও কে কোন মন্ত্রিত্ব পাবেন, তা এখনো জানানো হয়নি। এ ছাড়া মন্ত্রিসভায় আরও রদবদল হওয়ার সম্ভাবনা আছে।
এর আগে গত বৃহস্পতিবার পর্যন্ত কেন্দ্রীয় মন্ত্রিসভার বেশ কয়েকজন মন্ত্রী পদত্যাগ করেন। তাঁদের মধ্যে আছেন উমা ভারতী, রাজীব প্রতাপ রুডি, রাধা মোহন সিং, সঞ্জীব বলিয়ান, গিরিরাজ সিংহ, নির্মলা সীতারমণ, ফগ্গন সিং কুলস্তে, কলরাজ মিশ্র, মহেন্দ্র নাথ পাণ্ডে ও বন্দারু দত্তাত্রেয়।
প্রতিবেদনে বলা হয়, নির্মলা সীতারমণকে বিজেপির প্রধান মুখপাত্রের দায়িত্ব দেওয়া হতে পারে। আর রাজীব প্রতাপ রুডিকে দলটির সাংগঠনিক দায়িত্বে আনা হতে পারে। এ ছাড়া মন্ত্রী মহেন্দ্র পাণ্ডেকে উত্তর প্রদেশের বিজেপি সভাপতি করা হয়েছে। সংশ্লিষ্টরা বলছেন, ২০১৯ সালের সাধারণ নির্বাচনকে সামনে রেখেই মন্ত্রিসভায় এই রদবদল করা হচ্ছে।
আরও পড়ুন...ভারতে ছয় মন্ত্রীর পদত্যাগ
 
 
