
সোনার তৈরি চলন্ত সিঁড়ি দিয়ে নামছিলেন সৌদি বাদশাহ সালমান বিন আবদুল আজিজ আল সৌদ। হুট করেই মাঝপথে থেমে যায় এটি। এরপর আর চলেনি তা। শেষে সিঁড়ি ভেঙে উড়োজাহাজ থেকে নেমে আসেন ৮১ বছর বয়সী এই নেতা।
এ ঘটনার ভিডিওচিত্র সম্প্রতি বিভিন্ন সংবাদ সংস্থায় প্রকাশিত হয়েছে। এনডিটিভিতে পোস্ট করা একটি ভিডিওচিত্রে দেখা গেছে, চলন্ত সিঁড়ি দিয়ে নিজের ব্যক্তিগত উড়োজাহাজ থেকে নামছিলেন সৌদি বাদশাহ। পেছন থেকে তাঁকে ধরে ছিলেন এক কর্মকর্তা। কিছুটা চলার পর মাঝপথে সিঁড়িটি থেমে যায়। এ সময় কিছুক্ষণ দাঁড়িয়ে অপেক্ষা করেন বাদশাহ। পরে হেঁটেই নামা শুরু করেন তিনি।
এই ভিডিওচিত্র এরই মধ্যে সামাজিক যোগাযোগের মাধ্যমে ভাইরাল হয়ে গেছে। এ নিয়ে শুরু হয়েছে আলোচনার ঝড়। অনেকেই এ ঘটনায় নানা ধরনের মন্তব্য করছেন।
সৌদি কোনো বাদশাহ এই প্রথম রাশিয়ায় রাষ্ট্রীয় সফর করছেন। গত বুধবার তিনি মস্কোয় পৌঁছান। দুই দেশই এ সফরকে ‘ঐতিহাসিক’ বলে অভিহিত করেছে। রাশিয়া সফরে সৌদি আরবের একটি উচ্চপর্যায়ের প্রতিনিধিদলের নেতৃত্ব দিচ্ছেন বাদশাহ সালমান।
সৌদি বাদশাহর সফরের সঙ্গে সংশ্লিষ্ট নাম প্রকাশে অনিচ্ছুক এক ব্যক্তি ব্লুমবার্গকে জানান, সফর উপলক্ষে প্রায় ৮০০ কেজি খাবার আনা হয়েছে রাশিয়ায়। বাদশাহর সঙ্গে এসেছেন দেড় হাজার সফরসঙ্গী। তাঁরা কেউ কেউ কিছু ব্যক্তিগত কর্মচারীও নিয়ে এসেছেন। বাদশাহ সালমান যে হোটেলে আছেন, সেখানে তিনি নিজস্ব আসবাব ব্যবহার করছেন। এগুলো সৌদি আরব থেকে নিয়ে এসেছেন তিনি।
চলতি সফরে সৌদি আরব ও রাশিয়ার মধ্যে অস্ত্র কেনার চুক্তি প্রায় চূড়ান্ত হয়ে গেছে। এ ছাড়া তেলের বাজার স্থিতিশীল রাখার বিষয়েও আলোচনা করছে দুটি দেশ।
