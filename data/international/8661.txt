
দুর্নীতির মামলায় মিসরের সাবেক স্বৈরশাসক হোসনি মোবারক (৮৬) ও তাঁর দুই ছেলের কারাদণ্ড বাতিল করেছেন মিসরের আদালত। তবে মামলাটি পুনর্বিচারের নির্দেশ দেওয়া হয়েছে। এ রায়ের আলোকে মোবারক শিগগিরই ছাড়া পাচ্ছেন বলে দাবি করেছেন তাঁর আইনজীবী। তবে সরকারি সূত্রে বলা হয়েছে, তিনি আপাতত মুক্তি পাচ্ছেন না। খবর এএফপি, রয়টার্স ও বিবিসির।সরকারি বার্তা সংস্থা মেনা একজন নিরাপত্তা কর্মকর্তাকে উদ্ধৃত করে বলেছে, বিচার বিভাগের তরফ থেকে মুক্তির নির্দেশ না দেওয়া পর্যন্ত সাবেক প্রেসিডেন্ট আটক থাকবেন। অভিযোক্তারা বা পুনর্বিচারকারী আদালত নির্দেশ দিলেই কেবল তিনি মুক্তি পাবেন।প্রেসিডেন্ট প্রাসাদের রক্ষণাবেক্ষণ কাজের নামে সরকারি তহবিল থেকে অর্থ আত্মসাতের দায়ে মোবারককে গত বছরের মে মাসে দোষী সাব্যস্ত করেন কায়রোর একটি নিম্ন আদালত। তাঁকে এ জন্য তিন বছরের কারাদণ্ড দেওয়া হয়। একই মামলায় মোবারকের দুই ছেলে আলা ও গামালকে চার বছর করে কারাদণ্ড দেওয়া হয়।মিসরের শীর্ষ আপিল আদালত কোর্ট অব ক্যাসেশন গতকাল দেওয়া আদেশে ঘোষণা দেন, মোবারক ও তাঁর দুই ছেলের দণ্ড বাতিল করা হলো। কারণ, নিম্ন আদালতে মামলাটির বিচারের ক্ষেত্রে আইনগত প্রক্রিয়াগুলো যথাযথভাবে মানা হয়নি। এরপর মামলাটি পুনর্বিচার করার নির্দেশ দেন আদালত।৩০ বছর ধরে মিসর শাসন করার পর ২০১১ সালে গণ-আন্দোলনে ক্ষমতাচ্যুত হন মোবারক। তাঁর বিরুদ্ধে মোট চারটি মামলা হয়েছিল। তিনটি মামলা আগেই প্রত্যাহার করে নেওয়া হয়েছে। মামলা তিনটি হলো ২০১১ সালের আন্দোলনের সময় বিক্ষোভকারীদের হত্যার ষড়যন্ত্র করা, বাজারদরের চেয়ে কম দামে ইসরায়েলের কাছে গ্যাস বিক্রি ও অন্যান্য দুর্নীতি। এ তিনটি মামলাই গত নভেম্বরে প্রত্যাহার করে নেওয়া হয়।৪ নম্বর মামলাটিতে দেওয়া দণ্ডাদেশ বাতিল হওয়ায় মোবারক মুক্তি পাচ্ছেন কি না, কোর্ট অব ক্যাসেশন তা উল্লেখ করেননি। তবে গতকালের আদেশের পর পর মোবারকের একজন আইনজীবী ফরিদ আল-দিব বলেন, তিনি শিগগিরই মুক্তি পাচ্ছেন। আইনজীবীর যুক্তি, সাবেক প্রেসিডেন্টের যে তিন বছরের সাজা হয়েছিল, তা তিনি এরই মধ্যে খেটে ফেলেছেন। মিসরের গণমাধ্যমও বলছে, মোবারক ১৭ জানুয়ারি মুক্তি পাবেন বলে মনে হচ্ছে।
