
ভারতের আইনসভার উচ্চকক্ষ রাজ্যসভায় তৃণমূল কংগ্রেসকে না জানিয়ে ভারত ও বাংলাদেশের ছিটমহল বিনিময়ের লক্ষ্যে সংবিধান সংশোধনী বিল পেশ করায় চটেছেন পশ্চিমবঙ্গের মুখ্যমন্ত্রী ও তৃণমূলের নেত্রী মমতা বন্দ্যোপাধ্যায়।
প্রতিক্রিয়ায় গতকাল বুধবার রাতেই মমতা ফেসবুকে লিখেছেন, ‘পশ্চিমবঙ্গের এক ইঞ্চি জমিও ছাড়া হবে না। পশ্চিমবঙ্গ, আসাম, ত্রিপুরা এবং উত্তর-পূর্বাঞ্চলের জন্য এক হয়ে মানুষ লড়াই করবে।’ তিনি বলেন, ‘রাজ্যসভায় বিল পেশের ঘটনা অত্যন্ত দুর্ভাগ্যজনক ও নির্লজ্জ। আমরা সরকারের এই সিদ্ধান্ত গ্রহণ করছি না, করছি না, করছি না। পশ্চিমবঙ্গ সরকারও এই আইন প্রয়োগ করবে না।’
মমতা আরও লিখেছেন, ‘আমরা আমাদের মাতৃভূমিকে ভালোবাসি। লোকসভা  নির্বাচনের আগে রাজনৈতিক উদ্দেশ্য চরিতার্থ করতে দেশের শাসন ক্ষমতায় থাকা একটি নির্দিষ্ট রাজনৈতিক দল এই  চমক দিল। রাজ্য সরকারের অনুমতি না নিয়ে একতরফাভাবে এই বিল পেশের ঘটনা মানুষের অধিকারকে ভেঙে গুঁড়িয়ে দেওয়ার এ এক প্রবণতা।’
এদিকে গতকাল বিল পেশের পর তৃণমূলের সাংসদেরা ওয়েলে নেমে প্রতিবাদ জানানোর পাশাপাশি ‘আলিবাবা চল্লিশ চোর’ বলে ওয়েল নেমে স্লোগান দিতে থাকেন।
তৃণমূলের সাংসদ সুখেন্দু শেখর রায় বলেছিলেন, ‘৪১ বছর আগে সম্পাদিত ইন্দিরা-মুজিব চুক্তি ইতিমধ্যেই মৃত। তাঁকে ফের মনমোহন-হাসিনা বাঁচিয়ে তুলেছে। এতে করে ভারতের ভৌগোলিক সীমানা পরিবর্তনের মতো সংবিধান সংশোধনের প্রস্তাব রাজ্যসভায় পেশ করে দেশের ক্ষতি করছে কংগ্রেস।’
