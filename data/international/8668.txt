
ব্রাজিলে গণপরিবহনের ক্রমবর্ধমান ভাড়া এবং ২০১৪ সালের বিশ্বকাপ আয়োজনের ব্যয় নিয়ে ক্ষোভ ছড়িয়ে পড়েছে। গত সোমবার দেশটির বড় নগরগুলোতে এ নিয়ে বেশ কয়েকটি প্রতিবাদ মিছিল বের হয়।
সবচেয়ে বড় প্রতিবাদটি হয় রিও ডি জেনিরোতে। সেখানে এক লাখের মতো লোক শান্তিপূর্ণ মিছিলে অংশ নেয়। রাজধানী ব্রাজিলিয়াতে বিক্ষোভকারীদের অনেকে জাতীয় কংগ্রেস ভবনের নিরাপত্তা বেষ্টনী ভঙ্গ করে ছাদে উঠে যায়। লাতিন আমেরিকার শীর্ষ অর্থনীতির দেশটিতে গত ২০ বছরের মধ্যে এটা সবচেয়ে বড় প্রতিবাদ-বিক্ষোভের ঘটনা।
এর সূত্রপাত ঘটে ২ জুন। এদিন সাও পাওলো নগরের গণপরিবহনের ভাড়া জনপ্রতি তিন রিয়াল (১২০ টাকার মতো) থেকে বাড়িয়ে ৩ দশমিক ২০ রিয়াল করা হয়। কর্তৃপক্ষ বলছে, মুদ্রাস্ফীতির তুলনায় বৃদ্ধি অনেক কম। ২০১১ সালের জানুয়ারি মাসে শেষ ভাড়া বাড়ানো হয়। সরকারি হিসাবে তখন থেকে দেশে মুদ্রাস্ফীতির হার ১৫ দশমিক ৫।
ব্রাজিল শিগগিরই বিশ্বকাপ ফুটবল ও অলিম্পিকের আয়োজন করতে যাচ্ছে। এই প্রেক্ষাপটে দেশের অনেকেই অভিযোগ করছে স্বাস্থ্য ও শিক্ষায় ব্যয় না করে বিপুল অর্থের অপচয় করা হচ্ছে। এদিকে রাজনৈতিক নেতাদের বিরুদ্ধে স্বজনপ্রীতি ও দুর্নীতির অভিযোগ উঠেছে।
সোমবার ১১টি শহরে বিক্ষোভ হয়। সাও পাওলোতে বিক্ষোভকারীরা ‘জনগণ জেগে উঠেছে’সহ বিভিন্ন স্লোগান দেয়। কর্মসূচি মূলত শান্তিপূর্ণ থাকলেও রিওতে বিক্ষোভকারীদের অনেকে পুলিশের ওপর ইটপাটকেল নিক্ষেপ করে এবং একটি গাড়িতে আগুন জ্বালিয়ে দেয়। এ সময় পাঁচজন পুলিশ সদস্য আহত হন। বিক্ষোভকারীরা রাজ্য পরিষদ ভবনের বাইরে আগুন জ্বালিয়ে ভবনটির কিছু ক্ষতিও করে। পুলিশ তাদের ছত্রভঙ্গ করতে টিয়ার গ্যাস, পেপার স্প্রে ও রাবার বুলেট ব্যবহার করে। বিবিসি।
