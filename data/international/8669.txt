
ভারতের মধ্যপ্রদেশে ১২ বছর বা তার কম বয়সী শিশু ধর্ষণ ও গণধর্ষণের শাস্তি মৃত্যুদণ্ড করার সিদ্ধান্ত নিয়েছে রাজ্য সরকার। গতকাল রোববার রাজ্যের মন্ত্রিসভার বৈঠকে এ সিদ্ধান্ত নেওয়া হয়। ওই বৈঠকে সভাপতিত্ব করেন মধ্যপ্রদেশের মুখ্যমন্ত্রী শিবরাজ সিং চৌহান।ভারতের বিভিন্ন গণমাধ্যমের খবরে বলা হয়, মধ্যপ্রদেশে সাম্প্রতিক কালে ধর্ষণ ও যৌন হেনস্তা বেড়ে যাওয়ায় রাজ্য সরকার এ সিদ্ধান্ত নিয়েছে। এ নিয়ে একটি সংশোধনী বিল চলতি রাজ্য বিধানসভার অধিবেশনে পেশ করা হবে। আজ সোমবার রাজ্য বিধানসভার বৈঠক শুরু হচ্ছে। সেখানে বিলটি অনুমোদন করা হলে তা কেন্দ্রীয় স্বরাষ্ট্র মন্ত্রণালয়ের অনুমোদনের জন্য পাঠানো হবে। পরে বিলটি অনুমোদিত হলে তা রাষ্ট্রপতির অনুমোদনের জন্য পাঠানো হবে। রাষ্ট্রপতি অনুমোদন দিলে বিলটি আইনে পরিণত হবে।রাজ্যের স্বরাষ্ট্রমন্ত্রী ভূপেন্দ্র সিং বলেছেন, গত দুই মাসে মধ্যপ্রদেশে ধর্ষণ ও যৌন অত্যাচারের ঘটনা বেড়ে গেছে। এ মাসের প্রথম সপ্তাহে এক কিশোরী কোচিং থেকে ফেরার পথে গণধর্ষণের শিকার হয়। এরপরই রাজ্য সরকারের টনক নড়ে। তারা এ–সংক্রান্ত নতুন আইন এবং পুরোনো আইন সংশোধনের উদ্যোগ নেয়।
ভারতের ন্যাশনাল ক্রাইম রেকর্ডস ব্যুরোর প্রতিবেদনে বলা হয়, ২০১৫ সালে এই রাজ্যে ৪ হাজার ৩৯১টি ধর্ষণের ঘটনা ঘটে। আর ২০১৪ সালে এই সংখ্যা ছিল ৫ হাজার ৭৬। অন্যদিকে, ২০১৬ সালের ১ ফেব্রুয়ারি থেকে ২০১৭ সালের মধ্য ফেব্রুয়ারি পর্যন্ত এই সংখ্যা ছিল ৪ হাজার ২৭৯। এর মধ্যে আবার অপ্রাপ্তবয়স্ক ছিল ২ হাজার ২৬০ জন।
