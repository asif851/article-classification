
ভারতের জম্মু ও কাশ্মীর সীমান্তবর্তী রাজৌরি এলাকায় পাকিস্তানি সেনাদের গুলিতে ভারতের সীমান্তরক্ষী বাহিনীর (বিএসএফ) এক সেনা নিহত হয়েছেন। আহত হয়েছেন আরও তিনজন। পিটিআইয়ের খবরে এ তথ্য জানা গেছে।
গতকাল রোববার রাতে এ ঘটনা ঘটে। এ নিয়ে গত ২৪ ঘণ্টায় তৃতীয়বারের মতো যুদ্ধবিরতি ভঙ্গ করল পাকিস্তান।
নর্দার্ন কমান্ড অব ইন্ডিয়ান আর্মি সামাজিক যোগাযোগের মাধ্যম টুইটারে দেওয়া এক বার্তায় জানায়, ভারত এই গুলির জবাব দেবে।
এনডিটিভির খবরে জানানো হয়, ভারতীয় এক সেনা কর্মকর্তা বলেন, রাজৌরি সীমান্তে পাকিস্তানি সেনারা গুলি ছোড়ে। এতে চারজন সেনা আহত হয়েছেন। তিনি আরও বলেন, পাকিস্তানের সেনাবাহিনীকে পাল্টা জবাব দিচ্ছে ভারত। শেষ খবর পাওয়া পর্যন্ত ওই এলাকায় গোলাগুলি চলছে।
এক দিন আগে গত শনিবার নিয়ন্ত্রণরেখা বরাবর রাজৌরির নওশেরা ও সুন্দরবানি এলাকায় পাকিস্তানের সেনাবাহিনী মর্টার হামলায় বিএসএফের এক সেনা ও এক নারী আহত হন।
ভারতের তথ্য অনুযায়ী, গত ২৯ সেপ্টেম্বর সার্জিক্যাল স্ট্রাইকের পর থেকে জম্মু-কাশ্মীরের নিয়ন্ত্রণরেখা এবং আন্তর্জাতিক সীমান্তে পাকিস্তানের হামলার ঘটনা ঘটেছে ২৮৬ বার। পাকিস্তানের সেনাবাহিনীর গুলিতে ২৬ জন নিহত হয়েছেন। এর মধ্যে ১৪ জন নিরাপত্তাকর্মী।
