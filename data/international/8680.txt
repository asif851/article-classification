
দক্ষিণ আফ্রিকার বর্ণবাদবিরোধী আন্দোলনের অবিসংবাদিত নেতা নেলসন ম্যান্ডেলা ‘হাসেন’ এবং চোখ মেলে সাড়া দেন। ম্যান্ডেলার দুই নাতনি সামাজিক যোগাযোগের মাধ্যম টুইটারে এ কথা বলেছেন।জাজিউয়ে দামিনী-মানাওয়ে ও সোয়াতি দামিনী বুধবার প্রায় নয় ঘণ্টা ধরে টুইটারে ম্যান্ডেলার স্বাস্থ্য ও মৃত্যুর পর তাঁকে কোথায় সমাহিত করা হবে, এ-সংক্রান্ত নানা প্রশ্নের জবাব দেন। দুই নাতনি এ-ও দাবি করেন, ম্যান্ডেলাকে সমাহিত করা নিয়ে পরিবারের সদস্যদের মধ্যে তিক্ত মতবিরোধ দূর হয়েছে। যুক্তরাষ্ট্রে প্রথম সম্প্রচারিত ‘বিয়িং ম্যান্ডেলা’ নামের একটি টেলিভিশন অনুষ্ঠানে অংশ নিয়ে টুইটারে এসব কথা বলেন জাজিউয়ে ও সোয়াতি। তাঁরা বলেন, বড়রা তাঁদের নানা পরামর্শ দিচ্ছেন। ম্যান্ডেলার স্বাস্থ্যের ব্যাপারে প্রশ্নের জবাবে দুই নাতনি বলেন, তিনি হাসেন এবং চোখের দৃষ্টির নাড়াচাড়ার মাধ্যমে যোগাযোগ করেন।দক্ষিণ আফ্রিকার প্রথম কৃষ্ণাঙ্গ প্রেসিডেন্ট ম্যান্ডেলা (৯৪) ফুসফুসের গুরুতর সংক্রমণে ভুগছেন। গত ৮ জুন থেকে তাঁকে প্রিটোরিয়ার মেডি-ক্লিনিক হার্ট হাসপাতালে চিকিৎসা দেওয়া হচ্ছে। গত মঙ্গলবার দেশটির প্রেসিডেন্টের কার্যালয় থেকে এক বিবৃতিতে বলা হয়, ম্যান্ডেলার অবস্থা আশঙ্কাজনক, তবে স্থিতিশীল। বিবিসি।
