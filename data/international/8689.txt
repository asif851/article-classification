
পানামা পেপারস কেলেঙ্কারি মামলায় পাকিস্তানের পদচ্যুত প্রধানমন্ত্রী নওয়াজ শরিফ, তাঁর সন্তান ও জামাতা এবং অর্থমন্ত্রী ইসহাক দারের করা রিভিউ আবেদনের শুনানির জন্য পাঁচ সদস্যের বিচারপতি প্যানেল গঠনের অনুরোধ গ্রহণ করেছেন দেশটির সুপ্রিম কোর্ট।
পানামা পেপারসের মামলায় সাবেক প্রধানমন্ত্রী নওয়াজ শরিফকে তাঁর পদে অযোগ্য ঘোষণা করে সুপ্রিম কোর্টের দেওয়া রায়ের বিরুদ্ধে সম্প্রতি ওই রিভিউ আবেদন করা হয়। পরে গতকাল মঙ্গলবার এই পিটিশনের শুনানিতে বৃহত্তর বেঞ্চ গঠনের আবেদন গ্রহণ করেন সর্বোচ্চ আদালত।
এর আগে রায় পর্যালোচনার পিটিশনটি শুনানি করতে বিচারপতি এজাজ আফজাল খানকে প্রধান করে তিন সদস্যের প্যানেল গঠন করেন সুপ্রিম কোর্ট। তবে নওয়াজের সন্তানদের আইনজীবী সালমান আকরাম রাজা এটি শুনানিতে বৃহত্তর বেঞ্চ গঠনের অনুরোধ জানান। তিনি বলেন, তিন সদস্যের বেঞ্চ পাঁচ বিচারপতির সমন্বয়ে গঠিত প্যানেলের দেওয়া ওই রায় পর্যালোচনায় যথেষ্ট ক্ষমতাপ্রাপ্ত নয়।
প্রাথমিক শুনানি শেষে তিন সদস্যের গঠিত প্যানেল গতকাল আইনজীবীর আবেদন গ্রহণ করেন এবং পাঁচ সদস্যের প্যানেল গঠন করতে প্রধান বিচারপতিকে অনুরোধ জানান।
গত ২৮ জুলাই ৬৭ বছর বয়সী নওয়াজ শরিফকে অসততার দায়ে অযোগ্য ঘোষণা করে এবং তাঁর পরিবারের সদস্যবৃন্দ ও ইসহাক দারের বিরুদ্ধে মামলা রুজুর আদেশ দিয়ে সুপ্রিম কোর্টের দেওয়া রায়ের বিরুদ্ধে ওই পৃথক রিভিউ আবেদন করা হয়।
