
তামিলনাড়ুর দীর্ঘদিনের মুখ্যমন্ত্রী জনপ্রিয় নেত্রী জয়ললিতা জয়রামের মৃত্যুর পর এবার দলে তাঁর উত্তরাধিকারী নিয়ে আইনি লড়াই বেধে গেল।অল ইন্ডিয়া আন্না দ্রাবিড়া মুনেত্রা কাজাগাম (এআইএডিএমকে) দলের মুখপাত্র সি পনায়ান গত বৃহস্পতিবার নিশ্চিত করেছিলেন, জয়ললিতার ঘনিষ্ঠ বান্ধবী শশীকলা নটরাজনই সাধারণ সম্পাদক হতে যাচ্ছেন। কিন্তু তা ঠেকাতে মাদ্রাজের হাইকোর্টে গতকাল শুক্রবার একটি মামলা ঠুকে দিয়েছেন দলটির বহিষ্কৃত সাংসদ শশীকলা পুষ্প। তিনি গত ১ আগস্ট দল থেকে বহিষ্কৃত হন।এআইএডিএমকের পরবর্তী সম্মেলনে শশীকলা নটরাজনকে সাধারণ সম্পাদক নির্বাচিত করা ঠেকাতে মামলাটি করেছেন শশীকলা পুষ্প। নির্বাচন কমিশনের বিধি অনুযায়ী এ বছরের মধ্যেই এআইএডিএমকের সম্মেলন হওয়ার কথা। যদিও সম্মেলনের দিনক্ষণের ঘোষণা এখনো দেওয়া হয়নি।শশীকলা পুষ্পের আইনজীবী কে এম বিজয়া বলেন, দলের গঠনতন্ত্র এই পদে শশীকলা নটরাজনকে নির্বাচিত করার অনুমতি দেয় না।স্থানীয় গণমাধ্যমকে শশীকলা পুষ্প বলেন, ‘শশীকলা নটরাজনকে আম্মা (জয়ললিতা) দলের কাউন্সিলর বা এমএলএর আসনই দেননি। আম্মাকে হত্যার চেষ্টা ও ষড়যন্ত্রের অভিযোগে তাঁকে একবার দল থেকে খোদ আম্মাই বিতাড়িত করেছিলেন।’জয়ললিতার মৃত্যুর বিচারিক তদন্তেরও দাবি জানান শশীকলা পুষ্প।এবার অন্নপূর্ণা রসুই: এনডিটিভি জানায়, তামিলনাড়ুতে জয়ললিতা জয়রামের প্রতিষ্ঠা করে যাওয়া ‘আম্মা ক্যানটিনের’ আদলে রাজস্থানে ‘অন্নপূর্ণা রসুই’ করলেন রাজ্যটির মুখ্যমন্ত্রী বসুন্ধরা রাজে। এর কার্যক্রম প্রয়াত মুখ্যমন্ত্রী জয়ললিতার চালু করা ভর্তুকিপ্রাপ্ত ক্যানটিনটির মতোই। গত বৃহস্পতিবার বসুন্ধরা রাজে দরিদ্রদের জন্য নামমাত্র মূল্যে খাবার সরবরাহের উদ্বোধন করেন। এ সময় তিনি দলিত ও গুজার সম্প্রদায়ের দুই ব্যক্তির সঙ্গে খিচুরি ও রসুনের চাটনি ভাগ করে খান। সরকার প্রচুর পরিমাণে ভর্তুকি দেওয়ায় অন্নপূর্ণা রসুইয়ে চার ভাগের এক ভাগ দামে খাবার মিলবে। এখানে খাবারের দাম ধরা হয়েছে পাঁচ থেকে আট রুপি।
