
জঙ্গি দল আইএসের সঙ্গে যোগসাজশের দায়ে ফেঁসে গেছেন কয়েকজন তুর্কি নারী। আদালত তাঁদের ফাঁসিতে ঝুলিয়ে মৃত্যুদণ্ড কার্যকর করার আদেশ দিয়েছেন। কেউ বলেছে নারীরা সংখ্যায় ১৬ জন, কোনো সূত্র বলেছে ১৫ জন নারীর ফাঁসি ও একজনের যাবজ্জীবনের আদেশ হয়েছে।
ইরাকি বিচারক বলেছেন, ওই নারীদের মধ্যে কয়েকজন আইএস জঙ্গিদের বিয়ে করার কথা স্বীকার করেছেন। তাঁরা হামলার সময় জঙ্গিদের সহায়তাও করেছেন।
ইরাক ও সিরিয়ায় আইএসের হামলায় ও তাঁদের সঙ্গে সংঘর্ষে কয়েক হাজার বিদেশি নিহত হন।
গত বছরের ডিসেম্বর মাসে ইরাকি সরকার আইএস জঙ্গিদের বিরুদ্ধে যুদ্ধ ঘোষণা করে। দেশটির বড় বড় ঘাঁটি থেকে এরই মধ্যে আইএস জঙ্গিদের উৎখাত করা হয়েছে। যদিও জঙ্গিরা আত্মঘাতী বোমা হামলা ও অন্যান্য হামলা চালিয়ে যাচ্ছে।
বিবিসি অনলাইনের খবরে জানানো হয়, ইরাকের রাজধানী বাগদাদের কেন্দ্রীয় ফৌজদারি আদালতে ওই নারীদের স্থানীয় সময় গতকাল রোববার হাজির করা হয়। জানা গেছে, তাঁদের বয়স ২০ থেকে ৫০ বছরের মধ্যে। তাঁরা কালো বোরকা পরে ছিলেন। চারজনের সঙ্গে শিশু ছিল।
এক কর্মকর্তা জানান, আদালতে বিচারককে একজন নারী বলেছেন, তিনি আইএস জঙ্গিদের সঙ্গে মিলে ইরাকি সেনাবাহিনীর বিরুদ্ধে যুদ্ধ করেছেন।
এএফপির খবরে জানা যায়, আইএস জঙ্গিদের সঙ্গে যোগসাজশ ও তাঁদের স্বজন সন্দেহে ইরাকে কমপক্ষে ৫৬০ নারী ও ৬০০ শিশুকে আটক করা হয়েছে। কয়েক শ জনের বিরুদ্ধে বিচার চলছে।
ইরাকি নিরাপত্তা বাহিনীর ওপর হামলায় অংশ নেওয়ায় এবং আইএসে যোগ দেওয়ায় এ বছরের জানুয়ারি মাসে জার্মান এক নারীকে আটক করা হয়। তাঁকে মৃত্যুদণ্ড দেওয়া হয়।
এ মাসের শুরুতে তুর্কি এক নারীকেও মৃত্যুদণ্ড দেওয়া হয়েছে। আরও ১০ জনকে যাবজ্জীবন কারাদণ্ড দেওয়া হয়েছে।
মানবাধিকার সংস্থা হিউম্যান রাইটস ওয়াচ এ ধরনের বিচারকাজকে অনৈতিক বলে অভিহিত করেছে। বিচারপ্রক্রিয়ায় উদ্বেগও জানিয়েছে।
ইরাকের সন্ত্রাসবিরোধী আইন অনুসারে যুদ্ধে সরাসরি অংশ না নিয়েও কেউ আইএসে যোগ দিয়েছে বলে দোষী সাব্যস্ত হলে তাকে মৃত্যুদণ্ড দেওয়া হয়।
