
হাতির পায়ের তলায় পিষ্ট হয়ে প্রাণ হারিয়েছেন একজন ব্রিটিশ পর্যটক। থাইল্যান্ডের পর্যটন দ্বীপ কোহ সমুইয়ে গতকাল সোমবার বিকেলে এ ঘটনা ঘটে বলে পুলিশ জানায়। আজ মঙ্গলবার এএফপির প্রতিবেদনে এ কথা জানানো হয়।ওই ব্যক্তির নাম গারেথ ক্রো। ৩৬ বছর বয়সী গারেথ গতকাল বিকেলে মেয়েকে নিয়ে হাতির পিঠে চড়েন। সঙ্গে মাহুতও ছিল। হঠাৎ করে হাতিটি তাঁদের পিঠ থেকে ছুড়ে ফেলে। সামুই জেলার প্রধান পাইবুন ওমার্ক এএফপিকে বলেন, গরম পড়ায় হাতিটি ক্ষিপ্ত হয় বলে হচ্ছে। আর মাহুতের সঙ্গে চলাফেরায়ও হাতিটি অভ্যস্ত ছিল না।পাইবুন বলেন, গারেথের একটি পা কৃত্রিম। তাই তিনি দৌড়ে পালাতে পারেননি। তাঁর মেয়ে ও মাহুত আহত হলেও পালাতে সক্ষম হয়েছেন। বর্তমানে ‘গলফ’ নামের হাতিটি শান্ত রয়েছে।
