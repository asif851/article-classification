
উনিশ শতকের ষাটের দশকে টাইপরাইটার যন্ত্রটির উদ্ভব। আর গত শতাব্দীর আশির দশকে সেই যন্ত্রটিকে হটিয়ে দিয়ে ক্রমেই স্থান দখল করে কম্পিউটার। তার পর থেকে বিশ্বজুড়ে কম্পিউটারেরই জয়জয়কার। কিন্তু উইকিলিকস ও এডওয়ার্ড স্নোডেনের সাম্প্রতিক তথ্য ফাঁসের ঘটনার পরিপ্রেক্ষিতে সেই প্রাচীন যন্ত্রটির কাছেই ফিরে যাচ্ছে ক্রেমলিন। রাশিয়ার প্রেসিডেন্টের সরকারি বাসভবন ক্রেমলিনের নিরাপত্তায় নিয়োজিত সংস্থা এফএসও বেশ কিছু টাইপরাইটার মেশিন কেনার উদ্যোগ নিয়েছে। এফএসও এ জন্য রাষ্ট্রীয় ক্রয়বিষয়ক ওয়েবসাইটে চার লাখ ৮৬ হাজার ৫৪০ রুবলের (নয় হাজার ৮৬০ পাউন্ড) টাইপরাইটার কেনার ঘোষণা দিয়েছে। কেন এই বিগত দিনের যন্ত্র কেনার প্রয়োজন কেন হলো, এফএসও তা জানায়নি। তবে একটি সূত্র ইজভেস্তিয়া পত্রিকাকে বলেছে, কম্পিউটার হার্ডওয়্যার থেকে তথ্য ফাঁস ঠেকানোর জন্য এসব যন্ত্র কেনা হচ্ছে। সূত্র জানায়, ইতিমধ্যেই রাশিয়ার প্রতিরক্ষা ও জরুরি মন্ত্রণালয়ের কাজে টাইপরাইটার ব্যবহূত হচ্ছে। বিবিসি।
