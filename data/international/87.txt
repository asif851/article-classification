

সোয়া দুই ঘণ্টা ধরে বৈঠক করলেন মার্কিন প্রেসিডেন্ট ডোনাল্ড ট্রাম্প ও রুশ প্রেসিডেন্ট ভ্লাদিমির পুতিন। গতকাল শুক্রবার জার্মানির হামবুর্গে অনুষ্ঠিত দুই নেতার প্রথম বৈঠকে ইউক্রেন ও সিরিয়া পরিস্থিতিসহ বিভিন্ন বিষয় নিয়ে আলোচনা হয়।
পরে গণমাধ্যমে প্রেসিডেন্ট পুতিন বলেন, ‘মার্কিন প্রেসিডেন্টের সঙ্গে আমার দীর্ঘ সময় আলোচনা হয়েছে। আমরা অনেক প্রশ্নের উত্তর খুঁজছিলাম। আমাদের আলোচনায় দ্বিপক্ষীয় সম্পর্ক, ইউক্রেন সংকট, সিরিয়া পরিস্থিতিসহ আন্তর্জাতিক নানা বিষয় উঠে আসে।’
রাশিয়ার সংবাদমাধ্যমের প্রতিবেদনে বলা হয়, জঙ্গিবাদ দমন ও সাইবার নিরাপত্তার মতো বিষয় নিয়েও আলোচনা করেন এই দুই নেতা।  জি-২০ সম্মেলনে অংশ নিতে হামবুর্গ সফরে রয়েছেন ট্রাম্প ও পুতিন। শুক্রবার প্রথমবারের মতো দুই নেতার বৈঠক শুরুর আগে ফটোসেশন করেন তাঁরা। এ সময় দুই প্রেসিডেন্ট ছাড়াও উপস্থিত ছিলেন রুশ পররাষ্ট্রমন্ত্রী সের্গেই লাভরভ, মার্কিন পররাষ্ট্রমন্ত্রী রেক্স টিলারসন ও তাঁদের সঙ্গে থাকা দোভাষী।
এর আগে শুক্রবার সকালেই প্রথমবার মুখোমুখি সাক্ষাতে ট্রাম্প ও পুতিনকে হাসিমুখে কুশল বিনিময় করতে দেখা যায়। রাশিয়ার সব ধরনের গণমাধ্যমে ট্রাম্পের সঙ্গে পুতিনের বৈঠকের খবর ফলাও করে প্রচার করা হচ্ছে।
এদিকে জি-২০ শীর্ষ সম্মেলন চলাকালে বিভিন্ন দেশের সরকার, রাষ্ট্রপ্রধান ও আন্তর্জাতিক গোষ্ঠীর সঙ্গে পুতিনের অন্তত দশটি বৈঠক হওয়ার কথা রয়েছে। ফ্রান্স, তুরস্ক, দক্ষিণ কোরিয়া ও মেক্সিকোর নেতাদের সঙ্গেও বৈঠক করবেন তিনি।
