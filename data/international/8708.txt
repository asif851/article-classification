
পশ্চিমবঙ্গের একমাত্র পাহাড়ি জেলা দার্জিলিংয়ে চলা অনির্দিষ্টকালের বন্‌ধ্‌ ১০৭ দিন পর প্রত্যাহার করা হয়েছে। আজ বুধবার সকাল ছয়টায় গোর্খা জনমুক্তি মোর্চার নেতা বিমল গুরুং একটি অডিও বার্তায় বন্‌ধ্‌ প্রত্যাহারের নির্দেশ দেন।
এর আগে গতকাল সন্ধ্যায় কেন্দ্রীয় স্বরাষ্ট্রমন্ত্রী গোর্খা জনমুক্তি মোর্চার নেতা বিমল গুরুংকে বন্‌ধ্‌ প্রত্যাহারের অনুরোধ করেন। স্বরাষ্ট্রমন্ত্রী আশ্বাস দেন, আগামী ১৫ দিনের মধ্যে দার্জিলিং সমস্যা সমাধানে কেন্দ্রীয় সরকার, পশ্চিমবঙ্গ রাজ্য সরকার ও পাহাড়ি দলের নেতাদের সঙ্গে ত্রিপক্ষীয় বৈঠক অনুষ্ঠিত হবে। স্বরাষ্ট্রমন্ত্রীর এই আশ্বাসে বন্‌ধ্‌ প্রত্যাহারের সিদ্ধান্ত নেয় গোর্খা জনমুক্তি মোর্চা।
বন্‌ধ্‌ প্রত্যাহারের ঘোষণা দিয়ে অডিও বার্তায় বিমল গুরুং বলেন, ত্রিপক্ষীয় বৈঠকে অবশ্যই গোর্খাল্যান্ড নিয়ে আলোচনা করতে হবে। নইলে আবারও বন্‌ধের ডাক দেওয়া হবে।
এর আগে গত ২৯ আগস্ট পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের ডাকে রাজ্য সচিবালয় নবান্নে এক সর্বদলীয় বৈঠক শেষে জনমুক্তি মোর্চার বিদ্রোহী নেতা বিনয় তামাং ১২ সেপ্টেম্বর পর্যন্ত বন্‌ধ্‌ প্রত্যাহার ঘোষণা দিয়েছিলেন। কিন্তু জনমুক্তি মোর্চার নেতারা তা মেনে না নেওয়ায় কার্যত বন্‌ধ্‌ প্রত্যাহার হয়নি। এ ঘটনায় মুখোমুখি হয় বিমল গুরুং ও বিনয় তামাংরা। শুরু হয় পক্ষে বিপক্ষে মিছিল ও প্রতিবাদ সমাবেশ। সে সময় বিমল গুরুং ঘোষণা দেন, ত্রিপক্ষীয় বৈঠক ছাড়া বন্‌ধ্‌ প্রত্যাহার হবে না। এরপর কেন্দ্রীয় স্বরাষ্ট্রমন্ত্রী রাজনাথ সিং ত্রিপক্ষীয় বৈঠকের ঘোষণা দিলে বন্‌ধ্‌ প্রত্যাহারের ঘোষণা আসে।
পৃথক গোর্খাল্যান্ড রাজ্যের দাবিতে গত ১২ জুন থেকে দার্জিলিংয়ে অনির্দিষ্টকালের বন্‌ধ্‌ শুরু হয়।
