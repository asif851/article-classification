
সার্চ ইঞ্জিন গুগলের সিইও সুন্দর পিচাই যুক্তরাষ্ট্রের মুসলমান ও সংখ্যালঘুদের প্রতি তাঁর দৃঢ় সমর্থন ব্যক্ত করেছেন। মুসলমানদের নিয়ে মার্কিন প্রেসিডেন্ট নির্বাচনে রিপাবলিক দলের মনোনয়ন প্রত্যাশী ডোনাল্ড ট্রাম্পের সাম্প্রতিক মন্তব্য নিয়ে যখন সমালোচনা চলছে, তখন তিনি তাঁর এ অবস্থানের কথা জানালেন।এনডিটিভি অনলাইনের আজ শনিবারের খবরে বলা হয়েছে, ডোনাল্ড ট্রাম্পের নাম উল্লেখ না করে একটি ব্লগ পোস্টে সুন্দর পিচাই এমন মন্তব্য করেছেন। ভারতীয় বংশোদ্ভূত এই গুগল প্রধান লিখেছেন, ‘এ ধরনের অসহিষ্ণুতা হতাশাজনক। আমাদের অবশ্যই যুক্তরাষ্ট্র ও সারা বিশ্বের মুসলমান ও সংখ্যালঘুদের সমর্থন করা উচিত।’৪৩ বছর বয়সী এই টেক নির্বাহী বলেন, মুক্ত-মন, সহিষ্ণুতা ও নতুন মার্কিনিদের গ্রহণ করার মানসিকতা যুক্তরাষ্ট্রের সবচেয়ে বড় শক্তি। নিজের জীবনের গল্প উল্লেখ করে তিনি বলেন, ২২ বছর আগে তিনি ভারত থেকে যুক্তরাষ্ট্রে যান। বর্তমানে তিনি গুগলের প্রধান নির্বাহী। যুক্তরাষ্ট্র লাখ লাখ অভিবাসীর জন্য ‘সম্ভাবনার দেশ’।লেখাটি লেখার প্রসঙ্গে সুন্দর পিচাই বলেন, তাঁর মনে হয়েছিল এই বিতর্কে যোগ দেওয়া হয়তো নতুন করে বিতর্কটিকে উসকে দেবে। তবে শেষ পর্যন্ত তাঁর মনে হয়, বিষয়টি নিয়ে কথা বলা উচিত। বিশেষত তাঁদের কথা বলা উচিত, যা​রা এ ধরনের হুমকির মধ্যে বাস করছেন না। প্রত্যেকেরই নিজের মত প্রকাশের অধিকার আছে। একই সঙ্গে ​যারা কম প্রতিনিধিত্বশীল, তাদের জানাতে হবে—সবাই একই রকম ভাবে ভাবেন না।
সম্প্রতি ডোনাল্ড ট্রাম্প বলেন, যুক্তরাষ্ট্রে মুসলমানদের প্রবেশ একেবারে বন্ধ করে দিতে হবে। তাঁর এই বক্তব্যের সমালোচনা করে মুসলমানদের পাশে থাকার কথা বলেছেন ফেসবুকের প্রতিষ্ঠাতা মার্ক জাকারবার্গ ও আমাজন প্রধান জেফ বেজোস।
