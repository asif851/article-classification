
উত্তর আফগানিস্তানের একটি বাজারে গতকাল বুধবার সকালে আত্মঘাতী বোমা হামলায় সেনা, নারী ও শিশুসহ অন্তত ১৫ জন নিহত হয়েছে। আহত হয়েছে আরও অন্তত ৩৮ জন। তাৎক্ষণিকভাবে এ হামলার দায়িত্ব কেউ স্বীকার করেনি। খবর এএফপির।আফগানিস্তান সরকারের সঙ্গে তালেবান জঙ্গিদের প্রতিনিধিদের দ্বিতীয় দফায় শান্তি আলোচনার আগে এ হামলা হলো। ধারণা করা হচ্ছে, তালেবানই এই হামলা চালিয়েছে।প্রত্যক্ষদর্শীদের বরাত দিয়ে গভর্নর আবদুল সাত্তার বারেজ বলেন, তুর্কমেনিস্তানের সীমান্তবর্তী ফারায়াব প্রদেশের আলমার বাজারে এক আত্মঘাতী ব্যক্তি ওই হামলা চালায়। এতে নারী ও শিশুসহ ১৫ জন নিহত হওয়ার খবর পাওয়া গেছে। নিহত ব্যক্তিদের মধ্যে একজন সেনা সদস্য রয়েছেন।তালেবান জঙ্গিরা গত এপ্রিলের শেষের দিকে গ্রীষ্মকালীন হামলা শুরু করে। এ হামলার লক্ষ্যবস্তু প্রধানত সরকার হলেও অনেক সময়ই নিরপরাধ বেসামরিক লোকজন এর বলি হয়। জাতিসংঘের পরিসংখ্যান অনুযায়ী, চলতি বছরের প্রথম চার মাসে জঙ্গি হামলায় নারী ও শিশুসহ অন্তত এক হাজার বেসামরিক আফগান নিহত হয়েছে।
