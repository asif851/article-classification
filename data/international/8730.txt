
ভারতীয় সব টিভি চ্যানেল ও রেডিওর অনুষ্ঠান পাকিস্তানে নিষিদ্ধ করা হয়েছে। পাকিস্তান ইলেকট্রনিক মিডিয়া রেগুলেটরি অথোরিটি (পিইএমআরএ) এ সিদ্ধান্ত নিয়েছে। পাকিস্তানের স্থানীয় সময় শুক্রবার (২১ অক্টোবর) বিকেল ৩টা থেকে এ সিদ্ধান্ত কার্যকর হবে।পিইএমআরএর এক বিবৃতিতে এ কথা জানানো হয়েছে।এ নিষেধাজ্ঞার ফলে পাকিস্তানের কেবল টিভি ও রেডিও অপারেটররা ভারতের বলিউড সিনেমার কোনো গান, ছবি, খবর বা বিনোদনের কোনো অনুষ্ঠান আর প্রচার করতে পারবে না। ভারতীয় টিভি চ্যানেল বিশেষ করে চলচ্চিত্র বা বিনোদন অনুষ্ঠান এবং খবরাখবর পাকিস্তানে খুবই জনপ্রিয়। এ নিষেধাজ্ঞা অমান্য করলে লাইসেন্স বাতিল করা হবে বলে সতর্ক করেছে পিইএমআরএ। ২০০৬ সালে পারভেজ মোশাররফের সরকারের সময়ে একতরফা অধিকারের বলে দেশটির পিইএমআরএ ওই সিদ্ধান্ত নিয়েছে।
ভারত নিয়ন্ত্রিত কাশ্মীরের উরিতে এক সন্ত্রাসী হামলায় ১৯ ভারতীয় সেনা নিহত হয়। ভারতের পক্ষ থেকে এ হামলায় পাকিস্তানকে দায়ী করা হয়। এরপরই থেকেই দুই দেশের মধ্যে সীমান্তে উত্তেজনা চলছে। ওই হামলার পরই ভারত এলওসিতে ‘সার্জিক্যাল স্ট্রাইক’ চালায়। সীমান্তে সন্ত্রাসী কর্মকাণ্ড নিয়ে দুই দেশের উত্তেজনার মধ্যেই পাকিস্তান নিজ দেশে ভারতীয় চ্যানেল নিষিদ্ধের এ সিদ্ধান্ত নিল।
২০১৪ সাল থেকে কাশ্মীরের উত্তরাঞ্চলে চালানো হামলাগুলোর মধ্যে এটিই সবচেয়ে প্রাণঘাতী হামলা।
