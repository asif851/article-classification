
ভারত ও বাংলাদেশে জনপ্রিয় খাবার খিচুড়ি। ভারতের পশ্চিমবঙ্গ, ত্রিপুরা, ঝাড়খন্ড, বিহার, ওডিশা, উত্তর প্রদেশসহ বিভিন্ন রাজ্যে খাবার হিসেবে খিচুড়ি খুব জনপ্রিয়। ভারতে খিচুড়ির নাম একেক অঞ্চলে একেক রকম।
ভারতে জাতীয় পশু, পাখি, ফুল ইত্যাদি থাকলেও নেই জাতীয় খাবারের নাম। তাই দেশটির কেন্দ্রীয় খাদ্য ও খাদ্য প্রক্রিয়াকরণ মন্ত্রণালয়ের দায়িত্বপ্রাপ্ত মন্ত্রী হরসিমরত কৌর বাদল জাতীয় খাদ্য হিসেবে খিচুড়ির নাম ঘোষণার প্রস্তাব দিয়েছেন।
৪ নভেম্বর হবে খিচুড়ি রান্নার এক মহোৎসব। ভারতের সেরা পাঁচকেরাও এতে থাকবেন। তাঁরা এক হাঁড়িতে ৮০০ কেজি চাল-ডালের খিচুড়ি রান্না করবেন। অনুষ্ঠানে গিনেস বুক অব ওয়ার্ল্ড রেকর্ডসের কর্মকর্তারাও থাকবেন।
এর আগে একসঙ্গে ৮০০ কেজি চাল-ডালের খিচুড়ি রান্নার রেকর্ড কোথাও নেই।
খিচুড়ি তৈরি করতে সময় কম লাগে। খরচ কম হয়। আমজনতার রসনাতৃপ্তিতে এর তুলনা নেই। চাল–ডালের সঙ্গে মাছ, মাংস ও ডিমের মিশ্রণেও তৈরি হচ্ছে এই খিচুড়ি। সঙ্গে বেগুন, আলু, পাঁপড় ভাজা রসনা তৃপ্তিতে নতুন মাত্রা দেয়।
দিল্লিতে শুরু হচ্ছে তিন দিনব্যাপী ‘ওয়ার্ল্ড ফুড ইন্ডিয়া মেলা’। এর মূল আয়োজক ভারত। সঙ্গী রয়েছে ডেনমার্ক, জাপান ও জার্মানি। ফোকাস কান্ট্রি হিসেবে থাকছে ইতালি ও নেদারল্যান্ডস।কাল শুক্রবার এই মেলার উদ্বোধন করবেন ভারতের উপরাষ্ট্রপতি ভেঙ্কাইয়া নাইডু।
