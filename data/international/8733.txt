
কৃত্রিম গর্ভাশয় তৈরি করছেন বিজ্ঞানীরা। সময়ের আগে জন্ম নেওয়া মেষশাবক কৃত্রিম গর্ভাশয়ে রেখে সবল করে তুলেছেন। এই প্রযুক্তি অকালিক শিশুদের জন্য ব্যবহার করা সম্ভব হবে বলে বিজ্ঞানীরা আশা করছেন।
ইউনিভার্সিটি অব ওয়েস্টার্ন অস্ট্রেলিয়ার উইমেন অ্যান্ড ইনফ্যান্ট রিসার্চ ফাউন্ডেশন ও জাপানের টোহোকু ইউনিভার্সিটি হাসপাতালের গবেষকেরা অকালিক বা সময়ের আগে জন্ম নেওয়া শিশুদের কার্যকর চিকিৎসাপদ্ধতি উদ্ভাবনের জন্য যৌথ গবেষণা কর্মসূচিতে কাজ করছেন। ২২ থেকে ২৩ সপ্তাহে জন্ম নেওয়া শিশুরা খুব ঝুঁকিতে থাকে। এসব শিশুর সুস্থ ও সবলভাবে বেঁচে থাকার জন্য প্রযুক্তি তৈরির চেষ্টা করছেন বিজ্ঞানীরা। মেষশাবক নিয়ে গবেষণার ফলাফল এ সপ্তাহে যুক্তরাষ্ট্রের দ্য আমেরিকান জার্নাল অব অবসটেট্রিকস অ্যান্ড গাইনোকোলজিতে প্রকাশিত হয়েছে। তাতে বলা হয়েছে, অকালিক মেষশাবকদের স্বাস্থ্যকর ও সংক্রমণমুক্ত পরিবেশে এক সপ্তাহ রাখা হয়েছিল। এই সময়ে শাবকদের উল্লেখযোগ্য বৃদ্ধি ঘটে। এই চিকিৎসাপদ্ধতিকে বিজ্ঞানীরা বলছেন ইভিই (এক্স-ভিভো ইউটেরাইন এনভায়রনমেন্ট) থেরাপি। শাবকগুলো মায়ের শরীরের বাইরে এসেও গর্ভাশয়ের পরিবেশে বেড়ে ওঠে।
গবেষকেরা বলছেন, সময়ের অনেক আগে জন্ম নেওয়া শিশুদের চিকিৎসাকৌশল ঠিক করা একটি কঠিন চ্যালেঞ্জ। এসব শিশুর রোগ কমাতে সর্বজনগ্রাহ্য চিকিৎসা প্রযুক্তি নেই। এসব শিশুর ফুসফুসের কাঠামো দুর্বল থাকে এবং শ্বাসপ্রশ্বাস সঠিকভাবে কাজ করে না। সুতরাং মেষশাবকদের জন্য যে প্রযুক্তি কাজে লেগেছে, তার উন্নতি ঘটিয়ে এসব শিশুর ক্ষেত্রে ব্যবহারের সুযোগ আছে।
গবেষক দলের হাইপোথিসিস ছিল, ছোট শিশুদের চিকিৎসা নয়, চিকিৎসা হবে ভ্রূণের। সুতরাং ভ্রূণ যে পরিবেশে বেড়ে ওঠে, শিশুদের সেই পরিবেশ রাখতে হবে। কৃত্রিম গর্ভাশয়ে দুটো জিনিস গুরুত্বপূর্ণ। একটি হচ্ছে এ্যামনয়েটিক তরল। গর্ভাশয়ে থাকার সময় ভ্রূণ এই তরল পদার্থ থেকে পুষ্টি পায় এবং এই তরল আঘাত থেকে তাকে রক্ষা করে। অন্যটি গর্ভফুল।
বিজ্ঞানীরা দাবি করেছেন, তাঁরা অতি উন্নত প্রযুক্তি দিয়ে ওই তরল পদার্থ ও গর্ভফুল তৈরি করেছেন। এই দুটিকে একত্র করে কৃত্রিম গর্ভাশয় তৈরি হয়েছে। কৃত্রিম গর্ভাশয়ে শ্বাসপ্রশ্বাসের জন্য বিকল্প একটি ব্যবস্থা করা আছে।
বিজ্ঞানীরা বলছেন, মানুষের গর্ভধারণ ও নবজাতকের স্বাস্থ্যের জন্য গবেষণায় মেষ মডেল ব্যবহার করা হয়েছে। গবেষণা থেকে তাঁরা জানতে পেরেছেন কোন বিষয়গুলো কাজ করে, কোনগুলো কাজ করে না। কিছু ক্ষেত্রে আরও উন্নতি করার সুযোগ আছে।
