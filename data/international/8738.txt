
ভারতের প্রধানমন্ত্রী নরেন্দ্র মোদিকে হুমকির বার্তাবাহী একটি কবুতর পাওয়া গেছে পাকিস্তান সীমান্তবর্তী পাঞ্জাব রাজ্যে। এরপর কবুতরটিকে ‘হেফাজতে’ নিয়েছে পুলিশ।সম্প্রতি একই রাজ্যে পাওয়া দুটি বেলুনে মোদিকে হুমকি দেওয়া উর্দুতে লেখা বার্তা ছিল।চলতি বছর ভারতের পাঞ্জাব রাজ্যের পাঠানকোটের বিমানঘাঁটি জঙ্গি হামলার শিকার হয়েছিল। সেই এলাকাতেই একটি কবুতর পেল ভারতীয় সীমান্তরক্ষী বাহিনী (বিএসএফ)।পুলিশ পরিদর্শক রাকেশ কুমার বলেন, কবুতরটির পায়ে বাঁধা চিরকুটে লেখা ছিল, ‘আমরা ১৯৭১ সালের লোকজনের মতো নই। এখন প্রত্যেক শিশুও ভারতের বিরুদ্ধে যুদ্ধ করতে প্রস্তুত রয়েছে।’ তিনি আরও বলেন, দেখে মনে হচ্ছে, ‘ওই হুমকির বার্তাটিতে পাকিস্তানভিত্তিক জঙ্গি দল লস্কর-ই-তাইয়েবার। কাজেই বিষয়টি খুব গুরুত্বের সঙ্গে তদন্ত করছি আমরা।’পাকিস্তান গুপ্তচরবৃত্তি করছে এমন সন্দেহে গত বছর একটি কবুতরকে আটকে এক্স-রে করে দেখে ভারত। ২০১৩ সালে ছোট ক্যামেরা সেট করা মৃত বাজপাখি পাওয়া গিয়েছিল। আর ২০১০ সালে গুপ্তচরবৃত্তির সন্দেহে আরেকটি কবুতর আটক করেছিল ভারত।
 
