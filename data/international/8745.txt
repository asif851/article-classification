
নেদারল্যান্ডসের রিজকস জাদুঘরে ‘দ্য নাইট ওয়াচ’ শীর্ষক প্রসিদ্ধ চিত্রকর্মের কক্ষে এক রাত কাটানোর সুযোগ পেয়েছেন দেশটির একজন শিক্ষক।
বিবিসি অনলাইনের প্রতিবেদনে জানানো হয়, চলতি সপ্তাহে দ্য নাইট ওয়াচ শীর্ষক মাস্টারপিসের কক্ষে এক রাত কাটানো ওই শিক্ষকের নাম স্টেফান ক্যাসপার। দ্য নাইট ওয়াচ ওলন্দাজ চিত্রশিল্পী রেমব্রান্টের আঁকা একটি বিশ্ববিখ্যাত চিত্রকর্ম। এই চিত্রকর্মটি নেদারল্যান্ডসের রাজধানী আমস্টারডামের রিজকস জাদুঘরে রাখা আছে।
প্রতিবেদনে জানানো হয়, স্টেফান ক্যাসপার প্রথম ব্যক্তি, যিনি দ্য নাইট ওয়াচ চিত্রকর্মের কক্ষে কোনো নিরাপত্তারক্ষী ছাড়াই এক রাত কাটিয়েছেন। ২০১৩ সালে জাদুঘরটি সংস্কার করে পুনরায় চালু করা হয়। এখন পর্যন্ত এক কোটি দর্শনার্থী জাদুরঘরটি পরিদর্শন করেছেন। আর এই এক কোটিতম দর্শনার্থী হওয়ার সুবাদেই দ্য নাইট ওয়াচ শীর্ষক মাস্টারপিসের কক্ষে এক রাত কাটানোর সুযোগ পেয়ে যান স্টেফান।
স্টেফান ক্যাসপার বলেন, ‘আমার কাছে এটা একটা জাদুর মতো। এখনো বিশ্বাস করতে পারছি না। আগে আমি ওই চিত্রকর্মটি দেখিনি। এই সুযোগে সেটা দেখা হয়ে গেল। সারা রাত আমার চোখের সামনে ওই চিত্রকর্মটির চরিত্রগুলো ছিল। আজীবন আমার স্মৃতির ভেতর ওই ছবিটি আঁকা হয়ে থাকল।’
দ্য নাইট ওয়াচ নেদারল্যান্ডসের একটি খুব গুরুত্বপূর্ণ চিত্রকর্ম। জাদুঘরের পরিচালক টাকো ডিব্বিটস এই চিত্রকর্মটি সম্পর্কে বলেন, ‘চিত্রকর্মটি নেদ্যারল্যান্ডসের গুরুত্বপূর্ণ সম্পদগুলোর মধ্যে অন্যতম।’
প্রতিবেদনে জানানো হয়, স্টেফান ক্যাসপার তাঁর স্কুলের শিক্ষার্থীদের নিয়ে জাদুঘর পরিদর্শনে এসেছিলেন। তিনি গোল্ডেন টিকিট কিনেছিলেন। আর সেটাই ছিল এক কোটিতম টিকিট। এ কারণেই স্টেফানকে পুরো এক রাত ওই চিত্রকর্মটি রাখা কক্ষে থাকার সুযোগ দেওয়া হয়। রাতে থাকার সময় তাঁকে সবজির একটা স্যুপ ও গরুর মাংস খেতে দেওয়া হয়। তাঁর জন্য এই খাবার বিশেষভাবে রান্না করেছিলেন মিচেলিন-স্টার রিজকস রেস্তোরাঁর শেফ জোরিস বিজেনদিজক। ছবির সঙ্গে কয়েকটি সেলফিও তুলেছেন তিনি।
জাদুঘরের পরিচালক টাকো ডিব্বিটস বলেন, স্টেফান ক্যাসপার থাকার সময় ওই রাতে সেখানে কোনো নিরাপত্তা রক্ষী ছিলেন না। কিংবা তাঁরা সুকৌশলে লুকিয়ে ছিলেন, যা বোঝার উপায় নেই।
