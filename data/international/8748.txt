
কলকাতায় ১০ অক্টোবর অনুষ্ঠিত হবে বাংলা সাহিত্য উৎসব। এপিজে অক্সফোর্ড বুকস্টোরের আয়োজনে এবং কলকাতার প্রকাশনা সংস্থা পত্রভারতীর সহায়তায় অনুষ্ঠিত হবে এ সাহিত্য উৎসব। আজ মঙ্গলবার অক্সফোর্ড বুকস্টোরে আয়োজিত এক সংবাদ সম্মেলনে এ তথ্য জানানো হয়। 
এই উৎসবের সাতটি আকর্ষণীয় অধিবেশনে উপস্থিত থাকবেন দুই বাংলার প্রখ্যাত কবি সাহিত্যিকেরা। থাকবেন কবি শঙ্খ ঘোষ, সাহিত্যিক শীর্ষেন্দু মুখোপাধ্যায়, সমরেশ মজুমদার, নবনীতা দেবসেন, ইমদাদুল হক মিলন, কবি সুবোধ সরকার, প্রচেত গুপ্ত, রাণী বসু, রঞ্জন বন্দ্যোপাধ্যায়, পিনাকী ঠাকুর, প্রফুল্ল রায়, সঞ্জীব চট্টোপাধ্যায় প্রমুখ। সকালে উৎসবের আনুষ্ঠানিক উদ্বোধন হবে। চলবে রাত সাড়ে নয়টা পর্যন্ত। সংবাদ সম্মেলনে এই উৎসবের বিস্তারিত জানান এপিজে সুরেন্দ্র গ্রুপের পরিচালক রেনু কাক্কর। আরও বক্তৃতা দেন প্রখ্যাত সাহিত্যিক শীর্ষেন্দু মুখোপাধ্যায়, পত্রভারতীর কর্ণধার ত্রিদিব চট্টোপাধ্যায়, এপিজে বাংলা সাহিত্য উৎসব কমিটির পরিচালক স্বাগত সেনগুপ্ত প্রমুখ। সংবাদ সম্মেলনে জানানো হয় বাংলা সাহিত্যকে সাধারণ মানুষের মাঝে ছড়িয়ে দেওয়া এবং সমৃদ্ধ করার লক্ষ্যে এই উৎসবের আয়োজন করা হচ্ছে।
