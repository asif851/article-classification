
দক্ষিণ-পশ্চিম পাকিস্তানের বেলুচিস্তানে গতকাল মঙ্গলবার আঘাত হানা শক্তিশালী ভূমিকম্পে হতাহতের সংখ্যা বেড়েছে। আজ বুধবার সকাল পর্যন্ত নিহতের সংখ্যা বেড়ে ২৭০ জনে দাঁড়িয়েছে। এই সংখ্যা আরও বাড়তে পারে বলে আশঙ্কা করা হচ্ছে। আহত হয়েছে অন্তত ৩০০ জন।দ্য ডন পত্রিকার অনলাইনে প্রকাশিত প্রতিবেদনে জানানো হয়, ভূমিকম্পে বেলুচিস্তানের আওয়ারান জেলা সবচেয়ে বেশি ক্ষতিগ্রস্ত হয়েছে। প্রাদেশিক সরকার জেলাটিতে জরুরি অবস্থা ঘোষণা করেছে। সর্বাত্মক উদ্ধারতত্পরতা চলছে।যুক্তরাষ্ট্রের ভূতাত্ত্বিক জরিপ (ইউএসজিএস) জানিয়েছে, ভূমিকম্পটির মাত্রা ছিল ৭ দশমিক ৮। স্থানীয় সময় আড়াইটার দিকে ভূমিকম্প হয়। এর উত্পত্তিস্থল ছিল বেলুচিস্তান প্রদেশের দালবানদিন এলাকার প্রায় ১৪৫ কিলোমিটার দূরে ভূপৃষ্ঠের ২৩ কিলোমিটার গভীরে।বেলুচিস্তান ছাড়াও করাচি, হায়দারাবাদ এবং ভারতের রাজধানী নয়াদিল্লিতে ভূকম্পন অনুভূত হয়েছে।কর্মকর্তারা জানিয়েছেন, আওয়ারানের প্রায় ৯০ শতাংশ ঘরবাড়ি বিধ্বস্ত হয়েছে। ধ্বংসস্তূপের নিচে অনেকেই আটকে আছেন বলে ধারণা করা হচ্ছে।গত এপ্রিলে বেলুচিস্তানে ৭ দশমিক ৮ মাত্রার ভূমিকম্পের আঘাতে অন্তত ৩৫ জন প্রাণ হারিয়েছিল।
