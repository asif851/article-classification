

চ্যাম্পিয়নস ট্রফি ক্রিকেট ফাইনালে ভারতকে হারিয়ে পাকিস্তানের জয়ে উল্লাস করায় ১৫ জনকে গ্রেপ্তার করেছে পুলিশ। তাঁদের বিরুদ্ধে রাষ্ট্রদ্রোহের অভিযোগ আনা হয়েছে।
বিবিসি অনলাইনের প্রতিবেদনে জানানো হয়, গত রোববার ভারতের মধ্যপ্রদেশের বুরহানপুর জেলায় এই ঘটনা ঘটে। আদালত তাঁদের জামিন নামঞ্জুর করেছেন।
প্রতিবেদনে জানানো হয়, রোববার চ্যাম্পিয়নস ট্রফি ক্রিকেট ফাইনালে ভারত ও পাকিস্তানের খেলা চলছিল। খেলায় ভারতকে ১৮০ রানে হারিয়ে দেয় পাকিস্তান। এ সময় কেউ কেউ পাকিস্তানের জয়ে উল্লাস করছিলেন। ভারতবিরোধী স্লোগান দিতে দিতে রাস্তায় আতশবাজি পোড়াচ্ছিলেন। প্রতিবেশীদের অভিযোগের পরিপ্রেক্ষিতে সেখান থেকে ১৫ জনকে গ্রেপ্তার করে পুলিশ। গ্রেপ্তার করা সবাই মুসলিম।
প্রতিবেদনে বলা হয়, ভারতীয় দণ্ডবিধিতে রাষ্ট্রদ্রোহের সর্বোচ্চ সাজা হচ্ছে যাবজ্জীবন কারাদণ্ড।
পুলিশ বলছে, ভারতবিরোধী স্লোগান দেওয়ার কারণেই ১৫ জনকে গ্রেপ্তার করা হয়েছে; পাকিস্তানের জয়ে উল্লাস করার জন্য নয়।
 
