
লেবাননের রাজধানী বৈরুতে গতকাল বৃহস্পতিবারের বোমা হামলায় নিহতের সংখ্যা বেড়ে দাঁড়িয়েছে ৪১ জনে। এদিক জঙ্গি সংগঠন ইসলামিক স্টেট (আইএস) এর দায় স্বীকার করে বলেছে, তারা দুটি আত্মঘাতী হামলা চালিয়েছে।
আজ শুক্রবার বার্তা সংস্থা এএফপির খবরে জানানো হয়, গতকাল দক্ষিণ বৈরুতের দোকানপাট সমৃদ্ধ একটি ব্যস্ত সড়কে এ হামলা চালানো হয়। শিয়া আন্দোলন হিজবুল্লাহর একটি ঘাঁটিকে লক্ষ্য করে চলতি বছরের সবচেয়ে ভয়াবহ এ হামলাটি চালানো হয়।
দেশটির স্বাস্থ্যমন্ত্রী ওয়ায়েল আবু ফাওয়ার বলেন, এ হামলায় কমপক্ষে ২০০ জন আহত হয়েছে। তাঁদের অনেকের অবস্থা গুরুতর।
এদিকে দেশটির সেনাবাহিনী জানিয়েছে, আত্মঘাতী পোশাক পরা দুই ব্যক্তি এই হামলা চালিয়েছে। তবে দ্বিতীয় বিস্ফোরণের স্থলে তৃতীয় একজনের লাশ পাওয়া গেছে।
