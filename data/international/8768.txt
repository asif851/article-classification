
লন্ডন ব্রিজ এলাকায় হামলার পর এবার ফিনসবারি পার্কে সন্ত্রাসী হামলা হয়েছে। হামলায় বেশ কয়েকজন পথচারী আহত হয়েছেন বলে জানিয়েছে পুলিশ। এ ঘটনায় একজনকে আটক করা হয়েছে।
আজ সোমবার বিবিসি অনলাইনের প্রতিবেদনে এই তথ্য জানানো হয়।
লন্ডন মেট্রোপলিটন পুলিশ বলছে, গতকাল রোববার রাতে সেভেন সিস্টারস রোডের ফিনসবারি পার্ক মসজিদের কাছে পথচারীদের ওপর দ্রুতগতির একটি গাড়ি উঠিয়ে দেয় হামলাকারীরা। এতে অনেকেই আহত হয়েছেন। এটি একটি ‘গুরুতর হামলার’ ঘটনা। এ ঘটনায় জড়িত সন্দেহে একজনকে আটক করা হয়েছে।
লন্ডন অ্যাম্বুলেন্স সেবা সূত্রে জানা গেছে, ঘটনাস্থলে বেশ কয়েকটি অ্যাম্বুলেন্স ও কর্মী পাঠানো হয়েছে।
নাম প্রকাশ না করার শর্তে একজন প্রত্যক্ষদর্শী বলেন, তিনি সেভেন সিস্টারস রোডের একটি ফ্ল্যাটে থাকেন। তিনি দেখেন, হঠাৎ করেই সেখানকার মানুষ ভয়ে চিৎকার করে উঠছেন। এ সময় ফিনসবারি পার্ক মসজিদের সামনে একটি সাদা ভ্যান গিয়ে দাঁড়ায়। সেদিক থেকে পথচারীরা আসতেই দ্রুতগতিতে তাঁদের ওপর ভ্যানটি চালিয়ে দেয় সন্ত্রাসীরা।
