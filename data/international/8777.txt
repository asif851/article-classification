
আফগানিস্তানে পুলিশ বাহিনীতে ছেলেশিশুদের যৌন নিপীড়নের ঘটনা তদন্তের নির্দেশ দিয়েছেন দেশটির প্রেসিডেন্ট। ‘বাচা বাজি’ নামে এই শিশুদের প্রতি পুলিশ বাহিনীর আসক্তিকে ফাঁদ হিসেবে ব্যবহার করে সম্প্রতি তালেবানরা একের পর হামলা চালিয়ে এক শরও বেশি পুলিশ হত্যা করেছে। সম্প্রতি এএফপি এক অনুসন্ধানী প্রতিবেদনে এ তথ্য প্রকাশের পর ঘটনাটি গুরুত্বের সঙ্গে তদন্তের নির্দেশ দিয়েছেন আফগানিস্তানের প্রেসিডেন্ট আশরাফ ঘানি।
আজ মঙ্গলবার এএফপির খবরে বলা হয়েছে, এএফপির প্রতিবেদন প্রকাশের পর বিশ্বব্যাপী তা আলোচিত হয়, নিন্দার ঝড় ওঠে। যুক্তরাষ্ট্র আফগান বাহিনীতে এই ধরনের বাচা বাজি চর্চার নিন্দা জানিয়ে তা বন্ধের আহ্বান জানিয়েছে। ওই সব শিশু ও তাদের পরিবারের সুরক্ষা নিশ্চিত করারও আহ্বান জানিয়েছে যুক্তরাষ্ট্র। আফগানিস্তানের প্রেসিডেন্ট আশরাফ ঘানি এক বিবৃতিতে এ ঘটনা বিশদভাবে তদন্তের নির্দেশ দিয়েছেন। ইংরেজিতে দেওয়া ওই বিবৃতিতে বলা হয়েছে, বাহিনীর যেকোনো পদনির্বিশেষে দোষী ব্যক্তিদের বিরুদ্ধে আফগান আইন ও আন্তর্জাতিক বাধ্যবাধকতা অনুযায়ী যথাযথ আইনি ব্যবস্থা নেওয়া হবে। এএফপির প্রতিবেদনে বলা হয়, আফগানিস্তানে বাচা বাজি নামে যৌনদাসত্বের এই প্রথার মাধ্যমে চলছে ভয়াবহ শিশু যৌন নিপীড়ন। আফগানিস্তানে শতবর্ষ ধরে ছেলেশিশুদের ব্যক্তিগত আনন্দের জন্য যৌন ক্রীতদাস হিসেবে রাখার চর্চা চলে আসছে। এটাকে দেশটির মানবাধিকার লঙ্ঘনের সবচেয়ে খারাপ উদাহরণ হিসেবে তুলে ধরা হয়। ছোট ছোট ছেলেকে সাজানো হয় মেয়েদের মতো। তারা নেচে-গেয়ে আনন্দ জুগিয়ে চলে। ব্যবহৃত হয় যৌনতায়। আফগান পুলিশ বাহিনীর কিছু সদস্যের বাচা বাজির আসক্তির সুযোগ নিয়ে ফাঁদ হিসেবে তালেবানরা ওই শিশুদের ব্যবহার করছে। জানুয়ারি থেকে এপ্রিল পর্যন্ত চার মাসে তালেবানরা ‘বাচা’দের ফাঁদ হিসেবে ব্যবহার করে পুলিশের ওপর কমপক্ষে ছয়টি হামলা চালিয়েছে। ওই সব হামলায় নিহত হয়েছেন পুলিশের এক শরও বেশি সদস্য। গত বছর উরুজগান প্রদেশে পুলিশের এক তল্লাশিচৌকিতে এই ধরনের এক হামলার ঘটনা ঘটে। এক কমান্ডারের বাচা জাবিউল্লাহ মধ্য রাতে ঘুমন্ত কমান্ডারসহ সাতজন পুলিশ সদস্যকে গুলি চালিয়ে হত্যা করে।
