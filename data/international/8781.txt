

 মাদক পাচারের অভিযোগ আনা হয়েছে প্রতিবাদ অব্যাহত রাখার ঘোষণা

ফিলিপাইনের প্রেসিডেন্ট রদ্রিগো দুতার্তের বিতর্কিত ‘মাদকবিরোধী লড়াইয়ের’ কড়া সমালোচক নারী সিনেটর লেইলা ডি লিমাকে (৫৭) গ্রেপ্তার করা হয়েছে। গ্রেপ্তারি পরোয়ানা জারির পরদিন গতকাল শুক্রবার তাঁকে গ্রেপ্তার করা হয়। বিরোধীদের কণ্ঠরোধের চেষ্টা আখ্যা দিয়ে এ ঘটনার সমালোচনা করেছেন দুতার্তের ক্ষুব্ধ সমর্থকেরা।সিনেটর লেইলা ডি লিমার বিরুদ্ধে মাদক পাচারের অভিযোগ আনা হয়েছে। পুলিশের হাতে গ্রেপ্তার হওয়ার আগে তিনি সাংবাদিকদের বলেন, ‘আমার বিরুদ্ধে মাদক পাচারের অভিযোগ সম্পূর্ণ ভিত্তিহীন এবং আমি নিরপরাধ। দুতার্তের দমনপীড়নের বিরুদ্ধে সোচ্চার হওয়ার কারণেই আমাকে হয়রানি ও গ্রেপ্তার করা হচ্ছে।’ প্রেসিডেন্টের ‘দমনপীড়নের’ বিরুদ্ধে প্রতিবাদ অব্যাহত রাখার ঘোষণা দেন ডি লিমা।মাদক পাচারের অভিযোগ প্রমাণিত হলে প্রতিবাদী এ সিনেটরের যাবজ্জীবন কারাদণ্ড হতে পারে।ডি লিমা সিনেটে তাঁর কার্যালয়ের বাইরে বলেন, ‘আমি যে কারণে যুদ্ধ করছি তার জন্য কারাবরণ করাটা সম্মানের ব্যাপার। আপনারা আমার জন্য প্রার্থনা করবেন। তারা আমার কণ্ঠরোধ করতে পারবে না।’বৃহস্পতিবার পরোয়ানা জারির পরই গ্রেপ্তারের জন্য মানসিকভাবে প্রস্তুত ছিলেন ডি লিমা। ওই রাতে পুলিশ হানা দিলে তিনি রাতটুকু সময় চান। সারা রাত সিনেটে থাকার পর গতকাল সকালে পুলিশের কাছে আত্মসমর্পণ করেন তিনি। ধরা দেওয়ার আগে একটি ভিডিও বার্তা রেকর্ড করেন সিনেটর। সেখানে তিনি ফিলিপাইনের জনগণকে দুতার্তের ‘মাদকের বিরুদ্ধে লড়াইয়ের’ প্রতিবাদে সোচ্চার হওয়ার আহ্বান জানান।কয়েক দিন আগেই দুতার্তেকে একজন ‘সিরিয়াল কিলার’ আখ্যায়িত করে তাঁকে ক্ষমতা থেকে টেনে নামাতে হবে বলে মন্তব্য করেছিলেন ডি লিমা। গত মঙ্গলবার তিনি বলেন, তাঁর মুখ বন্ধ করার জন্য সরকার মাদকসংক্রান্ত মামলা করেছে। ডি লিমা দেশটিতে ‘পিপল পাওয়ার রেভল্যুশন’-এর ডাকও দেন। এ ধরনের গণ-অভ্যুত্থানের জেরেই তিন দশক আগে স্বৈরশাসক ফার্দিনান্দ মার্কোসের পতন হয়েছিল।
 
