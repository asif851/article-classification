
সিরিয়া সংঘাতে সরকারি বাহিনীর বিরুদ্ধে লড়াই করা যোদ্ধাদের যুক্তরাষ্ট্র ও সৌদি আরব যে অস্ত্র সরবরাহ করে তা অনেক ক্ষেত্রে জঙ্গিগোষ্ঠী ইসলামিক স্টেটের (আইএস) হাতে চলে যায়। এক গবেষণায় এ তথ্য উঠে এসেছে।
যুদ্ধক্ষেত্রে পাওয়া আইএসের অস্ত্রগুলো পরীক্ষা করছে কনফ্লিক্ট আর্মামেন্ট রিসার্চ নামে একটি সংস্থা। তাদের গবেষণা বলছে, আইএসের অধিকাংশ অস্ত্রই সিরিয়া ও ইরাকের সেনাবাহিনী থেকে লুট করা। তবে এর বাইরেও অস্ত্র আছে। বিদ্রোহী যোদ্ধাদের যুক্তরাষ্ট্র ও সৌদি আরব যে অস্ত্র সরবরাহ করেছে, তার মধ্যে অনেক অস্ত্র আইএস লুট করে নিয়ে গেছে।
সিরিয়া ও ইরাকে যুদ্ধক্ষেত্রে গত তিন বছরে পাওয়া ৪০ হাজার অস্ত্র, গোলা ও বিস্ফোরক সরঞ্জাম বিশ্লেষণ করেছে কনফ্লিক্ট আর্মামেন্ট রিসার্চ। এর ভিত্তিতে গত বৃহস্পতিবার ২০০ পৃষ্ঠার ওই প্রতিবেদন প্রকাশ করা হয়েছে।
এতে দেখা যায়, যুক্তরাষ্ট্রের অন্তত ১২টি অস্ত্র চালান আইএসের কাছে চলে যায়। হয় তারা যুদ্ধক্ষেত্রে বিজয়ী হওয়ার পর অস্ত্র সংগ্রহ করেছে। আর বিভিন্ন ক্ষেত্রে বিদ্রোহীরা পক্ষ ত্যাগ করার ফলেও অস্ত্র আইএসের কাছে চলে যায়। অধিকাংশ ক্ষেত্রে এই অস্ত্রগুলো ইরাকের যুদ্ধক্ষেত্রে যায়। একটি ঘটনায় ইউরোপের দেশ থেকে ট্যাংকবিধ্বংসী ক্ষেপণাস্ত্র কিনে তা সিরিয়ায় বিদ্রোহীদের সরবরাহ করা হয়। তা পৌঁছে যায় আইএসের কাছে।
