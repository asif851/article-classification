
যুক্তরাষ্ট্রের সেনাবাহিনীর সাবেক সেনানায়কদের চেয়েও দেশে থাকা অবৈধ অভিবাসীরা বেশি সুবিধা পায়। কথাটি বলেছেন মার্কিন প্রেসিডেন্ট নির্বাচনে রিপাবলিকান পার্টির মনোনয়নপ্রত্যাশী ডোনাল্ড ট্রাম্প। এ কথা বলে ট্রাম্প হুঁশিয়ারি দিয়েছেন, ‘আমি ক্ষমতায় এলে এসব চলতে দেওয়া হবে না।’গত রোববার ওয়াশিংটন ডিসিতে মোটরবাইক শোভাযাত্রার অনুষ্ঠানে এ কথা বলেন ট্রাম্প। যুদ্ধে হারিয়ে যাওয়া মানুষদের সম্মানে এর আয়োজন করা হয়। তবে অভিবাসীরা সেনানায়কদের চেয়ে বেশি সুবিধা পায়—এ কথার সপক্ষে ট্রাম্প কোনো প্রমাণ তুলে ধরেননি।গত বছর সিনেটর জন ম্যাককেইনের সামরিক দক্ষতা নিয়ে প্রশ্ন তোলেন ট্রাম্প। ম্যাককেইন সাবেক যুদ্ধবন্দী। ট্রাম্প তাঁকে নিয়ে বলেছিলেন, ম্যাককেইনকে বীর বলার একটিই কারণ—তা হলো, ভিয়েতনাম যুদ্ধে তিনি বন্দী ছিলেন। ট্রাম্প বলেন, ‘আমি সেই সব লোককেই পছন্দ করি, যারা বন্দী হয়নি।’
