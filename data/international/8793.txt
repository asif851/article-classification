
যুক্তরাষ্ট্রের নিউইয়র্ক সিটির কাছে গতকাল শুক্রবার সন্ধ্যায় দুটি ট্রেনের মুখোমুখি সংঘর্ষে কমপক্ষে ৬০ জন আহত হয়েছে। তাদের মধ্যে পাঁচজনের অবস্থা আশঙ্কাজনক। আজ শনিবার বিবিসি অনলাইনের খবরে এ কথা জানানো হয়। ওই দুই ট্রেনে অন্তত ২৫০ জন যাত্রী ছিল।কর্মকর্তারা জানান, একটি ট্রেন নিউইর্য়ক সিটির গ্র্যান্ড সেন্ট্রাল স্টেশন থেকে কানেটিকাটের নিউ হ্যাভেনে যাচ্ছিল। বিপরীত দিক থেকে আসা আরেকটি ট্রেনের সঙ্গে সংঘর্ষে এটি লাইনচ্যুত হয়।কানেটিকাটের গভর্নর ডানেল ম্যালয় জানান, সংঘর্ষে একটি ট্রেনের সামনের অংশের ব্যাপক ক্ষতি হয়েছে। পাঁচজন গুরুতর আহত হয়েছে উল্লেখ করে তিনি জানান, তাদের অবস্থা আশঙ্কাজনক। 
তদন্ত কর্মকর্তারা দুর্ঘটনার কারণ খতিয়ে দেখছেন। তবে কানেটিকাটের গভর্নর একে নিছক দুর্ঘটনা ছাড়া আর কিছু ভাবতে চান না।
দুর্ঘটনায় ব্যাপক ক্ষয়ক্ষতি না হওয়ায় সন্তোষ প্রকাশ করেছেন ব্রিজপোর্ট পুলিশের প্রধান জোসেফ গাওদিদ।
 
 
