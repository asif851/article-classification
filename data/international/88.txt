
কেনিয়ার উত্তরাঞ্চলে যাত্রীবাহী একটি বাসে হামলা চালিয়েছে সন্দেহভাজন জঙ্গিরা। তারা অন্তত ২৮ জন যাত্রীকে হত্যা করেছে।আল জাজিরা টেলিভিশনের অনলাইনের প্রতিবেদনে জানানো হয়, আজ শনিবার ভোরে এই হামলা হয়। সোমালিয়ার জঙ্গিগোষ্ঠী আল-শাবাব এই হামলা চালিয়েছে বলে সন্দেহ করা হচ্ছে।কেনিয়ার একটি পত্রিকার খবরে জানানো হয়, যাত্রীবাহী বাসটি দেশটির উত্তর-পূর্বাঞ্চলীয় মানদেরা কাউন্টি থেকে রাজধানী নাইরোবি যাচ্ছিল। আট কিলোমিটার পথ পাড়ি দেওয়ার পর ভোর পৌনে ছয়টার দিকে হামলার মুখে পড়ে বাসটি।কেনিয়ার স্বরাষ্ট্র মন্ত্রণালয় এই হামলার তথ্যের সত্যতা নিশ্চিত করেছে। মন্ত্রণালয়ের অফিশিয়াল টুইটারে বলা হয়েছে, আজ ভোরে মানদেরা থেকে নাইরোবিগামী একটি বাসে সন্ত্রাসীরা হামলা চালিয়েছে। এতে ২৮ জন নিহত হয়েছে। বাসটিতে ৬০ জন যাত্রী ছিল।
