
জেরুজালেমে ইসরায়েলি সেনাদের ওপর ট্রাক চালিয়ে দিয়েছেন এক ব্যক্তি। এ ঘটনায় চারজন সেনা নিহত হন বলে বিবিসি অনলাইনের খবরে বলা হয়েছে। এ ঘটনাকে সন্ত্রাসী হামলা বলছে পুলিশ। পুলিশের গুলিতে ওই ব্যক্তিও নিহত হয়েছেন।
জেরুজালেমের দেয়াল ঘেরা প্রাচীন জনপ্রিয় শহর আরমন হানাতজিভে এ ঘটনা ঘটেছে। ঘটনাস্থলে যাওয়া চিকিৎসকেরা জানিয়েছেন, নিহতদের মধ্যে তিনজন নারী ও একজন পুরুষ। তাঁদের সবার বয়স বিশ বছরের কাছাকাছি। এ ছাড়া এ ঘটনায় আরও অন্তত ১৩ জন আহত হন।
পুলিশের মুখপাত্র লুবা সামরি ইসরায়েলি রেডিওকে বলেন, ‘এটি একটি সন্ত্রাসবাদী আক্রমণ। হত্যার উদ্দেশ্যেই এই হামলা।’ সামরি জানান, পরে সেনাদের গুলিতে ওই হামলাকারী নিহত হয়েছেন।
ইসরায়েলের পুলিশ প্রধান রনি আলসেইক সাংবাদিকদের বলেন, আক্রমণকারী পূর্ব জেরুজালেম এলাকা থেকে এসেছিলেন।
সর্বশেষ এই হামলার ঘটনার আগে, ২০১৫ সালের অক্টোবর থেকে এ পর্যন্ত ফিলিস্তিনিদের হাতে ৩৫ জন ইসরায়েলি ছুরি, বন্দুকের গুলি এবং গাড়ি চাপায় নিহত হয়। এই সময়ে আক্রমণকারী অন্তত ২০০ ফিলিস্তিনি মারা যায় বলে ইসরায়েলের দাবি।
ইসরায়েল অভিযোগ করছে, ফিলিস্তিনের উসকানিতেই আক্রমণের হার বেড়েছে। তবে ফিলিস্তিনি নেতৃত্ব বলছে, ইসরায়েলের দখলদারি মনোভাবই এর জন্য দায়ী।
