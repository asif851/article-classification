
জঙ্গিগোষ্ঠী ইসলামিক স্টেটের (আইএস) অনেক নেতা তাদের পরিবার-পরিজন নিয়ে ইরাকের মসুল থেকে পালিয়ে সিরিয়ার দিকে যাচ্ছে।মার্কিন নেতৃত্বাধীন জোটের সহায়তায় শহরটিতে ইরাকি বাহিনীর আসন্ন অভিযানের মুখে আইএস নেতারা পালিয়ে সিরিয়ায় যাওয়ার চেষ্টা করছে বলে দাবি ইরাকের প্রতিরক্ষামন্ত্রীর।বার্তা সংস্থা রয়টার্সের খবরে বলা হয়, গতকাল শনিবার রাষ্ট্রীয় টেলিভিশনকে দেওয়া এক সাক্ষাৎকারে ইরাকের প্রতিরক্ষামন্ত্রী খালিদ আল-ওবেইদি ওই দাবি করেন।ওবেইদি বলেন, মসুলে আইএসের অনেক পরিবার ও নেতা তাদের সম্পত্তি বিক্রি করে দিয়েছে। তারা গোপনে সিরিয়ার উদ্দেশে পালিয়েছে। আইএসের একটা অংশ ইরাকের কুর্দিস্থান অঞ্চলের দিকেও পালানোর চেষ্টা করেছে।২০১৪ সালে আইএস ইরাকের যে ভূখণ্ড দখল করেছিল, তার অন্তত অর্ধেকের নিয়ন্ত্রণ তারা হারিয়েছে। তারা সিরিয়ায়ও ভূখণ্ড হারিয়েছে।ইরাকের মসুলে আইএসের এখনো হাজারো যোদ্ধা আছে বলে ধারণা করা হয়। তাদের হটিয়ে মসুল পুনর্দখল করার পরিকল্পনা করছে ইরাক সরকার। এই লক্ষ্যে যুক্তরাষ্ট্রের নেতৃত্বাধীন জোটের সহায়তায় ইরাকি বাহিনী শহরটিতে বড় ধরনের অভিযান চালাতে যাচ্ছে বলে খবর বেরিয়েছে।
