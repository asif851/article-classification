
জাপানে ১৮ বছর বয়সী এক তরুণীকে চুলে কালো রং করতে স্কুল কর্তৃপক্ষ বাধ্য করেছে বলে অভিযোগ উঠেছে। স্থানীয় সংবাদমাধ্যমের খবরে বলা হয়েছে, প্রাকৃতিকভাবে ওই শিক্ষার্থীর চুলের রং ছিল বাদামি। কিন্তু স্কুল কর্তৃপক্ষ চুলে কালো রং করতে তাঁকে বাধ্য করে।
বিবিসির খবরে বলা হয়েছে, ওসাকার কাছাকাছি কাইফুকান হাইস্কুলে এ ঘটনা ঘটেছে। এ নিয়ে গতকাল শুক্রবার স্থানীয় সংবাদমাধ্যমগুলো সংবাদ প্রকাশ করেছে। খবরে বলা হয়েছে, ওই তরুণী গত সেপ্টেম্বর মাস থেকে স্কুলে যাচ্ছেন না।
এর আগে স্কুল কর্তৃপক্ষের নির্দেশে বলা হয়েছিল, স্কুলের নিয়মে চুলে কৃত্রিম রং করা যাবে না। মূল কর্তৃপক্ষ ভেবেছিল কৃত্রিম রং ব্যবহার করেই চুল বাদামি করেছিলেন সেই তরুণী। এ নিয়ে তরুণীর মা কর্তৃপক্ষকে জানিয়েছিলেন যে জন্মগতভাবেই তাঁর মেয়ের চুলের রং বাদামি। কিন্তু তা আমলে নেয়নি স্কুল। উল্টো তাঁকে স্কুল থেকে বের করে দেওয়ার হুমকি দেওয়া হয়। এরপর বাধ্য হয়েই চুলে কালো রং করেন ওই তরুণী।
রয়টার্সের খবরে বলা হয়েছে, এ ঘটনায় ক্ষতিপূরণ চেয়ে ওই স্কুল কর্তৃপক্ষের বিরুদ্ধে মামলা করেছেন তরুণীটি। তিনি ১৯ হাজার ৩০০ ডলার ক্ষতিপূরণ চেয়েছেন।
জাপানের অনেক স্কুলেই শিক্ষার্থীদের পোশাকপরিচ্ছদের বিষয়ে কড়াকড়ি আছে। বিশেষ করে স্কার্ট কতটুকু লম্বা, চুলের রং ও মেকআপের ব্যবহার নিয়ে কড়া বিধিনিষেধ চালু আছে।
এ বছরের শুরুর দিকে আসাহি শিম্বুন পত্রিকার করা একটি জরিপে দেখা গেছে, রাজধানী টোকিওর প্রায় ৬০ শতাংশ স্কুলে শিক্ষার্থীদের চুলে হালকা রং করার বিষয়ে নির্দেশনা দেওয়া আছে। চুলের রং প্রাকৃতিক কি না, তা বোঝার জন্যই এ নিয়ম চালু করা হয়েছে। এমনকি এটি নিশ্চিত হওয়ার জন্য শিক্ষার্থীদের নবজাতক অবস্থার ছবিও স্কুলে জমা দিতে হয়।
 
