
খুব ছোট ও প্রিয় কিছু মুহূর্ত আছে যুক্তরাষ্ট্রের বিদায়ী ফার্স্ট লেডি মিশেল ওবামার। বৃষ্টির পরই হোয়াইট হাউসের সাউথ লনের সতেজ ঘাসগুলো তাঁকে টানে। ওয়াশিংটন মনুমেন্টের দিকে একদৃষ্টে তাকিয়ে থাকার মুহূর্তটিও বড় প্রিয়।সিএনএনে প্রকাশিত খবরে জানা যায়, হোয়াইট হাউস ছেড়ে যাওয়ার পর এই মুহূর্তগুলোই সবচেয়ে বেশি মনে পড়বে মিশেলের। এই স্মৃতিগুলো তাঁর মনে গাঁথা থাকবে।ফ্যাশন ম্যাগাজিন ভোগ তৃতীয়বারের মতো ফার্স্ট লেডি মিশেল ওবামাকে নিয়ে প্রচ্ছদ প্রতিবেদন প্রকাশ করেছে। সেখানেই এসব কথা বলেছেন মিশেল।প্রচ্ছদে মিশেলের ছবিটিও তাঁর প্রিয় একটি মুহূর্তকে ধরে রেখেছে। সেখানে দেখা গেছে, সাউথ লনের সবুজ ঘাসে গা এলিয়ে বসেছেন মিশেল। এলানো চুল পড়ে আছে। হাত রেখেছেন ফুলের বাগানে।ম্যাগাজিনে প্রকাশিত প্রতিবেদনে মিশেল ওবামা বলেন, ‘খুব ছোট, ছোট কিছু মুহূর্ত আছে। ঘন, সবুজ সাউথ লন অথবা ওয়াশিংটন মনুমেন্টের দিকে একদৃষ্টিতে তাকিয়ে থাকা। বৃষ্টির পরই ঘাসগুলো সবুজ, সতেজ হয়ে ওঠে। সবকিছুকেই তখন খুব আদুরে মনে হয়। এত সুন্দর সেই দৃশ্য! সেই মুহূর্তগুলো আমার মনে পড়বে। চাইলেই যখন-তখন এমন সৌন্দর্যের কাছে আমি পৌঁছাতে পারব না।’মিশেলের কথা থেকে এটা স্পষ্ট যে হোয়াইট হাউসের বিলাসী জীবন নয়, সবুজ প্রকৃতির সৌন্দর্যই বেশি টেনেছে তাঁকে। সেগুলোই বেশি মনে পড়বে তাঁর।২০০৯ সালে বারাক ওবামা প্রেসিডেন্ট হিসেবে দায়িত্ব নেওয়ার পর প্রথমবারের মতো ভোগ মিশেলকে নিয়ে প্রচ্ছদ প্রতিবেদন করে। ২০১২ সালে ভোগ দ্বিতীয়বারের মতো মিশেলকে নিয়ে প্রচ্ছদ প্রতিবেদন প্রকাশ করে। এ নিয়ে ভোগ তৃতীয়বারের মতো মিশেলকে নিয়ে প্রচ্ছদ প্রতিবেদন করল।
