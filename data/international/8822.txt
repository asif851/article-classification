
কৃত্রিম উপগ্রহের ক্যামেরায় ১২২টি খণ্ডিত বস্তুর ছবি মিলেছে। এগুলো মালয়েশিয়া এয়ারলাইনসের নিখোঁজ হয়ে যাওয়া বিমানটির ভগ্নাংশ হতে পারে বলে মনে করা হচ্ছে। আজ বুধবার মালয়েশিয়ার ভারপ্রাপ্ত পরিবহনমন্ত্রী হিশামুদ্দিন হোসেইন এ তথ্য জানিয়েছেন।হিশামের বরাত দিয়ে বিবিসি নিউজের খবরে বলা হয়, ২৩ মার্চ উপগ্রহে যে ছবি ধারণ করা হয়েছে, তাতে ২৩ মিটার (৭৫ ফুট) পর্যন্ত দীর্ঘ খণ্ডিত অংশের আলামত পাওয়া গেছে। তবে আজ বুধবারের উদ্ধার অভিযানে অংশ নেওয়া সব বিমান ধ্বংসাবশেষ শনাক্ত না করেই অভিযানস্থল ছেড়েছে।হিশাম বলেন, খণ্ডিত অংশগুলো পশ্চিম অস্ট্রেলিয়ার পার্থ থেকে দুই হাজার ৫৫৭ কিলোমিটার দূরে ৪০০ বর্গকিলোমিটার এলাকার মধ্যে রয়েছে। তিনি বলেন, ছবিতে দেখতে পাওয়া খণ্ডিত অংশগুলো বিমানের কি না, সে ব্যাপারে নিশ্চিত হওয়া যায়নি। তবে নতুন এই ছবিগুলো উদ্ধার তত্পরতাকে এগিয়ে নেবে।হিশাম জানান, উপগ্রহে ধারণ করা ছবিগুলো ফ্রান্সভিত্তিক প্রতিষ্ঠান এয়ারবাস ডিফেন্স অ্যান্ড স্পেসের পক্ষ থেকে মালয়েশিয়াকে সরবরাহ করা হয়েছে। গতকাল ২৫ মার্চ ওই ছবিগুলো মালয়েশিয়ার কাছে হস্তান্তর করা হয়েছে।
ফ্লাইট এমএইচ৩৭০ কুয়ালালামপুর থেকে বেইজিং যাওয়ার পথে গত ৮ মার্চ ২৩৯ জন লোক নিয়ে নিখোঁজ হয়।
