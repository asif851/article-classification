
ইউরোপীয় ইউনিয়নে (ইইউ) থাকা না-থাকার লাভ-ক্ষতি নিয়ে প্রচারণা আর বিতর্কের পর্ব শেষ। এবার ভোটারদের সিদ্ধান্ত দেওয়ার পালা। যুক্তরাজ্য ২৮ দেশের জোট ইইউর সঙ্গে থাকবে, নাকি ৪০ বছরের সম্পর্ক ছিন্ন করে একলা চলবে—সে প্রশ্নে আজ গণভোটে রায় দেবেন দেশটির জনগণ।যুক্তরাজ্যের স্থানীয় সময় সকাল ৭টা থেকে রাত ১০টা পর্যন্ত ভোট গ্রহণ হবে। দেশটির চার প্রদেশ—ইংল্যান্ড, স্কটল্যান্ড, ওয়েলস ও উত্তর আয়ারল্যান্ডের পাশাপাশি স্পেন উপকূলের অদূরের ব্রিটিশ শাসিত ক্ষুদ্র ভূখণ্ড জিব্রাল্টারের অধিবাসীরা এই গণভোটে রায় দেবেন। সব মিলিয়ে মোট ভোটার সংখ্যা প্রায় ৪ কোটি ৬৫ লাখ। স্থানীয় সময় আগামীকাল শুক্রবার সকাল নাগাদ ভোটের ফল জানা যাবে বলে আশা করা হচ্ছে।মূলত ইইউর উন্মুক্ত সীমান্ত নীতির কারণে যুক্তরাজ্যে অন্যান্য ইইউ সদস্যদেশ থেকে আসা অভিবাসীর সংখ্যা বৃদ্ধি এবং এর ফলে সৃষ্ট বিতর্কের জের ধরেই এ গণভোটের আয়োজন। গত সাধারণ নির্বাচনের আগে ডেভিড ক্যামেরন দেশবাসীর কাছে ২০১৭ সালের মধ্যে এ নিয়ে গণভোটের অঙ্গীকার করেছিলেন। তিনি নিজে ইইউতে থেকে যাওয়ার পক্ষে।যুক্তরাজ্যের ভবিষ্যৎ নির্ধারণের এই গণভোটের দিকে তাকিয়ে সারা বিশ্ব। যুক্তরাষ্ট্র, কানাডা, নিউজিল্যান্ড, অস্ট্রেলিয়াসহ যুক্তরাজ্যের সব বন্ধুরাষ্ট্র বলেছে, তারা চায় যুক্তরাজ্য ইইউর সঙ্গেই থাকুক। ইইউর সদস্যভুক্ত বাকি ২৭টি দেশেরও চাওয়া একই। আইএমএফ, ওইসিডি কিংবা সামরিক জোট ন্যাটোসহ বড় বড় আন্তর্জাতিক সংস্থা সতর্ক করে দিয়ে বলেছে, ইইউ ছাড়লে যুক্তরাজ্যের অর্থনৈতিক ও বৈশ্বিক প্রভাব খর্ব হবে।এই গণভোট ঘিরে স্পষ্টত দুই ভাগে বিভক্ত হয়ে পড়ে যুক্তরাজ্য। চার মাস ধরে ‘রিমেইন’ (যারা ইইউতে থাকার পক্ষে) আর ‘লিভ’ (যারা ইইউতে থাকার বিপক্ষে) এই দুই ভাগে বিভক্ত রাজনীতিকেরা নিজ নিজ পক্ষে নানা যুক্তি তুলে ধরেছেন, মেতেছেন বিতর্কে।প্রধানমন্ত্রী ডেভিড ক্যামেরন, বিরোধী দল লেবার পার্টির নেতা জেরেমি করবিনসহ দেশটির প্রধান রাজনৈতিক নেতারা ইইউতে থাকার পক্ষে প্রচার চালিয়েছেন। অন্যদিকে অভিবাসনবিরোধী দল ইউকে ইনডিপেনডেন্স পার্টি (ইউকিপ) এবং ক্যামেরনের মন্ত্রিসভার বিদ্রোহী সাত সদস্য ইইউবিরোধী প্রচারে নেতৃত্ব দিয়েছেন। এ ছাড়া ক্ষমতাসীন দলের ১৩৭ জন এমপি এবং লেবার দলের ১০ জন এমপি ইইউর বিপক্ষে অবস্থানের কথা জানিয়েছেন।ইইউবিরোধীদের অভিযোগ, ইইউতে থেকে অভিবাসন নিয়ন্ত্রণ সম্ভব নয়। অর্থনীতি, আইন প্রণয়ন ও বিচারের ক্ষেত্রে ইইউর নির্দেশনাও যুক্তরাজ্যের সার্বভৌমত্বকে খর্ব করেছে। তাঁরা বলছেন, দেশের নিয়ন্ত্রণ নিজেদের হাতে ফিরিয়ে আনার এটাই মোক্ষম সময়।ইইউবিরোধী নেতা সাবেক লন্ডন মেয়র বরিস জনসন বলেন, ‘আপনারা যদি ইইউ ছাড়ার পক্ষে ভোট দেন, তাহলে এই বৃহস্পতিবার হতে পারে আমাদের দেশের স্বাধীনতা দিবস।’অন্যদিকে, ইইউর পক্ষের প্রচারকদের যুক্তি, ইইউর সবকিছু ভালো, তা নয়। কিন্তু আলোচনার টেবিলেই এর সমাধান করতে হবে। ইইউ থেকে বের হয়ে গেলে যুক্তরাজ্যের অর্থনীতি ধসে পড়বে এবং আন্তর্জাতিক অঙ্গনে যুক্তরাজ্যের প্রভাব ও স্বার্থ খর্ব হবে। সুতরাং ইইউর সঙ্গে থাকাটাই তুলনামূলকভাবে ভালো।গত বুধবার জাতির উদ্দেশে দেওয়া ভাষণে প্রধানমন্ত্রী ডেভিড ক্যামেরন বলেন, ‘আপনারা নিজের এবং সন্তানের ভবিষ্যৎকে ঝুঁকির মুখে ঠেলে দেবেন না। এই গণভোট একমুখী রাস্তার মতো। একবার ইইউ থেকে বের হয়ে গেলে আর ফিরে আসার সুযোগ থাকবে না।’
