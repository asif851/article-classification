
ভারতের ছত্তিশগড়ের বিলাসপুরে সরকারি একটি হাসপাতালে বন্ধ্যাকরণ ব্যবস্থা নিতে অস্ত্রোপচার করানো আটজন নারীর মৃত্যু হয়েছে। ১৫ জনের অবস্থা আশঙ্কাজনক। রাজ্যের স্বাস্থ্যমন্ত্রী অমর আগারওয়ালের নিজের জেলায় এ ঘটনা ঘটে।এনডিটিভির এক খবরে জানা যায়, সরকারের বার্ষিক পরিবার পরিকল্পনা কর্মসূচির অংশ হিসেবে গত শনিবার অস্ত্রোপচারের মাধ্যমে ওই নারীদের গর্ভধারণের পথ বন্ধ করা হয়। গতকাল সোমবার অস্ত্রোপচার করানো অনেকে ব্যথা ও জ্বরে ভুগতে থাকেন। সন্ধ্যার মধ্যে আটজনের মৃত্যু হয়।বিলাসপুরের পেন্ডারি এলাকায় সরকারি নেমিচাদ হাসপাতালে পাঁচ ঘণ্টা ধরে ৮০ জন নারীর অস্ত্রোপচার করা হয়। ছত্তিশগড়ের রাজধানী রায়পুর থেকে ১১০ কিলোমিটার দূরে ওই হাসপাতালটি অবস্থিত।কিছু পরিবারের অভিযোগ, লক্ষ্যপূরণ করতে গিয়ে এক দিনে অনেক অস্ত্রোপচার করা হয়েছে। চিকিৎসকদের অবহেলার কারণে এমনটা হয়েছে। তবে স্বাস্থ্য কর্মকর্তারা এ অভিযোগ অস্বীকার করেছেন। এ ঘটনা তদন্তে সরকার তিন সদস্যের একটি কমিটি গঠন করেছে।পরিবার পরিকল্পনা কর্মসূচির অংশ হিসেবে প্রতিবছরের অক্টোবর থেকে ফেব্রুয়ারি মাসে এ ধরনের বন্ধ্যাকরণ কর্মসূচি চলে। যেসব নারীর বন্ধ্যাকরণ করা হয়, তাঁদের প্রত্যেককে এক হাজার ৪০০ রুপি দেওয়া হয়।কংগ্রেসের জ্যেষ্ঠ নেতা দিগ্বিজয় সিং টুইটারে দেওয়া এক প্রতিক্রিয়ায় জানান, ছত্তিশগড়ে আটজন নিহত হওয়ার ঘটনায় সরকারকে কঠোর পদক্ষেপ নিতে হবে। আমরা কল্পনা করতে পারছি না—কীভাবে এমন ঘটনা ঘটল। তাও আবার স্বাস্থ্যমন্ত্রীর নিজ এলাকায় এমন ঘটনা ঘটেছে। তাঁর পদত্যাগ করা উচিত।সরকার নিহত নারীদের পরিবারকে দুই লাখ রুপি ক্ষতিপূরণ দেওয়া হবে বলে ঘোষণা দিয়েছে। এ ছাড়া যাঁরা অসুস্থ অবস্থায় হাসপাতালে চিকিৎসাধীন রয়েছেন, তাঁদের ৫০ হাজার রুপি দেওয়া হবে।
