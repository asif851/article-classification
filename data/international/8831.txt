
মিয়ানমারের উত্তরাঞ্চলে চীনের সীমান্ত-সংলগ্ন এলাকায় বিদ্রোহীদের সঙ্গে যুদ্ধে কমপক্ষে ৫০ জন সেনা নিহত হয়েছে। আজ শুক্রবার দেশটির রাষ্ট্রীয় গণমাধ্যম এ খবর জানিয়েছে। এ ঘটনার পর সরকার দেশব্যাপী যুদ্ধবিরতির আহ্বান করেছে।বার্তা সংস্থা এএফপির খবরে জানানো হয়, ৯ ফেব্রুয়ারি শান রাজ্যের কোকাং অঞ্চলে চীনা নৃগোষ্ঠীর বিদ্রোহীদের সঙ্গে সেনাবাহিনীর সংঘর্ষ ছড়িয়ে পড়ে। গত চার দিনে সংঘর্ষে ওই হতাহতের ঘটনায় কমপক্ষে ৪৭ সেনা নিহত ও ৭৩ জন আহত হয়েছে বলে জানায় মিয়ানমারের গ্লোবাল নিউ লাইট।গতকাল বৃহস্পতিবার কোকাং বিদ্রোহীরা কংইয়ান এলাকায় একটি সামরিক ঘাঁটিতে মর্টার হামলা চালায়। পাল্টা ব্যবস্থা হিসেবে পাঁচটি বিমান হামলা চালিয়েছে সেনাবাহিনী।
