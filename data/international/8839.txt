
রাশিয়ার বিমানবাহিনী গতকাল শনিবার সন্ধ্যা পর্যন্ত ২৪ ঘণ্টায় সিরিয়ায় ইসলামিক স্টেট (আইএস) জঙ্গিদের ৪৯টি অবস্থান লক্ষ্য করে হামলা চালিয়েছে।এদিকে তুরস্কের নিরাপত্তা বাহিনী সিরিয়া সীমান্ত এলাকায় গত শুক্রবার একটি চালকবিহীন উড়ন্ত যান বা ড্রোন গুলি করে ভূপাতিত করেছে। খবর রয়টার্সের।রুশ প্রধানমন্ত্রী দিমিত্রি মেদভেদেভ গতকাল বলেন, জাতীয় স্বার্থের জন্য সিরিয়ায় লড়াই করছে রাশিয়া, প্রেসিডেন্ট বাশার আল-আসাদের জন্য নয়। রাশিয়ায় কট্টর ইসলামপন্থীদের আক্রমণের হুমকি রয়েছে। আর সেটা থেকে আত্মরক্ষা করছে রাশিয়া। প্রেসিডেন্ট ভ্লাদিমির পুতিনও এ কথা বলেছেন, ‘যদি আমরা সিরিয়ায় এসব সন্ত্রাসীকে দমন না করি, তারা রাশিয়ায় আসবে।’ভূপাতিত ড্রোনটি তুর্কি আকাশসীমায় কীভাবে, কোথা থেকে এসেছিল তা তদন্ত করা হচ্ছে। ওয়াশিংটন ডিসিতে মার্কিন কর্মকর্তারা বলেছেন, ড্রোনটি রাশিয়ার হতে পারে। তবে মস্কো এ ধরনের দাবি প্রত্যাখ্যান করে বলেছে, সিরিয়ায় শুক্রবার বোমাবর্ষণ করে তাদের সব যুদ্ধবিমান নিরাপদে ঘাঁটিতে ফিরেছে। রুশ ড্রোনগুলোও ‘পরিকল্পনামতো’ সক্রিয় রয়েছে।রুশ বিমানগুলো তুর্কি আকাশসীমা লঙ্ঘন করছে বলে আঙ্কারার পক্ষ আগেও অভিযোগ করেছিল। রুশ প্রতিরক্ষা মন্ত্রণালয় শুক্রবার রাতে বলেছে, সিরিয়া সীমান্ত এলাকায় যুদ্ধ এড়াতে তারা তুর্কি সামরিক বাহিনীর সঙ্গে সরাসরি যোগাযোগ করেছে।
