
সন্ত্রাস মোকাবিলায় সামাজিক যোগাযোগের মাধ্যম ব্যবহারের ওপর জোর দেওয়ার চিন্তা করছে এশিয়া মহাদেশের ২৪টিরও বেশি দেশ। ফিলিপাইনের রাজধানী ম্যানিলায় আগামীকাল সোমবার দক্ষিণ-পূর্ব এশিয়ার দেশগুলোর জোট আসিয়ানের সদস্য ও আলোচনা-সহযোগী রাষ্ট্রগুলোর আঞ্চলিক ফোরাম বসবে। এ উপলক্ষে প্রস্তুতকৃত খসড়া বিবৃতি থেকেই ওই তথ্য জানা গেছে।
সম্মেলনে আসিয়ানের ১০ সদস্য ও আলোচনা-সহযোগী ১৭ রাষ্ট্রের পররাষ্ট্রমন্ত্রীরা মিলিত হবেন। ধারণা করা হচ্ছে, নিরাপত্তা হুমকি চিহ্নিত করতে আঞ্চলিক একটি পদ্ধতি সৃষ্টির ব্যাপারে তাঁরা একমত হবেন। খসড়া বিবৃতিতে বলা হয়েছে, ‘সাম্প্রতিক সময়ে ঘটে যাওয়া সন্ত্রাসী কর্মকাণ্ডগুলোর তীব্র নিন্দা জানিয়েছেন মন্ত্রীরা।’ এতে আরও বলা হয়েছে, ‘অনলাইনে সন্ত্রাসমূলক বার্তা প্রচার ঠেকাতে সামাজিক যোগাযোগের মাধ্যমগুলোর পুরোপুরি ও কার্যকর ব্যবহারের প্রয়োজনীয়তার ব্যাপারেও একমত হয়েছেন তাঁরা।’
আসিয়ানের এই বৈঠকের আয়োজক দেশ ফিলিপাইনও সন্ত্রাসকবলিত। কর্তৃপক্ষ বলেছে, জঙ্গিগোষ্ঠী ইসলামিক স্টেটের (আইএস) উগ্রবাদী আদর্শ দেশটির দক্ষিণাঞ্চলে স্থানীয় সন্ত্রাসী সংগঠনগুলোর সঙ্গে যোগসাজশে নিয়ন্ত্রণ নিতে শুরু করেছে। তারা জঙ্গি নিয়োগ শুরু করেছে, যাদের মধ্যে ইন্দোনেশিয়া, সিঙ্গাপুর ও মালয়েশিয়ার নাগরিকেরাও রয়েছেন। ফিলিপাইনের সেনারা দেশটির মুসলিম সংখ্যাগরিষ্ঠ মারাওই এলাকায়  চরমপন্থী জঙ্গিদের বিরুদ্ধে দুই মাসেরও বেশি সময় ধরে লড়ছে।
