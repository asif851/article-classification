
বোকো হারামের একজন কমান্ডারকে গ্রেপ্তার করেছে নাইজেরিয়া। মোহাম্মদ জাকারি (৩০) নামের ওই কমান্ডার জঙ্গি সংগঠনটির ‘শীর্ষ কসাই’ হিসেবে পরিচিত বলে দাবি করেছে দেশটির পুলিশ। খবর সিএনএনের।পুলিশ জানায়, বোকো হারামের শক্ত ঘাঁটি হিসেবে পরিচিত উত্তর-পূর্ব নাইজেরিয়ার বালমো ফরেস্ট এলাকায় পুলিশ ও সামরিক বাহিনী জঙ্গিবিরোধী সাঁড়াশি অভিযান চালাচ্ছে। এ সময় পালিয়ে যাওয়ার চেষ্টা করছিলেন কমান্ডার জাকারি। তবে পুলিশের গোয়েন্দা কর্মকর্তারা তাঁকে গ্রেপ্তার করতে সক্ষম হন। কমান্ডার জাকারির বিরুদ্ধে নারী, শিশুসহ সাতজনকে হত্যার অভিযোগ রয়েছে বলে পুলিশ জানায়। এ ছাড়া বোকো হারামের বিভিন্ন নৃশংস হামলার ঘটনায় তাঁর সম্পৃক্ততার অভিযোগ রয়েছে।বোকো হারামের হামলায় চলতি বছর এ পর্যন্ত অন্তত দুই হাজার ৫৩ জন বেসামরিক নাগরিকের মৃত্যু হয়েছে বলে জানিয়েছে হিউম্যান রাইটস ওয়াচ।
