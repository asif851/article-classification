
আলোচিত লকারবি বোমা হামলার নির্দেশদাতা ছিল ইরান। আর সিরিয়াভিত্তিক একটি সন্ত্রাসী গোষ্ঠী হামলাটি চালিয়েছিল। ইরানের সাবেক একজন গোয়েন্দা কর্মকর্তা এমনই দাবি করেছেন।আবুলগাশেম মেসবাহি নামের ইরানের ভিন্নমতাবলম্বী সাবেক গোয়েন্দা কর্মকর্তা বর্তমানে জার্মানিতে রয়েছেন। তিনি দাবি করেন, ১৯৮৮ সালে প্যান এএম-১০৩ ফ্লাইটের উড়োজাহাজটি ভূপাতিত করার ঘটনাটি ছিল প্রতিশোধমূলক। ওই ঘটনার ছয় মাস আগে মার্কিন নৌবাহিনী ইরানের একটি বাণিজ্যিক উড়োজাহাজে আক্রমণ করে, যাতে ২৯০ জনের মৃত্যু হয়। এ ঘটনার প্রতিশোধ নিতেই লকারবি বোমা হামলা চালানো হয়।মেসবাহি দাবি করেন, ‘ইরানি এয়ারবাসটির ভাগ্যে যা ঘটেছিল, ঠিক তা-ই ঘটানোর জন্য ইরানের সর্বোচ্চ নেতা ওই বোমা হামলার নির্দেশ দিয়েছিলেন।’ লকারবি হামলার ঘটনায় ইতিমধ্যে লিবিয়ার সাবেক গোয়েন্দা কর্মকর্তা আবদেলবাসেত আল-মেগরাহি দোষী সাব্যস্ত হয়েছেন। মামলার আপিল আবেদনের শুনানির সময় হাজির করা তথ্য-প্রমাণের সঙ্গে মেসবাহির দাবির মিল রয়েছে।আল-জাজিরা টেলিভিশন ‘লকারবি: প্রকৃতপক্ষে কী ঘটেছিল’ শীর্ষক একটি প্রামাণ্যচিত্রের জন্য যেসব নথি জোগাড় করেছে, তাতে বেশ কিছু ব্যক্তির নাম উল্লেখ রয়েছে, যারা ওই হামলায় সম্পৃক্ত ছিল বলে ধারণা করা হয়। তাদের মধ্যে রয়েছে অভিযুক্ত বোমা প্রস্তুতকারী, হামলার পরিকল্পনাকারী এবং বোমায় ধ্বংস হয়ে যাওয়া সেই বোয়িং-৭৪৭ বিমানে বোমা স্থাপনকারীর নামও।নতুন এসব নথি কেবল মেগরাহিকে ওই হামলার ঘটনায় দোষী সাব্যস্ত করার ব্যাপারে প্রশ্নই তোলেনি। পাশাপাশি ওই হামলার প্রকৃত সত্য যুক্তরাজ্য ও যুক্তরাষ্ট্র চাপা রাখতে চেয়েছিল বলে যে দাবি রয়েছে, সেটিকেও উসকে দিল। দেশ দুটি তখন তাদের শত্রু সাদ্দাম হোসেনের দেশ ইরাকের প্রতিবেশী গুরুত্বপূর্ণ মিত্র সিরিয়াকে খেপাতে চায়নি বলেই সত্য চাপা রাখে বলে অভিযোগ রয়েছে। যুক্তরাজ্য এযাবৎ যেসব সন্ত্রাসী হামলার শিকার হয়েছে, তার মধ্যে সবচেয়ে বড় ঘটনা হচ্ছে লকারবি। ওই হামলায় এ পর্যন্ত একমাত্র মেগরাহিকেই দোষী সাব্যস্ত করা হয়। ক্যানসারে আক্রান্ত হওয়ায় ২০০৯ সালে তাঁকে মুক্তি দেওয়া হয়। ২০১২ সালে মৃত্যুর আগ পর্যন্ত তিনি নিজেকে নির্দোষ দাবি করেন।১৯৮৬ সালে লিবিয়ার ত্রিপোলি ও বেনগাজিতে যুক্তরাষ্ট্রের বিমান হামলার প্রতিশোধ নিতে প্রয়াত নেতা কর্নেল মুয়াম্মার গাদ্দাফি লকারবি হামলার নির্দেশ দিয়েছিলেন। তবে আল-জাজিরার প্রামাণ্যচিত্রে দেখানো হয়েছে, ১৯৮৮ সালের জুলাইয়ে ভুলবশত একটি ইরানি বাণিজ্যিক উড়োজাহাজকে মার্কিন যুদ্ধজাহাজ ইউএসএস ভিনসেন্স ভূপাতিত করার প্রতিশোধ নিতেই ইরান লকারবি হামলা চালিয়েছিল। দ্য টেলিগ্রাফ।
