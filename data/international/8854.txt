
সহপাঠীকে গণধর্ষণের অভিযোগে ভারতের মুম্বাইয়ে চার স্কুলছাত্রকে গ্রেপ্তার করেছে পুলিশ। পুলিশ বলছে, তাঁদের বয়স ১৫ থেকে ১৬ বছর। তাদের বিরুদ্ধে গণধর্ষণের ঘটনা ভিডিওতে ধারণ করে সামাজিক যোগাযোগের মাধ্যম হোয়াটস অ্যাপে ছড়িয়ে দেওয়ার অভিযোগও রয়েছে।
বিবিসির খবরে জানা যায়, পুলিশ বলছে, ওই চার স্কুলছাত্র এবং মেয়েটি একই এলাকায় বসবাস করত। তাঁরা প্রায়ই একে অন্যের বাড়ি যেত। একসঙ্গে পড়াশোনা করত।
মালাদা পুলিশ স্টেশনের জ্যেষ্ঠ পুলিশ কর্মকর্তা শশাঙ্ক সন্দভর বলেন, গত ৮ নভেম্বর ওই কিশোরদের একজন ফোন করে মেয়েটিকে বাসায় আসতে বলে। তারপর ওই দিনই মেয়েটি প্রথমবার গণধর্ষণের শিকার হয়। ধর্ষণের ভিডিওচিত্র সামাজিক যোগাযোগের মাধ্যমে ছড়িয়ে দেওয়ার ভয় দেখিয়ে এর পর আরও কয়েকবার মেয়েটিকে ধর্ষণ করা হয়।
সর্বশেষ গত বুধবার ধর্ষণের ভিডিওচিত্র হোয়াটস অ্যাপে ছড়িয়ে দেওয়া হয়। মেয়েটির পরিচিত একজন ভিডিওটি দেখে তাঁর আত্মীয়াকে বিষয়টি জানান।
পুলিশ কর্মকর্তা শশাঙ্ক বলেন, মেয়েটির বাবা মারা গেছেন। মা কাজের সূত্রে দেশের বাইরে থাকেন। মেয়েটি তাঁর বোন, নানি ও খালার সঙ্গে থাকে।
পুলিশ বলছে, এ নিয়ে তদন্ত চলছে। এই ঘটনায় শিশু যৌন নির্যাতনবিরোধী আইনে মামলা করা হয়েছে। ওই চার কিশোরকে আদালতের মাধ্যমে একটি সংশোধন কেন্দ্রে পাঠানো হয়েছে।
২০১২ সালের ডিসেম্বর মাসে দিল্লিতে চলন্ত বাসে প্যারামেডিকসের এক ছাত্রী গণধর্ষণের শিকার হয়। ওই ঘটনায় পরে এক কিশোর দোষী সাব্যস্ত হয়।
