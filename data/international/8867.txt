
যুক্তরাষ্ট্রের ফ্লোরিডায় ফোর্ট লডারডেল বিমানবন্দরে গুলি চালিয়ে পাঁচজনকে হত্যার ঘটনায় আটক সন্দেহভাজন ব্যক্তিকে জিজ্ঞাসাবাদ করেছে পুলিশ। এস্তেবান সান্তিয়াগো (২৬) নামের ওই যুবক ইরাক যুদ্ধে মার্কিন বাহিনীর সদস্য ছিলেন। খবর বিবিসির।গতকাল শুক্রবার বিমানবন্দরে গুলির ঘটনার পরপর পুলিশের গুলিতে আহত অবস্থায় সান্তিয়াগোকে আটক করা হয়। হাসপাতালে ভর্তির পর পুলিশ তাঁকে জিজ্ঞাসাবাদ শুরু করে পুলিশ। মার্কিন গণমাধ্যমে বলা হচ্ছে, হামলাকারী ব্যক্তি মানসিক বিকারগ্রস্ত হয়ে থাকতে পারেন। ওই ব্যক্তি বলেছেন, সরকার তাঁর মন নিয়ন্ত্রণ করছিল ও তাঁকে জিহাদি ভিডিও দেখতে প্রলুব্ধ করেছে।ফোর্ট লডারডেল আন্তর্জাতিক বিমানবন্দরের ২ নম্বর টার্মিনালে যাত্রীদের মালামাল বুঝে নেওয়ার স্থানে গুলির চালানোর ঘটনা ঘটে। প্রত্যক্ষদর্শী ব্যক্তিরা বলেন, তিনি যখন গুলি করছিলেন, তখন কোনো কথা বলেননি এবং যাঁরা দৌড়ে পালাচ্ছিলেন বা নিজেকে আড়াল করার চেষ্টা করছিলেন, তিনি তাঁদের দিকেই গুলি ছুড়ছিলেন। তাঁর বন্দুকের গুলি শেষ হয়ে যাওয়ার পর তিনি পুলিশের কাছে আত্মসমর্পণ করেন। কর্মকর্তারা জানিয়েছেন, টি-শার্ট পরিহিত ওই ব্যক্তি আলাস্কা থেকে এসেছিলেন।সন্দেহভাজন হামলাকারী পুয়ের্তো রিকো ও আলাস্কা ন্যাশনাল গার্ডের সাবেক সদস্য বলে জানিয়েছে মার্কিন প্রতিরক্ষা বিভাগের সদর দপ্তর পেন্টাগন। তিনি ২০১০ সালের এপ্রিল থেকে ২০১১ সালের মার্চ পর্যন্ত ইরাকে মোতায়েন ছিলেন। ২০১৬ সালের আগস্টে তাঁর চাকরির মেয়াদ শেষ হয়। মার্কিন গণমাধ্যমগুলো অবশ্য বলছে, অসন্তোষজনক পারফরম্যান্সের কারণে তাঁকে আলাস্কা ন্যাশনাল গার্ড থেকে বরখাস্ত করা হয়।এফবিআইয়ের কর্মকর্তা জর্জ পিরো সাংবাদিকদের বলেন, ‘আমরা সব দিক থেকেই খোঁজ করার চেষ্টা করছি। আমরা এই হামলার সঙ্গে সন্ত্রাসবাদের সম্পৃক্ততার বিষয়টি উড়িয়ে দিচ্ছি না। এই হামলার পেছনে কী উদ্দেশ্য থাকতে পারে, তা নির্ধারণ করার চেষ্টা করছি।’জিজ্ঞাসাবাদ শেষে আগামী সোমবার সান্তিয়াগোকে আদালতে হাজির করা হতে পারে।আরও পড়ুন: ফ্লোরিডায় বিমানবন্দরে গুলি, পাঁচজন নিহত
