
ইন্দোনেশিয়ায় অবৈধ একটি তেলের কূপে আগুন লেগে অন্তত ১০ জন নিহত হয়েছে। আহত বেশ কয়েকজন। গতকাল মঙ্গলবার রাতে আচেহ প্রদেশে এ দুর্ঘটনা ঘটে। খবর এএফপির।
কর্তৃপক্ষ জানায়, স্থানীয় সময় গতকাল মঙ্গলবার দিবাগত রাত দেড়টার দিকে আচেহ প্রদেশের আবাসিক এলাকায় আচমকা দাউদাউ করে আগুন ছড়িয়ে পড়ে। এতে তিনটি বাড়ি পুড়ে যায়। ভোর পর্যন্ত আগুন নিয়ন্ত্রণে আনা সম্ভব হয়নি।
আচেহ প্রদেশের রানতো পিউরিউলাক এলাকার প্রধান সাইফুল বলেন, আগুনের মাত্রা বেড়েই চলেছে। এখনো তা নির্বাপণ করা যায়নি।
পুলিশ জানায়, অন্তত ১০ জনের লাশ উদ্ধার করা হয়। মৃত ব্যক্তির সংখ্যা বাড়তে পারে। আহত ব্যক্তিদের স্থানীয় হাসপাতালে চিকিৎসা দেওয়া হচ্ছে।
ইস্ট আচেহ প্রদেশে ছোট ছোট অনেক তেলের খনি রয়েছে। অনেক সময় গ্রামবাসী সেখান থেকে অবৈধভাবে তেল উত্তোলন করে।
