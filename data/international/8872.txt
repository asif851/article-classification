
মিয়ানমারের গণতন্ত্রকামী নেত্রী এবং শান্তিতে নোবেল বিজয়ী বর্তমান বিরোধীদলীয় নেতা অং সান সু চিকে যে বাড়িতে দুই দশকেরও বেশি সময় আটকে রাখা হয়েছিল, সেই বাড়ির লোহার গেটটি নিলামে উঠছে। সামরিক জান্তার বিরুদ্ধে সংগ্রামের প্রতীক হয়ে ওঠা গেটটির দাম দুই লাখ ডলার (দেড় কোটি টাকার বেশি) থেকে হাঁকা হবে।
গতকাল শনিবার বিবিসি অনলাইনের খবরে এ কথা জানানো হয়।
২০০৭ সালে বাড়ির ওই ফটকটিকে লাল ও হলুদ রং করা হয়।সুচির সমর্থক ও বন্ধু সু নিয়ান্ত বলেছেন, গেটটি বিক্রি করে যে অর্থ আসবে তা সু চির দল ন্যাশনাল লিগ ফর ডেমোক্রেসির (এনএলডি) প্রধান কার্যালয় নির্মাণের জন্য খরচ করা হবে।১৯৯০ সালের পর থেকে নানাভাবে সু চি গৃহবন্দী ছিলেন। যখন তিনি জনগণ ও গণমাধ্যমের সঙ্গে কথা বলার সামান্য সুযোগ পেতেন, তখন তিনি এই গেটের ভেতরে দাঁড়িয়ে কথা বলতেন। এ সময় সমর্থকেরা ফটকের বাইরে ভিড় করতেন। ২০১০ সালে সরকার সু চির ওপর থেকে অবরোধ তুলে নিলে তিনি এই গেটের ওপর দিয়ে হাত নেড়ে সমর্থকদের অভিবাদন জানান।সু নিয়ান্ত তাঁর ফেসবুক পাতায় লিখেছেন, ‘এই গেটটির যদি জবান থাকতো তাহলে গত ২৫ বছরে বার্মার মানুষের গণতান্ত্রিক সংগ্রাম সে তুলে ধরতে পারত।’
