
পাকিস্তানের দক্ষিণাঞ্চলীয় বন্দর নগর করাচিতে গত সোমবার পুলিশের সঙ্গে সংঘর্ষে সন্দেহভাজন অন্তত ১৩ তালেবান ও আল-কায়েদা সদস্য নিহত হয়েছে। এ ছাড়া আজ বুধবার পাকিস্তানে সন্ত্রাস দমনবিষয়ক জাতীয় কর্মপরিকল্পনা চূড়ান্ত করতে সংসদীয় দলের নেতাদের এক বৈঠক আহ্বান করেছেন প্রধানমন্ত্রী নওয়াজ শরিফ। খবর এএফপি, ডন ও টাইমস অব ইন্ডিয়ার।করাচির মালির এলাকার জ্যেষ্ঠ পুলিশ সুপার (এসএসপি) রাও আনোয়ার জানান, সোমবার দিবাগত রাতে সিন্ধুর রাজধানী করাচির সোহরাব গোথ এলাকায় সন্দেহভাজন জঙ্গিদের এক গোপন আস্তানায় অভিযান চালায় পুলিশ। তাঁর দাবি, অভিযানকালে সেখানে নিষিদ্ধঘোষিত তেহরিক-ই-তালেবান পাকিস্তান (টিটিপি) ও আল-কায়েদার সদস্যরা বৈঠক করছিল।পুলিশ কর্মকর্তারা বলেন, অভিযানের সময় জঙ্গিরা পুলিশকে লক্ষ্য করে গুলিবর্ষণ শুরু করলে পুলিশ পাল্টা গুলি চালায়। শুরু হয় দুপক্ষের সংঘর্ষ। এ সময় ওই ১৩ জঙ্গি নিহত হয়। পুলিশ কর্মকর্তা রাও আনোয়ারের ভাষ্য, নিহত ব্যক্তিদের মধ্যে নয়জন টিটিপির ও চারজন আল-কায়েদা সদস্য। অভিযানে একজন আত্মঘাতী হামলাকারীকেও গ্রেপ্তার করা হয়।পুলিশের দাবি, জঙ্গিরা আইনশৃঙ্খলা রক্ষাকারী বাহিনীর পোশাক পরিহিত ছিল। অভিযানে আত্মঘাতী হামলায় ব্যবহৃত জ্যাকেট, গ্রেনেডসহ বিপুল পরিমাণ অস্ত্র ও গোলাবারুদ জব্দ করা হয়। নগরে বড় ধরনের হামলার প্রস্তুতি নিচ্ছিল এই জঙ্গিরা। পেশোয়ারে ১৬ ডিসেম্বর তালেবানের নৃশংস হামলার পর পাকিস্তানজুড়ে সন্ত্রাসীদের ধরতে জোরালো অভিযান শুরু করেছে পুলিশ ও সেনাবাহিনী। ওই হামলায় ১৩২ স্কুল শিশুসহ ১৪১ জন প্রাণ হারায়।সন্ত্রাস দমন কর্মপরিকল্পনা: ইসলামাবাদে প্রধানমন্ত্রী নওয়াজ শরিফের বাসভবনে আজ সংসদীয় দলের নেতাদের এক বৈঠক আহ্বান করা হয়েছে। সন্ত্রাসী ও চরমপন্থী কার্যকলাপ ঠেকাতে এক জাতীয় কর্মপরিকল্পনা চূড়ান্ত করার কথা রয়েছে এ বৈঠকে।দেশের সব রাজনৈতিক দলের শীর্ষস্থানীয় নেতাদের মতামতের ভিত্তিতে কর্মপরিকল্পনাটি তৈরি করছে সংসদীয় কমিটি। এটি নিয়ে প্রধানমন্ত্রী নওয়াজ শরিফ সেনাপ্রধান জেনারেল রাহিল শরিফের সঙ্গেও শলাপরামর্শ করবেন বলে জানা গেছে। এদিকে স্বরাষ্ট্রমন্ত্রী চৌধুরী নিসার আলীর নেতৃত্বে গতকাল মঙ্গলবার সন্ধ্যায় পার্লামেন্টে সন্ত্রাস দমনবিষয়ক কার্যকরী কমিটির বৈঠক চলছিল। বৈঠকে সংসদীয় সব দলের সদস্য উপস্থিত ছিলেন।সবাইকে সুরক্ষার আশ্বাস: নওয়াজ গতকাল আশ্বাস দিয়েছেন, প্রত্যেক নাগরিকের সুরক্ষা নিশ্চিত করবে তাঁর দেশ। এ ক্ষেত্রে কোনো ধর্ম, বর্ণ বা গোত্রগত পরিচয় বিবেচনা করা হবে না। দেশের মানুষের জানমালের নিরাপত্তা নিশ্চিত করা অপেক্ষা পবিত্র অন্য কিছু হতে পারে না।পাকিস্তানে সন্ত্রাসের ভয়াল থাবার বিস্তার নিয়ে এক বৈঠকে আলোচনাকালে এই আশ্বাসের কথা জানান নওয়াজ। তিনি আরও বলেন, ‘পেশোয়ার, কোয়েটা ও ওয়াগায় যেসব নৃশংস কর্মকাণ্ড ঘটেছে, আমরা সেগুলো ভুলতে বা ক্ষমা করতে পারব না।’ইমরান খানের পরিদর্শন: খাইবার পাখতুনখাওয়া প্রদেশের পেশোয়ারে গত সোমবার দিনভর সফর করেছেন পাকিস্তান তেহরিক-ই-ইনসাফ (পিটিআই) দলের প্রধান ও বিরোধীদলীয় নেতা ইমরান খান। তিনি তালেবানের হামলার শিকার আর্মি পাবলিক স্কুল এবং হামলায় প্রাণ হারানো শিক্ষক-শিক্ষার্থীদের বাড়ি বাড়ি যান। এ সময় পরিবারগুলোর শোকসন্তপ্ত সদস্যদের প্রতি সমবেদনা জানান তিনি।
