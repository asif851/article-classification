
নিউইয়র্কে জাতিসংঘের সদর দপ্তরে গত মঙ্গলবার বিশ্ব সংস্থার মূল আলোচনা ফোরাম, সাধারণ পরিষদের ৭০তম অধিবেশন শুরু হয়েছে। অধিবেশনের সভাপতি নির্বাচিত হয়েছেন ডেনমার্কের সাবেক পররাষ্ট্রমন্ত্রী ময়েন লিকেটফটস। এই অধিবেশনের অংশ হিসেবে ২৫ থেকে ২৭ সেপ্টেম্বর অনুষ্ঠিত হবে ‘টেকসই উন্নয়নবিষয়ক শীর্ষ সম্মেলন’। এতে বাংলাদেশসহ বিশ্বের ১৫০টির বেশি দেশের রাষ্ট্র বা সরকারপ্রধানেরা অংশ নেবেন।উদ্বোধনী বৈঠকে নতুন সভাপতি আসন্ন শীর্ষ সম্মেলনে যে উন্নয়ন কর্মসূচি ও লক্ষ্যমাত্রা গৃহীত হবে, তার প্রতি দৃষ্টি আকর্ষণ করে বলেন, বিশ্বের সব মানুষের উপকারে আসে এমন ভবিষ্যৎ নির্মাণের লক্ষ্যে সবাইকে নিরবচ্ছিন্নভাবে কাজ করে যেতে হবে।এ সম্মেলনে উত্তর-২০১৫ উন্নয়ন এজেন্ডা হিসেবে মোট ১৭টি টেকসই উন্নয়ন লক্ষ্য (এসডিজি) এবং ১৬৯টি উন্নয়ন লক্ষ্যমাত্রা গৃহীত হওয়ার কথা। বিশ্বের সমস্যা মোকাবিলায় উন্নয়ন শীর্ষ সম্মেলন হবে একটি প্রাথমিক পদক্ষেপ, সে কথা উল্লেখ করে সভাপতি বিশ্বের সামনে চারটি প্রধান চ্যালেঞ্জ চিহ্নিত করেন: সামরিক সংঘাত, অর্থনৈতিক বৈষম্য, জলবায়ু পরিবর্তন ও সহিংস উগ্রবাদ। শীর্ষ সম্মেলনে যে উন্নয়ন এজেন্ডা গৃহীত হবে, ময়েন লিকেটফটসের কথায় তা হবে বিশ্বের জন্য একটি বহু প্রতীক্ষিত ‘উপহার’।এই অধিবেশনের মাধ্যমেই জাতিসংঘ ৭০তম বছরে পা রাখবে, সে কথা স্মরণ করে জাতিসংঘ মহাসচিব বান কি মুন একই বৈঠকে বলেন, এই দীর্ঘ সময়ে বিশ্ব সংস্থা সময়ের পরীক্ষায় উত্তীর্ণ হয়েছে। কিন্তু আজ বিশ্বজুড়ে মানুষ ব্যাপক দুঃখ-কষ্টের সম্মুখীন। তিনি আশা প্রকাশ করেন, সাধারণ পরিষদের ৭০তম অধিবেশন তার ‘সহমর্মিতা, প্রতিকার এবং সর্বোপরি সুনির্দিষ্ট ব্যবস্থা গ্রহণে’র জন্য পরিচিত হবে।উন্নয়নবিষয়ক শীর্ষ সম্মেলনের পর ২৮ সেপ্টেম্বর থেকে শুরু হবে সাধারণ পরিষদের বার্ষিক ‘সাধারণ বিতর্ক’। ৫ অক্টোবর পর্যন্ত স্থায়ী এই বিতর্কে জাতিসংঘের ১৯৩টি সদস্যরাষ্ট্র ও দুটি পর্যবেক্ষক রাষ্ট্রের নেতারা বক্তব্য দেবেন। এর আগে ২৫ সেপ্টেম্বর সাধারণ পরিষদে ভাষণ দেবেন পোপ ফ্রান্সিস। এক ঐতিহাসিক সফরে পোপ মার্কিন যুক্তরাষ্ট্রে আসছেন।
