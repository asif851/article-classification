
দক্ষিণ আফ্রিকার বর্ণবাদবিরোধী আন্দোলনের কিংবদন্তি নেতা ও শান্তিতে নোবেলজয়ী নেলসন ম্যান্ডেলার ৯৬তম জন্মদিন আজ। মৃত্যুর পর এটাই তাঁর প্রথম জন্মদিন। ম্যান্ডেলা ২০১৩ সালের ৫ ডিসেম্বর পরলোকগমন করেন। দক্ষিণ আফ্রিকাসহ বিশ্বের অনেক দেশেই তাঁর জন্মদিনটি যথাযোগ্য মর্যাদায় উদ্যাপন করা হবে নানা আয়োজনে।একই দিনে আন্তর্জাতিক ম্যান্ডেলা দিবসও (নেলসন ম্যান্ডেলা ইন্টারন্যাশনাল ডে) উদ্যাপন করা হবে। ম্যান্ডেলার সম্মানে ২০০৯ সালে তাঁর জন্মদিনটিকে ম্যান্ডেলা দিবস ঘোষণা করে জাতিসংঘ। খবর বিবিসি, রয়টার্স ও এএফপির।১৯১৮ সালে ম্যান্ডেলার জন্ম। তাঁর বাবা নাম রেখেছিলেন রোলিহ্লাহলা ডালিভুঙ্গা মানডেলা। স্কুলের এক শিক্ষক তাঁর ইংরেজি নাম রাখেন নেলসন। কিন্তু দক্ষিণ আফ্রিকার আপামর মানুষের কাছে তিনি ছিলেন ‘মাদিবা’।বর্ণবাদবিরোধী আন্দোলনের এই মহান নেতা বিশ্বকে বেঁধে গেছেন ঐক্যের সুতোয়। শ্বেতাঙ্গদের বৈষম্য থেকে মুক্তি আর গণতন্ত্র প্রতিষ্ঠা করায় দক্ষিণ আফ্রিকানদের কাছে ‘টাটা’ (বাবা) নামে পরিচিত ছিলেন নেলসন ম্যান্ডেলা।ম্যান্ডেলা গড়ে উঠেছিলেন ছোট বয়স থেকেই। তরুণ বয়স থেকেই দেশের মানুষের মুক্তির কথা ভাবতেন তিনি। পারিবারিকভাবেই সাহস পেয়েছিলেন মুক্তির সংগ্রামে লড়ার। ২৭ বছরের কারাজীবন শেষে ১৯৯০ সালের ১১ ফেব্রুয়ারি তাঁকে মুক্তি দেয় তৎকালীন দক্ষিণ আফ্রিকার শ্বেতাঙ্গ সরকার।এরপর ১৯৯৪ সালের নির্বাচনে জয় পেয়ে ইতিহাসে নাম লেখান নেলসন ম্যান্ডেলা। ১৯৯৪ সালের ১০ মে দক্ষিণ আফ্রিকার প্রথম গণতান্ত্রিকভাবে নির্বাচিত প্রেসিডেন্ট হিসেবে শপথ নেন তিনি। প্রতিশ্রুতিমতো মাত্র এক মেয়াদে ক্ষমতায় থেকে ১৯৯৫ সালে প্রেসিডেন্ট পদ থেকে অব্যাহতি নেন তিনি।
