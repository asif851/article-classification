
দুই লাখ পাসপোর্টে নিজ দেশের স্থাপনার ছবির পরিবর্তে অন্য দেশের স্থাপনার ছবি ছাপিয়ে বিপাকে পড়েছে তাইওয়ান। এ ঘটনায় রোষানলে পড়ে পদত্যাগ করেছেন এক কর্মকর্তাও। শুধু তা–ই নয়, ‘ভুলবশত’ ছবি ছাপানো ওই সব পাসপোর্টের জন্য জরিমানা গুনতে হচ্ছে ছাপানোর দায়িত্ব পাওয়া প্রতিষ্ঠানকে।
যুক্তরাষ্ট্রভিত্তিক গণমাধ্যম ওয়াশিংটন পোস্টের এক প্রতিবেদন অনুযায়ী, বিষয়টি সামনে আসে গত মঙ্গলবার। দুই লাখ পাসপোর্টে তাইওয়ান আন্তর্জাতিক বিমানবন্দরের ছবির পরিবর্তে ওয়াশিংটনের ডালাস আন্তর্জাতিক বিমানবন্দরের ছবি ছাপানো হয়েছে বলে প্রতিবেদন প্রকাশ করে তাইওয়ানের রাষ্ট্রীয় গণমাধ্যম ফোকাস তাইওয়ান। এরপরই সামনে আসে বিষয়টি। ১৯৬২ সালে নির্মিত ডালাস বিমানবন্দরের ডিজাইনে অনুপ্রাণিত হয়ে ১৯৭৯ সালে তাইওয়ান বিমানবন্দরটি নির্মাণ করা হয়। ধারণা করা হচ্ছে, তাতেই বিপত্তি বেধেছে।
ফোকাস তাইওয়ানের প্রতিবেদন অনুযায়ী, এরই মধ্যে ২৮৫ জনকে পাসপোর্ট ফেরত দিতে বলা হয়েছে। আর পাসপোর্টের প্রিন্টের দায়িত্ব পাওয়া প্রতিষ্ঠানকে জরিমানা হিসেবে সঠিক ছবি দিয়ে ফের দুই লাখ পাসপোর্ট ছাপাতে বলা হয়েছে। এতে প্রতিষ্ঠানটির খরচ পড়বে ২৭ লাখ ডলার।
এ ঘটনায় পদত্যাগ করেছেন তাইওয়ান ব্যুরো অব কনস্যুলার অ্যাফেয়ার্সের প্রধান অ্যাগ্নেস চেন। এক বিবৃতিতে জনগণের কাছে ক্ষমা চেয়েছেন তিনি। ওই বিবৃতিতে তিনি বলেন, ‘আমি জনগণের কাছে এ ঘটনার জন্য ক্ষমা চাইছি। এবং এ ঘটনার পুরো প্রশাসনিক দায়িত্বভার নিচ্ছি।’
পাসপোর্টের ডিজাইনের দায়িত্বে থাকা কানাডায় নিযুক্ত তাইওয়ানের শীর্ষ কর্মকর্তা কুং চুং-চেনকে তলব করা হয়েছে। ঘটনার বিষয়ে তদন্ত করছে তাইওয়ানের পররাষ্ট্র মন্ত্রণালয়।
