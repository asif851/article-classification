
পাকিস্তানের নারীশিক্ষা আন্দোলনের কর্মী মালালা ইউসুফজাই ভবিষ্যতে রাজনীতিবিদ হতে চায়। সমাজে প্রভাব বিস্তার করার ক্ষেত্রে রাজনীতিকদের ক্ষমতাই তাকে এ বিষয়ে আগ্রহী করেছে।যুক্তরাষ্ট্রের খ্যাতনামা হার্ভার্ড বিশ্ববিদ্যালয়ের ‘হিউম্যানিটারিয়ান অব দ্য ইয়ার’ নির্বাচিত হওয়ার পর গত শুক্রবার পুরস্কার বিতরণী অনুষ্ঠানে দেওয়া ভাষণে মালালা তার ইচ্ছার কথা জানায়। মানব কল্যাণে অবদানের জন্য চলতি বছর মালালাকে হার্ভার্ড বিশ্ববিদ্যালয় ‘পিটার জে গোমেজ হিউম্যানিটারিয়ান অ্যাওয়ার্ড’ দেয়। শুক্রবার আনুষ্ঠানিকভাবে তার হাতে এ পুরস্কার তুলে দেওয়া হয়। এ সময় মালালা তার মাতৃভূমি পাকিস্তানের সোয়াত উপত্যকার প্রসঙ্গ উল্লেখ করে স্মৃতিকাতর হয়ে পড়ে। একদিন সে স্বদেশের বাড়িতে ফিরে যেতে পারবে বলেও আশা প্রকাশ করে। সোয়াত উপত্যকাকে ভূস্বর্গ বলে উল্লেখ করে মালালা বলে, ‘কিন্তু ওখানে কিছু কিছু এলাকা খুবই বিপজ্জনক। সেসব এলাকায় তালেবান জঙ্গিরা মেয়েদের বহু শিক্ষাপ্রতিষ্ঠান বোমায় উড়িয়ে দিয়েছে। ’হার্ভার্ডের স্যান্ডার থিয়েটারে শত শত শিক্ষক-শিক্ষার্থী ও শুভার্থীর সামনে মালালা বলে, ‘এ কথা সত্যি যে এই জঙ্গিদের বিরুদ্ধে সোয়াতে কমসংখ্যক মানুষই প্রকাশ্যে প্রতিবাদ করেছে। কিন্তু শান্তি ও শিক্ষার কণ্ঠ অনেক বেশি শক্তিশালী। ’পাকিস্তানি কিশোরী মালালা গত বছরের অক্টোবরে স্কুল থেকে ফেরার পথে তালেবান জঙ্গিরা খুব কাছ থেকে তার মাথায় গুলি করে গুরুতর আহত করে। দ্য টেলিগ্রাফ।
