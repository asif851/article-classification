
এবার যুক্তরাষ্ট্রের বিরুদ্ধে স্পেনে ফোনে আড়ি পাতার অভিযোগ উঠেছে। এক মাসে স্পেনের প্রায় ছয় কোটি ফোনকলে আড়ি পাতে মার্কিন জাতীয় নিরাপত্তা সংস্থা (এনএসএ)। এদিকে জার্মান চ্যান্সেলর আঙ্গেলা ম্যার্কেলের ওপর যুক্তরাষ্ট্র নজরদারি বন্ধ করেছে বলে ওয়ালস্ট্রিট জার্নাল-এর এক খবরে বলা হয়েছে।স্পেনের এল পেইস ও এল মুন্দো পত্রিকা মার্কিন কেন্দ্রীয় গোয়েন্দা সংস্থার (সিআইএ) সাবেক কর্মী এডওয়ার্ড স্নোডেনের ফাঁস করা নথির বরাত দিয়ে ফোনকলে আড়ি পাতাসংক্রান্ত প্রতিবেদন প্রকাশ করে। প্রতিবেদন প্রকাশের পর গতকাল সোমবার মাদ্রিদে নিযুক্ত মার্কিন রাষ্ট্রদূতকে তলব করেছে স্পেন।পত্রিকা দুটির প্রতিবেদনে বলা হয়, এনএসএ গত বছরের ১০ ডিসেম্বর থেকে চলতি বছরের ৮ জানুয়ারির মধ্যে লাখ লাখ ফোনকল, বার্তা ও ই-মেইলে নজরদারি করেছে। তবে প্রতিবেদনে বলা হয়, ফোনকল, বার্তা ও ই-মেইলের বিষয়বস্তুর ওপর নজরদারি করেনি। শুধু ফোনে কাদের মধ্যে কথা হচ্ছে, তাদের অবস্থান কোথায় এবং বার্তা প্রেরক ও প্রাপক কারা, তা জানতেই ওই নজরদারি করা হয়। এল পেইস ও এল মুন্দোর প্রতিবেদনের ব্যাপারে হোয়াইট হাউস কোনো মন্তব্য করতে অস্বীকৃতি জানিয়েছে।ফ্রান্সের সাত কোটি ফোনকলে আড়ি পাতা, আঙ্গেলা ম্যার্কেলের ফোনে প্রায় এক যুগ ধরে আড়ি পাতা এবং ৩৫ জন বিশ্বনেতার ওপর নজরদারির খবরের পর স্পেনের ছয় কোটি ফোনে মার্কিন আড়ি পাতার খবর প্রকাশিত হলো। সব খবরই স্নোডেনের ফাঁস হওয়া নথির বরাত দিয়ে প্রকাশতি হচ্ছে। ইউরোপীয় দেশগুলোর ওপর নজরদারির ঘটনায় ক্ষুব্ধ ইউরোপীয় ইউনিয়ন (ইইউ) এ বিষয়ে ওয়াশিংটনের সঙ্গে সিরিজ বৈঠক করার উদ্যোগ নিয়েছে। এতে ইউরোপীয় পার্লামেন্টারি কমিটির প্রতিনিধিদল অংশ নেবে।জাপানের কাছে সহায়তা চেয়েছিল এনএসএ: জাপানের সংবাদ সংস্থা কিয়োডো নিউজ এজেন্সি জানায়, এশিয়া ও প্রশান্ত মহাসাগরীয় অঞ্চলের দেশগুলোতে নজরদারির মাধ্যমে তথ্য সংগ্রহের জন্য এনএসএ ২০১১ সালে জাপানের কাছ থেকে সহায়তা চেয়েছিল। মূলত চীনে নজরদারি করার অভিপ্রায় ছিল যুক্তরাষ্ট্রের। তবে আইনি বাধ্যবাধকতার কথা উল্লেখ করে জাপান ওই সহায়তা দিতে অস্বীকার করে।ম্যার্কেলের ফোনে আড়ি পাতার কথা জানতেন না ওবামা: হোয়াইট হাউস জানায়, ম্যার্কেলের ওপর নজরদারি বন্ধ করা হয়েছে। যুক্তরাষ্ট্রের অভ্যন্তরীণ অর্ধবার্ষিক একটি প্রতিবেদনের উদ্ধৃতি দিয়ে ওয়ালস্ট্রিট জার্নাল এ খবর দিয়েছে। ঘটনাটি জানাজানির পর এই প্রথম যুক্তরাষ্ট্র নজরদারির বিষয়টি স্বীকার করে নিল।এদিকে ম্যার্কেলের ফোনে এনএসএর আড়ি পাতার খবর মার্কিন প্রেসিডেন্ট বারাক ওবামা কয়েক বছর আগেই জানতেন বলে জার্মান গণমাধ্যমের খবর সরাসরি নাকচ করে দিয়েছে যুক্তরাষ্ট্র। এনএসএর মুখপাত্র ভেনি ভিনস বলেন, জার্মান গণমাধ্যমে প্রকাশিত খবর সত্য নয়।জার্মানির পত্রিকা বিল্ড আম জনটাগ-এর এক প্রতিবেদনে বলা হয়, এনএসএর প্রধান কিথ আলেকজান্ডার ২০১০ সালে ওবামাকে জার্মান চ্যান্সেলরের মুঠোফোনে আড়ি পাতার বিষয়টি জানান। কিন্তু ওবামা তা বন্ধ করতে বলেননি। বিবিসি ও এএফপি।
