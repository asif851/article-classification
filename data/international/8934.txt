
 
যুক্তরাষ্ট্রের ওকলাহোমা অঙ্গরাজ্যে গত শুক্রবার আঘাত হানা টর্নেডোয় নিহতের সংখ্যা বেড়ে নয়জনে দাঁড়িয়েছে।
চিকিত্সা কর্মকর্তাদের বরাত দিয়ে গতকাল শনিবার বার্তা সংস্থা রয়টার্সে প্রকাশিত প্রতিবেদনে জানানো হয়, নিহত ব্যক্তিদের মধ্যে দুটি শিশু রয়েছে। এ ছাড়া আহত হয়েছে বেশ কয়েকজন।
মিসৌরি অঙ্গরাজ্যের ওপর দিয়েও টর্নেডো বয়ে গেছে। সেখানে ভারী বৃষ্টিপাতের কারণে বন্যার সৃষ্টি হয়। বন্যায় তিন ব্যক্তি নিহত হয়েছে। মিসৌরির গভর্নর অঙ্গরাজ্যে জরুরি অবস্থা জারি করেছেন।
সপ্তাহ দুয়েক আগে শক্তিশালী টর্নেডোর আঘাতে ওকলাহোমা সিটির মুর শহরতলি লন্ডভন্ড হয়ে যায়। ওই ঘটনায় অন্তত ২৪ জনের প্রাণহানি হয়। দেশটির আবহাওয়াবিদেরা বলছেন, এবারের টর্নেডো আগেরটির মতো ভয়ংকর ছিল না।
শুক্রবার সন্ধ্যায় মুর শহরতলির কাছেই টর্নেডো আঘাত হানে। এ সময় বহু মানুষ গাড়িতে আটকা পড়ে। যানবাহন চলাচলেও চরম বিশৃঙ্খলার সৃষ্টি হয়। অন্তত ৬০ হাজার বাড়িঘর বিদ্যুত্হীন হয়ে পড়ে। ভারী বৃষ্টির কারণে সৃষ্ট বন্যায় অনেক সড়ক পানিতে তলিয়ে গেছে। কোথাও কোথাও পানির উচ্চতা ছিল চার ফুট পর্যন্ত।
ওকলাহোমা যুক্তরাষ্ট্রের মধ্য-পশ্চিমাঞ্চলে অবস্থিত। এটি দেশটির এমন একটি অংশে অবস্থিত, যাকে ‘টর্নেডো গলিপথ’ বলা হয়। সেখানে প্রতিবছর এক হাজার দুই শর মতো টর্নেডো আঘাত হানে। তবে এর অধিকাংশই অপেক্ষাকৃত ছোট।
