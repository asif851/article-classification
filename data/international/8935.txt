
চীনে বিশ্ববিদ্যালয়ে প্রবেশিকা পরীক্ষায় অত্যাধুনিক প্রযুক্তির সহায়তায় নকল ঠেকাতে ড্রোন বা উচ্চপ্রযুক্তির বেতার পর্যবেক্ষক মোতায়েন করেছে কর্তৃপক্ষ।বার্তা সংস্থা এএফপির প্রতিবেদনে জানানো হয়, দেশটিতে গতকাল সোমবার প্রায় এক কোটি শিক্ষার্থী গুরুত্বপূর্ণ ওই পরীক্ষায় অংশ নেয়।চীনে অত্যাধুনিক প্রযুক্তির সহায়তায় পরীক্ষায় নকল করার হার বেড়ে গেছে। এতে কর্তৃপক্ষ উদ্বিগ্ন। এমন পরিস্থিতিতে নকলবাজ শিক্ষার্থীদের ধরতে ও নকলের হার কমাতে পরীক্ষার কেন্দ্রে ড্রোন মোতায়েনের সিদ্ধান্ত নিয়েছে কর্তৃপক্ষ।দেশটির হেনান প্রদেশের লুইয়াংয়ের কর্মকর্তারা জানান, নকল ধরতে তাঁরা একটি ড্রোন কিনেছেন। ওই ড্রোন নকলের কাজে ব্যবহার করা অত্যাধুনিক প্রযুক্তির বেতারসংকেত অনুসন্ধান করবে। পরীক্ষা কেন্দ্রের ৫০০ মিটারের মধ্যে বেতারসংকেত পর্যবেক্ষণ করতে সক্ষম এই ড্রোন।সরকার পরিচালিত একটি সংবাদমাধ্যমের ওয়েবসাইটে প্রকাশ করা আলোকচিত্রে দেখা গেছে, পরীক্ষার কেন্দ্রে শিক্ষার্থীদের কাছে অত্যাধুনিক প্রযুক্তির সাহায্যে নকল সরবরাহের সংকেত অনুসন্ধান করছেন বেতার প্রকৌশলীরা। এ ক্ষেত্রে তাঁরা কম্পিউটার ও পরীক্ষণ যন্ত্র ব্যবহার করছেন।
