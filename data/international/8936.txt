
বিরোধপূর্ণ কাশ্মীর সীমান্তে ভারতের অগ্রবর্তী সেনা ফাঁড়িগুলোতে পাকিস্তান আরও হামলা চালানোর পরিকল্পনা করছে বলে গতকাল রোববার দাবি করেছে ভারত। দেশটির সেনাবাহিনী বলেছে, পাকিস্তানের বর্ডার অ্যাকশন টিমের (ব্যাট) ওই হামলার পরিকল্পনা নিয়ে তথ্য তাদের হাতে রয়েছে। কাশ্মীরের নিয়ন্ত্রণরেখায় কিছুদিন ধরে দুই দেশের সেনাদের মধ্যে উত্তেজনা ব্যাপকভাবে বেড়ে যাওয়ার মধ্যে এ দাবি করা হলো।
দুই চিরবৈরী প্রতিবেশী পরস্পরের প্রতি কাশ্মীর সীমান্তে অস্ত্রবিরতি লঙ্ঘনের পাল্টাপাল্টি অভিযোগ করছে।
ভারতের ১২০ পদাতিক ব্রিগেডের কমান্ডার এ সেনগুপ্ত নিয়ন্ত্রণরেখা বরাবর পুঞ্চ সেক্টরের ভিমভার গালি এলাকায় গতকাল সাংবাদিকদের বলেন, ‘ব্যাটের আরও হামলার পরিকল্পনা-সংক্রান্ত তথ্য আমাদের কাছে রয়েছে। তারা এখন পর্যন্ত এই এলাকায় কিছু করতে পারেনি। আমাদের কাছে তথ্য রয়েছে, তারা কিছু করার চেষ্টা চালাচ্ছে।’
ভারতীয় কর্মকর্তাদের তথ্য অনুযায়ী, ব্যাট পাকিস্তানের বিশেষ বাহিনীর সদস্য ও ‘সন্ত্রাসীদের’ নিয়ে গঠিত একটি দল।
কাশ্মীর সীমান্তে দুই দেশের সেনাদের অস্ত্রবিরতি লঙ্ঘনের ক্রমবর্ধমান ঘটনা এবং এতে ভারতের প্রতিক্রিয়া নিয়ে সাংবাদিকদের বিভিন্ন প্রশ্নের জবাবে ব্রিগেডিয়ার সেনগুপ্ত ওই কথা বলেন। এ সময় তিনি আরও বলেন, পাকিস্তানি ব্যাটের যেকোনো হামলার জবাব দিতে ভারতীয় বাহিনী প্রস্তুত।
ভারতীয় সেনা কর্মকর্তারা বলেছেন, চলতি বছরের ১ জানুয়ারি থেকে ৫ আগস্টের মধ্যে পাকিস্তানি সেনারা ৭০ বার অস্ত্রবিরতি লঙ্ঘন করেছে। গত বছরের একই সময়ের তুলনায় এই লঙ্ঘনের ঘটনা ৮৫ শতাংশ বেশি। পিটিআই ও ডন।
