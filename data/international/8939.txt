
 
দক্ষিণ আফ্রিকার অবিসংবাদিত নেতা নেলসন ম্যান্ডেলা গুরুতর অসুস্থ। ফুসফুসে সংক্রমণের কারণে ম্যান্ডেলাকে আজ শনিবার সকালে প্রিটোরিয়ার একটি হাসপাতালে ভর্তি করা হয়েছে।
দেশটির প্রেসিডেন্ট জ্যাকব জুমার মুখপাত্র এক বিবৃতিতে বলেছেন, ‘আজ সকালে তাঁর (ম্যান্ডেলা) অবস্থার অবনতি হয়। তাঁকে প্রিটোরিয়ার একটি হাসপাতালে স্থানান্তর করা হয়েছে। তাঁর অবস্থা গুরুতর, তবে স্থিতিশীল।’
বিবিসি অনলাইনের প্রতিবেদনে বলা হয়, ৯৪ বছর বয়সী ম্যান্ডেলা সাম্প্রতিক সময়ে বিভিন্ন ধরনের স্বাস্থ্যগত সমস্যায় ভুগছিলেন। নিউমোনিয়ায় আক্রান্ত হয়ে ১০ দিন হাসপাতালে কাটানোর পর গত এপ্রিলে হাসপাতাল থেকে ছাড়া পান তিনি। কিছুদিন ধরেই অসুস্থ ছিলেন ম্যান্ডেলা। হঠাত্ তাঁর অবস্থার অবনতি হলে জোহানেসবার্গের বাসভবন থেকে আজ তাঁকে আবার হাসপাতালে ভর্তি করা হয়। গত দুই বছরের মধ্যে এ নিয়ে পঞ্চমবারের মতো হাসপাতালে গেলেন দক্ষিণ আফ্রিকার বর্ণবাদবিরোধী এই নেতা।
জ্যাকব জুমার মুখপাত্র জানান, বিশেষজ্ঞ চিকিত্সকেরা ম্যান্ডেলাকে সেবা দিচ্ছেন। তাঁকে সুস্থ করে তুলতে সম্ভাব্য সবকিছু করা হচ্ছে। ম্যান্ডেলার পরিবারের ঘনিষ্ঠ অন্তত একজন সদস্য হাসপাতালে তাঁর পাশে আছেন।
সরকার ও জাতির পক্ষ থেকে ম্যান্ডেলার দ্রুত আরোগ্য কামনা করেছেন প্রেসিডেন্ট জুমা। একই সঙ্গে ম্যান্ডেলা ও তাঁর পরিবারের গোপনীয়তার প্রতি শ্রদ্ধা জানাতে জনগণ ও গণমাধ্যমের প্রতি অনুরোধ জানান তিনি।
দক্ষিণ আফ্রিকার জাতির জনক হিসেবে খ্যাত ম্যান্ডেলা ১৯৯৪ থেকে ১৯৯৯ সাল পর্যন্ত দেশটির প্রেসিডেন্ট ছিলেন। এর আগে দীর্ঘ ২৭ বছর কারাভোগ করেন তিনি।
