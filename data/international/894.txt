
বেফাঁস কথাবার্তার জন্য সুপরিচিত ফিলিপাইনের প্রেসিডেন্ট রদ্রিগো দুতার্তে বলেছেন, তিনি ‘ঈশ্বরকে কথা দিয়েছেন’ আর কাউকে গালিগালাজ করবেন না বা অশিষ্ট ভাষায় কথা বলবেন না। জাপান সফর শেষে গতকাল শুক্রবার নিজ শহর দাভাওতে ফিরে দুতার্তে বলেন, ঈশ্বর এ বিষয়ে ‘চরমপত্র’ দেওয়ার পর তিনি এ সিদ্ধান্ত নিয়েছেন। দেশের বিমানবন্দরে নেমে দুতার্তে সাংবাদিকদের বলেন, ‘বিমানে হঠাৎ একটি কণ্ঠ শুনলাম, কণ্ঠটি আমাকে বলল, “গালিগালাজ বন্ধ কর, নইলে বিমান মাঝ আকাশেই ভেঙে পড়বে”; এরপরই আমি গালমন্দ করব না বলে কসম করেছি।’প্রেসিডেন্ট দুতার্তে বলেন, তিনি মনে করেন ঈশ্বরকে কথা দেওয়া মানে দেশের জনগণকেও কথা দেওয়া।তবে দুতার্তে এ-ও বলেন, কিছু বিষয়ে তাঁর এই প্রতিশ্রুতির সীমাবদ্ধতা থাকবে। যুক্তরাষ্ট্র, ইউরোপীয় ইউনিয়ন অথবা তাঁর প্রধান রাজনৈতিক প্রতিদ্বন্দ্বী লেইলা ডি লিমার বিষয়ে কথা বলার সময় এ প্রতিশ্রুতি রাখবেন কি না তা সেই সময়ের পরিস্থিতির ওপর নির্ভর করবে।পশ্চিমা নেতাদের ও মানবাধিকার সংগঠনগুলোকে প্রায়ই গালি দেওয়ায় দুতার্তে আন্তর্জাতিক সংবাদমাধ্যমে ব্যাপক পরিচিত হয়ে উঠেছেন। তাঁর গালমন্দ ও কটুক্তির দীর্ঘ তালিকায় রয়েছে মার্কিন প্রেসিডেন্ট বারাক ওবামা, ক্যাথলিক খ্রিষ্টানদের প্রধান ধর্মগুরু পোপ ফ্রান্সিস ও একাধিক কূটনীতিক; যাঁদের তিনি ‘...ছেলে’ বলে গালি দিয়েছেন। এ ছাড়া জাতিসংঘ ও বিদেশি ব্যবসায়ীদের ফিলিপাইন ছাড়ার আহ্বান, ইইউকে ‘ভণ্ড’ আখ্যা দেওয়া ও হিটলারের ইহুদি নিধনকে সমর্থন করেছেন তিনি। ফিলিপাইনের দীর্ঘদিনের মিত্র যুক্তরাষ্ট্রের সঙ্গে প্রয়োজনে সম্পর্ক ছিন্ন করারও হুমকি তিনি দিয়েছেন।
দুতার্তের লাগামহীন বাক্যবাণ নিয়ে জোর সমালোচনা হলেও সর্বশেষ এক জরিপে দেখা গেছে, তিনি নিজ দেশে জনপ্রিয়তার তুঙ্গেই রয়েছেন।
 
