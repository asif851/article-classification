
যুক্তরাষ্ট্রের সাবেক প্রেসিডেন্ট জর্জ এইচ ডব্লিউ বুশ গতকাল বুধবার পড়ে গিয়ে আহত হয়েছেন। এতে তাঁর ঘাড়ের হাড় ভেঙে গেছে। তাঁকে পোর্টল্যান্ডের একটি হাসপাতালে ভর্তি করা হয়েছে। খবর এএফপির।
সামাজিক যোগাযোগের মাধ্যম টুইটারে দেওয়া এক বার্তায় বুশের মুখপাত্র জিম ম্যাকগ্র্যাথ জানান, বুশের অবস্থা স্থিতিশীল। তবে তাঁকে গলায় একধরনের বন্ধনী পরতে হবে। তিনি বলেন, নিজের বাড়িতেই অসাবধানে পড়ে যান বুশ।
জর্জ এইচ ডব্লিউ বুশ যুক্তরাষ্ট্রের ৪১ তম প্রেসিডেন্ট। তিনি সাবেক মার্কিন প্রেসিডেন্ট জর্জ ডব্লিউ বুশের বাবা। তাঁর বয়স ৯০ বছর। চলাফেরার জন্য তিনি হুইলচেয়ার ব্যবহার করেন।
