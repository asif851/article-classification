
মিয়ানমার সরকার অভিবাসী শ্রমিকদের অধিকারবিষয়ক দুটি সংগঠনকে থাইল্যান্ডে কাজ করতে দিচ্ছে না বলে অভিযোগ পাওয়া গেছে। সংগঠন দুটির দাবি, মিয়ানমার থেকে অভিবাসী শ্রমিকদের যে প্রক্রিয়ায় থাইল্যান্ডে পাঠানো হয়, সেটিকে ‘বৈধ মানব পাচার’ বলে সমালোচনা করায় সরকার এ পদক্ষেপ নিয়েছে। এইড অ্যালায়েন্স কমিটি ফর মিয়ানমার ওয়ার্কার্স (এএসি) ও মিয়ানমার অ্যাসোসিয়েশন ইন থাইল্যান্ড (এমএটি) জানিয়েছে, তাদের থাইল্যান্ডে কাজ করার জন্য মিয়ানমার সরকারের অনুমতি দরকার। এ প্রসঙ্গে এএসির ইয়ে মিন বলেন, ‘ব্যাংককের দূতাবাস আমাদের ইস্যু করা লাইসেন্সটি বাতিল করে দিয়েছে।’ তিনি বলেন, এএসি মনে করে, সম্প্রতি সংবাদ সম্মেলনে করা সমালোচনার জন্যই এমনটা হয়েছে।যদিও তাৎক্ষণিকভাবে এর কোনো প্রতিক্রিয়া পাওয়া যায়নি ব্যাংককের দূতাবাস ও মিয়ানমারের শ্রম মন্ত্রণালয়ের পক্ষ থেকে।
