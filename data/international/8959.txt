
চীনের গুয়াংডং প্রদেশে পাতাল ট্রেনে চড়ে যাচ্ছিলেন এক নারী। অসাবধানতার কারণে তাঁর খোলা চুল আটকে গেল ট্রেনের দরজায়। অনেক চেষ্টা করেও ছাড়াতে পারলেন না।
সাধের চুল কাটতেও নারাজ ওই নারী। অগত্যা দরজা খোলার জন্য অপেক্ষার প্রহর গুনলেন তিনি।
চীনা গ্লোবাল টিভি নেটওয়ার্ক (সিজিটিভি) সামাজিক যোগাযোগের মাধ্যম ফেসবুকে ঘটনাটি শেয়ার করেছে।
ফেসবুকের পোস্ট অনুসারে দুর্ঘটনাটি ঘটে ১৭ মে। ঝুজিয়াং জিংচেং স্টেশন থেকে ওই নারী প্রচণ্ড ভিড়ের ট্রেনে ওঠেন। দরজায় আটকে যাওয়ার পর জোরে টান দিয়ে চুল ছাড়ানোর চেষ্টা করেন। কিন্তু লাভ হলো না।
রেলস্টেশনের কর্মকর্তারা নারীকে জানান, ট্রেনের ওই দিকের দরজা সহজে খুলবে না। কমপক্ষে ছয়টি স্টেশন পার হওয়ার পর দরজা পুরোপুরি খোলা যাবে। নিরাপত্তার কারণে এর আগে দরজা খোলা যাবে না।
রেলস্টেশনের কর্মীরা নারীকে আটকে যাওয়া চুলের অংশ কেটে নেওয়ার পরামর্শ দেন। কিন্তু তিনি সাধের চুল কাটতে রাজি হননি। দরজা খোলার জন্য ছয় স্টেশন অপেক্ষা করেন।
চীনে এর এক দিন আগেই চলন্ত ট্রেনের দরজায় আঙুল আটকে যায় এক ব্যক্তির। সৌভাগ্যক্রমে তিনি আহত হওয়ার আগেই নিজেকে ছাড়িয়ে নেন।
