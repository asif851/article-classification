
যুক্তরাষ্ট্রের নিউইয়র্ক নগরের টাইম স্কয়ারে অবস্থানরত ‘টপলেস’ নারীদের ওপর ক্ষুব্ধ হয়েছেন মেয়র ডি ব্লাজিও। নানা মহলের আপত্তির মুখে ওই নারীদের তৎপরতা বন্ধে উপায় খোঁজার কথা জানিয়েছেন মেয়র। এ ক্ষেত্রে আইন প্রয়োগ করার কথা বলেছেন তিনি। সব সময় জেগে থাকা টাইম স্কয়ারে একদল প্রায় বিবস্ত্র নারী তাঁদের শরীরে নানা আঁকিবুঁকি নিয়ে নানা রংঢঙে পর্যটকদের মনোযোগ আকর্ষণে ব্যস্ত থাকেন। লোকজনের সঙ্গে ছবি তোলার বিনিময়ে তাঁরা বকশিশ নেন। এভাবে তাদের তাঁদের ভালো রোজগার হয়। নিউইয়র্কে টপলেস হয়ে শরীরে চিত্র আঁকা এবং তা প্রদর্শন বেআইনি নয়। এ ব্যাপারে নানা মহল আপত্তি জানিয়ে আসছে। এর পরিপ্রেক্ষিতে গত মঙ্গলবার নিউইয়র্কের মেয়র ডি ব্লাজিও বলেন, টাইম স্কয়ারে এসব নারী তাঁদের নাগরিক অধিকারের চেয়ে বেশি কিছু করছেন। শরীরে আঁকা ছবি দেখিয়ে তাঁরা উপার্জনে নেমেছেন। তাঁদের তৎপরতা বন্ধের উপায় খোঁজা হচ্ছে। এটি নিয়ন্ত্রণে ব্যবসা-সংক্রান্ত আইন প্রয়োগ করার উদ্যোগ নেওয়া হচ্ছে। নাগরিক অধিকারকর্মীদের ভাষ্য, আইন অনুযায়ী টাইম স্কয়ারের ওই নারীদের নিয়ন্ত্রণ করার তেমন সুযোগ নেই। যুক্তরাষ্ট্রের সংবিধানে প্রথম সংশোধনীতে নাগরিকদের মত ও অভিব্যক্তি প্রকাশ করার অধিকার নিশ্চিত করা হয়েছে। অধিকার প্রকাশ করে অর্থ উপার্জন নিয়ন্ত্রণ করা যায় কি না, তা এখন খতিয়ে দেখা হচ্ছে।
