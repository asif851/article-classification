
ইন্দোনেশিয়ায় সাত বিদেশি ও এক স্থানীয়সহ আট মাদক পাচারকারীর মৃত্যুদণ্ড কার্যকর করা হয়েছে। আজ বুধবার স্থানীয় সময় ভোর পাঁচটায় মধ্য ইন্দোনেশিয়ার নুসাকাম্বাগান দ্বীপে অবস্থিত কারাগারে ফায়ারিং স্কোয়াডে তাঁদের মৃত্যুদণ্ড কার্যকর করা হয়। খবর এএফপি ও বিবিসির।ইন্দোনেশিয়ার গণমাধ্যমে প্রকাশিত খবরে বলা হয়, মৃত্যুদণ্ড কার্যকর হওয়া ব্যক্তিদের মধ্যে অস্ট্রেলিয়ার দুজন, ব্রাজিলের একজন, আফ্রিকার চারজন ও একজন ইন্দোনেশিয়ার স্থানীয়। শেষ মুহূর্তে ফিলিপাইনের এক নারী অভিযুক্তকে মুক্তি দেওয়া হয়। মেরি জেন ফিয়েস্তা নামে ওই নারীর প্রাণভিক্ষা চান দেশটির প্রেসিডেন্ট নিজে। ইন্দোনেশিয়ার অ্যাটর্নি জেনারেলের কার্যালয়ের এক মুখপাত্র বিবিসিকে এ কথা জানিয়েছেন। এদিকে, নিজের দেশের দণ্ডিত দুই ব্যক্তির মৃত্যুদণ্ড কার্যকরের দিন পেছাতে অস্ট্রেলিয়ার অনুরোধ রাখেনি ইন্দোনেশিয়া। এর আগে কথিত ‘বালি নাইন’ মাদক চোরাচালান গ্রুপের মূল হোতা অস্ট্রেলীয় দুই নাগরিক এন্ড্রু চ্যান ও মাইয়ুরান সুকুমারানের সঙ্গে দেখা করেন তাঁদের স্বজনেরা। কারাগার থেকে স্বজনেরা চলে যাওয়ার পর সাদা কফিন বহনকারী কয়েকটি অ্যাম্বুলেন্স কারাগারে পৌঁছায়। ইন্দোনেশিয়ায় সাধারণত মধ্যরাতের পরই মৃত্যুদণ্ড কার্যকর করা হয়ে থাকে। হেরোইন পাচারের চেষ্টার অভিযোগে চ্যান ও সুকুমারানসহ নয়জন বিদেশিকে ২০০৫ সালে ইন্দোনেশিয়ার বালি দ্বীপ থেকে গ্রেপ্তার করা হয়। এ কারণে তাঁরা ‘বালি নাইন’ নামে পরিচিতি পান। ২০০৬ সালে আদালতে তাঁরা দোষী সাব্যস্ত হন। ওই ঘটনার সঙ্গে জড়িত অন্যরা হয় যাবজ্জীবন, না হয় ২০ বছরের জেল খাটছেন।ইন্দোনেশিয়ার আইন অনুযায়ী, মৃত্যুদণ্ড পাওয়া ব্যক্তিকে দণ্ড কার্যকরের বিষয়ে অবশ্যই ৭২ ঘণ্টা আগে নোটিশ দিতে হয়। গত রোববার সেই নোটিশ দেওয়া হয়।
