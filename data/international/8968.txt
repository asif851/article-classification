
মেক্সিকোর উত্তরাঞ্চলের একটি কারাগারে দুই দল কারাবন্দীর দাঙ্গার ঘটনায় ৪৯ জন নিহত হয়েছে। আহত হয়েছে ১২ জন। আজ শুক্রবার বিবিসি অনলাইনের খবরে এ কথা জানানো হয়।
দেশটির নুয়েভো লিয়ন রাজ্যের গভর্নর জেইম রদ্রিগেজ বলেন, তোপো শিকো নামের ওই কারাগারে বন্দীরা ধারালো অস্ত্র, ব্যাট ও লাঠি নিয়ে সংঘর্ষে জড়িয়ে পড়ে। পরে তা দাঙ্গায় রূপ নেয়। কারাগারের গুদাম ঘরে অগ্নিকাণ্ডের ঘটনা ঘটে।
কারাগারের বাইরে বন্দীদের স্বজনেরা ভেতরের অবস্থা জানতে চেয়ে বিক্ষোভ ও সড়ক অবরোধ করেছে। স্বজনেরা কারাগারের ফটক ধরে টানাটানি করতে থাকে। ভেতরে লাঠি ও ইট ছোড়ে। আরনেসতিনা নামের এক কারাবন্দীর মা বলেন, ভেতরের কারাবন্দীরা কেমন আছে, এ ব্যাপারে তাঁদের কিছু জানানো হয়নি।
কারা কর্তৃপক্ষ বলছে, পরিস্থিতি তাদের নিয়ন্ত্রণে।
