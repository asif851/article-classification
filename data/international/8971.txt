
লিবিয়ার উপকূলে ভূমধ্যসাগরে গত রোববার জাহাজডুবির ঘটনায় ৪০০ জন নিখোঁজ হয়েছেন। তাঁরা মারা গেছেন বলে আশঙ্কা করা হচ্ছে। এসব যাত্রী লিবিয়া থেকে অবৈধভাবে ইতালি যাচ্ছিলেন। উদ্ধার করা যাত্রীদের কাছ থেকে পাওয়া তথ্যের ভিত্তিতে আজ বুধবার রয়টার্স ও এএফপির খবরে এ কথা জানানো হয়।উদ্ধার করা যাত্রীদের তথ্যের বরাত দিয়ে দাতব্য সংস্থা সেভ দ্য চিলড্রেন এক বিবৃতিতে জানায়, জাহাজে প্রায় ৫৫০ জন যাত্রী ছিল। লিবিয়া উপকূল ছেড়ে যাওয়ার প্রায় ২৪ ঘণ্টা পর জাহাজটি ডুবে যায়। সংস্থাটির মুখপাত্র রয়টার্সকে জানান, জাহাজের বেশির ভাগ যাত্রীই আফ্রিকার সাব-সাহারা অঞ্চলের বাসিন্দা। তবে জাহাজটি ঠিক কখন ডুবেছে, এ ব্যাপারে নিশ্চিত হওয়া যায়নি।গত সোমবার ইতালির কোস্টগার্ড সূত্র জানায়, তারা ওই জাহাজের ১৪৪ জন যাত্রীকে জীবিত ও নয়জনের লাশ উদ্ধার করতে সক্ষম হয়েছে।আন্তর্জাতিক অভিবাসী সংস্থা ও সেভ দ্য চিলড্রেন জানায়, গত মঙ্গলবার সকালে ১৪৪ থেকে ১৫০ জন বেঁচে যাওয়া যাত্রীকে ইতালির দক্ষিণাঞ্চলীয় শেষ প্রান্তে রেগজিও কালাবরিয়া নিয়ে আসা হয়েছে।আন্তর্জাতিক একটি সংস্থা জানায়, উদ্ধার করা ব্যক্তিদের মধ্যে অনেক শিশু রয়েছে। নিহত ব্যক্তিদের মধ্যেও অনেক তরুণ ও শিশু রয়েছে।
ইতালিতে আন্তর্জাতিক অভিবাসী সংস্থার মুখপাত্র ফ্লাভিও দি জিয়াকোমো এএফপিকে বলেন, উদ্ধার হয়ে ফিরে আসা কয়েকজন যাত্রী তাঁদের জানিয়েছেন যে জাহাজে ৫০০ থেকে ৫৫০ জন যাত্রী ছিল। তিনি বলেন, ‘কীভাবে এ জাহাজ ডুবির ঘটনা ঘটেছে, আমরা তা তদন্ত করে দেখছি। প্রাথমিক তদন্তে দেখা যায়, ইতালীয় উদ্ধারকারী দলকে দেখার পর যাত্রীরা হুড়োহুড়ি শুরু করলে জাহাজটি ডুবে যায়।’
ইতালির কর্তৃপক্ষ জানায়, গত কয়েক সপ্তাহে আফ্রিকা থেকে ভূমধ্যসাগর হয়ে ইউরোপীয় ইউনিয়নভুক্ত দেশগুলোতে যাওয়ার পথে কয়েকটি নৌকা ধরা পড়েছে। গত শুক্রবার থেকে সোমবারের মধ্যে অভিযান চালিয়ে প্রায় আট হাজার ৫০০ অভিবাসীকে উদ্ধার করা হয়।
