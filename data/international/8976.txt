
দক্ষিণ কোরিয়ার সরকারি কৌঁসুলিরা দেশটির প্রেসিডেন্ট পার্ক জিউন-হাইয়ের কয়েকজন জ্যেষ্ঠ উপদেষ্টাসহ শীর্ষ কর্মকর্তার বাড়ি ও কার্যালয় তল্লাশি করেছেন। এর মধ্যে ছিলেন প্রেসিডেন্টের উচ্চপর্যায়ের একজন উপদেষ্টা, অন্য দুজন সহযোগী ও একজন উপসংস্কৃতিমন্ত্রী। তাঁদের বাড়ি থেকে কম্পিউটার ও কাগজপত্র জব্দ করা হয়েছে। কৌঁসুলিরা প্রেসিডেন্টের সরকারি বাসভবন ব্লু হাউস কমপ্লেক্সের কয়েকটি কার্যালয়ও তল্লাশি করেছেন বলে জানিয়েছে বার্তা সংস্থাটি। এ ঘটনার পেছনে রয়েছে প্রেসিডেন্ট পার্কের দীর্ঘদিনের সহযোগী চোই সুন-সিলের কথিত দুর্নীতি এবং অন্যায় প্রভাব খাটানোর অভিযোগ। এ নিয়ে জনমনে অসন্তোষ পার্কের ক্ষমতার ভিত কাঁপিয়ে দিয়েছে। কোণঠাসা প্রেসিডেন্ট জনসমক্ষে ক্ষমা চেয়ে গত শুক্রবার রাতে বলেছেন, প্রেসিডেন্ট কার্যালয়কে ঢেলে সাজাতে তাঁর ১০ জন জ্যেষ্ঠ উপদেষ্টাকে পদত্যাগ করতে বলা হয়েছে।এএফপি
