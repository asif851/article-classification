

ফ্রান্সের দক্ষিণাঞ্চলীয় নিস শহরে বাস্তিল দিবসের উৎসবে জড়ো হওয়া জনতার ওপর ট্রাক তুলে দেওয়ার ঘটনায় শিশুসহ অন্তত ৮৪ জন নিহত হয়েছে। আহত হয়েছে শতাধিক ব্যক্তি। গতকাল বৃহস্পতিবার রাতের এই ঘটনাকে সন্ত্রাসী হামলা বলছে দেশটির কর্তৃপক্ষ।
বার্তা সংস্থা রয়টার্সের প্রতিবেদনে জানানো হয়, আতশবাজির প্রদর্শনী উপভোগ করতে শহরের বিখ্যাত প্রমনেদ দেস অঁলেতে বহু লোক জড়ো হয়েছিলেন। স্থানীয় সময় রাত সাড়ে ১০টার দিকে আতশবাজির প্রদর্শনী শেষ হওয়ার পর এক চালক একটি ভারী ট্রাক দ্রুত গতিতে জনতার ওপর তুলে দেন। জনতার মধ্য দিয়ে ট্রাকটি প্রায় দুই কিলোমিটার মাড়িয়ে যায়। এতে এই হতাহতের ঘটনা ঘটে।
বিবিসি অনলাইনের প্রতিবেদনে জানানো হয়, আহত ব্যক্তিদের মধ্যে অন্তত ১৮ জনের অবস্থা গুরুতর। তাদের উদ্ধার করে হাসপাতালে পাঠানো হয়েছে।
টুইটারে প্রকাশিত একটি ছবিতে দেখা যায়, বেশ কিছু মানুষ সড়কে পড়ে আছে।
ঘটনার একপর্যায়ে পুলিশের গুলিতে ট্রাকচালক নিহত হয়েছেন। নিহত হওয়ার আগে ট্রাকচালকও গুলি চালিয়েছিলেন।
বিবিসি বলছে, ট্রাকের ভেতরে আগ্নেয়াস্ত্র ও গ্রেনেড পাওয়া গেছে।
স্থানীয় গণমাধ্যমে বলা হচ্ছে, ট্রাকচালকের বয়স ৩১ বছর। স্থানীয় এই বাসিন্দা তিউনিসিয়ার বংশোদ্ভূত ফরাসি নাগরিক।
ট্রাকচালক একাই এই ঘটনা ঘটিয়েছেন, নাকি তাঁর সঙ্গে আরও কেউ ছিল, তা খতিয়ে দেখছেন তদন্ত কর্মকর্তারা।
অনেকটা সময় পেরিয়ে গেলেও ঘটনার দায় এখন পর্যন্ত কেউ স্বীকার করেনি।
সন্ত্রাসবিরোধী কর্মকর্তারা ঘটনাটি তদন্ত করছেন।
নিস শহরটি ইতালি সীমান্তের কাছাকাছি অবস্থিত। ঘটনার পর নিরাপত্তার স্বার্থে শহরের বাসিন্দাদের বাড়ির বাইরে বের না হওয়ার পরামর্শ দেওয়া হয়েছে।
ঘটনাটিকে সন্ত্রাসী হামলা হিসেবে বর্ণনা করেছেন ফরাসি প্রেসিডেন্ট ফ্রাঁসোয়া ওলাঁদ। জাতির উদ্দেশে দেওয়া ভাষণে তিনি বলেন, এটা যে সন্ত্রাসী হামলা, তা অস্বীকার করা যায় না।
সবশেষ এই ঘটনার পর ফ্রান্সে জরুরি অবস্থার মেয়াদ আরও তিন মাস বাড়ানো হবে বলে ঘোষণা দিয়েছেন ওলাঁদ। একই সঙ্গে ইরাক ও সিরিয়ায় জঙ্গিদের বিরুদ্ধে ফরাসি সরকারের পদক্ষেপ জোরদার করার কথা বলেছেন তিনি।
গত বছরের নভেম্বরে প্যারিসে ভয়াবহ সন্ত্রাসী হামলার কয়েক মাসের মাথায় দেশটির নিস শহরে হতাহতের ঘটনা ঘটল। প্যারিসে হামলায় শতাধিক ব্যক্তি নিহত হয়। আহত হয় কয়েক শ মানুষ।

আরও পড়ুন: 
ফ্রান্সের ঘটনা ভয়াবহ সন্ত্রাসী হামলা, ওবামার নিন্দানিসের ঘটনা নিঃসন্দেহে সন্ত্রাসী হামলা: ওলাঁদভিড়ের মধ্যে দুই কিলোমিটার গিয়েছিল ট্রাকটিফ্রান্সে বাংলাদেশির হতাহত হওয়ার খবর মেলেনিপিস্তল উঁচিয়ে গুলি ছুড়ছিলেন ট্রাকচালক
