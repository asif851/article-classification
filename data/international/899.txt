
ফিলিপাইনের প্রধান মুসলিম বিদ্রোহী গোষ্ঠী মোরো ইসলামিক লিবারেশন ফ্রন্ট (এমআইএলএফ) দেশটিতে ২০১৬ সালে অনুষ্ঠেয় নির্বাচনে অংশ নেওয়ার প্রস্তুতি হিসেবে একটি রাজনৈতিক দল গঠনের পরিকল্পনা করছে। গোষ্ঠীটির প্রধান শান্তি মধ্যস্থতাকারী গতকাল সোমবার এ খবর জানান। এমআইএলএফ ২০০৩ সালে দেশটির সরকারের সঙ্গে এক যুদ্ধবিরতি চুক্তি সই করে। চুক্তি অনুযায়ী, দেশের দক্ষিণে প্রস্তাবিত স্বায়ত্তশাসিত অঞ্চলে গুরুত্বপূর্ণ ক্ষমতা পাওয়ার বিনিময়ে একটি স্বাধীন মাতৃভূমি প্রতিষ্ঠার আন্দোলন পরিত্যাগ করে। গোষ্ঠীর মধ্যস্থতাকারী মোহাঘের ইকবাল বলেন, ‘আমরা এখনো আনুষ্ঠানিকভাবে রাজনৈতিক দল গঠন করিনি। তবে এ বিষয়ে আমরা আমাদের সদস্যদের মধ্যে ব্যাপকভিত্তিক পরামর্শ করছি।’ গুরুত্বসহকারে তিনি বলেন, মুসলিম স্বায়ত্তশাসিত অঞ্চল প্রতিষ্ঠার পর আমাদের প্রস্তাবিত রাজনেতিক দল কেবলই একটি অফিস চাইবে। মুখ্য সরকারি শান্তি মধ্যস্থতাকারী তেরেসিতা দেলেস এমআইএলএফের এ পদক্ষেপের প্রশংসা করে বলেন, এটি শান্তি প্রক্রিয়ার সঙ্গে ‘সংগতিপূর্ণ’ এবং এতে গণতন্ত্রের প্রতি গোষ্ঠীটির প্রতিশ্রুতি প্রতিফলিত হয়েছে। প্রেসিডেন্ট বেনিগনো অ্যাকুইনোর মুখপাত্র অ্যাবিগাইল ভলতে বলেন, ২০১৬ সালের নির্বাচনে এমআইএলএফের অংশগ্রহণের পরিকল্পনাকে সরকার স্বাগত জানায়।
মোরো বিদ্রোহীরা সরকারের বিরুদ্ধে বৈষম্যমূলক আচরণের অভিযোগ করে আসছে।এএফপি।
