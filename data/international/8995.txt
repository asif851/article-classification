

সেনেগালে একটি ফুটবল স্টেডিয়ামে দুই দলের সমর্থকদের সংঘর্ষের সময় দেয়াল ধসে আটজন নিহত হয়েছেন। এতে আহত হয়েছেন কমপক্ষে ৪৯ জন। গতকাল শনিবার রাতে রাজধানী ডাকারের ডেম্বা ডিওপ স্টেডিয়ামে লিগ কাপের ফাইনালে এ ঘটনা ঘটে।
লিগ কাপের ফাইনালে গতকাল স্টাডে ডি এমবুর ও ইউনিয়ন স্পোর্টিভ ওয়াকাম মুখোমুখি হয়। খেলা শেষে সংঘর্ষে জড়িয়ে পড়েন দুই দলের সমর্থকেরা। পরিস্থিতি নিয়ন্ত্রণে আনতে পুলিশ কাঁদানে গ্যাস ছোড়ে। এতে পুরো স্টেডিয়ামে আতঙ্ক ছড়িয়ে পড়ে। সমর্থকেরা ছত্রভঙ্গ হয়ে ছোটাছুটি শুরু করেন। এর একপর্যায়ে স্টেডিয়ামের দেয়াল ধসে হতাহত হওয়ার এই ঘটনা ঘটে।
প্রত্যক্ষদর্শী ব্যক্তিরা জানান, নির্ধারিত ৯০ মিনিটে ম্যাচের ফলাফল ছিল ১-১। অতিরিক্ত সময়ের প্রথমার্ধে ২-১ গোলে এগিয়ে যায় এমবুর। এরপরই এমবুর সমর্থকদের ওপর ইট-পাথর নিক্ষেপ শুরু করেন ওয়াকামের সমর্থকেরা। শেষ বাঁশি বাজার সঙ্গে সঙ্গেই দুই দলের সমর্থকেরা সংঘর্ষে জড়িয়ে পড়েন।
চেইখ মাবা ডিওপ নামের একজন প্রত্যক্ষদর্শী জানান, দেয়াল ধসে তাঁর বন্ধু নিহত হয়েছেন। তিনি বার্তা সংস্থা এএফপিকে বলেন, ‘হঠাৎ দেয়াল ধসে পড়ল...আমরা বুঝতে পারছিলাম কিছু মানুষ প্রাণ হারাবে। দেয়ালের নিচে অনেকেই চাপা পড়ে।’
সূত্র: এএফপি
 
