
রাশিয়ায় বড় একটি নির্বাচন পর্যবেক্ষণকারী সংগঠন গোলোসের কার্যক্রম বন্ধ করে দেওয়ার হুমকি দিয়েছে সরকার। সংগঠনটি সরকারের নির্দেশনামতো ‘বিদেশি এজেন্ট’ হিসেবে নাম নিবন্ধনের নির্দেশ সম্প্রতি প্রত্যাখ্যান করেছে।
রুশ বিচারমন্ত্রী আলেক্সান্দর কোনোভালোভ গতকাল বুধবার বলেন, সরকার গোলোসকে বন্ধ করে দেওয়ার লক্ষ্যে আইনি ব্যবস্থা নিতে পারে।
রাশিয়ার সর্বশেষ প্রেসিডেন্ট নির্বাচনে ভ্লাদিমির পুতিনের জয়ে অনিয়মের অভিযোগ এনে তীব্র সমালোচনা করেছিল গোলোস।
 বিদেশি অর্থায়নে পরিচালিত ও ‘রাজনৈতিকভাবে সক্রিয়’ বেসরকারি সংগঠনগুলোকে (এনজিও) ‘বিদেশি এজেন্ট’ হিসেবে নিবন্ধিত হওয়ার বিধান করে রাশিয়ায় সম্প্রতি নতুন একটি আইন হয়েছে। ওই নির্দেশ অমান্য করায় গোলোসকে গত মাসে ১৩ হাজার মার্কিন ডলারের সমপরিমাণ অর্থ জরিমানা করা হয়।
গোলোসের প্রধান লিলিয়া শিবানোভা বলেন, কার্যক্রম বন্ধ করে দেওয়া হলে তাঁরা নতুন একটি সংগঠন চালুর জন্য লড়াই শুরু করবেন।
রাশিয়ায় পুতিনবিরোধী আন্দোলনকারীদের দমনে সরকার কঠোর অবস্থান নিয়েছে। তবে গোলোস বন্ধ করে দেওয়া হলে সেটিই হবে এ ব্যাপারে সবচেয়ে কঠোর পদক্ষেপ। নিবন্ধনসংক্রান্ত নতুন আইন অনুযায়ী, বিদেশি অর্থায়নে পরিচালিত সংস্থাগুলোকে প্রকাশ্যে বিশেষ চিহ্ন ব্যবহারেরও নির্দেশ দেওয়া হয়েছে। গোলোসই প্রথম ওই আইন অমান্য করেছে। এএফপি।
