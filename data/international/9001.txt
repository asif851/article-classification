
যুক্তরাষ্ট্রে ঘোষিত আগ্নেয়াস্ত্র নিয়ন্ত্রণ পরিকল্পনা নিয়ে দেশটির গান লবির ‘গালগল্প ও ষড়যন্ত্র তত্ত্বের’ সমালোচনা করেছেন প্রেসিডেন্ট বারাক ওবামা।অস্ত্র নিয়ন্ত্রণে নিজের পদক্ষেপে সমর্থন চেয়ে গত বৃহস্পতিবার প্রেসিডেন্ট ওবামা তাঁর দেশের বৃহত্তম ‘গান লবি’র সমালোচনা করেন। এ সময় তিনি অভিযোগ করেন, ন্যাশনাল রাইফেল অ্যাসোসিয়েশন (এনআরএ) তাঁর এ পরিকল্পনা নিয়ে ‘কাল্পনিক গল্প’ ছড়াচ্ছে। এতে যুক্তরাষ্ট্রে আগ্নেয়াস্ত্র ব্যবহারজনিত সহিংসতা নিয়ে জাতীয় বিতর্ক ক্ষতিগ্রস্ত হচ্ছে।ভার্জিনিয়ার জন মেইসন ইউনিভার্সিটিতে বৃহস্পতিবার আয়োজিত এক উন্মুক্ত সভায় আগ্নেয়াস্ত্র নিয়ন্ত্রণের পক্ষে ও বিপক্ষে রয়েছেন এমন ১০০ আমন্ত্রিত দর্শকের সঙ্গে খোলামেলা আলোচনা করেন ওবামা। সিএনএনে সরাসরি সম্প্রচারিত এ টাউন হল মিটিংয়ে ওবামা জোর দিয়ে বলেন, মার্কিন নাগরিকদের অস্ত্র বহনের অধিকার রদ করা তাঁর পরিকল্পনার লক্ষ্য নয়।সভায় একজন দর্শকের প্রশ্নের জবাবে ওবামা মার্কিন গান লবির সমালোচনা করে বলেন, এনআরএ ও এর মতো গোষ্ঠীগুলো তাদের সদস্যদের এমন ভুল ধারণা দিচ্ছে যে, কেউ একজন আপনাদের অস্ত্র কেড়ে নিতে চলেছেন। এটা কাল্পনিক গল্প ও ষড়যন্ত্রমূলক তত্ত্ব।আগ্নেয়াস্ত্রের বেচাকেনা ও ব্যবহার নিয়ন্ত্রণে ওবামার উদ্যোগ যে প্রবল বিরোধিতার সম্মুখীন হচ্ছে, এ সভার এক দর্শনার্থীর কথায় সেটার প্রমাণ মেলে। ধর্ষণের শিকার হয়েছিলেন—দর্শকদের মধ্যে এমন একজন নারী প্রশ্ন তুলে বলেন, ওবামা কেন তাঁর কাছ থেকে অস্ত্র কেড়ে নিতে চান। তাঁর সঙ্গে অস্ত্র থাকলে তিনি বেশি নিরাপদ বোধ করেন।এদিকে নিউইয়র্ক টাইমস পত্রিকায় স্বনামে লিখিত এক উপসম্পাদকীয়তে ওবামা আগ্নেয়াস্ত্র নিয়ন্ত্রণের পক্ষে জোরালো যুক্তি তুলে বলেন, দেশের ৯০ শতাংশ মানুষ আগ্নেয়াস্ত্র বিক্রির আগে ক্রেতার পরিচয় নির্ণয়ের পক্ষে। আগ্নেয়াস্ত্র ব্যবহারে বেশি সতর্কতার কথা উল্লেখ করে ওবামা বলেন, ‘ওষুধের বোতল যাতে শিশুরা খুলতে না পারে, আমরা সে ব্যবস্থা নিই। অথচ আগ্নেয়াস্ত্র ব্যবহারের ক্ষেত্রে তেমন কোনো সতর্কতাই নেই।’উপসম্পাদকীয়তে ওবামা আরও বলেন, আসছে মার্কিন প্রেসিডেন্ট নির্বাচনে ডেমোক্রেটিক পার্টির প্রধান মনোনয়নপ্রত্যাশী হিলারি ক্লিনটন একসময় আগ্নেয়াস্ত্র প্রশ্নে তাঁর সঙ্গে দ্বিমত পোষণ করেন। তবে চলতি দফা নির্বাচনে তিনি তাঁর প্রস্তাবের পক্ষে জোর সমর্থন দিয়েছেন।
