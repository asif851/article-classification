
পাকিস্তানের সিন্ধু প্রদেশের শিকারপুর এলাকায় শিয়া সম্প্রদায়ের মসজিদ–সংলগ্ন ইমামবাড়ায় শক্তিশালী বিস্ফোরণে কমপক্ষে ৪৯ জন নিহত ও ৫৫ জন আহত হয়েছেন বলে প্রাথমিকভাবে জানা গেছে। আজ শুক্রবার জুমার নামাজের পরই ভবনের ভেতরে বিস্ফোরণ ঘটে। বিস্ফোরণে ছাদ ধসে পড়ে। ধ্বংসস্তূপের নিচে অনেকে আটকা পড়ে আছেন। হতাহতের সংখ্যা আরও বাড়বে বলে আশঙ্কা করা হচ্ছে।ডনের খবরে জানা যায়, আহতদের মধ্যে বেশ কয়েকজনের অবস্থা আশঙ্কাজনক। এ ঘটনাকে সরকারের ব্যর্থতা হিসেবে চিহ্নিত করে মজলিশ ওয়াহদাতুল মুসলিমিনের (এমডব্লিউএম) নেতা আল্লামা মোহাম্মেদ আমিন শাহদি তিন দিনের শোক ঘোষণা করেছেন। ডনকে তিনি জানান, সন্ধ্যায় এক সংবাদ সম্মেলন করে দলের পরবর্তী পরিকল্পনা ঘোষণা করবেন।আহত লোকজনকে শিকারপুরের বিভিন্ন হাসপাতালে ভর্তি করা হয়েছে। সিন্ধু প্রদেশের তথ্যমন্ত্রী শারজিল ইনাম মেমন জানান, শিকারপুরের সব হাসপাতালে জরুরি অবস্থা জারি করা হয়েছে। তিনি আরও বলেন, প্রাদেশিক মুখ্যমন্ত্রী সায়্যিদ কায়েম আলী শাহ এবং সিন্ধু প্রদেশের স্বাস্থ্যমন্ত্রী জাম মেহতাব দাহার ঘটনাটি গুরুত্বের সঙ্গে পর্যবেক্ষণ করছেন।
পাকিস্তানের প্রধানমন্ত্রী নওয়াজ শরিফ, প্রেসিডেন্ট মামনুন হোসেন, পাকিস্তান তেহরিক ই ইনসাফের চেয়ারম্যান ইমরান খান এবং মুত্তাহিদা কওমি আন্দোলনের প্রধান আলতাফ হোসেন এই হামলার নিন্দা জানিয়েছেন।
বোমা নিষ্ক্রিয়করণ দল ঘটনাস্থলে পৌঁছেছে। প্রাথমিকভাবে ধারণা করা হচ্ছে, আত্মঘাতী হামলাকারীরা ওই হামলা করেছে।
