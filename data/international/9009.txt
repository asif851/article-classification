
 
পাকিস্তানের সাবেক ক্রিকেট তারকা ইমরান খানের তেহরিক-ই-ইনসাফ দলের নবনির্বাচিত আইনপ্রণেতা ফরিদ খান আওরাকজাইকে অজ্ঞাত বন্দুকধারীরা গুলি করে হত্যা করেছে।
গতকাল সোমবার সন্ধ্যায় দেশটির উত্তর-পশ্চিমাঞ্চলের খাইবার-পাখতুনখাওয়া প্রদেশে এ ঘটনা ঘটে। পিটিআইয়ের খবরে এ কথা জানানো হয়।
পুলিশ জানায়, গতকাল সন্ধ্যায় ফরিদ খান বাড়ি ফেরার পথে প্রদেশের হাংগু শহরের প্রধান বিপণিকেন্দ্রের কাছে মোটরসাইকেল আরোহী বন্দুকধারীরা তাঁর গাড়িবহরে হামলা চালায়। এলোপাতাড়ি গুলিতে ঘটনাস্থলে তাঁর মৃত্যু হয়। গুলিতে তাঁর দেহরক্ষী ও গাড়ির চালক আহত হয়েছেন।
এ হামলার দায় এখনো কেউ স্বীকার করেনি। গত ১১ মের নির্বাচনে ফরিদ খান খাইবার-পাখতুনখাওয়া পরিষদে স্বতন্ত্র আইনপ্রণেতা হিসেবে নির্বাচিত হন। পরে তিনি তেহরিক-ই-ইনসাফ দলে যোগ দেন। দলটির প্রধান ইমরান খান টুইটারে এ ঘটনার তীব্র নিন্দা জানিয়েছেন।
প্রেসিডেন্ট আসিফ আলী জারদারিও এ হত্যাকাণ্ডের তীব্র নিন্দা জানিয়েছেন। একই সঙ্গে তিনি বিষয়টি তদন্ত করে দোষীদের বিচারের আওতায় আনতে কর্তৃপক্ষকে নির্দেশ দিয়েছেন।
ছোট ছোট দলের সমর্থন নিয়ে ইমরান খানের তেহরিক-ই-ইনসাফ খাইবার-পাখতুনখাওয়ায় সরকার গঠন করেছে। এর মাধ্যমে প্রথমবারের মতো দলটি পাকিস্তানের কোনো অংশে ক্ষমতায় বসল। ইমরান খান দেশটির উত্তর-পশ্চিমাঞ্চলে চলমান অস্থিরতার অবসান ঘটাতে তালেবান ও অন্যান্য জঙ্গি গোষ্ঠীর সঙ্গে আলোচনার কথা বলে আসছেন।
