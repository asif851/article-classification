
লিবিয়ার ছিনতাই হওয়া উড়োজাহাজটির ১১৮ আরোহীকে মুক্ত করা হয়েছে। আর ছিনতাইকারীদের পুলিশ হেফাজতে নেওয়া হয়েছে। মাল্টার প্রধানমন্ত্রী জোসেফ মাসকাট টুইটবার্তায় এই তথ্য জানিয়েছেন।
আজ শুক্রবার লিবিয়ার অভ্যন্তরীণ রুটের ওই উড়োজাহাজটি ছিনতাই করা হয়। পরে উড়োজাহাজটি মাল্টায় অবতরণ করতে বাধ্য করে ছিনতাইকারীরা। তারা লিবিয়ার ক্ষমতাচ্যুত হয়ে নিহত নেতা মুয়াম্মার গাদ্দাফির ভক্ত বলে প্রাথমিকভাবে ধারণা করা হচ্ছে।
লিবিয়ার স্থানীয় গণমাধ্যমের বরাত দিয়ে বিবিসির এক প্রতিবেদনে বলা হয়, লিবিয়ার অভ্যন্তরীণ রুটের এয়ারবাস এ৩২০-এর গন্তব্য পরিবর্তন করে সেটি মাল্টায় নিয়ে যাওয়া হয়। উড়োজাহাজটি আফ্রিকিয়াহ এয়ারওয়েজের। এয়ারওয়েজ কর্তৃপক্ষ উড়োজাহাজ ছিনতাইয়ের বিষয়টি নিশ্চিত করে।
বিভিন্ন গণমাধ্যমের প্রাথমিক প্রতিবেদনে বলা হয়, দুজন ছিনতাইকারী এ ঘটনায় জড়িত। তারা উড়োজাহাজটি বোমা মেরে উড়িয়ে দেওয়ার হুমকি দেয়।
এর আগে মাল্টা আন্তর্জাতিক বিমানবন্দর কর্তৃপক্ষ এক টুইটার বার্তায় বলে, ওই বিমানবন্দরে বেআইনিভাবে একটি উড়োজাহাজ অবতরণ করানো হয়েছে।
আরও পড়ুন: 
বোমা মারার হুমকি দিয়ে উড়োজাহাজ ছিনতাই
