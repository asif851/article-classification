
চার তরুণীর হাতে যৌন নির্যাতনের শিকার হয়েছেন এক যুবক। আফ্রিকার দেশ জিম্বাবুয়ের লুপেন এলাকায় এ ঘটনা ঘটেছে।
ব্রিটিশ পত্রিকা দ্য সানের প্রতিবেদনে বলা হয়েছে, গত ১৭ ফেব্রুয়ারি ওই যুবককে চার তরুণী অপহরণ করে যৌন নির্যাতনের পর তাঁকে জঙ্গলের মধ্যে ফেলে রেখে যায়।
নাম প্রকাশ না করার শর্তে নির্যাতনের শিকার ওই যুবক বলেন, তিনি একটি গাড়িতে লিফট নিয়েছিলেন। গাড়িটিতে দক্ষিণ আফ্রিকার নম্বরপ্লেট ছিল। ওই গাড়িতে একজন চালক ও চার তরুণী ছিলেন। হঠাৎ এক জায়গায় চালক গাড়ি থামালে ওই তরুণীরা তাঁর চোখ-হাত ও পা বেঁধে ফেলেন। এরপর তাঁকে জোর করে পানীয়র সঙ্গে চেতনানাশক পান করালে তিনি অচেতন হয়ে পড়েন। তাঁর সন্দেহ, অচেতন হয়ে পড়লে ওই তরুণীরা যৌন নির্যাতন করে তাঁর বীর্য সংগ্রহ করে। পরে তাঁকে নগ্ন অবস্থায় জঙ্গলে ফেলে পালিয়ে যায়। পরে তিনি থানায় গিয়ে বিষয়টি জানিয়ে মামলা করেন।
প্রতিবেদনে বলা হয়, যৌন নির্যাতনের শিকার ওই ব্যক্তিকে লুপেনের সেন্ট লিউকস হাসপাতালে চিকিৎসা দেওয়া হয়েছে।
স্থানীয় পুলিশ পরিদর্শক এগলন এনকালা বলেন, পুলিশ ওই চার তরুণীকে গ্রেপ্তারের চেষ্টা চালিয়ে যাচ্ছে।
