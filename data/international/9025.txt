
একটি ভিডিওচিত্রে দেখা গেছে, কাশ্মীরের মধ্যাঞ্চলের বড়গাঁও এলাকায় সেনাবাহিনীর একটি জিপের সামনে ‘মানব ঢাল’ হিসেবে ব্যবহার করতে এক তরুণকে বেঁধে রাখা হয়েছে। এই ভিডিওটি বিভিন্ন সামাজিক যোগাযোগমাধ্যমে ছড়িয়ে পড়েছে।
আজ শুক্রবার দ্য ইন্ডিয়ান এক্সপ্রেসের প্রতিবেদনে এ কথা বলা হয়েছে। ভিডিওটিতে দেখা গেছে, পাথর নিক্ষেপকারী ক্ষুব্ধ জনতার হাত থেকে বাঁচতে এক তরুণকে সেনাবাহিনীর জিপের সামনে দড়ি দিয়ে বেঁধে রাখা হয়। গতকাল বৃহস্পতিবার সন্ধ্যায় ইন্টারনেট সেবা পুনরায় চালু হওয়ার পরপরই ওই ভিডিওটি সামাজিক যোগাযোগমাধ্যমে আপলোড করা হয় এবং তা দ্রুত ছড়িয়ে পড়ে।  সেনাবাহিনীর মুখপাত্র কর্নেল রাজেশ কালিয়া দ্য ইন্ডিয়ান এক্সপ্রেসকে বলেন, সেনাবাহিনী ওই ভিডিওটির সত্যতা যাচাই করছে।
ভিডিওটিতে এক সেনা সদস্যকে বলতে শোনা গেছে, ‘যারা পাথর নিক্ষেপ করবে তারা একই পরিণতি ভোগ করবে।’ ভিডিওটিতে দেখা গেছে সেনাবাহিনীর টহল দলের সামনে গাড়িটি এগিয়ে চলছে।  ন্যাশনাল কনফারেন্সের তানভির সাদিক বলেন, বীরওয়াহর গুনদিপোরা এলাকায় ঘটনাটি ঘটে। তিনি এ ঘটনাকে হৃদয় বিদারক ও লজ্জাজনক বলে অভিহিত করেছেন।
এর আগে গত ৯ এপ্রিল শ্রীনগর সংসদীয় আসনে উপনির্বাচন চলাকালে সেন্ট্রাল রিজার্ভ পুলিশ ফোর্সের (সিআরপিএফ) এক জওয়ানকে মারধর করার একটি ভিডিওচিত্র ছড়িয়ে পড়ে। এর কয়েক দিন পর তরুণকে জিপের সামনে বেঁধে রাখার ভিডিওচিত্রটি ছড়িয়ে পড়ল।
৯ এপ্রিল সিআরপিএফের জওয়ানকে মারধরের সঙ্গে যুক্ত থাকার অভিযোগে আজ শুক্রবার পাঁচজনকে গ্রেপ্তার করা হয়েছে।
