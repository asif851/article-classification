
গাজায় ইসরায়েলি হামলা নিয়ে ব্রিটিশ সরকারের নীতির প্রতিবাদে সম্প্রতি পদত্যাগ করা পররাষ্ট্র প্রতিমন্ত্রী ব্যারনেস সাইয়েদা ভার্সি সরকারের সমালোচনায় নতুন করে সোচ্চার হয়েছেন। প্রধানমন্ত্রী ডেভিড ক্যামেরনের নেতৃত্বাধীন ক্ষমতাসীন কনজারভেটিভ পার্টি আগামী নির্বাচনে সংখ্যাগরিষ্ঠতা না-ও পেতে পারে, এমন আশঙ্কাও প্রকাশ করেছেন তিনি। খবর ইন্ডিপেনডেন্ট ও দ্য টেলিগ্রাফ পত্রিকার।পদত্যাগ করার পর ব্যারনেস ভার্সি দ্য ইন্ডিপেনডেন্টকে দেওয়া প্রথম সংবাদপত্র সাক্ষাৎকারে ক্যামেরন সরকারকে নিয়ে নিজের ক্ষোভ তুলে ধরেন।সাক্ষাৎকারে প্রথম ব্রিটিশ মুসলিম ক্যাবিনেট মন্ত্রী ভার্সি গাজায় ইসরায়েলি অভিযান বন্ধ করতে ব্যর্থ হওয়ায় ক্ষমতাসীন রক্ষণশীল দলের প্রভাবশালী দুই সদস্য জর্জ অসবোর্ন ও মাইকেল গোভের ভূমিকার নিন্দা জানান। ভার্সি বলেন, ইসরায়েলের নেতাদের সঙ্গে ‘খুব খুব ঘনিষ্ঠ’ সম্পর্ক থাকা সত্ত্বেও এ দুজন হামলা থেকে তাঁদের নিবৃত্ত করতে সক্ষম হননি।দলের ভবিষ্যৎ নিয়ে সতর্কতা উচ্চারণ করে ভার্সি বলেন, ‘নির্বাচনী বাস্তবতা’ হলো, রক্ষণশীল দল জাতিগত সংখ্যালঘু ভোটারদের আরও বেশি সংখ্যায় আকর্ষণে ব্যর্থ হলে আগামী নির্বাচনে সংখ্যাগরিষ্ঠতা পাবে না।সাইয়েদা ভার্সি জানান, তিনি ২০১৫ সালের নির্বাচনে রক্ষণশীল দলের পক্ষে জোর প্রচার চালাবেন। তবে প্রধানমন্ত্রী ডেভিড ক্যামরনের ব্যাপারে তাঁর ‘মোহমুক্তি ঘটেছে’। বিবিসি রেডিও ফোরকে শনিবার দেওয়া আরেক সাক্ষাৎকারে ভার্সি জোর দিয়ে বলেন, গাজা নিয়ে ক্যামেরন সরকারের ‘অমার্জনীয় নৈতিক’ অবস্থানের জন্যই পদত্যাগ করেছেন তিনি। ব্যক্তিগত বিষয়াদি নিয়ে চটকদার গল্প ফাঁদার জন্য নয়। সমালোচকেরা বলছিলেন, ভার্সির পদত্যাগ করার অন্যতম কারণ, তিনি স্মৃতিকথা প্রকাশ করবেন।
