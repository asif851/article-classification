
যুক্তরাষ্ট্রের জাতীয় নিরাপত্তা সংস্থা (এনএসএ) এমন একটি কম্পিউটার তৈরির চেষ্টা করছে, যা অন্য যেকোনো দেশের গোয়েন্দা কার্যক্রম বা ব্যাংক হিসাবের মতো গোপন নিরাপত্তা কোড ভাঙতে পারবে।প্রভাবশালী মার্কিন পত্রিকা ওয়াশিংটন পোস্ট এ কথা জানিয়েছে।ওয়াশিংটন পোস্ট লিখেছে, এনএসএর সাবেক চুক্তিভিত্তিক কর্মী এডওয়ার্ড স্নোডেনের ফাঁস করা নথি থেকে তারা এ তথ্য পেয়েছে। এনএসএর গোয়েন্দা কার্যক্রমের অংশ হিসেবে সাধারণ নাগরিকদের ফোনে আড়িপাতা বা ইন্টারনেটে নজরদারি নিয়ে চরম বিতর্কের মধ্যে নতুন এ খবর জানাল পত্রিকাটি।প্রতিবেদনে বলা হয়, গোপন নিরাপত্তা কোড ভেঙে স্পর্শকাতর তথ্য সংগ্রহের উদ্দেশ্যেই কোয়ান্টাম নামের ওই কম্পিউটার তৈরির চেষ্টা করে যাচ্ছে এনএসএ। তবে এটি তৈরিতে কয়েক বছর লেগে যেতে পারে।প্রায় আট কোটি ডলার ব্যয়ে ‘পেনিট্রেটিং হার্ড টার্গেটস’ (দুর্ভেদ্য লক্ষ্য ভেদ করা) নামের একটি গবেষণা প্রকল্পের অধীনে এ কাজ করা হচ্ছে। বিভিন্ন বেসরকারি গবেষণাপ্রতিষ্ঠানও কোয়ান্টাম কম্পিউটারতৈরির চেষ্টা করছে। তবে এনএসএর প্রকল্প ও বেসরকারি উদ্যোগের মধ্যে কারা এগিয়ে বা পিছিয়ে, সে বিষয়টি পরিষ্কার নয়।এনএসএর সাবেক কর্মী এডওয়ার্ড স্নোডেন গত বছর সংস্থাটির বহু গোপন নথি ফাঁস করে হইচই ফেলে দেন। দেশত্যাগের পর চীনের হংকং হয়ে এখন তিনি অস্থায়ী আশ্রয় পেয়ে রাশিয়ায় আছেন। স্নোডেনের বিরুদ্ধেগুপ্তচরবৃত্তির অভিযোগ তুলেছে যুক্তরাষ্ট্র। এ ছাড়া সামনে আরও অনেক অভিযোগ তোলা হতে পারে।স্নোডেনের ওই নথি ফাঁসের পর সন্ত্রাসবাদের কবল থেকে মার্কিন নাগরিকদের রক্ষার জন্য প্রয়োজনীয় তথ্য সংগ্রহ করতে এনএসএকে কোন পর্যায় পর্যন্ত গোয়েন্দাগিরি করতে দেওয়া উচিত, তা নিয়ে বিতর্ক শুরুহয়েছে খোদ যুক্তরাষ্ট্রেই। অনেকে এ বিষয়ে আইনি পদক্ষেপও দাবি করেছেন। রয়টার্স।
