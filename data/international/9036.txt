
ভারতের পশ্চিমবঙ্গ রাজ্যের মুখ্যমন্ত্রী মমতা বন্দ্যোপাধ্যায়কে আনুষ্ঠানিক সমর্থন জানিয়েছেন দেশটির গান্ধীবাদী সমাজকর্মী আন্না হাজারে। আজ বুধবার দ্য হিন্দুর এক খবরে এ তথ্য জানানো হয়।আজ এক সংবাদ সম্মেলনে মমতার প্রতি সমর্থনের ঘোষণা দেন আন্না। তিনি বলেন, ‘আমি দিদিকে (মমতা) তাঁর দলের জন্য সমর্থন করছি না। বরঞ্চ দেশ ও সমাজের প্রতি তাঁর দৃষ্টিভঙ্গির জন্যই তাঁর প্রতি এ সমর্থন।’সংবাদ সম্মেলনে আন্না বলেন, আসন্ন লোকসভা নির্বাচনে তিনি পশ্চিমবঙ্গের মুখ্যমন্ত্রীর পক্ষে লড়বেন। তিনি বলেন, ‘সারা জীবন আমি দেশ ও সমাজের জন্য কাজ করেছি। প্রথমবারের মতো দিদির মতো একজন মানুষের সঙ্গে মিশেছি, যিনি দেশ ও সমাজের কথা ভাবেন।’আন্না আরও বলেন, মমতা চাইলে জাঁকজমকপূর্ণ জীবন যাপন করতে পারতেন। অথচ তিনি তা করেননি।
