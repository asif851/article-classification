
ভারত-বাংলাদেশ মৈত্রী তাপবিদ্যুৎ প্রকল্পের (রামপাল বিদ্যুৎ প্রকল্প) জন্য গতকাল বুধবার কলকাতা বন্দর থেকে এক হাজার টন স্টিলের রিবারস বা ইস্পাতের পাত পাঠানো হয়েছে।
স্টিল অথোরিটি অব ইন্ডিয়ার (সেইল) অধীনে থাকা সেন্ট্রাল মার্কেটিং অর্গানাইজেশন গতকাল সকালে একটি বার্জে করে কলকাতা বন্দর থেকে বাংলাদেশের মোংলা বন্দরের উদ্দেশে এই ইস্পাতের পাত পাঠায়। মোংলা বন্দর থেকে এই স্টিলের পাত সড়কপথে যাবে বাগেরহাটের মৈত্রী তাপবিদ্যুৎ প্রকল্প এলাকায়।
বাংলাদেশ বিদ্যুৎ উন্নয়ন বোর্ড ও ভারতের ন্যাশনাল থার্মাল পাওয়ার করপোরেশনের (এনটিপিসি) যৌথ উদ্যোগে এই প্রকল্প হবে। ২০২০ সালের মধ্যে এখানে ১ হাজার ৩২০ মেগাওয়াট তাপবিদ্যুৎ উৎপাদন ক্ষমতাসম্পন্ন দুটি প্রকল্প চালু হবে। এই লক্ষ্যে সেইল প্রথম পর্যায়ে ১৭ হাজার ২০০ টনের ইস্পাতের পাত পাঠাবে। মূলত পশ্চিমবঙ্গের বার্নপুর, দুর্গাপুর এবং ছত্তিশগড়ের ভিলাই ইস্পাত কারখানায় উৎপাদিত পাত পাঠানো হচ্ছে।
