
নাইজেরিয়ার উত্তর-পূর্বাঞ্চলে জঙ্গি হামলায় অন্তত ৩২ জন প্রাণ হারিয়েছে। গত রোববার দেশটির প্রত্যন্ত গ্রাম গুমসুরিতে এ ঘটনা ঘটে। তবে আজ বৃহস্পতিবার গণমাধ্যমে এ খবর প্রকাশিত হয়। কেউ এ ঘটনায় জড়িত থাকার দায় স্বীকার না করলেও জঙ্গি সংগঠন বোকো হারামকে ঘটনার জন্য দায়ী করা হচ্ছে।
এ ছাড়া নাইজেরিয়া থেকে নারী-শিশুসহ ১৮৫ জন অপহৃত হয়েছেন।ওই হামলা থেকে বেঁচে যাওয়া এক ব্যক্তিকে উদ্ধৃত করে বিবিসি জানায়, বিচ্ছিন্নতাবাদীরা প্রত্যন্ত গ্রাম এলাকায় বড় ধরনের হামলা চালায়। এতে ৩২ জন নিহত হয়। বিচ্ছিন্নতাবাদীরা কমপক্ষে ১০০ জনকে অপহরণ করেছে বলে জানান তিনি। তিনি আরও জানান, জঙ্গি সংগঠন বোকো হারামের বিচ্ছিন্নতাবাদীরা গুমসুরি গ্রাম থেকে যুবক, নারী ও শিশুদের ধরে নিয়ে গেছে।তবে বার্তা সংস্থা এএফপির খবরে বলা হয়েছে, অপহৃত মানুষের সংখ্যা হবে কমপক্ষে ১৮৫ জন। নাম প্রকাশে অনিচ্ছুক দুজন কর্মকর্তা এএফপিকে জানান, রোববারের এ ঘটনার পর নিহত ও নিখোঁজ ব্যক্তিদের পরিবার, ওয়ার্ড সদস্য ও আমিরদের সঙ্গে যোগাযোগ করে স্থানীয় সরকার অপহৃত লোকের সংখ্যা নির্ণয় করেছে।অন্যদিকে বর্ন রাজ্যের রাজধানী মাইদুগুরির স্থানীয় নেতা ওসমান কাকানি এএফপিকে জানিয়েছেন, বোকো হারামের ওই হামলার সময় ঘটনাস্থলে উপস্থিত বেসামরিক যোদ্ধারা জানিয়েছেন, অপহৃত লোকের সংখ্যা ১৯১ জন হবে। এর মধ্যে নারী এবং শিশুরাও রয়েছে।চলতি বছর বিচ্ছিন্নতাবাদীদের সঙ্গে সংঘর্ষে দুই হাজারের বেশি মানুষ নিহত হয়েছে, যাদের অধিকাংশই উত্তর-পূর্ব নাইজেরিয়ায় ক্যামেরুন সীমান্ত এলাকায়।
