
নেপালের পার্লামেন্ট ও প্রাদেশিক পরিষদ নির্বাচনের দ্বিতীয় দফার ভোট গ্রহণ আজ বৃহস্পতিবার। এদিন ভোট গ্রহণ করা হবে ৪৩টি জেলায়। প্রথম দফায় গত ২৬ নভেম্বর ৩২টি জেলায় ভোট গ্রহণ করা হয়েছে। দ্বিতীয় দফার ভোট গ্রহণ শেষ হওয়ার পরপরই ভোট গণনা শুরু হবে।
নির্বাচন কমিশন বলেছে, ভোট গণনা দ্রুততার সঙ্গে সম্পন্ন করা হবে। আট দিনের মধ্যে এ গণনার কাজ শেষ হবে বলে আশা তাদের। আজ দ্বিতীয় দফার ভোট গ্রহণ শেষে প্রথমেই শুরু করা হবে প্রথম দফার ভোটের ব্যালট পেপার গণনা। দ্বিতীয় দফার ভোটের ব্যালট পেপার গণনার কাজ শুরু হবে সংশ্লিষ্ট জেলার নির্বাচনী সদর দপ্তরগুলোতে সেগুলো পৌঁছানোর পর।
নির্বাচনকে কেন্দ্র করে উত্তেজনাকর পরিস্থিতি বিরাজ করার প্রেক্ষাপটে নেপালজুড়ে নিরাপত্তাব্যবস্থা জোরদার করা হয়েছে। ৭২ ঘণ্টার জন্য বন্ধ করে দেওয়া হয়েছে ভারতের সঙ্গে দেশটির সীমান্তের ২২টির বেশি প্রবেশপথ। এ সময়ের মধ্যে নেপালের নাগরিকত্ব ও পরিচয়পত্রধারী ব্যক্তিরাই শুধু দেশটিতে প্রবেশের অনুমতি পাবেন বলে জানান পূর্বাঞ্চলীয় পুলিশ কর্মকর্তা টঙ্কা ভট্টরাই।
নিরাপত্তাব্যবস্থা জোরদারের অংশ হিসেবে ভোটকেন্দ্রগুলোতে সেনাবাহিনী, পুলিশ, সশস্ত্র পুলিশ ও জাতীয় তদন্ত বিভাগের ৪০ হাজারের বেশি সদস্য মোতায়েন করা হয়েছে। এখানে-সেখানে বসানো হয়েছে তল্লাশিচৌকি। দশকব্যাপী রক্তক্ষয়ী গৃহযুদ্ধ শেষে একটা কেন্দ্রীয় গণতান্ত্রিক ব্যবস্থায় দেশটির উত্তরণের ক্ষেত্রে এ নির্বাচনকে এক চূড়ান্ত পদক্ষেপ হিসেবে দেখা হচ্ছে।
মূলত সিপিএন-ইউএমএল, সিপিএন-মাওয়িস্ট সেন্টার ও নেপালি কংগ্রেসের মধ্যে প্রতিদ্বন্দ্বিতা হচ্ছে নির্বাচনে। ভোট গ্রহণকে সামনে রেখে ইতিমধ্যে ১৩৮ জনকে আটক করেছে পুলিশ।
 
