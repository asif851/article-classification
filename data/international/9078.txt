
পশ্চিম আফ্রিকার দেশ মালির একটি হোটেলে আজ শুক্রবার বন্দুকধারীরা ১৭০ জনকে জিম্মি করার পর ৮০ জনকে মুক্ত করা হয়েছে। বিশেষ বাহিনীর অভিযানে এসব জিম্মি মুক্ত হয়। অন্তত তিনজন জিম্মিকে হত্যা করা হয়েছে। বিবিসি ও রয়টার্স অনলাইনের খবরে এসব কথা জানানো হয়।মালির রাজধানী বামাকোর র‍্যাডিসন ব্লু নামের একটি হোটেলে আজ ১৭০ জনকে জিম্মি করে দুজন বন্দুকধারী। জিম্মি হওয়া ব্যক্তিদের মধ্যে বিদেশি নাগরিকও আছেন। হোটেল কর্তৃপক্ষের বিবৃতিতে জানানো হয়, হঠাৎ করেই হোটেলে ঢুকে ১৪০ জন অতিথি ও ৩০ জন কর্মীকে জিম্মি করে দুজন বন্দুকধারী।মালির নিরাপত্তা সূত্রের বরাত দিয়ে বার্তা সংস্থা রয়টার্স জানায়, দুজন বন্দুকধারী হোটেলে ঢুকে গুলি ছোড়া শুরু করে। কোনো কোনো জিম্মিকে অবশ্য বন্দুকধারীরাই ছেড়ে দিয়েছেন। দেশটির রাষ্ট্রীয় টেলিভিশনে জানানো হয়, বিশেষ বাহিনী অভিযান চালিয়ে অন্তত ৮০ জনকে মুক্ত করেছে। পুলিশ জানায়, জিম্মিদের উদ্ধারে অভিযান চালিয়ে যাচ্ছে বিশেষ বাহিনী। প্রত্যক্ষদর্শীরা বলছেন, কিছুক্ষণ পর পর হোটেল এলাকা বিস্ফোরণের শব্দ শোনা যাচ্ছে।বন্দীদশা থেকে মুক্তি পাওয়া চীনের একজন নাগরিক জানান, চীনের অন্তত সাতজন নাগরিককে জিম্মি করা হয়েছে।মালির নিরাপত্তাবিষয়ক মন্ত্রণালয়ের বরাত দিয়ে বার্তা সংস্থা এএফপি জানায়, বন্দুকধারীদের গুলিতে অন্তত তিনজন জিম্মির নিহত হওয়ার খবর পাওয়া গেছে। সংখ্যা বাড়তে পারে বলে আশঙ্কা করা হচ্ছে। নিরাপত্তা বাহিনী তাৎক্ষণিকভাবে জিম্মিদশা থেকে দুজন নারীকে মুক্ত করেছে।গত আগস্টে দেশটিতে সন্দেহভাজন ইসলামি বন্দুকধারীদের গুলিতে জাতিসংঘের দুজন কর্মীসহ অন্তত ১৩ জন নিহত হন। কট্টরপন্থীদের উত্থান ঠেকাতে ফ্রান্স তার সাবেক উপনিবেশ মালিতে ২০১৩ সালে আল-কায়েদা ইন ইসলামিক মাগরেবের বিরুদ্ধে অভিযান চালায়।
আরও পড়ুন: 
মালিতে ১৭০ জন জিম্মি, নিহত ৩
