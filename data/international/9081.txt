
বোমা হামলার পরিকল্পনায় যুক্তরাষ্ট্রের আদালতে দণ্ড পাওয়া বাংলাদেশি যুবক কাজী রেজওয়ানুল আহসান নাফিসের দণ্ড মওকুফের সুযোগ রয়েছে। গতকাল শুক্রবার যুক্তরাষ্ট্রের সুপ্রিম কোর্টের অ্যাটর্নি মঈন চৌধুরী প্রথম আলো ডটকমকে এ কথা জানিয়েছেন।মঈন চৌধুরীর মতে, নাফিসের সামনে এখন তিনটি পথ খোলা। প্রথমত, নাফিস যদি মনে করেন দণ্ড প্রদানের সময় ফেডারেল গাইডলাইন যথাযথ অনুসরণ করা হয়নি, সে ক্ষেত্রে তিনি দণ্ড কমানোর জন্য উচ্চ আদালতে আবেদন করতে পারবেন। দ্বিতীয়ত, নাসিফের ব্যাপারে অনুকম্পা দেখানোর জন্য বাংলাদেশ সরকার মার্কিন সরকারের সঙ্গে কূটনৈতিক আলাপে যেতে পারে। তৃতীয়ত, ইতিবাচক আচরণের কারণে চূড়ান্ত পর্যায়ে নাফিসের কারাবাসের সময় ১০ থেকে ১৫ শতাংশ কম হওয়ার সম্ভাবনা রয়েছে। যদিও এ ধরনের স্পর্শকাতর মামলায় কারাবাসের মেয়াদ সহজে কমে না। নাফিস মনে করলে ৩০ দিনের মধ্যে দণ্ড কমানোর জন্য আপিল করতে পারবেন।গতকাল ব্রুকলিনের ফেডারেল আদালত রেজওয়ানুল আহসান নাফিসের বিরুদ্ধে ৩০ বছরের কারাদণ্ডের আদেশ দেন। ২২ বছর বয়সী নাফিস নিউইয়র্ক ফেডারেল রিজার্ভ ব্যাংক বোমা মেরে উড়িয়ে দেওয়ার পরিকল্পনা করেছিলেন। মার্কিন গোয়েন্দাদের পাতা ফাঁদে নাফিস তাঁর পরিকল্পনা বাস্তবায়নেরও উদ্যোগ নেন। সন্ত্রাসী পরিকল্পনার অভিযোগে বিচারের একপর্যায়ে আদালতে তিনি অপরাধ স্বীকার করেন।
বিচারক বরাবর দেওয়া এক চিঠিতে নিজের কৃতকর্মের জন্য নাফিস দুঃখ প্রকাশ করেন। দণ্ড ঘোষণার সময়ও নাফিস নিজেকে লজ্জিত উল্লেখ করে তাঁর বাবা-মা ও পরিবারের কাছে ক্ষমা চান।
দণ্ড ঘোষণার পর আদালত নিযুক্ত আইনজীবী হেইডি সিজার নাসিফের সঙ্গে  একান্তে কথা বলেছেন। তাঁদের মধ্যে কী কথা হয়েছে, তা সংবাদমাধ্যমে জানাতে অস্বীকার করেন আইনজীবী হেইডি। নাফিস বা তাঁর পরিবারের পক্ষ থেকে কোনো আইনজীবী নিয়োগ দেওয়া হয়নি। দণ্ড কমানোর দাবি জানিয়ে নাফিস উচ্চ অদালতে যাবেন কি না, তা জানা যায়নি।
 
আরও খবর
অনুকম্পা চেয়ে বিচারককে নাফিসের চিঠি
বিচারকের কাছে নাফিসের সেই চিঠি
নাফিসের ৩০ বছরের কারাদণ্ড
প্রবাসী বাংলাদেশিদের মিশ্র প্রতিক্রিয়া
 
