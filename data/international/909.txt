
ইসরায়েল-ফিলিস্তিন শান্তি আলোচনা আবার শুরু হতে যাচ্ছে। মার্কিন পররাষ্ট্রমন্ত্রী জন কেরি এ কথা জানান।
কেরির উদ্ধৃতির বরাত দিয়ে বিবিসি অনলাইনে প্রকাশিত প্রতিবেদনে জানানো হয়, উভয় পক্ষের মধ্যে বৈঠক শেষে গতকাল শুক্রবার জর্ডানে এক সংবাদ সম্মেলনে কেরি এ কথা জানান।
কেরি জানান, গত তিন বছরে এই প্রথম দুই দেশ সরাসরি শান্তি আলোচনার জন্য একটি মতৈক্যে পৌঁছেছে। এ জন্য দেশ দুটি একটি চুক্তি করেছে।
তবে চুক্তির বিষয়ে বিস্তারিত কিছুই জানাননি কেরি। তিনি বলেন, আগামী এক সপ্তাহে ওয়াশিংটনে প্রাথমিক আলোচনা শুরু হবে। শান্তির পথে এটি একটি অগ্রগতি।
সংবাদ সম্মেলনে জন কেরি বলেন, ‘বিষয়টি সহজ নয়। সহজ হলে অনেক আগেই আলোচনা শুরু হতো। দুই পক্ষের মধ্যে মতভেদ রাতারাতি দূর হবে না। সামনে কঠিন সিদ্ধান্ত নেওয়ার দিন আসছে। তবে আমি আশাবাদী।’
পশ্চিম তীর ও পূর্ব জেরুজালেমে ইসরায়েলি বসতি স্থাপনকে কেন্দ্র করে তিন বছর আগে দুই পক্ষের মধ্যে শান্তি আলোচনা ভেস্তে যায়।
 
