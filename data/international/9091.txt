
ভারতের পশ্চিমবঙ্গ রাজ্যে ৩০ এপ্রিল নয়টি আসনে ভোট গ্রহণ হবে। এসব আসনের মধ্যে রয়েছে হাওড়া, উলবেড়িয়া, শ্রীরামপুর, হুগলি, আরামবাগ, বীরভুম, বোলপুর, বর্ধমান (পূর্ব) ও বর্ধমান-দুর্গাপুর আসন। এর মধ্যে সবার নজর থাকবে হাওড়া, শ্রীরামপুর ও বীরভুম আসনের দিকে।হাওড়ায় বিজেপির টিকিটে প্রতিদ্বন্দ্বিতা করছেন চলচ্চিত্র তারকা জর্জ বেকার ও শ্রীরামপুরে বলিউডের সংগীতশিল্পী বাপ্পী লাহিড়ী। অন্যদিকে বীরভুমে তৃণমূলের টিকিটে লড়ছেন কলকাতার অভিনেত্রী শতাব্দী রায়।হুগলি নদীর এক পারে কলকাতা আর অন্য পাড়ে হাওড়া। এই হাওড়া আসনে এবার বিজেপি থেকে মনোনয়ন পেয়েছেন চিত্রতারকা জর্জ বেকার। তৃণমূল থেকে লড়ছেন ভারতের ফুটবল দলের সাবেক অধিনায়ক প্রসূন বন্দ্যোপাধ্যায়। এ ছাড়া বামফ্রন্ট থেকে শ্রীদীপ ভট্টাচার্য ও কংগ্রেস থেকে মনোজ কুমার পাণ্ডে লড়ছেন।২০০৯ সালের নির্বাচনে এই আসনে ৩৭ হাজার ৩৯২ ভোটে জিতেছিলেন তৃণমূলের প্রার্থী অম্বিকা বন্দ্যোপাধ্যায়। ওই সময় কংগ্রেস-তৃণমূল জোট ছিল। ওই নির্বাচনে বিজেপির পলি মুখার্জি মাত্র ৩৭ হাজার ৭২১ ভোট পান। ২০১৩ সালের এপ্রিলে তৃণমূল সাংসদের মৃত্যুতে এই আসন শূন্য হয়। পরে উপনির্বাচনে এই আসনে তৃণমূল প্রার্থী প্রসূন বন্দ্যোপাধ্যায় প্রায় ২৭ হাজার ভোটের ব্যবধানে বামফ্রন্ট প্রার্থী শ্রীদীপ ভট্টাচার্যকে হারান। তখন বিজেপি এই আসনে প্রার্থী না দিয়ে পরোক্ষভাবে তৃণমূল প্রার্থীকে সমর্থন দিয়েছিল। এবার বিজেপি শক্তিশালী প্রার্থী দেওয়ায় বিপদে পড়েছে তৃণমূল। জর্জ বেকার হয়ে উঠেছেন তৃণমূলের মাথাব্যথা।গতকাল বৃহস্পতিবার হাওড়ার বিভিন্ন অঞ্চল ঘুরে দেখা গেছে, এবার এই আসনে লড়াই হবে ত্রিমুখী। তৃণমূল, জাতীয় কংগ্রেস ও বামফ্রন্টের। সাতড়াগাছির বাসিন্দা বিপুল সাহা বললেন, এবার মূলত তিন প্রর্থীর মধ্যে লড়াই হবে। গত নির্বাচনে মাত্র ২৭ হাজার ভোটে হেরেছিলেন শ্রীদীপ ভট্টাচার্য। এবার কংগ্রেস ও বিজেপির ভোট ভাগাভাগিতে বামফ্রন্ট প্রার্থী জিততে পারেন। আরেক ভোটার ভাস্কর মাইতি বলেন, যে যাই মনে করুন, জিতবে তৃণমূলই। রণেন মণ্ডল বলেন, জর্জ বেকারকে হালকাভাবে উড়িয়ে দেবেন না। মোদি-হাওয়ায় তিনি অনেক ভোট টানবেন। ফলে এবার লড়াই হবে তীব্র।বামফ্রন্টের প্রার্থী শ্রীদীপ ভট্টাচার্য প্রথম আলোকে বলেন, অবাধ ও শান্তিপূর্ণ নির্বাচন হলে তাঁর জয় এবার আর আটকাবে না। গত ৯ মাসে রাজ্যের পরিস্থিতি অনেক পাল্টেছে। এই সরকার একের পর এক দুর্নীতির জালে আটকে পড়ছে। নারী নির্যাতন, সমাজবিরোধীদের দাপটে মানুষ অতিষ্ঠ। তাই মানুষ এবার তাদের ভোট দেবে না।
