
পাকিস্তানের নারীশিক্ষা আন্দোলনের কিশোরী কর্মী মালালা ইউসুফজাই সম্মানসূচক কানাডীয় নাগরিকত্ব পেতে যাচ্ছে। গত বুধবার কানাডীয় সরকার এ ঘোষণা দেয়। এর আগে দক্ষিণ আফ্রিকার বর্ণবাদবিরোধী নেতা নেলসন ম্যান্ডেলা ও মিয়ানমারের গণতন্ত্রপন্থী নেত্রী অং সান সু-চিকে এই নাগরিকত্ব দেওয়া হয়।কানাডা সরকারের পক্ষ থেকে দেওয়া এক বিবৃতিতে বলা হয়, নারীশিক্ষার প্রচার চালিয়ে মালালা ইউসুফজাই নিজের জীবনকে ঝুঁকির মধ্যে ফেলেছেন। এটি সত্যি সাহসিকতার ও উদ্দীপনার বিষয়।পাকিস্তানের সোয়াত উপত্যকায় কয়েক বছর আগে মেয়েদের শত শত স্কুল বন্ধ করে দেয় জঙ্গিগোষ্ঠী তালেবান। প্রতিবাদে সোচ্চার হয় মালালা। এর জেরে গত বছরের ৯ অক্টোবর জঙ্গিরা মালালার মাথায় গুলি করে। এরপর তাঁকে উন্নত চিকিত্সার জন্য যুক্তরাজ্যে নিয়ে যাওয়া হয়। সেখানে ধীরে ধীরে সেরে ওঠে সে। বর্তমানে সেখানেই সে বসবাস করছে ও পড়াশোনা চালিয়ে যাচ্ছে।
সম্প্রতি ইউরোপের সাখারোভ মানবাধিকার পুরস্কারে ভূষিত হয়েছে মালালা। সোভিয়েত পদার্থবিদ ও ভিন্নমতাবলম্বী আন্দ্রেই সাখারোভের স্মরণে প্রতিবছর ইউরোপীয় পার্লামেন্ট বাকস্বাধীনতার জন্য এ পুরস্কার দেয়। ইউরোপের সর্বোচ্চ মানবাধিকার পুরস্কার হিসেবে বিবেচিত সাখারোভ পুরস্কার বিজয়ীদের ৫০ হাজার ইউরো দেওয়া হয়। রয়টার্স।
