
‘মোদি মহা মিথ্যুক। বুক নয়, তাঁর পেট ৫৬ ইঞ্চি।’—এ কথা বলে বাবা সমাজবাদী পার্টির নেতা মুলায়ম সিং যাদবকে কটাক্ষ করার পাল্টা জবাব দিয়েছেন ছেলে উত্তর প্রদেশের মুখ্যমন্ত্রী অখিলেশ যাদব।আজ শনিবার এনডিটিভি অনলাইনে প্রকাশিত প্রতিবেদনে জানানো হয়, গতকাল শুক্রবার এক নির্বাচনী সমাবেশে মোদির উদ্দেশে এমন কটাক্ষ করেন অখিলেশ। লোকসভা নির্বাচনে ভারতীয় জনতা পার্টির (বিজেপি) প্রধানমন্ত্রী প্রার্থী নরেন্দ্র মোদি বলেছিলেন, নির্ভীক ও দৃঢ় নেতৃত্বের জন্য ৫৬ ইঞ্চি বুক থাকা দরকার। আর মোদির তা আছে। মোদিরকে উদ্দেশে অখিলেশ বলেন, ‘রাজনীতিতে বড় বুক নয়, দরকার বড় মন।’এর আগে জানুয়ারিতে সমাজবাদী পার্টির নেতা মুলায়ম সিংয়ের উদ্দেশে মোদি বলেছিলেন, ক্ষমতায় থেকেও উত্তর প্রদেশের উন্নয়নে মুলায়ম ব্যর্থ হয়েছেন। ওই সময় মোদি বলেন, ‘নেতাজি (মুলায়ম), উত্তর প্রদেশকে গুজরাটে রূপান্তরের অর্থ আপনি জানেন? এর অর্থ প্রতিটি গ্রাম ও সড়কে ২৪ ঘণ্টা বিদ্যুতের ব্যবস্থা করা। আপনি এটা পারবেন না। এর জন্য ৫৬ ইঞ্চির বুক দরকার।’
