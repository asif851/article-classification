
ভারতের প্রধান বিরোধী দল কংগ্রেসের ‘নিখোঁজ’ সহসভাপতি রাহুল গান্ধী আগামী ১৯ এপ্রিল দিল্লি ফিরবেন। ওই দিন দলীয় একটি সমাবেশে ভাষণ দেবেন তিনি।গতকাল সোমবার দলের জ্যেষ্ঠ নেতা দিগ্বিজয় সিং এ তথ্য জানান। এই নেতার বরাত দিয়ে এনডিটিভি অনলাইনের প্রতিবেদনে জানানো হয়, কেন্দ্রীয় সরকারের ভূমি সংস্কার আইনের বিরুদ্ধে প্রতিবাদ জানাতে ওই দিন সভা করার পরিকল্পনা করছে কংগ্রেস।দেশটির পার্লামেন্টের চলতি অধিবেশনে অনুপস্থিত রয়েছেন রাহুল। তাঁর বর্তমান অবস্থান সম্পর্কে কোনো মন্তব্য করতে অস্বীকৃতি জানিয়েছেন দলটির মুখপাত্ররা।১৬ ফেব্রুয়ারি থেকে ছুটিতে আছেন রাহুল। এরপর তিন দফায় ছুটি বাড়িয়েছেন তিনি। তাঁর ছুটি নেওয়া ও অবস্থান নিয়ে দলের ভেতরে-বাইরে নানা গুঞ্জন আছে।কেউ বলছেন, রাহুল আরও বড় দায়িত্ব নেওয়ার আগে ‘রাজনৈতিক আত্মানুসন্ধানে’ ব্যস্ত। কেউবা বলছেন, নিজের মতো দল সাজাতে না পারায় ক্ষুব্ধ হয়ে গা ঢাকা দিয়েছেন তিনি।এমন প্রেক্ষাপটে রাহুলকে ‘নিখোঁজ’ ঘোষণা দিয়ে উত্তর প্রদেশ রাজ্যের বিভিন্ন স্থানে কে বা কারা পোস্টার সাঁটিয়েছে। এরপর গত শনিবার রাহুলের নিজ নির্বাচনী এলাকা উত্তর প্রদেশের আমেথিতে যান তাঁর মা কংগ্রেস দলের সভানেত্রী সোনিয়া গান্ধী। সেখানে তিনি বলেন, রাহুল শিগগিরই ফিরবেন।
