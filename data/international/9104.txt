
নাইজেরিয়ার সেনাবাহিনী জঙ্গি সংগঠন বোকো হারামের জিম্মিদশা থেকে আরও ২৩৪ জন নারী-শিশুকে উদ্ধার করেছে। সেনাবাহিনী জানায়, গত বৃহস্পতিবার বিস্তৃত সামবিসা বনে জঙ্গিদের ঘাঁটিতে অভিযান চালিয়ে ওই নারী ও শিশুদের উদ্ধার করা হয়। খবর বিবিসির।উদ্ধার করা ওই নারী-শিশুদের মধ্যে ২০১৪ সালে চিবকের একটি স্কুল থেকে অপহৃত ২০০ স্কুলছাত্রী রয়েছে কি না—তা তাৎক্ষণিকভাবে পরিষ্কার নয়। এর আগে চলতি সপ্তাহের শুরুর দিকেও প্রায় ৩০০ জন নারী-শিশুকে উদ্ধার করে সেনারা।এক টুইট বার্তায় নাইজেরিয়ার সেনাবাহিনী জানায়, বৃহস্পতিবার সামবিসা বনের শেষ প্রান্ত কাওউরি ও কন্দুগা অঞ্চল থেকে আরও ২৩৪ জন নারী-শিশুকে উদ্ধার করা হয়েছে। তাঁদের পরিচয় শনাক্ত করার চেষ্টা করা হচ্ছে। এর আগে সেনাবাহিনী জানিয়েছিল, তারা ওই বনের মধ্যে থাকা জঙ্গি সংগঠনটির ১৩টি শিবির ধ্বংস করে দিয়েছে।বোকো হারাম ২০০৯ সালে ইসলামি রাষ্ট্র প্রতিষ্ঠার জন্য বিদ্রোহ শুরু করার পর উত্তর নাইজেরিয়ায় সহিংসতায় কয়েক হাজার লোক নিহত হয়েছে।
