
ইরাকের উত্তর ও মধ্যাঞ্চলে গতকাল সোমবার রক্তক্ষয়ী সহিংসতায় অন্তত ৭০ জন নিহত হয়েছে। আহত হয়েছে দুই শতাধিক। কর্মকর্তারা এ কথা জানান।
বিবিসি অনলাইনের প্রতিবেদনে জানানো হয়, ইরাকের মধ্য ও উত্তরাঞ্চলে বোমা ও অন্যান্য হামলায় হতাহতের এ ঘটনা ঘটে।
কোনো গোষ্ঠী এখন পর্যন্ত গতকালের হামলার দায় স্বীকার করেনি। তবে আন্তর্জাতিক সন্ত্রাসী গোষ্ঠী আল-কায়েদার সঙ্গে সংশ্লিষ্ট ব্যক্তিরা এ হামলা ঘটাতে পারে বলে ধারণা করা হচ্ছে।
সুন্নি-অধ্যুষিত মসুল শহরে পাঁচটি গাড়িবোমা হামলা হয়েছে। এতে অন্তত ২৯ জন নিহত হয়। আহত হয়েছে ৮০ জন। হতাহত ব্যক্তিদের অধিকাংশই নিরাপত্তা বাহিনীর সদস্য বলে দেশটির কর্মকর্তারা জানিয়েছেন।
দিয়ালা প্রদেশের শিয়া-অধ্যুষিত একটি শহরের এক বিপণিকেন্দ্রে দুটি গাড়িবোমা ও একটি আত্মঘাতী হামলার ঘটনায় ১৩ জন নিহত ও ৫০ জন আহত হয়েছে।
কিরকুক, তাজি, তিকরিত, তুজ, খুরমাতো ও মাদাইন—এসব এলাকায় হামলায় বাকি হতাহতের ঘটনা ঘটেছে।
