
বলিউড অভিনেত্রী পিয়া বাজপেয়ি বলেছেন, ‘আমি বিশ্বাস করি, আধুনিক ছেলেরা মেয়েদের কুমারীত্ব নিয়ে মোটেও চিন্তিত নন। বরং এটা নিয়ে সমাজ অনেক চিন্তিত।’
হিন্দুস্তান টাইমসের এক প্রতিবেদনে বলা হয়েছে, সম্প্রতি গণমাধ্যমে দেওয়া এক সাক্ষাৎকারে পিয়া বাজপেয়ি এ মন্তব্য করেন। গত বছর ‘দ্য ভার্জিন’ নামের একটি স্বল্প দৈর্ঘ্য চলচ্চিত্রে অভিনয় করে বেশ জনপ্রিয় হন এ অভিনেত্রী। ‘মির্জা জুলিয়েট’ নামের মুক্তি-প্রতীক্ষিত একটি ছবিতেও তিনি সাহসী চরিত্রে অভিনয় করেছেন।
পিয়া বাজপেয়ি বলেন, ‘আধুনিক ছেলেরা মেয়েদের কুমারীত্ব নিয়ে মোটেও চিন্তিত নন। বরং এটা নিয়ে সমাজ অনেক চিন্তিত। আর এ কারণেই ছোট্ট শহরেও এখন অনেকেই কুমারীত্ব ফিরে পেতে অস্ত্রোপচার করছেন। আমার অভিনীত ‘দ্য ভার্জিন’ নামের স্বল্পদৈর্ঘ্য চলচ্চিত্রে এ বিষয়টি আছে। বিয়ের জন্য যেসব ছেলে এখনো কুমারী মেয়ে খোঁজেন, তাঁরা পরিবারের কথা বিবেচনা করেই তা করেন।’
এ অভিনেত্রী বলেন, ‘বর্তমান সময়ে আমাদের প্রায় সবারই বিয়ের আগে প্রেমের সম্পর্ক থাকে। যেখানে অনেকের শারীরিক সম্পর্কও হয়। তাহলে একজন ছেলে কী করে পারিবারিক বিয়ের সময় কুমারী মেয়ে খোঁজেন! একটা মেয়ে কী করে তার প্রমাণ দেবে? একজন নারী হিসেবে আমি এটা কখনোই সমর্থন করি না।’বলিউডে ‘স্বজনপ্রীতি’ সমস্যারও মুখোমুখি হয়েছেন পিয়া। তবে তিনি বলেন, যদি মেধাবী হন, তাহলে দিন শেষে ওই মেধাই আপনাকে টিকে থাকতে সাহায্য করে।মুক্তি-প্রতীক্ষিত ‘মির্জা জুলিয়েট’ ছবিতে পিয়া বাজপেয়ি দর্শন কুমারের সঙ্গে অভিনয় করেছেন। এ প্রসঙ্গে পিয়া বলেন, ‘ছবিতে আমার চরিত্রের নাম জুলিয়েট। জুলিয়েট ভাইদের সঙ্গে বেড়ে উঠেছে। তাই সে যেকোনো কথা অনায়াসে বলতে পারে। সে লাজুক নয়। জুলিয়েট কখনো প্রেমে পড়েনি ও যৌনজীবন সম্পর্কে তার কোনো ধারণা নেই। এটা খুবই মজার একটি চরিত্র।’রাজেশ রাম সিং পরিচালিত ‘মির্জা জুলিয়েট’ ছবিটি ৭ এপ্রিল মুক্তি পাওয়ার কথা।
