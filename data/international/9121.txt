
ভারতজুড়ে প্রচণ্ড দাবদাহ চলছে। চলতি সপ্তাহেও তা চলবে। দাবদাহে দেশটিতে মৃতের সংখ্যা ৫০০ জন ছাড়িয়েছে। কর্মকর্তাদের বরাত দিয়ে বার্তা সংস্থা রয়টার্স গতকাল সোমবার এ তথ্য জানিয়েছে।বিবিসি অনলাইনের প্রতিবেদনে জানানো হয়, ভারতে চলমান দাবদাহে মানুষের প্রাণ ওষ্ঠাগত। কোনো কোনো এলাকায় তাপমাত্রা ৪৮ ডিগ্রি সেলসিয়াস ছুঁয়েছে।রয়টার্স জানিয়েছে, দাবদাহে এখন পর্যন্ত ৫৩৯ জন মারা গেছে। তাদের অধিকাংশই নির্মাণশ্রমিক, গৃহহীন ও বয়স্ক ব্যক্তি। অধিকাংশ প্রাণহানি ঘটেছে দক্ষিণাঞ্চলীয় দুই রাজ্য অন্ধ্র প্রদেশ ও তেলেঙ্গানায়। তিন দিনে অন্ধ্র প্রদেশে ৩২৫ ও তেলেঙ্গানায় ২০৪ জন মারা গেছে। উত্তর প্রদেশ, ওডিশা ও পশ্চিমবঙ্গেও দাবদাহে মৃত্যুর ঘটনা ঘটেছে।আবহাওয়া বিভাগ জানিয়েছে, আগামী কয়েক দিন দাবদাহ অব্যাহত থাকতে পারে।প্রকৃতির এই রুদ্ররূপের পরিপ্রেক্ষিতে লোকজনকে ঘরের ভেতরে অবস্থান এবং প্রচুর তরল জাতীয় পদার্থ পান করতে পরামর্শ দিয়েছে কর্তৃপক্ষ।এর আগে গত রোববার টাইমস অব ইন্ডিয়া জানিয়েছিল, ভারতে খরতাপের সঙ্গে লু হাওয়া বয়ে যাচ্ছে। এতে গত শনিবার পর্যন্ত তিন দিনে দেশটির বিভিন্ন স্থানে অন্তত ৩৩৫ জন মারা গেছে।
