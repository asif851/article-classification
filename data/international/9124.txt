

সৌদি আরবে সাড়ে তিন দশকের নিষেধাজ্ঞা তুলে ১৮ এপ্রিল সিনেমা বা চলচ্চিত্র চালু হচ্ছে। রাজধানী রিয়াদের কিং আবদুল্লাহ ফিন্যান্সিয়াল জেলায় গানের কনসার্টের জন্য বানানো হলে এদিন প্রথম সিনেমা প্রদর্শন করা হবে।
একটি সূত্র বার্তা সংস্থা রয়টার্সকে জানিয়েছে, প্রথম সিনেমা হবে মারভেলের সুপারহিরো ‘ব্ল্যাক প্যানথার’।
সৌদি আরবের রাষ্ট্রীয় গণমাধ্যম এসপিএ গত বুধবার জানায়, দেশের প্রধান সর্বোচ্চ আর্থিক তহবিল পাবলিক ইনভেস্টমেন্ট ফান্ড (পিআইএফ) এএমসি এন্টারটেইনমেন্ট হোল্ডিংস নামের একটি প্রতিষ্ঠানের সঙ্গে চলচ্চিত্র প্রদর্শনের জন্য একটি চুক্তি সই করেছে।  দুই পক্ষ আগামী পাঁচ বছরে সৌদি আরবের ১৫টি শহরে ৪০টি প্রেক্ষাগৃহ নির্মাণের আশা করছে। আর পরের সাত বছরে সৌদির ২৫টি শহরে ৫০ থেকে ১০০টির মতো প্রেক্ষাগৃহ স্থাপন করা হবে।
সৌদি আরবের তথ্য মন্ত্রণালয়ের সেন্টার ফর ইন্টারন্যাশনাল কমিউনিকেশন এক বিবৃতিতে জানায়, ১৮ এপ্রিল রিয়াদে সিনেমা প্রদর্শিত হবে।
এএমসি এন্টারটেইনমেন্ট হোল্ডিংসের প্রধান নির্বাহী কর্মকর্তা অ্যাডাম অ্যারন এক সাক্ষাৎকারে বলেছেন, কিং আবদুল্লাহ ফিন্যান্সিয়াল জেলায় গানের কনসার্টের জন্য বানানো হলে প্রথম সিনেমা প্রদর্শিত হবে। সেখানকার প্রধান থিয়েটারে ৫০০টি চামড়ার আসন থাকবে। থাকবে অর্কেস্ট্রা, ঝুল বারান্দা, মার্বেলের প্রক্ষালনকক্ষ। মধ্য গ্রীষ্ম নাগাদ আরও তিনটি পর্দা যুক্ত হবে। এটি হবে বিশ্বের সবচেয়ে চাকচিক্যপূর্ণ সিনেমা থিয়েটার।
সৌদি আরবের সংস্কৃতি ও তথ্যমন্ত্রী এক বিবৃতিতে বলেছেন, সিনেমা চালুর বিষয়টি স্থানীয় অর্থনীতিকে সমৃদ্ধ করতে সাহায্য করবে। বিনোদন খাতে খানাপ্রতি ব্যয় বাড়বে। কর্মসংস্থান সৃষ্টি হবে।
গত শতকের ৭০-এর দশকে সৌদি আরবে সিনেমা প্রদর্শিত হতো। কিন্তু দেশটির ক্ষমতাশালী কট্টর ধর্মীয় নেতারা তা বন্ধ করে দেন।
২০১৭ সালে দেশটির কর্তৃপক্ষ জানায়, তারা সিনেমা প্রদর্শনের ওপর থেকে নিষেধাজ্ঞা তুলে দেবে।
সৌদি যুবরাজ মোহাম্মদ বিন সালমানের বহুল আলোচিত অর্থনৈতিক ও সামাজিক সংস্কার কর্মসূচির অংশ হিসেবে দেশটি এই পদক্ষেপ নিচ্ছে।
তবে সৌদি আরবে চলচ্চিত্রের দুনিয়া খুলে গেলেই মতপ্রকাশের স্বাধীনতার যুগের সূচনা হবে বলে মনে করেন না মিসরের চলচ্চিত্র সমালোচক ও অনুষ্ঠানের পরিকল্পনাকারী জোসেফ ফাহিম। তাঁর ভাষায়, সৌদিতে আগেও বেশ কিছু চলচ্চিত্র ও টেলিভিশনের অনুষ্ঠান হয়েছে। আর দেশটিতে আইনই আছে যে সৌদি চলচ্চিত্রকারেরা বাদশাহের পরিবারের সঙ্গে সম্পর্কিত কোনো কিছুর নাম নিতে পারবেন না।
