
গৃহযুদ্ধে আক্রান্ত লিবিয়ায় পরিকল্পিতভাবে যুদ্ধবন্দী পুরুষদের বলাৎকার করা হচ্ছে। একেই এখন যুদ্ধের অন্যতম অস্ত্র হিসেবে ব্যবহার করা হচ্ছে। মূলত বিরোধী রাজনৈতিক মতাদর্শের অংশের ওপর প্রভাব বিস্তারের জন্যই পুরুষদের ওপর এ নিপীড়ন করা হয়। এ বিষয়ে তদন্তকারীদের কাছে সাক্ষ্য দিয়েছেন একাধিক সাক্ষী।
দ্য গার্ডিয়ানের খবরে বলা হয়েছে, তিউনিসভিত্তিক একটি গোষ্ঠী এ নিয়ে বছরের পর বছর ধরে কাজ করছে। এ নিয়ে কাজ করেছেন ফরাসি দৈনিক লা মন্ডের একজন সাংবাদিকও। বিষয়টি নিয়ে একাধিক প্রতিবেদন প্রকাশ করা হয়েছে এবং তাতে ভিডিও চিত্রও আছে। সাক্ষীরা বলেছেন, কিছু ক্ষেত্রে তাঁরা দেখেছেন বলাৎকার ও হত্যার জন্য একজন ব্যক্তিকে অন্য বন্দীদের কক্ষে ঢুকিয়ে দেওয়া হয়েছে।
সেনা নিয়ন্ত্রিত লিবিয়ায় আইনের শাসনের অভাব প্রচণ্ড। মূলত বিরোধীদের নিগ্রহ ও নিষ্ক্রিয় করার জন্য এ ধরনের নৃশংসতা চালানো হচ্ছে। আরব সংস্কৃতিতে পুরুষদের বলাৎকারের ঘটনা সামাজিকভাবে অত্যন্ত হেয় দৃষ্টিতে দেখা হয়। এ ঘটনার শিকার ওই অঞ্চলের পুরুষেরা মনে করেন, তাঁদের পক্ষে নাগরিক, রাজনৈতিক ও সামরিক জীবনে ফিরে যাওয়া খুব কঠিন ও লজ্জাজনক।
আহমেদ নামের এক ব্যক্তি তদন্তকারীদের বলেন, লিবিয়ার মিসরাতা জেলার তোমিনা এলাকার একটি কারাগারে প্রায় চার বছর আটক ছিলেন তিনি। আহমেদ বলেন, ‘আপনাকে বশে আনার জন্যই প্রথমে পৃথক করা হবে। আপনি মাথা তুলতে পারবেন না এবং তাঁরা মোবাইল ফোনের ক্যামেরায় সবকিছু রেকর্ড করতে থাকবে। যদি খেতে চান, তবে আপনাকে প্যান্ট খুলতে হবে। এরপর আপনাকে নির্যাতন করতে হবে এবং রক্ত বের না হওয়া পর্যন্ত আপনি নড়তে পারবেন না। কেউই এ থেকে রেহাই পান না।’
আহমেদ জানান, ওই কারাগারে প্রায় সাড়ে চার শ পুরুষকে এভাবে নির্যাতন করা হয়েছিল। তিনি বলেন, এক সন্ধ্যায় মৃত্যুর ভয় দেখিয়ে তাঁদের দিয়ে জোর করে আরেক পুরুষকে বলাৎকার করানো হয়।
অভিযোগ আছে, মুয়াম্মার গাদ্দাফির শাসনকালে বলাৎকারকে একটি অস্ত্র হিসেবে ব্যবহার করা হতো। তবে সেই অভিযোগের পক্ষে এখন পর্যন্ত কোনো অকাট্য প্রমাণ পাওয়া যায়নি।
তিউনিসভিত্তিক নির্বাসিত লিবিয়ার এক নাগরিক নাম প্রকাশ না করার শর্তে বলেন, ‘গাদ্দাফির সমর্থনকারীরা বিপ্লবের সময় বলাৎকার করত। পরাজিত হওয়ার পর তাঁদের ওপরও একই সহিংসতা চালানো হয়েছিল।’
তবে পুরুষদের নিগ্রহের এসব তথ্য গার্ডিয়ানের পক্ষে নিরপেক্ষভাবে নিরীক্ষা করা সম্ভব হয়নি। একই সঙ্গে কোন কোন জঙ্গিগোষ্ঠী ধর্ষণ করছে বা কোথায় বলাৎকার সংঘটিত হচ্ছে—সেটিও নিরপেক্ষভাবে পরীক্ষা করা সম্ভব হয়নি।
ভুক্তভোগীরা বলছেন, লিবিয়ায় বিবদমান পক্ষে-বিপক্ষের নারী ও পুরুষদের অনেকেই ধর্ষণের শিকার হচ্ছেন। কিছু গোষ্ঠী এ বিষয়ে প্রমাণ সংগ্রহের কাজ করছে।
লিবিয়ার গৃহযুদ্ধে যুদ্ধাপরাধ সংঘটিত হওয়ার অভিযোগ রয়েছে। বিশ্লেষকেরা ধারণা করছেন, পুরুষ বলাৎকারের নতুন ভিডিও চিত্র ও প্রতিবেদন এ ক্ষেত্রে নতুন মোড় সৃষ্টি করতে পারে।
