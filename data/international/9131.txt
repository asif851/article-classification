
ভারতের পশ্চিমবঙ্গে কংগ্রেস ও সিপিএম তাদের রাজ্য কমিটির বৈঠকে জোটকে গতিশীল ও অটুট রাখার পক্ষে মত দিয়েছে। গত শনি ও রোববার কলকাতায় সিপিএমের রাজ্য দপ্তরে দলের রাজ্য কমিটির বৈঠক হয়।
গতকাল রোববার কংগ্রেসের রাজ্য দপ্তর কলকাতার বিধান ভবনে দলটির রাজ্য কমিটির বৈঠক হয়।
কংগ্রেসের বৈঠকে পশ্চিমবঙ্গে গণতান্ত্রিক ও ধর্মনিরপেক্ষ শক্তিকে আরও জোরদার করার কথা বলা হয়। কংগ্রেস-বাম জোটকে গতিশীল ও অটুট রাখার পক্ষে বৈঠকে সায় আসে।
কংগ্রেসের বৈঠকে বলা হয়, এই জোট রাজ্যে বিভিন্ন গণ-আন্দোলনে শরিক হবে। রাজ্যে সাম্প্রদায়িক সম্প্রীতিকে আরও দৃঢ় করবে।
কংগ্রেসের রাজ্য সভাপতি অধীর চৌধুরী বলেন, সোনিয়া গান্ধী ও রাহুল গান্ধী এই জোটকে অটুট রাখার পক্ষে সায় দিয়েছেন। রাজ্য কংগ্রেসও পশ্চিমবঙ্গে এই জোটকে আরও শক্তিশালী ও গতিশীল করতে কাজ করবে। এর মধ্য নিয়ে জোটকে এগিয়ে নেওয়া হবে।
সিপিএমের রাজ্য কমিটির দুদিনব্যাপী বৈঠকেও বাম-কংগ্রেস জোট নিয়ে আলোচনা হয়েছে। দলের অধিকাংশ নেতা জোটের পক্ষে মত দিয়েছেন। তাঁরা জোট অটুট রাখার বার্তা দিয়েছেন।
জোট বিষয়ে সিপিএমের রাজ্য কমিটির নেওয়া সিদ্ধান্ত এখন আলোচনার জন্য দলের কেন্দ্রীয় কমিটির কাছে পাঠানো হবে। এরপরই হবে চূড়ান্ত সিদ্ধান্ত।
বামফ্রন্টের অন্যতম শরিক আরএসপির রাজ্য সম্পাদক ক্ষিতি গোস্বামী গতকাল বর্ধমানে দলের এক বৈঠকে বলেছেন, কংগ্রেসের সঙ্গে সুবিধাবাদী জোট করেছিল সিপিএম। এই জোট করতে গিয়ে এবার সিপিএম বিধানসভা ভোটে খারাপ ফল করেছে।
