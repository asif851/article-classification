
মঙ্গোলিয়ার রাজধানী উলানবাটোরে এশিয়া ও ইউরোপের নেতাদের অংশগ্রহণে গতকাল শুক্রবার শুরু হয়েছে আসেম সম্মেলন। প্রথম দিনের আলোচনায় ফ্রান্সের নিস শহরে সন্ত্রাসী হামলার নিন্দা জানানো হয়েছে। দক্ষিণ চীন সাগরে চীনের প্রায় একক অধিকারের দাবি নিয়ে আন্তর্জাতিক ট্রাইব্যুনালের রায় বেইজিংয়ের প্রত্যাখ্যান করার বিষয়টিও আলোচনায় এসেছে।
আসেম সম্মেলনের এবার ২০তম প্রতিষ্ঠাবার্ষিকী পালিত হচ্ছে। পূর্বাঞ্চলের সঙ্গে বৈশ্বিক বিভিন্ন চুক্তি সম্পাদন থেকে শুরু করে বাণিজ্য এবং বেসামরিক বিমান চলাচলের সুযোগ বাড়াতে এ সম্মেলনের গুরুত্ব রয়েছে। সন্ত্রাস দমনের প্রসঙ্গটি নিয়েও এবারের সম্মেলনে আলোচনার কথা রয়েছে। নিসে গত বৃহস্পতিবারের হামলার পরিপ্রেক্ষিতে সন্ত্রাস দমন প্রসঙ্গের গুরুত্ব নতুন করে স্পষ্ট হয়েছে। ফরাসি প্রেসিডেন্ট ফ্রাঁসোয়া ওলাঁদ এ হামলাকে ‘সন্ত্রাসবাদী’ আখ্যা দিয়েছেন। আসেম নেতারা এক বিবৃতিতে এ ধরনের ‘জঘন্য ও কাপুরুষোচিত সন্ত্রাসী হামলার’ নিন্দা জানিয়ে সন্ত্রাসবাদের বিস্তারের বিরুদ্ধে লড়াইয়ের অঙ্গীকার করেন। 
জাপানের প্রধানমন্ত্রী শিনজো আবে গতকাল আসেম সম্মেলনের এক ফাঁকে চীনের প্রধানমন্ত্রী লি কেকিয়াংয়ের সঙ্গে আলোচনায় বলেছেন, দক্ষিণ চীন সাগরের বিরোধ মীমাংসার জন্য আইনসম্মত আন্তর্জাতিক নীতিমালার প্রতি অবশ্যই সম্মান দেখাতে হবে।
