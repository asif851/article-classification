
ইন্দোনেশিয়ার প্রেসিডেন্ট নির্বাচন আজ বুধবার অনুষ্ঠিত হচ্ছে। প্রেসিডেন্ট পদপ্রার্থী জোকো উইদোদো এ নির্বাচনে অল্প ভোটের ব্যবধানে জিততে যাচ্ছেন বলে নির্বাচন-পূর্ব এক জনমত জরিপের ফলে দেখা গেছে। স্বৈরশাসক সুহার্তোর পতনের পর এই প্রথম সবচেয়ে প্রতিদ্বন্দ্বিতাপূর্ণ নির্বাচন হতে যাচ্ছে।খবর এএফপির।ইন্দোনেশিয়ার সাইফুল মুজানি রিসার্চ অ্যান্ড কাউন্সিল গতকাল মঙ্গলবার নির্বাচন-পূর্ব সর্বশেষ জনমত জরিপের ফল প্রকাশ করে। জরিপ পরিচালনাকারী প্রতিষ্ঠানটি আভাস দিয়েছে, ১৯৯৮ সালে স্বৈরশাসনের অবসানের পর দেশটির তৃতীয় এই প্রেসিডেন্ট নির্বাচন তুমুল প্রতিদ্বন্দ্বিতাপূর্ণ হতে যাচ্ছে। জরিপের ফলে দেখা যাচ্ছে, রাজধানী জাকার্তার গভর্নর উইদোদো তাঁর প্রধান প্রতিদ্বন্দ্বী প্রার্থী সাবেক জেনারেল প্রাবোউ সুবিয়ান্তোর চেয়ে দুই দশমিক ৭ পয়েন্ট এগিয়ে রয়েছেন।উইদোদোকে ইন্দোনেশিয়ার নতুন প্রজন্মের রাজনৈতিক নেতা হিসেবে দেখা হচ্ছে। সাবেক কর্তৃত্ববাদী স্বৈরশাসনামলের সঙ্গে তাঁর কোনো সম্পৃক্ততা নেই। অন্যদিকে প্রাবোউ তাঁর উল্টো চরিত্র। সুহার্তোর তিন দশকের শাসনামলে শীর্ষ সামরিক কর্মকর্তা ছিলেন তিনি। কয়েক মাস আগেও ৫৩ বছর বয়সী উইদোদোর পক্ষে বিপুল জনমত ছিল। তিনি প্রায় ৩০ শতাংশ ভোট বেশি পেয়ে জিতবেন বলে আশা করা হচ্ছিল। তবে প্রাবোউর বাক্পটু প্রচারণায় উইদোদোর জনপ্রিয়তা নাটকীয়ভাবে কমেছে।মুজানি রিসার্চ অ্যান্ড কাউন্সিলের জরিপের ফলাফল অনুযায়ী, আজকের নির্বাচনে উইদোদো ৪৭ দশমিক ৬ শতাংশ এবং প্রাবোউ ৪৪ দশমিক ৯ শতাংশ ভোট পাবেন। অবশ্য এ জরিপ চালানো হয়েছে দুই প্রার্থীর মধ্যে গত শনিবারের চূড়ান্ত বিতর্কের আগেই। ওই বিতর্কে প্রাবোউয়ের চেয়ে উইদোদো ভালো করেছেন।৬৩ বছর বয়সী প্রাবোউ প্রেসিডেন্ট হলে ইন্দোনেশিয়া আবার কর্তৃত্ববাদী শাসনে ফিরে যেতে পারে বলে অনেকে আশঙ্কা করছেন। সাবেক স্বৈরশাসক সুহার্তোর মেয়ে সিতি হেদিয়াতি সুহার্তোর সাবেক স্বামী প্রাবোউ। তাঁর বিরুদ্ধে নানা অভিযোগ রয়েছে। এর মধ্যে গণতন্ত্রপন্থী কর্মীদের অপহরণ করার নির্দেশ দিয়েছিলেন বলে তিনি স্বীকার করেছেন।
