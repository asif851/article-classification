
যুক্তরাজ্যের লন্ডনে গত শুক্রবার রাতে এক শরণার্থীর ওপর হামলা করেছে ২০-৩০ জনের সংঘবদ্ধ একটি দল। এটি ‘বিদ্বেষমূলক’ হামলার ঘটনা বলে ধারণা করছে পুলিশ। এ ঘটনায় নয়জনকে আটক করা হয়েছে।
শুক্রবার রাতে লন্ডনের ক্রয়ডন এলাকায় ১৭ বছর বয়সী এক ইরানি কুর্দি দুই বন্ধুর সঙ্গে বাসস্টপেজে অপেক্ষা করছিল। সে সময় সংঘবদ্ধ ওই যুবকের দল এসে তার পরিচয় জানতে চায়। সে যুক্তরাজ্যে আশ্রয়প্রার্থী পরিচয় নিশ্চিত হওয়ার পরই তাকে মারধর শুরু করেন যুবকেরা। গুরুতর আহত অবস্থায় এখন তিনি হাসপাতালে চিকিৎসাধীন। নির্যাতনের শিকার কিশোরের পরিচয় প্রকাশ করা হয়নি।
এ ঘটনায় গতকাল পর্যন্ত নয়জনকে আটক করা হয়েছে বলে জানায় পুলিশ। তাঁদের মধ্যে রোববার ছয়জনকে ও গতকাল তিনজনকে আটক করা হয়। পুলিশ কর্মকর্তা গ্যারি ক্যাসেল বলেন, ওই তরুণের জখম গুরুতর, তবে তাঁর অবস্থা আশঙ্কাজনক নয়। তার মাথা ও মুখে প্রচণ্ড আঘাত লেগেছে। হামলাকারীরা তরুণের মাথায় উপর্যুপরি আঘাত করেছে।
এদিকে হামলা ঠেকানোর সময় তরুণের বন্ধুরা কিছুটা আঘাত পান। এ হামলার নিন্দা জানিয়েছেন স্থানীয় এমপিসহ বিভিন্ন দলের রাজনীতিকেরা। লন্ডনের মেয়র সাদিক খান হামলার নিন্দা জানিয়ে বলেছেন, তাঁর শহরে বা যুক্তরাজ্যে কোথাও বিদ্বেষপ্রসূত হামলার কোনো স্থান নেই।
ওই ঘটনায় প্রত্যক্ষদর্শীদের পুলিশের সঙ্গে যোগাযোগের আহ্বান জানিয়েছেন পুলিশ কর্মকর্তারা। হামলার বিষয়ে তথ্য দিয়ে সাহায্য করতে বলেন তাঁরা।
সাম্প্রতিক বছরগুলোতে ইংল্যান্ড ও ওয়েলসে বিদ্বেষপ্রসূত অপরাধের ঘটনা বাড়ছে। গত বছর এসব জায়গায় ৬২ হাজার ৫১৮টি বিদ্বেষপ্রসূত অপরাধের ঘটনা নথিবদ্ধ হয়েছে। এর আগের বছর নথিবদ্ধ হয়েছিল ৫২ হাজার ৪৬৫টি। অর্থাৎ এক বছরে এই ধরনের অপরাধ বেড়েছে ১৯ ভাগ।
 
