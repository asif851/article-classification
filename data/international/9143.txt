
জনমত জরিপ আর পর্যবেক্ষকদের প্রত্যাশামতোই জার্মান চ্যান্সেলর আঙ্গেলা মেরকেল আবারও নির্বাচনে জয়ী হলেন। এ নিয়ে টানা তৃতীয় বিজয় তাঁর। জার্মানির রাজনীতিতে একজন নারীর তিন দফা চ্যান্সেলর হওয়া একটি ঐতিহাসিক ঘটনা।১৮তম পার্লামেন্ট নির্বাচনে মেরকেলের রক্ষণশীল দল ক্রিশ্চিয়ান ডেমোক্রেটিক ইউনিয়ন পেয়েছে ৪২ শতাংশ ভোট। প্রধান প্রতিদ্বন্দ্বী বিরোধী সোশ্যাল ডেমোক্রেটিক দল পেয়েছে ২৬ শতাংশ ভোট। পরিবেশবাদী গ্রিন পার্টি পেয়েছে ৮ শতাংশ আর বাম দল পেয়েছে ৮ দশমিক ৫ শতাংশ।তবে ক্ষমতাসীনদের কোয়ালিশনের শরিক ফ্রি ডেমোক্রেটিক দল ৫ শতাংশের কম ভোট পাওয়ায় পার্লামেন্টে তাদের প্রতিনিধিত্ব থাকছে না। এতে করে ক্ষমতার বলয়ের পরিবর্তন ঘটবে। কিছুটা ছাড় দিয়ে সরকার পরিচালনায় যেতে হবে মেরকেলকে। সে ক্ষেত্রে ক্ষমতাসীনদের সোশ্যাল ডেমোক্রেটিক দলের ২০০৫ সালের মডেলে মহাজোট বা পরিবেশবাদী গ্রিন পার্টির সঙ্গে কোয়ালিশন করে সরকার চালাতে হবে।ইউরোপের বিভিন্ন দেশে সাম্প্রতিক চরম অর্থনৈতিক মন্দার মধ্যে আঙ্গেলা মেরকেল মুক্তবাজার অর্থনীতিকে সুকৌশলে সুনিয়ন্ত্রিত করেন। তবে শুধু অর্থনৈতিক সংস্কার নয়, নানা সামাজিক সংস্কারও তাঁর ভাবমূর্তি উন্নত করতে সাহায্য করেছে।
