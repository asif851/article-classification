
মিসরের ক্ষমতাচ্যুত প্রেসিডেন্ট মুহাম্মদ মুরসির এক আইনজীবী আজ বুধবার বলেছেন, মুরসি সেনা সমর্থিত বর্তমান সরকারের বিরুদ্ধে মামলা দায়েরের প্রস্তুতি নিচ্ছেন। এ শাসকগোষ্ঠী গত বছরের জুলাই মাসে দেশটির ইতিহাসে প্রথম নির্বাচিত সরকারকে অপসারণ করে ক্ষমতা দখল করে।‘দ্য ডন’-এর খবরে বলা হয়, আজ মুহাম্মদ আল-দামাতির নেতৃত্বে একদল আইনজীবী কারাগারে গিয়ে মুরসির সঙ্গে সাক্ষাত্ করেন। গণবিক্ষোভ, সহিংসতা ও হত্যায় উসকানি দেওয়ার অভিযোগে মুরসির বিরুদ্ধে মামলা চলছে এবং এ অজুহাতে তাঁকে আটক করে রাখা হয়েছে।কারাগার থেকে বেরিয়ে দামাতি বলেন, ‘প্রেসিডেন্ট অভ্যুত্থানকারীদের বিরুদ্ধে আইনগত ব্যবস্থা নেওয়ার পরিকল্পনা করেছেন। ... তবে এ ক্ষেত্রে কিছু জটিলতা আছে। তাই প্রথমে বাধাগুলো অপসারণের জন্য প্রধান কৌঁসুলির কাছে একটি আবেদন পেশ করা হবে। তাতে এ যুক্তি দেওয়া হবে যে, ওই অভ্যুত্থানটি কার্যত অন্যায়।’দামাতি বলেন, মুরসিকে ক্ষমতাচ্যুত করতে সেনাপ্রধান আবদেল ফাত্তাহ আল-সিসি যে পদক্ষেপ নিয়েছিলেন, সেটিকে বেআইনি ঘোষণার জন্য প্রশাসনিক আদালতেও আবেদন করা হবে।
