
রাহুল গান্ধী বলেছেন, ভারতে কোনো গরিব মানুষ না খেয়ে থাকবে না। বিভিন্ন রাজনৈতিক দলের বিরোধিতা সত্ত্বেও খাদ্য অধিকার কর্মসূচি বাস্তবায়ন করবে ক্ষমতাসীন সংযুক্ত প্রগতিশীল মোর্চা (ইউপিএ) সরকার। ইউপিএ জোটের প্রধান দল কংগ্রেসের সহসভাপতি রাহুল গান্ধী গত শনিবার কেরালা সফরকালে এ মন্তব্য করেন। তিরুবনন্তপুরমে এক সমাবেশে রাহুল বলেন, ‘দেশের কোনো গরিব মানুষ না খেয়ে ঘুমাতে যাবে না। এটাই সরকারি কর্মসূচির লক্ষ্য।’ রাহুল বলেন, সরেজমিন সফরে তাঁর মনে হয়েছে, দরিদ্র জনগণ এবং রাজনীতিবিদদের মধ্যে দূরত্ব বাড়ছে। এখন দরিদ্র ও তরুণদের বিষয়ে গুরুত্ব দিতে হবে। তাদের বিভিন্ন অভিযোগ-দুর্দশার প্রতিকার করা উচিত। কেরালা রাজ্যের দ্রুত উন্নতির জন্য অবকাঠামো ও উচ্চশিক্ষার ওপর গুরুত্ব দেওয়ার আহ্বান জানান রাহুল। রাজ্যের মুখ্যমন্ত্রী ওম্মেন চান্ডির প্রশংসা করেছে তিনি বলেন, চান্ডি বিভিন্ন কর্মসূচির মধ্য দিয়ে গণমানুষের সঙ্গে নিয়মিত সম্পর্ক রাখেন। তাঁর এই দৃষ্টান্ত অনুকরণীয়। টাইমস অব ইন্ডিয়া।
