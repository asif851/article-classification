
লন্ডনের রয়েল কলেজ অব আর্টের একটি দল নতুন এক ধরনের পানির পাত্র উদ্ভাবন করেছে। পাত্রটি পরিবেশবান্ধব, স্বাস্থ্যসম্মত ও ভোজ্য। এমন প্রেক্ষাপটে পরিবেশের জন্য ক্ষতিকর প্লাস্টিকের পানির বোতলের যুগ শেষ হওয়ার সম্ভাবনা তৈরি হয়েছে।গতকাল শনিবার বিবিসি অনলাইনে প্রকাশিত ভিডিও প্রতিবেদনে জানানো হয়, পরিবেশবান্ধব ওই পানির পাত্রের নকশা করেছেন যুক্তরাজ্যের তিনজন তরুণ শিক্ষার্থী। তাঁরা হলেন রদ্রিগো গার্সিয়া গঞ্জালেজ, পিয়েরে পাসলিয়ার ও গুইলিয়াম কোচে। পানির পাত্রটির নাম দেওয়া হয়েছে ‘ওহো’ (Ooho)।ভোজ্য শ্যাওলা দিয়ে তৈরি বেলুনের মতো ওই পানির পাত্র বিভিন্ন আকৃতির হতে পারে। এটি সাদামাটা, স্বাস্থ্যসম্মত, পরিবেশবান্ধব, জীবাণু প্রতিরোধক ও ভোজ্য। ওই কৌশলে বেলুনের ভেতর থাকা পানির সুরক্ষা নিশ্চিত করা হয়েছে। দামও হাতের নাগালে। প্রতিটি বেলুনের দাম মাত্র দুই সেন্ট পড়বে।
২০১৪ সালের দ্বিতীয় বার্ষিক লেনাক্স ডিজাইন অ্যাওয়ার্ডে পুরস্কার পাওয়া ১২টি উদ্ভাবনের মধ্যে ‘ওহো’ রয়েছে। উদ্ভাবনটি এখনো প্রাথমিক-পর্যায়ে রয়েছে। তবে তা বাণিজ্যিকভাবে উত্পাদনের কৌশল নিয়ে প্রবক্তারা কাজ করছেন।উদ্ভাবকেরা বলছেন, প্লাস্টিকের পানির বোতল পরিবেশ ও মাটির জন্য বড় ধরনের হুমকি সৃষ্টি করছে। এই সমস্যা সমাধানের ক্ষেত্রে তাঁদের আবিষ্কার প্রাথমিক পদক্ষেপ মাত্র।
