
যুক্তরাষ্ট্রে প্রেসিডেন্ট নির্বাচনের আর মাত্র ২৬ দিন বাকি। এর মধ্যে প্রায় পাঁচ লাখ মানুষ ‘আগাম ভোট’ দিয়েছেন। কেন্দ্রফেরত ভোটারদের মতামতের ভিত্তিতে একাধিক জরিপ সংস্থা জানিয়েছে, আগাম ভোটে ডেমোক্রেটিক পার্টির প্রার্থী হিলারি ক্লিনটন এগিয়ে আছেন।‘আর্লিভোটিং’ নামে পরিচিত এই আগাম ভোটের ব্যবস্থা গত চারটি প্রেসিডেন্ট নির্বাচনে গুরুত্বপূর্ণ ভূমিকা রেখেছে।২০০৮ ও ২০১২ সালে আগাম ভোট দেওয়া লোকের সংখ্যা ছিল মোট ভোটারের ৩০ শতাংশের বেশি। বারাক ওবামার জয়ের পেছনে এই ভোটারদের গুরুত্বপূর্ণ ভূমিকা ছিল।
বিশেষজ্ঞেরা বলছেন, চলতি বছরের নির্বাচনে সম্ভবত ৪০ শতাংশের বেশি মানুষ আগাম ভোটের সুযোগ নেবেন।
নিউইয়র্ক টাইমস জানিয়েছে, আগাম ভোটের বর্তমান ধারা যদি বজায় থাকে, তাহলে আগামী ৮ নভেম্বর ভোট গ্রহণের আগেই সম্ভবত হিলারি প্রেসিডেন্ট হিসেবে নির্বাচিত হবেন।
যুক্তরাষ্ট্রের অধিকাংশ অঙ্গরাজ্যেই নাগরিকেরা কারণ দর্শানোর ভিত্তিতে অথবা কোনো কারণ ছাড়াই আগাম ভোটে অংশ নিতে পারেন।
কোনো কোনো ক্ষেত্রে ৫০ দিন আগে এই আগাম ভোট নেওয়া হয়ে থাকে। যেমন মিনেসোটায় গত ২৩ সেপ্টেম্বর আগাম ভোট নেওয়া হয়েছে।
আগাম ভোটব্যবস্থার কারণেই রিপাবলিকান পার্টির প্রার্থী ডোনাল্ড ট্রাম্পকে এই মুহূর্তে নির্বাচন থেকে হটানো কার্যত অসম্ভব হয়ে পড়েছে।
যৌন কেলেঙ্কারির জেরে ট্রাম্প প্রবল চাপের মুখে আছেন। এই বিবেচনা থেকে হিলারি ও তাঁর দল নতুন ভোটার তালিকাভুক্তি এবং আগাম ভোট প্রদানের ওপর বিশেষ জোর দিচ্ছেন।
ডেমোক্র্যাটরা বিশেষভাবে মনোযোগ দিচ্ছেন ফ্লোরিডা, আইওয়া, ওহাইও ও নেভাদার ওপর। ‘ব্যাটল গ্রাউন্ড স্টেট’ নামে পরিচিত এই অঙ্গরাজ্যগুলোর নির্বাচনী ফলাফলেই নির্ধারিত হবে এবারের প্রেসিডেন্টের ভাগ্য।
