
ভারতের ২২টি আঞ্চলিক দলের মধ্যে ধনীর মাপকাঠিতে শীর্ষে উঠে এসেছে উত্তর প্রদেশের মুলায়ম সিং যাদবপুত্র অখিলেশ যাদবের সমাজবাদী পার্টি। ভারতের বেসরকারি সংগঠন অ্যাসোসিয়েশন অব ডেমোক্রাটিক রিফরমসের (এডিআর) এক সমীক্ষায় এ তথ্য তুলে ধরা হয়েছে। 
এডিআরের প্রতিবেদনে বলা হয়েছে, সমাজবাদী পার্টির এখন সম্পত্তির পরিমাণ ৬৩৫ কোটি রুপি। এ হিসাব ২০১৫-১৬ সালের আর্থিক বছরের। গত চার বছরে এই দলের সম্পত্তির বৃদ্ধির হার ১৯৮ শতাংশ। ২০১১-১২ সালে তাদের সম্পত্তি ছিল ২১২ কোটি রুপি। আয়কর দপ্তর ও নির্বাচন কমিশনে পেশ করা দলের সম্পদের হিসাব পর্যালোচনা করে এই প্রতিবেদন তৈরি করেছে এডিআর। আজ সংবাদমাধ্যমে তা প্রকাশিত হয়। ধনীর তালিকায় দ্বিতীয় স্থানে রয়েছে তামিলনাড়ুর শাসকদল এআইএডিএমকে। ২২৪ দশমিক ২৭ কোটি রুপি তাদের সম্পত্তির পরিমাণ। ২০১১-১২ সালে ছিল ৮৮ দশমিক ২১ কোটি রুপি। এরপরের স্থান মহারাষ্ট্রের শিবসেনার। তাদের এখন সম্পত্তির পরিমাণ ৩৯ কোটি রুপি। ২০১১-১২ সালে ছিল ২১ কোটি রুপি।
প্রতিবেদনে এ কথাও বলা হয়েছে, তেলেঙ্গানার তেলেঙ্গানা রাষ্ট্রীয় সমিতি বা টিআরএস এবং অন্ধ্র প্রদেশের তেলেগু দেশম পার্টি বা টিডিপি দল এখন দেনার দায়ে ডুবে আছে। টিডিপির দেনার পরিমাণ আট কোটি রুপি আর টিআরএসের দেনার পরিমাণ ১৫ দশমিক ৯৭ কোটি রুপি।
ভারতে রয়েছে ছয়টি জাতীয় রাজনৈতিক দল। দলগুলো হলো অমিত শাহর নেতৃত্বাধীন বিজেপি, রাহুল গান্ধীর নেতৃত্বাধীন জাতীয় কংগ্রেস, সিপিআইএম, সিপিআই, মায়াবতীর বহুজন সমাজপার্টি বা বিএসপি এবং শারদ পাওয়ারের জাতীয়তাবাদী কংগ্রেস পার্টি বা এনসিপি। এ ছাড়া রয়েছে ছয়টি রাজ্যভিত্তিক দল। এগুলো হলো দিল্লির আম আদমি পার্টি, তামিলনাড়ুর এআইএডিএমকে, অরুণাচলের অরুণাচল কংগ্রেস, আসামের আসাম গণপরিষদ, পশ্চিমবঙ্গের অল ইন্ডিয়া তৃণমূল কংগ্রেস ও ফরোয়ার্ড ব্লক। এ ছাড়া রয়েছে ভারতে ৪৯টি স্বীকৃত রাজনৈতিক দল।
