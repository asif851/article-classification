
নেলসন ম্যান্ডেলার প্রতি দক্ষিণ আফ্রিকার মানুষের ভালোবাসা এতই গভীর যে তাঁর চিরবিদায়ের কথা কেউ ভাবতেই পারে না। তবে তাঁর প্রতি কোটি কোটি মানুষের শ্রদ্ধা যতই থাকুক, তারা জানে যে ম্যান্ডেলাকে এই অবশ্যম্ভাবী ঘটনা থেকে ফেরানো যাবে না। পৃথিবীর চিরন্তন নিয়মে তাঁকে বিদায় জানাতে হবে। সে সময় কি সত্যিই এসে গেছে?৯৪ বছর বয়সী ম্যান্ডেলা ফুসফুসের সংক্রমণে আক্রান্ত হয়ে ৮ জুন থেকে হাসপাতালে ভর্তি রয়েছেন। প্রিটোরিয়ার মেডিক্লিনিক হার্ট হাসপাতালের নিবিড় পরিচর্যাকেন্দ্রে চিকিত্সাধীন বর্ণবাদবিরোধী আন্দোলনের এই মহান নেতার অবস্থা ‘গুরুতর, তবে স্থিতিশীল’ বলে জানিয়েছেন চিকিত্সকেরা। বিশ্বের কোটি কোটি মানুষ তাঁর আশু রোগমুক্তি কামনা করছে।
এমন পরিস্থিতির মধ্যেই ‘সানডে টাইমস’ পত্রিকায় রোবেন দ্বীপে দীর্ঘদিন কারাবন্দী থাকার সময় ম্যান্ডেলার বন্ধু ও সমর্থক অ্যান্ড্রু ম্যালানগেনি বলেন, এবার তাঁকে বিদায় জানানোর সময় হয়েছে।
জানতে চাইলে সাউথ আফ্রিকার হেরিটেজ রিসোর্সেস এজেন্সির প্রধান সোমাডোডা ফিকেনি বলেন, শুধু দক্ষিণ আফ্রিকা নয়, সারা বিশ্বে তাঁর সমপর্যায়ের আর কোনো পথিকৃত্ নেই। তাঁকে দেখলে মানুষ অনুধাবন করতে পারে, কতটা সামাজিক অশুভশক্তির সঙ্গে লড়াই করে তিনি এই অবস্থানে পৌঁছেছেন। এ কারণেই মানুষ এখনো তাঁর ওপর আস্থা রাখে।
দক্ষিণ আফ্রিকার সাধারণ মানুষ মনে করে, নেলসন ম্যান্ডেলাই পারেন পুরো জাতিকে ঐক্যবদ্ধ করে রাখতে। তাঁর কাছ থেকে দেশের নেতারা মহত্ত্বের দীক্ষায় অনুপ্রাণিত হলে অপরাধ, দারিদ্র্য, দুর্নীতি ও বেকার সমস্যার সমাধান অনেক সহজ হবে বলেও তাদের বিশ্বাস। তিনি দেশবাসীর কাছে ব্যক্তির চেয়ে অনেক ঊর্ধ্বে রয়েছেন।
ম্যান্ডেলার শারীরিক অবস্থা ও বার্ধক্যের বিষয়টি জানার পরও বেশির ভাগ মানুষ চায়, তিনি আরও বহু দিন বেঁচে থাকুন। এটি তাঁর প্রতি অনন্যসম্পর্ক ও অসাধারণ প্রেম।
দক্ষিণ আফ্রিকার প্রচলিত একটি বিশ্বাস হলো, কোনো অসুস্থ ব্যক্তিকে তাঁর পরিবারের সদস্যরা আত্মিকভাবে না ছাড়া পর্যন্ত তিনি মৃত্যুবরণ করেন না। হয়তো পরিবারের অনুমতির অপেক্ষাতেই তিনি আছেন বলে মনে করছে সাধারণ মানুষ। প্রকৃতির নিয়মে তাঁকে একদিন চলে যেতে হবে, তবে থেকে যাবে তাঁর কর্ম, দেশপ্রেম ও আত্মত্যাগ।
ম্যান্ডেলার এসব গুণ ধারণ করে সামনে এগোনোর মাধ্যমেই তাঁর প্রতি শ্রদ্ধা দেখানোর কথা বললেন রাজনৈতিক বিশ্লেষক র্যালফ মাথেকগা। তিনি বলেন, ‘সমৃদ্ধ দক্ষিণ আফ্রিকা গড়ে তোলার জন্য ম্যান্ডেলার আদর্শ ধারণ করতে হবে। ম্যান্ডেলার মৃত্যুর পর তাঁর আদর্শকে কীভাবে আরও এগিয়ে নেওয়া যায়, সেটাই ভাবতে হবে। তাঁর সহনশীলতা ও আলাপ-আলোচনার মনোভাবকে ধারণ করার মাধ্যমেই আমরা তাঁর প্রতি সর্বোচ্চ শ্রদ্ধা জানাতে পারি।’ বিবিসি অনলাইন অবলম্বনে
