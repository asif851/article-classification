
ভারত ও মিয়ানমারের সেনা কর্মকর্তাদের প্রথম যৌথ মহড়া আজ সোমবার থেকে শুরু হয়েছে। মেঘালয়ের রাজধানী শিলং থেকে ২৫ কিলোমিটার দূরে সদ্য নির্মিত উমরোইতে শুরু হলো জাতিসংঘের শান্তিরক্ষী বাহিনীর দুই সদস্য দেশের প্রথম যৌথ সামরিক মহড়া। মহড়ায় মিয়ানমারের ১৫ এবং ভারতের ১৬ জন সেনা কর্মকর্তা অংশ নিচ্ছেন। এটা চলবে পাঁচ দিন।
ভারতীয় সেনা মুখপাত্র লে. কর্নেল সুমিত নিউটন সাংবাদিকদের বলেন, দক্ষতা ও কৌশল বিনিময়ই এই যৌথ মহড়ার মূল উদ্দেশ্য। সেই সঙ্গে পারস্পরিক বোঝাপড়ার মাধ্যমে উভয় বাহিনী নিজেদের মধ্যে বন্ধুত্বকে আরও সুদৃঢ় করতে চায়।
জঙ্গি দমনের বিভিন্ন কৌশল এই মহড়ায় বাড়তি গুরুত্ব পাচ্ছে। প্রযুক্তির পাশাপাশি কৌশলও থাকছে সেনা কর্মকর্তাদের প্রশিক্ষণের তালিকায়। উভয় দেশের সেনা কর্মকর্তারাই পরিবর্তিত বিশ্ব পরিস্থিতিতে উপকৃত হবেন বলেও দাবি করেন মুখপাত্র।
