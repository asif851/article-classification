
প্যারিসের একটি স্টেডিয়ামে আত্মঘাতী বোমা হামলার পরিকল্পনা ছিল সালাহ আবদেসালামের। ওই হামলা হলে আরও অনেকে হতাহত হতেন। কিন্তু নিজের ইচ্ছাতেই আত্মঘাতী ওই হামলা করেননি আবদেসালাম।
গতকাল শুক্রবার সালাহ আবদেসালামের ভাই মোহাম্মেদ আবদেসালাম এমনটাই জানান। বেলজিয়ামের কারাগারে আবদেসালাম তাঁকে এসব কথা বলেন। বেলজিয়ামের গণমাধ্যম বিএফএমটিভি এ খবর জানিয়েছে।
মোহাম্মেদ আবদেসালাম বলেন, স্বেচ্ছায় আত্মঘাতী ওই হামলা থেকে সরে এসেছিলেন সালাহ।
গত বছরের ১৩ নভেম্বর প্যারিসের একাধিক স্থানে একযোগে হামলা চালায় সন্ত্রাসীরা। এতে নিহত হয় ১৩০ জন। আহত হয় অনেকে। হামলার দায় জঙ্গিগোষ্ঠী ইসলামিক স্টেট (আইএস) স্বীকার করেছে।
হামলার অন্যতম সন্দেহভাজন আবদেসালাম। তাঁকে ১৮ মার্চ বেলজিয়ামের রাজধানী ব্রাসেলস থেকে গ্রেপ্তার করা হয়। গ্রেপ্তারের সময় পুলিশের গুলিতে আহত হন তিনি। এর চার দিন পরই বেলজিয়ামের বিমানবন্দর ও পাতাল রেলস্টেশনে বোমা হামলা হয়। এসব হামলার দায় স্বীকার করেছে আইএস।
প্যারিস হামলায় আইএসের নেটওয়ার্ক, অর্থায়ন, পরিকল্পনা প্রভৃতি বিষয়ে আবদেসালামের কাছ থেকে অনেক তথ্য পাওয়ার আশা করছেন তদন্তকারীরা।
আরও পড়ুন...আত্মঘাতী হতে চেয়েও মত বদলান আবদেসালাম
