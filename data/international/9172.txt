
ইরাকের যুদ্ধকবলিত মসুল শহরের কাছে ইসলামিক স্টেটের (আইএস) একটি গণকবর থেকে তিন শ ব্যক্তির গলিত লাশ উদ্ধার করা হয়েছে। আইএস জঙ্গিদের হাতে নিহত ওই ব্যক্তিরা সাবেক পুলিশ সদস্য ছিলেন বলে মনে করা হচ্ছে।আন্তর্জাতিক মানবাধিকার সংগঠন হিউম্যান রাইটস ওয়াচ গতকাল বৃহস্পতিবার বলেছে, মসুলের দক্ষিণে অবস্থিত হাম্মাম আল-আলিল শহরের কাছে একটি গণকবর পাওয়া গেছে। সেখানে গুলি করে ও গলা কেটে হত্যা করা তিন শর বেশি মানুষের লাশ পাওয়া গেছে। স্থানীয় লোকজনের ভাষ্যমতে, আইএস যোদ্ধারা এলাকা ছেড়ে পালিয়ে যাওয়ার আগে তাঁদের হত্যা করে। নিহত ব্যক্তিদের প্রায় সবাই সাবেক পুলিশ সদস্য।রয়টার্সের একজন প্রতিবেদক গণকবরটি দেখেছেন এবং ওই এলাকার লোকজনের সঙ্গে তিনি কথাও বলেছেন।
