
যুক্তরাষ্ট্রের নিউইয়র্ক অঙ্গরাজ্যের পশ্চিমাঞ্চল বরফে ঢাকা পড়েছে। অঙ্গরাজ্যটির বাফেলো নগরসহ আশপাশের জনপদে গতকাল মঙ্গলবার রাতে প্রায় ছয় ফুট বরফের স্তূপ জমা হয়েছে।আবহাওয়া বিভাগ জানায়, ২৪ ঘণ্টায় কোনো কোনো স্থানে প্রায় ৪৮ ইঞ্চি বরফের স্তূপ জমতে পারে। প্রতি ঘণ্টায় তিন-চার ইঞ্চি তুষারপাতে অতীতের সব রেকর্ড ছাড়িয়ে গেছে। ঘণ্টায় ৪০ মাইল বেগে দমকা হাওয়া বইছে। এর মধ্যে অবিরাম তুষারপাতে জনজীবন কার্যত অচল হয়ে পড়েছে।এই প্রতিকূল আবহাওয়ায় বাফেলোতে বসবাসরত প্রায় দুই হাজার প্রবাসী বাংলাদেশি নিরাপদে আছেন। সেখান থেকে প্রবাসী নুরুল মোর্শেদ প্রথম আলোকে বলেন, নগরের দক্ষিণে তুষারপাতের পরিমাণ বেশি।কয়েকজন প্রবাসী বাংলাদেশি বলেন, বিরূপ আবহাওয়ার কারণে ঘর থেকে বের হওয়ার উপায় নেই। জরুরি প্রয়োজন ছাড়া লোকজনকে ঘরের বাইরে না যাওয়ার পরামর্শ দেওয়া হচ্ছে। জরুরি বিভাগ ছাড়া নগরের স্কুল-কলেজসহ সরকারি দপ্তর বন্ধ রাখা হয়েছে। বাফেলোমুখী মহাসড়কে যান চলাচল সাময়িকভাবে বন্ধ ঘোষণা করেছেন নিউইয়র্কের গভর্নর এন্ড্রু কোমো। সড়কে বরফে আটকে পড়া যানবাহন ও যাত্রীদের নিরাপত্তার জন্য ন্যাশনাল গার্ড মোতায়েন করা হয়েছে। অঙ্গরাজ্য সরকারের পক্ষ থেকে আটকে পড়া লোকজনের জন্য জরুরি শীতবস্ত্র, খাদ্য ও পানীয় পৌঁছে দেয়া হচ্ছে।নিউইয়র্কসহ আশপাশের রাজ্যগুলোতে গতকাল সকাল থেকে তাপমাত্রা দ্রুত নিচের দিকে নামতে থাকে। নিউইয়র্কে সদ্য আসা প্রবাসী বাংলাদেশি শাহীনা বেগম বলেন, তীব্র ঠান্ডায় একদম কাবু হয়ে গেছেন তিনি।
