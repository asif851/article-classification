
মার্কিন প্রেসিডেন্ট ডোনাল্ড ট্রাম্প আজ মঙ্গলবার রাতে ভারতের প্রধানমন্ত্রী নরেন্দ্র মোদির সঙ্গে ফোনে কথা বলবেন। হোয়াইট হাউস এই তথ্য জানিয়েছে বলে বার্তা সংস্থা পিটিআইয়ের খবরে জানানো হয়।হোয়াইট হাউস প্রেসিডেন্ট ট্রাম্পের আজকের কার্যসূচি প্রকাশ করেছে। কার্যসূচিতে মোদির সঙ্গে ট্রাম্পের ফোনালাপের বিষয়টি রয়েছে। ওয়াশিংটন ডিসির স্থানীয় সময় বেলা একটা এবং ভারতের স্থানীয় সময় রাত সাড়ে ১১টায় ট্রাম্প ও মোদি পরস্পরের সঙ্গে ফোনে কথা বলবেন। ২০ জানুয়ারি যুক্তরাষ্ট্রের প্রেসিডেন্ট হিসেবে শপথ নেন ট্রাম্প। শপথের পর তিনি এ পর্যন্ত চারজন বিদেশি নেতার সঙ্গে ফোনে কথা বলেছেন। এই তালিকায় মোদি হতে যাচ্ছেন পঞ্চম বিদেশি নেতা।
২১ জানুয়ারি কানাডার প্রধানমন্ত্রী জাস্টিন ট্রুডো ও মেক্সিকোর প্রেসিডেন্ট পেনা নিয়েতোর সঙ্গে ফোনে কথা বলেন ট্রাম্প। ২২ জানুয়ারি ইসরায়েলের প্রধানমন্ত্রী বেনিয়ামিন নেতানিয়াহুর সঙ্গে কথা বলেন তিনি। ২৩ জানুয়ারি কথা বলেন মিসরের প্রেসিডেন্টে আবদেল ফাত্তাহ আল-সিসির সঙ্গে।  গত বছরের ৮ নভেম্বর অনুষ্ঠিত প্রেসিডেন্ট নির্বাচনে ট্রাম্প জয়ী হন। জয়ের পর প্রথম দিকে ট্রাম্পকে যেসব বিশ্বনেতা অভিনন্দন জানান, তাঁদের মধ্যে মোদি ছিলেন।
নির্বাচনী প্রচারকালে ট্রাম্পকে একাধিকবার ভারতের নাম মুখে নিতে শোনা যায়। তিনি ভারতের প্রশংসা করেন। প্রেসিডেন্ট নির্বাচিত হলে ভারতের সঙ্গে যুক্তরাষ্ট্রের সম্পর্ক আরও দৃঢ় হবে বলেও তখন মন্তব্য করেন ট্রাম্প। ভারতের প্রধানমন্ত্রীর সঙ্গে কাজ করতে আগ্রহ প্রকাশ করেছেন নতুন মার্কিন প্রেসিডেন্ট।
