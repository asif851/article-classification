
যুক্তরাজ্যের বিখ্যাত অক্সফোর্ড বিশ্ববিদ্যালয়ের ইতিহাসে প্রথম নারী উপাচার্য হিসেবে নিয়োগ পেতে যাচ্ছেন অধ্যাপক লুইস রিচার্ডসন। অক্সফোর্ড বিশ্ববিদ্যালয় কর্তৃপক্ষ গতকাল বৃহস্পতিবার এ কথা জানিয়েছে।এএফপির খবরে বলা হয়েছে, অক্সফোর্ডে ১২৩০ সালে উপাচার্য পদ চালু হয়। এরপর এ পদে এত দিন পর্যন্ত কোনো নারী নিয়োগ পাননি। বিশ্ববিদ্যালয়ের প্রায় ৮০০ বছরের ইতিহাসে প্রথমবারের মতো নারী উপাচার্য পেতে যাচ্ছে অক্সফোর্ড। বর্তমানে সেন্ট অ্যান্ড্রুস ইউনিভার্সিটির অধ্যক্ষ এবং উপাচার্য পদে কর্মরত রয়েছেন লুইস রিচার্ডসন। বিশ্বব্যাপী সন্ত্রাসবাদ বিষয়ে বিশেষজ্ঞ তিনি। ২০০৯ সালে সেন্ট অ্যান্ড্রুসে যোগ দেওয়ার আগে মার্কিন যুক্তরাষ্ট্রের হার্ভার্ড বিশ্ববিদ্যালয়ে শিক্ষকতা করেছেন রিচার্ডসন।আয়ারল্যান্ডে জন্মগ্রহণকারী লুইসের বয়স ৫৬ বছর। হংকংয়ে নিযুক্ত সাবেক গভর্নর অক্সফোর্ডের আচার্য ক্রিস প্যাটেন বলেন, শিক্ষার প্রতি লুইস রিচার্ডসনের দৃঢ় অঙ্গীকার এবং পাণ্ডিত্য মনোনয়ন পেতে কর্তৃপক্ষকে প্রভাবিত করেছে।আয়ারল্যান্ডের কাউন্টি ওয়াটারফোর্ডে জন্ম নেওয়া রিচার্ডসন ইতিহাস নিয়ে পড়েছেন ডাবলিনের বিখ্যাত ট্রিনিটি কলেজে। মাস্টার্স করেছেন ইউনিভার্সিটি অব ক্যালিফোর্নিয়া লস অ্যাঞ্জেলেস থেকে। হার্ভার্ড থেকে ডক্টরেট ডিগ্রি পেয়েছেন তিনি।
