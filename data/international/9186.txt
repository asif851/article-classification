
ভারতের পশ্চিমবঙ্গের চাঞ্চল্যকর রোজভ্যালি মামলায় জড়িত থাকার অভিযোগে আজ মঙ্গলবার তৃণমূল কংগ্রেস সাংসদ সুদীপ বন্দ্যোপাধ্যায়কে গ্রেপ্তার করেছে দেশটির কেন্দ্রীয় গোয়েন্দা সংস্থা সিবিআই। এর আগে গত শুক্রবার এ মামলায় চিত্রতারকা তাপস পালকে গ্রেপ্তার করেছে সিবিআই।সিবিআই রোজভ্যালি-কাণ্ডে জড়িত থাকার অভিযোগে সুদীপ বন্দ্যোপাধ্যায়কে গত বছরের ৩০ ডিসেম্বর কলকাতার সল্টলেকের দপ্তরে হাজির হওয়ার জন্য নোটিশ দেয়। সুদীপ বন্দ্যোপাধ্যায় হাজিরার জন্য সময় চাইলে তাঁকে আজ মঙ্গলবার সকালে হাজির হওয়ার জন্য সময় দেওয়া হয়। তিনি আজ বেলা ১১টার মধ্যে সিবিআই অফিসে হাজির হন। এরপরেই রোজভ্যালি-কাণ্ডে জড়িত থাকার অভিযোগ এনে তাঁকে জেরা করা হয়। প্রায় সাড়ে চার ঘণ্টা ধরে সিবিআইয়ের কর্মকর্তারা দুই দফায় তাঁকে জেরা করলেও তিনি অধিকাংশ প্রশ্নের উত্তর এড়িয়ে যান। বিভিন্ন তথ্যসহ জিজ্ঞাসাবাদে সুদীপ বন্দ্যোপাধ্যায় সদুত্তর দিতে পারেননি। এরপরেই বেলা ৩টা ১০ মিনিটের দিকে তাঁকে গ্রেপ্তার করে সিবিআই।সুদীপ বন্দ্যোপাধ্যায়কে গ্রেপ্তারের সঙ্গে সঙ্গে তা সংবাদমাধ্যমকে জানিয়ে দেওয়া হয়।
সারদা কেলেঙ্কারির মতো আরেকটি চাঞ্চল্যকর মামলা রোজভ্যালি আর্থিক দুর্নীতির ঘটনা। এই রোজভ্যালি স্বল্প সঞ্চয়ের একটি আর্থিক সংস্থা। এই সংস্থায় বহু মানুষ অর্থ রেখে প্রতারিত হয়েছে। সেই আর্থিক দুর্নীতির মামলা এখনো চলছে। মামলার দায়িত্ব নিয়েছে সিবিআই। ইতিমধ্যে সংস্থাটির কর্ণধার গৌতম কুণ্ডুকে গ্রেপ্তার করা হয়েছে। রোজভ্যালি দুর্নীতির খবর ফাঁস হওয়ার পর নাম উঠে আসে তাপস পালের। তিনি সংস্থাটির চলচ্চিত্র প্রকল্পের পরিচালক ছিলেন।
