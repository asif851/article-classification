
পাকিস্তানের সিন্ধু প্রদেশের সেহওয়ান শহরে মাজারে বোমা হামলায় অন্তত ৮০ জন নিহত হওয়ার পর দেশটির নিরাপত্তা বাহিনী ব্যাপক অভিযান শুরু করেছে। দেশটির আইএসপিআর এক বিবৃতিতে জানায়, শুক্রবার সন্ধ্যা পর্যন্ত জঙ্গিবিরোধী এ অভিযানে সারা দেশে ১০০ জনের বেশি সন্দেহভাজন জঙ্গিকে হত্যা করা হয়েছে।
সেহওয়ানে ত্রয়োদশ শতকের সুফি সাধক লাল শাহবাজ কালান্দারের মাজারে গতকাল বৃহস্পতিবার আত্মঘাতী বোমা হামলার দায় জঙ্গি সংগঠন ইসলামিক স্টেট (আইএস) স্বীকার করেছে।
আধা সামরিক বাহিনী রেঞ্জার্স বলেছে, সিন্ধু প্রদেশে জঙ্গিদের বিরুদ্ধে টানা অভিযান চালানো হয়েছে। আর পুলিশ জানায়, তারা উত্তর-পশ্চিমাঞ্চলীয় খাইবার পাখতুনখাওয়া এলাকায় অভিযান চালিয়েছে। দুই জায়গার অভিযানেই বেশ কয়েকজন সন্দেহভাজন ব্যক্তিকে গ্রেপ্তার করা হয়। আফগান সীমান্তপথও বন্ধ করে দেওয়া হয়েছে। পাকিস্তানে বড় ধরনের জঙ্গি হামলার পরপর নিরাপত্তা বাহিনী এ রকম অভিযান চালিয়ে থাকে। এবারের ঘটনার পর ইসলামাবাদের কর্তৃপক্ষ আফগান দূতাবাসের কর্মকর্তাদের তলব করেছে। পাকিস্তানের অভিযোগ, দেশটিতে হামলা চালানোর জন্য জঙ্গিরা আফগান ভূখণ্ড ব্যবহার করছে। সূত্র : বিবিসি ও ডন
আরও পড়ুন:পাকিস্তানে মাজারে আত্মঘাতী হামলা, নিহত ৭২
