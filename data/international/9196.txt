
ইরানের সর্বোচ্চ ধর্মীয় নেতা আয়াতুল্লাহ আলী খামেনি বলেছেন, সিরিয়া ও অন্যান্য আঞ্চলিক যুদ্ধ নিয়ে যুক্তরাষ্ট্রের সঙ্গে তাঁর দেশ কখনোই সমন্বয় করবে না। গতকাল রোববার নিজের ওয়েবসাইটে প্রকাশিত একটি বক্তব্যে খামেনি এ কথা বলেন।বিশ্ববিদ্যালয়ের শিক্ষার্থীদের উদ্দেশে দেওয়া নিজের বক্তব্যের একটি কপি ওয়েবসাইটে প্রকাশ করেন খামেনি। এতে তিনি বলেন, ‘আমরা এ ধরনের সমন্বয় চাই না।’ কারণ হলো তাঁদের প্রধান উদ্দেশ্য এই অঞ্চলে ইরানের উপস্থিতি বন্ধ করা।ইসলামিক স্টেটসহ (আইএস) সশস্ত্র বিদ্রোহী ও জঙ্গিদের বিরুদ্ধে সিরিয়ার প্রেসিডেন্ট বাশার আল-আসাদের যুদ্ধকে সমর্থন করে ইরান ও রাশিয়া। সিরিয়া ও ইরাকের জঙ্গিদের বিরুদ্ধে বোমা হামলাসহ মার্কিন নেতৃত্বাধীন অভিযানের সঙ্গে যেকোনো ধরনের সমন্বয় তেহরান প্রত্যাখ্যান করে।এই অঞ্চলে যুক্তরাষ্ট্রের হস্তক্ষেপ বন্ধের দাবি পুনরায় ব্যক্ত করেন খামেনি। তিনি বলেন, ইরানকে বিশ্ব থেকে বিচ্ছিন্ন করে রাখাবন্ধে শক্তিধর পশ্চিমা রাষ্ট্রের সঙ্গে গত বছরের পরমাণু চুক্তি সত্ত্বেও ওয়াশিংটন আগ্রাসীভাবে কাজ করেই যাচ্ছে। আমেরিকানরা এখনো ইরানের বিরুদ্ধে বৈরিতায় জড়িত।জানুয়ারিতে পরমাণু চুক্তি কার্যকরের পর থেকে ইরান অভিযোগ করে আসছে যে তারা এর থেকে লাভবান হচ্ছে না। সেই সঙ্গে বিদ্যমান মার্কিন নিষেধাজ্ঞার কারণে আন্তর্জাতিক ব্যাংকগুলো এখনো তেহরানের সঙ্গে ব্যবসা করতে সংশয়ে আছে।
