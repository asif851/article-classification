
দেশভেদে বদলে যায় পাসপোর্টের গুরুত্ব। কোন দেশের পাসপোর্টে ভিসা ছাড়া কতগুলো দেশে যাওয়া যায়, তার ওপর নির্ভর করছে পাসপোর্টের মান ও গুরুত্ব। বর্তমানে ভিসা ছাড়া সবচেয়ে বেশি দেশ ভ্রমণ করতে পারেন সিঙ্গাপুর ও জার্মানির পাসপোর্টধারী নাগরিকেরা।
গত সোমবার প্রকাশিত ‘গ্লোবাল র‍্যাঙ্কিং অব দ্য ওয়ার্ল্ডস পাসপোর্ট’-এর তালিকায় বিনা ভিসায় দেশভ্রমণের হিসেবে জার্মানির পাশে চলে এসেছে সিঙ্গাপুর। এখন ভিসা ছাড়া ১৫৯ দেশে ভ্রমণ করতে পারবেন সিঙ্গাপুরের পাসপোর্টধারী নাগরিকেরা। গত বছর এ সংখ্যা ছিল ১৫৮। তবে এই এক বছরে ইউক্রেনে ভিসা ছাড়া প্রবেশের অনুমতি পেয়েছেন সিঙ্গাপুরের নাগরিকেরা। এর ফলে ‘গ্লোবাল পাসপোর্ট পাওয়ার র‍্যাঙ্ক-২০১৭’ তালিকায় সিঙ্গাপুর ও জার্মানি একসঙ্গে শীর্ষ অবস্থানে রয়েছে। জার্মান পাসপোর্টধারী নাগরিকেরাও ভিসা ছাড়া ১৫৯ দেশে ভ্রমণ করতে পারেন।
তালিকার দ্বিতীয় অবস্থানে আছে সুইডেন। ভিসা ছাড়া ১৫৮টি দেশে ভ্রমণ করতে পারেন সুইডেনবাসীরা। ডেনমার্ক, ফিনল্যান্ড, ইতালি, ফ্রান্স, স্পেন, নরওয়ে, যুক্তরাজ্য, দক্ষিণ কোরিয়া এবং যুক্তরাষ্ট্রের পাসপোর্টধারী নাগরিকেরা ১৫৭টি দেশে ভিসা ছাড়া ভ্রমণ করতে পারেন। এ ছাড়া মালয়েশিয়া ও জাপানের পাসপোর্টে ভিসা ছাড়া যাওয়া যায় ১৫৬টি দেশে।
