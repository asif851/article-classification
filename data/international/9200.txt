
১ লাখ ৩৮ হাজার ৮৯৯ জন ভারতীয় মঙ্গল গ্রহে যেতে চান। আগামী বছরের ৫ মে নাসার ইনসাইট মঙ্গলের দিকে যাত্রা করার কথা। নাসার ওই ইনসাইটে টিকিট বুক করেছেন ভারতীয়রা।
নাসা এক বিবৃতিতে বলছে, যাঁরা মঙ্গলে যেতে নাম লিখিয়েছেন, অনলাইনের মাধ্যমে তাঁদের বোর্ডিং পাস দেওয়া হবে।
টাইমস অব ইন্ডিয়া অনলাইনের খবরে জানানো হয়, শুধু ভারত নয়, বিশ্বের বিভিন্ন দেশের ২ কোটি ৪২ লাখ ৯ হাজার ৮০৭ জন মঙ্গল গ্রহে যাওয়ার জন্য নাসায় নাম দিয়েছেন।
নাসা গত বুধবার জানিয়েছে, মঙ্গল অভিযানে যেতে বিশ্বের বিভিন্ন দেশের মানুষের কাছ থেকে যত নাম এসেছে, এ তালিকায় ভারত তৃতীয়।
তালিকায় প্রথমে যুক্তরাষ্ট্র। দেশটির ৬ লাখ ৭৬ হাজার ৭৭৩ জন মঙ্গলে যেতে চান। দ্বিতীয় অবস্থানে চীন। দেশটির ২ লাখ ৬২ হাজার ৭৫২ জন মঙ্গল গ্রহে যেতে চান।
মহাকাশ বিশেষজ্ঞরা বলছেন, নাসার অভিযানে মঙ্গল গ্রহে যেতে ইচ্ছুক মানুষের তালিকার প্রথমে যুক্তরাষ্ট্রের নাম থাকাটা বিস্ময়ের নয়। তবে তালিকায় চীনের পরই ভারতের নাম থাকাটা তাৎপর্যপূর্ণ।
নাসার জেট পরিচালন গবেষণাগারের (জেট প্রপালসন ল্যাবরেটরি) অ্যান্ড্রু গুড বলেন, নাম জমা দেওয়ার শেষ দিন ছিল গত সপ্তাহে।
নাসা বিবৃতিতে বলেছে, ইনসাইটটি কেবল মঙ্গল গ্রহ পর্যবেক্ষণ করবে না, একইসঙ্গে এই গ্রহের গঠন এবং সৌর ব্যবস্থা পর্যবেক্ষণ করবে।
