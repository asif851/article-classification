
মিসরে নতুন করে সহিংসতা শুরু হয়েছে। গত দুদিনে দেশের বিভিন্ন স্থানে নিরাপত্তা বাহিনী ও সরকারবিরোধীদের মধ্যে নতুন করে সংঘর্ষে পাঁচ সেনাসদস্যসহ অন্তত ৫৮ জন নিহত হয়েছে। আহত হয়েছে ২৭১ জন। সিনাই উপদ্বীপে নিরাপত্তা বাহিনীর একটি ভবনের বাইরে গতকাল সোমবার গাড়িবোমা বিস্ফোরণে দুজন নিহত ও প্রায় ৫০ জন আহত হয়েছে।ক্ষমতাচ্যুত প্রেসিডেন্ট মোহাম্মদ মুরসির সমর্থক মুসলিম ব্রাদারহুড আরব-ইসরায়েল যুদ্ধের ৪০ বছর পূর্তি উপলক্ষে গত রোববার মিসরের বিভিন্ন স্থানে বিক্ষোভ করে। এ সময় নিরাপত্তা বাহিনীর সঙ্গে তাঁদের সংঘর্ষ হয়। গত দুদিনে রাজধানী কায়রো থেকে ব্রাদারহুডের প্রায় ২০০ জন নেতা-কর্মীকে থেকে গ্রেপ্তার করা হয়েছে।নিরাপত্তা বাহিনীর একাধিক সূত্র জানায়, সুয়েজ খালের কাছে ইসমাইলিয়া শহরে গতকাল নিরাপত্তা তল্লাশিচৌকির কাছে একটি গাড়িতে বন্দুকধারীরা গুলি চালিয়ে পাঁচ সেনাসদস্যকে হত্যা করে।নিরাপত্তা বাহিনী সূত্র জানায়, অস্ত্রধারীরা সেনাসদস্যদের লক্ষ্য করে এলোপাতাড়ি গুলি চালায়। এ সময় সেনাসদস্যরা একটি তল্লাশিচৌকিতে গাড়ির মধ্যে বসে ছিলেন।মিসরের সেনাবাহিনী গত জুলাইয়ে ব্রাদারহুডসমর্থিত মোহাম্মদ মুরসিকে ক্ষমতাচ্যুত করে। এর পর থেকে দেশটিতে অন্তর্বর্তী সরকারের বিরুদ্ধে ইসলামপন্থীদের বিক্ষোভ শুরু হয়। আরব-ইসরায়েল যুদ্ধের বার্ষিকীর দিন রোববার নতুন করে বিক্ষোভ আহ্বান করা হয়। রাষ্ট্রীয় সংবাদমাধ্যম জানায়, নিরাপত্তা বাহিনী আবার দেশের পূর্ণ নিয়ন্ত্রণ নিতে সমর্থ হয়েছে। সর্বশেষ সংঘর্ষে নিহত ব্যক্তিদের বেশির ভাগই ব্রাদারহুডের সমর্থক। রয়টার্স।
