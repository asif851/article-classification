
শীতকালীন অলিম্পিকে পাঠানো উত্তরের দলটির সঙ্গে দক্ষিণ কোরিয়ার প্রেসিডেন্টের ‘খোলামেলা ও উদার’ আলোচনা হয়েছে। উত্তর কোরিয়ার রাষ্ট্রীয় বার্তা সংস্থা এ তথ্য জানিয়েছে।
উত্তর কোরিয়ার রাষ্ট্রীয় বার্তা সংস্থা কেসিএনএ বলেছে, গতকাল শনিবার উত্তরের দলটি দক্ষিণ কোরিয়ার প্রেসিডেন্ট মুন জে-ইনের সঙ্গে দেখা করে। এ সময় প্রেসিডেন্ট মুনকে উত্তর কোরিয়ায় যাওয়ার জন্য আমন্ত্রণ জানানো হয়। উত্তর কোরীয় নেতা কিম জং-উনের বোন কিউ উ জং আমন্ত্রণপত্রটি প্রেসিডেন্ট মুনের হাতে তুলে দেন। কিউ উ জং এই সম্ভাব্য সফরের বিষয়ে তাঁর ভাইয়ের ‘ইচ্ছের’ বিষয়টিও তুলে ধরেন বলে জানায় কেসিএনএ। তবে এ ইচ্ছে কী নিয়ে, সে বিষয়ে বার্তা সংস্থার খবরে বিশদ কিছু বলা হয়নি। দক্ষিণ কোরীয় সরকারের পক্ষ থেকে বলা হয়েছে, প্রেসিডেন্ট মুনকে পিয়ংইয়ংয়ে যাওয়ার আমন্ত্রণ জানানো হয়েছে। গতকাল প্রেসিডেন্টের বাসভবন ব্লু হাউসে আয়োজিত মধ্যাহ্নভোজের সময় এ আমন্ত্রণ জানানো হয়।
যদি দক্ষিণ কোরিয়ার প্রেসিডেন্ট এই আমন্ত্রণ গ্রহণ করে উত্তর কোরিয়ায় যান, তবে দুই দেশের দুই প্রধানের মধ্যে ২০০৭ সালের পর এটাই হবে প্রথম সাক্ষাৎ। উত্তর কোরিয়ার পরমাণু ও ক্ষেপণাস্ত্র কর্মসূচি নিয়ে সৃষ্ট উত্তেজনা প্রশমনে কূটনৈতিক আলোচনার চেষ্টা চালিয়ে যাচ্ছেন দক্ষিণ কোরিয়ার প্রেসিডেন্ট।
গতকালের আলোচনায় কিউ উ জং জানান, তাঁর ভাই কিম জং-উন দক্ষিণ কোরিয়ার প্রেসিডেন্টের সঙ্গে ‘নিকট ভবিষ্যতে’ দেখা করতে চান। সেই সঙ্গে তিনি চান, তাঁর কোনো ‘সুবিধাজনক সময়ে’ তিনি উত্তর কোরিয়ায় আসুন। উত্তর কোরিয়া এই প্রস্তাবের জবাবে দক্ষিণ কোরীয় প্রেসিডেন্ট উত্তর কোরিয়া যাওয়ার জন্য পরিবেশ তৈরির জন্য আহ্বান জানান।
