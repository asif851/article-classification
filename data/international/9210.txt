
জাকির নায়েকের এনজিওর নামে আসা যেকোনো অর্থ ছাড় করার আগে ভারতের রিজার্ভ ব্যাংককে দেশটির স্বরাষ্ট্র মন্ত্রণালয়ের অনুমতি নেওয়ার নির্দেশনা দেওয়া হয়েছে।
টাইমস অব ইন্ডিয়ার এক প্রতিবেদনে গতকাল শুক্রবার এ বিষয়টি প্রকাশ করা হয়। কিছুদিন আগে আরেক নির্দেশনায় বলা হয়, বিদেশ থেকে আসা কোনো অর্থ সরাসরি জাকির নায়েকের এনজিওর তহবিলে জমা হবে না। বিদেশি অর্থের বিষয়টি আগে থেকেই স্বরাষ্ট্র মন্ত্রণালয়কে জানাতে হবে।
স্বরাষ্ট্র মন্ত্রণালয়ের প্রাথমিক তদন্তের পর এমন নির্দেশনা দেওয়া হয়। স্বরাষ্ট্র মন্ত্রণালয়ের নির্দেশনায় বলা হয়, জাকির নায়েকের এনজিওর নামে যেকোনো তহবিল এলে তা ছাড় করার আগে রিজার্ভ ব্যাংককে স্বরাষ্ট্র মন্ত্রণালয়ের অনুমতি নিতে হবে।
স্বরাষ্ট্র মন্ত্রণালয়ের প্রাথমিক তদন্তে দেখা যায়, জাকির নায়েকের প্রতিষ্ঠান ইসলামিক রিসার্চ ফাউন্ডেশন (আইআরএফ) ভারতের ফরেন কন্ট্রিবিউশন রেগুলেশন অ্যাক্ট (এফসিআরএ) লঙ্ঘন করে কিছু কর্মকাণ্ড পরিচালনা করছে। আইআরএফের বিষয়ে অনেকগুলো তদন্ত চলার মধ্যেই গত মাসে আইআরএফের নিবন্ধন নবায়ন করে এফসিআরএ। তদন্ত চলা সত্ত্বেও গত ১৯ আগস্ট প্রতিষ্ঠানটিকে বিদেশি অনুদান গ্রহণের অনুমতি দেওয়া হয়। এর সঙ্গে জড়িত থাকায় চার কর্মকর্তাকে বরখাস্ত করা হয়।
ঢাকার গুলশানে রেস্তোরাঁয় ভয়াবহ জঙ্গি হামলার পর হামলাকারীদের দুজনের ফেসবুক থেকে জানা যায়, তারা জাকির নায়েকের বক্তব্যে উদ্বুদ্ধ হয়েছিলেন। ফলে আইআরএফের প্রতিষ্ঠাতা জাকির নায়েকের মালিকানাধীন পিস টিভি ও তাঁর ভূমিকা নিয়ে বিতর্ক ওঠে। ভারত ও বাংলাদেশে পিস টিভির সম্প্রচার বন্ধ করা হয়।
