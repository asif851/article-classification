
মার্কিন প্রেসিডেন্ট বারাক ওবামাকে মুসলিম বলেছেন রিপাবলিকান দলের প্রেসিডেন্ট প্রার্থী হতে ইচ্ছুক ডোনাল্ড ট্রাম্পের একজন সমর্থক। তিনি মুসলমানদের নিয়ে কটাক্ষও করেছেন। গতকাল বৃহস্পতিবার নিউ হ্যাম্পশায়ারে সমর্থকদের নিয়ে নির্বাচনী প্রচারে ছিলেন ডোনাল্ড ট্রাম্প। এ সময় প্রশ্নোত্তর পর্বে তাঁর একজন সমর্থক এই মন্তব্য করেন। এ নিয়ে সমালোচনা হলেও ধনকুবের ডোনাল্ড ট্রাম্প তাঁর সমর্থকের এই বক্তব্যের কোনো প্রতিবাদ করেননি বা সংশোধন করে দেননি।সভা শেষে ডোনাল্ড ট্রাম্পকে এ নিয়ে প্রশ্ন করলে তিনি সাংবাদিকদের কোনো জবাব দেননি। পরে তাঁর প্রচারণা ব্যবস্থাপক বলেছেন, ডোনাল্ড ট্রাম্প ওই সমর্থকের বক্তব্য শুনতে পাননি।যুক্তরাষ্ট্রের প্রভাবশালী ব্যক্তিদের মধ্যে ডোনাল্ড ট্রাম্প সরাসরি বলে আসছিলেন, প্রেসিডেন্ট বারাক ওবামার জন্ম যুক্তরাষ্ট্রে হয়নি। তিনি প্রেসিডেন্ট ওবামার ধর্মীয় বিশ্বাস নিয়েও এর আগে প্রশ্ন তোলেন।
সিএনএন পরিচালিত সাম্প্রতিক জরিপে দেখা গেছে, যুক্তরাষ্ট্রের ২৯ শতাংশ মানুষ মনে করে প্রেসিডেন্ট ওবামা একজন মুসলমান। এর মধ্যে ৪৩ শতাংশই রিপাবলিকান দলের সমর্থক। যদিও প্রেসিডেন্ট বারাক ওবামা প্রকাশ্যে খ্রিষ্ট ধর্মে বিশ্বাসী এবং ধর্মাচার পালন করে থাকেন।
