
ভারতের মধ্যপ্রদেশে সেতু ভেঙে একটি ট্রাক নদীতে পড়ে যাওয়ার ঘটনায় কমপক্ষে ২০ জন নিহত হয়েছে। আহত ৩০ জনের বেশি। গতকাল মঙ্গলবার দিবাগত রাতে অ্যামেলিয়ার কাছে জগদাহা সেতুতে এ দুর্ঘটনা ঘটে বলে পুলিশ জানিয়েছে।
এনডিটিভি অনলাইনের খবরে জানানো হয়, ভোপাল থেকে ৫৭০ কিলোমিটার দূরে ওই এলাকা। সেখানে ছোট ট্রাকে করে সিধি নামের একটি এলাকায় বিয়েতে যাচ্ছিল যাত্রীরা। চালক নিয়ন্ত্রণ হারালে সেতুর বেড়ার সঙ্গে ধাক্কা খায় ট্রাকটি। পরে সেতুর বেড়া ভেঙে ১০০ ফুট নিচে পড়ে যায় ট্রাক। ঘটনাস্থলেই ১৫ জন মারা যায়।
খবর পেয়ে দ্রুত উদ্ধারকারী দল ও পুলিশ ঘটনাস্থলে যায়। আহত ব্যক্তিদের হাসপাতালে ভর্তি করা হয়। ওই ঘটনায় আরও বেশি মানুষ মারা যেতে পারে।
মধ্যপ্রদেশের মুখ্যমন্ত্রী শিবরাজ সিং চৌহান নিহত ব্যক্তিদের পরিবারকে দুই লাখ রুপি ও আহত ব্যক্তিদের ৫০ হাজার রুপি করে সাহায্য দেওয়ার প্রতিশ্রুতি দিয়েছেন।  গত সপ্তাহে মহারাষ্ট্রের খান্ডালায় একটি ট্রাক দুর্ঘটনায় ১৮ জন নির্মাণশ্রমিক নিহত ও অনেকেই আহত হয়েছিলেন।
