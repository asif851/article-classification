
দেশের সব কটি সশস্ত্র গোষ্ঠীর প্রতি সরকারের সঙ্গে অস্ত্রবিরতি চুক্তি করার আহ্বান জানিয়েছেন মিয়ানমারের নেত্রী অং সান সু চি। দেশটির শান রাজ্যের প্যাংলং শহরে গতকাল রোববার ইউনিয়ন ডে উদ্যাপন অনুষ্ঠানে বক্তব্য দেওয়ার সময় তিনি এ আহ্বান জানান।৭০ বছর আগে ১৯৪৭ সালে এই প্যাংলং শহরেই সু চির বাবা অং সান মিয়ানমারের একীভূতকরণের ব্যাপারে শান্তিচুক্তি করেছিলেন।গতকালের অনুষ্ঠানে সু চি দেশজুড়ে অস্ত্রবিরতির চুক্তিকে স্বাক্ষর না করা গোষ্ঠীগুলোর প্রতি শান্তিপ্রক্রিয়ায় অংশ নিতে এবং ২১ শতকে প্যাংলং সম্মেলনে যোগ দিতে আহ্বান জানান।এক বছর আগে ক্ষমতায় আসার সময় সু চি এবং তাঁর দল ন্যাশনাল লিগ ফর ডেমোক্রেসি প্রতিশ্রুতি দিয়েছিল, শান্তিই তাঁদের কাছে প্রাধান্য পাবে। কিন্তু ক্ষমতা গ্রহণের কিছুদিনের মধ্যেই রাখাইন রাজ্যে রোহিঙ্গাদের ওপর নির্যাতনের অভিযোগ ওঠে দেশটির সেনাবাহিনীর বিরুদ্ধে। বিষয়টিকে ততটা গুরুত্ব না দেওয়ার কারণে আন্তর্জাতিক অঙ্গনে তাঁর সরকারও সমালোচনার মুখে পড়ে।
