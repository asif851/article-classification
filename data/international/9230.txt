
ভারতের ত্রিপুরা রাজ্যের ১৩টি পৌরসভা, পাঁচটি নগর পঞ্চায়েত এবং ত্রিপুরার রাজধানী আগরতলা পৌর করপোরেশনের নির্বাচনে বামফ্রন্ট বিপুল বিজয় পেয়েছে।
সব মিলিয়ে ৩১০টি আসনে গত বুধবার ওই নির্বাচন অনুষ্ঠিত হয়। এতে ৮৮৬ জন প্রার্থী অংশ নেন। গতকাল শনিবার ভোট গণনার পর ফল ঘোষিত হয়।
ফলাফল অনুসারে, ৩১০ টির মধ্যে ২৯১টি আসনে জয়ী হয়েছে বামফ্রন্ট। ১৩টি আসনে কংগ্রেস, চারটিতে বিজেপি এবং দুটি আসনে স্বতন্ত্র প্রার্থীরা জয় পেয়েছেন।
এর মধ্যে ১৪৪ বছরের পুরোনো আগরতলা পৌর করপোরেশনের নির্বাচনে ৪৯ টির মধ্যে ৪৫টি আসন পেয়েছে বামফ্রন্ট। কংগ্রেস পেয়েছে চারটি আসন। বিজেপির ভাগ্যে একটি আসনও জোটেনি।
পশ্চিমবঙ্গ, কেরালা ও ত্রিপুরা বামফ্রন্টের শক্ত ঘাঁটি হিসেবে পরিচিত। কিন্তু গত বিধানসভা নির্বাচনে পশ্চিমবঙ্গ ও কেরালায় ক্ষমতা হারায় বামফ্রন্ট। কেবল জয়ী হয় ত্রিপুরায়। এখন ত্রিপুরা রাজ্যের ক্ষমতায় বামফ্রন্ট।
