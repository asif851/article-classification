
ভারতে গত আট মাসে ২৭ হাজার ৮৭৯ জন মশাবাহিত রোগ ডেঙ্গুতে আক্রান্ত হয়েছে। এর মধ্যে মারা গেছে ৬০ জন। এবার পশ্চিমবঙ্গে এ মৃত্যুর সংখ্যা সবচেয়ে বেশি। এ পর্যন্ত ৩২ জন মারা গেছে ডেঙ্গুতে আক্রান্ত হয়ে। কেন্দ্রীয় স্বাস্থ্য মন্ত্রকের অধীন ‘রাষ্ট্রীয় মশাবাহিত রোগ নিয়ন্ত্রক কর্মসূচি’ প্রকল্পের এক সমীক্ষা প্রতিবেদনে এ তথ্য প্রকাশ করা হয়েছে। 
চলতি বছরের ৩১ আগস্ট পর্যন্ত দেওয়া হিসাবে বলা হয়েছে, মৃতের সংখ্যায় এবার শীর্ষে উঠে এসেছে পশ্চিমবঙ্গের নাম। গত বছর ছিল দিল্লির নাম। প্রতিবেদনে বলা হয়েছে, রাজধানী দিল্লিতে ডেঙ্গুতে আক্রান্ত হয়েছে ৪৮৭ জন। আর মারা গেছে দুজন। কেরালায় আক্রান্ত হয়েছে ৫ হাজার ১৯২ জন। আর মারা গেছে নয়জন। ওডিশায় আক্রান্তের সংখ্যা ৫ হাজার ১৮৩। সেখানে ডেঙ্গু আক্রান্ত হয়ে মারা গেছে নয়জন। আর পশ্চিমবঙ্গে এবার ডেঙ্গুতে আক্রান্ত হয়েছে ৫ হাজার ১২৯ জন। এর মধ্যে গত ৩১ আগস্ট পর্যন্ত মারা গেছে ২২ জন। তবে গতকাল বুধবার পর্যন্ত এই মৃতের সংখ্যা বেড়ে ৩২ হয়েছে।
