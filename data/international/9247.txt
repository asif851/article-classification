
নবনির্বাচিত মার্কিন প্রেসিডেন্ট ডোনাল্ড ট্রাম্প ওয়াশিংটনে প্রেসিডেন্টের সরকারি বাসভবন হোয়াইট হাউসে না গিয়ে যদি নিউইয়র্কে নিজের প্রধান বাসভবন ট্রাম্প টাওয়ারেই থেকে যান, তবে কী পরিস্থিতি হবে? এই প্রশ্ন তুলেছেন নিউইয়র্ক শহরের মেয়র বিল ডি ব্লাসিও।৮ নভেম্বর অনুষ্ঠিত প্রেসিডেন্ট নির্বাচনে জয়ী হওয়ার পর ট্রাম্প নিউইয়র্ক শহরের ম্যানহাটন বোরোর নিজ বাসভবন ট্রাম্প টাওয়ার থেকে খুব বেশি বের হচ্ছেন না। সেখানেই নিজ পরিবার ও উপদেষ্টাদের সঙ্গে বেশির ভাগ সময় কাটাচ্ছেন তিনি।এই টাওয়ার ঘিরে একধরনের বিশৃঙ্খল পরিস্থিতি সৃষ্টির হয়েছে। একদিকে চলছে ট্রাম্পের নিরাপত্তা জোরদারে আইনশৃঙ্খলা রক্ষাকারী বাহিনীর তোড়জোড়; অন্যদিকে ট্রাম্পবিরোধী বিক্ষোভ। এ নিয়ে মেয়র ব্লাসিও সাংবাদিকদের বলছিলেন, ‘এ রকম পরিস্থিতিতে এর আগে আমরা কখনোই পড়িনি।’ প্রেসিডেন্ট ট্রাম্প ও ট্রাম্প টাওয়ারের নিরাপত্তায় কতসংখ্যক আইনশৃঙ্খলা রক্ষাকারী বাহিনীর সদস্য মোতায়েন রয়েছেন, সে বিষয়ে সুনির্দিষ্ট কোনো পরিসংখ্যান তুলে না ধরলেও মেয়র বলেন, জাতিসংঘের সাধারণ পরিষদের অধিবেশনে যোগ দেওয়া অনেক বিশ্বনেতার নিরাপত্তাব্যবস্থাতেও এত বাড়াবাড়ি হয়নি।
এ কারণে নিউইয়র্কের এই মেয়র নগরবাসীকে ওই এলাকায় এড়িয়ে গাড়ি চালানোর আহ্বান জানিয়েছেন।
প্রাসাদসম বাড়ি ট্রাম্পের : বহুল আলোচিত ট্রাম্প টাওয়ার নিয়ে সবার আগ্রহ থাকাই স্বাভাবিক। কিন্তু তা দেখার সুযোগ হয় কজনার। তবে ট্রাম্পের প্রাসাদসম এ বাড়ির অন্দরমহলের চোখধাঁধানো কিছু দৃশ্য এরই মধ্যে দেখা গেছে টেলিভিশনের পর্দায়।
টেলিভিশনের পর্দায় ফুটে ওঠা দৃশ্যে দেখা যায়, বাড়ির মেঝে মার্বেল পাথরে বাঁধানো। ঝা-চকচকে আসবাব। সেগুলো যেন স্বর্ণপাতায় মোড়া। কক্ষের ছাদে শোভা পাচ্ছে স্ফটিকের সুদৃশ্য ঝাড়বাতি। রয়েছে প্রাচীন গ্রিসের ঐতিহ্য মেশানো স্তম্ভ।
বিনোদন জগতের ওয়েবসাইট টিএমজেডের প্রতিষ্ঠাতা হার্ভে লেভিনকে গত সেপ্টেম্বরে টাওয়ারের ভেতরে বসে এক সাক্ষাৎকার দেন ট্রাম্প। এ দৃশ্য ওই সময় তোলা। সাক্ষাৎকারে ট্রাম্পকে সিনেমা বানানোর আগ্রহ প্রকাশ করতেও দেখা যায়। তুলে ধরেন খেলার প্রতি নিজের আগ্রহ ও সাফল্যের কথা। শুক্রবার সাক্ষাৎকারটি ফক্স নিউজে প্রচার করা হয়েছে।
