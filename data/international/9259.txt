
পর্বতারোহীরা পৃথিবীর সর্বোচ্চ পর্বতশৃঙ্গ এভারেস্টে ওঠার জন্য বর্তমানে যে পথ ব্যবহার করছেন, সেটি পরিবর্তন করা হচ্ছে। তুষারধসের ঝুঁকি বাড়ার কারণে আগামী মাসেই পথটি পরিবর্তন করার সিদ্ধান্ত নিয়েছে নেপালের কর্তৃপক্ষ। খবর বিবিসির।২০১৪ সালে বর্তমানে ব্যবহৃত পথে চূড়ায় উঠতে গিয়ে দুর্ঘটনায় ১৬ জন পর্বতারোহীর মৃত্যু হয়। এভারেস্ট অভিযানের ইতিহাসে এক বছরে সবচেয়ে বেশি প্রাণহানির ঘটনা সেটাই। ১৯৯০-এর দশক থেকে পর্বতারোহীরা বর্তমান পথটি ব্যবহার করে আসছেন।এ বছর পর্বতারোহীরা খুম্বু আইসফলের বাঁ পাশের বর্তমান পথটির পরিবর্তে বেজ ক্যাম্পের আরও কাছে এভারেস্টের কেন্দ্রীয় পথটি ব্যবহার করবেন।গত বছর প্রাণঘাতী তুষারপাতের কারণে অভিযানে সহায়তাকারী স্থানীয় শেরপারা আরও বেশি পারিশ্রমিক ও অন্যান্য সুবিধা দেওয়ার দাবিতে পর্বতারোহণ বর্জন করেন। তাঁদের প্রতিবাদের মুখে এভারেস্ট অভিযান বন্ধ হয়ে যায়। এ পরিপ্রেক্ষিতে নেপাল সরকার আসন্ন বসন্তের পর্বতারোহণ মৌসুমের শুরুতেই নিরাপত্তার উন্নয়নে এ পদক্ষেপ নিল।
