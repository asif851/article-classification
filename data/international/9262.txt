
যুক্তরাজ্যের লন্ডনের কেনসিংটন এলাকায় পুড়ে যাওয়া ২৪তলা ভবনের একটি কক্ষেই মিলেছে ৪২ জনের মৃতদেহ। সোমবার ডেইলি মেইলে প্রকাশিত এক প্রতিবেদনে এমন দাবি করা হয়। আগুন থেকে বাঁচতে তাঁরা ওই কক্ষে জড়ো হয়েছিলেন বলে ধারণা করা হচ্ছে।
প্রতিবেদনে বলা হয়, দমকল বাহিনীতে কাজ করেন, এমন এক বন্ধুর কাছ থেকে বিষয়টি জানতে পেরেছেন স্থানীয় এক ব্যক্তি। স্বজন হারানো অন্য এক ভুক্তভোগীও একই দাবি করেন। তবে পুলিশ বা দমকল বাহিনী এ তথ্যের সত্যতা নিশ্চিত করেনি, আবার প্রত্যাখ্যানও করেনি।
পুলিশের পক্ষ থেকে আগুনে মোট ৭৯ জন নিহত হয়ে থাকতে পারে বলে দাবি করা হলেও বাসিন্দা ও প্রতিবেশীদের দাবি, এ সংখ্যা অনেক বেশি হবে।
১৩ জুন মধ্যরাতে গ্রেনফেল টাওয়ারে অগ্নিকাণ্ডের ঘটনা ঘটে।
এ অগ্নিকাণ্ডের ঘটনা নিয়ে সোমবার বিবিসির অনুসন্ধানী অনুষ্ঠান ‘প্যানোরামা’য় বলা হয়, বহুতল ভবনে অগ্নিঝুঁকির বিষয়টি অন্তত চারজন মন্ত্রী জানতেন। কিন্তু তাঁরা কোনো ব্যবস্থাই নেননি। ২০০৯ সালে দক্ষিণ লন্ডনের ‘লাকানান হাউস’–এ অগ্নিকাণ্ডের পর ‘অগ্নিনিরাপত্তা–বিষয়ক সংসদীয়’ অন্তত এক ডজন চিঠি দিয়ে এই বহুতল ভবনে অগ্নিঝুঁকির কথা জানিয়েছেন। বিশেষজ্ঞরাও বহুবার সতর্ক করেছেন। কিন্তু সরকার কোনো পদক্ষেপ নেয়নি।
এ অনুষ্ঠানে আরও দাবি করা হয়, গ্রেনফেল টাওয়ারে একটি ব্রিজ বিস্ফোরণ থেকে আগুন লেগেছিল। দমকল বাহিনী তা নিভিয়ে ফেলে এবং নিরাপদ মনে করে বের হয়ে যায়। কিন্তু তারা বের হয়ে যাওয়ার পর বাইরে থেকে দেখা যায় যে ভবনটি জ্বলছে এবং দ্রুত তা ছড়িয়ে পড়ল। এ তথ্য ভবনে নিম্নমানের বহিরাবরণ (ক্লেডিং) ব্যবহারের বিষয়টিকে আরও বেশি প্রশ্নবিদ্ধ করল।
