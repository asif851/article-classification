
পশ্চিমবঙ্গের কোচবিহার জেলার সাবেক ছিটমহলের উন্নয়নের জন্য কেন্দ্রীয় সরকারের দেওয়া অর্থ সঠিকভাবে ব্যয় না করার প্রতিবাদে আজ বিজেপি ও তৃণমূল কংগ্রেস দলের স্থানীয় কর্মীদের মধ্যে সংঘর্ষ হয়েছে। 
জেলার দিনহাটায় সাবেক ছিটমহলবাসীরা আন্দোলন শুরু করলে আজ দিনহাটা বিজেপি অফিসে হামলা চালান শাসক তৃণমূল কংগ্রেসের সমর্থকেরা। একপর্যায়ে তাঁরা দিনহাটা অফিস ভাঙচুর করেন। এ ঘটনার পর দিনহাটায় নিজের বাড়িতে ফেরার পথে ছিটমহল আন্দোলনের সাবেক নেতা দীপ্তিমান সেনগুপ্তকে লক্ষ্য করে তৃণমূলের নামধারী কর্মী-সমর্থকেরা হামলা চালালে তিনি জখম হন। তাঁকে প্রথমে দিনহাটা হাসপাতাল এবং পরে কোচবিহারের হাসপাতালে পাঠানো হয়। আজ বিকেলে দীপ্তিমান সেনগুপ্তের সঙ্গে যোগাযোগ করা হলে তিনি টেলিফোনে হাসপাতাল থেকে প্রথম আলোকে জানান, স্থানীয় তৃণমূল বিধায়কের নির্দেশে তাঁর ওপর আক্রমণ চালান তৃণমূলের নেতা-কর্মী ও সমর্থকেরা। হুগলিতে জমি নিয়ে সংঘর্ষ: আজ রেলপথ নির্মাণের জন্য জমি অধিগ্রহণের প্রতিবাদে আন্দোলনে নামে হুগলির গোঘাটের ভাবাদিঘি এলাকার গ্রামবাসী। তারা রেল নির্মাণকাজে বাধা দেয়। তাদের অভিযোগ, জোর করে তাদের জমি অধিগ্রহণ করা হয়েছে। এতে গ্রামবাসীর সঙ্গে আজ একপর্যায়ে সংঘর্ষ বাধে তৃণমূল নেতা-কর্মীদের। গ্রামবাসীর সঙ্গে ধস্তাধস্তি শুরু হয় পুলিশের। গ্রামবাসীরা ‌ক্ষিপ্ত হয়ে ভাঙচুর চালায় তৃণমূল কার্যালয়ে। এই সংঘর্ষে চারটি মোটরসাইকেল ভাঙচুর হয়। একটিতে অগ্নিসংযোগও করা হয়। এ সময় ক্ষুব্ধ গ্রামবাসী ভাঙচুর চালায় স্থানীয় তৃণমূল অফিসে। একপর্যায়ে আগুনও লাগায় তারা। পুলিশ পরিস্থিতি নিয়ন্ত্রণের চেষ্টা চালাচ্ছে।
