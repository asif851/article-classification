
পাকিস্তানের লাহোরে মঞ্চ অভিনেত্রী কিসমত বেগকে গুলি করেছে আততায়ীরা। বর্তমানে তাঁর অবস্থা আশঙ্কাজনক। তাঁকে অস্ত্রোপচার কক্ষে নিয়ে যাওয়া হয়েছে। আজ বৃহস্পতিবার পুলিশ ডন নিউজকে এ তথ্য জানায়।
দ্য এক্সপ্রেস ট্রিবিউনের খবরে বলা হয়, ওই অভিনেত্রী তাঁর দেহরক্ষীকে নিয়ে গাড়িতে করে লাহোরে ঘুরতে বেরিয়েছিলেন। এ সময় পালকি হলের কাছে হারবানস পুরা এলাকায় মোটরসাইকেলে করে এসে দুই অজ্ঞাত বন্দুকধারী তাঁদের গুলি করে।
কিসমতের অবস্থা গুরুতর হলেও তাঁর সঙ্গীর অবস্থা স্থিতিশীল।
প্রাথমিক তথ্যে জানা যায়, কিসমত বেগের গায়ে চারটি ও তাঁর সঙ্গে থাকা দেহরক্ষীর গায়ে একটি গুলি লাগে। কিসমতকে তাৎক্ষণিক লাহোরের সার্ভিসেস হাসপাতালে ভর্তি করা হয়েছে। পুলিশ ঘটনাস্থলে গিয়ে তদন্ত শুরু করেছে।
এর আগে হাসান খান নামের আরেক মঞ্চ অভিনেতা নির্যাতনের শিকার হন। এরপর হাসপাতালে দুই দিন পর মারা যান।
গত সেপ্টেম্বরে স্থানীয় টেলিভিশন চ্যানেল আবতাক-এর ‘খুফিয়া’ অনুষ্ঠানের উপস্থাপক সানা ফয়সাল তাঁর এক ভক্তের দ্বারা বিষক্রিয়ায় আক্রান্ত হয়েছিলেন। করাচিতে ওই ভক্ত তাঁর সঙ্গে সেলফি তুলতে ও অটোগ্রাফ নিতে চেয়েছিলেন। এক ফাঁকে তাঁকে আইসক্রিম খেতে দিয়েছিল ওই ভক্ত। এরপর হাসপাতালে যেতে হয়েছিল ফয়সালকে।
