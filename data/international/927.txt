
শখ করে গলার নিচে বড়সড় লাল গোলাপের ট্যাটু আঁকিয়েছিলেন থাইল্যান্ডের তরুণ শিক্ষার্থী পাসুদা রিও। চুলকাতে থাকায় ও অস্বস্তি হওয়ায় সেটি তুলে ফেলার সিদ্ধান্ত নেন রিও। আর এতেই ঘটে বিপত্তি।
ট্যাটু তোলার কাজে নিয়োজিত ব্যক্তিরা রিওকে বলেছিলেন, ব্যথা লাগবে না। কিন্তু তোলার সময় ট্যাটুর সঙ্গে রিওর ত্বকের একটি অংশও উঠে আসে। আর ক্ষতস্থানে গোলাপি রঙের দাগ পড়ে যায়।
রিও রিজুভি পদ্ধতিতে ট্যাটু তোলার সিদ্ধান্ত নিয়েছিলেন। এতে অস্ত্রোপচার ছাড়াই ট্যাটু তোলা যায়। লেজার চিকিৎসার বিকল্প হিসেবে তুলনামূলক নিরাপদ পদ্ধতি মনে করা হয় এটিকে। খরচও কম পড়ে।
থাইল্যান্ডে যুক্তরাষ্ট্রভিত্তিক প্রতিষ্ঠানটির বিতরণকারী প্রতিষ্ঠান ইরেজের মুখপাত্র হাফপোস্টকে জানান, রিও খুবই ভয়ংকর পরিস্থিতিতে রয়েছেন। থাইল্যান্ডে বিতরণ হওয়া ওই পণ্যের মান যাচাই করা হচ্ছে।
রিও তাঁর ট্যাটু তোলার এই ভয়ংকর অভিজ্ঞতা সামাজিক যোগাযোগের মাধ্যমে শেয়ার করেছেন ছবিসহ। এই ছবির ক্যাপশন দিয়েছেন ‘সুন্দর ব্যথা’। এই পদ্ধতিতে ট্যাটু না তোলার পরামর্শ দিয়েছেন তিনি। 
