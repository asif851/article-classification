
ভারতের বিহার রাজ্যের সাবেক মুখ্যমন্ত্রী নীতিশ কুমার এবং তাঁর একসময়ের সহযোগী বর্তমান মুখ্যমন্ত্রী জিতনরাম মাঁজির মধ্যে দ্বন্দ্ব প্রকট হয়ে উঠেছে। রাজ্যের ক্ষমতাসীন জনতা দল (ইউ) তাদের সংসদীয় নেতা নির্বাচন করেছে নীতিশ কুমারকে। রাজ্যে ক্ষমতার দৌড়ে হেরে মাঁজি গতকাল শনিবার দিল্লিতে ছুটে যান প্রধানমন্ত্রী মোদিসহ বিজেপি নেতৃত্বের সঙ্গে দেখা করতে। খবর হিন্দুস্তান টাইমস ও দ্য হিন্দুর।জনতা দল (ইউ) শনিবার এক বৈঠকে নীতিশ কুমারকে সংসদীয় দলের নেতা নির্বাচন করে। বিধানসভা ভেঙে দিতে মাঁজির আহ্বান প্রত্যাখ্যাত হয় রাজ্যপালের কাছে। গতকাল রোববার সন্ধ্যায় তাঁর প্রধানমন্ত্রী নরেন্দ্র মোদির সঙ্গে বৈঠক করার কথা ছিল।গত বছরের মে মাসে লোকসভা নির্বাচনে খারাপ ফলাফলের পর নীতিশ কুমার বিহারের মুখ্যমন্ত্রীর পদ থেকে সরে দাঁড়ান। ওই পদে দলের দলিত নেতা জিতনরাম মাজিঁকে বসানো হয়। মাঁজির নানা সিদ্ধান্ত নীতিশের সঙ্গে তাঁর দূরত্ব বাড়িয়ে দেয়। সর্বশেষ মাঁজি নীতিশ অনুসারী দুই মন্ত্রীকে সরিয়ে দেন। গত শনিবার মাঁজি মন্ত্রিপরিষদ ভেঙে দেওয়ার পক্ষে মত দেন। মন্ত্রিসভা বৈঠকেই এর প্রতিবাদ হয়।নীতিশের নেতৃত্বে সংসদীয় দলের বৈঠককে অসাংবিধানিক বলে আখ্যা দিয়েছেন মাঁজি। নীতিশের নেতৃত্বে আস্থা প্রকাশ করে সংসদীয় দলের বৈঠকে ১১১ জন বিধায়কের মধ্যে ৯৭ জনই উপস্থিত ছিলেন।নীতিশ অনুসারীরা বেশ আগে থেকেই অভিযোগ করে আসছিলেন, মাঁজি বিজেপির দিকে ঝুঁকে পড়ছেন।
