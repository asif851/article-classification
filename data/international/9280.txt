
সুন্দরবনে বাঘের জন্য নববর্ষের উপহার হিসেবে পশ্চিমবঙ্গের পারমাদানের বিভূতিভূষণ অভয়ারণ্য থেকে ৫০টি হরিণ অবমুক্ত করছে বন দপ্তর। শীত মৌসুমে ট্রলারে করে পশ্চিমবঙ্গের সুন্দরবন অঞ্চলে এ হরিণগুলো ছাড়া হবে।
বন দপ্তর সূত্র বলছে, পশ্চিমবঙ্গের উত্তর ২৪ পরগনা জেলার বাগদা থানার বিভূতিভূষণ অভয়ারণ্যে আয়তনের তুলনায় চিত্রা বা চিতল হরিণ বেশি রয়েছে। এখান থেকে ৫০টি হরিণ পাঠানো হচ্ছে সুন্দরবনে। এ অভয়ারণ্যে প্রতিবছর ৫০-৬০টি হরিণের জন্ম হয়; যা আয়তনের তুলনায় বেশি থাকা। এতে হরিণের স্বাভাবিকভাবে বেড়ে ওঠায় সমস্যা দেখা দিচ্ছে। তাই ৫০টি হরিণকে সুন্দরবনে পাঠানোর সিদ্ধান্ত নেওয়া হয়েছে। এর আগে এ অভয়ারণ্য থেকে ১০০টি হরিণ উত্তরবঙ্গ মহানন্দা ওয়াইল্ড লাইফ স্যাংচুয়ারিতে পাঠানো হয়।
পশ্চিমবঙ্গের মুখ্য বন কর্মকর্তা রবিকান্ত সিনহা বলেছেন, সুন্দরবনের ইকোসিস্টেম বজায় রাখা এবং পর্যটকদের আকর্ষণের জন্য হরিণ পাঠানো হচ্ছে।
