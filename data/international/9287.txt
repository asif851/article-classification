
বিজেপির সর্বভারতীয় সভাপতি অমিত শাহর দেওয়া চ্যালেঞ্জ গ্রহণ করেছেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। বিজেপির হুমকিতে ভীত নন বলে জানিয়েছেন তিনি। একই সঙ্গে দিল্লি দখলের হুংকার দিয়েছেন।
তিন দিনের পশ্চিমবঙ্গ সফরের সময় অমিত শাহর বক্তব্যের পাল্টা জবাবে মমতা এসব কথা বলেন। আজ শুক্রবার এনডিটিভি অনলাইনের প্রতিবেদনে এই তথ্য জানানো হয়।
পশ্চিমবঙ্গ সফরের শেষ দিন গতকাল বৃহস্পতিবার কলকাতার উপকণ্ঠে এক জনসভায় অমিত শাহ বলেন, পশ্চিমবঙ্গে পরিবর্তন আসবে। রাজ্যে আগামীর সরকার হবে বিজেপির। নরেন্দ্র মোদির নেতৃত্বে বাংলায় বিজেপির জয় হবে।
অমিত শাহ তাঁর বক্তব্যে তৃণমূল কংগ্রেস ও মমতাকে আক্রমণ করেন।
অমিত শাহর পশ্চিমবঙ্গ সফরকে ‘বাংলা দখলের ঘুঁটি সাজানো’র সফর হিসেবে বর্ণনা করা হচ্ছে।
পশ্চিমবঙ্গ সফরকালে অমিত শাহ রাজ্য বিজেপিকে একটি গুরুদায়িত্ব দিয়েছেন। আর তা হলো, ২০১৯ সালের মধ্যে ক্ষমতাসীন তৃণমূল কংগ্রেসকে উৎখাত করা।
অমিত শাহর বক্তব্য ও তৎপরতার জবাবে মমতা বলেছেন, ‘আমি চ্যালেঞ্জ গ্রহণ করলাম। আমরা দিল্লি দখল করব।’
