
দ্বিতীয় বিশ্বযুদ্ধের পরবর্তী মার্কিন প্রেসিডেন্টদের মধ্যে ‘নিকৃষ্টতম’ হিসেবে বারাক ওবামার নাম উঠে এসেছে এক জরিপের ফলাফলে। যুক্তরাষ্ট্রের কুইনিপিয়াগ বিশ্ববিদ্যালয় পরিচালিত দেশব্যাপী এই স্বাধীন জরিপের ফলাফল গতকাল বুধবার প্রকাশ করা হয়।পিটিআইয়ের খবরে জানানো হয়, জরিপে অর্থনীতি, বৈদেশিক নীতি, সন্ত্রাসবাদ, স্বাস্থ্যসেবা ও পরিবেশের মতো গুরুত্বপূর্ণ বিষয়গুলো দেখভালের ক্ষেত্রে ওবামার কর্মকাণ্ডে নেতিবাচক মত দিয়েছেন মার্কিন নাগরিকেরা।৩৩ শতাংশ মার্কিনি মত দিয়েছেন, দ্বিতীয় বিশ্বযুদ্ধের পর যুক্তরাষ্ট্রের সবচেয়ে নিকৃষ্টতম প্রেসিডেন্ট ওবামা। অন্যদিকে ২৮ শতাংশ বলেছেন, ওবামার পূর্বসূরি জর্জ ডব্লিউ বুশের নাম।জরিপের ফল অনুযায়ী, দ্বিতীয় বিশ্বযুদ্ধ-পরবর্তী সবচেয়ে সেরা মার্কিন প্রেসিডেন্ট রোনাল্ড রিগ্যান। তাঁকে ভোট দিয়েছেন ৩৫ শতাংশ মার্কিনি। অন্যদিকে ১৮ শতাংশ মার্কিনি বিল ক্লিনটনকে, ১৫ শতাংশ জন এফ কেনেডিকে ও ৮ শতাংশ বারাক ওবামাকে সেরা প্রেসিডেন্ট হিসেবে উল্লেখ করেছেন।জরিপে ৩৪ শতাংশ মার্কিনি মত দেন, ডেমোক্রেটিক দলের সেরা প্রেসিডেন্ট বিল ক্লিনটন। অন্যদিকে ১৮ শতাংশ ভোটার এ ক্ষেত্রে ভোট দিয়েছেন কেনেডি ও ওবামাকে।২০১২ সালে দ্বিতীয় মেয়াদে প্রেসিডেন্ট হন ওবামা।  তবে ৪৫ শতাংশ মার্কিনি এখন বলছেন, ওই নির্বাচনে রিপাবলিকান প্রার্থী মিট রমনি প্রেসিডেন্ট হলে যুক্তরাষ্ট্র ভালো অবস্থানে থাকত। ৩৮ শতাংশ বলছেন, তখন রমনি প্রেসিডেন্ট হলে যুক্তরাষ্ট্র সবচেয়ে দুরবস্থার মধ্যে পড়ত।
কুইনিপিয়াগ বিশ্ববিদ্যালয় জাতীয় জরিপের সহকারী পরিচালক টিম ম্যালয় এক বিবৃতিতে বলেন, যুক্তরাষ্ট্রের গত ৬৯ বছরের ইতিহাস ও ১২ জন প্রেসিডেন্টের মেয়াদকালের মধ্যে জনপ্রিয়তায় জর্জ ডব্লিউ বুশের সঙ্গে একদম তলায় অবস্থান করছেন বারাক ওবামা। 
 
