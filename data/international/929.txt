
কীটনাশক সেবন করে আত্মহত্যার চেষ্টা করেছিলেন। হাসপাতালে নেওয়ার পর চিকিৎসকেরাও তাঁকে মৃত ঘোষণা করেন। ময়নাতদন্তের জন্য হাসপাতালের মর্গে পাঠানো হয় তাঁর লাশ। তবে মর্গে জেগে উঠে তিনি ভড়কে দিয়েছেন সবাইকে। ঘটনাটি ঘটেছে কেনিয়ায়।পল মুতোরা নামের ওই ব্যক্তি কীটনাশক সেবন করে আত্মহত্যার চেষ্টা করেন। গত বুধবার রাতে হাসপাতাল কর্তৃপক্ষ তাঁকে মৃত ঘোষণা করে। লাশ পাঠানো হয় মর্গে।রাজধানী নাইরোবি থেকে ৯০ কিলোমিটার উত্তর-পশ্চিমে নাইভাশা সদর হাসপাতালে এ ঘটনা ঘটে। মুতোরা বর্তমানে ওই হাসপাতালেই চিকিৎসা নিচ্ছেন। চিকিৎসকেরা বলেন, মুতোরার চিকিৎসায় যে ওষুধ দেওয়া হয়েছিল, তাতে তাঁর হূৎস্পন্দন খুবই ধীর হয়ে যায়। এ কারণেই তাঁকে মৃত ভাবা হয়েছিল।মৃত ঘোষণার পর মুতোরাকে একনজর দেখতে পরদিন সকালে হাসপাতালে ছুটে যান তাঁর বাবাসহ অন্য স্বজনেরা। সেখান থেকে ফিরে তাঁরা শেষকৃত্যের আয়োজনেও নেমে পড়েন। কিন্তু বিকেলে খবর আসে, মুতোরা মরেননি, তিনি বেঁচে আছেন।একজন জীবিত মানুষকে মৃত ঘোষণা করে মর্গে পাঠানোর ঘটনায় কর্তৃপক্ষ তদন্ত শুরু করেছে। হাসপাতালের প্রধান দায়িত্বপ্রাপ্ত কর্মকর্তা যোসেফ এমবুরু বলেন, এ ঘটনায় চিকিৎসকেরা হয়তো দ্বিধাদ্বন্দ্বে পড়েছেন ঠিকই, কিন্তু কাটাছেঁড়ার হাত থেকে ভুক্তভোগী বেঁচে গেছেন।আর যাঁকে নিয়ে এত কাণ্ড, সেই মুতোরা বললেন, ‘গোড়া থেকেই আমার ভুল হয়ে যাচ্ছে। আমি বাবার কাছে ক্ষমা চাইছি।’ বিবিসি।
