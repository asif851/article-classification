
তুরস্কের ইস্তাম্বুলের গেজি পার্কে আন্দোলনকারীরা বিক্ষোভ চালিয়ে যাওয়ার ঘোষণা দিয়েছেন। প্রধানমন্ত্রী রিসেপ তাইয়েপ এরদোয়ান পার্ক ধ্বংস করে বিপণিকেন্দ্র নির্মাণের পরিকল্পনা স্থগিত করার পরও পার্ক ছাড়া হবে না বলে জানিয়ে দিয়েছেন তাঁরা।
গতকাল শনিবারও গেজি পার্কে কয়েক শ মানুষ বিক্ষোভ করেন। তাঁরা জানান, আটক বিক্ষোভকারীদের মুক্তিসহ অন্যান্য দাবি পূরণে সরকার ব্যর্থ হওয়ায় আন্দোলন অব্যাহত থাকবে।
গত বৃহস্পতিবার প্রধানমন্ত্রী এরদোয়ান বিক্ষোভকারীদের সঙ্গে এক বৈঠকে পার্ক ধ্বংস করে বিপণিকেন্দ্র নির্মাণের প্রকল্প আদালতের চূড়ান্ত নির্দেশ আসার আগ পর্যন্ত স্থগিত রাখার ঘোষণা দেন।
আন্দোলনের নেতৃত্বে থাকা তাকসিম সলিডারিটি গ্রুপের একজন মুখপাত্র বলেন, ‘বিক্ষোভ শুরুর পর থেকেই সরকার আমাদের ন্যায্য দাবি-দাওয়া উপেক্ষা করে উসকানি দিয়েছে।...আমরা পার্কের সুরক্ষার জন্য সেখানে বিক্ষোভ চালিয়ে যাব।’
ক্ষমতাসীন একে পার্টি শনিবার আঙ্কারায় ও রোববার ইস্তাম্বুলে সমাবেশ করার পরিকল্পনা করে। পর্যবেক্ষকেরা মনে করছেন, শক্তি প্রদর্শনের জন্যই দলটি এই সমাবেশের উদ্যোগ নিয়েছে। রয়টার্স।
