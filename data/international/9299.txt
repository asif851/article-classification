
ভারতের উত্তর প্রদেশের বৃন্দাবনে গত শনিবার ঘটল এক অদ্ভুত ঘটনা। ঝর ঝর বৃষ্টি ঝরল বটে, তবে তা পানি নয়। কড়কড়ে সব কাগুজে নোট। তা আবার ভারতীয় মুদ্রায় ৫০০ রুপির নোট। আকাশ থেকে শত শত নোট এসে ছড়িয়ে পড়ল। নোটগুলো হুড়োহুড়ি করে কুড়িয়ে নিল আশপাশের মানুষ।
গতকাল রোববার টাইমস অব ইন্ডিয়ার খবরে জানানো হয়, মুম্বাই থেকে বৃন্দাবনের বঙ্কু বিহারি মন্দির দর্শনে এসেছিলেন ৫০ বছর বয়সী ভক্ত হেমবাতি শঙ্কর। তাঁর ব্যাগে ছিল দেড় লাখ রুপি। সব ৫০০ রুপির নোট। মন্দির দর্শনের সময় এক বানর তাঁর কাছ থেকে ব্যাগটি ছোঁ মেরে নিয়ে পালিয়ে যায়। এ ঘটনায় হেমবাতি হতবাক। স্বামী ও দুই মেয়েকে নিয়ে আগ্রা, মথুরা ও বৃন্দাবন ভ্রমণের ইচ্ছা তাঁর।৫০০ রুপির নোটের ওই বৃষ্টির বর্ণনা দিয়ে ঘটনাস্থলে উপস্থিত উমা কৃষ্ণা বলেন, মন্দিরের বাইরে যেখানে বসে স্বামীহারা মহিলাটি ভিক্ষা করেন, এর পাশে বানরটি বৃষ্টির মতো নোট ছড়াতে থাকে। আশপাশের লোকজন তখন সেগুলো সংগ্রহ করে।
বৃন্দাবনের পুলিশ ইন্সপেক্টর সঞ্জয় জয়স্বল ঘটনাটি জানেন বলে জানান।
সম্প্রতি বৃন্দাবনে বানরের উৎপাত অনেক বেড়েছে। তারা প্রায়ই দর্শনার্থীদের ব্যাগ, ক্যামেরা, সানগ্লাসসহ মূল্যবান জিনিস ছিনিয়ে নেয়।
