
ফ্রান্সের রাজধানী প্যারিসে সাপ্তাহিক পত্রিকা কার্যালয়ে বন্দুকধারীদের হামলার ঘটনার পরের দিন আজ বৃহস্পতিবার এক বন্দুকধারীর গুলিতে নিহত হয়েছেন পুলিশের এক নারী কর্মকর্তা। গুরুতর আহত হয়েছেন আরেকজন। প্যারিসের দক্ষিণে শহরতলি মঁরুজ এলাকায় এ ঘটনা ঘটে। তবে বন্দুকধারী পালিয়ে গেছে। আজ বিবিসির এক খবরে এ তথ্য জানানো হয়।
এই হত্যাকাণ্ডের সঙ্গে গতকালের শার্লি হেবদো নামের সাপ্তাহিক পত্রিকা কার্যালয়ে হামলার ঘটনার সম্পর্ক রয়েছে কি না, তা পরিষ্কার নয়। গতকালের ওই হামলায় অংশ নেওয়া তিনজনের মধ্যে সন্দেহভাজন কনিষ্ঠ হামলাকারী পুলিশের কাছে আত্মসমর্পণ করেছেন। বাকি সন্দেহভাজন দুই ভাই সাঈদ কুয়াচি (৩৪) ও শরিফ কুয়াচিকে (৩২) খুঁজছে পুলিশ। তাঁদের ছবিও প্রকাশ করা হয়েছে। তাঁদের ধরতে গিয়ে এখন পর্যন্ত পুলিশ সাতজনকে গ্রেপ্তার করেছে।
শার্লি হেবদো পত্রিকার কার্যালয়ে গতকাল বুধবার কালাশনিকভ রাইফেল ও রকেট লাঞ্চার নিয়ে তিন ব্যক্তি হামলা চালান। এতে পত্রিকাটির প্রধান সম্পাদক, তিন ব্যঙ্গচিত্রশিল্পী ও দুই পুলিশ সদস্যসহ ১২ জন নিহত হয়েছেন। আহত হয়েছেন আরও ১০ জন। এ ঘটনায় ফ্রান্সে জাতীয় শোক ঘোষণা করা হয়েছে। আজ স্থানীয় সময় বেলা ১১ টায় (বাংলাদেশ সময় বিকেল পাঁচটা) পুরো দেশে এক মিনিট নীরবতা পালন করা হবে এবং প্যারিসে নটর ডেম ক্যাথেড্রালে ঘণ্টা বাজানো হবে।
