
একই সিরিঞ্জ ব্যবহার করে রোগীদের চিকিৎসা করার অভিযোগ উঠেছে ভুয়া এক চিকিৎসকের বিরুদ্ধে। এতে অন্তত ৪০ জনের শরীরে এইচআইভি সংক্রমিত হয়েছে। এ ঘটনা ঘটেছে ভারতের উত্তর প্রদেশে। স্থানীয় গণমাধ্যমের খবরে গতকাল মঙ্গলবার উঠে এসেছে এ তথ্য।সংবাদভিত্তিক চ্যানেল টাইমস নাউয়ের খবরে বলা হয়, উত্তর প্রদেশের উন্নাউ জেলার বাংগারমাউ শহরে গত বছরের নভেম্বর মাসে একটি বেসরকারি সংস্থা (এনজিও) চিকিৎসা শিবির চালিয়েছিল। ওই শিবিরে যাদের চিকিৎসাসেবা দেওয়া হয়েছিল, তাদের মধ্যে শিশুসহ ৪০ জনের শরীরে এইচআইভি শনাক্ত হয়েছে।যিনি চিকিৎসা দিয়েছিলেন, তাঁর নাম রাজেন্দ্র যাদব। তাঁর কোনো সনদ নেই। ঘটনাটি জানাজানি হওয়ার পর পুলিশ অভিযান শুরু করে। এরপর থেকে ওই ভুয়া চিকিৎসক পলাতক।স্থানীয় কাউন্সিলর সুনীল বাংগারমাউ বলেন, ৪০০ জনকে পরীক্ষা করে ৪০ জনের শরীরে এইচআইভি পাওয়া গেছে। তিনি আশঙ্কা প্রকাশ করে বলেন, আরও পরীক্ষা-নিরীক্ষা করলে কমপক্ষে ৫০০ মানুষের মধ্যে এইচআইভি শনাক্ত হতে পারে।কাউন্সিলর বলেন, তিনি জেনেছেন যে এইচআইভি শনাক্ত হওয়া ওই রোগীরা এলাকার একই ‘হাতুড়ে চিকিৎসকের’ কাছে গিয়েছিলেন। উদ্ভূত পরিস্থিতিতে উত্তর প্রদেশের ভুয়া চিকিৎসকদের বিরুদ্ধে ব্যবস্থা নেওয়ার কথা জানিয়েছেন রাজ্যের স্বাস্থ্যমন্ত্রী সিদ্ধার্থ নাথ সিং। তিনি বলেন, ‘বিষয়টি নিয়ে তদন্ত শুরু হয়েছে। অপরাধী (সংশ্লিষ্ট ভুয়া চিকিৎসক) এবং লাইসেন্স ছাড়া চিকিৎসকদের বিরুদ্ধে ব্যবস্থা নেওয়া হবে।’
