
স্পেনে গত রোববার অনুষ্ঠিত স্থানীয় নির্বাচনে ব্যয় সংকোচননীতি-বিরোধী আন্দোলনকারীদের শক্তির কাছে বার্সেলোনায় শোচনীয় পরাজয় হয়েছে ক্ষমতাসীন দলের। এ ছাড়া মাদ্রিদে ক্ষমতাসীন রক্ষণশীল দলের অবস্থাও টালমাটাল। খবর এএফপির।দুটি নতুন রাজনৈতিক গোষ্ঠী বার্সেলোনা এন কোমু এবং আহোরা মাদ্রিদ আনুষ্ঠানিকভাবে মাত্র কয়েক মাস আগে যাত্রা শুরু করে। কিন্তু এ সময়ের মধ্যেই স্পেনের দুটি বড় দলের ভিত কাঁপিয়ে দিতে সক্ষম হয়েছে। দেশটিতে কয়েক বছর ধরে চলা অর্থনৈতিক সংকট, দুর্নীতি ও বেকারত্বের প্রেক্ষাপটে ওই নতুন গোষ্ঠীর উদ্ভব হয়। তারা রাজপথে সরকারবিরোধী ব্যাপক আন্দোলন করে। বার্সেলোনা এন কোমু নিকটতম প্রতিদ্বন্দ্বীর চেয়ে মাত্র একটি আসন বেশি পেয়েছে। ক্ষমতাসীন পপুলার পার্টি (পিপি) ১৩টি আঞ্চলিক সরকারের মধ্যে ১২টিতে জয়লাভ করেছে। কিন্তু একক সংখ্যাগরিষ্ঠতা হারিয়েছে তারা। নতুন গোষ্ঠী দুটির হাজারো সমর্থক মাদ্রিদ ও বার্সেলোনার বিভিন্ন রাস্তায় সমাবেশ করে। ‘হ্যাঁ, আমরাও পারি’ বলে স্লোগান দেয়। আহোরা মাদ্রিদের নেতা অবসরপ্রাপ্ত বিচারপতি ম্যানুয়েলা কারমেনা দ্বিতীয় স্থান লাভ করেন। শীর্ষ স্থানে আছে ক্ষমতাসীন পপুলার পার্টি (পিপি)। তা সত্ত্বেও তৃতীয় স্থানে থাকা বিরোধী সমাজতন্ত্রী শক্তির সঙ্গে জোট গঠন করলে আহোরা মাদ্রিদ নগরের শাসনভার নিতে পারবে।
