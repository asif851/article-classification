
যুক্তরাজ্যের লন্ডনে পাতালরেলে বিস্ফোরণের ঘটনায় উন্নত বিস্ফোরক ডিভাইস (ইম্প্রোভাইজড এক্সপ্লোসিভ) ব্যবহৃত হয়েছে। আজ শুক্রবার লন্ডনের দক্ষিণ পশ্চিমে ফুলহাম এলাকায় পারসনস গ্রিন স্টেশনে এ বিস্ফোরণের ঘটনা ঘটে। এতে ১৮ জন আহত হয়েছে বলে জানিয়েছে পুলিশ।
পুলিশের কাউন্টার টেররিজম প্রধান মার্ক রাউলি বলেন, সকাল ৮টা ২০ মিনিটে পারসন গ্রিন স্টেশনে পাতালরেলে বিস্ফোরণ ঘটে। আমরা ধারণা করছি, উন্নত বিস্ফোরক ডিভাইস বিস্ফোরণ ঘটানো হয়েছে।
মেট্রোপলিটন পুলিশ একে ‘সন্ত্রাসী হামলা’ বলছে। এ নিয়ে লন্ডনে চতুর্থ সন্ত্রাসী হামলার ঘটনা ঘটল। এতে উন্নত বিস্ফোরক ডিভাইস ব্যবহৃত হয়েছে বলে মনে করছে পুলিশ।
লন্ডনে অ্যাম্বুলেন্স সার্ভিসের পক্ষ থেকে টুইট করে বলা হয়েছে, ১৮ জনকে তারা লন্ডনের বিভিন্ন হাসপাতালে নিয়েছে। তবে কারও অবস্থা গুরুতর নয়।
বিবিসি অনলাইনের খবরে বলা হয়, সামাজিক যোগাযোগের মাধ্যমে ছড়িয়ে পড়া একটি ছবিতে দেখা যায়, একটি ব্যাগের ভেতরে থাকা সাদা একটি বালতিতে বিস্ফোরণ ঘটেছে। এই বিস্ফোরণে কয়েকজন যাত্রীর মুখমণ্ডলে ক্ষত হয়েছে।
তবে ওই বিস্ফোরণের পরপর আতঙ্ক ছড়িয়ে পড়ে। যাত্রীরা পারসনস গ্রিন স্টেশনে ট্রেন থেকে নেমে যেতে থাকেন। ঘটনার পরপর স্টেশনে পুলিশ ও ফায়ার সার্ভিসের কর্মীরা উপস্থিত হয়। পরে সশস্ত্র পুলিশ মোতায়েন করা হয়েছে। এ সময় স্টেশনে অপেক্ষারত যাত্রীদের আতঙ্কিত হয়ে স্টেশন চত্বর ছেড়ে যেতে দেখা যায়। তথ্যসূত্র: এএফপি।
