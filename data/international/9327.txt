
১৩৯ জন আরোহী নিয়ে মালয়েশিয়ার একটি উড়োজাহাজ রানওয়ে থেকে ছিটকে পড়ায় বন্ধ ঘোষণা করা হয়েছে নেপালের ত্রিভুবন আন্তর্জাতিক বিমানবন্দর। আজ শুক্রবার মালিন্দ এয়ারলাইনসের বোয়িং ৭৩৭ উড়োজাহাজটি রানওয়ে থেকে ছিটকে পড়ে। এখন পর্যন্ত হতাহতের কোনো খবর পাওয়া যায়নি।
বার্তা সংস্থা এএফপির প্রতিবেদনে জানানো হয়, উড়োজাহাজটি সরাতে কাজ করছে কর্তৃপক্ষ। এ জন্য অন্য উড়োজাহাজের উড্ডয়ন থামিয়ে বিমানবন্দর বন্ধ ঘোষণা করা হয়েছে। তবে কতক্ষণ বন্ধ থাকবে, তা জানায়নি কর্তৃপক্ষ।  বিমানবন্দরের মুখপাত্র প্রেমনাথ ঠাকুর জানান, কুয়ালালামপুরগামী মালয়েশিয়ার উড়োজাহাজটি ওড়ার সময় কোনো সমস্যা দেখা দেয়। পাইলট এটির উড্ডয়নের প্রক্রিয়া বাতিল করলে এটি রানওয়ে থেকে ছিটকে পড়ে।
উড়োজাহাজটি রানওয়ে থেকে ১০০ ফুট দূরে ছিটকে পড়ে মাটিতে গেঁথে যায়। কী কারণে এ ঘটনা ঘটেছে, তা এখনো বলা যাচ্ছে না বলে জানান প্রেমনাথ ঠাকুর।
গত ১২ মার্চ ত্রিভুবন বিমানবন্দরে অবতরণের সময় বিধ্বস্ত হয় বাংলাদেশের বেসরকারি সংস্থা ইউএস বাংলা এয়ারলাইনসের একটি উড়োজাহাজ। ওই দুর্ঘটনায় ৫১ জন নিহত হন।
