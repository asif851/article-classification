
ঐক্যের আমেরিকা গড়ার অঙ্গীকার করেছেন নবনির্বাচিত মার্কিন প্রেসিডেন্ট ডোনাল্ড ট্রাম্প।প্রেসিডেন্ট হিসেবে শপথ নেওয়ার প্রাক্কালে এক কনসার্টে উৎফুল্ল সমর্থকদের উদ্দেশে দেওয়া ভাষণে ট্রাম্প এই অঙ্গীকার করেন। আজ শুক্রবার বিবিসি অনলাইনের প্রতিবেদনে এই তথ্য জানানো হয়। ওয়াশিংটন ডিসির লিঙ্কন মেমোরিয়ালের কনসার্টে দেওয়া ভাষণে ট্রাম্প পরিবর্তনেরও প্রতিশ্রুতি দেন। এর আগে ট্রাম্প আর্লিংটনের জাতীয় সমাধিতে মার্কিন বীর সন্তানদের প্রতি শ্রদ্ধা জানান। অভিষেক আয়োজনের অংশ হিসেবে বৃহস্পতিবার স্থানীয় সময় সন্ধ্যায় ‘মেক আমেরিকা গ্রেট অ্যাগেইন! ওয়েলকাম সেলিব্রেশন’ শীর্ষক কনসার্ট জনসাধারণের জন্য উন্মুক্ত হয়।
কনসার্টের শেষে এক সংক্ষিপ্ত বক্তব্যে ট্রাম্প বলেন, ‘আমরা আমাদের দেশকে ঐক্যবদ্ধ করতে যাচ্ছি।’  ট্রাম্প আরও বলেন, ‘আমরা আমেরিকাকে আমাদের সব জনসাধারণের জন্য মহান করতে যাচ্ছি।’  নবনির্বাচিত এই প্রেসিডেন্ট বলেন, ফের চাকরি সৃষ্টি করা হবে। সামরিক বাহিনীকে সমৃদ্ধ করা হবে। সীমান্তে শক্তি বাড়ানো হবে।
ট্রাম্প বলেন, ‘অনেক অনেক দশক ধরে আমাদের দেশের জন্য যা করা হয়নি, আমরা তা করতে যাচ্ছি। পরিবর্তন আসছে। আমি প্রতিশ্রুতি দিচ্ছি, পরিবর্তন আসছে।’
৪৫ তম মার্কিন প্রেসিডেন্ট হিসেবে আজ শপথ নেবেন ট্রাম্প।
