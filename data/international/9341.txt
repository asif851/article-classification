
 
ব্রিটেনে ২০১৫ সালে অনুষ্ঠেয় জাতীয় নির্বাচনের ফল নির্ভর করবে এশীয় ও কালো ভোটারদের ওপর। এক সাম্প্রতিক গবেষণার ভিত্তিতে টাইমস অব ইন্ডিয়ার এক প্রতিবেদনে আজ মঙ্গলবার এ কথা জানানো হয়।
অপারেশন ব্ল্যাক ভোট (ওবিভি) নামের একটি দল গবেষণার কাজ করেছে। এ সংগঠনটি ব্রিটেনে অবাধ ও নিরপেক্ষ নির্বাচনের জন্য প্রচারকাজ করে। ওবিভি বলছে, ২০১০ সালে ব্রিটেনে কালো ও এশীয়দের প্রভাব যা ছিল, সামনের নির্বাচনে তা ৭০ শতাংশ বেড়ে যাবে। অর্থাত্ বেশির ভাগ আসনের ফলাফল নির্ভর করবে এশীয় ও কালোদের ওপর।
ওবিভির মুখপাত্র সাইমন উলি বলেন, ‘এর আগে কালো ভোটাররা কখনো এত প্রভাব রাখতেন না। নির্বাচনের ফল উল্টে দেওয়ার ক্ষমতা নেই বলে যাঁরা আক্ষেপ করতেন, তাঁদের জন্য এটা একটা সুখবর।’ তিনি আরও বলেন, ‘আমি নিশ্চিত, এ রাজনৈতিক উত্থানের পর অনেকে আরও বেশি করে বর্ণসমতা চাইবেন। সর্বোপরি এ গবেষণাটি রাজনৈতিক খেলা উল্টে দেওয়ার মতো একটি বিষয়। যদি ক্ষুদ্র নৃগোষ্ঠী ও রাজনীতিকেরা এর প্রতি (গবেষণার) ইতিবাচক মনোযোগ দেন, তবে গণতন্ত্রেরই জয় হবে।’
ব্রিটেনের আদমশুমারি অনুযায়ী, ২০০১ সালে দেশটিতে সংখ্যালঘুদের সংখ্যা ছিল মোট জনসংখ্যার ৭ শতাংশ। ২০১১ সালে তা বেড়ে ১১ শতাংশে দাঁড়িয়েছিল।
ওবিভির গবেষণা থেকে জানা গেছে, আসছে নির্বাচনে ক্ষুদ্র নৃগোষ্ঠীর লোকেরা মিডল্যান্ড থেকে ইস্ট এঙ্গলিয়া হয়ে দক্ষিণাঞ্চলে ব্যাপক প্রভাব ফেলবে। দেশের উত্তর-পূর্বাঞ্চলেও একই পরিস্থিতি দাঁড়াবে বলে জানায় ওবিভি।
ওবিভির এ গবেষণা নিশ্চিতভাবে কনজারভেটিভ পার্টির জন্য এক অশনিসংকেত। দলটি অনেক দিন ধরে সংখ্যালঘুদের ভোট টানার চেষ্টা করেও ব্যর্থ হচ্ছে। গত নির্বাচনে দলটি সংখ্যালঘুদের মাত্র ১৬ শতাংশের ভোট পেয়েছিল। অথচ দলটির প্রতিদ্বন্দ্বী লেবার পার্টি পেয়েছিল ৬৮ শতাংশ ভোট।
