
পূর্ব জেরুজালেমের পবিত্র আল-আকসা মসজিদ প্রাঙ্গণ গতকাল শুক্রবার খুলে দিয়েছে ইসরায়েল। ইসরায়েলি নিরাপত্তা বাহিনীর হাতে একজন ফিলিস্তিনি নিহত হওয়াকে কেন্দ্র করে সংঘর্ষ ছড়িয়ে পড়ায় বৃহস্পতিবার পুরো এলাকাটি বন্ধ করে দেয় ইসরায়েল। খবর এএফপি ও রয়টার্সের।ইসরায়েলি পুলিশের মুখপাত্র লুবা সামরি বলেন, মসজিদ প্রাঙ্গণ খুলে দেওয়া হয়েছে। তবে জুমার নামাজের সময় অপ্রীতিকর ঘটনার আশঙ্কায় মুসলমানদের সেখানে প্রবেশে কড়াকড়ি আরোপ করা হয়। কেবল ৫০ বছরের বেশি বয়সীদেরই সেখানে ঢুকতে দেওয়া হয়।সন্দেহভাজন একজন ফিলিস্তিনির গুলিতে বৃহস্পতিবার সকালে ইয়েহুদা গিলিক নামের একজন কট্টর ইহুদিবাদী কর্মী আহত হয়। এরপর গিলিককে গুলি করার সঙ্গে জড়িত সন্দেহে মোয়াতাজ হেজাজি নামের একজন ফিলিস্তিনিকে ইসরায়েলি নিরাপত্তা গুলি করে হত্যা করে। গিলিক আল-আকসা প্রাঙ্গণে ইহুদিদেরও প্রার্থনার অধিকারের দাবি করে আসছিলেন। আল-আকসা মসজিদের অবস্থান পূর্ব জেরুজালেমের আল-হারাম আল-শরিফ চত্বরে। এটি মুসলমানদের তৃতীয় পবিত্রতম ধর্মীয় স্থান। অন্যদিকে এ প্রাঙ্গণেই অবস্থিত ইহুদিদের সবচেয়ে পবিত্র স্থান টেম্পল মাউন্ট।
