
ভগবান রামের জন্মদিন ছিল গত রোববার। ওই দিন বিজেপি পশ্চিমবঙ্গজুড়ে বের করে অস্ত্র মিছিল। একই দিন তৃণমূল কংগ্রেসও বের করে অস্ত্রহীন মিছিল। ফলে এই দুই মিছিলকে কেন্দ্র করে উত্তপ্ত হয়ে ওঠে গোটা পশ্চিমবঙ্গ। মুখ্যমন্ত্রী মমতা বন্দ্যোপাধ্যায় এই মিছিলের আগেই সতর্ক করে দিয়ে বলেন, ‘রামের নামে কোনো অস্ত্র মিছিল বের করা যাবে না। রাম কখনো বলেনি অস্ত্র নিয়ে তাঁর জন্মদিন পালনের কথা।’ তিনি বলেন, ‘রামের নামে অস্ত্র নিয়ে গুন্ডামি করা চলবে না।’
মমতার এই নির্দেশকে কার্যত উপেক্ষা করে রাজ্যব্যাপী বিজেপি অস্ত্র মিছিল বের করে। পাশাপাশি ওই দিন তৃণমূলও বের করে অস্ত্রছাড়া রামের মূর্তি ও ছবি নিয়ে রাম নবমীর মিছিল। অস্ত্র নিয়ে মিছিল করায় পশ্চিমবঙ্গের বিজেপির রাজ্য সভাপতি দিলীপ ঘোষ এবং বিজেপি নেত্রী লকেট চট্টোপাধ্যায়ের বিরুদ্ধে অস্ত্র আইনে মামলা করা হয়েছে। গ্রেপ্তারও করা হয়েছে বিজেপি ও বজরং দলের নেতা-কর্মীদের। আজ বুধবার উত্তর দিনাজপুরের রায়গঞ্জে সজল মিত্র নামের বিশ্বহিন্দু পরিষদের এক শীর্ষ নেতাকে গ্রেপ্তার করা হয়।
রাম নবমীর মিছিলকে কেন্দ্র করে দুই পক্ষের সংঘর্ষে পশ্চিমবঙ্গে এখন পর্যন্ত তিনজনের মৃত্যু হয়েছে। এর মধ্যে গত রোববার পুরুলিয়ায় পুলিশের ধাওয়ায় বজরং দলের এক কর্মীর মৃত্যু হয়। দুই পক্ষের সংঘর্ষে সোমবার আরও দুজন নিহত হন। এদের মধ্যে একজনের বাড়ি উত্তর ২৪ পরগনার কাঁকিনাড়ায় এবং অন্যজন পশ্চিম বর্ধমানের রানিগঞ্জে। এ ঘটনায় পুলিশের এক শীর্ষ কর্মকর্তা বোমার আঘাতে গুরুতর আহত হন। তাঁকে দুর্গাপুরের একটি হাসপাতালে ভর্তি করা হয়েছে। এ ঘটনাকে কেন্দ্র করে রানিগঞ্জ এবং বর্ধমানের আসানসোল উত্তপ্ত হয়ে ওঠে। মঙ্গলবার রাতে আসানসোলে তৃণমূলের দুটি শ্রমিক সংগঠনের অফিস পুড়িয়ে দেওয়া হয়। ভাঙচুর করা হয় পুলিশের গাড়ি। আগুন লাগিয়ে দেওয়া হয় আসানসোল রেলস্টেশনের কাছে বেশ কয়েকটি বাড়িতে। আজ আহত পুলিশ কর্মকর্তাকে দেখার জন্য পশ্চিমবঙ্গের রাজ্যপাল কেশরীনাথ ত্রিপাঠি ইচ্ছা প্রকাশ করলেও সেখানে রাজ্য সরকার তাঁকে যেতে দেয়নি। এ ঘটনার পর আসানসোলের বিজেপির সাংসদ বাবুল সুপ্রিয় রানিগঞ্জ এবং আসানসোলের পরিস্থিতি জানিয়ে কথা বলেন কেন্দ্রীয় স্বরাষ্ট্রমন্ত্রীর সঙ্গে। এরপরই কেন্দ্রীয় স্বরাষ্ট্র মন্ত্রণালয় থেকে আজ পশ্চিমবঙ্গ সরকারের কাছে প্রতিবেদন চেয়ে পাঠানো হয়। এতে বলা হয়, কেন্দ্রীয় সরকার পশ্চিমবঙ্গ সরকার চাইলে কেন্দ্রীয় বাহিনী পাঠাতে প্রস্তুত রয়েছে। আসানসোলের পরিস্থিতি নিয়ন্ত্রণে রাখার জন্য আজ পুলিশ মাইকিং করে শান্তিশৃঙ্খলা বজায় রাখার জন্য জনগণের প্রতি আহ্বান জানিয়েছেন। যদিও এখানে জারি রয়েছে ১৪৪ ধারা। আজ বুধবার বিকেলে তৃণমূলের মহাসচিব ও রাজ্যের শিক্ষামন্ত্রী পার্থ চট্টোপাধ্যায় এক সংবাদ সম্মেলন করে রাজ্যবাসীর প্রতি শান্তি বজায় রাখার আহ্বান জানিয়েছেন। অন্যদিকে বিজেপি নেতা মুকুল রায়ও আরেকটি সংবাদ সম্মেলন করে বলেছেন, মুখ্যমন্ত্রী সাংবিধানিকভাবে তাঁর দায়িত্ব পালন করছেন না। রাজ্য ছেড়ে তিনি এখন ব্যস্ত তৃতীয় ফ্রন্ট গড়া নিয়ে।
