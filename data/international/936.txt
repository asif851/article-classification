
যুক্তরাষ্ট্রের কেন্দ্রীয় গোয়েন্দা সংস্থার (সিআইএ) সাবেক এক কর্মকর্তা বলেছেন, ৯/১১ হামলার এক দিন পরই ইরাকের প্রেসিডেন্ট সাদ্দাম হোসেনকে হত্যার সিদ্ধান্ত নেয় যুক্তরাষ্ট্র। আজ শুক্রবার ব্রিটিশ অনলাইন পত্রিকা দ্য ইনডিপেনডেন্টের এক প্রতিবেদনে এ কথা বলা হয়েছে।
ইরাকে মার্কিন হামলার পর ২০০৩ সালে সাদ্দাম হোসেনকে আটক করে মার্কিন বাহিনী। তাঁকে জিজ্ঞাসাবাদ করেছিলেন জন নিক্সন নামের সিআইএর ওই কর্মকর্তা। নিক্সন বলেন, তৎকালীন মার্কিন প্রেসিডেন্ট জর্জ ডব্লিউ বুশের প্রশাসন ইরাকে ‘অসমাপ্ত কাজ’ রয়েছে বলে বিবেচনা করছিল এবং ‘এক দিনেই তারা সিদ্ধান্ত মনস্থির করে ফেলেছিল’। নিক্সন বলেন, ‘তখন প্রকৃত অর্থেই আমরা বুঝতে পারিনি “অসমাপ্ত কাজ” বলতে কী বোঝানো হচ্ছে। তবে আমরা বুঝতে পারছিলাম, বুশ প্রশাসন ইরাকে কিছু একটা করতে চায়।’
বিবিসি রেডিও ৪-এর ‘টুডে প্রোগ্রাম’ অনুষ্ঠানে অংশ নিয়ে বুশ প্রশাসনের প্রথম দিকের দিনগুলো সম্পর্কে নিক্সন বলেন, ‘আমরা ওই শব্দ পেয়েছিলাম, যাতে বলা হয়, তারা ইরাককে অসমাপ্ত কাজ হিসেবে দেখছে।’ নিক্সন আরও বলেন, ‘আপনি জানেন, তারা এক দিনেই মনস্থির করে ফেলেছিল। ৯/১১-এর এক দিন পর সাদ্দাম হোসেনের মৃত্যু পরোয়ানায় স্বাক্ষর করা হয়।’
এর আগে নিক্সন বলেন, সিআইএর কর্মকর্তা হিসেবে যখন তিনি সাদ্দাম হোসেনকে জিজ্ঞাসাবাদ করেন, তখন সিআইএর কাছে দ্রুত স্পষ্ট হয় যে তিনি (সাদ্দাম) গণবিধ্বংসী অস্ত্র তৈরি করেননি।
জন নিক্সন আগেও ইরাক যুদ্ধের বিরুদ্ধে অনেকবারই কথা বলেছেন। তিনি বলেছেন, ইরাকে হস্তক্ষেপের বিষয়ে বেশ কিছু দিক থেকেই যুক্তরাষ্ট্র গুরুতর ভুল করেছিল।
জন নিক্সনের লেখা ‘ডিব্রিফিং দ্য প্রেসিডেন্ট: দ্য ইন্টারোগেশন অব সাদ্দাম হোসেন’ নামের বইয়ে বলেছেন, সাদ্দামকে ইরাক শাসন করতে দেওয়া উচিত ছিল।
২০০১ সালে ১১ সেপ্টেম্বর নিউইয়র্কে ভয়াবহ সন্ত্রাসী হামলায় প্রায় তিন হাজার মানুষ নিহত হয়। ওই হামলা ৯/১১ নামে পরিচিত পায়।
