
যুক্তরাষ্ট্রের আরিজোনা অঙ্গরাজ্যে গত বুধবার প্রায় দুই ঘণ্টা সময় নিয়ে জোসেফ রুডলফ উড (৫৫) নামের এক অপরাধীর মৃত্যুদণ্ড কার্যকর করা হয়েছে। উডের আইনজীবী ওই দণ্ডাদেশ কার্যকরপ্রক্রিয়া বন্ধ রাখতে আরিজোনা সুপ্রিম কোর্টে আবেদন করেন। এ নিয়ে আদালতে তাৎক্ষণিক শুনানি চলাকালেই উডের মৃত্যুর খবর আসে। তাঁর আইনজীবী ওই মৃত্যুদণ্ড কার্যকরের প্রক্রিয়া বন্ধে আপিল আবেদনে লেখেন, ‘তাঁর মক্কেল উড এক ঘণ্টার বেশি সময় ধরে হাঁপাচ্ছেন।’ যুক্তরাষ্ট্রে মৃত্যুদণ্ডের বিধান রাখা-না রাখার ব্যাপারে বেশ পুরোনো বিতর্ক রয়েছে। রুডলফ উডের যন্ত্রণাময় মৃত্যুর ঘটনাটি ওই বিতর্কে নতুন মাত্রা দেবে বলে ধারণা করা হচ্ছে।এপি
