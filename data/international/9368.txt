
ভারতের উত্তর প্রদেশে সাম্প্রদায়িক দাঙ্গা থামাতে আজ রোববার সেনা মোতায়েন করা হয়েছে। পিটিআইয়ের বরাতে ‘দ্য হিন্দু’ বলছে, প্রদেশের মুজাফফরনগর জেলায় দুই সম্প্রদায়ের মধ্যে দাঙ্গায় এখন পর্যন্ত ১২ জন নিহত হয়েছে। আটক করা হয়েছে অন্তত ৩০ জনকে।জেলার সিভিল লাইন্স, কোতোয়ালি ও নাইমান্দি এলাকায় কারফিউ জারি করা হয়েছে। বিক্ষুব্ধ এলাকাগুলোতে টহল দিচ্ছে সেনারা। পুলিশ ও আধাসামরিক বাহিনীও মোতায়েন করা হয়েছে।জেলা ম্যাজিস্ট্রেট কুশল রাজ শর্মা বলেন, ‘সহিংসতায় ১২ জন মারা গেছে। ধারণা করা হচ্ছে এ সংখ্যা বাড়বে। কারণ অনেক মানুষ এখনো নিখোঁজ। পুলিশ তাদের খুঁজছে।’আজ সকালে ভোপা থানা এলাকা থেকে দুজনের মৃতদেহ উদ্ধার করা হয়েছে এবং ছাপর থানা এলাকা থেকে আরও একজনকে মৃত অবস্থায় পাওয়া গেছে।পুলিশের অতিরিক্ত মহাপরিচালক (আইনশৃঙ্খলা) অরুণ কুমার বলেন, ‘পরিস্থিতি পুরোপুরি নিয়ন্ত্রণে। গত রাতের পর আর কোনো সংঘাতের খবর মেলেনি। সেনা মোতায়েন করা হয়েছে এবং তাঁরা শহরজুড়ে টহল দিচ্ছেন।’অরুণ আরও বলেন, ‘গত রাতের পর আমরা প্রায় ৩০ জনকে আটক করেছি এবং আশা করছি পরিস্থিতি নিয়ন্ত্রণে থাকবে।’ তিনি আরও জানান, জেলার ম্যাজিস্ট্রেট ও পুলিশ সুপার পরিস্থিতিকে ‘নমনীয়ভাবে’ নিয়ন্ত্রণের নির্দেশ দিয়েছেন।
গত ২৭ আগস্টে কায়াল গ্রামে দুই পক্ষের সংঘর্ষে তিনজন নিহত হওয়ার পর থেকে জেলায় উত্তেজনা ছড়িয়ে পড়ে।
গতকাল শনিবার ওই ঘটনার জের ধরে এক টিভি সাংবাদিকসহ নয় ব্যক্তি নিহত হয়। আহত হয় প্রায় ৩৪ জন।
পিটিআই বলছে, নিহত ব্যক্তিদের মধ্যে আইবিএন সেভেন টেলিভিশন চ্যানেলের খণ্ডকালীন সাংবাদিক রাজেশ ভার্মা এবং পুলিশের ভাড়াটে চিত্রগ্রাহক ইসরারও আছেন।
২৭ আগস্টের ঘটনার পরিপ্রেক্ষিতে দায়ের করা মামলা তুলে নেওয়ার জন্য দেওয়া এক প্রশাসনিক আদেশের প্রতিবাদে গতকাল শনিবার কায়ালে এক পঞ্চায়েত বৈঠকের আয়োজন করা হয়েছিল। সেখান থেকে ফেরার পথে দুই পক্ষের মধ্যে সংঘাতে হতাহতের ঘটনা ঘটে।
অরুণ কুমার বলেন, মুজাফফরনগরে কয়েকদিন আগে একটি ঘটনা ঘটেছিল। তাতে দুজন নিহত হয়। এরপর ওই ঘটনাকে জড়িয়ে একটি মিথ্যা ভিডিও তৈরি করে ইন্টারনেটে ছড়িয়ে দেওয়া হয়।
অরুণ বলেন, ‘যেখান থেকে ভিডিওটি ছড়ানো হয়েছিল, আমরা তা ধরতে পেরেছিলাম। কিন্তু দুর্ভাগ্য যে ততক্ষণে সেটির সিডি গ্রামময় হয়ে গেছে। এক সম্প্রদায় ঘটনার বিচার করতে মহাপঞ্চায়েতের ডাক দেয়।’
অরুণ জানান, গতকাল যখন বিভিন্ন গ্রাম থেকে শত শত মানুষ এক স্থানে সমবেত হয়। তখন দুই পক্ষের মধ্যে সংঘাত বাধে। পুলিশ তাদের ছত্রভঙ্গ করতে চায়। কিন্তু ততক্ষণে সাম্প্রদায়িক সংঘাত রাজনৈতিক সংঘাতে পরিণত হয়েছে।
