
শ্রমমন্ত্রীর পদে অ্যান্ড্রু পুজডারকে মনোনয়ন দিয়েছিলেন মার্কিন প্রেসিডেন্ট ডোনাল্ড ট্রাম্প। কিন্তু শেষ পর্যন্ত পুজডার মনোনয়ন থেকে তাঁর নাম প্রত্যাহার করে নিয়েছেন। বার্তা সংস্থা রয়টার্সের প্রতিবেদনে এই তথ্য জানানো হয়।গতকাল বুধবার মনোনয়ন থেকে নাম প্রত্যাহার করে নেন পুজডার। তাঁর এই পদক্ষেপ প্রেসিডেন্ট ট্রাম্পের জন্য আরেকটি ধাক্কা হিসেবে বিবেচিত হচ্ছে। এক বিবৃতিতে পুজডার বলেন, সতর্ক বিবেচনা ও পরিবারের সঙ্গে আলোচনার পর শ্রমমন্ত্রী পদের মনোনয়ন থেকে নিজের নাম প্রত্যাহার করছেন তিনি।বিবিসি অনলাইনের প্রতিবেদনে বলা হয়, মনোনয়ন নিশ্চিত হওয়ার ব্যাপারে দীর্ঘ-বিলম্বিত শুনানির প্রাক্কালে পুজডার তাঁর নাম প্রত্যাহার করলেন।শ্রমমন্ত্রী পদে পুজডার সিনেটের অনুমোদন পাবেন না বলে আশঙ্কা করা হচ্ছিল। এই আশঙ্কা থেকে তিনি তাঁর মনোনয়ন প্রত্যাহার করে থাকতে পারেন।গৃহপরিচারক হিসেবে একজন অবৈধ অভিবাসীকে নিয়োগ দেওয়ার কথা স্বীকার করার পর পুজডার একাধিক রিপাবলিকান সিনেটরের সমর্থন হারান।
যুক্তরাষ্ট্রে শ্রমিকদের অধিকারের ব্যাপারে বিরূপ মনোভাব পোষণের জন্য পুজডার আলোচিত।
একটি ফাস্ট ফুড কোম্পানির সিইও পুজডার শ্রমিকদের ন্যূনতম মজুরি বাড়ানোর বিরোধী।
পুজডারের কোম্পানির বিরুদ্ধে কর্মচারী ঠকানোর অভিযোগ রয়েছে। তাঁর রেস্তোরাঁর কর্মী ও নারীদের নিয়ে বিতর্কিত মন্তব্য করেও সমালোচিত হয়েছেন তিনি।
মন্ত্রিসভা গঠনের জন্য ট্রাম্পের বাছাই করা ব্যক্তিদের মধ্যে পুজডারই প্রথম ব্যক্তি, যিনি সিনেটের অনুমোদন পাওয়ার আগেই সরে গেলেন।
