
আন্তর্জাতিক পরমাণু প্রযুক্তি সরবরাহ গোষ্ঠী বা নিউক্লিয়ার সাপ্লায়ার্স গ্রুপে (এনএসজি) ভারতের অন্তর্ভুক্তির কঠোর বিরোধিতা করে চীনের গণমাধ্যমে বলা হয়েছে, এতে শুধু পাকিস্তানের ওপর স্নায়ুচাপ বৃদ্ধি এবং পারমাণবিক অস্ত্র ব্যবহারের প্রতিযোগিতাই বাড়বে না, চীনের জাতীয় স্বার্থও হুমকির মুখে পড়বে।
৪৮ রাষ্ট্রের এই গোষ্ঠীতে অন্তর্ভুক্তির জন্য ভারত ও পাকিস্তান কয়েক বছর আগে আবেদন করলেও এখন পর্যন্ত তারা সদস্যপদ পায়নি। গত সপ্তাহে ভারতের প্রধানমন্ত্রী নরেন্দ্র মোদির যুক্তরাষ্ট্র সফরের সময় যুক্তরাষ্ট্র এনএসজিতে অন্তর্ভুক্তির জন্য ভারতকে সমর্থন দেওয়ায় এ নিয়ে উদ্বেগ প্রকাশ করেছে পাকিস্তান। ভারতের অন্তর্ভুক্তির বিষয়ে চীন বিরোধিতা করায় গত সপ্তাহে ভিয়েনায় অনুষ্ঠিত বৈঠকে ভারতের আবেদনের বিষয়ে কোনো চূড়ান্ত সিদ্ধান্ত হয়নি। তবে আনুষ্ঠানিকভাবে এই বিরোধিতার বিষয়ে প্রথম কোনো বক্তব্য এল চীনের গণমাধ্যমে।আজ মঙ্গলবার রাষ্ট্রপরিচালিত সংবাদপত্র গ্লোবাল টাইমসে বলা হয়, ভারত ও পাকিস্তান দুটি দেশই এই অঞ্চলের পারমাণবিক শক্তিধর রাষ্ট্র। দেশ দুটিকে একে অপরের পারমাণবিক সক্ষমতার বিষয়ে সতর্ক থাকতে হয়। এনএসজির সদস্য হওয়ার জন্য ভারতের আবেদন এবং এর সম্ভাব্য পরিণতি ভারতের চিরশত্রু পাকিস্তানের ওপর স্বাভাবিকভাবেই স্নায়ুচাপ তৈরি করছে। পারমাণবিক শক্তির ক্ষেত্রে ভারতের চেয়ে কোনোভাবেই পিছিয়ে থাকতে চায় না পাকিস্তান। এর ফলে পারমাণবিক শক্তি প্রদর্শনের প্রতিযোগিতা শুরু হয়ে যাবে। এটা শুধু আঞ্চলিক নিরাপত্তাকেই বিঘ্নিত করবে না, একই সঙ্গে বিপন্ন করবে চীনের জাতীয় স্বার্থও।টাইমস অব ইন্ডিয়া অনলাইন
