
জঙ্গিগোষ্ঠী আনসারুল্লাহ বাংলা টিমের (এবিটি) এক সদস্যকে ভারতের উত্তর প্রদেশের মুজাফফরনগর থেকে আটকের দাবি করেছে দেশটির আইনশৃঙ্খলা রক্ষাকারী বাহিনী। আজ রোববার চারথাওয়ালের কুটেসারা এলাকা থেকে তাঁকে আটক করে সন্ত্রাসবিরোধী বিশেষ স্কোয়াড বা অ্যান্টিটেররিস্ট স্কোয়াড (এটিএস)। আটক ওই ব্যক্তির নাম আবদুল্লাহ।
ভারতের জাতীয় গোয়েন্দা সংস্থা (এনআইএ) বলছে, আবদুল্লাহ বাংলাদেশি। ২০১১ সাল থেকে এ রাজ্যের শাহরানপুরের দেওবন্দ এলাকায় বসবাস করছেন তিনি। তবে তিনি এক মাস ধরে মুজাফফরনগরে আছেন।
আবদুল্লাহর বিরুদ্ধে ভুয়া পরিচয় ব্যবহার করে পাসপোর্ট ও আধারকার্ড তৈরি করার অভিযোগ তুলেছে উত্তর প্রদেশের ওই স্কোয়াড। তাঁর কাছে থেকে ১১টি ভুয়া পরিচয়পত্র উদ্ধার করা হয়েছে বলে জানিয়েছে পুলিশ।
এটিএসের মহাপরিদর্শক অসীম অরুণ বলেন, আনসারুল্লাহ বাংলা টিমের সঙ্গে যুক্ত আবদুল্লাহ। বাংলাদেশি জঙ্গিদের ভুয়া পরিচয়পত্র তৈরির সঙ্গে যুক্ত তিনি। ভারতে সন্ত্রাসীদের নিরাপদে লুকিয়া থাকতে সাহায্য করার অভিযোগ রয়েছে তাঁর বিরুদ্ধে।
আল-কায়েদা জঙ্গিগোষ্ঠীর অনুসারী আনসারুল্লাহ বাংলা টিম। আবদুল্লাহকে আটকের পর এটিএস টিম ও স্থানীয় পুলিশ সেখানে সন্দেহভাজনদের ধরতে অনুসন্ধান চালাচ্ছে।
তথ্যসূত্র: এনডিটিভি
