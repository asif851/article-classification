
ই-মেইল বিতর্কের মধ্যেই প্রতিদ্বন্দ্বী প্রার্থী ডোনাল্ড ট্রাম্পের বিরুদ্ধে নারীদের নিপীড়নের বিষয়টি আবার সামনে নিয়ে এলেন হিলারি ক্লিনটন। ট্রাম্পের দ্বারা অপমানিত হওয়া সাবেক মিস ইউনিভার্স অ্যালিসিয়া মাচাদোকে নিয়ে গত মঙ্গলবার এক নির্বাচনী সমাবেশে হাজির হন হিলারি। সেখানে তাঁরা দুজন ট্রাম্পকে আবারও ‘নারী উৎপীড়ক’ হিসেবে আখ্যায়িত করেন।ওহাইওতে একটি সমাবেশে একই ভাষায় ট্রাম্পের সমালোচনা করলেন মার্কিন প্রেসিডেন্ট বারাক ওবামা।এদিকে অপর এক সমাবেশে ট্রাম্প হিলারিকে ‘দুর্নীতিবাজ’ হিসেবে আখ্যায়িত করেন। তিনি বলেন, হিলারি মার্কিন প্রেসিডেন্ট হলে যুক্তরাষ্ট্রের স্বাস্থ্যসেবাকে পুরো ধ্বংস করে দেবেন।নির্বাচনের এক সপ্তাহের কম সময় বাকি। এর মধ্যে তা তীব্র প্রতিদ্বন্দ্বিতাপূর্ণ হয়ে উঠেছে। কথার লড়াই তীব্রতর হয়েছে। বিভিন্ন জরিপে দুই প্রার্থীর মধ্যে হাড্ডাহাড্ডি লড়াইয়ের আভাস পাওয়া যাচ্ছে।ফ্লোরিডার সমাবেশে হিলারি বলেন, ট্রাম্পের ইতিহাস ৩০ বছর ধরে নারীদের হেয়, অপমান, অধঃপতিত ও হেনস্তা করার ইতিহাস। তিনি বলেন, প্রাথমিক স্কুলে পড়ার সময়ই তিনি শিখেছেন যে মানুষকে অসম্মান করা উচিত নয়। এ সময় মঞ্চে উপস্থিত ছিলেন সাবেক বিশ্বসুন্দরী মাচাদো। তিনি ট্রাম্পকে নির্মম ও জঘন্য হিসেবে অভিহিত করে বলেন, ট্রাম্পের এক মন্তব্যের জেরে তিনি বহু দিন ধরে মানসিক সমস্যায় ভুগেছেন।এর আগে ১৯৯৬ সালের এই বিশ্বসুন্দরী বলেছিলেন, ট্রাম্প তাঁকে ‘মিস শূকর শাবক’ আখ্যা দিয়েছিলেন।ট্রাম্পকে নিয়ে হিলারির বক্তব্যের সঙ্গে সুর মেলালেন প্রেসিডেন্ট বারাক ওবামাও। ওহাইওর এক সমাবেশে তিনি বলেন, ট্রাম্প সারা জীবনই নারীদের ‘শূকর’, ‘কুকুর’ ও ‘কুঁড়ে’ বলে এসেছেন।চলতি বছরের অক্টোবর থেকে ট্রাম্পের বিরুদ্ধে একাধিক নারীকে যৌন হেনস্তার অভিযোগ ওঠে। বিশেষত, ২০০৫ সালের একটি ভিডিওচিত্র (যাতে নারীদের নিয়ে অশ্লীল মন্তব্য করতে দেখা যায় ট্রাম্পকে) প্রকাশ হওয়ার পর বিভিন্ন মহলে সমালোচনা শুরু হয়। ট্রাম্প অবশ্য এসব অভিযোগ উড়িয়ে দিচ্ছেন। বলছেন, নির্বাচনের পরে তিনি ‘মিথ্যা অভিযোগের’ কারণে মামলা করবেন।এদিকে মঙ্গলবার উইসকনসিনে এক সমাবেশে হাজির হন ডোনাল্ড ট্রাম্প ও তাঁর ভাইস প্রেসিডেন্ট প্রার্থী মাইক পেন্স। সেখানে ট্রাম্প ‘ওবামা কেয়ার’ নিয়ে তীব্র সমালোচনা করেন। ওবামার এ আইনকে ‘বিপর্যয়’ হিসেবে আখ্যায়িত করে ট্রাম্প বলেন, প্রেসিডেন্ট হওয়ার পর তিনি শিগগিরই কংগ্রেসের বিশেষ অধিবেশন ডেকে ওবামা সরকারের এই আইন বাতিল করে দেবেন।যাঁরা ইতিমধ্যে হিলারির পক্ষে আগাম ভোট দিয়েছেন, তাঁদের প্রতি আজ বৃহস্পতিবারের আগে ভোট প্রত্যাহার করে নেওয়ার আহ্বান জানান ট্রাম্প। চারটি রাজ্যে—উইসকনসিন, মিশিগান, পেনসিলভানিয়া ও মিনেসোটায় আগাম ভোট আজ বৃহস্পতিবারের মধ্যে প্রত্যাহার করা যাবে।নির্বাচনের আগ মুহূর্তে হিলারির ই-মেইল তদন্ত নিয়ে এফবিআইয়ের মন্তব্যের বিষয়ে প্রতিদ্বন্দ্বী দুই শিবির থেকেই বক্তব্য দেওয়া হয়।ডোনাল্ড ট্রাম্পের প্রেসিডেন্ট হওয়ার সম্ভাবনার পরিপ্রেক্ষিতে এশিয়ার বাজারে একধরনের অস্থিতিশীল অবস্থা দেখা যাচ্ছে। বিশ্লেষকেরা বলছেন, বাজার ব্যবস্থার ধারণা হচ্ছে—হিলারি ক্লিনটন প্রেসিডেন্ট হলে মার্কিন অর্থনীতিতে স্থিতাবস্থা আসবে। কিন্তু ট্রাম্পের সম্ভাবনা বাড়ায় বাজারে অস্থিতিশীল অবস্থা দেখা দিচ্ছে।
