
সৌদি আরবে একটি মসজিদে আত্মঘাতী বোমা হামলায় কমপক্ষে তিনজন নিহত হয়েছেন। আহত হয়েছেন অনেকে। সৌদি আরবের দক্ষিণে নাজরান শহরের একটি মসজিদে আজ সোমবার সন্ধ্যায় এ হামলার ঘটনা ঘটে বলে রয়টার্সের খবরে বলা হয়েছে। 
খবরে বলা হয় মাগরিবের নামাজের সময় আল-মাশশাদ মসজিদে এ বোমা হামলার ঘটনা ঘটে। তবে বিস্তারিত কিছু জানা যায়নি। আল ওয়াতান নামে একটি দৈনিক সংবাদের ওয়েবসাইটে দেওয়া একটি ভিডিওতে দেখা যায়, ঘটনার পরপর মুসল্লিরা আতঙ্কিত হয়ে এদিক-ওদিক ছোটাছুটি করছিলেন। এতে পুরো এলাকাটি ধুলোয় আচ্ছাদিত হয়ে আছে। এর আগে গত ৬ আগস্ট দেশটিতে একটি মসজিদে আরেকটি আত্মঘাতী বোমা হামলায় কমপক্ষে ১৫ জন নিহত হয়।
