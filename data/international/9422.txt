
চীনের ক্রমবর্ধমান বৃদ্ধ জনগোষ্ঠীর ওষুধের চাহিদা মেটাতে তেলাপোকার ব্যবহার লাভজনক—এ ধরনের তথ্যে হঠাৎ করে চীনে বেড়ে গেছে তেলাপোকার চাষ। ‘দ্য টেলিগ্রাফ’-এর এক প্রতিবেদনে জানানো হয়, সম্প্রতি চীনে তেলাপোকা ওষুধি গুণের জন্য জনপ্রিয়তা লাভ করেছে।চীনের শ্যানডং কৃষি বিশ্ববিদ্যালয়ের অধ্যাপক ও শ্যানডং ইনসেক্ট অ্যাসোসিয়েশনের প্রধান লিউ ইউশেং বলেন, তেলাপোকা দিয়ে বানানো ওষুধ আসলেই অলৌকিক। এগুলো একসঙ্গে অনেক রোগ সারাতে পারে। অন্যান্য ওষুধের চেয়ে এগুলো দ্রুত কাজ করে।তেলাপোকা গুঁড়ো করে বানানো পাউডার থেকে তৈরি এক ধরনের ক্রিম চীনের হাসপাতালে অগ্নিদগ্ধ রোগীদের চিকিত্সায় ও কোরিয়ায় কসমেটিক ফেসিয়াল মাস্ক হিসেবে ব্যবহার করা হয়। এ ছাড়াও চীনের সিচুয়ান প্রদেশে তেলাপোকা থেকে তৈরি সিরাপ ডায়রিয়া, আলসার ও যক্ষ্মা রোগের উপশমে ব্যবহার করা হয়।অধ্যাপক লিউ ইউশেং বলেন, ‘চীনে বয়স্ক মানুষের সংখ্যা দিন দিন বেড়েই চলেছে। আমরা এই প্রবীণ জনগোষ্ঠীর জন্য তেলাপোকা থেকে নতুন ওষুধ বানানোর চেষ্টা চালাচ্ছি, যা পশ্চিমের ওষুধের চেয়ে সস্তা।’চীনে তেলাপোকা চাষ বেড়ে গেলেও, বিষয়টি এখনো সবার নজরে আসেনি। গত আগস্ট মাসে জিয়াংসু প্রদেশের একটি খামার থেকে কোটি কোটি তেলাপোকা উড়ে যাওয়ার ঘটনা চীনা সংবাদপত্রের শিরোনামে উঠে আসে।
