
যুক্তরাষ্ট্রের হটডগ খাওয়ার প্রতিযোগিতায় টানা আটবারের মতো চ্যাম্পিয়ন হয়েছেন ৩০ বছর বয়সী জোয়ি চেস্টনাট। তিনি নিউইয়র্কে গত শুক্রবার মাত্র ১০ মিনিটে ৬১টি হটডগ খেয়ে শিরোপা অক্ষুণ্ন রাখেন। তবে বান্ধবীকে প্রেমের প্রস্তাব দিতে তিনি খাওয়া শুরুর আগে একমুহূর্ত থেমেছিলেন। আশার কথা, ওই প্রস্তাবেও ইতিবাচক সাড়া পেয়েছেন চেস্টনাট। খবর এএফপির।চেস্টনাট এবার চ্যাম্পিয়ন হলেও তুলনামূলক কম হটডগ খেয়েছেন। বার্ষিক প্রতিযোগিতায় গত বছর তিনি একসঙ্গে ৬৯টি হটডগ খেয়ে রেকর্ড গড়েন। তাঁর ওজন ৯৩ কেজি। তিনি বলেন, আগেরবারের মতো ছন্দ তিনি আরও কখনোই ফিরে পাবেন না।তবে এ বছর চ্যাম্পিয়ন হওয়ার দিনটি অন্যভাবে স্মরণীয় করে রেখেছেন চেস্টনাট। তিনি বান্ধবী নেসলি রিকাসার সামনে হাঁটু গেড়ে বসে তাঁকে প্রেমের প্রস্তাব দেন। টেলিভিশনে সরাসরি সম্প্রচারিত ওই দৃশ্য প্রায় ৩০ হাজার দর্শক উপভোগ করে। নেসলিও একই ধরনের খাওয়ার প্রতিযোগিতায় অংশ নিয়ে থাকেন।নারীদের হটডগ খাওয়ার প্রতিযোগিতায় নতুন চ্যাম্পিয়ন হয়েছেন মিকি সুডো। তিনি ১০ মিনিটে ৩৪টি হটডগ খেয়ে হারিয়ে দিয়েছেন গতবারের শিরোপাধারী সোনিয়া টমাসকে। ২০১২ সালে একসঙ্গে ৪৫টি হটডগ খেয়ে রেকর্ড গড়েছিলেন সোনিয়া। তবে এবার তিনি খেতে পেরেছেন ২৭টি। এমনিতে তাঁর প্রিয় খাবার সেদ্ধ ডিম। তিনি আট মিনিটে ৯২টি ডিম খেতে পারেন।ব্রুকলিনের সমুদ্র উপকূলীয় অবকাশকেন্দ্র কনি আইল্যান্ডে প্রতিবছর ৪ জুলাই মার্কিন স্বাধীনতা দিবসে এই প্রতিযোগিতার আয়োজন করা হয়। এতে হটডগ খাওয়ার জন্য প্রত্যেকে ১০ মিনিট করে সময় পান। আর কেউ বমি করলে প্রতিযোগিতা থেকে ছিটকে পড়েন। ১৯১৬ সাল থেকে এই প্রতিযোগিতা অনুষ্ঠিত হয়ে আসছে।
