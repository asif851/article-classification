
বছর বাইশের এক যুবকের শরীর থেকে অস্ত্রোপচারের মাধ্যমে জরায়ু ও ডিম্বাশয় কেটে বাদ দিয়েছেন চিকিৎসকেরা। যুবকের শরীরে নারীর জননতন্ত্র! এ খবর শুনে অবাক হওয়ার কথা। অবাক হয়েছিলেন চিকিৎসকেরাও। পরীক্ষা-নিরীক্ষা শেষে সত্যতা পাওয়ায় চিকিৎসকেরা ওই যুবকের শরীর থেকে নারীর জননতন্ত্র (জরায়ু, ডিম্বাশয় ও সার্ভিক্স) কেটে বাদ দিয়েছেন।
ভারতের রাজস্থান রাজ্যের উদয়পুরে জিবিএইচ আমেরিকান হাসপাতালে এ ঘটনা ঘটেছে। সেখানেই ওই যুবকের চিকিৎসা চলছে।
ভারতীয় গণমাধ্যম হিন্দুস্তান টাইমসের প্রতিবেদনে বলা হয়, গত বুধবার ওই যুবকের অস্ত্রোপচার করা হয়। ধীরে ধীরে তিনি সুস্থ হয়ে উঠছেন। সুস্থ হয়ে স্বাভাবিক জীবনে ফিরেই বিয়ে করারও পরিকল্পনা আছে তাঁর।
প্রতিবেদনে বলা হয়, নাম প্রকাশ না করার শর্তে সম্প্রতি উদয়পুরে জিবিএইচ আমেরিকান হাসপাতালে আনডিসেনডেড টেস্টিকলসের চিকিৎসা করাতে আসেন ওই যুবক। এ সময় চিকিৎসকেরা পরীক্ষা-নিরীক্ষা করে তাঁর শরীরে জরায়ু, ডিম্বাশয়ের ও গর্ভাশয়ের অস্তিত্ব পান। পরে গত বুধবার অস্ত্রোপচারের মাধ্যমে তা শরীর থেকে সফলভাবে অপসারণ করা হয়। জ্যেষ্ঠ স্ত্রীরোগ বিশেষজ্ঞ শিল্পা গয়াল ও ইউরোলজিস্ট মনীশ ভাট যৌথভাবে এ অস্ত্রোপচার করেন।
স্ত্রীরোগ বিশেষজ্ঞ শিল্পা গয়াল বলেন, ‘আমার চিকিৎসক জীবনে এ ধরনের অস্ত্রোপচার এটাই প্রথম। চিকিৎসাবিজ্ঞানের ইতিহাসে এখন পর্যন্ত এ ধরনের প্রায় ৪০০টি ঘটনা আছে। স্ত্রীরোগ বিশেষজ্ঞ হওয়ায় নারী শরীরে অস্ত্রোপচার করাটা সহজ। কারণ, নারী শরীরের অঙ্গপ্রত্যঙ্গ সম্পর্কে বেশ ধারণা আছে। কিন্তু একজন পুরুষের শরীরে অস্ত্রোপচার করে জরায়ু অপসারণ করাটা চ্যালেঞ্জ ছিল।’
প্রতিবেদনে বলা হয়, ওই যুবক পারসিসটেন্ট মুলেরিয়ান ডাক্ট সিনড্রোমে (পিএমডিএস) আক্রান্ত ছিলেন। এ রোগে আক্রান্ত পুরুষের শরীরে একই সঙ্গে নারী ও পুরুষ দুই জননতন্ত্রই থাকে। পুরুষের শরীরে নারী জননতন্ত্র থাকলেও তাঁদের ক্রোমোজম ও যৌনাঙ্গ পুরুষদের মতোই থাকে।
শিল্পা গয়াল আরও বলেন, আনডিসেনডেড টেস্ট ও মাংশল হার্নিয়ার উপস্থিতি এই রোগের প্রথম লক্ষণ। ওই যুবকের চিকিৎসার সময় প্রথমে জরায়ু ও ফ্যালোপিয়ান টিউবের (ডিম্বাশয় থেকে গর্ভে ডিম্বাণু চলাচলের টিউব) উপস্থিতি নিশ্চিত হওয়া গেছে। ১৮ মাস থেকে ২৯ বছর বয়সী যুবকের শরীরে এ ধরনের অস্বাভাবিকতা থাকলে পরীক্ষা-নিরীক্ষা করে তাঁর চিকিৎসা করানো সম্ভব।
প্রতিবেদনে আরও বলা হয়, ওই যুবকের জন্মের পর থেকেই আনডিসেনডেড টেস্টিকলস রোগের বিষয়টি তাঁর মা-বাবা জানতেন। এত দিন পর তাঁরা চিকিৎসা করাতে এসেছেন। এখন সুস্থ হলেই ছেলেকে বিয়ে দিতে চান তাঁরা।
 
