
আফগানিস্তানের রাজধানী কাবুলের একটি শিয়া মসজিদে আজ সোমবার আত্মঘাতী এক বোমা হামলায় ২৭ জন নিহত হয়েছেন। এ ঘটনায় আহত হয়েছেন ৩৫।স্বরাষ্ট্র মন্ত্রণালয়ের এক বিবৃতিতে বলা হয়েছে, আত্মঘাতী ওই হামলাকারী বাকির উল উলুম নামের ওই মসজিদে ঢুকে হামলায় চালায়।তাৎক্ষণিকভাবে এ হামলার দায় কেউ স্বীকার করেনি।কাবুলের সিআইডি পুলিশের প্রধান ফ্রাইদুন ওবায়দি বলেন, শিয়া মুসল্লিদের ওপর আত্মঘাতী হামলায় অন্তত ২৭ জন নিহত হয়েছেন। আহত হয়েছেন ৩৫ জন। হতাহত ব্যক্তিদের সংখ্যা আরও বাড়তে পারে।ওই হামলায় বেঁচে যাওয়া একজন আফগানিস্তানের আরিয়ানা টেলিভিশনকে বলেন, ‘আমি সেখানে লোকজনের আর্তনাদ শুনেছি এবং রক্ত ছড়িয়ে ছিটিয়ে পড়ে থাকতে দেখেছি।’ তিনি বলেন, ওই হামলায় ৪০ জন নিহত হয়েছেন এবং ৮০ জন আহত হয়েছেন। তবে হতাহতের সংখ্যা নিয়ে ওই প্রত্যক্ষদর্শীর দাবির সত্যতা রয়টার্স নিশ্চিত করতে পারেনি।তালেবানরা বলেছে, তারা এ হামলা চালায়নি। আফগান তালেবানের মুখপাত্র জাবিহুল্লা মুজাহিদ বলেছেন, ‘আমরা কখনো মসজিদে হামলা করি না। এটা আমাদের আমাদের এজেন্ডা নয়।’
আফগানিস্তানের প্রধানমন্ত্রীর সমমর্যাদার প্রধান নির্বাহী আবদুল্লাহ আবদুল্লাহ টুইটারে এক বার্তায় বলেন, ‘পবিত্রস্থানে চালানো এই হামলায় শিশুসহ নির্দোষ মানুষদের লক্ষ্য করা হয়েছে। এটা যুদ্ধাপরাধ। এটা ইসলাম ও মানবতার বিরুদ্ধে কাজ।’
