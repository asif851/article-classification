
আফগানিস্তানে পৃথক হামলায় কমপক্ষে ২৩ জন নিহত হয়েছে। দেশটির ফারাহ প্রদেশের একটি সামরিক ঘাঁটিতে আজ শনিবার চালানো প্রথম হামলায় ১৮ জন সেনা নিহত হন। অন্যদিকে কাবুলের কূটনৈতিক এলাকা ও হেলমান্দ প্রদেশে পৃথক হামলা চালানো হয়।
আফগানিস্তানের প্রতিরক্ষা মন্ত্রণালয়ের মুখপাত্র দৌলত ওয়াজির বলেন, ‘ফারাহ প্রদেশের সেনাঘাঁটিতে জঙ্গিদের একটি বড় দল গত রাতে হামলা চালায়। আমাদের ১৮ জন সেনা নিহত হয়েছেন। সেখানে আরও সেনা পাঠিয়েছি আমরা।’
বার্তা সংস্থা এএফপির খবরে বলা হয়েছে, এ হামলার দায় স্বীকার করেছে তালেবান। প্রাদেশিক ডেপুটি গভর্নর ইউনুস রসুলি বলেছেন, হামলার বিষয়ে তদন্ত করতে একটি অনুসন্ধানী দলকে ওই এলাকায় পাঠানো হয়েছে।
শনিবার আরেকটি হামলা চালানো হয় কাবুলের কূটনৈতিক এলাকায়। ওই আত্মঘাতী বোমা হামলায় কমপক্ষে ৩ জন নিহত ও ৫ জন আহত হয়েছেন। তবে এই হামলার দায় কেউ স্বীকার করেনি।
এ ছাড়া হেলমান্দ প্রদেশে একই দিনে আরও দুটি আত্মঘাতী হামলা হয়েছে। ওই দুই গাড়িবোমা হামলায় কমপক্ষে আরও দুই সেনার মৃত্যু হয়েছে। এ দুই ঘটনায় নিহত হয়েছে এক ডজনেরও বেশি মানুষ। এ দুই হামলার দায় স্বীকার করেছে তালেবান।
মোগাদিসুতে নিহত ৩৮গতকাল শুক্রবার দুটি গাড়িবোমার বিস্ফোরণে মোগাদিসুতে ৩৮ জন নিহত হয়েছেন। দেশটির প্রেসিডেন্টের প্রাসাদ ও একটি হোটেলকে লক্ষ্য করে এই হামলা চালানো হয়। গুলি চালানোর পর পরই প্রথম বিস্ফোরণটি ঘটে। শাহাব ইসলামি জঙ্গিগোষ্ঠী ইন্টারনেটে এই হামলার দায় স্বীকার করেছে।
