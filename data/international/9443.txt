
মাতাল অবস্থায় গাড়ি চালানোর মামলায় একজন বিচারিক হাকিমের বার্ষিক বেতন বৃদ্ধি (দুটি ইনক্রিমেন্ট) স্থগিত করে রায় দিয়েছেন ভারতের ত্রিপুরা রাজ্যের হাইকোর্ট।
আজ সোমবার ত্রিপুরা হাইকোর্টের প্রধান বিচারপতির নেতৃত্বে গঠিত একটি বেঞ্চ এ রায় ঘোষণা করেন। দণ্ডপ্রাপ্ত ওই বিচারকের নাম মোটম দেববর্মা। তিনি বর্তমানে উত্তর ত্রিপুরার জেলা কাঞ্চনপুরের বিচারিক হাকিম।
হাইকোর্টের রেজিস্ট্রার জেনারেল সত্য গোপাল চট্টোপাধ্যায় এক বিবৃতিতে বলেন, ২০১৪ সালে ৬ জুন মধ্যরাতে বিচারক মোটম দেববর্মাকে মাতাল অবস্থায় গাড়ি চালানোর অভিযোগে আটক করে পুলিশ। প্রায় ১০ ঘণ্টা তিনি পুলিশি হেফাজতে ছিলেন। সে সময় তিনি সিপাহিজলা জেলার বিশালগড়ের বিচারিক হাকিম হিসেবে কর্মরত ছিলেন।
বিবৃতিতে রেজিস্ট্রার জেনারেল সত্য গোপাল চট্টোপাধ্যায় আরও বলেন, বিচারক মোটম তাঁর আটক হওয়ার বিষয়টি ঊর্ধ্বতন কর্তৃপক্ষের কাছে গোপন রেখেছিলেন, যা শাস্তিযোগ্য অপরাধ। পূর্ণাঙ্গ তদন্ত শেষে আজ আদালত এই মামলায় তাঁর বার্ষিক বেতন বৃদ্ধি স্থগিত করার নির্দেশ দেন। আদালতে আজ মোটম দোষ স্বীকার করেছেন।
