
আফগানিস্তানের মার্কিন ঘাঁটি বন্ধ এবং সেনা প্রত্যাহার পরিকল্পনা পর্যালোচনা করতে নতুন মার্কিন প্রতিরক্ষামন্ত্রী অ্যাশটন কার্টার গতকাল রোববার কান্দাহারের বিমানঘাঁটিতে যান। খবর এএফপির। কান্দাহার বিমানঘাঁটি থেকে চলতি বছরেই মার্কিন সেনা প্রত্যাহার করার কথা। তবে কার্টার বলেছেন, ঘাঁটি বন্ধ এবং সেনা প্রত্যাহার করার সময়কালের বিষয়টি পর্যালোচনা করতে হবে। মন্ত্রীর দায়িত্ব গ্রহণের পর গত শনিবার প্রথম বিদেশ সফরে আফগানিস্তানে পৌঁছান অ্যাশটন কার্টার। ওই দিন তিনি দেশটির প্রেসিডেন্ট আশরাফ ঘানির সঙ্গে আলোচনা করেন। এ সময় কার্টার সেনা প্রত্যাহারের পরিকল্পিত সময়সীমা আরও দীর্ঘ করার বিষয়ে ওবামা প্রশাসনের বিবেচনার কথা স্পষ্ট করেন।
