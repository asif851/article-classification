
সৌদি আরবের বাদশাহ সালমান বিন আবদুল আজিজ আল সৌদ ঐতিহাসিক সফরে রাশিয়া যাবেন।
আজ সোমবার আরব নিউজ অনলাইনের প্রতিবেদনে জানানো হয়, অক্টোবরের শুরুর দিকে রাশিয়া সফরে যাবেন সৌদি বাদশাহ।
বাদশাহ সালমান ৪ থেকে ৭ অক্টোবর পর্যন্ত রাশিয়া সফর করতে পারেন।
সৌদি আরবের কোনো বাদশা এই প্রথম রাষ্ট্রীয় সফরে রাশিয়া যাচ্ছেন।
রাশিয়া সফরকালে সৌদি আরবের একটি উচ্চপর্যায়ের প্রতিনিধিদলের নেতৃত্ব দেবেন বাদশাহ সালমান।
রুশ প্রেসিডেন্ট ভ্লাদিমির পুতিনের মুখপাত্র দিমিত্রি পেসকভ গতকাল রোববার বলেছেন, সৌদি বাদশার আসন্ন সফর উপলক্ষে মস্কোর প্রস্তুতি চূড়ান্ত পর্যায়ে রয়েছে।
দিমিত্রি পেসকভ বলেন, আরব বিশ্বের নেতৃত্বে থাকা অন্যতম দেশ সৌদি আরব। আরব বিশ্বে তারা গুরুত্বপূর্ণ ভূমিকা পালন করছে। সৌদি বাদশার রাশিয়া সফরে দুই দেশের দ্বিপক্ষীয় সম্পর্কে নতুন গতি আসবে বলে আশা ক্রেমলিনের।
বাদশাহ সালমানের রাশিয়া সফরে সিরিয়া সংকটসহ বিভিন্ন আঞ্চলিক, সামরিক, বাণিজ্যিক ইস্যু আলোচিত হবে বলে ধারণা করা হচ্ছে।
