
মার্কিন কংগ্রেস ভবন ক্যাপিটল হিলে হামলার পরিকল্পনা করার অভিযোগে এক ব্যক্তিকে গ্রেপ্তার করা হয়েছে। ক্রিস্টোফার করনেল নামে ওই ব্যক্তি জঙ্গি সংগঠন ইসলামিক স্টেটের (আইএস) কার্যক্রমে অনুপ্রাণিত হয়ে এ পরিকল্পনা করেন বলে মার্কিন গোয়েন্দারা দাবি করেছেন।গত বুধবার আগ্নেয়াস্ত্র কেনার পর ওহাইও অঙ্গরাজ্য থেকে কেন্দ্রীয় তদন্ত সংস্থা (এফবিআই) ক্রিস্টোফার করনেলকে গ্রেপ্তার করে। তিনি দীর্ঘদিন ধরে গোয়েন্দা সংস্থার নজরদারিতে ছিলেন বলে জানানো হয়েছে। খবর বিবিসি ও এএফপির।আদালতের নথি সূত্রে জানা গেছে, ২০ বছর বয়সী করনেলকে যুক্তরাষ্ট্রের সরকারি কর্মকর্তাদের হত্যার চেষ্টার অভিযোগে অভিযুক্ত করা হয়েছে। টুইটার বার্তায় আইএসের মতো উগ্রপন্থী সংগঠনকে সমর্থন করার পর তিনি এফবিআইয়ের নজরে আসেন।ক্রিস্টোফারের বাবা জন করনেল বলেছেন, তাঁর ছেলে জিহাদের ব্যাপারে ক্ষুব্ধ বার্তা দিয়ে থাকতে পারে, তবে হামলা করার মতো সামর্থ্য তাঁর নেই। এবিসি টেলিভিশনকে জন করনেল বলেন, তাঁর ছেলে ক্রিস্টোফার সম্প্রতি ইসলাম ধর্ম গ্রহণ করে। সে কখনো বাবা বা মায়ের কাছে কোনো ধরনের সহিংসতার কথা বলেনি। জন বলেন, ‘ও তার মায়ের খুব আদরের ছেলে। মাকে সবকিছুই বলে থাকে।’তদন্তকারীরা বলছেন, ক্রিস্টোফার ‘রাহিল মাহরুস উবায়দাহ’ নামে একটি টুইটার অ্যাকাউন্ট চালাতেন। বিষয়টি জানার পর এফবিআই তাঁকে নজরদারিতে রাখে। আদালতের নথি সূত্রে জানা গেছে, এ ঘটনার সঙ্গে সম্পর্কহীন আরেকটি মামলায় সুবিধা পেতে একটি সূত্র এফবিআইকে সহযোগিতা করে আসছিল।অভিযোগে বলা হয়েছে, ক্রিস্টোফার করনেল ওই সূত্রকে বলেন, সন্ত্রাসী হামলা চালানো নিয়ে বিদেশের আইএস নেতাদের সঙ্গে তাঁর সরাসরি কোনো সম্পর্ক নেই। ‘নিজস্ব তাগিদে জিহাদে লিপ্ত হওয়া’র ইচ্ছা প্রকাশ করেন তিনি।আদালতের নথি অনুযায়ী, ওই তথ্যদাতা এবং করনেল উভয়ে ওহাইও অঙ্গরাজ্যের হ্যামিলটন কাউন্টিতে বাস করেন। টুইটারের মাধ্যমে তাঁদের প্রথম যোগাযোগ হয়। পরে টুইটারের মতোই বার্তা আদান-প্রদানের কোনো মাধ্যমে তাঁরা যোগাযোগ করেন।নথিতে দেখা গেছে, এক বার্তায় করনেল বলেছেন, ‘আমি মনে করি আমাদের এক হয়ে আইএসের মিত্র হিসেবে এখানে নিজস্ব সংগঠন গড়ে তুলে কর্মকাণ্ড চালানো উচিত।’ফৌজদারি অভিযোগে বলা হয়, গত অক্টোবরে ওই সূত্রের সঙ্গে এক সাক্ষাতে করনেল বলেন, তাঁর অস্ত্রের প্রয়োজন। কিন্তু তিনি তাঁকে নিজের পরিকল্পনার বিষয়ে বিস্তারিত কিছু জানাননি। দ্বিতীয় দফার সাক্ষাতে তিনি ওই সূত্রকে বলেন, মার্কিন কংগ্রেস ভবনে বোমা স্থাপন এবং কর্মকর্তা-কর্মচারীদের গুলি করতে হবে।
