
গরম কফির ফরমাশ দিয়েছিলেন তিনি। তবে কাপ হাতে নেওয়ার সঙ্গে সঙ্গে এর ঢাকনা মট করে ভেঙে গিয়ে গরম কফি ছলকে পড়ে তাঁর হাতে-গায়ে। গরম কফি ছলকে পড়ার এমন ঘটনা কতই তো ঘটে। তাই ঘটনাটি সেখানেই থেমে যাওয়ার কথা।
তবে জল গড়াল বহুদূর। ক্ষুব্ধ ওই নারী ক্রেতা মামলা ঠুকে দেন কফির ওই দোকানের বিরুদ্ধে। দোকানটি যুক্তরাষ্ট্রের স্টারবাকস কফি কোম্পানির। বিশাল এই কোম্পানির বিরুদ্ধে করা মামলার রায় নিজের পক্ষেই পেলেন ওই নারী। আদালত ওই নারীকে এক লাখ ডলার বা প্রায় ৮০ লাখ টাকা ক্ষতিপূরণ দিতে বললেন স্টারবাকসকে।
ঘটনাটি ঘটেছে যুক্তরাষ্ট্রের ফ্লোরিডা অঙ্গরাজ্যে। স্টারবাকসের জ্যাকসনভিলের আউটলেটে এ ঘটনা ঘটে। জোয়ানে মোগাভেরো নামের মার্কিন এক নারী তাঁর গাড়িতে বসে কাউন্টারে কফির অর্ডার দেন। স্টারবাকসের একজন কর্মীর কাছ থেকে তিনি কফির কাপ নিয়ে গাড়িতে তাঁর সঙ্গে থাকা ব্যক্তিকে তা দিতে যান। ওই সময় ঢাকনা ভেঙে দুর্ঘটনাটি ঘটে।
খবরে বলা হয়, ওই নারীকে এক লাখ ডলার দেওয়ার নির্দেশ দিয়েছেন আদালত। এর মধ্যে ৮৫ হাজার ডলার পোড়া স্থানের ব্যথা ভোগ করার জন্য এবং ১৫ হাজার ডলার তাঁর চিকিৎসার বিল পরিশোধের জন্য দিতে বলা হয়। রায়ে বলা হয়েছে, ২০১৪ সালে স্টারবাকসের গরম কফির কাপের ঢাকনা ভেঙে ওই নারীর প্রথম ও দ্বিতীয় ডিগ্রি বার্ন হয়েছে।
প্রথম ডিগ্রির বার্ন বলতে অন্য পোড়ার তুলনায় কিছুটা হালকা পোড়া বোঝায়। এতে চামড়ার বাইরের অংশ লাল হয়ে যায় এবং ব্যথা হয়। আর দ্বিতীয় ডিগ্রি বার্নের ক্ষেত্রে কিছুটা বেশি পোড়া বোঝায়। এতে চামড়ার বাইরে ও ভেতরের অংশ ক্ষতিগ্রস্ত হয়। পোড়ার স্থান লাল হয়ে যায়, ফুলে যায়, ফোসকা পড়ে এবং ব্যথা হয়।
ওই নারীর আইনজীবী স্টিভ আরলে বলেছেন, তাঁর মক্কেল আদালতের কাছে সহানুভূতি চাননি। তিনি ন্যায়বিচার চেয়েছিলেন, রায়ে আদালত তাঁকে তাই দিয়েছেন।
এদিকে স্টারবাকস কর্তৃপক্ষ জানিয়েছে, এই রায়ের বিরুদ্ধে তারা আপিল করবে।
