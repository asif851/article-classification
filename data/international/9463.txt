
ভারতীয় স্কুল সার্টিফিকেট (আইএসসি) পরীক্ষায় ৪০০ নম্বরের মধ্যে ৩৯৯ পেয়ে ইতিহাস গড়েছেন কলকাতার এক শিক্ষার্থী। আজ মঙ্গলবার টাইমস অব ইন্ডিয়া অনলাইনের প্রতিবেদনে জানানো হয়, এবারের আইএসসি পরীক্ষায় অংশ নিয়ে কলকাতার বিবেকানন্দ মিশন স্কুলের শিক্ষার্থী অর্ক চ্যাটার্জি এযাবৎকালের মধ্যে সর্বোচ্চ নম্বর পেয়েছেন। চার বিষয়ে মোট ৪০০ নম্বরের মধ্যে ৩৯৯ তুলেছেন অর্ক। গণিত, পদার্থ বিজ্ঞান ও কম্পিউটার বিজ্ঞান বিষয়ে ১০০ করে নম্বর তুলেছেন। ইংরেজিতে পেয়েছেন ৯৯। নম্বর প্রাপ্তির গড় ৯৯ দশমিক ৭৫ শতাংশ। এর আগে আইএসসি পরীক্ষায় সর্বোচ্চ ৩৯৮ নম্বর পাওয়ার রেকর্ড ছিল। ২০১২ সালের আইএসসি পরীক্ষায় এই রেকর্ড সৃষ্টি হয়। তবে পুরোনো সেই রেকর্ড এবার ভেঙে দিলেন কলকাতার ছেলে অর্ক।  ১৮ বছর বয়সী এই তরুণ শিক্ষার্থী বার্সেলোনা ও মেসির অন্ধভক্ত। তিনি জানিয়েছেন, বোর্ড পরীক্ষার প্রস্তুতির জন্য দৈনিক ১০-১২ ঘণ্টা করে পড়ালেখা করেছেন। স্নাতক পর্যায়ে মৌলিক বিজ্ঞান নাকি প্রকৌশল বিষয় নেবেন, তা নিয়ে কিছুটা দ্বিধায় আছেন অর্ক। তবে সুযোগ পেলে পদার্থ নিয়ে পড়ালেখা করতে পারলে তাঁর ভালো লাগবে বলে জানিয়েছেন তিনি।
