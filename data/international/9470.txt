

জলবায়ু পরিবর্তনে উদ্বিগ্ন জনতার ঢল নেমেছিল নিউইয়র্কের রাজপথে। গতকাল রোববার সকাল থেকে সেখানে মানুষ জড়ো হতে থাকেন। প্রায় তিন লাখ মানুষ বিশ্বকে বাসযোগ্য রাখার আহ্বান জানান। 
জন জলবায়ু পদযাত্রার (পিপলস ক্লাইমেট মার্চ) আয়োজকদের মতে, জলবায়ু পরিবর্তন নিয়ে এর আগে এমন জনসমাবেশ আর কখনো হয়নি। বেলা ১১টা থেকে নগরের সেন্ট্রাল পার্কের পশ্চিম মোড় ঘিরে লোকজনের সমাগম শুরু হয়। দুপুর গড়াতেই এলাকাটি জনারণ্যে পরিণত হয়।পদযাত্রায় গিয়েছিলেন হলিউডের বিখ্যাত অভিনেতা লিওনার্দো ডিক্যাপ্রিও, জাতিসংঘের মহাসচিব বান কি মুন, সাবেক মার্কিন ভাইস প্রেসিডেন্ট আল গোর, নিউইয়র্কের মেয়র প্রমুখ। মার্কিন কংগ্রেসের গুরুত্বপূর্ণ সদস্য, রাজনীতিবিদ,পরিবেশবিদ,শিল্প-সাহিত্য-সংস্কৃতির সঙ্গে সংশ্লিষ্ট লোকজনের উপস্থিতিতে পদযাত্রাটি বর্ণাঢ্য হয়ে ওঠে। সেখানে অংশগ্রহণকারীদের হাতে বিভিন্ন ব্যানার, ফেস্টুন, প্ল্যাকার্ড ছিল। বাদ্যযন্ত্রের তাল, নাচ আর স্লোগানে স্লোগানে মুখরিত ছিল পুরো নগর। একই দিন বিশ্বের প্রধান প্রধান নগরে জলবায়ুর পরিবর্তন নিয়ে উদ্বিগ্ন জনতার সমাবেশ হয়েছে। জনসমাগমের দিক থেকে নিউইয়র্কের পদযাত্রাটি অন্যদের ছাড়িয়ে যায়। তিন মাইলেরও বেশি দীর্ঘ শোভাযাত্রায় নগর কার্যত অচল হয়ে ওঠে। লাখো জনতার কণ্ঠে উচ্চারিত হয়েছে, ‘জলবায়ুর বিপর্যয় ঠেকাতে বিলম্বের কোনো অবকাশ নেই।’পদযাত্রায় যুক্তরাষ্ট্রের বিভিন্ন অঙ্গরাজ্য থেকে ছুটে আসা মানুষের ঢল অব্যাহত ছিল। ওয়াশিংটন থেকে পদযাত্রায় যোগ দেওয়া আর্থার নুকি বলেন, ‘বিশ্বের নেতারা আর কতটা উদাসীনতা দেখাবে? আর কতটা বিপর্যয় হলে টনক নড়বে শিল্পোন্নত দেশগুলোর?’পদযাত্রায় অংশ নিয়ে পরিবেশবিদেরা বলেন, সময় দ্রুত ফুরিয়ে যাচ্ছে। এখনই পদক্ষেপ না নিলে পৃথিবীটা আমাদের সন্তানদের জন্য আর বাসযোগ্য থাকবে না। পদযাত্রায় তেল, গ্যাস ও জ্বালানি কোম্পানিগুলোর বিরুদ্ধে স্লোগান দেওয়া হয়। সমাবেশ থেকে জানানো হয়, উন্নত বিশ্ব জলবায়ু পরিবর্তন নিয়ে অনাচার-অবিচারে মেতে উঠেছে। এক হাজারেরও বেশি পরিবেশবাদী সংগঠন তাদের ব্যানার নিয়ে পদযাত্রায় যোগ দেয়। জলবায়ু পদযাত্রায় কয়েক হাজার প্রতিবন্ধী মানুষ অংশ নেন। পরিবেশবিদেরা বলেন, জলবায়ু পরিবর্তনের অন্যতম প্রধান শিকার হবে প্রতিবন্ধীরা। পদযাত্রার একপর্যায়ে দুপুর ১২টা ৫৮ মিনিটে জনসমুদ্র থমকে দাঁড়ায় এক মিনিটের জন্য। সমবেত জনতার পক্ষ থেকে দুই হাত উঠিয়ে নীরব কয়েকটি মুহূর্ত উৎসর্গ করা হয় প্রতিবন্ধীদের জন্য। আগামীকাল মঙ্গলবার নিউইয়র্কের জাতিসংঘ সদর দপ্তরে বিশ্ব নেতারা জলবায়ু সমস্যা নিয়ে বসবেন। জাতিসংঘ সদর দপ্তর থেকে জানানো হয়েছে, ১২৫টি দেশের উচ্চ পর্যায়ের প্রতিনিধিরা এ সম্মেলনে যোগ দিচ্ছেন। প্রধানমন্ত্রী শেখ হাসিনাও এতে যোগ দিচ্ছেন। মার্কিন সম্মেলন থেকে প্রেসিডেন্ট বারাক ওবামাসহ বিশ্বের গুরুত্বপূর্ণ রাষ্ট্রপ্রধানরা জলবায়ুর পরিবর্তন ঠেকাতে ঐক্যবদ্ধ প্রয়াসের ঘোষণা দেবেন। উদ্বোধনী দিন মার্কিন পররাষ্ট্রমন্ত্রী জন কেরি জলবায়ু সম্মেলনের সূচনা বক্তব্য দেবেন।
