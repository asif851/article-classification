
মেক্সিকোর বিখ্যাত চিত্রকর ফ্রিদা কাহলোর আঁকা একটি ছবি রেকর্ড পরিমাণ দামে নিলামে বিক্রি হয়েছে। গতকাল বৃহস্পতিবার যুক্তরাষ্ট্রের নিউইয়র্কে ফ্রিদার আঁকা দুই নগ্ন নারীর একটি ছবি নিলামে প্রায় ৬২ কোটি ৫১ লাখ ১৯ হাজার ৬০০ টাকায় (৮০ লাখ ডলার) বিক্রি হয়েছে বলে নিলামকারী প্রতিষ্ঠান ক্রিস্টিস জানিয়েছে। 
আজ শুক্রবার বার্তা সংস্থা এএফপির এক প্রতিবেদনে জানানো হয়, ১৯৩৯ সালে ‘টু ন্যুডস ইন দ্য ফরেস্ট (দ্য আর্থ ইটসেলফ)’ শিরোনামে ফ্রিদা কাহলোর আঁকা ওই ছবিটির আনুমানিক মূল্য ধরা হয়েছিল ৮০ থেকে ১২০ লাখ ডলার। পরে নিলামে তা ৮০ লাখ ডলারেই বিক্রি হয়ে যায়। লাতিন আমেরিকার কোনো চিত্রকরের ছবির এটাই সর্বোচ্চ মূল্য। এর আগে ফ্রিদা কাহলোর কোনো ছবি এত চড়া দরে বিক্রি হয়নি। ২০০৬ সালে নিউইয়র্কের নিলামকারী আরেকটি প্রতিষ্ঠান সুদেবিস নিলামে ফ্রিদার ‘রুটস’ শিরোনামের একটি ছবি ৪৩ কোটি ৭৫ লাখ ৮৩ হাজার ৭২০ টাকায় (৫৬ লাখ ডলার) বিক্রি করেছিল। ১৯৯০ সালে ‘দিয়েগো ই ইয়ো’ শিরোনামের একটি ছবি নিলামে ১০ কোটি ৯৩ লাখ ৯৫ হাজার ৯৩০ টাকায় (১৪ লাখ ডলার) বিক্রির মাধ্যমে প্রথম ফ্রিদার ছবির মূল্য মিলিয়ন-ডলারের ঘরে ঢুকে পড়ে।২০১৭ সালে মেক্সিকো শহরে পালাসিও দে বেলাস আর্তেসে এক প্রদর্শনীতে ছবিটি দর্শনার্থীরা দেখতে পারবেন।
