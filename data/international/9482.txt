
মিয়ানমারে শান্তি প্রতিষ্ঠায় দেশটির স্টেট কাউন্সিলর অং সান সু চির প্রতি আহ্বান জানিয়েছেন ব্রিটিশ অভিনেত্রী এমা থমসন। দেশটির রোহিঙ্গা সংকট খুব খারাপ দিকে মোড় নিতে চলেছে বলে জাতিসংঘ আশঙ্কা প্রকাশ করার পর সু চিকে লেখা এক চিঠিতে পুরস্কারজয়ী এই অভিনেত্রী এ আহ্বান জানালেন।
চিঠিতে এমা থমসন বলেন, ‘আমি জীবনে যে কয়েকজনের কাজে উৎসাহিত হয়েছি, আপনি তাঁদের একজন। কিন্তু যখন নারী ও শিশুরা নিগৃহীত হচ্ছে, তখন আমি চুপ থাকতে পারি না।’
৫৮ বছর বয়সী এই অভিনেত্রী আরও বলেন, দুই দশক ধরে গৃহবন্দী থাকার পর ২০১৫ সালে অং সান সু চি যখন মিয়ানমারে শাসনক্ষমতায় অধিষ্ঠিত হন, তখন তিনি যারপরনাই আনন্দিত হয়েছিলেন। এর আগে ২০১১ সালে সু চির সঙ্গে সাক্ষাতের মুহূর্তের কথা উল্লেখ করে এমা আরও বলেন, তাঁর কর্মচাঞ্চল্য ও উদ্দীপনায় তিনি বিমোহিত হয়েছিলেন। তখন থেকে মিয়ানমারে কী ঘটছে-না ঘটছে, সে ব্যাপারে তিনি খেয়াল রাখছেন।
চিঠিতে সু চির উদ্দেশে আক্ষেপের সুরে এমা বলেন, ‘আপনি আপনার সুন্দর দেশটিতে আলোর ছটা ফেলেছেন। তাই আপনার প্রতি আমার প্রত্যাশাও ছিল অনেক বেশি। কিন্তু যে লাখ লাখ মানুষ তাঁদের ভবিষ্যৎ আপনার হাতে অর্পণ করেছিলেন, তাঁদের ক্ষেত্রে এ প্রত্যাশার এতটুকু প্রতিফলন ঘটেনি।’
