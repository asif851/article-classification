
ভারতের তামিলনাড়ু রাজ্যের মুখ্যমন্ত্রী জে জয়ললিতা দেশটির নবনির্বাচিত প্রধানমন্ত্রী নরেন্দ্র মোদির শপথ অনুষ্ঠানে যাবেন না বলে জানা গেছে। দেশটির টেলিভিশন চ্যানেলগুলোতে প্রচারিত খবরে এমন আভাস মিলেছে।আজ রোববার টাইমস অব ইন্ডিয়ার খবরে বলা হয়, শপথ অনুষ্ঠানে শ্রীলঙ্কার প্রেসিডেন্ট মাহিন্দা রাজাপক্ষেকে আমন্ত্রণ জানানোয় ক্ষুব্ধ হয়েছেন জয়ললিতা। তাই নিজে তো অংশগ্রহণ করবেনই না, এমনকি তাঁর কোনো প্রতিনিধিকেও ওই অনুষ্ঠানে পাঠাবেন না বলে জানা গেছে।এর আগে এক বিবৃতিতে জয়ললিতা বলেন, ‘সরকার বদলের ফলে তামিলনাড়ুর সঙ্গে শ্রীলঙ্কার বিদ্যমান শীতল সম্পর্কে পরিবর্তন আসার কোনো সম্ভাবনা নেই।’ তাঁর মতে, কেন্দ্রের সঙ্গে রাজ্যের সম্পর্ক ভালো রাখার কথা মাথায় রেখে মোদির এ আমন্ত্রণ জানানো থেকে বিরত থাকা উচিত ছিল।এদিকে, শ্রীলঙ্কার প্রেসিডেন্টকে আমন্ত্রণ জানানোয় ক্ষুব্ধ প্রতিক্রিয়া ব্যক্ত করেছে তামিলনাড়ুভিত্তিক রাজনৈতিক সংগঠন ও ভারতীয় জনতা পার্টির অন্যতম মিত্র এমডিএমকে।এমডিএমকের সাধারণ সম্পাদক ভাইকো গতকাল জানান, নরেন্দ্র মোদির শপথের দিন অর্থাত্ ২৬ মে মহেন্দ্র রাজাপক্ষের ভারত সফরের প্রতিবাদে নয়াদিল্লিতে কালো পতাকা মিছিল করবে দলটি।
শ্রীলঙ্কায় বসবাসরত তামিল জনগণের সঙ্গে দেশটির সরকারের দীর্ঘদিন ধরে বিরোধ চলছে। স্বায়ত্তশাসনের দাবিতে আন্দোলনরত দেশটির তামিল গেরিলাদের (এলটিটিই) ওপর রাজাপক্ষের দমনপীড়নের কারণে শ্রীলঙ্কার সঙ্গে তামিলনাড়ুর সম্পর্কের অবনতি হয়।
