
থাইল্যান্ডের রাজধানী ব্যাংককে স্থানীয় পর্যায়ে সংক্রমিত ২১ জিকা ভাইরাসে আক্রান্ত ব্যক্তি শনাক্ত হয়েছে। এর মধ্যে একজন গর্ভবতী নারীও রয়েছেন। থাইল্যান্ডের স্বাস্থ্য মন্ত্রণালয় গতকাল রোববার এ তথ্য জানায়। এর আগে ২০১২ সালে থাইল্যান্ডে প্রথম জিকা ভাইরাসে আক্রান্ত হওয়ার ঘটনা ঘটে।স্বাস্থ্য মন্ত্রণালয়ের দেওয়া তথ্য অনুযায়ী, কোনো জটিলতা ছাড়াই ওই নারী একটি সন্তান জন্ম দিয়েছেন। থাই সরকারের পক্ষ থেকে বলা হয়েছে, ব্যাংককের দক্ষিণে নতুন করে জিকায় সংক্রমণের ঘটনায় উদ্বিগ্ন হওয়ার কিছু নেই।স্বাস্থ্য মন্ত্রণালয়ের মুখপাত্র বলেন, ‘২১ জন জিকা ভাইরাসে আক্রান্ত ব্যক্তিকে শনাক্ত করা হয়েছে। এ ভাইরাসে আক্রান্ত নারী সুস্থ হওয়ার পর সন্তান জন্ম দিয়েছেন। মা ও শিশু উভয়েই এখন নিরাপদ।’ মুখপাত্র বলেন, আক্রান্ত নারীর স্বামী সম্প্রতি সিঙ্গাপুর থেকে ফিরেছেন।২০১২ সালে জিকা শনাক্ত হওয়ার পর থেকে ব্যাংককে নিয়মিত পর্যবেক্ষণ করা হয়। গত মাসের শেষ সপ্তাহে এ অঞ্চলের দেশগুলোর মধ্যে প্রথম সিঙ্গাপুরে জিকা ভাইরাস শনাক্ত করা হয়। সিঙ্গাপুরে এরপর ৩০০ জনের বেশি মানুষ এ ভাইরাসে আক্রান্ত হয়।জিকায় আক্রান্ত গর্ভবতী নারীর সন্তানের মাইক্রোকেফালি রোগে আক্রান্ত হওয়ার আশঙ্কা থাকে।এই রোগে আক্রান্ত শিশুর মাথা ও মস্তিষ্ক আকারে ছোট হয়ে থাকে। এ ছাড়া মস্তিষ্কের আরও সমস্যা হতে পারে। থাইল্যান্ডের স্বাস্থ্য মন্ত্রণালয়ের মুখপাত্র সুয়ান্নাচাই ওয়াতান্নাইং চারোচাই বলেন, থাইল্যান্ডে জিকায় আক্রান্ত ৩০ জন গর্ভবতী নারীকে পর্যবেক্ষণে রাখা হয়েছে।
