

মেক্সিকোর একটি আতশবাজির মার্কেটে বিস্ফোরণে অন্তত ২৬ জন নিহত হয়েছে। বহু লোক আহত হয়েছে। আজ বুধবার বিবিসি অনলাইনের প্রতিবেদনে এই তথ্য জানানো হয়।
রাজধানী মেক্সিকো সিটির উপকণ্ঠে অবস্থিত স্যান পাবলিতো নামের আতশবাজির মার্কেটে গতকাল মঙ্গলবার বিস্ফোরণের ঘটনা ঘটে।  বিস্ফোরণের পর আতশবাজি ফুটতে শুরু করে। ভিডিওতে দেখা যায়, আগুন লেগে আতশবাজিগুলো মুহুর্মুহু ফুটছে। আকাশ ধোঁয়ায় ছেয়ে গেছে।
বিস্ফোরণের কারণ এখন পর্যন্ত জানা যায়নি।
খবর পেয়ে পুলিশের সদস্য, উদ্ধারকর্মী ও চিকিৎসাকর্মীরা ঘটনাস্থলে ছুটে যান।  রাজ্য গভর্নর ইরুভিয়েল আভিলা বলেছেন, আহত ব্যক্তিদের চিকিৎসা দেওয়ার বিষয়টিকে সর্বোচ্চ অগ্রাধিকার দেওয়া হচ্ছে।
স্থানীয় লোকজনকে বিস্ফোরণের এলাকাটি এড়িয়ে চলতে বলা হয়েছে। রাস্তাঘাট ফাঁকা রাখার নির্দেশনাও দেওয়া হয়েছে।

