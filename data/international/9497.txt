
লেবাননের প্রধানমন্ত্রী সাদ আল-হারিরি ‘প্রাণভয়ে’ পদত্যাগ করেছেন। টেলিভিশন চ্যানেলে দেওয়া এক বক্তব্যে আজ শনিবার তিনি বলেছেন, তাঁকে হত্যা করা হতে পারে এই ভয়ে তিনি প্রধানমন্ত্রী পদ থেকে পদত্যাগ করেছেন। এ সময় তিনি ইরানের ভূমিকার কঠোর সমালোচনা করেন।
সাদ আল-হারিরির বাবা রফিক আল-হারিরি লেবাননের প্রধানমন্ত্রী ছিলেন। ২০০৫ সালে এক হামলায় তিনি নিহত হন। বিশ্লেষকেরা বলছেন, সাদ আল-হারিরির আকস্মিক পদত্যাগে লেবাননের রাজনৈতিক পরিস্থিতি নতুন করে টালমাটাল হয়ে পড়তে পারে।
সাদ আল-হারিরি বলেছেন, লেবাননসহ কয়েকটি দেশে ইরান ‘ভয় ও ধ্বংসের’ বীজ বপন করেছে। সৌদি আরবের রাজধানী রিয়াদ থেকে এক টেলিভিশন চ্যানেলে দেওয়া বক্তব্যে তিনি বলেন, ‘শহীদ রফিক আল-হারিরির হত্যাকাণ্ডের সময় যে পরিস্থিতির সৃষ্টি হয়েছিল, এখন আমরা ঠিক সেই পরিস্থিতিতে বাস করছি। আমি বুঝতে পারছি, আমাকে হত্যার জন্য কোন ধরনের ছক তৈরি করা হচ্ছে।’
বিবিসির খবরে বলা হয়েছে, লেবাননে শিয়াপন্থী সংগঠন হিজবুল্লাহ সক্রিয় রয়েছে। ইরানের বিরুদ্ধে হিজবুল্লাহকে সমর্থন দেওয়ার অভিযোগ রয়েছে। সাদ আল-হারিরি এ বিষয়টির কঠোর সমালোচনা করেছেন।
গত বছরের নভেম্বর মাসে লেবাননের প্রধানমন্ত্রী হিসেবে সাদের নাম ঘোষণা করা হয়। এর আগে ২০০৯ থেকে ২০১১ সাল পর্যন্ত মেয়াদেও তিনি দেশটির প্রধানমন্ত্রী পদে দায়িত্ব পালন করেছিলেন।
গত বছর প্রধানমন্ত্রীর পদে আসীন হওয়ার পর দেশের বিদ্যমান রাজনৈতিক অচলাবস্থা নিরসনের প্রতিশ্রুতি দিয়েছিলেন সাদ আল-হারিরি। তবে শুরু থেকেই তাঁর নেতৃত্বের বিরোধিতা করে আসছে ইরান। অন্যদিকে সাদের পক্ষে আছে সৌদি আরব। তবে রিয়াদ থেকে তাঁর পদ্যত্যাগের ঘোষণা বিস্ময়ের সৃষ্টি করেছে।
