
জঙ্গি হামলার আশঙ্কায় ভারতের রাজধানী নয়াদিল্লি ও এর আশপাশে এবং গুজরাট রাজ্যে গতকাল রোববার ব্যাপক সতর্কতা জারি করা হয়। ১০ জঙ্গি গুজরাট হয়ে দিল্লিতে ঢুকে পড়েছে—এ আশঙ্কায় জারি হয় এ সতর্কতা। খবর এনডিটিভির।পাকিস্তানের কয়েকটি সূত্র গতকালই দাবি করে, দেশটির জাতীয় নিরাপত্তা উপদেষ্টা নাসির খান জানজুয়া ভারতকে জানিয়েছেন, ১০ জন জঙ্গি গুজরাটে ঢুকে পড়েছে। তারা আজ সোমবার ধর্মীয় পরব শিবরাত্রি অনুষ্ঠানে হামলা চালাতে পারে। তবে জানজুয়া সত্যিই এই সতর্কবার্তা দিয়েছেন কি না, তা ভারত স্বীকার বা অস্বীকার কোনোটিই করেনি। এ সতর্কবার্তার পর প্রথমে গুজরাট এবং পরে দিল্লিতে সতর্কতা জারি হয়।গুজরাট পুলিশের প্রধান প্রমোদ কুমার বলেন, ‘কেন্দ্রীয় গোয়েন্দা ব্যুরোর কাছ থেকে রাজ্য গোয়েন্দা ব্যুরো খবর পেয়েছে সন্ত্রাসীদের সম্পর্কে। এ তথ্য পাকিস্তানের কাছ থেকে পাওয়া কি না, তা আমরা জানি না। এর বেশি কিছু আমি জানি না।’গুজরাটের স্বরাষ্ট্র প্রতিমন্ত্রী রজনী প্যাটেল বলেন, ‘জঙ্গিরা গুজরাটে ঢুকেছে এমন মারাত্মক খবর কেন্দ্রীয় সরকার আমাদের জানিয়েছে। আমরা জরুরি সভা করেছি। সেখানে কোনো অনভিপ্রেত ঘটনা ঠেকাতে ব্যবস্থা নিতে বলা হয়েছে।’ভারতের নিরাপত্তা বাহিনীর সূত্রগুলো জানায়, ঢুকে পড়া জঙ্গিরা দিল্লিতে ঢুকে বড় বিপণিকেন্দ্রে হামলা চালাতে পারে বলে তাদের আশঙ্কা। নিরাপত্তা বাহিনীর বিভিন্ন দপ্তর এবং জনসমাগম হয় এমন স্থানগুলোতে নিরাপত্তা বাড়ানোর জন্য পুলিশকে নির্দেশ দেওয়া হয়। ঢুকে পড়া জঙ্গিরা লস্কর-ই-তাইয়েবা বা জয়শ-ই-মোহাম্মদের সদস্য বলে ধারণা করছে নিরাপত্তা বাহিনী।
টাইমস অব ইন্ডিয়ার খবরে বলা হয়, সতর্কবার্তা পাওয়ার পরপরই পুরো গুজরাটে ব্যাপক সতর্কতা নেওয়া হয়। রাজ্যে পাঠানো হয় জাতীয় সিকিউরিটি গার্ডের সদস্যদের। পাকিস্তানের সঙ্গে গুজরাটের সীমান্ত এলাকা কচ্ছ ছাড়াও গুজরাটের প্রতিবেশী রাজ্য রাজস্থান, মধ্যপ্রদেশ ও মহারাষ্ট্রের সীমান্তে নিরাপত্তা জোরদার করা হয়। রাজ্যের সব পুলিশ সদস্যের ছুটি বাতিল করা হয়। গতকাল সকাল থেকেই রাজ্যের মহাসড়কগুলোতে পুলিশি টহল শুরু হয়। বিমানবাহিনী ও সেনাবাহিনীর যেসব স্থাপনা আছে, নিরাপত্তা জোরদার করা হয় সেসবেরও।ভারতের সেনাবাহিনীর পশ্চিমাঞ্চলীয় কমান্ডের লেফটেন্যান্ট জেনারেল কে জি সিং বলেন, ‘আজ (রোববার) নিরাপত্তাজনিত কিছু সমস্যা সৃষ্টি হয়েছে। আপনারা জানেন শিবরাত্রি আসছে। সে জন্যই কিছু বাড়তি নিরাপত্তা নেওয়া হচ্ছে।’ এর বেশি কিছু বলেননি এই সেনা কর্মকর্তা।এনডিটিভির খবরে বলা হয়, গত শনিবার গুজরাটের কচ্ছ উপকূল থেকে ভারতীয় সীমান্তরক্ষী বাহিনী (বিএসএফ) একটি পাকিস্তানি নৌকা আটক করে। বিএসএফের কর্মকর্তারা বলেন, নৌকার আরোহীরা তাঁদের দেখে পালিয়ে যায়। সেখানে সন্দেহজনক কিছু পাওয়া যায়নি।
