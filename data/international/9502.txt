
ট্রাম্পের অভিষেক ভাষণ শুনতে এসেছিলেন তাঁর লাখো সমর্থক। তাঁদের অভিনন্দনে সিক্ত হন নতুন প্রেসিডেন্ট ডোনাল্ড ট্রাম্প। আর ট্রাম্পের ওই অভিষেক ভাষণের অন্যতম কথা ছিল ‘আমেরিকার পণ্য কেনো ও আমেরিকানদের চাকরি দাও’।
ট্রাম্পের অনেক সমর্থক এসেছিলেন ‘মেক আমেরিকা গ্রেট অ্যাগেইন’ লেখা-সংবলিত ট্রাম্পের ট্রেডমার্ক টুপি পরে। নির্বাচনে ট্রাম্পের স্লোগান ছিল ‘মেক আমেরিকা গ্রেট অ্যাগেইন’; নির্বাচনী প্রচারণায় ওই স্লোগান লেখা লাল রঙের টুপি ট্রাম্প শিবিরের ট্রেডমার্ক হয়ে দাঁড়ায়। তাই অভিষেক ভাষণ শুনতে আসা সমর্থকদের অনেকে ওই টুপি পরে আসেন। কিন্তু ওই টুপিগুলো ছিল চীন, ভিয়েতনাম ও বাংলাদেশে তৈরি—বিষয়টি জানার পর সমর্থকদের কেউ কেউ চরম হতাশ হয়ে পড়েন।
৪৪ বছর বয়সী রব ওয়াকার তাঁর স্ত্রী অ্যাবিকে নিয়ে জর্জিয়া থেকে এসেছিলেন ওয়াশিংটনে। যাত্রাপথে তাঁরা এক জায়গায় থেমে ‘মেক আমেরিকা অ্যাগেইন’ লেখা-সংবলিত টুপি কেনেন। টুপিটি উল্টিয়ে অ্যাবি লেবেলটি দেখেন। লেবেলে লেখা, ‘চীন, আর কাউকে বোলো না।’ অ্যাবি বলেন, ‘ওহ গড, আমি আশা করেছিলাম এটা চীনের তৈরি নয়।’
ট্রাম্পের নির্বাচনী প্রচারণা ওয়েবসাইটেও বিক্রি করা হচ্ছে ট্রাম্প টুপি, যেগুলো যুক্তরাষ্ট্রে তৈরি বলে লেবেলে উল্লেখ করা হয়েছে। এসব টুপির দাম ২৫ থেকে ৩০ ডলারের মধ্যে। তবে শুক্রবার ওয়াশিংটনে পথে হকারদের বিক্রি করা টুপিগুলোর দাম ছিল আরও কম।
জোশুয়া রোজাস (২৫) ও অ্যালিসা ইয়াং (২৮) ট্রাম্পের অভিষেক অনুষ্ঠানে এসেছিলেন টেক্সাস থেকে। ইয়াং ‘মেক আমেরিকা গ্রেট অ্যাগেইন’ লেখা-সংবলিত গোলাপি রঙের টুপি পরে এসেছিলেন। তিনি বলেন, ‘টুপিটি দেখামাত্র আমার পছন্দ হয়ে যায়। সঙ্গে সঙ্গে ২০ ডলারে টুপিটি কিনে ফেলি। আমি জানি না এটা কোথায় তৈরি। আমাকে দেখতে দিন।’ এরপর তিনি টুপিটি উল্টিয়ে লেবেলটি দেখে বলেন, ‘ওহ নো! এটা ভিয়েতনামে তৈরি।’
অস্টিন আরাকো (২২) এসেছিলেন আরকানসাস থেকে। তাঁর মাথায়ও ছিল ট্রাম্প টুপি। তিনি বলেন, ‘ট্রাম্প যখন নির্বাচনে জয়লাভ করেন, তখন আমি তাঁর ওয়েবসাইট থেকে টুপিটি কিনেছিলাম। পরিবহন খরচসহ টুপিটি কিনতে আমার খরচা হয়েছিল ৩০ ডলার।’
অভিষেক অনুষ্ঠান শুরু হওয়ার আগে অ্যান্ড্রু স্কট (১২) ও ভিক্টোরিয়া স্কট (১৩) ওই টুপি কিনেছিল। ভিক্টোরিয়ার টুপির দাম পড়ে ২৫ ডলার। তৈরি চীনে। তবে চীনে তৈরি দেখতে পাওয়ার পরও ভিক্টোরিয়ার কোনো বিকার ছিল না। পরে অ্যান্ড্রিউ স্কট তাঁর টুপিটির লেবেল দেখে। সেটিতে লেখা ছিল ‘বাংলাদেশ’।
নিউইয়র্কের কুইন্স থেকে আসা রবার্ট মরিসন ‘মেক আমেরিকা গ্রেট অ্যাগেইন’ লেখা-সংবলিত টুপিটি হকারদের কাছ থেকে ২০ ডলারে কেনেন। সেটি ছিল চীনের তৈরি।
আর অভিষেক অনুষ্ঠানের ভাষণে শোনা যায় ট্রাম্পের তীব্র রক্ষণশীলতার কণ্ঠ। তিনি বলেন, ‘এই মুহূর্ত থেকে আমেরিকা সবার ওপরে থাকতে যাচ্ছে। আমরা দুটি সাধারণ নিয়মে চলব: আমেরিকার পণ্য কেনো ও আমেরিকানদের চাকরি দাও।’
