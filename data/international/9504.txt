
বারবার স্বপ্নে দেখা দিচ্ছিলেন দেবী দুর্গা। স্বপ্নে অঙ্গ নিবেদনের কথাও বলছিলেন দেবী। এমনটাই দাবি করে বিহারের ১৬ বছরের এক কিশোরী দুর্গার সেই স্বপ্নাদেশ কার্যকর করার জন্য নবরাত্রি উৎসবের সপ্তম দিন গত শনিবার ছুটে গিয়েছিল মন্দিরে। তারপর নিজের দুটি চোখের মণি হাতের নখ দিয়ে তুলে এনে দেবী দুর্গাকে নিবেদন করতে যায়। মন্দিরে আগত পুণ্যার্থীরা রক্তাক্ত কিশোরীকে সঙ্গে সঙ্গে নিয়ে যায় স্থানীয় হাসপাতালে। সেখানে অবস্থার অবনতি হলে নিয়ে যাওয়া হয় দ্বারভাঙ্গা মেডিকেল কলেজ হাসপাতালে।
ওই কিশোরীরা নাম কোমল কুমারী (১৬)। দ্বারভাঙ্গা জেলার সিরুয়া গ্রামে তার বাড়ি। শনিবার ছিল নবরাত্রি উপলক্ষে বিশেষ পূজার দিন। এদিনই কোমল কুমারী তার দুটি চোখ দেবীকে অঞ্জলি দেওয়ার সিদ্ধান্ত নেয়।
গ্রামবাসী বলেছেন, ১০ বছর ধরে দেবী দুর্গার একনিষ্ঠ ভক্ত সে। প্রতিদিনই সে দুর্গামন্ত্র জপ করত। দুবার সে মাধ্যমিক পরীক্ষায় অকৃতকার্য হয়েছে।
দ্বারভাঙ্গা মেডিকেল কলেজ হাসপাতালের সুপার ডা. সন্তোষ কুমার মিশ্র বলেছেন, নখ দিয়ে চোখের মণি তুলে ফেলার কারণে দৃষ্টিশক্তি হারিয়েছে কোমল।
মন্দিরের পুরোহিত ভাবনাথ ঝা বলেছেন, মন্দিরে নবরাত্রির এই সপ্তম দিনে বেলের বীজ দিয়ে চোখ তৈরি করে তা দেবী দুর্গাকে উৎসর্গ করার উপাচার ছিল। তবে ওই কিশোরী যা করেছে, তা মানসিক বিকার ছাড়া আর কিছু নয়।
পাটনার মনোবিদ ডা. বিন্দা সিং বলেছেন, এটা মতিভ্রম ছাড়া আর কিছু নয়।
