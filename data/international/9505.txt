
বিশ্বসম্প্রদায় থেকে নিজেকে বিচ্ছিন্ন করে ফেলার বিষয়ে ইসরায়েলকে সতর্ক করে দিয়েছেন যুক্তরাষ্ট্রের সাবেক প্রেসিডেন্ট বিল ক্লিনটন। ফিলিস্তিনের গাজা উপত্যকায় উপর্যুপরি ইসরায়েলি বিমান হামলার প্রেক্ষাপটে এই মন্তব্য করলেন তিনি। খবর এএফপির।বিল ক্লিনটন বর্তমানে ভারতে অবস্থান করছেন। গত বুধবার তিনি ভারতের সংবাদভিত্তিক টেলিভিশন চ্যানেল এনডিটিভিকে একটি সাক্ষাৎকার দেন।বিল ক্লিনটন বলেন, একটি টেকসই শান্তি প্রক্রিয়ার অনুপস্থিতিতে ইসরায়েল নিজেকে বিশ্বসম্প্রদায় থেকে বিচ্ছিন্ন করে ফেলছে। এটা দীর্ঘমেয়াদে দেশটির জন্য ভালো কিছু নয়। স্বল্প বা মধ্যমেয়াদে হামাস ইসরায়েলকে ফিলিস্তিনি বেসামরিক লোকদের হত্যা করতে বাধ্য করার মাধ্যমে দেশটিকে সাধারণ মানুষের কাছে ভীতিকর করে তুলছে।বিষয়টি ব্যাখ্যা করে ক্লিনটন বলেন, হামাস একটি কৌশল নিয়েছে। সেটি হলো, তারা তাদের বেসামরিক লোকদের হত্যা করতে ইসরায়েলকে বাধ্য করবে, যাতে করে বাকি বিশ্ব ইসরায়েলের নিন্দায় সরব হয়। আবার ইসরায়েল রকেট হামলার মুখে হাত গুটিয়ে বসেও থাকতে পারবে না।ঐতিহাসিক ক্যাম্প ডেভিড শান্তিচুক্তি স্বাক্ষরে গুরুত্বপূর্ণ ভূমিকা রেখেছিলেন তৎকালীন মার্কিন প্রেসিডেন্ট ক্লিনটন। বর্তমান সংকট নিরসনে তিনি একটি কার্যকর সংলাপে বসতে ইসরায়েলি প্রধানমন্ত্রী বেনিয়ামিন নেতানিয়াহুর প্রতি আহ্বান জানান। ক্লিনটন বলেন, ‘আমি বিশ্বাস করি, প্রধানমন্ত্রী নেতানিয়াহুই পারেন ফিলিস্তিনিদের সঙ্গে একটি নিবিড় শান্তিচুক্তি করতে। তাঁর এটা করা উচিত।’ সেটা করলে শতকরা ৬০ ভাগ ইসরায়েলিই নেতানিয়াহুকে সমর্থন করবে বলেও মন্তব্য করেন তিনি।
