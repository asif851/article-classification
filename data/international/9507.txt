
 
পাকিস্তানের রাজধানী ইসলামাবাদে আজ বুধবার দেশটির প্রসিদ্ধ এক সাংবাদিককে অপহরণের চেষ্টা করা হয়েছে। তাহা সিদ্দিকি নামের ওই সাংবাদিক সশস্ত্র অপহরণকারীদের হাত থেকে বাঁচতে সক্ষম হয়েছেন।
সংবাদমাধ্যমকে তাহা সিদ্দিকি বলেন, ট্যাক্সিতে করে তিনি বিমানবন্দরে যাচ্ছিলেন। পথে অজ্ঞাতনামা ১০-১২ জন লোক তাঁকে মারধর করে এবং হত্যার হুমকি দেয়। একপর্যায়ে তিনি গাড়ি থেকে লাফিয়ে নেমে পালাতে সক্ষম হন। তাহা বর্তমানে নিরাপদে রয়েছেন। পুলিশ ঘটনার তদন্ত করছে।
সাংবাদিকদের জন্য বিশ্বের বিপজ্জনক দেশগুলোর একটি হলো পাকিস্তান। সম্প্রতি পাকিস্তানে সংবাদপত্রের স্বাধীনতা নিয়ে বিবিসির একটি নিবন্ধে তাহা সিদ্দিকির কথা উল্লেখ করা হয়।
তাহা সিদ্দিকি বলেন, ইসলামাবাদের প্রধান সড়ক দিয়ে ট্যাক্সিতে করে তিনি বিমানবন্দরে যাচ্ছিলেন। পথে অপহরণকারীরা তাঁর ট্যাক্সি থামায়।
ইসলামাবাদে থানার সামনে বিবিসির সাংবাদিকের সঙ্গে কথা বলার সময় তাহাকে হতবিহ্বল দেখাচ্ছিল। তাঁর শার্টের বোতাম ছেঁড়া দেখা যায়।
