
স্কটল্যান্ডের গ্লাসগোয় গত শুক্রবার এক নিলামে এক বোতল হুইস্কি বিক্রি হয়েছে প্রায় ছয় লাখ টাকায়। কানাডার এক ক্রেতা কিনে নিয়েছেন দুষ্প্রাপ্য এই হুইস্কির বোতলটি। হুইস্কি এত দামে বিক্রি হওয়ার কারণ হয়তো মার্কিন যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্পের নাম এর সঙ্গে যুক্ত থাকা। এ হুইস্কি ট্রাম্প হুইস্কি নামেই পরিচিত।
পিটিআইয়ের বরাত দিয়ে এনডিটিভির খবরে বলা হয়েছে, ২৬ বছর বয়সী এক ব্যক্তি গ্লেন ডোনার্ক নামের ওই হুইস্কির বোতলটি কিনেছেন। ২০১২ সালে স্কটল্যান্ডের অ্যাবারডিনশায়ারে ট্রাম্প গলফ ইন্টারন্যাশনাল প্রতিযোগিতার উদ্বোধনীতে অতিথিদের খেতে দেওয়া হয় এ হুইস্কি। উচ্চমূল্যের ওই হুইস্কির বোতলের মোড়কে ওই সময় স্বাক্ষর করেন যুক্তরাষ্ট্রের নবনির্বাচিত প্রেসিডেন্ট ডোনাল্ড ট্রাম্প। তখন থেকে এটি ট্রাম্প হুইস্কি নামেই পরিচিত। স্কটল্যান্ডের গ্লাসগোয় গত শুক্রবার নিলামে কানাডার এক ক্রেতা প্রত্যাশিত মূল্যের চেয়ে প্রায় দ্বিগুণ দামে কিনে নিয়েছেন দুষ্প্রাপ্য এই হুইস্কির বোতলটি। নিলামে এর মূল্য গিয়ে ঠেকে ৬ হাজার পাউন্ডে। ডলারে এর দাম ৭ হাজার ৩৩৪। বাংলাদেশি টাকায় এর মূল্য দাঁড়ায় ৫ লাখ ৮৬ হাজার ৭২০ টাকা (১ ডলার সমান ৮০ টাকা ধরে)।
নিলামকারী প্রতিষ্ঠান ম্যাকটিয়ারের হুইস্কি বিশেষজ্ঞ লরি ব্ল্যাক বলেন, ‘ওই বোতলটি কিনতে বিপুল পরিমাণ আগ্রহ ছিল। আমরা চূড়ান্ত দামে বেশ খুশি। আগের বোতলের চেয়ে বেশি দামে এ বোতলটি বিক্রি হয়েছে।’ ব্ল্যাককে উদ্ধৃত করে প্রতিবেদনে বলা হয়েছে, ডোনাল্ড ট্রাম্পের নাম সংযুক্ত থাকায় বোতলটি বেশ ভালো দামে বিক্রি হয়েছে।
