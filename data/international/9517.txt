
রোববার ছুটির দিনেই ভারতের কনিষ্ঠ মুখ্যমন্ত্রী হিসেবে শপথ নিলেন পেমা খান্ডু। অরুণাচল প্রদেশের রাজধানী ইটানগরে রাজ্যপাল তথাগত রায় তাঁকে শপথবাক্য পাঠ করান।
এর আগে পেমা অরুণাচল প্রদেশ কংগ্রেস পরিষদীয় দলনেতা হিসেবে সর্বসম্মতক্রমে নির্বাচিত হন। উত্তর-পূর্ব ভারতের আটটি রাজ্যের মধ্যে চার রাজ্যের শাসনক্ষমতা রইল কংগ্রেসেরই হাতে। বিজেপি রয়েছে শুধু আসামে। তবে নাগাল্যান্ড ও সিকিম সরকারের ওপর তাঁদের সমর্থন রয়েছে। বামেরা রয়েছে শুধু ত্রিপুরায়।
সুপ্রিম কোর্ট কংগ্রেসের পদচ্যুত মুখ্যমন্ত্রী নাবুম টুকিকে চেয়ার ফেরত দিলেও প্রয়োজনীয় সমর্থক জোগাড় করতে ব্যর্থ হওয়ায় গতকাল শনিবারই স্পষ্ট হয়ে যায় প্রয়াত মুখ্যমন্ত্রী দোরজি খান্ডুর ছেলে তথা টুকি মন্ত্রিসভার পানিসম্পদ বিকাশ ও পর্যটনমন্ত্রী পেমা খান্ডুই হচ্ছেন অরুণাচলের মুখ্যমন্ত্রী। আজ দুপুর ১২টার দিকে সীমান্তের মুক্তা কেন্দ্র থেকে বিনা প্রতিদ্বন্দ্বিতায় জয়ী ৩৭ বছরের পেমা শপথ নেন।
এর মাধ্যমে অরুণাচলে ফের ক্ষমতায় ফিরল কংগ্রেস। বিধানসভা নির্বাচন হবে দুই বছর পর। দলবদলের প্রবণতা থাকলেও আপাতত ৪৫ জন সঙ্গে থাকায় নিরাপদ কংগ্রেস দুর্গ।
