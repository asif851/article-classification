
আফগানিস্তানের রাজধানী কাবুলে পার্লামেন্ট ভবনের কাছে আত্মঘাতী জোড়া বোমা বিস্ফোরণে ৩৩ জন নিহত হয়েছেন। এ ঘটনায় আহত হয়েছেন অন্তত ৭০ জন।আজ মঙ্গলবার বার্তা সংস্থা রয়টার্সের এক প্রতিবেদনে বলা হয়েছে, আজ বিকেলের দিকে পার্লামেন্ট ভবনের কাছে জনবহুল এলাকায় এই আত্মঘাতী জোড়া বোমা বিস্ফোরণের ঘটনা ঘটে।দেশটির জ্যেষ্ঠ জনস্বাস্থ্য কর্মকর্তা সালিম রাসোলি বলেন, কাবুলের দারুল আমান সড়কে পার্লামেন্টের নতুন ভবনের কাছে এই আত্মঘাতী জোড়া বোমা হামলার ঘটনা ঘটেছে। এতে এখন পর্যন্ত ৩৩ জন নিহত হয়েছেন। আহত হয়েছেন অন্তত ৭০ জন। হতাহতদের বেশির ভাগই পার্লামেন্টের কর্মকর্তা।ইতিমধ্যে আফগান তালেবানরা এই হামলার দায় স্বীকার করে বলেছে, তারা দেশটির প্রধান গোয়েন্দা সংস্থা ন্যাশনাল ডিরেক্টরেট অব সিকিউরিটির (এনডিএস) সদস্যদের একটি মিনিবাসকে লক্ষ্য করে এই হামলা চালিয়েছিল।প্রতিবেদনে বলা হয়েছে, ঘটনাস্থলে একটি বোমা ও একটি গাড়িবোমার বিস্ফোরণ ঘটানো হয়েছে।
ঘটনাস্থলে থাকা সাজাদুল্লাহ খান নামের এক প্রত্যক্ষদর্শী বলেন, বিস্ফোরণের সঙ্গে সঙ্গেই আমি ভয়ে লাফ দিয়েছি। এরপরই পাশে পড়ে থাকা হতাহত ও বাসটিকে পুড়ে যেতে দেখি।’
দেশটির প্রেসিডেন্ট আশরাফ ঘানি এই হামলার ঘটনায় নিন্দা জানিয়ে বলেছেন, অপরাধীরা দেশের কোথাও লুকিয়ে থাকতে পারবে না।
এর আগে আজ সকালে দেশটির হেলমান্দ প্রদেশে এনডিএসের সদস্যদের থাকার একটি বাসা লক্ষ্য করে আত্মঘাতী বোমা হামলায় সাতজন নিহত ও নয়জন আহত হন।
