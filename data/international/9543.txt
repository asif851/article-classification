
শেষ মুহূর্তে যুক্তরাষ্ট্রের আইনপ্রণেতাদের সুমতি ঘটেছে। চরম নাটকীয়তা আর উৎকণ্ঠার পর গতকাল বুধবার রাতে মার্কিন কংগ্রেসে রাষ্ট্রীয় ঋণসীমা বৃদ্ধির প্রস্তাব পাস হয়েছে। অর্থ বরাদ্দ নিশ্চিত করার ফলে ফেডারেল সরকারের ১৬ দিনের শাটডাউনের অবসান ঘটেছে। আপতত ফেব্রুয়ারির ৭ তারিখ পর্যন্ত ঋণসীমা বৃদ্ধির অনুমোদন করায় বিপর্যয়ের আশঙ্কা থেকে রক্ষা পেয়েছে যুক্তরাষ্ট্রের অর্থনীতি।তবে টানা অচলাবস্থায় প্রেসিডেন্ট বারাক ওবামা আপস করেননি। সমঝোতা প্রস্তাবে রক্ষণশীলদের পরাজয় ঘটেছে বলে মার্কিন মিডিয়াগুলো থেকে মন্তব্য করা হয়েছে।ফেডারেল ঋণসীমা বৃদ্ধি না করলে গতকাল মধ্যরাতের পর যুক্তরাষ্ট্রের অর্থনীতি অচল হয়ে পড়ার আশঙ্কা করা হচ্ছিল। এর মধ্যে টানা ১৬ দিন ফেডারেল শাটডাউনের ফলে দেশটির বহু কেন্দ্রীয় প্রতিষ্ঠান বন্ধ হয়ে পড়েছিল। কর্মহীন হয়ে পড়েছিলেন হাজার হাজার ফেডারেল কর্মচারী।রিপাবলিকান নিয়ন্ত্রিত প্রতিনিধি পরিষদে রাষ্ট্রীয় ভর্তুকি হ্রাসের কঠিন শর্ত নিয়ে জটিলতার সূত্রপাত। ২০১০ সালে আইনে পরিণত হওয়া স্বাস্থ্যবিমা আইনের বাস্তবায়ন ঠেকাতে রক্ষণশীলরা বাজেট বরাদ্দ নিয়ে চাপ সৃষ্টি করে। প্রেসিডেন্ট ওবামা কোনো শর্ত নিয়ে রিপাবলিকানদের সঙ্গে আপস করতে রাজি ছিলেন না। টানা অচলাস্থায় প্রতিনিধি পরিষদ গত মঙ্গলবার পর্যন্ত কোনো সমঝোতায় পৌঁছতে ব্যর্থ হয়। অনিবার্য অর্থনৈতিক বিপর্যয়ের আশঙ্কায় সর্বত্র উৎকণ্ঠা ছড়িয়ে পড়ে। ওয়াশিংটনে আইনপ্রণেতাদের নির্ঘুম রাত কাটাতে হয়। টানা নাটকীয়তার পর গতকাল সন্ধ্যায় সিনেটে ঋণসীমা বৃদ্ধির সমঝোতা প্রস্তাব গৃহীত হয়। পরপরই প্রতিনিধি পরিষদ একই প্রস্তাব অনুমোদন করলে অবসান ঘটে উৎকণ্ঠার। সমঝোতার ফলে আপাতত ফেব্রুয়ারি মাসের ৭ তারিখ পর্যন্ত সরকারকে ঋণ গ্রহণের ক্ষমতা বৃদ্ধি করা হয়েছে। এর ফাঁকে ডিসেম্বরের ১৩ তারিখের মধ্যে আইনপ্রণেতারা দীর্ঘমেয়াদি একটি সমঝোতায় পৌঁছার কথা বলা হয়েছে। ডেমোক্র্যাট সংখ্যাগরিষ্ঠ সিনেটে ৪১-১৮ ভোটে সমঝোতা প্রস্তাব গৃহীত হয়। প্রতিনিধি পরিষদে এই প্রস্তাব ২৮৫-১৪৪ ভোটে পাস হয়। প্রতিনিধি পরিষদে সব ডেমোক্র্যাট দলের সদস্যই প্রস্তাবের পক্ষে ভোট দেন। অধিকাংশ রিপাবলিকান সমঝোতা প্রস্তাবের বিরোধিতা করলেও ৮৭ জন পক্ষে ভোট দেন।
সমঝোতা প্রস্তাব গৃহীত হওয়ার পর প্রেসিডেন্ট বারাক ওবামা বলেছেন, ‘সংকট সৃষ্টি করে শাসন পরিচালনার অভ্যাস আমাদের ত্যাগ করতে হবে।’ শুধু বাজেট নিয়ে নয়, অভিবাসনসহ অন্যান্য সমস্যা নিয়েও একই ধরনের সমঝোতার জন্য ওবামা আইনপ্রণেতাদের প্রতি আহ্বান জানান।
ফেডারেল শাটডাউন ও ওয়াশিংটনের অচলাবস্থার জন্য রিপাবলিকানদেরই দায়ী করা হচ্ছে। পুরো এ জটিলতার জন্য মার্কিন জনমত এখন রিপাবলিকানদের বিপক্ষে। শেষ সমঝোতায় রিপাবলিকানরা ওবামা কেয়ারের সুবিধা গ্রহণকারীদের বার্ষিক আয় সঠিকভাবে যাচাইয়ের শর্ত জুড়ে দিয়েছে। দরকষাকষি করে এ শর্ত জুড়ে দেওয়াটাই রিপাবলিকানদের একমাত্র প্রাপ্তি বলে মনে করা হচ্ছে।
প্রতিনিধি পরিষদের রিপাবলিকান স্পিকার জন বয়েনার বলেছেন, ‘আমরা একটি ভালো লড়াই চালিয়ে গেছি, তবে জয়লাভ করতে পারিনি।’ গতকাল রাতে তিনি রিপাবলিকান আইনপ্রণেতাদের মাথা উঁচু করে বাড়ি ফেরার পরামর্শ দেন। স্পিকার দলীয় আইনপ্রণেতাদের বলেন, কিছুটা বিশ্রাম নিয়ে চিন্তা করুন, কীভাবে ভবিষ্যতে একযোগে ভালো কাজ করা যায়। ইলিনয় থেকে নির্বাচিত সিনেটর রিচার্ড ডারবিন বলেছেন, দ্রুতই পরবর্তী বিতর্ক শুরু হয়ে যাবে। এসব বিতর্কে স্পিকার ও তাঁর সহযোগীরা আরও গঠনমুলক ভূমিকা রাখবেন বলে তিনি আশাবাদ ব্যক্ত করেন।
