
জলবায়ুর পরিবর্তনজনিত বৈশ্বিক চ্যালেঞ্জ মোকাবিলায় একটি কার্যকর চুক্তিতে পৌঁছানোর লক্ষ্যে আগামীকাল সোমবার শুরু হচ্ছে বিশ্ব জলবায়ু সম্মেলন ২০১৫। সম্প্রতি সন্ত্রাসী হামলায় রক্তাক্ত প্যারিসে অনুষ্ঠেয় এ সম্মেলনে যোগ দেওয়ার কথা প্রায় ২০০ দেশের রাষ্ট্র বা সরকারপ্রধানের। দশকের পর দশক এমন পরিবেশসংক্রান্ত সম্মেলন ও আলোচনায় বহুল প্রচলিত হয়ে উঠেছে কিছু শব্দ। বিশেষ তাৎপর্যপূর্ণ এ রকম কিছু শব্দ তুলে ধরা হলো:ইউএনএফসিসিসি: দ্য ইউনাইডেট নেশনস ফ্রেমওয়ার্ক কনভেনশন অন ক্লাইমেট চেঞ্জ। ১৯৯২ সালে সই হওয়া একটি আন্তর্জাতিক চুক্তি এটি। বিশ্ব জলবায়ুব্যবস্থাকে মানুষের বিপজ্জনক তৎপরতা থেকে রক্ষা করাই এর লক্ষ্য।কপ-২১: সিওপি বা কপের পূর্ণাঙ্গ রূপ দ্য কনফারেন্স অব দ্য পার্টিস। ইউএনএফসিসিসির সর্বোচ্চ সংস্থা এটি। কপের প্রথম বৈঠক হয় জার্মানির বার্লিনে ১৯৯৫ সালে। কপ-২১ বা কপের ২১তম বার্ষিক বৈঠকটি অনুষ্ঠিত হওয়ার কথা রয়েছে প্যারিসে। নানা কারণেই এ বছর অনুষ্ঠেয় এ বৈঠককে বিশেষ গুরুত্বপূর্ণ বলে বিবেচনা করা হয়।এডিপি: দ্য অ্যাডহক ওয়ার্কিং গ্রুপ অন দ্য ডারবান প্ল্যাটফর্ম ফর অ্যাডভান্সড অ্যাকশন। পরিবেশবিষয়ক একটি সহায়ক সংস্থা। গঠিত হয় ২০১১ সালে। ২০১৫ সালের মধ্যে একটি নতুন জলবায়ু চুক্তিতে উপনীত হতে কাজ করছে এটি। যে চুক্তিটি কার্যকর হবে ২০২০ সাল থেকে।মিটিগেশন অ্যান্ড অ্যাডাপটেশন: বায়ুমণ্ডল থেকে ক্ষতিকর কার্বন ডাই-অক্সাইড গ্যাস অপসারণ বা এর নিঃসরণের উৎস দূর করতে মানুষের তৎপরতা বোঝায় মিটিগেশন। আর জলবায়ু পরিবর্তনজনিত বিরূপ প্রভাবের সঙ্গে খাপ খাইয়ে নিতে গৃহীত পদক্ষেপকে বোঝায় অ্যাডাপটেশন।আইএনডিসিএস: একটি পরিকল্পনা। যার পূর্ণ রূপ ইনটেনডেড ন্যাশনালি ডিটারমাইন্ড কনট্রিবিউশনস। এর অধীন কপ ২১ বৈঠককে সামনে রেখে প্রকাশ্যে বিশ্বনেতাদের এক রূপরেখা ঘোষণা করতে হয়েছে। যে রূপরেখায় নতুন বৈশ্বিক চুক্তির আওতায় ২০২০ সালের পর তাঁরা পরিবেশগত কী কার্যক্রম নিতে ইচ্ছুক, সে বিষয়গুলো তুলে ধরেছেন।অ্যানেক্স ১, অ্যানেক্স ২, নন-অ্যানেক্স ১: ১৯৯২ সাল পর্যন্ত শিল্পোন্নত দেশ বলে বিবেচিত দেশগুলো বোঝাতে ব্যবহৃত হয় অ্যানেক্স ১। গ্রিন হাউস গ্যাস নির্গমনের জন্য প্রধানত এসব দেশকে দায়ী করা হয়ে থাকে। অ্যানেক্স ১-ভুক্ত দেশগুলোর মধ্যে যারা অর্গানাইজেশন ফর ইকোনমিক কো-অপারেশন অ্যান্ড ডেভেলপমেন্টের (ওইসিডি) সদস্য, তাদের বোঝাতে ব্যবহৃত হয় অ্যানেক্স ২। আর নন-অ্যানেক্স বলতে প্রধানত উন্নয়নশীল দেশগুলোকে বোঝায়।এওএসআইএস, আমব্রেলা: কোনো আলোচনায় একই রকমের লক্ষ্য-উদ্দেশ্য পোষণকারী দেশগুলোর জোট বোঝাতে ব্যবহৃত শব্দগুচ্ছ। এর মধ্যে এওএসআইএস হচ্ছে জলবায়ু পরিবর্তনের কারণে বেশি ঝুঁকির সম্মুখীন ক্ষুদ্র দ্বীপ দেশগুলোর জোট।সূত্র: রয়টার্স
