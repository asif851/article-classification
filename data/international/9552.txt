
আল-কায়েদার নেতা ওসামা বিন লাদেনের ছেলে আবদুল্লাহ বিন লাদেন যুক্তরাষ্ট্রের কাছে তাঁর বাবার মৃত্যুসনদ চেয়েছিলেন। তবে যুক্তরাষ্ট্র তা দিতে অস্বীকৃতি জানায়। উইকিলিকসের ফাঁস করা সৌদি আরবের পররাষ্ট্র ও অন্যান্য মন্ত্রণালয়ের গোপন নথি থেকে বিষয়টি জানা গেছে। খবর এএফপির।যুক্তরাষ্ট্রের বহু গোপন নথি ফাঁস করে বিশ্বজুড়ে সাড়াজাগানো ওয়েবসাইট উইকিলিকস গত শুক্রবার সৌদি আরব সরকারের পাঁচ লাখের বেশি নথি প্রকাশ করার কথা জানায়।২০১১ সালের ২ মে পাকিস্তানের গোপন আস্তানায় মার্কিন কমান্ডোদের হামলায় নিহত হন আল-কায়েদা নেতা ওসামা বিন লাদেন। এ ঘটনার কিছুদিন পর বাবার মৃত্যুসনদ চেয়ে সৌদি আরবে অবস্থিত মার্কিন দূতাবাসে আবেদন করেন লাদেনের এক ছেলে আবদুল্লাহ। ওই বছরের ৯ সেপ্টেম্বর একটি চিঠির মাধ্যমে তাঁর আবেদনের জবাব দেয় দূতাবাস।কনসাল জেনারেল গ্লেন কাইজার চিঠিতে লাদেনের ছেলেকে লেখেন, ‘বাবা ওসামা বিন লাদেনের মৃত্যুসনদ চেয়ে আপনার আবেদন আমি পেয়েছি। তবে মার্কিন পররাষ্ট্র দপ্তরের আইনি বিশেষজ্ঞরা জানিয়েছেন, এ ধরনের সনদ দেওয়া যাবে না। সামরিক কোনো অভিযানে কেউ নিহত হলে মৃত্যুসনদ সাধারণত দেওয়া হয় না।’মৃত্যুসনদ দেওয়া না হলেও মার্কিন আদালতের কিছু নথি লাদেনের ছেলেকে পাঠান গ্লেন কাইজার। আল-কায়েদা নেতার মৃত্যুর বিষয়টি নিশ্চিত করে কর্মকর্তাদের দেওয়া বক্তব্য এবং তাঁর বিরুদ্ধে মামলার বিষয়টি ছিল ওই সব নথিতে।আবদুল্লাহ বিন লাদেনকে গ্লেন কাইজার লেখেন, ‘মার্কিন সরকারের এসব নথি আপনার এবং আপনার পরিবারের কাজে লাগবে বলে আমি আশা করি।’
