
মিসরে রাষ্ট্রীয় সংবাদমাধ্যমে খবর পাঠ করেন—এমন আটজন নারী কর্মীকে সাময়িক বরখাস্ত করা হয়েছে। কারণ হিসেবে বলা হয়েছে, মুটিয়ে যাওয়ার কারণে তাঁদের উপস্থিতি দৃষ্টিকটু লাগে। অবশ্য চাকরি তাঁরা ফিরে পাবেন, যদি এক মাসের মধ্যে মেদ কমিয়ে মানানসই চেহারায় ফিরে আসতে পারেন। 
বিবিসি অনলাইনের খবরে জানানো হয়, মিসরের রেডিও অ্যান্ড টেলিভিশন ইউনিয়নের (ইআরটিইউ) পক্ষ থেকে ওই আটজন নারীকে এক মাসের মধ্যে শুকিয়ে সঠিক আদলে ফিরে আসার নির্দেশ দেওয়া হয়েছে। তবেই তাঁরা চাকরি ফিরে পাবেন।
টেলিভিশন চ্যানেলের এই ঘোষণা নারী উপস্থাপকদের বিপদে ফেলে দিয়েছে। চাকরি নিয়ে তাঁদের মধ্যে উত্তেজনা বিরাজ করছে। বরখাস্ত হওয়া একজন নারী সংবাদপাঠক খাদিজা খাত্তাব মিসরের চ্যানেল-২-এ কাজ করেন। তিনি বলেন, সম্প্রতি সম্প্রচার করা তাঁর উপস্থাপনা মানুষ দেখুক। তারাই বিচার করুক তাঁকে মোটা দেখায় কি না। কাজে ফেরার পুরোপুরি যোগ্যতা তাঁর রয়েছে বলে তিনি মনে করেন। আরেক উপস্থাপিকা জানান, বিষয়টি অভ্যন্তরীণ আলোচনার মাধ্যমেও সমাধান করা যেত। সিদ্ধান্ত নেওয়ার আগে প্রশাসনের একবার ভাবা উচিত ছিল।
ইআরটিইউয়ের পরিচালকও একজন সাবেক উপস্থাপিকা। নানা সমালোচনা সত্ত্বেও তিনি বলেছেন, তাঁর সিদ্ধান্তের এতটুকু নড়চড় হবে না।
এ ঘটনার নিন্দা জানিয়েছে উইমেন সেন্টার ফর গাইড্যান্স অ্যান্ড লিগ্যাল অ্যাওয়ারনেস নামের একটি বেসরকারি সংগঠন। তারা বলছে, এ সিদ্ধান্ত সংগঠনের পরিপন্থী। এ ধরনের সিদ্ধান্ত নারীদের বিরুদ্ধে সহিংসতাকে উসকে দেয়।
