
বুলগেরিয়ায় নদীতে মিলছে সোনার কণা। তা সংগ্রহে লেগে আছে শত শত মানুষ। গতকাল বুধবার বার্তা সংস্থা এএফপির প্রতিবেদনে এ তথ্য জানানো হয়।
গত আগস্টে প্রকাশিত দেশটির এক সরকারি প্রতিবেদন অনুসারে, বুলগেরিয়ার প্রায় সব নদীতে এমন সোনার কণা আছে।
বুলগেরিয়ায় নদীতে থাকা এই সোনার কণা প্রাচীন থ্রেশানদের তৈরি করা অলংকারের বলে ধারণা করা হয়।
অবশ্য বুলগেরিয়ায় কাঁকর-নুড়ি থেকে সোনার কণা পৃথক করার কাজে জড়িত ব্যক্তিদের সংগঠনের প্রধান কিরিল স্তামেনভের ভাষ্য, সেখানে সব সময়ই সোনা ছিল। আজকের বুলগেরিয়া থ্রেশান সভ্যতার অধীনে ছিল বলেই সোনা মিলছে, বিষয়টি এমন নয়। স্তামেনভ বলেন, বুলগেরিয়ার সব শ্রেণি-পেশার মানুষকেই এই সোনার চাকচিক্য আকৃষ্ট করছে।
নারী-পুরুষ নদীতে নামে। মূল্যবান ধাতুর আশায় তারা ধৈর্য নিয়ে কাঁকর-নুড়ি ধোয়ার কাজ করে।নদী থেকে সোনার কণা সংগ্রহ অনেকের জন্য আবেগের বিষয় হয়ে উঠেছে। এমনই একজন ৩১ বছর বয়সী নিকোলে কস্তাদিনোভ। তিনি তাঁর স্ত্রীকে সঙ্গে নিয়ে বছরজুড়ে এই কাজ করেন। দুই বছর হলো এই কাজে লেগে আছেন তাঁরা। কস্তাদিনোভের ভাষ্য, সোনার টান দুর্নিবার।
তবে নদী থেকে সোনার কণা সংগ্রহ করার কাজটা খুব একটা সহজ নয়। এতে অনেক সময় ও ধৈর্যের দরকার পড়ে।
