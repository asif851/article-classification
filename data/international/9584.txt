
আগেই ঘরে এসেছে পরপর ১২টি ছেলে সন্তান। এবার নিশ্চয় একটা মেয়ে এসে ঘর আলো করবে, এমন আশাই ছিল মনে। কিন্তু কোলজুড়ে আবার ছেলে সন্তানই এল শুয়ান্ড দম্পতির। খবর বিবিসির।জয় শুয়ান্ড ও তাঁর স্ত্রী কাটেরি শুয়ান্ড থাকেন যুক্তরাষ্ট্রের মিশিগান অঙ্গরাজ্যের গ্র্যান্ড র্যাপিডস শহরে। গত বুধবার সকালে ত্রয়োদশ ছেলে সন্তান প্রসব করেছেন কাটেরি। কাটেরি ও তাঁর স্বামী কখনোই আগেভাগে সন্তানের লিঙ্গ জানার চেষ্টা করেন না। শুয়ান্ড দম্পতির বড় ছেলে টেইলারের বয়স ২২ পেরিয়েছে। তাঁর পরে জন্ম নেওয়া জাখ (১৯) এবং ড্রিউও (১৮) সাবালক হয়ে উঠেছে। এ ছাড়া কৈশোরে রয়েছে ব্র্যান্ডন (১৬) ও টমি (১৩)। তাদের পরে জন্ম নেওয়া ভিনি, ক্যালভিন, গ্যাবে, ওয়েসলি, চার্লি, লুক ও টাকারের বয়স যথাক্রমে ১২, ১০, আট, ছয়, পাঁচ, তিন ও দেড় বছর। শুয়ান্ড পরিবার নতুন অতিথির নাম রাখা নিয়ে ঝামেলায় পড়েছে।
