
রাশিয়ার একটি সামরিক বিমান কৃষ্ণসাগরে বিধ্বস্ত হয়ে ৯২ জন আরোহীর সবাই নিহত হয়েছেন। বিমানটি সিরিয়ায় যাচ্ছিল। রুশ গণমাধ্যমের বরাত দিয়ে আজ রোববার বিবিসি অনলাইনের খবরে এ তথ্য জানানো হয়।
এ ঘটনায় রাশিয়ার প্রেসিডেন্ট ভ্লাদিমির পুতিন কাল সোমবার এক দিনের রাষ্ট্রীয় শোক ঘোষণা করেছেন। দেশটির প্রতিরক্ষা মন্ত্রণালয়ের মুখপাত্র মেজর জেনারেল আইগর কোনাশেনকভ বলেছেন, ‘এ ঘটনায় জীবিত কাউকে খুঁজে পাওয়া যায়নি।’
রুশ বার্তা সংস্থা ইন্টারফ্যাক্স জানায়, কৃষ্ণসাগরের তীরবর্তী অবকাশ শহর সোচি থেকে স্থানীয় সময় ভোর ৫টা ২৫ মিনিটে বিমানটি আকাশে ওড়ে। মিনিট কয়েকের মাথায় বিমানটি রাডার থেকে অদৃশ্য হয়ে যায়।
রাশিয়ার প্রতিরক্ষা মন্ত্রণালয় বলছে, টিইউ-১৫৪ বিমানটিতে সামরিক বাহিনীর সদস্য, সেনাবাহিনীর একটি বাদক দল ও সংবাদকর্মীরা ছিলেন।
বিভিন্ন খবরে বলা হচ্ছে, বিমানটি সোচি থেকে সিরিয়ার লাতাকিয়া প্রদেশে যাচ্ছিল।
রাশিয়ার প্রতিরক্ষা মন্ত্রণালয়ের এক মুখপাত্র বলেন, সিরিয়ায় দায়িত্বরত রুশ সেনাদের জন্য নতুন বছর উপলক্ষে আয়োজিত এক অনুষ্ঠানে অংশ নিতে যাচ্ছিলেন বিমানটির আরোহীরা।
রুশ সংবাদ সংস্থাগুলো বলছে, বিমানটি কৃষ্ণসাগরে বিধ্বস্ত হয়েছে। বিধ্বস্ত বিমানটির ধ্বংসাবশেষ কৃষ্ণসাগরে দেখতে পেয়েছে একটি উদ্ধারকারী দল।
রাশিয়ার জরুরি (ইমার্জেন্সি) মন্ত্রণালয়ের একটি সূত্র জানায়, সোচি থেকে উড্ডয়নের পর রাশিয়ার জলসীমায় থাকা অবস্থায় টিইউ-১৫৪ উড়োজাহাজটি নিখোঁজ হয়।
