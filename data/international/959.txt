
বাংলাদেশ সফরে আসার বিষয়টি ভারতের পররাষ্ট্রমন্ত্রী সুষমা স্বরাজ পশ্চিমবঙ্গের মুখ্যমন্ত্রী মমতা ব্যানার্জিকে ফোন করে জানিয়েছেন। নরেন্দ্র মোদির সরকার গঠনের পর আজ বুধবার প্রথমবারের মতো বাংলাদেশে আসছেন সুষমা। রাতে তাঁর ঢাকায় পৌঁছানোর কথা।ভারতের পররাষ্ট্র মন্ত্রণালয়ের মুখপাত্র সৈয়দ আকবর উদ্দিন আজ বুধবার প্রথম আলোকে এ তথ্য জানান। তিনি জানান, বাংলাদেশ সফরের অংশ হিসেবেই মমতা ব্যানার্জির সঙ্গে ফোনে দ্বিপক্ষীয় বিষয় নিয়ে আলোচনা করেন সুষমা স্বরাজ।সফরকালে স্থল সীমান্ত চুক্তি, প্রস্তাবিত তিস্তা চুক্তি ও অবৈধ অনুপ্রবেশ নিয়ে বাংলাদেশের শীর্ষ নেতৃবৃন্দের সঙ্গে আলাপ করবেন সুষমা স্বরাজ। বিষয়গুলো তিনি মমতাকে অবহিত করেছেন।
সুষমা স্বরাজের এবারের সফরে তিস্তা ইস্যুটি বিশেষ গুরুত্ব পাবে। এর আগেও ভারতের সাবেক কেন্দ্রীয় সরকার (কংগ্রেস নেতৃত্বাধীন সংযুক্ত প্রগতিশীল মোর্চার সরকার) বাংলাদেশের সঙ্গে তিস্তা চুক্তির বিষয়ে উদ্যোগ নিয়েছিল। ২০১১ সালে সাবেক প্রধানমন্ত্রী মনমোহন সিংয়ের বাংলাদেশ সফরে এ বিষয়ে সম্ভাবনা তৈরি হয়েছিল। তবে মমতা ব্যানার্জির প্রবল বিরোধিতার মুখে তা আটকে যায়।
তিস্তা চুক্তি বিষয়ে সমঝোতার অংশ হিসেবেই সুষমা স্বরাজ বাংলাদেশ সফরের আগেই মমতার সঙ্গে ফোনে আলাপ করেছেন বলে ধারণা করা হচ্ছে।
