
পাকিস্তানে নারীশিক্ষা অধিকারকর্মী মালালা ইউসুফজাইয়ের লেখা ‘আমি মালালা’ বইটি দেশটির বেসরকারি বিদ্যালয়গুলোতে নিষিদ্ধ করা হয়েছে। বইটিতে বিতর্কিত অনেক উপাদান আছে—এমন অভিযোগ তুলে অল পাকিস্তান প্রাইভেট স্কুলস ফেডারেশন (এপিপিএসএফ) এক বিবৃতিতে এ সিদ্ধান্তের কথা জানিয়েছে। আজ সোমবার টাইমস অব ইন্ডিয়ার খবরে এ কথা জানানো হয়।বিবৃতিতে বলা হয়, মালালার বইটি কোনো বেসরকারি বিদ্যালয়ের পাঠ্যসূচি বা পাঠাগারে ঠাঁই পাবে না। এর কারণ হিসেবে সংস্থাটি বলছে, বইটিতে মহানবী (সা.)-কে নিয়ে চরম বিতর্কিত বিষয় আছে। বইটি পশ্চিমা শক্তির স্বার্থ রক্ষার জন্য লেখা হয়েছে।তথ্যের সত্যতা নিশ্চিত করে এপিপিএসএফের সভাপতি মির্জা কাশিফ আলী বলেন, এ সংস্থাটি দেশটির ছোট-বড় সব বেসরকারি বিদ্যালয়ের প্রতিনিধিত্ব করে। মালালা পশ্চিমাদের হাতের পুতুল—এটি সব শিক্ষাবিদই জানেন। মালালার ওপর তালেবানের বর্বর হামলার ঘটনায় বেসরকারি বিদ্যালয়ের সব শিক্ষার্থী ও কর্মী তার প্রতি সহমর্মিতা প্রকাশ করেছে। তবে এর মানে এই নয় যে, সে আপত্তিকর কিছু লিখবে আর সেটা পাঠ্যসূচিতে রাখা হবে।পাকিস্তানে নারীশিক্ষার প্রসারে কাজ করা ১৬ বছর বয়সী মালালার ওপর তালেবানের বর্বর হামলার পর বিশ্বব্যাপী সে আলোচিত ব্যক্তিতে পরিণত হয়।
