
ভারতের বিমানবন্দরগুলোতে নিজের ও পরিবারের সদস্যদের জন্য পাওয়া বিশেষ সুবিধা প্রত্যাহার করতে সংশ্লিষ্ট কর্তৃপক্ষকে চিঠি দিয়েছেন কংগ্রেস নেত্রী সোনিয়া গান্ধীর মেয়ে প্রিয়াঙ্কা গান্ধী।এনডিটিভি অনলাইনের প্রতিবেদনে জানানো হয়, গতকাল শুক্রবার ভারতের বিশেষ সুরক্ষা গোষ্ঠীর (এসপিজি) প্রধান দুর্গা প্রসাদের কাছে এ-সংক্রান্ত চিঠি দেন প্রিয়াঙ্কা।ভারতের বর্তমান প্রধানমন্ত্রী, সাবেক প্রধানমন্ত্রী ও তাঁদের পরিবারের সদস্যদের নিরাপত্তা দিয়ে থাকে এসপিজি।প্রিয়াঙ্কা ও তাঁর স্বামী রবার্ট ভদ্রের নাম এখনো গুরুত্বপূর্ণ (ভিআইপি) ব্যক্তির তালিকায় আছে। এই সুবাদে তাঁরা ভারতের যেকোনো বিমানবন্দরে তল্লাশি ছাড়াই ঢুকতে ও বের হতে পারেন।সম্প্রতি গণমাধ্যমে প্রকাশিত প্রতিবেদনে বলা হয়েছে, রবার্ট ভদ্র বিমানবন্দরে বিশেষ সুবিধা থেকে বঞ্চিত হতে যাচ্ছেন। নরেন্দ্র মোদির সরকার ভদ্রের পাওয়া সেই সুবিধা প্রত্যাহার করে নিতে যাচ্ছে।এমন প্রেক্ষাপটে নিজের ও তাঁর পরিবারের সদস্যদের জন্য বিশেষ সুবিধাটি প্রত্যাহার করে নিতে এসপিজিকে চিঠি দিলেন প্রিয়াঙ্কা।প্রিয়াঙ্কা জানান, তিনি ও তাঁর স্বামী বিমানবন্দরের সাধারণ চ্যানেল দিয়ে চলাচল করতে চান।প্রিয়াঙ্কা চিঠিতে লিখেছেন, বিমানবন্দরে বিশেষ সুবিধা থেকে ভদ্রের নাম প্রত্যাহারের বিষয়টি সরকার বিবেচনা করছে বলে জানতে পেরেছেন। এ পরিস্থিতিতে পরিবারের সদস্যরা মিলে একসঙ্গে ভ্রমণের সময় তিনি ও তাঁর সন্তানকে এই সুবিধা দেওয়া ঠিক হবে বলে মনে করেন না প্রিয়াঙ্কা।
চিঠিতে প্রিয়াঙ্কা দাবি করেন, বিমানবন্দর দিয়ে একা চলাচলের সময় নিরাপত্তা তল্লাশির মধ্য দিয়েই যান ভদ্র। এই ধরনের দায় মুক্তি তাঁর জন্য বিব্রতকর।
