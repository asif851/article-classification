
পশ্চিমবঙ্গ রাজ্য বিধানসভার নির্বাচন কাল সোমবার থেকে শুরু হচ্ছে। প্রথম দিন মাওবাদী অধ্যুষিত পশ্চিম মেদিনীপুর, বাঁকুড়া ও পুরুলিয়া জেলায় ১৮ কেন্দ্রে ভোট গ্রহণ করা হবে। 
পশ্চিমবঙ্গ বিধানসভার ২৯৪ আসনের মধ্যে নয়টি আসন রয়েছে পুরুলিয়ায়। পশ্চিম মেদিনীপুরে রয়েছে ছয়টি ও বাঁকুড়ায় রয়েছে তিনটি আসন। এই আসনগুলোতে বামফ্রন্ট, কংগ্রেস, তৃণমূল কংগ্রেস, বিজেপিসহ বিভিন্ন রাজনৈতিক দলের ১৩৩ জন প্রার্থী প্রতিদ্বন্দ্বিতা করছেন। কাল যে ১৮টি কেন্দ্রে ভোট হবে, সেখানে ভোটার সংখ্যা ৪০ লাখ ৯ হাজার ১৭১। তিন জেলায় ভোট গ্রহণ নির্বিঘ্ন করতে মোতায়েন করা হয়েছে কেন্দ্রীয় নিরাপত্তা বাহিনীর ২৫৫ কোম্পানি। প্রতিটি ভোট কেন্দ্রে নিয়োজিত থাকছে আটজন করে কেন্দ্রীয় নিরাপত্তা বাহিনীর সদস্য। থাকবে রাজ্য পুলিশ। কেবল ভোটারের লাইন সামাল দেবে রাজ্য পুলিশ। প্রতিটি কেন্দ্রে থাকছে সিসিটিভি। আকাশপথে নজরদারি করতে থাকবে দুটি হেলিকপ্টারও। প্রস্তুত রাখা হয়েছে কুইক রেসপন্স টিম। রাখা হচ্ছে অ্যান্টি ল্যান্ডমাইন ডিভাইস। এই তিন জেলার বিভিন্ন হোটেলেও থাকছে পুলিশের নজরদারি। প্রসঙ্গত, এবার পশ্চিমবঙ্গ বিধানসভার নির্বাচন হবে ছয় দফায়। প্রথম দফায় কাল ৪ এপ্রিল ও আগামী ১১ এপ্রিল। ৪ এপ্রিল নেওয়া হবে ১৮টি কেন্দ্রে এবং ১১ এপ্রিল নেওয়া হবে ৩১টি কেন্দ্রের ভোট। দ্বিতীয় দফায় ভোট নেওয়া হবে ১৭ এপ্রিল। এরপর পর্যায়ক্রমে ২১ এপ্রিল, ২৫ এপ্রিল, ৩০ এপ্রিল এবং শেষ দফায় ৫ মে ভোট নেওয়া হবে। এই শেষ দফায় ভোট নেওয়া হবে কোচবিহারের সাবেক ছিটমহলবাসীদেরও। পশ্চিমবঙ্গ সহ পাঁচ রাজ্যের বিধানসভা নির্বাচনের ফল ঘোষণা হবে ১৯ মে।
