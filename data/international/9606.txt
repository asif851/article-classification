
সেবা পাওয়ার জন্য দপ্তরে দপ্তরে ঘোরার দিন যেন শেষ হয়ে আসছে দিল্লিবাসীর। এখন সেবা দেওয়ার জন্য বিভিন্ন দপ্তরের কর্মীরাই যাবেন বাড়ি বাড়ি।
দিল্লির মুখ্যমন্ত্রী অরবিন্দ কেজরিওয়াল মৌলিক সরকারি সব সেবা বাড়ি বাড়ি পৌঁছে দেওয়ার ঘোষণা দিয়েছেন। কেজরিওয়ালের মন্ত্রিসভা এ পদক্ষেপকে বিশ্বের ‘প্রথম’ বলে দাবি করেছেন।
এই ঘোষণা অনুযায়ী সরকারি কর্মকর্তারা ঘরে ঘরে গিয়ে দাপ্তরিক সেবার কাগজপত্র পূরণ করবেন, প্রযোজ্য হলে অর্থ আদায় করবেন এবং গ্রাহকের জাতীয় পরিচয়পত্র অনুযায়ী তথ্য যাচাই করবেন।
কেজরিওয়ালের উপমুখ্যমন্ত্রী মনেশ সিসোদিয়া বলেন, সেবা পেতে নগরের বাসিন্দাদের দীর্ঘ সারিতে দাঁড়ানোর ভোগান্তি দূর করতে এ পদক্ষেপ নেওয়া হয়েছে। বিয়ের সনদ, ঠিকানা পরিবর্তনসহ ৪০টি সেবা এখন বাড়ি বাড়ি গিয়ে দেওয়া হবে। তিনি বলেন, এ সেবা দেওয়ার প্রায় সব খরচই সরকার বহন করবে।
উপমুখ্যমন্ত্রী আরও বলেন, ‘দিল্লির বাসিন্দাদের এখন নথি খুঁজে তা দাখিল করার জন্য সময় ব্যয় করতে হবে না।’
দিল্লি সরকার জানিয়েছে, এই স্কিমের প্রথম পর্যায়ে ৪০টি সেবা দেওয়া হবে। আর বাকি ৪০টি সেবা প্রতি মাসে চলমান সেবার সঙ্গে পর্যায়ক্রমে যোগ করা হবে।
মার্কিন থিংক ট্যাংক পিউ রিসার্চ সেন্টারের প্রতিবেদনে বলা হয়েছে, ভারতের রাজনৈতিক নেতাদের মধ্যে কেজরিওয়াল গত বছর সবচেয়ে বেশি জনসমর্থন হারিয়েছেন।
বলা হচ্ছে, ওই প্রতিবেদনের পরিপ্রেক্ষিতে নতুন এই স্কিম চালু করা হলো।
দূষণের কারণে দিল্লি ধোঁয়াশায় ঢেকে যাওয়ায় দুই সপ্তাহ ধরে সরকারকে জনগণের ক্ষোভ মোকাবিলা করতে হচ্ছে। ভয়াবহ ওই দূষণের কারণে স্কুলগুলো বন্ধ হয়ে গেছে।
