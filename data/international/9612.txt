
গণধর্ষণের মিথ্যা অভিযোগ দায়ের করায় এক নারীকে গ্রেপ্তার করেছে পুলিশ। এ সময় মিথ্যা অভিযোগ দায়ের করতে সহযোগিতা করায় তাঁর তিন সহযোগীকেও গ্রেপ্তার করা হয়েছে। ভারতের উত্তর প্রদেশের মিরানপুরে এই ঘটনা ঘটেছে।
টাইমস অব ইন্ডিয়ার প্রতিবেদনে বলা হয়, তদন্তে নেমে পুলিশ জানতে পারে, ওই নারীর অভিযোগ মিথ্যা। পরে গতকাল শনিবার ওই নারী ও তাঁর তিন সহযোগীকে গ্রেপ্তার করে পুলিশ।
পুলিশ জানায়, ওই নারী তিন ব্যক্তির বিরুদ্ধে গণধর্ষণের অভিযোগ করেছিলেন। পরে জিজ্ঞাসাবাদে তিনি স্বীকার করেছেন, মিথ্যা অভিযোগ দায়ের করার জন্য গ্রেপ্তার অপর তিনজনের কাছ থেকে ২০ হাজার রুপি নিয়েছিলেন। পূর্বশত্রুতার জেরে ওই তিন ব্যক্তির বিরুদ্ধে গণধর্ষণের মিথ্যা অভিযোগ দায়ের করিয়েছিলেন তাঁরা।
ডিএনএ নিউজের প্রতিবেদনে বলা হয়, ওই নারী অভিযোগ করেছিলেন, গত ২৯ নভেম্বর তিনি তিন ব্যক্তির দ্বারা গণধর্ষণের শিকার হয়েছিলেন।
মিরানপুর সার্কেলের পুলিশ কর্মকর্তা এস কে এস প্রতাপ বলেন, অভিযোগে ওই নারী বলেছিলেন যে গত ২৯ নভেম্বর মিরানপুর বাসস্ট্যান্ডে তিন ব্যক্তি তাঁকে মোটরসাইকেলে এগিয়ে দেওয়ার প্রস্তাব দেন। এতে তিনি রাজি হন। পরে ওই তিন ব্যক্তি তাঁকে নির্জন স্থানে নিয়ে গণধর্ষণ করেন।
এস কে এস প্রতাপ বলেন, তদন্তে নেমে জানা গেছে অভিযোগটি মিথ্যা। পরে মিথ্যা অভিযোগ দায়ের করায় স্থানীয় লোকজন ওই নারীকে গ্রেপ্তারের দাবিতে বিক্ষোভ করে। গতকাল ওই নারী ও তাঁর তিন সহযোগীকে গ্রেপ্তার করা হয়।
