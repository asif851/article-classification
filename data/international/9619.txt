
ভারতের উত্তর প্রদেশে একটি মানুষখেকো বাঘের জন্য কয়েকটি গ্রামের হাজারো মানুষ আতঙ্কে ভুগছে। বাঘটি ২৯ ডিসেম্বর থেকে এ পর্যন্ত নয়জনকে খেয়েছে।উত্তর প্রদেশের জিম করবেট ন্যাশনাল পার্কের কাছে গভীর অরণ্যে ওই বাঘের সাম্প্রতিকতম শিকার হন এক যুবক কৃষক। গতকাল শুক্রবার তাঁর আধা খাওয়া শরীর উদ্ধার করা হয়েছে।বিজনোর জেলার সরকারি কর্মকর্তা সলিল শুক্লা জানান, গবাদিপশুর খোঁজে ওই কৃষক গত বৃহস্পতিবার বনে গিয়েছিলেন। গতকাল তাঁর ছিন্নভিন্ন লাশ উদ্ধার করা হয়। মানুষখেকো বাঘের শিকারে পরিণত হয়েছেন তিনি। এ ঘটনায় বনের অদূরের গ্রামগুলোতে আতঙ্ক ছড়িয়ে পড়েছে।করবেট ন্যাশনাল পার্কে প্রায় ২০০টি বাঘ আছে। স্থানীয় লোকজন জানিয়েছেন, মানুষখেকো বাঘের হানা দেওয়ার ঘটনা বহুদিনের মধ্যে এই প্রথম।ভারতে বাঘ শিকার দীর্ঘ দিন ধরে অবৈধ। তবে ওই মানুষখেকো বাঘকে পাকড়াও করতে কিংবা গুলি করে হত্যার জন্য ছয়জন শিকারিকে অনুমতি দিয়েছে সরকার।প্রাণী সংরক্ষণবাদীরাও বলেন, কোনো বাঘ একবার নরমাংসের স্বাদ পেলে বারবার মানুষ হত্যা করতে থাকে। এই পরিস্থিতি থেকে নিস্তার পেতে হলে ওই মানুষখেকোকে বন্দী বা হত্যা করা ছাড়া আর উপায় নেই। এএফপি।
