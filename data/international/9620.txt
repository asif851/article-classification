
স্পেনের প্রধানমন্ত্রীর মুখে ঘুষি মেরেছে ১৭ বছর বয়সী এক কিশোর। এই অপরাধে ওই কিশোরকে ছয় মাসের জন্য সংশোধনকেন্দ্রে পাঠিয়েছেন দেশটির একটি আদালত।বার্তা সংস্থা এএফপির প্রতিবেদনে জানানো হয়, গত বুধবার প্রধানমন্ত্রী মারিয়ানো রাজয়ের ওপর ওই হামলা হয়। গতকাল বৃহস্পতিবার ওই কিশোরের ব্যাপারে আদেশ দেন আদালত।প্রচার চালাতে পোনতেভেদরা শহরে গিয়েছিলেন প্রধানমন্ত্রী। জনতার ভিড়ের মধ্যে ছিলেন তিনি। এ সময় ওই কিশোর প্রধানমন্ত্রীর কাছে গিয়ে তাঁকে সজোরে ঘুষি মেরে বসে। প্রধানমন্ত্রীর মুখমণ্ডলের বাম পাশে ঘুষি লাগে। এতে তিনি আঘাত পান। তাঁর চশমা ভেঙে যায়। পরে প্রধানমন্ত্রীর দেহরক্ষীরা ওই কিশোরকে ধরাশায়ী করে।ঘটনার পরে ইন্টারনেট প্রকাশিত ছবিতে প্রধানমন্ত্রীকে চশমা ছাড়া অবস্থায় দেখা যায়। তাঁর মুখমণ্ডলের বাম পাশ ও ঘাড়ে ছিল লালচে দাগ।প্রধানমন্ত্রীর আঘাত গুরুতর ছিল না। ঘটনার পর যথারীতি তিনি তাঁর নির্ধারিত কার্যক্রম চালিয়ে গেছেন।গতকাল পোনতেভেদরার একটি আদালত ওই কিশোরকে সংশোধন কেন্দ্রে পাঠানোর দেশ দেন। সেখানে তাকে কমপক্ষে ছয় মাসের জন্য রাখতে বলা হয়েছে। এ বিষয়ে পোনতেভেদরার একটি কিশোর আদালত চূড়ান্ত রায় দেবেন।
