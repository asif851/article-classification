
তুরস্কের প্রেসিডেন্ট রিসেপ তাইয়েপ এরদোয়ান বলেছেন, নারীরা পুরুষের সমান নয়। তাঁদের এক কাতারে মাপা যায় না। গতকাল মঙ্গলবার ইস্তাম্বুলে নারীবিষয়ক এক সম্মেলনে তিনি এ মন্তব্য করেন। খবর বিবিসির।ইসলামপন্থী প্রেসিডেন্ট এরদোয়ান বলেন, ইসলাম ধর্মে মাতৃত্বকে অনেক গুরুত্ব দেওয়া হয়েছে। অথচ নারীবাদীরা মাতৃত্বের গুরুত্বটা উপলব্ধি করতে পারেন না। নারীদের পুরুষের সমকক্ষ গণ্য করা প্রকৃতিবিরুদ্ধ কাজ। বিষয়টি নারীবাদীরা বুঝতে পারেন না। নারী ও পুরুষদের সমান ভাবার চেয়ে জরুরি হলো, নারীদের প্রতি সমান সম্মান প্রদর্শন করা।প্রেসিডেন্টের এই বক্তব্য তুরস্কের উদারপন্থীদের ক্ষুব্ধ করেছে। ধর্মনিরপেক্ষতার সমর্থকেরা বলছেন, এরদোয়ানের সরকারের সামাজিক নীতি দেশটিকে বিপদের মুখে ঠেলে দিচ্ছে।সম্মেলনে এরদোয়ান আরও বলেন, কর্মস্থলে একজন অন্তঃসত্ত্বা নারী ও একজন পুরুষ কর্মীর সঙ্গে একই ধরনের আচরণ করা যাবে না। এ ছাড়া পুরুষেরা যেসব কাজ করতে সক্ষম, সেসব কাজ নারীরা করতে পারেন না। ‘কোমল প্রকৃতিগত’ কারণেই নারীরা তা পারেন না।তুরস্কের প্রেসিডেন্ট এর আগে প্রত্যেক নারীকে অন্তত তিনটি করে সন্তান জন্ম দেওয়ার আহ্বান জানিয়েছিলেন। গর্ভপাত ও অস্ত্রোপচারের মাধ্যমে (সিজারিয়ান) সন্তান প্রসবের বিরোধিতা করেও বক্তব্য দিয়েছেন তিনি। এরদোয়ানের কথায় প্রায়ই বিতর্কের সূত্রপাত হয়। চলতি মাসের শুরুর দিকে তিনি বলেন, ক্রিস্টোফার কলম্বাসের অন্তত ৩০০ বছর আগে মুসলিমরা আমেরিকা আবিষ্কার করেছিল।
