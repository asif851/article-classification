
আফগানিস্তানের উত্তরাঞ্চলীয় কুনদুজ শহরের গুরুত্বপূর্ণ কিছু এলাকা তালেবানের কাছ থেকে পুনরুদ্ধার করার দাবি করেছেন দেশটির কর্মকর্তারা। আজ বৃহস্পতিবার বিবিসি অনলাইনের প্রতিবেদনে এ তথ্য জানানো হয়। কৌশলগত কারণে গুরুত্বপূর্ণ শহর কুনদুজ গত সোমবার আকস্মিকভাবে দখল করে নেয় তালেবান। দেশটিতে গত ১৪ বছরের মধ্যে এটি তালেবানের সবচেয়ে বড় সামরিক সাফল্য। আফগান কর্মকর্তাদের ভাষ্য, রাতভর অভিযানের মধ্য দিয়ে দেশটির নিরাপত্তা বাহিনী বেশ কিছু সরকারি স্থাপনা পুনর্দখল করেছে। অভিযানে জঙ্গিদের ব্যাপক ক্ষতি হয়েছে। অনেকে হতাহত হয়েছে। কুনদুজ পুলিশের প্রধান মুখপাত্র সাঈদ সারওয়ার হুসাইনি আজ বলেন, গভর্নরের দপ্তর, পুলিশপ্রধানের কার্যালয় ও গোয়েন্দা সংস্থার ভবন পুনর্দখল করেছে সেনাবাহিনী। তালেবান জঙ্গিদের লাশ পড়ে আছে। আফগান কর্মকর্তাদের এমন দাবির ব্যাপারে তালেবানের পক্ষ থেকে কোনো প্রতিক্রিয়া পাওয়া যায়নি। তবে লড়াই চলতে থাকার খবর পাওয়া গেছে। ঘটনাস্থলে থাকা আফগান বিশেষ বাহিনীর এক কমান্ডার আল জাজিরাকে বলেন, সরকারি বাহিনী শহরের অংশবিশেষ পুনরুদ্ধার করেছে। পুরো শহরের পুনর্দখল নিতে আজ সকালেও অভিযান চলছিল।  ওই কমান্ডারের ভাষ্য, তালেবান শহরের কেন্দ্রস্থল ত্যাগ করেছে। এখন তা সরকারের নিয়ন্ত্রণে রয়েছে। অধিবাসী ও নিরাপত্তা সূত্রের ভাষ্য, তালেবানের দখলে থাকা আবাসিক এলাকায় সেনাবাহিনী কঠিন লড়াইয়ের মুখোমুখি। তবে আফগান স্বরাষ্ট্র মন্ত্রণালয় এক বিবৃতিতে শহরের নিয়ন্ত্রণ নেওয়ার দাবি করেছে। আফগানিস্তানে ২০০১ সালে মার্কিন নেতৃত্বাধীন পশ্চিমা জোট বাহিনীর হামলায় কট্টরপন্থী তালেবান সরকারের পতন হয়। এরপর থেকে এ জঙ্গিরা বিদ্রোহ চালিয়ে যাচ্ছে। গত বছরের শেষ দিকে বেশির ভাগ পশ্চিমা সেনা ফিরে যাওয়ার পর দেশটিতে জঙ্গি সহিংসতা বাড়তে থাকে।
আরও পড়ুন: আফগান প্রেসিডেন্টের পদত্যাগ দাবি
