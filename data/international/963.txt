
পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের ঢাকা সফরের সঙ্গী শিবাজী পাঁজা দেশে ফেরার সময় কলকাতা বিমানবন্দরে গ্রেপ্তার হয়েছেন। আজ রোববার টাইমস অব ইন্ডিয়া অনলাইনের প্রতিবেদনে জানানো হয়, তিন দিনের সফর শেষে গতকাল শনিবার রাতে মমতা ও তাঁর সফরসঙ্গীরা ঢাকা থেকে কলকাতা বিমানবন্দরে পৌঁছান। আর্থিক অপরাধের অভিযোগে সেখানে শিবাজীকে গ্রেপ্তার করা হয়।শিবাজী একজন ব্যবসায়ী। পশ্চিমবঙ্গ সরকারের তথ্য ও সংস্কৃতিবিষয়ক টাস্কফোর্সের এই সদস্য মুখ্যমন্ত্রী মমতার ঘনিষ্ঠ বলে পরিচিত। শিবাজীর গ্রেপ্তারের ঘটনা মমতার জন্য আরেকটি বিব্রতকর পরিস্থিতির জন্ম দিয়েছে।বিবিসি বাংলা অনলাইনের প্রতিবেদনে জানানো হয়, ঢাকা থেকে কলকাতা বিমানবন্দরে নামার পর অভিবাসন কর্তৃপক্ষ শিবাজীকে আটক করে। পরে তাঁকে বিমানবন্দর থানায় হস্তান্তর করা হয়। রাতে তাঁকে গ্রেপ্তার দেখায় পুলিশ। অসুস্থ হয়ে পড়লে তাঁকে হাসপাতালে নিয়ে যাওয়া হয়। আজ তাঁকে ব্যারাকপুর আদালতে হাজির করা হবে।আর্থিক অপরাধের অভিযোগে দিল্লি পুলিশ শিবাজীর নামে ১৯ ফেব্রুয়ারি ‘লুক আউট’ নোটিশ জারি করে। ওই দিনই তিনি মমতার সঙ্গে ঢাকায় আসেন।
