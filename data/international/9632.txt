

থাইল্যান্ডে অভ্যুত্থানের মধ্য দিয়ে ক্ষমতা দখলের পর গতকাল বৃহস্পতিবার রাতে নিজেকে দেশটির ভারপ্রাপ্ত প্রধানমন্ত্রী হিসেবে ঘোষণা দিয়েছেন সেনাপ্রধান প্রাইউথ শান-ওশা। সরকার প্রধানের দায়িত্বে স্থায়ীভাবে কাউকে না পাওয়া পর্যন্ত তিনি এ পদে বহাল থাকবেন বলে সেনাবাহিনীর পক্ষ থেকে জানানো হয়েছে।থাইল্যান্ডের জাতীয় শান্তি ও শৃঙ্খলা তত্ত্বাবধান কাউন্সিলের (এনপিওএমসি) পক্ষ থেকে পাঠানো বিবৃতির বরাত দিয়ে এ খবর প্রকাশ করেছে ব্যাংকক পোস্ট।এদিকে, শতাধিক রাজনীতিবিদের বিরুদ্ধে সমন জারি করে তাঁদের জান্তা সরকারের কাছে হাজিরা দেওয়ার নির্দেশ দেওয়া হয়েছে।সেনাবাহিনীর পক্ষ থেকে পাঠানো এক বিবৃতিতে জানানো হয়, দেশটির প্রতিটি মন্ত্রণালয় পরিচালনার জন্য আলাদা আলাদা সচিব নিয়োগ দেওয়া হয়েছে। পরবর্তী নির্দেশ না আসা পর্যন্ত এ অবস্থা বহাল থাকবে বলে জানানো হয়েছে।ওই বিবৃতিতে শতাধিক রাজনীতিবিদের বিরুদ্ধে সমন জারি করে তাঁদের জান্তা সরকারের কাছে হাজিরা দেওয়ার নির্দেশ দেওয়া হয়েছে। এরই মধ্যে ক্ষমতাচ্যুত সাবেক প্রধানমন্ত্রী ইংলাক সিনাওয়াত্রা ও সর্বশেষ অন্তর্বর্তীকালীন সরকারের প্রধানমন্ত্রী নিওয়াত্তুমরং বুনসংপাইসানসহ ৩৮ জন রাজনীতিবিদ হাজিরা দিয়েছেন বলে জানা গেছে। এ ছাড়া ১৫৫ জন রাজনীতিবিদ ও আন্দোলনকারীর দেশত্যাগের ওপর নিষেধাজ্ঞা জারি করেছে সেনা সরকার।সেনা বাহিনী ক্ষমতা দখলের ১৬ ঘণ্টার মধ্যে দুটি বিধান জারি ও ১৯টি বিবৃতি দিয়েছে। দেশটির টেলিভিশন ও রেডিও চ্যানেলগুলোতে সেগুলো বারবার শোনানো হচ্ছে। পাশাপাশি সেনাবাহিনীর ক্ষমতা দখলের পক্ষে সংঙ্গীত প্রচার করা হচ্ছে। তবে গণমাধ্যমে ‘ব্ল্যাক আউট’ জারি করা হয়েছে। স্থানীয় টেলিভিশন চ্যানেলগুলোর পাশাপাশি বিবিসি, সিএনএনের মতো আন্তর্জাতিক চ্যানেলগুলোরও প্রচার বন্ধ রাখা হয়েছে। তবে সংবাদপত্র, ইন্টারনেট, ল্যান্ডফোন ও মোবাইল ফোনের ওপরে কোনো নিষেধাজ্ঞা নেই। বিবিসি, রয়টার্স, টাইমস অব ইন্ডিয়া।
