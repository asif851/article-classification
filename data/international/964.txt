
যুক্তরাষ্ট্রের জাতীয় নিরাপত্তা সংস্থা এনএসএর সাবেক চুক্তিভিত্তিক কর্মী এডওয়ার্ড স্নোডেন বলেছেন, ‘নজরদারির তথ্য ফাঁস করায় মার্কিন সরকার আমাকে হত্যা করতে চায়।’বাজফিড নামের একটি ওয়েবসাইটের খবরের বরাত দিয়ে স্নোডেন জার্মানির এআরডি টেলিভিশন চ্যানেলকে বলেন, মার্কিন সরকারের কর্মকর্তারা তাঁকে মৃত দেখতে চান।এনএসএ ‘শিল্প গুপ্তচরবৃত্তি’র সঙ্গে জড়িত বলেও তিনি অভিযোগ করে স্নোডেন বলেন, বিভিন্ন মার্কিন প্রতিষ্ঠানের সঙ্গে জার্মানির যেসব প্রতিষ্ঠানের ব্যবসায়িক প্রতিযোগিতা রয়েছে, সেসব প্রতিষ্ঠানের ওপরে নজরদারি করে এনএসএ।এর আগে স্নোডেন জার্মান চ্যান্সেলর আঙ্গেলা ম্যার্কেলের মুঠোফোনে এনএসএর আড়ি পাতার তথ্য দেন। এ নিয়ে জার্মান-মার্কিন সম্পর্কে নেতিবাচক প্রভাব পড়ে।গত সপ্তাকে জার্মানির জেডিএফ টিভিকে দেওয়া এক সাক্ষাৎকারে মার্কিন প্রেসিডেন্ট বারাক ওবামা বলেন, চ্যান্সেলর ম্যার্কেলের ফোনে আড়ি পাতার কাজটি ভুল ছিল। এমন ঘটনা ভবিষ্যতে আর ঘটবে না।শিল্পক্ষেত্রে গোয়েন্দাগিরির ব্যাপারে স্নোডেনের নতুন অভিযোগ মার্কিন-জার্মান সম্পর্ক স্বাভাবিক অবস্থায় ফিরিয়ে আনাকে কঠিন করে তুলতে পারে। জার্মানির প্রযুক্তিবিষয়ক প্রতিষ্ঠান সিমেন্সের প্রতি ইঙ্গিত করে স্নোডেন বলেন, যদি এনএসএ বুঝতে পারে, সিমেন্সের কাছে তথ্য আছে, যা মার্কিন জাতীয় নিরাপত্তার জন্য না হলেও জাতীয় স্বার্থের জন্য উপকারী, তবে তারা ওই তথ্যের পেছনে ছুটবে। বিবিসি।
