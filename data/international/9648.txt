
লেবাননের প্রধানমন্ত্রী সাদ হারিরি গতকাল শনিবার ফ্রান্স গেছেন। তাঁর পদত্যাগের ঘোষণাকে কেন্দ্র করে সংকটের জেরে ফ্রান্সের প্রধানমন্ত্রী এমানুয়েল মাখোঁর সঙ্গে আলোচনা করতে এ সফরে যান তিনি।
এদিকে লেবাননের প্রেসিডেন্ট মিশেল আউন গতকাল বলেছেন, প্রধানমন্ত্রী হারিরি তাঁকে জানিয়েছেন যে আগামী বুধবারের মধ্যে তিনি দেশে ফিরবেন।
সৌদি আরব থেকে আসার কয়েক ঘণ্টা পর হারিরিকে স্বাগত জানান প্রেসিডেন্ট মাখোঁ। লেবানন সংকট এড়াতে ফরাসি প্রেসিডেন্ট মাখোঁ মধ্যস্থতার চেষ্টা করছেন।
দুই সপ্তাহ আগে রিয়াদ সফরকালে আকস্মিক পদত্যাগের ঘোষণা দেন সাদ হারিরি। কিন্তু তাঁর পদত্যাগ গৃহীত হয়নি।
গুঞ্জন ওঠে, সৌদি আরব হারিরিকে পদত্যাগে বাধ্য করেছে। এমনকি তাঁকে জোর করে সেখানে আটকে রাখা হয়েছে। কিন্তু গতকাল সৌদি আরব থেকে ফ্রান্সের উদ্দেশে রওনা হয়ে টুইটে হারিরি লেখেন, এসবই ‘মিথ্যা’।
এর আগে শনিবার সকালে লেবাননের ফিউচার টিভির খবরে বলা হয়, সাদ হারিরি সস্ত্রীক ব্যক্তিগত বিমানে করে ফ্রান্সে রওনা করেছেন।
হারিরি ফরাসি প্রেসিডেন্ট মাখোঁর সঙ্গে সাক্ষাতের পর অন্য আরব রাষ্ট্রগুলোর রাজধানীতে যাবেন এবং এরপর লেবাননের রাজধানী বৈরুতে ফিরবেন বলে ধারণা করা হচ্ছে।
আগের দিন বুধবার এমানুয়েল মাখোঁ বলেন, তিনি সাদ হারিরি ও তাঁর স্ত্রীকে আমন্ত্রণ করেছেন। সৌদি আরবের ক্রাউন প্রিন্স মোহাম্মদ বিন সালমানের সঙ্গে টেলিফোনে আলাপের পর এই আমন্ত্রণ জানানো হয়।
হারিরির কাছের এক সূত্র জানায়, মাখোঁর সঙ্গে আলাপের পর ভোজে হারিরির স্ত্রী ও বড় ছেলে ছিলেন। কিন্তু ‘স্কুলের পরীক্ষার জন্য’ রিয়াদে থেকে যায় তাঁদের ছোট দুই সন্তান।
অন্যদিকে, বার্লিনে নিয়োজিত সৌদি রাষ্ট্রদূতকে দেশে ফিরে আসতে আদেশ দেওয়া হয়েছে। সাদ হারিরিকে তাঁর ইচ্ছার বিরুদ্ধে  সৌদি আরব আটকে রেখেছে—জার্মানির পররাষ্ট্রমন্ত্রী সিগম্যার গ্যাব্রিয়েলের মন্তব্যের জেরে এই পদক্ষেপ নিয়েছে রিয়াদ। লেবাননের পররাষ্ট্রমন্ত্রীর সঙ্গে এক সংবাদ সম্মেলনে সিগম্যার গ্যাব্রিয়েল এ মন্তব্য করেছিলেন।
সৌদি আরবের রাষ্ট্রীয় বার্তা সংস্থা এসপিএর খবরে বলা হয়, আলোচনা করার জন্য জার্মানিতে নিয়োজিত রাষ্ট্রদূতকে সৌদি আরব ফিরিয়ে আনার সিদ্ধান্ত নিয়েছে। পাশাপাশি অযৌক্তিক মন্তব্যের জন্য সৌদি আরবে নিয়োজিত জার্মান রাষ্ট্রদূতকে চিঠি দেওয়া হবে।
এদিকে লেবাননের প্রেসিডেন্ট মিশেল আউন গতকাল টুইটে জানান, সাদ হারিরি তাঁকে টেলিফোন আলাপে বলেছেন যে স্বাধীনতা দিবস উদ্‌যাপন উপলক্ষে তিনি দেশে ফিরবেন। স্বাধীনতা দিবস উদ্‌যাপন অনুষ্ঠানে উপস্থিত থাকবেন তিনি। লেবাননের স্বাধীনতা দিবস আগামী বুধবার ২২ নভেম্বর।
উল্লখ্য, ৪ নভেম্বর সৌদি আরব থেকে দেওয়া এক টেলিভিশন ভাষণে পদত্যাগের ঘোষণা দিয়েছিলেন হারিরি। এরপর থেকে তিনি সৌদি আরবে ছিলেন। লেবাননের দাবি, পদত্যাগের ঘোষণা দিতে বাধ্য করে দেশটির প্রধানমন্ত্রীকে বলপূর্বক আটকে রেখেছে সৌদি কর্তৃপক্ষ। আন্তর্জাতিক সংবাদমাধ্যমগুলোতেও ইঙ্গিত দেওয়া হয় ইরানকে ঠেকাতে সৌদি আরব লেবাননকে নাট্যমঞ্চ বানিয়েছে। উদ্ভূত পরিস্থিতিতে তখন লেবাননের প্রেসিডেন্ট জানান, দেশে না ফিরলে হারিরির পদত্যাগপত্র গ্রহণযোগ্য নয়। গত বুধবার ফরাসি প্রেসিডেন্ট এক বিবৃতিতে হারিরিকে ফ্রান্স সফরের আমন্ত্রণ জানান। শুক্রবার মাখোঁ বলেন, হারিরিকে এক দিন বা সপ্তাহের মধ্যেই লেবাননে ফেরত পাঠানোর ব্যাপারে তিনি আশাবাদী।
অবশেষে দুই সপ্তাহেরও বেশি সময় ধরে সৌদি আরবে থাকার পর শনিবার (১৮ নভেম্বর) সকালে প্যারিসে পৌঁছান হারিরি।
 
