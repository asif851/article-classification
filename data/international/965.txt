
বাংলাদেশিদের অনুপ্রবেশ নিয়ে ভারতের স্বরাষ্ট্র মন্ত্রণালয় পৃথক একটি দপ্তর খুলতে চাইছে। বর্ডার ম্যানেজমেন্ট দপ্তরের সঙ্গেই এই দপ্তরটি থাকবে।গতকাল শুক্রবার রাজধানী নয়াদিল্লিতে সরকারের এমন পরিকল্পনার কথা জানিয়েছেন ভারতের স্বরাষ্ট্রমন্ত্রী রাজনাথ সিং। তিনি বলেন, এই অনুপ্রবেশ নিয়ে কেন্দ্রীয় সরকার একটি পরিকল্পনাও গ্রহণ করেছে। এই লক্ষ্যে বাংলাদেশসংলগ্ন সীমান্ত রাজ্যগুলোর সঙ্গে স্বরাষ্ট্রমন্ত্রী আলোচনা করবেন। সীমান্তের অবস্থা, সীমান্ত সমস্যা, অনুপ্রবেশ এবং এর প্রভাব নিয়ে তিনি সীমান্তবর্তী বিভিন্ন রাজ্যের সঙ্গেও কথা বলবেন বলেও জানান। একই সঙ্গে ওইসব রাজ্য পরিদর্শন করবেন বলেও জানান তিনি।বাংলাদেশের স্থলসীমান্ত চুক্তির ব্যাপারে রাজনাথ সিং সাংবাদিকদের বলেন, এখনো এ ব্যাপারে চূড়ান্ত সিদ্ধান্ত হয়নি। তিনি বলেন, বাংলাদেশের সঙ্গে ভারতের সম্পর্ক খুবই ভালো। সেই সম্পর্ককে আরও এগিয়ে নিতে দুই দেশই বেশ কিছু পরিকল্পনা নিচ্ছে।
