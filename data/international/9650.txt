
সিরিয়ার বিমান ভূপাতিত করায় মার্কিন নেতৃত্বাধীন জোটকে সতর্ক করেছে রাশিয়া। জোটের পক্ষ থেকে বলা হয়েছে, গতকাল রোববার রাকা প্রদেশে মার্কিন সেনা–সমর্থিত যোদ্ধাদের ওপর বোমা হামলা করায় সিরিয়ার এসইউ-২২ বিমানটি গুলি করে ভূপাতিত করা হয়।
আজ সোমবার বিবিসি অনলাইনের খবরে এ তথ্য জানানো হয়েছে।
তবে সিরিয়ার প্রধান মিত্র রাশিয়া বলেছে, যুক্তরাষ্ট্রের ইন্ধনেই অযাচিতভাবে গুলি করে বিমানটি ভূপাতিত করা হয়েছে। আর সিরিয়া যুক্তরাষ্ট্রের উদ্দেশে জানিয়ে দিয়েছে, এই আক্রমণের উপযুক্ত জবাব দেওয়া হবে।
রাশিয়ার প্রতিরক্ষা মন্ত্রণালয় জানিয়েছে, ইউফ্রেটিস নদীর পশ্চিমাঞ্চলে আন্তর্জাতিক জোটের কোনো বিমান বা ড্রোন দেখা গেলে রাশিয়া সেটা ভূপাতিত করবে। প্রতিরক্ষা মন্ত্রণালয় আরও জানিয়েছে, জঙ্গিদের সঙ্গে বিমান দুর্ঘটনা রোধ এবং বিমানের নিরাপত্তা নিশ্চিত করার লক্ষ্যে সহযোগিতা চুক্তি আজ সোমবার শেষ হওয়ার কথা ছিল।
