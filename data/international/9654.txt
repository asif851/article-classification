
মার্কিন ভাইস প্রেসিডেন্ট জো বাইডেনের ছেলে বাউ বাইডেন ক্যানসারে ভুগে মারা গেছেন। হোয়াইট হাউসের এক বিবৃতিতে গতকাল শনিবার এ কথা জানানো হয়েছে।এএফপির খবরে জানা যায়, ওই বিবৃতিতে জো বাইডেন বলেন, তিনি অত্যন্ত দুঃখের সঙ্গে জানাচ্ছেন যে দীর্ঘদিন ব্রেন ক্যানসারে ভুগে তাঁর ছেলে বাউ মারা গেছেন।ছেলের মৃত্যুতে শোকের ছায়া নেমে এসেছে বাইডেন পরিবারে। বিবৃতিতে বলা হয়, বাউ অত্যন্ত সাহসের সঙ্গে ক্যানসারের সঙ্গে লড়াই করেছিলেন। এ সময় তাঁকে সাহস দিয়েছেন তাঁর স্ত্রী হ্যালি ও দুই সন্তান ন্যাটালি ও হান্টার।মার্কিন প্রেসিডেন্ট বারাক ওবামা আলাদা এক বিবৃতিতে জো বাইডেনের পরিবারকে সান্ত্বনা জানিয়েছেন। শোকবার্তায় ওবামা বলেন, স্ত্রী মিশেল ও তিনি এ ঘটনায় মর্মাহত।বাউ বাবার মতোই আইন বিষয় নিয়ে পড়াশোনা করেছেন। তিনি অ্যাটর্নি জেনারেল হিসেবে দায়িত্বপালন করেন।
