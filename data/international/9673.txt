
মিসরের ক্ষমতাচ্যুত প্রেসিডেন্ট মোহাম্মদ মুরসির বিচার আজ সোমবার শুরু হচ্ছে। একই সঙ্গে মুসলিম ব্রাদারহুডের অপর ১৪ জন জ্যেষ্ঠ নেতারও বিচার হবে।বিবিসি অনলাইনের প্রতিবেদনে জানানো হয়, মুরসিসহ অন্যদের বিরুদ্ধে গত বছরের ডিসেম্বরে প্রেসিডেন্ট ভবনের বাইরে সহিংসতা ও বিক্ষোভকারীদের হত্যায় উসকানি দেওয়ার অভিযোগ আনা হবে।এই বিচারকে কেন্দ্র করে মুরসির সমর্থকেরা বড় ধরনের বিক্ষোভের ডাক দিয়েছেন। এর পরিপ্রেক্ষিতে আইনশৃঙ্খলা রক্ষাকারী বাহিনীর সদস্যদের সর্বোচ্চ সতর্কতায় রাখা হয়েছে।রাজধানী কায়রোর পুলিশ একাডেমির মধ্যে কড়া নিরাপত্তায় মুরসি ও অন্যদের বিচার শুরু হবে। বিচারপ্রক্রিয়া দেশটির রাষ্ট্রীয় টেলিভিশনে সরাসরি প্রচার করা হবে না।চলতি বছরের ৩ জুলাই সামরিক অভ্যুত্থানে ক্ষমতাচ্যুত হন মিসরের প্রথম নির্বাচিত প্রেসিডেন্ট মোহাম্মদ মুরসি। ওই দিন থেকেই তাঁকে অজ্ঞাত স্থানে বন্দী করে রেখেছে দেশটির কর্তৃপক্ষ।বিচার প্রত্যাখ্যান করে নিজেকে এখনো দেশটির বৈধ প্রেসিডেন্ট দাবি করেছেন মোহাম্মদ মুরসি।

