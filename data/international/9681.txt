
যুক্তরাষ্ট্রের ফ্লোরিডা অঙ্গরাজ্যে আছড়ে পড়েছে ঘূর্ণিঝড় ইরমা। এর আগে ক্যারিবীয় অঞ্চলে এই ঝড়ের তাণ্ডবে প্রাণ গেছে অন্তত ২৫ জনের। বিধ্বস্ত হয়েছে ঘরবাড়ি। তবে বাহামার উপকূলে এই ঝড় যা ঘটিয়েছে, তা সাম্প্রতিককালের ইতিহাসে ঘটেনি বললেই চলে। রীতিমতো সৈকত খালি করে সব পানি নিয়ে চলে গেছে ইরমা।
বাহামার লং আইল্যান্ড দ্বীপের সৈকতের একটি ভিডিও সামাজিক যোগাযোগের মাধ্যমে ব্যাপক হারে ছড়িয়ে পড়েছে। এতে দেখা যায়, ঘূর্ণিঝড় ইরমা গত শনিবার কিউবার দিকে যাওয়ার পর লং আইল্যান্ডের সৈকত পানিশূন্য হয়ে পড়েছে।
ওয়াশিংটন পোস্ট এক খবরে জানায়, বিরল ঘটনাটির কারণ হতে পারে শক্তিশালী ঘূর্ণিঝড় আর তার কারণে সৃষ্ট নিম্নচাপ। ঝড়ের কেন্দ্র এ পানি শুষে নিয়ে থাকতে পারে। অনেকেই আশঙ্কা করছেন, সুনামি হয়ে হয়তো খোয়া যাওয়া এ পানি ফিরে আসতে পারে। তবে আঙ্গেলা ফ্রিটজ নামে এক আবহাওয়া বিজ্ঞানী বলেছেন, স্থানীয় সময় রোববার বিকেলের মধ্যেই বাহামার খালি হয়ে যাওয়া সৈকতগুলো ধীর গতিতে ভরে উঠতে পারে।
 
