
যুক্তরাষ্ট্রের নিউইয়র্কে মদ্যপ গাড়িচালকদের জন্য বিশেষ পরিবহন-সেবা কর্মসূচি চালু হয়েছে।নিউইয়র্কের ট্যাক্সি এবং লিমোজিন কমিশনের সহযোগিতায় ‘রেড নোজ’ নামের এই পরীক্ষামূলক কর্মসূচি চালু করা হয়েছে।
এ কর্মসূচিতে মদ্যপ ব্যক্তিটিকে নির্দিষ্ট নম্বরে পরিবহন-সেবার জন্য ফোন করতে হবে।পরে কমিশনের অনুমোদিত একটি গাড়ি অতিরিক্ত একজন চালকসহ দ্রুত এসে ওই মদ্যপ ব্যক্তিকে বাড়িতে দিয়ে আসবে।অতিরিক্ত চালক মদ্যপ ব্যক্তির গাড়িটির পেছনে পেছনে চালিয়ে সেবাগ্রহীতার বাড়িতে পৌঁছে দেবে।এ সেবাগ্রহীতাকে নিয়মের দ্বিগুণ ভাড়া পরিশোধ করতে হবে।
উত্সবের এ মৌসুমে নিউইয়র্কে প্রচুর মানুষ গাড়ি নিয়ে আসেন।আনন্দ উত্সব আর পানাহারের পর অনেকের অবস্থাই বেসামাল হয়ে পড়ে।মাতাল অবস্থায় নিজের গাড়ি চালিয়ে বাড়ি ফেরা ঝুঁকিপূর্ণ হয়ে পড়ে তাঁদের জন্য।মদ্যপ অবস্থায় গাড়ি চালানোর পরিণামে ড্রাইভিং লাইসেন্স বাতিলসহ কারাবাসের আশঙ্কা থাকে।আর মদ্যপ অবস্থায় গাড়ি চালানোর ফলে এ মৌসুমে সড়ক দুর্ঘটনা এবং প্রাণহানির সংখ্যাও বেড়ে যায়।
গত সপ্তাহ থেকে চালু হওয়া ‘রেড নোজ’ কর্মসূচি আপাতত জানুয়ারির প্রথম সপ্তাহ পর্যন্ত চালু থাকবে।
নিউইয়র্কের ট্যাক্সি চালক সমিতির নেতা ভৈরবি দেশাই জানিয়েছেন, রেড নোজ কর্মসূচি জনপ্রিয়তা পেয়েছে।দুর্ঘটনাজনিত প্রাণহানি এবং পুলিশি ঘাপলা এড়াতে পেরে সেবাগ্রহীতারাও খুশি।বাংলাদেশি ক্যাবচালক ছমির উদ্দিন ‘প্রথম আলো’কে জানান, রেড নোজ কর্মসূচি চালু হওয়ার পর নিউইয়র্কে ক্যাবচালকদের কাজের পরিধি বেড়েছে।
নিউইয়র্কে পাঁচ হাজারের বেশি বাংলাদেশি ক্যাব চালানোর পেশায় নিয়োজিত আছেন।
 
 
