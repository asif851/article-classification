
জঙ্গি সংগঠন ইসলামিক (স্টেট) সিরিয়ার একটি সিমেন্ট কারখানা থেকে কমপক্ষে ২০০ কর্মীকে অপহরণ করেছে বলে অভিযোগ উঠেছে। যদিও এই সংখ্যা নিয়ে মতভেদ রয়েছে। সিরিয়ার দুমেইর শহরের একটি ডরমিটরি থেকে এই কর্মীদের অপহরণ করা হয়।
কয়েক দিন ধরেই ওই এলাকায় সিরিয়ার সরকারি বাহিনী ও আইএস জঙ্গিদের মধ্যে ভয়াবহ লড়াই চলছে। ওই সিমেন্ট কারখানার একজন প্রশাসনিক কর্মকর্তা জানান, গত সোমবার এই ঘটনা ঘটে। এরপর থেকে ওই কর্মীদের কারও সঙ্গে যোগাযোগ করা সম্ভব হচ্ছে না।সিরিয়ার রাষ্ট্রীয় টেলিভিশনে সংশ্লিষ্ট মন্ত্রণালয়ের বরাত দিয়ে উল্লেখ করে, ওই সিমেন্ট কারখানার কর্মী ও ঠিকাদারসহ অন্তত ৩০০ জনকে অপহরণ করেছে আইএস।স্থানীয় একজন বাসিন্দা বলেন, গত সোমবার ওই এলাকায় আইএস হামলা চালায়। এরপর থেকে ডরমিটরিতে থাকা তাঁর স্বজনের সঙ্গে যোগাযোগ করতে পারছেন না তিনি।
