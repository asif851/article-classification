
ইতালির উত্তরাঞ্চলীয় শহর ইভরেয়া। সেখানে গতকাল রোববার থেকে শুরু হয়েছে কমলা ছোড়াছুড়ির উৎসব। শেষ হবে বুধবার। দেড় শ বছরেরও আগে ঐতিহ্যবাহী এ উৎসবের শুরু। 

এটি এই শহরের বার্ষিক কার্নিভ্যালের অংশ। যার মধ্য দিয়ে শতাব্দীরও আগে রাজতন্ত্রের বিরুদ্ধে সাধারণ মানুষের বিদ্রোহের দৃশ্য ফুটে ওঠে। সেখানকার বাসিন্দা ফ্রান্সিসকো এএফপিকে বলেন, ‘অনেকে মনে করবে, এখানকার মানুষ উন্মাদ হয়ে গেছে।...কিন্তু ইভরেয়ার বাসিন্দা হিসেবে এটা আমাদের অস্তিত্বে মিশে আছে। আমাদের সন্তানেরা এই পাগলামি নিয়েই জন্ম নেয়।’এই কমলাযুদ্ধের ওয়েবসাইটে বলা হয়, এই লড়াই ১৮৫৮ সাল থেকে কোনো কোনো আকারে টিকে আছে। এ উৎসবে শহরের বাসিন্দারা কোনো ধরনের সুরক্ষাব্যবস্থা ছাড়াই রাস্তায় হেঁটে বেড়ায়। তারা মধ্যযুগীয় অত্যাচারী রক্ষীর বেশে থাকা লোকজনের ওপর কমলা ছুড়ে মারে। আর ট্রলি বাসে চড়া ঘোড়ার মুখোশে থাকা এই রক্ষীরাও কমলা ছুড়ে পাল্টা জবাব দেয়। কার্নিভ্যালের এ আয়োজন নিয়ে বেশ কিছু ছবি প্রকাশ করেছে রয়টার্স।

