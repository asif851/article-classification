
মার্কিন প্রেসিডেন্ট হওয়ার দৌড়ে কখনো নামবেন না যুক্তরাষ্ট্রের বর্তমান ফার্স্ট লেডি মিশেল ওবামা। রোলিং স্টোন সাময়িকীতে দেওয়া এক সাক্ষাৎকারে কথাটি পরিষ্কারভাবেই জানিয়েছেন বিদায়ী প্রেসিডেন্ট বারাক ওবামা। আজ বুধবার এএফপির এক খবরে এ কথা জানানো হয়।
সদ্য সমাপ্ত নির্বাচনে রিপাবলিকান পার্টি থেকে ডোনাল্ড ট্রাম্প জয়ী হওয়ার পরদিন ওই সাক্ষাৎকারে ওবামা এ কথা বলেন। ট্রাম্পের জয়ের পর থেকে রাজনীতিতে মিশেল ওবামার আসা নিয়ে নানা গুঞ্জন চলছে।
বারাক ওবামা বলেন, ‘আমি জানি মিশেল প্রতিভাবান। আপনারা দেখেছেন, সাধারণ জনগণের সঙ্গে তিনি কীভাবে মিশে গেছেন। মজার কথা হলো, রাজনীতিতে নামা নিয়ে মিশেল খুব স্পর্শকাতর।’
নির্বাচনে ডেমোক্র্যাট প্রার্থী হিলারি ক্লিনটনের পক্ষে প্রচার চালিয়েছেন মিশেল। সে সময় তাঁর আত্মবিশ্বাস ছিল চোখে পড়ার মতো। নারীদের প্রতি ট্রাম্পের মনোভাবের উচিত জবাব দিয়েছিলেন তিনি।
আগামী ২০ জানুয়ারি হোয়াইট হাউস ছাড়বেন মিশেল ও বারাক ওবামা। এ সময় মিশেলের বয়স হবে ৫৩। যুক্তরাষ্ট্রের ইতিহাসে তিনিই প্রথম কৃষ্ণাঙ্গ ফার্স্ট লেডি। হার্ভার্ড বিশ্ববিদ্যালয়ে আইন নিয়ে পড়াশোনা করেছেন মিশেল। গ্যালাপ জরিপ অনুসারে, ৭৯ শতাংশ মার্কিনের কাছে মিশেল জনপ্রিয়। এর আগেও মিশেল জানিয়েছেন, সাবেক ফার্স্ট লেডি হিলারি ক্লিনটনের মতো তিনি প্রেসিডেন্ট হওয়ার দৌড়ে নামবেন না।
