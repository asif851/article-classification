
সৌরজগতের বাইরে নতুন একটি পাথুরে গ্রহের খোঁজ মিলেছে৷ এটি আকারে পৃথিবীর দ্বিগুণেরও বেশি৷ ওজন পৃথিবীর তুলনায় অন্তত ১৭ গুণ৷ যুক্তরাষ্ট্রের বোস্টনে আমেরিকান অ্যাস্ট্রোনমিক্যাল েসাসাইটির সভায় জ্যোতির্বিজ্ঞানীরা গত সোমবার এ তথ্য জানিয়েছেন৷ খবর রয়টার্স ও এএফপির৷‘বিশালকায় গ্রহটির’ নাম কেপলার-টেন সি৷ এটির অবস্থান পৃথিবী থেকে প্রায় ৫৬০ আলোকবর্ষ দূরে৷ সেখানে ড্রাকো নক্ষত্রমণ্ডলে একটি অতি পুরোনো নক্ষত্রকে প্রদক্ষিণ করছে কেপলার-টেন সি৷ গ্রহটি ২৯ হাজার কিলোমিটার চওড়া৷হার্ভার্ড অরিজিনস অব লাইফ ইনিশিয়েটিভের পরিচালক ডিমিটার সাসেলভ বলেন, বিজ্ঞানীদের ধারণা ছিল, এ রকম বড় আকারের গ্রহগুলোর অধিকাংশই গ্যাসে পূর্ণ এবং পৃথিবী বা মঙ্গলের মতো সেখানকার পৃষ্ঠতলে কঠিন পাথুরে বস্তুর উপস্থিতি নেই৷ এই আবিষ্কারের ফলে মহাবিশ্বের উৎপত্তি সম্পর্কে বিজ্ঞানীদের ধারণায় নতুন মাত্রা যোগ হয়েছে৷গ্রহটির উৎপত্তির ধরন সম্পর্কে বিজ্ঞানীরা এখনো জানতে পারেননি৷ মার্কিন মহাকাশ গবেষণা সংস্থার (নাসা) মহাকাশ পর্যবেক্ষণকারী কেপলার দূরবীক্ষণযন্ত্রে (স্পেস টেলিস্কোপ) বিশালকায় ওই গ্রহের উপস্থিতি ধরা পড়ে৷ সাসেলভ বলেন, ‘কেপলার-টেন সি আবিষ্কারের ফলে স্পষ্ট হয়েছে যে পাথুরে গ্রহগুলো আমাদের ধারণার চেয়েও আগে গঠিত হয়েছিল৷ আর পাথর সৃষ্টি করা গেলে প্রাণের সৃষ্টিও সম্ভব৷’
