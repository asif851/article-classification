
জি-২০ সম্মেলনে সিরিয়া অভিযান পরিকল্পনা বাতিলে বিশ্বনেতাদের চাপ সত্ত্বেও নিজের অবস্থানে অনড় মার্কিন প্রেসিডেন্ট বারাক ওবামা। বলা হচ্ছে, সিরিয়ায় রাসায়নিক হামলার ‘শক্ত’ জবাব দিতে ১০টি দেশের সমর্থন আদায় করেছেন তিনি। এ অবস্থায় দেশে ফিরে কংগ্রেসে সিরিয়া অভিযানের বিষয়টি অনুমোদনে সচেষ্ট হতে যাচ্ছেন তিনি।রাশিয়ায় সদ্যসমাপ্ত জি-২০ সম্মেলনে অংশ নেওয়ার পাশাপাশি দেশটির প্রেসিডেন্ট ভ্লাদিমির পুতিনের সঙ্গে কথা বলেন ওবামা। কিন্তু সিরিয়ার বিষয়ে তাঁদের মতৈক্য হয়নি। এদিকে এ প্রেক্ষাপটে সিরিয়া অভিযানের পক্ষে সমর্থন আদায়ে গতকাল শনিবার ইউরোপ সফর শুরু করেছেন মার্কিন পররাষ্ট্রমন্ত্রী জন কেরি।রাশিয়ার সেন্ট পিটার্সবার্গে গত শুক্রবার শেষ হওয়া জি-২০ সম্মেলনে অর্থনৈতিক বিষয় মূল আলোচ্য থাকলেও তাতে প্রাধান্য পায় সিরিয়া সংকট। ওবামা সিরিয়া অভিযানের পক্ষে সমর্থন আদায়ে বিশ্বনেতাদের প্রভাবিত করার চেষ্টা করেন। অন্যদিকে পুতিন ওই অভিযানের বিপক্ষে অবস্থান নিতে সংশ্লিষ্টদের কাছে মস্কোর যুক্তি তুলে ধরেন। সিরিয়ার বিষয়ে মতৈক্য না হওয়ায় এ বিষয়ে কোনো যৌথ ঘোষণা আসেনি সম্মেলন থেকে।ওবামা ও পুতিন শুক্রবার সেন্ট পিটার্সবার্গে ২০ মিনিট একান্তে কথা বলেন। পরে এক সংবাদ সম্মেলনে পুতিন বলেন, ‘আমরা পরস্পরের কথা শুনেছি। যুক্তি বুঝেছি। কিন্তু একমত হতে পারিনি। বারাক ওবামা আমার যুক্তির সঙ্গে একমত পোষণ করেননি, আমিও তাঁর যুক্তির সঙ্গে একমত হতে পারিনি।’
ওবামা জি-২০-এর ৯ সদস্যরাষ্ট্র ও স্পেনকে সিরিয়াকে ‘শক্ত’ জবাব দেওয়ার পক্ষে বিবৃতিতে সই করানোর বিষয়ে রাজি করেছেন বলে উল্লেখ করা হয়েছে।
৯ সেপ্টেম্বর মার্কিন কংগ্রেসের অধিবেশন আবার শুরু হচ্ছে। এই অধিবেশনে সিরিয়া অভিযান নিয়ে ভোট হওয়ার কথা। অভ্যন্তরীণ জরিপে দেখা গেছে, নতুন কোনো যুদ্ধে জড়িয়ে পড়ার বিপক্ষে অধিকাংশ মার্কিন জনগণ।
হোয়াইট হাউস থেকে জানানো হয়েছে, মঙ্গলবার জাতির উদ্দেশে বক্তব্য দেবেন ওবামা। তাতে সিরিয়ায় অভিযানের যৌক্তিকতা তুলে ধরবেন তিনি। জনমতের কথা বিবেচনা করে মার্কিন আইনপ্রণেতারাও অভিযান প্রশ্নে মুখ খুলছেন সতর্কভাবে। প্রভাবশালী দৈনিক ওয়াশিংটন পোস্ট-এর মতে, সিনেটের ১০০ সদস্যের মধ্যে মাত্র ২৩ জন সিরিয়ায় হামলার পক্ষে প্রকাশ্য অবস্থান নিয়েছেন। ১৭ জন সিনেটর প্রকাশ্যেই অভিযানের বিপক্ষে মত দিয়েছেন। অন্যদের অবস্থান স্পষ্ট নয়। কংগ্রেসের উচ্চকক্ষ সিনেটে প্রস্তাব গৃহীত হতে ৬০ জনের সমর্থন প্রয়োজন।
ওয়াশিংটন পোস্ট-এর মতে, কংগ্রেসের নিম্নকক্ষ প্রতিনিধি পরিষদে এখন পর্যন্ত মাত্র ২৫ জন সদস্য অভিযানের পক্ষে নিজের অবস্থান জানিয়েছেন। এর বিপরীতে ১০৬ জন সদস্যই অভিযানের বিপক্ষে। অন্যরা স্পষ্ট ঘোষণা দেননি। ৪৩৫ সদস্যের প্রতিনিধি পরিষদে কোনো প্রস্তাব গৃহীত হতে প্রয়োজন ২১৮ জনের সমর্থন।
কংগ্রেসের সমর্থন চাইলেন ওবামা: বিবিসি ও এএফপি জানায়, বারাক ওবামা বলেছেন, সিরিয়ার ব্যাপারে যুক্তরাষ্ট্র চোখ বন্ধ করে থাকতে পারে না। গতকাল জাতির উদ্দেশে দেওয়া সাপ্তাহিক বেতার ভাষণে ওবামা এসব কথা বলেন।
কংগ্রেসের উভয় কক্ষের সদস্যদের প্রতি সিরিয়ায় সামরিক হস্তক্ষেপে সমর্থনের আহ্বান জানিয়ে ওবামা বলেন, ‘যে ধরনের বিশ্বে আমরা বাস করতে চাই এবং আমাদের সন্তান ও ভবিষ্যৎ প্রজন্মের জন্য আমরা যে ধরনের বিশ্ব চাই, তেমন একটি বিশ্বের জন্য আপনারা একজোট হয়ে উঠে দাঁড়ান।’
