
ঘটনাটি ছিল আকস্মিক। আর তা মার্কিন গোয়েন্দা কর্মকর্তাদের নাড়া দেওয়া মতো যথেষ্ট। আরে-আরে, করছে কী লোকটা! হোয়াইট হাউসের সামনে দিব্যি দিগম্বর হয়ে গেল! গোয়েন্দা কর্মকর্তারা তাঁকে পাকড়াও করে পরিস্থিতি সামাল দেন।বলা হচ্ছে, এটা ছিল ওই ব্যক্তির এক ধরনের প্রতিবাদ। হোয়াইট হাউসের ঠিক বাইরে এমন প্রতিবাদের ঘটনা নজিরবিহীন। গতকাল শুক্রবার ঘটনাটি যখন ঘটে, রাজধানী ওয়াশিংটন ডিসির তাপমাত্রা কমপক্ষে ছিল ২৬ ডিগ্রি সেলসিয়াস। রাজধানীর মানুষের জন্য এটা ছিল উত্তপ্ত দিন। ওই ব্যক্তি স্বচ্ছন্দে হোয়াইট হাউসের ফটকে কর্তব্যরত গোয়েন্দা কর্মকর্তাদের কাছে চলে যান। তারপর বলা নেই, কওয়া নেই হুট করে কাপড় খুলতে থাকেন। প্রেসিডেন্ট বারাক ওবামা হোয়াইট হাউসে নতুন গৃহায়ণমন্ত্রীর নিয়োগের কথা ঘোষণা করার খানিক আগে এ ঘটনা ঘটে।
গোয়েন্দা কর্মকর্তারা তাঁর নাম মাইকেল বেচার্ড বলে জানিয়েছেন। তাঁকে বুঝিয়ে শান্ত করতে না পেরে শেষে গ্রেপ্তার করেন তাঁরা।
প্রত্যক্ষদর্শীরা জানায়, গোয়েন্দা কর্মকর্তারা একটি ফয়েল শিট দিয়ে মুড়িয়ে তাঁর নগ্নতা আড়াল করেন। পরে তাঁকে একটি গাড়িতে করে নিয়ে যান।
টুইটারে দেওয়া ছবিতে দেখা গেছে, উর্দি পরা গোয়েন্দা কর্মকর্তারা তাঁকে শান্ত করতে অনুনয় করছেন। আরেকটি ছবিতে দেখা গেছে, হোয়াইট হাউসের সীমানা থেকে মাত্র অল্প দূরেই দিগম্বর ব্যক্তিটি। লোকজন ভিড় করে মোবাইল ফোনের ক্যামেরা দিয়ে তাঁর ছবি তুলছে। তবে কী কারণে লোকটি এমন প্রতিবাদ করলেন বা দিগম্বর হলেন, এ ব্যাপারে বিস্তারিত কিছু জানা যায়নি। এএফপি
