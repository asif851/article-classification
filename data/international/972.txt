
ভারতে গত ছয় বছরে জন্মনিরোধক সামগ্রী  কনডমের ব্যবহার ৩৮ শতাংশ কমে গেছে।দেশটির স্বাস্থ্য মন্ত্রণালয়ের প্রকাশিত এক প্রতিবেদনে এই তথ্য উঠে এসেছে।ভারত সরকারের বিনা মূল্যে বিতরণ করা কনডমের সংখ্যা ও বেসরকারি এক কোম্পানির উদ্যোগে তৈরি করা কনডম বিক্রির তথ্য নিয়ে প্রতিবেদনটি তৈরি করা হয়েছে।আজ বৃহস্পতিবার টাইমস অব ইন্ডিয়ার এক খবরে বলা হয়েছে, ২০০৬-০৭ সালে গোটা ভারতে দুই কোটি ৬০ লাখ কনডম ব্যবহূত হয়েছে।২০১০-১১ সালে তা এক কোটি ৬০ লাখে নেমে এসেছে।স্বাস্থ্য মন্ত্রণালয়ের প্রকাশিত এক প্রতিবেদনে বলা হয়, দিল্লি, হরিয়ানা, উত্তর প্রদেশসহ দেশটির ২৮টি রাজ্যের মধ্যে ২১টি রাজ্যেই কনডমের ব্যবহার কমেছে।এর কারণে আইনপ্রণেতাদের মাঝে ব্যাপক উদ্বেগের সৃষ্টি হয়েছে।
প্রতিবেদনে বলা হয়েছে, ছত্তিশগড়ে ২০০৬-০৭ সালে মোট কনডম ব্যবহূত হয়েছে ছয় লাখ ৯০ হাজার।অথচ ২০১০-১১ সালে এই সংখ্যাটি কমে হয়েছে এক লাখ ৪০ হাজার।  কর্ণাটক রাজ্যে তিন লাখ ছয় হাজার থেকে কমে কনডম ব্যবহারের সংখ্যা দাঁড়িয়েছে দুই লাখ ছয় হাজারে।কেরালায় ব্যবহার এক লাখ ১৫ হাজার থেকে কমে হয়েছে ৭৫ হাজার ৮০৮টি।হরিয়ানায় কনডম ব্যবহারের সংখ্যা তিন লাখ ৭৪ হাজার থেকে কমে দুই লাখ পাঁচ হাজার হয়েছে।দিল্লিতে এক লাখ ৭১ হাজার থেকে কমে হয়েছে ৯০ হাজার ৯২৭।
স্বাস্থ্য বিশেষজ্ঞরা বলছেন, এভাবে চলতে থাকলে ২০২৫ সালের মধ্যে ভারতের জনসংখ্যা চীনের চেয়েও বেশি হয়ে যাবে।জাতিসংঘের তথ্য অনুযায়ী, ভারতে বার্ষিক জনসংখ্যা বৃদ্ধির হার এক দশমিক ৪৩ শতাংশ।আর বর্তমানে চীনে এই হার ভারতের চেয়ে অনেক কম, মাত্র দশমিক ৭ শতাংশ।
ভারতে ইউনাইটেড নেশনস ফ্যামিলি প্ল্যানিং অ্যাসোসিয়েশনসের (ইউএনএফপিএ) প্রধান সুজাতা নটরাজ বলেন, ২০০৬-০৭ সালে কনডম ব্যবহারে জনসাধারণকে সচেতন করে তুলতে গণমাধ্যমে প্রচারণায় বিনিয়োগটা ছিল অনেক বেশি।সে সময় এইচআইভি-এইডসের বিরুদ্ধে প্রচারণা চালাতেই এই বিনিয়োগটা করা হয়েছিল।সেটা কাজেও লেগেছিল বলে কনডম ব্যবহারের হারটাও বেড়ে গিয়েছিল।কিন্তু এখন প্রচারণাটা অনেক কম।যার কারণে কনডম ব্যবহারের হারও কমে গেছে।তিনি আরও বলেন, মানুষের পছন্দের সঙ্গে জন্মনিরোধকেরও বেশকিছু বৈচিত্র্য আছে।
