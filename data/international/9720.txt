
পাকিস্তানের ভাবী প্রধানমন্ত্রী ও পাকিস্তান মুসলিম লিগ-নওয়াজ (পিএমএল-এন) দলের প্রধান নওয়াজ শরিফ বলেছেন, জাতীয় অর্থনৈতিক সমৃদ্ধি পুনরুদ্ধারই হবে তাঁর সরকারের প্রধান কাজ। গতকাল মঙ্গলবার বিবিসিকে দেওয়া এক সাক্ষাৎকারে এ কথা জানিয়ে নওয়াজ শরিফ বলেন, অর্থনীতি চাঙা করা গেলে তা উগ্রপন্থা, সন্ত্রাসবাদ, দুর্নীতি, দারিদ্র্যসহ বিভিন্ন সমস্যা দূর করায় সহায়ক ভূমিকা রাখবে।
এক প্রশ্নের জবাবে নওয়াজ শরিফ বলেন, তিনি জাতীয় গুরুত্বপূর্ণ বিষয়ে সব দলের সঙ্গে কাজ করবেন। সমন্বিত পদক্ষেপের মাধ্যমে অর্থনীতি শক্তিশালী করায় সহযোগিতা করতে সব দলকে আহ্বান জানাবেন।
নওয়াজ শরিফ আরও বলেন, বিভিন্ন প্রদেশে যেসব দল সংখ্যাগরিষ্ঠ হয়েছে, সেখানে সরকার গঠনের অধিকার তাদের রয়েছে। তাঁর সরকার এসব প্রাদেশিক সরকারের প্রতি শ্রদ্ধাশীল থাকবে। হবু প্রধানমন্ত্রী বলেন, সংলাপের ব্যাপারে তালেবান যে প্রস্তাব দিয়েছে, তা তাঁরা গুরুত্বের সঙ্গে বিবেচনা করবেন।
ভারত-পাকিস্তান সম্পর্ক প্রসঙ্গে নওয়াজ শরিফ বলেন, দুই দেশের মধ্যে যেসব বিষয়ে মতবিরোধ রয়েছে, তা নিয়ে আলোচনা করা হবে। এর মধ্য দিয়ে দ্বিপক্ষীয় সম্পর্কোন্নয়নের চেষ্টা করা হবে। একই সঙ্গে যুক্তরাষ্ট্রের সঙ্গেও তাঁর সরকার সুসম্পর্ক অব্যাহত রাখবে।
এদিকে, গত সোমবার যুক্তরাজ্যের প্রধানমন্ত্রী ডেভিড ক্যামেরন অর্থনৈতিক সংস্কারের বিষয়ে নওয়াজ শরিফের অঙ্গীকারের  প্রশংসা করেছেন। ব্রিটিশ প্রধানমন্ত্রীর কার্যালয় থেকে বলা হয়েছে। টেলিফোনে আলাপকালে দুই নেতা ‘জোরালো সম্পর্ক’ অব্যাহত রাখার ব্যপারে একমত হন। এ ছাড়া আফগানিস্তানে শান্তি প্রতিষ্ঠার জন্য যুক্তরাজ্য, পাকিস্তান ও আফগানিস্তান—এই ত্রিপক্ষীয় উদ্যোগের ব্যাপারেও তাঁরা একমত হন।
ইমরানের অভিযোগ: এদিকে সদ্য সমাপ্ত সাধারণ নির্বাচনের ভোট গ্রহণে ব্যাপক কারচুপি হয়েছে বলে অভিযোগ করেছেন পাকিস্তান তেহরিক-ই-ইনসাফ (পিটিআই) দলের প্রধান ইমরান খান। তাঁর অভিযোগ, অন্তত ২৫ আসনে কারচুপি হয়েছে। তিনি এসব আসনের ভোট পুনর্গণনার দাবি জানিয়েছেন।
পিটিআই বলেছে, তাদের দলের নির্বাচনী অভিযোগ সেল ইতিমধ্যে প্রায় আট হাজার সুনির্দিষ্ট অভিযোগ এবং এ-সংক্রান্ত তথ্য-প্রমাণ নির্বাচন কমিশনে পাঠিয়েছে।
ভোট পুনর্গণনার দাবি জানিয়ে পিটিআইয়ের নেতা-কর্মীরা গতকাল মঙ্গলবার পাকিস্তানের কয়েকটি শহরে অবস্থান ধর্মঘট করেন। ইমরান খান বলেছেন, তাঁর দল শিগগিরই নির্বাচনে ভোট জালিয়াতির অভিযোগ সংবলিত একটি শ্বেতপত্র প্রকাশ করবে। হাতে পাওয়া ‘ব্যাপক ভোট জালিয়াতির তথ্য-প্রমাণ’ নিয়ে আলোচনা করতে পিটিআইয়ের পাঞ্জাব অঞ্চলের নেতারা লাহোরে তাঁদের সংসদীয় দলের সভা ডেকেছেন। এ ছাড়া দলের সাধারণ কর্মী-সমর্থকেরা লাহোরের গুরুত্বপূর্ণ তিনটি এলাকাসহ পাঞ্জাব প্রদেশের বিভিন্ন স্থানে বিক্ষোভ করেন।
গুরুত্বপূর্ণ দায়িত্বে ইমরান?: নওয়াজ শরিফের দল পিএমএল-এন ইমরান খানকে পার্লামেন্টের দুর্নীতি নজরদারি কর্তৃপক্ষ পাবলিক অ্যাকাউন্টস কমিটির চেয়ারম্যানের দায়িত্ব দিতে পারে। দলীয় সূত্র ডন পত্রিকাকে বলেছে, নওয়াজ তাঁর ঘনিষ্ঠ সহযোগীদের সঙ্গে এ বিষয়ে আলোচনা করছেন। পিটিআইয়ের নেতা সাবেক ক্রিকেটার ইমরানের নির্বাচনী প্রচারণার অন্যতম প্রধান ভিত্তি ছিল দুর্নীতিবিরোধী প্রচারণা। দ্য নেশন ও ডন।
