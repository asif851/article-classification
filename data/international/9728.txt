
তিউনিসিয়ায় আটক হওয়া নারী অধিকার আন্দোলনের কর্মীদের মুক্তির দাবিতে গতকাল শুক্রবার বার্লিনে নগ্নবক্ষা কয়েকজন নারী বিক্ষোভ দেখিয়েছেন। চ্যান্সেলর ভবনের সামনে গতকাল দুপুরে তিউনিসিয়ার প্রধানমন্ত্রী আলী লারজেদের বিরুদ্ধে বিক্ষোভ করেন ওই নারীরা। উত্তর আফ্রিকার মুসলিম দেশটির প্রধানমন্ত্রী আলী লারজেদ চ্যান্সেলর আঙ্গেলা মেরকেলের সঙ্গে দেখা করতে আসার সময় এই বিক্ষোভের ঘটনা ঘটে। নগ্নবক্ষা বিক্ষোভকারীরা তাঁদের শরীরে তিউনিসিয়ায় গ্রেপ্তার হওয়া চারজন নারী অধিকারকর্মী আমিনা, জোসেফিন, মার্গারিটা ও পাউলিনার নাম লিখে অবিলম্বে তাঁদের মুক্তির দাবি জানান। উল্লেখ্য, ১৮ বছর বয়সী তিউনিসিয়ার মেয়ে আমিনা কট্টর ইসলামপন্থী সালাফিদের বিরুদ্ধে দেয়াললিখনের অভিযোগে গ্রেপ্তার হন। এক জার্মান ও দুই ফরাসি ছাত্রী তিউনিসিয়ার আইন মন্ত্রণালয়ের সামনে একই কায়দায় বুক উন্মোচন করে বিক্ষোভের দায়ে আটক হন। এর আগে গত এপ্রিলে জার্মানির হ্যানোভার শহরে চ্যান্সেলর আঙ্গেলা মেরকেলের সঙ্গে শিল্পমেলা পরিদর্শনের সময় বেশ কয়েকজন নগ্নবক্ষা বিক্ষোভকারীর সামনে পড়েন রাশিয়ার প্রেসিডেন্ট ভ্লাদিমির পুতিন।
