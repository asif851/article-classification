
 বয়স ৬৩ বছর৷ রাজ্য গুজরাটের মেসানা জেলার নিম্নবর্ণের একটি হিন্দু পরিবারে ১৯৫০ সালের ১৭ সেপ্টেম্বর জন্ম৷ ছোটবেলায় রাজ্যের ভাদনগর রেলস্টেশনে বাবা দামোদারদাসের সঙ্গে চা বিক্রি করতেন৷ তরুণ বয়সে পরিবারের ইচ্ছায় বিয়ে করেন৷ তবে দাম্পত্য জীবন বেশি দিন স্থায়ী হয়নি৷ এত দিন গোপন রাখলেও এবার হলফনামায় নিজেকে বিবাহিত হিসেবে উল্লেখ করেন৷ ভারতের কট্টর হিন্দুত্ববাদী সংগঠন রাষ্ট্রীয় স্বয়ংসেবক সংঘের (আরএসএস) সাবেক নেতা৷ আরএসএসের ‘প্রচারক’ হিসেবে আনুষ্ঠানিকভাবে যোগ দেন ১৯৭১ সালে ৷ আর বিজেপির মূলধারার রাজনীতিতে সরাসরি সম্পৃক্ত হন ১৯৮৭-৮৮ সালে৷ রাজনীতিতে যোগ দিলেও পড়াশোনা চালিয়ে যান মোদি৷ দিল্লি বিশ্ববিদ্যালয় থেকে রাষ্ট্রবিজ্ঞানে স্নাতক শেষ করার পর গুজরাট বিশ্ববিদ্যালয় থেকে স্নাতকোত্তর ডিগ্রি নেন৷ ২০০১ সালে তিনি গুজরাট রাজ্যের মুখ্যমন্ত্রীর দায়িত্ব নেন৷ ১৩ বছর ধরে এ পদে আছেন৷ মোদির আমলেই ২০০২ সালে গুজরাটে ভয়াবহ দাঙ্গা হয়৷ এতে প্রাণ হারায় এক হাজারের বেশি মানুষ৷ ২০১৪ সালে লোকসভা নির্বাচনে বিজেপির প্রধানমন্ত্রী পদপ্রার্থী হন মোদি৷ ব্যবসাবান্ধব প্রশাসক হিসেবে নিজ রাজ্যে উন্নয়ন ও সুশাসনের রেকর্ডে ভর করে এবারের লোকসভা নির্বাচনে প্রচারণা চালান৷
