
৪৬ বছরের মধ্যে প্রথম সৌদি আরবের কোনো বাদশাহ ইন্দোনেশিয়া সফরে যাচ্ছেন। তাঁর এই সফরের বহরের বাহুল্য নিয়ে নানা আলোচনা হচ্ছে। আজ মঙ্গলবার এনডিটিভি অনলাইনের প্রতিবেদনে এ তথ্য জানানো হয়।
জনসংখ্যায় বিশ্বের বৃহত্তম মুসলিম দেশ ইন্দোনেশিয়ায় দীর্ঘ সময় পর সৌদি আরবের কোনো বাদশাহর সফর নিয়ে উৎসাহ-উদ্দীপনা থাকতেই পারে। কিন্তু তা ছাপিয়ে তাঁর সফরের বহরের আভিজাত্য নিয়ে কথা হচ্ছে।
অর্থনৈতিক সম্পর্ক জোরদারের বিষয় সামনে রেখে চলতি সপ্তাহে নয় দিনের সফরে সৌদি বাদশাহ সালমান বিন আবদুল আজিজ আল-সৌদ ইন্দোনেশিয়ায় আসছেন।
ইন্দোনেশিয়ার গণমাধ্যমের খবরে বলা হয়, সফরের জন্য ব্যাপক প্রস্তুতি নিয়েছেন সালমান। সফরে তাঁর সঙ্গে ৪৫৯ মেট্রিক টন ওজনের মালামাল (কার্গো) থাকছে। মালামালের তালিকায় দুটি মার্সিডিজ-বেঞ্জ এস-৬০০ লিমোজিন ও দুটি বৈদ্যুতিক এলিভেটর রয়েছে।
পণ্যবাহী বিমান কোম্পানি পিটি জাসা আংকাসা সেমেস্তার (জাস) কর্মকর্তা আডজি গুনাওয়ানের ভাষ্য, সৌদি বাদশাহর মালপত্র পরিবহনের জন্য তাঁদের কোম্পানিকে নিয়োগ দেওয়া হয়েছে। ইতিমধ্যে মালামাল ইন্দোনেশিয়ায় পৌঁছেছে। সৌদি বাদশাহর লাগেজ সামলানোর কাজে ৫৭২ জন কর্মী নিয়োগ করা হয়েছে।
সৌদি রাজপরিবারের সদস্যদের সাড়ম্বরে ভ্রমণের বিষয়টি নতুন কিছু নয়। ২০১৫ সালে সৌদি বাদশাহ তাঁর ওয়াশিংটন সফরের সময় জর্জটাউনের ফোর সিজনস হোটেলের পুরোটাই ভাড়া করেছিলেন। এলাকার অন্যতম বিলাসবহুল ওই হোটেলে ২২২টি কক্ষ রয়েছে।
একই বছর বাদশাহ প্রায় এক হাজার সফরসঙ্গী নিয়ে ফ্রান্সে অবকাশ ভ্রমণে গিয়ে সমালোচনায় পড়েন। এ সময় গোপনীয়তা ও নিরাপত্তার অজুহাতে ফ্রান্সের রিভিয়েরা সমুদ্রসৈকতের একটি অংশ তিন দিন বন্ধ রাখা হয়।
একইভাবে বিশাল দলবল নিয়ে চলতি সপ্তাহে সৌদি বাদশাহ ইন্দোনেশিয়ায় যাচ্ছেন বলে ধারণা করা হচ্ছে।
জাকার্তা পোস্টের প্রতিবেদনে বলা হয়, সৌদি বাদশার সফরসঙ্গী হিসেবে প্রায় দেড় হাজার লোক থাকছেন। তাঁদের মধ্যে রয়েছেন ১০ জন মন্ত্রী, ২৫ জন যুবরাজ ও কমপক্ষে ১০০ জন নিরাপত্তাকর্মী।
সৌদি বাদশাহর মতো বিশ্বের আরও অনেক নেতাকে বিশাল বহর নিয়ে বিদেশ সফরে যেতে দেখা গেছে। এই যেমন ২০১৩ সালে সাব-সাহারান আফ্রিকা সফরে গিয়েছিলেন তৎকালীন মার্কিন প্রেসিডেন্ট বারাক ওবামা। তাঁর সঙ্গে ছিল ৫৬টি সহায়ক যানবাহন, ১৪টি লিমোজিন ও মার্কিন সিক্রেট সার্ভিসের কয়েক শ সদস্য।
গার্ডিয়ানের তথ্য অনুসারে, ২০১৪ সালে ওবামার ব্রাসেলস সফরের সময় ৯০০ জন সফরসঙ্গী ছিলেন। এ ছাড়া ছিল ৪৫টি যানবাহন। তবে এ তথ্য নিয়ে প্রশ্ন তোলে হোয়াইট হাউস। নিরাপত্তার কারণে তারা এ বিষয়ে সঠিক তথ্য জানাতে অপারগতা জানায়।
