
হলিউডের তারকা কেভিন স্পেসির বিরুদ্ধে যৌন হয়রানির অভিযোগ তুলেছেন এক ব্যক্তি। কিশোর বয়সে তিনি স্পেসির নির্যাতনের শিকার হন বলে দাবি তাঁর। ১৯৮৬ সালে ১৪ বছর বয়সী ‘স্টার ট্রেক: ডিসকভারি’ সিনেমার শিশু তারকা অ্যান্থনি র‍্যাপকে পার্টিতে ডেকে যৌন নির্যাতনের অভিযোগ ওঠায় ওই ঘটনার জন্য ক্ষমা চেয়েছেন কেভিন স্পেসি। এর পরেই নতুন করে এই অভিযোগ তুললেন আরেকজন পুরুষ।
আজ বুধবার বিবিসি অনলাইনের প্রতিবেদনে বলা হয়, জন নামের (ছদ্মনাম) ওই ব্যক্তি ১৯৮৪ সালে নিউইয়র্কে দুইবারের অস্কারজয়ী কেভিনের যৌন নির্যাতনের শিকার হয়েছিলেন।
জনের অভিযোগ, আশির দশকে তিনি কিশোর ছিলেন। পরিচয়ের সূত্র ধরে সাপ্তাহিক ছুটিতে নিউইয়র্কে তাঁর সঙ্গে সময় কাটানোর জন্য আমন্ত্রণ জানিয়েছিলেন কেভিন। সে সময় কেভিন তাঁকে একই বিছানায় ঘুমাতে বলেছিলেন। কিন্তু তিনি বিছানার পাশে সোফায় ঘুমিয়ে পড়েছিলেন। ঘুম ভেঙে দেখেন কেভিন তাঁকে একই বিছানায় জড়িয়ে ধরে আছেন। এ ঘটনার পর তিনি খুব আতঙ্কিত হয়ে পড়েছিলেন।
জন বলেন, ‘আমি বিশ্বাস করি না যে সে সময় যৌনতার মতো কোনো ঘটনা ঘটেনি। আমার খুব অস্বস্তি হচ্ছিল। খুব বাজেভাবে আতঙ্কিত হয়ে পড়েছিলাম।’
প্রতিবেদনে বলা হয়, মার্কিন চলচ্চিত্র পরিচালক টনি মনটানাও কেভিনের বিরুদ্ধে একই ধরনের অভিযোগ করেছেন। তিনি বলেছেন, ২০০৩ সালে লস অ্যাঞ্জেলেসের একটি পানশালায় কেভিনের নির্যাতনের শিকার হয়েছিলেন তিনি। আর এ কারণে প্রায় ছয় মাস পোস্ট-ট্রমাটিক স্ট্রেস ডিসঅর্ডারে (পিটিএসডি) ভুগতে হয়েছে তাঁকে।
এদিকে মেক্সিকোর অভিনেতা রবার্তো কাভাজোস অভিযোগ করেছেন, কেভিন উঠতি অভিনেতাদের যৌন নির্যাতন করতেন।
জন বলেন, ১৯৮৪ সালে মাত্র ১৬ বছর বয়সে সামার থিয়েটারে কেভিনের সঙ্গে তাঁর পরিচয় হয়। এরপর তাঁদের মাঝে বেশ কিছু চিঠি বিনিময় হয়। পরে এক সাপ্তাহিক ছুটিতে নিউইয়র্কে একসঙ্গে সময় কাটানোর জন্য তাঁর বাসায় আমন্ত্রণ জানিয়েছিলেন কেভিন। সে সময় কেভিন তাঁকে নিয়ে পুরো শহর ঘুরে বেড়িয়েছেন। নামকরা বন্ধুদের সঙ্গে পরিচয় করে দিয়েছিলেন। সময়টা বেশ ভালো কেটেছিল। রাতে কেভিন তাঁর কাজ ও আকর্ষণের বিষয় নিয়ে গল্প করছিলেন। কিন্তু এই গল্প ভালো লাগেনি জনের। কারণ এর ফাঁকেই তাঁর হাত ধরে অসভ্যতা করেছিলেন কেভিন। তবে সে সময় তাঁরা কোনো মদ পান করেননি।
জন বলেন, ‘রাতে ঘুমানোর সময় কেভিন আমাকে তাঁর সঙ্গে একই বিছানায় শুতে বলেছিলেন। কিন্তু আমি পাশের সোফায় শুয়েছিলাম। ঘুমানোর আগে বিছানা থেকে কেভিনের ফুঁপিয়ে কান্নার শব্দ আসছিল। পরদিন সকালে দেখি, কেভিন আমাকে জড়িয়ে ধরে আছেন।’
জন বলেন, শিশু তারকা অ্যান্থনি র‍্যাপকে পার্টিতে ডেকে যৌন নির্যাতনের অভিযোগ ওঠার পর তিনি এই অভিযোগ আনার পেছনে কারণ হলো, তিনি চান তরুণেরা কেভিনের ব্যাপারে সচেতন থাকুন। তিনি আরও বলেন, তিনি ভেবেছিলেন কেভিনের ওই আচরণ সবাই জানে, তাই এর কোনো শাস্তি হবে না। এ ছাড়া ঘটনা জানাজানি হলে অভিনয়ের দিকে যাওয়ার তাঁর আগ্রহটা হয়তো থামিয়ে দেবে—এই ভয়ে বিষয়টি তিনি বাবা-মা বা কর্তৃপক্ষকে জানাননি। প্রতিবেদনে বলা হয়, জনের এই অভিযোগের বিষয়ে বিবিসি কেভিনের মন্তব্য জানার চেষ্টা করছে।
হলিউডের প্রযোজক হার্ভে ওয়েনস্টেইনের বিরুদ্ধে সম্প্রতি যৌন হয়রানির অভিযোগ ওঠার পর সারা বিশ্বে ঘটে যাওয়া যৌন হয়রানির ঘটনাগুলো সামনে চলে আসছে। যেসব নারী ও পুরুষ যৌন হয়রানির শিকার হয়েছেন, তাঁরা সামাজিক যোগাযোগের মাধ্যমে হ্যাশট্যাগ ‘#মি টু’ দিয়ে সেই তিক্ত অভিজ্ঞতার কথা প্রকাশ করছেন। নারীরা হার্ভে ওয়েনস্টেইনের বিরুদ্ধে ধর্ষণসহ যৌন হয়রানির বেশ কিছু অভিযোগ করেছেন। অভিযোগকারীদের মধ্যে অ্যাঞ্জেলিনা জোলি, গিনেথ প্যালট্রো, নাতাশিয়া মালথে ও রোজ ম্যাকগোয়ানের মতো তারকারা রয়েছেন। যদিও হার্ভে সব অভিযোগ অস্বীকার করে বলেছেন, সম্মতি ছাড়া তিনি কারও সঙ্গে শারীরিক সম্পর্ক করেননি।
