
দ্বীপে বাড়ি কেনার জন্য ভারতীয়দের এখন থেকে দুবাই না গেলেও চলবে। দেশের দ্বীপগুলোতেই তাঁরা বিলাসবহুল বাড়ি কিনতে পারবেন। ভারতের আবাসন ব্যবসায়ীরা দ্বীপে জায়গা কিনে এমন পরিকল্পনা বাস্তবায়নের পদক্ষেপ নিয়েছেন। তবে পরিবেশবাদী ও স্থানীয় বাসিন্দারা এর বিরোধিতা করছেন।আবাসন ব্যবসায়ীদের দৃষ্টি এখন কেরালার বিস্তৃত হ্রদ ও এর তীরবর্তী এলাকা এবং আরব সাগরে পড়া গোয়ার অসংখ্য নদ-নদীর দিকে। ইতিমধ্যে এসব জায়গা বাড়ি নির্মাণের আকর্ষণের কেন্দ্রবিন্দুতে পরিণত হয়েছে।বেঙ্গালুরুভিত্তিক আবাসন প্রতিষ্ঠান ওজোন গ্রুপ এরই মধ্যে গোয়ার মান্দভি নদীর প্রান্তঘেঁষা কাপাও দ্বীপে ১৫৬ একর জমি কেনার প্রক্রিয়া সম্পন্ন করেছে। আরবান ইনফ্রাস্ট্রাকচার অপরচুনিটিজ ফান্ডের সহযোগিতায় এই জমি কেনার প্রক্রিয়া সম্পন্ন করতে প্রতিষ্ঠানটির ছয় বছর লেগেছে। খরচ হয়েছে ২০০ কোটি রুপি।ওজোন গ্রুপের ব্যবস্থাপনা পরিচালক এস বাসুদেব বলেন, ‘আমরা একেবারেই কম ঘনত্বে বিলাসবহুল বাড়ি নির্মাণের পরিকল্পনা করছি। আবাসন ব্যবসায়ীরা সেখানে ৮০ থেকে ১০০টি বাড়ি নির্মাণের কথা ভাবছেন। এ জন্য খরচ হবে প্রায় এক হাজার কোটি রুপি। প্রতিটি বাড়ির দাম পড়বে ২০ কোটি রুপি বা তারও বেশি।’ টিএনএন।
