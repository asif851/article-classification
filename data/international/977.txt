
সিরিয়ায় রাসায়নিক অস্ত্র ব্যবহারের জন্য দায়ী ব্যক্তিদের বিষয়ে এখনো কোনো আনুষ্ঠানিক তদন্ত প্রতিবেদন পাওয়া যায়নি। মার্কিন ভাইস প্রেসিডেন্ট জো বাইডেনের ভাষ্য, এ জন্য নিঃসন্দেহে সিরিয়ার সরকারই দায়ী।বিবিসি অনলাইনে প্রকাশিত প্রতিবেদনে জানানো হয়, গতকাল মঙ্গলবার জো বাইডেন এমন দাবি করেছেন।জো বাইডেন বলেন, ‘সিরিয়ায় জঘন্য রাসায়নিক অস্ত্র ব্যবহারের জন্য কে দায়ী, তা নিয়ে কোনো সন্দেহ নেই। সিরিয়ার সরকারই দায়ী।’এদিকে মার্কিন প্রতিরক্ষামন্ত্রী চাক হেগেল গতকাল বিবিসিকে বলেন, প্রেসিডেন্ট বারাক ওবামার নির্দেশের অপেক্ষায় মার্কিন সেনারা। তারা সিরিয়ায় সামরিক অভিযান চালানোর জন্য প্রস্তুত। তিনি বলেন, ‘প্রেসিডেন্ট ওবামার নির্দেশ বাস্তবায়নে আমরা প্রয়োজনীয় সরঞ্জাম জায়গামতো রেখেছি।’সিরিয়ায় হামলার বিষয়ে হুঁশিয়ারি উচ্চারণ করেছে দুই বৃহত্ শক্তি রাশিয়া ও চীন এবং ইরান। মস্কো বলেছে, সিরিয়ায় শক্তিপ্রয়োগ ওই অঞ্চলের জন্য ‘বিপর্যয়কর পরিণতি’ ডেকে আনবে।সিরিয়ার প্রেসিডেন্ট বাশার আল আসাদবিরোধীদের অভিযোগ, ২১ আগস্ট রাজধানী দামেস্কের অদূরে সেনাবাহিনী রাসায়নিক অস্ত্রের হামলা চালিয়েছে। এতে শিশুসহ অন্তত তিন শতাধিক ব্যক্তি নিহত হয়েছে। আহত হয়েছে তিন সহস্রাধিক।দেশটির সরকার এ অভিযোগ অস্বীকার করেছে। নিরপেক্ষ অন্য কোনো সূত্র থেকে এ অভিযোগের সত্যতার বিষয়ে নিশ্চিত হওয়া যায়নি।
সত্যিই রাসায়নিক অস্ত্র ব্যবহার করা হয়েছে কি না, তা পরীক্ষার জন্য সাক্ষ্য-প্রমাণ সংগ্রহ করতে জাতিসংঘের ২০ সদস্যের একটি বিশেষজ্ঞ দল আজ তৃতীয় দিনের মতো তদন্তকাজ করবে। তারা আজও ঘটনাস্থলে যাবে।
