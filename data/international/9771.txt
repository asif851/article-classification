
আটলান্টিক মহাসাগরে সৃষ্ট শীতকালীন ঝড় ‘সাফেয়ার’ গতকাল শুক্রবার উত্তর ইউরোপের বেশ কয়েকটি দেশের ওপর দিয়ে বয়ে গেছে। গত বৃহস্পতিবার ঝড়টি যুক্তরাজ্যে আঘাত হানে।ঝড়ের তাণ্ডবে এ পর্যন্ত ১০ জনের প্রাণহানির খবর পাওয়া গেছে। আজ শনিবার টাইমস অব ইন্ডিয়ার খবরে এ কথা জানানো হয়।খবরে বলা হয়, বৃহস্পতিবার যুক্তরাজ্যের ওপর দিয়ে ঝড়টি বয়ে যায়। ঝড়ের আঘাতে সেখানে দুজনের মৃত্যু হয়। ঝড়ে জোয়ারের পানি স্থলভাগে উপচে পড়ায় যুক্তরাজ্যের বিভিন্ন স্থানে বন্যা দেখা দিয়েছে।এরপর ঝড়টি আরও শক্তিশালী হয়ে গতকাল জার্মানি, সুইডেন, নেদারল্যান্ড, পোল্যান্ডসহ দক্ষিণ স্ক্যান্ডিনেভিয়ার দেশগুলোর ওপর দিয়ে প্রতি ঘণ্টায় ১৫৮ কিলোমিটার বেগে বয়ে যায়। এ সময় তীব্র ঝোড়ো হাওয়া ও তুষারপাত হয়। এতে এসব এলাকার সড়ক, রেলপথ ও বিমানপথের যাতায়াতব্যবস্থা ভেঙে পড়ে। আমস্টারডাম, বার্লিন, হামবুর্গসহ বেশ কয়েকটি শহরের ফ্লাইট বাতিল হওয়ায় বিমানবন্দরে আটকা পড়েছেন যাত্রীরা। ঝড়ের কারণে পোল্যান্ড, জার্মানি ও সুইডেনের হাজারো মানুষ বিদ্যুত্সংযোগ বিচ্ছিন্ন অবস্থায় রয়েছে। এসব দেশের কয়েকটি স্থানে বন্যা দেখা দিয়েছে।
 
 
