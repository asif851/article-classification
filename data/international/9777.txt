
ব্রাজিলে গতকাল মঙ্গলবার বিশ্বকাপবিরোধী ও ইন্ডিয়ান নৃ-গোষ্ঠীর আদিবাসী লোকজন প্রচণ্ড বিক্ষোভ করেছে। একপর্যায়ে পরিস্থিতি নিয়ন্ত্রণে বিক্ষোভকারীদের লক্ষ্য করে কাঁদানে গ্যাসের শেল ছুড়েছে পুলিশ। আজ বুধবার বিবিসি ও এএফপির প্রতিবেদনে এ তথ্য জানানো হয়।ব্রাজিলের বিশ্বকাপবিরোধী নাগরিকেরা মনে করেন, জনগণের টাকায় বিশ্বকাপের বিপুল আয়োজন করা দেশটির মতো উন্নয়নশীল দেশের জন্য বিলাসিতা। যে দেশে অনেক লোক দারিদ্র্যসীমার নিচে বাস করে, সেখানে বিশ্বকাপের জন্য অত্যাধুনিক স্টেডিয়াম নির্মাণ আসলে শ্বেতহস্তীর শামিল।আদিবাসী একটি দল যারা অনেক দিন ধরেই কংগ্রেসের কাছে ভূমির অধিকারের দাবি জানিয়ে আসছে, তারাও গতকাল বিক্ষোভে যোগ দেয়।ব্রাজিলের বিভিন্ন জায়গা থেকে আসা ১০০টি নৃতাত্ত্বিক গোষ্ঠীর অন্তত ৫০০ নেতা-কর্মী বিক্ষোভ করেন। একপর্যায়ে তাঁরা কংগ্রেস ভবনের ছাদে উঠে যান। এ সময় তাঁদের পরনে ছিল ঐতিহ্যবাহী পোশাক ও মাথায় পাখির পালকের মুকুট। হাতে ছিল তির-ধনুক। পরে তাঁরা ছাদ থেকে নেমে বিশ্বকাপবিরোধী বিক্ষোভকারীদের সঙ্গে যোগ দেন।বিক্ষোভকারীরা জাতীয় স্টেডিয়ামের দিকে এগোতে থাকলে পুলিশ বাধা দেয়। একপর্যায়ে উত্তেজনা ছড়িয়ে পড়লে পুলিশ কয়েক দফা কাঁদানে গ্যাসের শেল ছুড়ে বিক্ষোভকারীদের ছত্রভঙ্গ করার চেষ্টা করে।বিক্ষোভকারীরা বিশ্বকাপের বিরুদ্ধে বিভিন্ন স্লোগান দেয়।বিশ্বকাপ আয়োজন নিয়ে ব্রাজিল এ মুহূর্তে দুই ভাগে বিভক্ত। এক দলের মতে, সরকার দেশটির নাগরিকদের মৌলিক অনেক সমস্যার সমাধানে কার্যকর ব্যবস্থা না নিয়ে বিশ্বকাপে টাকা ঢালছে।বিশ্বের সপ্তম বৃহত্তম অর্থনীতির দেশ ব্রাজিলে এখনো নাগরিকেরা প্রতিনিয়ত গৃহায়ণ, চিকিত্সা ও যোগাযোগের ক্ষেত্রে নানা মৌলিক সমস্যার সম্মুখীন।
