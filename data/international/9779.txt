
পাকিস্তানের প্রধানমন্ত্রী নওয়াজ শরিফ গতকাল শুক্রবার জাতিসংঘ সাধারণ পরিষদে দেওয়া ভাষণে বলেছেন, কাশ্মীর সমস্যা সমাধানে কয়েক দশক ধরে চেষ্টা চলছে। এ সমস্যার সমাধান করতে হবে। এটি আন্তর্জাতিক সম্প্রদায়ের দায়িত্ব। খবর এনডিটিভি ও ডনের।পাকিস্তানের প্রধানমন্ত্রী তাঁর প্রায় ১৫ মিনিট স্থায়ী ভাষণে বলেন, পাকিস্তান কাশ্মীর নিয়ে আলোচনার জন্য প্রস্তুত রয়েছে। নওয়াজ বলেন, পাকিস্তান একটি শান্তিপূর্ণ অঞ্চল গড়ে তোলার প্রত্যাশা করে ও এ জন্য সচেষ্ট। আঞ্চলিক শান্তি ও নিরাপত্তা, রাজনৈতিক স্থিতিশীলতা, সামাজিক ন্যায়বিচার ও আইনের শাসন অত্যাবশ্যক।সম্প্রতি ভারত পররাষ্ট্রসচিব পর্যায়ের বৈঠক বাতিল করায় হতাশার কথা জানিয়ে নওয়াজ শরিফ বলেন, ‘আমাদের মধ্যে কম নয়, বরং বেশি আলোচনা ও কূটনৈতিক লেনদেন প্রয়োজন।’পাকিস্তানই গোল বাধিয়েছে: এদিকে এনডিটিভি জানায়, শান্তি আলোচনা থমকে যাওয়ার জন্য আবার পাকিস্তানকে দায়ী করেছে ভারত। ভারতের পররাষ্ট্রমন্ত্রী সুষমা স্বরাজ গতকাল নিউইয়র্কে বলেন, পাকিস্তানি হাইকমিশনার কাশ্মীরের হুরিয়াত নেতাদের সঙ্গে সাক্ষাৎ করেই সমস্যা বাধিয়েছেন। সুষমা স্বরাজ বলেন, গত মাসে পররাষ্ট্রসচিব পর্যায়ের নির্ধারিত বৈঠকের আগে আগে পাকিস্তানের হাইকমিশনার হুরিয়াত নেতাদের সঙ্গে সাক্ষাৎ করেই গোলটা বাধিয়েছেন।পাকিস্তানের জাতীয় নিরাপত্তা এবং পররাষ্ট্রবিষয়ক উপদেষ্টা সারতাজ আজিজ বৃহস্পতিবার নিউইয়র্কেই কমনওয়েলথ ও সার্ক পররাষ্ট্রমন্ত্রীদের বৈঠকের আগে বলেন, ভারত যেহেতু আলোচনা বাতিল করেছে, সেহেতু তাদেরই আলোচনার উদ্যোগ নিতে হবে। এ বিষয়ে সাংবাদিকেরা প্রতিক্রিয়া জানতে চাইলে সুষমা স্বরাজ ওই কথা বলেন। তিনি বলেন, এটা প্রথম দ্বিতীয়র ব্যাপার নয়।সারতাজ আজিজ বলেন, হুরিয়াত নেতাদের সঙ্গে দিল্লিতে পাকিস্তানের হাইকমিশনারের বৈঠকের ব্যাপারে ভারত অতিরিক্ত প্রতিক্রিয়া দেখিয়েছে। হুরিয়াত নেতাদের সঙ্গে বৈঠক নতুন কিছু নয়।ভারত ও চীন সীমান্ত সমস্যার সমাধান: এদিকে ভারত ও চীন সীমান্তের লাদাখে অচলাবস্থার সমাধান হয়েছে বলে জানিয়েছেন সুষমা স্বরাজ। তিনি গতকাল বলেন, চীনের পররাষ্ট্রমন্ত্রীর সঙ্গে তাঁর কথা হয়েছে। ৩০ সেপ্টেম্বরের মধ্যেই দুই দেশ সীমান্তে নিজ নিজ দেশের সেনা প্রত্যাহার করে নেবে। ভারত অভিযোগ করেছে, ১১ সেপ্টেম্বর চীনের এক হাজার সেনা সীমান্ত অতিক্রম করে ভারতের ভেতর ঢুকে পড়ে।
