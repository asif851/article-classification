
দিল্লির মুখ্যমন্ত্রী অরবিন্দ কেজরিওয়ালকে কালি ছুড়ে মারার দায়ে ভাবনা অরোরা নামের এক তরুণীকে ১৪ দিনের কারাদণ্ড দিয়েছেন ভারতের একটি আদালত। এনডিটিভি অনলাইনের খবরে এ তথ্য জানানো হয়। গত রোববার দিল্লিতে এক অনুষ্ঠানে কেজরিওয়ালকে কালি ছুড়ে মারেন ওই তরুণী। ভিন্ন দিনে দিল্লিতে জোড়-বিজোড় সংখ্যার যানবাহন চলাচলের নির্দেশ যথাযথভাবে পালন করায় সংশ্লিষ্টদের ধন্যবাদ জানাতে ওই অনুষ্ঠানের আয়োজন করা হয়েছিল। দিল্লিতে বিষাক্ত ধোঁয়াশা নিয়ন্ত্রণে যানবাহন চলাচলে ওই নিয়ন্ত্রণ আদেশ জারি করা হয়েছিল। দিল্লির পুলিশ বলেছে, অরোরার কালি ছুড়ে মারার ওই ঘটনা গণতন্ত্রের ওপর হামলার শামিল। সম্প্রতি রাজনীতিবিদেরা প্রায়ই কালি কিংবা জুতা নিক্ষেপের মতো ঘটনার লক্ষ্যবস্তুতে পরিণত হচ্ছেন। তাই এবার সময় হয়েছে যারা এ ধরনের পথ অবলম্বন করে, তাদের শিক্ষা দেওয়ার। এটা কালির বদলে অ্যাসিডও হতে পারতো এবং এ কারণে তার কঠিন সাজা হওয়া প্রয়োজন। ভাবনা অরোরা পাঞ্জাবে কেজরিওয়ালের দল আম আদমি পার্টির (এএপি) বিদ্রোহী অংশের সঙ্গে সংশ্লিষ্ট বলে দাবি করেছে। অরোরার আইনজীবী আদালতে বলেন, অতীতে অরোরা কোনো অপরাধে জড়িত ছিলেন না, তাই তাঁকে মুক্তি দেওয়া হোক। কিন্তু অরোরার আইনজীবীর ওই আবেদন আদালত গ্রহণ করেননি। কালি ছুড়ে মারার ঘটনাকে ‘বিজেপির ষড়যন্ত্র’ বলে অভিহিত করেছে এএপি। দলটি এ জন্য দিল্লির পুলিশ প্রধানকেও দোষারোপ করেছে।
