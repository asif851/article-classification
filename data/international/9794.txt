
২০১৩ থেকে ২০১৭ সাল—এই চার বছরে ভারতের অস্ত্র আমদানি বেড়েছে ২৪ শতাংশ। ভারতের অস্ত্র রপ্তানি করা প্রধান দুটি দেশ যুক্তরাষ্ট্র ও রাশিয়া। ইন্টারন্যাশনাল পিস রিসার্চ ইনস্টিটিউটের (সিপরি) দেওয়া সাম্প্রতিক এক প্রতিবেদনে এ তথ্য জানানো হয়েছে।
চলতি মাসেই সিপরি এ-সংক্রান্ত প্রতিবেদন প্রকাশ করেছে। ওই প্রতিবেদনের আলোকে ইন্ডিয়া টুডে সাময়িকীতে প্রকাশিত প্রতিবেদনে জানানো হয়, ২০১৩ থেকে ২০১৭ সালের মধ্যে ভারত বিশ্বের অন্যতম বৃহৎ অস্ত্র আমদানিকারক দেশ হিসেবে আবির্ভূত হয়েছে।
সিপরির প্রতিবেদনে বলা হয়, অস্ত্রের জন্য ভারতের আকাঙ্ক্ষা দিন দিন বাড়ছে। দেশটি আমদানির দিকেই বেশি নজর দিচ্ছে। কারণ, অস্ত্র উৎপাদনের ক্ষমতা তাদের নেই।
চলতি মাসের শুরুর দিকে গ্লোবাল ফায়ারপাওয়ার নামের একটি ওয়েবসাইট জানিয়েছিল, বিশ্বের সবচেয়ে শক্তিশালী সেনাবাহিনীর তালিকায় চতুর্থ অবস্থানে ভারতের সেনাবাহিনী। ওয়েবসাইটটি ১৩৩টি দেশের ওপর সমীক্ষা চালিয়ে ওই র‍্যাঙ্কিং তৈরি করেছিল। র‍্যাঙ্কিং অনুযায়ী, চীনের তুলনায় ভারতের সেনাবাহিনীর আকার বড়।
সিপরির দেওয়া প্রতিবেদনে বলা হয়, ২০১৩ থেকে ২০১৭ সালে সারা বিশ্বে যে পরিমাণ অস্ত্রের বেচাকেনা হয়েছে, এর ১২ শতাংশ আমদানি করেছে ভারত। আর পাকিস্তান করেছে মাত্র ২ দশমিক ৮ শতাংশ অস্ত্র।
অন্যদিকে, ২০০৮-১২ সালের তুলনায় ২০১৩-১৭ সালে ভারতের অস্ত্র আমদানি বেড়েছে প্রায় ২৪ শতাংশ। একই সময় চীনের অস্ত্র আমদানি কমে গেছে ১৯ শতাংশ হারে। কারণ, অস্ত্র উৎপাদনে আগের চেয়ে অনেক এগিয়েছে চীন। এতে দেশটির আমদানি করার প্রয়োজনীয়তা কমেছে।
সিপরির প্রতিবেদনে বিশ্বের সবচেয়ে শক্তিশালী সেনাবাহিনীগুলোর তালিকায় ভারতকে চতুর্থ অবস্থানে রাখা হয়েছে। একই তালিকায় পাকিস্তান ১৩ নম্বরে। ভারতের চেয়ে এগিয়ে যুক্তরাষ্ট্র, রাশিয়া ও চীন।
সাম্প্রতিক এই প্রতিবেদনে দেওয়া তথ্য অনুযায়ী, ভারতের রিজার্ভ ফোর্সে সেনাসংখ্যা ২৮ লাখ ৪৪ হাজার ৭৫০ জন। এ ক্ষেত্রে ভারতের চেয়ে চীন পিছিয়ে। দেশটির রিজার্ভ ফোর্সে সেনাসংখ্যা ১৪ লাখ ৫২ হাজার ৫০০ জন।
ভারতের আমদানি করা অস্ত্রের ৬২ শতাংশই রাশিয়ার তৈরি। ২০০৮-১২ সালের তুলনায় ২০১৩-১৭ সালে যুক্তরাষ্ট্র থেকে ভারতের অস্ত্র আমদানির পরিমাণ বৃদ্ধি পেয়েছে ৫৫৭ শতাংশ! একই সময়ে যুক্তরাষ্ট্র থেকে পাকিস্তানের অস্ত্র আমদানি হ্রাস পেয়েছে ৭৬ শতাংশ।
সিপরির প্রতিবেদন অনুযায়ী, ২০১৭-১৮ বছরে ভারতের প্রতিরক্ষা বাজেট প্রায় ২ লাখ ৯৫ হাজার কোটি রুপি বা ৪৫ বিলিয়ন ডলার। এ ক্ষেত্রে চীন ঢের এগিয়ে। ২০১৭-১৮ অর্থবছরে চীনের প্রতিরক্ষা বাজেট ১৭৫ বিলিয়ন ডলার।
