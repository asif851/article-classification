
যুক্তরাষ্ট্রের কলোরাডো অঙ্গরাজ্যের কলোরাডো স্প্রিং শহরে একটি পরিবার পরিকল্পনা কেন্দ্রে অজ্ঞাত এক বন্দুকধারীর নির্বিচার গুলিতে এক পুলিশ কর্মকর্তাসহ তিনজন নিহত এবং বেশ কয়েকজন আহত হয়েছেন।স্থানীয় সময় অনুযায়ী গতকাল শুক্রবার সন্ধ্যার দিকে এ ঘটনা ঘটে। দেশটির পুলিশ বলেছে, কয়েক ঘণ্টার চেষ্টার পর ওই বন্দুকধারী আত্মসমর্পণ করেন।এএফপি ও বিবিসির খবরে জানা যায়, হামলার পর ওই এলাকার রাস্তাঘাট বন্ধ করে দেওয়া হয়েছে। স্থানীয় বাসিন্দাদের ঘরে থাকার নির্দেশ দেওয়া হয়েছে। নিহতদের স্বজন আর আহতদের সমবেদনা জানিয়েছেন মেয়র জন সুদার।যুক্তরাষ্ট্রের অন্যতম প্রধান উৎ​সব থ্যাংকস গিভিং ডে’র একদিন পরই এই হামলার ঘটনা ঘটল। এতে পুলিশের পাঁচ সদস্যসহ নয়জন আহত হয়েছেন। তবে তাঁদের আঘাত গুরুতর নয়।পরিবার পরিকল্পনা কেন্দ্রে এই হামলার কারণ স্পষ্ট নয়। ওই কেন্দ্রে জন্মনিয়ন্ত্রণের জন্য নারীদের গর্ভপাত করা হতো। যুক্তরাষ্ট্রের রক্ষণশীলরা এর বিরুদ্ধে। এ নিয়ে বিতর্কও রয়েছে। সেটি হামলার একটি কারণ হতে পারে বলে প্রাথমিকভাবে ধারণা করা হচ্ছে।
