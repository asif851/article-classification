
আফগানিস্তানের রাজধানী কাবুলে গতকাল শুক্রবার জাতিসংঘের ভবন চত্বরে হামলা চালিয়েছে তালেবান জঙ্গিরা। এ সময় ভয়াবহ বিস্ফোরণ ঘটে এবং ওই ভবনের নিরাপত্তারক্ষীদের সঙ্গে জঙ্গিদের গোলাগুলি হয়। এতে দুই বন্দুকধারী নিহত হয় বলে জানা গেছে। তালেবান এ হামলার দায় স্বীকার করেছে। কাবুলের পুলিশপ্রধান আইয়ুব সালাঙ্গি জানান, কাবুলে অবস্থিত জাতিসংঘের ওই ভবন চত্বরে গতকাল হঠাৎ করেই চারজন বন্দুকধারী প্রবেশ করে। নিরাপত্তারক্ষীরা তাদের দুজনকে গুলি করে হত্যা করতে সক্ষম হয়েছে। অন্য দুজনের খোঁজে ভেতরে তল্লাশি চলছে। প্রত্যক্ষদর্শীরা জানান, ওই ভবন চত্বরে পরপর চারটি ভয়াবহ বিস্ফোরণের শব্দ শোনা গেছে। এরপর ওই ভবনের ওপরে ধোঁয়া উড়তে দেখা যায়। কাবুল পুলিশের মুখপাত্র হাসমতুল্লাহ জানান, আন্তর্জাতিক বাহিনীর সহায়তা নিয়ে আফগান পুলিশ অভিযান শুরু করেছে। ভেতরে অবস্থানরত কেউ বন্দুকধারীদের হাতে হতাহত হয়েছে কি না, তাৎক্ষণিকভাবে তা জানা যায়নি। হামলার সময় ভেতরে কেউ ছিলেন কি না, তা স্পষ্ট নয়। তালেবান মুখপাত্র জাবিহুল্লাহ মুজাহিদ বলেন, ওই ভবন বেশির ভাগ সময় মার্কিন কেন্দ্রীয় গোয়েন্দা সংস্থার (সিআইএ) সদস্যরা ব্যবহার করতেন। তালেবান যোদ্ধারা সেখানে হামলা চালাতে সক্ষম হয়েছে। আট দিন আগে কাবুলে ভয়াবহ আত্মঘাতী গাড়িবোমা হামলায় ছয় মার্কিনসহ অন্তত ২০ জন নিহত হয়। রয়টার্স ও এনডিটিভি।
