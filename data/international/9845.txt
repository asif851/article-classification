
পশ্চিম আফ্রিকার দেশ মালিতে এক অভিজাত হোটেলে জঙ্গি হামলায় নিহত ব্যক্তিদের স্মরণে আজ সোমবার থেকে দেশটিতে তিন দিনের রাষ্ট্রীয় শোক শুরু হয়েছে।
সংহতি জানিয়ে এই শোক-কর্মসূচিতে যোগ দিয়েছে প্রতিবেশী দেশ সেনেগাল, মৌরিতানিয়া ও গিনি। বার্তা সংস্থা এএফপির প্রতিবেদনে এ তথ্য জানানো হয়।
গত শুক্রবার মালির রাজধানী বামাকোতে র‍্যাডিসন ব্লু হোটেলে জঙ্গি হামলা হয়। এতে অন্তত ১৯ জন নিহত হন। এরপর দেশটিতে ১০ দিনের জরুরি-অবস্থা ঘোষণা করা হয়। স্থানীয় সময় শুক্রবার মধ্যরাত থেকে তা কার্যকর হয়েছে।
হামলার দায় দুটি পৃথক জঙ্গিগোষ্ঠী স্বীকার করেছে। ঘটনাটি তদন্ত করছে দেশটির কর্তৃপক্ষ। তবে তদন্তকারীরা এখনো হামলাকারীদের সংখ্যা ও তাদের জাতীয়তা সম্পর্কে নিশ্চিত হতে পারেননি।
বিদেশিসহ ১৭০ জনকে জিম্মি করেছিল বন্দুকধারীরা। পরে সেনা-অভিযানের মধ্য দিয়ে ওই জিম্মিদশার অবসান ঘটে।
সরকারি তথ্য অনুযায়ী, ওই ঘটনায় নিহত ১৯ জনের মধ্যে ১৪ জন বিদেশি। নিহত ব্যক্তিদের মধ্যে দুই হামলাকারীও রয়েছে।
আরও পড়ুন: 
মালির হোটেলে জঙ্গি হানামালিতে ১০ দিনের জরুরি অবস্থা
