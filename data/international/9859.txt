
১১৬ আরোহী নিয়ে মিয়ানমারের নিখোঁজ সামরিক উড়োজাহাজটির ধ্বংসাবশেষের সন্ধান মিলেছে আন্দামান সাগরে। আজ বুধবার দেশটির মায়িক শহর থেকে ইয়াঙ্গুনের মধ্যেই আকাশে উড়োজাহাজটি নিখোঁজ হয়।
আন্দামান সাগরে ধ্বংসাবশেষ পাওয়ার বিষয়টি বার্তা সংস্থা এএফপিকে নিশ্চিত করে মিয়ানমার বিমানবাহিনীর একটি সূত্র। স্থানীয় একজন কর্মকর্তাও বিষয়টি এএফপিকে নিশ্চিত করেন।
স্থানীয় মায়েক শহরের পর্যটন কর্মকর্তা নায়িং লিন জ বলেন, দায়েই শহর থেকে ২১৮ কিলোমিটার দূরে আন্দামান সাগরে উড়োজাহাজটির ধ্বংসাবশেষ পাওয়া গেছে। নৌবাহিনীর সদস্যরা সাগরে অনুসন্ধান চালিয়ে যাচ্ছে।
নাম প্রকাশ না করার শর্তে বিমানবাহিনীর একটি সূত্র এএফপিকে জানিয়েছে, উদ্ধারকারী জাহাজ সাগরে সামরিক উড়োজাহাজটির ধ্বংসাবশেষের সন্ধান পেয়েছে। নৌবাহিনীর সদস্যরা আরও অনুসন্ধান চালিয়ে যাচ্ছে।
এর আগে মিয়ানমারের সেনাপ্রধানের কার্যালয় থেকে দেওয়া এক বিবৃতির বরাত দিয়ে এএফপি জানায়, উড্ডয়নের পর স্থানীয় সময় বুধবার বেলা ১ টা ৩৫ মিনিটে হঠাৎ করেই বিমানবন্দরের সঙ্গে উড়োজাহাজটির সব ধরনের যোগাযোগ বিচ্ছিন্ন হয়ে যায়।
নাম প্রকাশ না করার শর্তে বিমানবন্দরের একজন কর্মকর্তা জানান, উড়োজাহাজটিতে ১০৫জন যাত্রী ও ১১ জন ক্রু ছিলেন। তিনি আরও জানান, উড়োজাহাজটির আরোহীরা সামরিক বাহিনীর কর্মকর্তাদের পরিবারের সদস্য ছিলেন।
আরও পড়ুন:১১৬ আরোহী নিয়ে মিয়ানমারের সামরিক প্লেন নিখোঁজ
