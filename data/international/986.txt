
যেখানে যান, সেখানেই মানুষের ঢল। তাঁকে একনজর দেখতে রাস্তার দুপাশে মানুষের ভিড়। তিনিও মিশে যাচ্ছেন সাধারণ মানুষের সঙ্গে। করছেন করমর্দন। কখনো ছোট্ট শিশুকে কোলে টেনে আদর করছেন। আবার অনেকের আবদার রক্ষা করতে গিয়ে একটু-আধটু জাদু দেখাচ্ছেন। এভাবে প্রতিদিন পশ্চিমবঙ্গের বারাসাতের আনাচেকানাচে বিরামহীন নির্বাচনী প্রচারণা চালিয়ে যাচ্ছেন বিশ্ববিখ্যাত জাদুকর পি সি সরকার (জুনিয়র)।পিসি সরকার এবার লোকসভা নির্বাচনে বিজেপির টিকিটে উত্তর চব্বিশ পরগনা জেলার বারাসাত আসনে প্রার্থী হয়েছেন। অবশ্য তিনি থাকেন দক্ষিণ কলকাতার বালিগঞ্জে। প্রতিদিনই তিনি বারাসাতের বিভিন্ন এলাকা ঘুরছেন। সঙ্গে থাকছেন স্ত্রী জয়শ্রী সরকার।গত মঙ্গলবার বারাসাত আসনের অশোকনগর ও কল্যাণগড় এলাকায় প্রচারণা চালান পিসি সরকার। এ সময় তাঁর সমর্থকেরা নানা স্লোগান দেন। তাঁকে একনজর দেখতে রাস্তার দুপাশে মানুষের ভিড় জমে যায়। অনেকে এসে তাঁকে জাদু দেখানোর আবদার করছেন।পিসি সরকার এই প্রথম লোকসভা নির্বাচনে প্রার্থী হয়েছেন। তাঁর প্রতিদ্বন্দ্বী তৃণমূল কংগ্রেসের বর্তমান সাংসদ কাকলি ঘোষ দস্তিদার, সাবেক মন্ত্রী বামফ্রন্টের নেতা মোর্তজা হোসেন ও কংগ্রেসের ঋজু ঘোষাল। ২০০৯ সালের নির্বাচনে তৃণমূল-কংগ্রেস জোটের প্রার্থী হিসেবে কাকলি ঘোষ পাঁচ লাখ ২২ হাজার ৫৩ ভোট পেয়ে নির্বাচিত হন। নিকটতম প্রতিদ্বন্দ্বী বামফ্রন্টের সুদিন চট্টোপাধ্যায় পান তিন লাখ ৯৯ হাজার ৬২৯ ভোট। আর বিজেপির প্রার্থী ব্রতীন সেনগুপ্ত পেয়েছিলেন ৫৫ হাজার ৩৫ ভোট।গতবার দ্বিমুখী লড়াই হলেও এবার লড়াই নতুন মাত্রা পাবে। তৃণমূল এবং বামফ্রন্টের মধ্যে মূল লড়াই হলেও কংগ্রেস ও বিজেপি বেশ ভালোই ভোট কাটবে। তাই আখেরে পিসি সরকার না জিতলেও ভাগ্যের চাকা ঘুরে যেতে পারে বামফ্রন্ট প্রার্থীর।তবে এসব ভেবে হাল ছাড়তে চান না পিসি সরকার। পিসি সরকার ও তাঁর সমর্থকেরা মনে করছেন, মমতার ভূমিকার কারণে অনেকে এখন তৃণমূলবিমুখ। আবার সিপিএমের ওপরও মানুষ ক্ষুব্ধ। কংগ্রেসের অবস্থা খুব একটা ভালো নয়। ফলে ভাসমান অনেক ভোট এবার পিসি সরকারের বাক্সে যেতে পারে। তা ছাড়া পশ্চিমবঙ্গেও লেগেছে মোদি হাওয়া। সব মিলিয়ে রাজনীতির ময়দানেও জাদু দেখাতে পারেন পিসি সরকার।মঙ্গলবার প্রথম আলোকে পিসি সরকার বলেন, এই আসনে তাঁর জয় নিশ্চিত। পিসি সরকার আশাবাদী হলেও তৃণমূল বা বামফ্রন্টের মতো এই আসনে সাংগঠনিক কাঠামো নেই বিজেপির। তাই ব্যক্তি পিসি সরকারের ভাবমূর্তি কাজে লাগিয়ে বিজেপি কতটা সাফল্য পাবে সেটি দেখার বিষয়।পরে প্রথম আলোকে এই বিশ্বখ্যাত জাদুশিল্পী বলেন, ‘অনেক দিন বাংলাদেশে যাই না। নির্বাচনের পর বাংলাদেশ যাওয়ার ইচ্ছে আছে।’
 
