
তিন দিনের সম্মেলনে বিশ্বের দেশগুলোকে সহিংস জঙ্গিদের মোকাবিলার একটি অভিন্ন কৌশলের ব্যাপারে ঐক্যবদ্ধ করার চেষ্টা করল যুক্তরাষ্ট্র। ওয়াশিংটনে প্রেসিডেন্ট বারাক ওবামা আয়োজিত এ সম্মেলন বৃহস্পতিবার শেষ হয়েছে। পর্যবেক্ষকেরা বলছেন, কথার ফুলঝুরি অনেক ফোটানো হলেও এতে বাস্তব ও সুনির্দিষ্ট পদক্ষেপের ব্যাপারে কাজ হয়েছে কম। খবর এএফপির।সমাপনী দিনে বারাক ওবামা বলেন, বিশ্বের সরকারগুলোকে অবশ্যই সন্ত্রাসবাদী সংগঠনগুলোর বিরুদ্ধে লড়াইয়ে অবিচলিত থাকতে হবে।৬০টির মতো দেশের মন্ত্রীদের সামনে ওবামা ইয়েমেন ও সোমালিয়ার মতো দেশে থাকা আল-কায়েদাকে দমন করার অঙ্গীকার করেন।আইএসের মতো উগ্রপন্থী সংগঠনগুলো যে ‘বিপথগামী আদর্শ’ প্রচার করে, তা নিষ্ক্রিয় করার জন্য কিছু অগ্রাধিকারের জায়গা চিহ্নিত করেন ওবামা। তিনি বলেন, এর মাধ্যমে এ সংগঠনগুলোর নতুন সদস্য আকৃষ্ট করার মূল কারণগুলোকে মোকাবিলা করা হবে। এগুলোর মধ্যে রয়েছে: বিদেশি যোদ্ধাদের বিরুদ্ধে সরকারগুলোর পারস্পরিক সহযোগিতা বাড়ানো, সিরিয়ার মতো সাম্প্রদায়িক উত্তেজনা ও সংঘাত বন্ধের চেষ্টা করা, বিদ্বেষ উসকে দেওয়া সংগঠনগুলোর তহবিলের পথ বন্ধ করা, প্রবৃদ্ধি ও উন্নয়নের সুযোগ সৃষ্টি করার জন্য অর্থনৈতিক ও রাজনৈতিক অভাব-অভিযোগের সমাধান করা।আলোচনা শেষে সম্মেলনে অংশগ্রহণকারীরা একটি বিবৃতি প্রকাশ করেন। এতে আগামী সেপ্টেম্বর মাসে জাতিসংঘ সাধারণ পরিষদের সম্মেলনের পাশাপাশি একটি শীর্ষ বৈঠকের প্রাক্কালে অগ্রগতির কর্মকৌশল ঠিক করার অঙ্গীকার করা হয়।
