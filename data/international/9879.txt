
ভারতের প্রধানমন্ত্রী নরেন্দ্র মোদির আসন্ন যুক্তরাষ্ট্র সফর দুই দেশের মধ্যে অতীতের বিভিন্ন ভুল-বোঝাবুঝির অবসান ঘটাবে বলে মনে করছেন সাবেক মার্কিন পররাষ্ট্রমন্ত্রী হিলারি ক্লিনটন৷ মোদির ভিসা বিতর্ক এখন অতীত বিষয় বলে মন্তব্য করেছেন তিনি৷ভারতের টেলিভিশন চ্যানেল এনডিটিভিকে দেওয়া বিশেষ এক সাক্ষাৎকারে সাবেক মার্কিন পররাষ্ট্রমন্ত্রী এসব কথা বলেন৷ সাক্ষাৎকারে হিলারি ২০০৫ সালে মোদিকে ভিসা দিতে যুক্তরাষ্ট্রের অস্বীকৃতি জানানো নিয়ে বিতর্কসহ বিভিন্ন বিষয়ে কথা বলেন৷ তিনি তাঁর স্মৃতি কথা হার্ড চয়েসেস-এ উল্লেখ করা নানা প্রসঙ্গ নিয়ে ওঠা বিতর্কের পাশাপাশি ২০১৬ সালে নিজের প্রেসিডেন্ট প্রার্থী হওয়ার সম্ভাবনা নিয়েও কথা বলেন৷২০০৫ সালে তৎকালীন প্রেসিডেন্ট জর্জ ডব্লিউ বুশের প্রশাসন মোদিকে যুক্তরাষ্ট্রের ভিসা দিতে অস্বীকৃতি জানিয়েছিল৷ ২০০২ সালের গুজরাট দাঙ্গায় রাজ্যের তৎকালীন মুখ্যমন্ত্রী মোদির ভূমিকা নিয়ে বিতর্ক ওঠার প্রেক্ষাপটে ওই সিদ্ধান্ত নেওয়া হয়৷ ওই সিদ্ধান্ত ভুল ছিল কি না—এমন প্রশ্নের জবাবে হিলারি বলেন, ‘আমি মনে করি, সেটা অতীত বিষয়৷ আমি জানি, প্রেসিডেন্ট বারাক ওবামা প্রধানমন্ত্রী মোদিকে ফোন করেছেন৷ আশা করছি, অদূর ভবিষ্যতে তাঁরা একসঙ্গে বসার সুযোগ পাবেন৷ সেই বৈঠকে অতীতের ওই সব ঘটনা নিয়ে যেকোনো প্রলম্বিত প্রশ্নের ইতি ঘটবে৷’
