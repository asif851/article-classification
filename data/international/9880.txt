
সিরিয়ার প্রেসিডেন্ট বাশার আল-আসাদ ইসরায়েলকে হুঁশিয়ার করে বলেছেন, তাঁর দেশ ভবিষ্যতে আর কোনো ইসরায়েলি বিমান হামলা হলে তার জবাব দেবে।লেবাননের কট্টরপন্থী শিয়াগোষ্ঠী হিজবুল্লাহর নিয়ন্ত্রিত আল-মানার টেলিভিশনকে গত বৃহস্পতিবার দেওয়া এক সাক্ষাৎকারে তিনি ওই হুঁশিয়ারি দেন। গোষ্ঠীটি সিরিয়া সরকারের ঘনিষ্ঠ মিত্র বলে পরিচিত।সাক্ষাৎকারে প্রেসিডেন্ট আসাদ বলেন, সিরিয়ায় বিমান প্রতিরক্ষা ক্ষেপণাস্ত্র সরবরাহে রাশিয়ার সঙ্গে সম্পাদিত চুক্তির বাস্তবায়ন শুরু হয়েছে। তবে এই ক্ষেপণাস্ত্রের চালান সিরিয়ায় ইতিমধ্যে পৌঁছেছে কি না, সে বিষয়টি তিনি নিশ্চিত করেননি।আসাদ বলেন, ‘সংশ্লিষ্ট সব পক্ষকে আমরা জানিয়ে দিয়েছি, ভবিষ্যতে আমরা যেকোনো ইসরায়েলি আগ্রাসনের জবাব দেব।’ গোলান মালভূমিকে সিরিয়ার প্রতিরোধ যুদ্ধের এক নতুন ক্ষেত্র হিসেবে খুলতে দেশটির সরকারের ওপর ব্যাপক চাপ রয়েছে বলেও মন্তব্য করেন তিনি।
১৯৬৭ সালের যুদ্ধের পর থেকে ইসরায়েল এই মালভূমি দখল করে রেখেছে। ১৯৮১ সালে ইসরায়েল তার দখলকৃত এলাকা আরও সম্প্রসারণ করে। তবে তাদের এ পদক্ষেপে আন্তর্জাতিক সম্প্রদায় এখনো সমর্থন দেয়নি। ইসরায়েলও সতর্ক করে বলেছে, ওই ক্ষেপণাস্ত্র-ব্যবস্থা ইসরায়েলের বিরুদ্ধে ব্যবহার করা হলে সিরিয়াতে পাল্টা হামলা চালানো হবে।
প্রেসিডেন্ট আসাদের ওই সাক্ষাৎকার সম্প্রচারের আগে তাঁকে উদ্ধৃত করে আল-মানার টেলিভিশনের এক প্রতিবেদনে বলা হয়, সিরিয়া এরই মধ্যে রাশিয়া থেকে এস-৩০০ ক্ষেপণাস্ত্রের প্রথম চালান গ্রহণ করেছে। তবে সাক্ষাৎকারে তিনি বলেন, ‘রাশিয়ার সঙ্গে সম্পাদিত সব চুক্তিরই বাস্তবায়ন হবে। এর কতগুলো সম্প্রতি কার্যকর হয়েছে। বাকিগুলোও আমরা বাস্তবায়ন করব।’
ক্ষেপণাস্ত্র সরবরাহ করেনি রাশিয়া: রাশিয়ার গণমাধ্যমগুলোর খবরে গতকাল শুক্রবার বলা হয়েছে, দেশটি এখনো সিরিয়াকে এস-৩০০ বিমান প্রতিরক্ষা ক্ষেপণাস্ত্র-ব্যবস্থার কোনো চালান সরবরাহ করেনি। এই ক্ষেপণাস্ত্রের সরবরাহ এ বছর, এমনকি অনির্দিষ্টকালের জন্য স্থগিত করা হতে পারে। বিবিসি ও এএফপি।
