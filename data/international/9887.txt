
বিচারাধীন মামলায় আদালতের কাঠগড়ায় দাঁড়ানো এক হাজতি মায়ের শিশুসন্তানকে বুকের দুধ খাইয়ে সাড়া ফেলেছেন এক পুলিশ কর্মকর্তা। চার মাস বয়সী ওই শিশুকে বুকের দুধ খাওয়ানোর ছবি সামাজিক যোগাযোগের মাধ্যমে ভাইরাল হয়ে গেছে।
দ্য টেলিগ্রাফের প্রতিবেদনে বলা হয়, গত শনিবার চীনের শানজি প্রদেশের এক আদালতে এই ঘটনা ঘটে। বুকের দুধ খাওয়ানো ওই পুলিশ কর্মকর্তার নাম হাও লিনা।
প্রতিবেদনে বলা হয়, চার মাস বয়সী ওই শিশুসন্তানের মা বিচারাধীন একটি মামলার হাজতি। শনিবার তাঁকে কাঠগড়ায় তোলা হয়। সে সময় টানা কেঁদে যাচ্ছিল হাজতি ওই নারীর ছোট্ট শিশুটি। নিজেও মা—তাই মাতৃত্ববোধ জেগে ওঠে পুলিশ কর্মকর্তা হাও লিনার। ক্ষুধার্ত ভেবে শিশুটিকে নিজের বুকের দুধ খাওয়ানোর সিদ্ধান্ত নেন তিনি। এ জন্য শিশুটির মায়ের কাছে অনুমতিও নেন। শিশুটিকে বুকের দুধ খাওয়ানোর পুরো দৃশ্য ক্যামেরাবন্দী করেন হাওয়ের এক সহকর্মী। পরে এই ছবি আদালতে অফিশিয়াল ওয়েবসাইটে পোস্ট করা হয়। সেখান থেকেই ছবিগুলো সামাজিক যোগাযোগের মাধ্যমে ভাইরাল হয়ে ওঠে।
হাও লিনা বলেন, ‘কিছুতেই শিশুটির কান্না থামছিল না। আমরা উদ্বিগ্ন হয়ে পড়েছিলাম। আমিও নতুন মা হয়েছি। তাই বুঝতে পেরেছিলাম, শিশুটিকে ছেড়ে কাঠগড়ায় দাঁড়িয়ে কতটা উদ্বিগ্ন ছিলেন তার মা। শিশুটির কান্না থামানোর যথাসাধ্য চেষ্টা করেছি।’ পরে মায়ের কাছে অনুমতি নিয়ে বুকের দুধ খাইয়ে শিশুটির কান্না থামান হাও।
ইন্টারনেটে এই দৃশ্য প্রকাশ হওয়ায় অনেকেই প্রশংসা করেন হাওয়ের। প্রশংসায় আপ্লুত হাও বলেন, ‘আমার বিশ্বাস, পুলিশের সব কর্মকর্তারই এ রকম পদক্ষেপ নেওয়া উচিত। আমি যদি ওই হাজতি নারীর মতো একজন মা হতাম, তাহলে আশা করতাম আমার সন্তানকে কেউ একজন সাহায্য করুক।’
 
