
ফ্রান্সের প্রেসিডেন্ট ফ্রাঁসোয়া ওলাঁদের প্রেমিকা অভিনেত্রী জুলি গায়ে ধীরে ধীরে লোকসমক্ষে আসছেন। দেশটির নতুন ফার্স্ট লেডি হিসেবে নিজেকে পরিচিত করতে চাইছেন তিনি, এমন জল্পনা-কল্পনার মধ্যেই গত বৃহস্পতিবার তাঁকে প্রথমবারের মতো রাষ্ট্রীয় এক অনুষ্ঠানে যোগ দিতে দেখা গেল। সেখানে ওলাঁদও ছিলেন। খবর দ্য গার্ডিয়ানের। জেনারেল শার্ল দ্য গলের যুদ্ধবিষয়ক বক্তৃতার ৭৫তম বার্ষিকী উদ্যাপন উপলক্ষে পশ্চিম প্যারিসের প্রান্তে মঁ ভালেরিয়ায় আয়োজন করা হয় ওই জাঁকজমকপূর্ণ অনুষ্ঠানের। এতে কালো রঙের পোশাক পরে উপস্থিত হন অভিনেত্রী গায়ে (৪৩)। তাঁর পিতামহ অ্যালেন গায়ে ফরাসি প্রতিরোধযুদ্ধের একজন বীর। তাঁরই হুইলচেয়ার ঠেলতে ঠেলতে অনুষ্ঠানস্থলে যান গায়ে। ১৯৪০ সালের ১৮ জুন লন্ডন থেকে রেডিওতে ঐতিহাসিক ওই ভাষণ দিয়েছিলেন জেনারেল শার্ল দ্য গল। জার্মান বাহিনীর হামলা মোকাবিলায় ফরাসিদের প্রতিরোধ-যুদ্ধে ঝাঁপিয়ে পড়ার আহ্বান জানিয়েছিলেন তিনি। ওই বক্তৃতার ৭৫ বছরপূর্তি হলো। এ উপলক্ষে বৃহস্পতিবারের ওই অনুষ্ঠানে যোগ দেন প্রতিরোধযুদ্ধে অংশগ্রহণকারী বেশ কয়েকজন যোদ্ধা। ওলাঁদ তাঁদের সঙ্গে করমর্দন করেন।গায়ের সঙ্গে প্রেসিডেন্ট ওলাঁদ (৬০) গোপনে প্রেম করছেন, এমন তথ্য গত বছর ফাঁস হয়ে যায়। এর জেরে তাঁর দীর্ঘদিনের প্রেমিকা সাবেক ফার্স্ট লেডি ভ্যালেরি ত্রিয়াবেলার সঙ্গে ওলাঁদের সম্পর্কচ্ছেদ ঘটে। প্রেসিডেন্টের কার্যালয়ের পক্ষ থেকে বলা হয়েছে, এ স্রেফ কাকতাল।
