
দুই মেয়েকে নিয়ে পশ্চিমবঙ্গের বাঁকুড়া নির্বাচনী আসনে আসছেন কলকাতার একসময়ের জনপ্রিয় অভিনেত্রী মুনমুন সেন। প্রচারণা চালানোর সময় তিনি ও তাঁর সন্তানদের গায়ে যাতে ধুলাবালু না লাগে, তাঁরা যাতে ধুলাবালুতে কষ্ট না পান, সেদিকে বেশ নজর ছিল স্থানীয় পঞ্চায়েতের। তাই তিন কিলোমিটার পাকা রাস্তা পানি দিয়ে ধুয়ে পরিষ্কার করেছে তারা।বাঁকুড়ার শ্যামাপুর গ্রামের মানুষ জীবনে কখনো এমন দৃশ্য দেখেননি। মহানায়িকা সুচিত্রা সেনের মেয়ে মুনমুন সেন লোকসভা নির্বাচনে বাঁকুড়া আসনে তৃণমূল কংগ্রেস থেকে প্রতিদ্বন্দ্বিতা করছেন। সম্প্রতি তিনি দুই মেয়ে বলিউড অভিনেত্রী রিয়া সেন ও রাইমা সেনকে নিয়ে মেঝিয়া বাঁকুড়ায় এক সমাবেশে যোগ দেন।মুনমুন ও তাঁর মেয়েদের প্রচারণার স্বার্থে সড়ক ধোয়া নিয়ে শুরু হয়েছে বিতর্ক। বাঁকুড়ার শ্যামপুরে এই গরমে এমনিতে সুপেয় পানির প্রচণ্ড সংকট থাকে। মানুষ রাস্তার পাশে দীর্ঘ লাইনে দাঁড়িয়ে স্থানীয় কর্তৃপক্ষের সরবরাহ করা পানি সংগ্রহ করে। মুনমুন ও তাঁর মেয়েদের ধুলাবালু থেকে বাঁচাতে পানি দিয়ে রাস্তা ধোয়া মেনে নিতে পারছেন না স্থানীয় লোকজন।বাঁকুড়ার নয়বারের নির্বাচিত পার্লামেন্ট সদস্য বাসুদেব আচারিয়া তৃণমূল প্রার্থী মুনমুনের জন্য রাস্তা ধুয়ে দেওয়ার সমালোচনা করে বলেন, তিনি দীর্ঘদিন ধরে নির্বাচনের প্রচারণা চালাচ্ছেন। প্রতিদিন কাজ শেষে বাড়িতে ফেরার সময় ধুলায় ভরে যায় তাঁর শরীর ও জামাকাপড়। তিনি এটিকে গ্রহণ করে নিয়েছেন।পঞ্চায়েতের রাস্তা ধুয়ে দিয়েও ধুলা থেকে মুনমুন সেনের মেয়েদের রক্ষা করা যায়নি। প্রচারণার একপর্যায়ে রিয়া সেনকে ধুলায় আক্রান্ত হয়ে চোখ ডলতে দেখা যায়। হিন্দুস্তান টাইমস।
