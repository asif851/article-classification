
স্কটল্যান্ডের ফার্স্ট মিনিস্টার অ্যালেক্স স্যামন্ড বলেছেন, তাঁদের অর্থনীতি যুক্তরাজ্য থেকে বিচ্ছিন্ন হওয়ার মতো যথেষ্ট শক্তিশালী।
এক সাক্ষাৎকারে স্যামন্ড বলেন, স্বাধীনতার বিষয়ে ২০১৪ সালে গণভোট অনুষ্ঠানের ঘোষণা দেওয়ায় আন্তর্জাতিকভাবে স্কটল্যান্ডের যে ভাবমূর্তি তৈরি হয়েছে, তা বিদেশি বিনিয়োগ আসতে সহায়তা করেছে।
স্কটল্যান্ড যুক্তরাজ্যের সঙ্গে আর থাকবে কি না, তা নির্ধারণে আগামী বছরের সেপ্টেম্বর মাসে ওই গণভোট অনুষ্ঠিত হবে।
স্যামন্ড বলেন, ‘বিনিয়োগের ক্ষেত্রে স্কটল্যান্ড বিপুল সফলতা পাচ্ছে। ইউরোপের ভেতরে বিনিয়োগ আসার ক্ষেত্রে আমরা সবাইকে ছাড়িয়ে গেছি।’
বিশ্লেষকদের অনেকের আশঙ্কা, স্কটল্যান্ড স্বাধীন হলে তাকে  তেলশিল্পের ওপরে বেশি নির্ভরশীল হয়ে পড়তে হবে। ব্যাংকিং খাতকেও বড় ধরনের অর্থনৈতিক সংকটের মুখোমুখি হতে হবে। এএফপি।
