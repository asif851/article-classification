
পারমাণবিক হামলা হলে গণ্যমান্য ব্যক্তিদের রক্ষা করতে আশির দশকে তৈরি করা হয় বিশাল এক বাঙ্কার। সেই বাঙ্কারে মিলল কি না গাঁজার কারখানা! যুক্তরাজ্যের পুলিশ বুধবার অভিযান চালিয়ে ওই বাঙ্কারের ২০টি কক্ষে গাঁজা চাষের সন্ধান পায়। যার দাম প্রায় ১০ লাখ পাউন্ড।
বৃহস্পতিবার বিবিসির এক প্রতিবেদনে জানানো হয়, উইল্টশায়ারে চিলমার্কের আঞ্চলিক সরকারের সদর দপ্তরে বুধবার মধ্যরাতে ওই বাঙ্কারে অভিযানে যায় পুলিশ। দুই তলা বিশিষ্ট এই বাঙ্কারের ২০টি কক্ষে কয়েক হাজার গাঁজা গাছ পাওয়া যায়। কক্ষগুলো ২০০ ফুট দৈর্ঘ্য ও ৭০ ফুট প্রস্থের। এ ঘটনায় জড়িত অভিযোগে ছয়জনকে আটক করা হয়। পুলিশ কর্মকর্তা পল ফ্রাঙ্কলিন বলেছেন, দেশটিতে এ পর্যন্ত সন্ধান পাওয়া সবচেয়ে বড় গাঁজার খেত এটাই। বাঙ্কারের প্রায় সব কক্ষেই গাঁজার চাষ করা হয়েছে।
গত শতাব্দীর আশির দশকে বাঙ্কারটি তৈরি করে প্রতিরক্ষা মন্ত্রণালয়। পারমাণবিক হামলা হলে স্থানীয় গণ্যমান্য ব্যক্তি ও কর্মকর্তাদের রক্ষা করাই ছিল ওই বাঙ্কার নির্মাণের উদ্দেশ্য। পুলিশ বলছে, বাঙ্কারটি প্রায় সম্পূর্ণরূপে দুর্ভেদ্য। অভিযানের আগে ওই বাঙ্কার থেকে সন্দেহভাজনদের বের হওয়ার জন্য অপেক্ষা করতে হয়েছে। সন্দেহভাজন ব্যক্তিরা সেখান থেকে বের হওয়ার পরই পুলিশ সেখানে ঢুকতে সক্ষম হয়।
 
