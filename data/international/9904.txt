
বিশ্বের সবচেয়ে প্রবীণ পুরুষ জাপানের সাকারি মমোই ১১২ বছর বয়সে মারা গেছেন। গত রোববার টোকিওর উত্তরে সাইতামা সিটিতে তিনি মারা যান। ওই শহরেই তিনি থাকতেন। আজ মঙ্গলবার জাপানের একজন কর্মকর্তা এ তথ্য জানান।
সাইতামা সিটির কর্তৃপক্ষ জানায়, রাইট ভ্রাতৃদ্বয় যে বছর প্রথম সফলভাবে উড়োজাহাজে ওড়েন, এর কয়েক মাস আগে মমোইয়ের জন্ম।
এএফপির খবরে জানানো হয়, গত বছর যখন মমোইকে বিশ্বের সবচেয়ে প্রবীণ ব্যক্তি হিসেবে শনাক্ত করা হয়, তখন তাঁর বয়স ছিল ১১১ বছর।
সাইতামা শহর কর্তৃপক্ষের তথ্যমতে, মমোইয়ের পরিবারের কাছ থেকে তাঁরা শুনেছিলেন কয়েক সপ্তাহ ধরেই তিনি অসুস্থ। টোকিওতে কিডনি সংক্রান্ত জটিলতায় মমোইয়ের মৃত্যু হয়।
গিনেস ওয়ার্ল্ড রেকর্ডসের সনদ অনুসারে, ১৯০৩ সালের ৫ ফেব্রুয়ারি মমোইয়ের জন্ম। তিনি একটি হাইস্কুলের সাবেক অধ্যক্ষ। মমোইকে যখন সবচেয়ে প্রবীণ পুরুষ হিসেবে শনাক্ত করা হয়, তখন তাঁর পরনে ছিল কালো রঙের কোট, সাদা শার্ট ও রুপালি টাই। ওই সময় মমোই আরও দুই বছর বেঁচে থাকার ইচ্ছা প্রকাশ করেন।
জাপানের মানুষ দীর্ঘজীবী হয়। দেশটির এক চতুর্থাংশ মানুষের বয়স ৬৫ বছর বা তার বেশি।
