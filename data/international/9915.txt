
চলতি সপ্তাহে ডেমোক্রেটিক দলের প্রেসিডেন্ট প্রার্থী হিলারি ক্লিনটন তাঁর প্রতিদ্বন্দ্বী রিপাবলিকান দলেন ডোনাল্ড ট্রাম্পের চেয়ে জরিপে ১৩ দশমিক ৩ শতাংশ এগিয়ে রয়েছেন। গতকাল শুক্রবার রয়টার্স/ইপসস প্রকাশিত জরিপের ফলে এ তথ্য জানা যায়। রয়টার্সের এই জরিপ অনলাইনে চালানো হয়। এতে ৫০টি অঙ্গরাজ্যের ১ হাজার ২০১ জন মতামত দেন। জুন মাসের ২০ থেকে ২৪ তারিখ পর্যন্ত চলা জরিপে ৪৬ দশমিক ৬ শতাংশ ভোটার ক্লিনটনকে আর ৩৩ দশমিক ৩ শতাংশ ভোটার ট্রাম্পকে সমর্থনের কথা জানান। ২০ দশমিক ১ শতাংশ ভোটার এ দুজনের কাউকেই সমর্থন করেন না বলে মত দিয়েছেন। ১২ জুন যুক্তরাষ্ট্রের অরল্যান্ডোতে সমকামীদের নাইট ক্লাবে হামলার ঘটনার পর ট্রাম্পের সমর্থন হঠাৎ বেড়ে যায়। এতে ক্লিনটন তাঁর জনপ্রিয়তার প্রায় ৯ শতাংশ হারান। ট্রাম্পের এই সমর্থন বেড়ে যাওয়ার বিষয়টি সাময়িক বলে ধরা হচ্ছে। ক্লিনটনের প্রচারের সঙ্গে পেরে উঠতে হাঁসফাঁস করতে থাকা ট্রাম্প চলতি সপ্তাহে তাই আবার আগের স্থান থেকে পিছিয়েছেন।
