
ডোকলাম নিয়ে উত্তেজনা প্রশমনের এক সপ্তাহের মাথায় চীনের প্রেসিডেন্ট সি চিন পিং ও ভারতের প্রধানমন্ত্রী নরেন্দ্র মোদি মুখোমুখি হলেন। করমর্দন করলেন পরস্পরের সঙ্গে।
এনডিটিভির খবরে বলা হয়, চীনে ব্রিকস সম্মেলনে আজ সোমবার এই দুই নেতা মুখোমুখি হন। সেখানে করমর্দনের সময় তাঁদের মুখে ছিল চওড়া হাসি।
বিকাশমান পাঁচ অর্থনৈতিক শক্তিধর দেশ ব্রাজিল, রাশিয়া, ভারত, চীন ও দক্ষিণ আফ্রিকার জোট ব্রিকসের সম্মেলনের ফাঁকে কাল মঙ্গলবার মোদি ও চিন পিংয়ের মধ্যে দ্বিপক্ষীয় বৈঠক হওয়ার কথা রয়েছে।
ভারত, চীন ও ভুটান সীমান্তের বিতর্কিত ডোকলাম মালভূমি নিয়ে উত্তেজনার পর এই প্রথম মোদি ও চিন পিং আনুষ্ঠানিকভাবে দ্বিপক্ষীয় বৈঠক করবেন।
মোদি ও চিন পিং গত জুলাইয়ে জার্মানিতে অনুষ্ঠিত জি-২০ সম্মেলনে অনানুষ্ঠানিকভাবে মিলিত হয়েছিলেন। আগের মাসে কাজাখস্তানে দুই নেতার মধ্যে সবশেষ দ্বিপক্ষীয় বৈঠক হয়েছিল।
টানা আড়াই মাস ধরে টান টান উত্তেজনার পর গত মাসের শেষ দিকে ডোকলাম থেকে ভারত ও চীন সেনা সরিয়ে নিতে রাজি হয়। চীন-ভুটান-ভারতের সিকিম রাজ্যের লাগোয়া ডোকলাম নিয়ে ভুটান ও চীনের মধ্যে বিরোধ রয়েছে। চলতি বছরের জুন মাসে চীন ডোকলামে রাস্তা তৈরির উদ্যোগ নিলে নিরাপত্তার স্বার্থে ভারতীয় বাহিনী বাধা দেয়। পরে দুই দেশই সীমান্তে সেনা সমাবেশ ঘটালে চরম উত্তেজনা দেখা দেয়।
ব্রিকস সন্ত্রাসবাদের কড়া নিন্দা জানিয়েছে। সন্ত্রাসের বিরুদ্ধে রাষ্ট্রের শক্ত পদক্ষেপের প্রয়োজনীয়তার কথা বলেছে।
একই সঙ্গে ব্রিকসের এক ঘোষণায় প্রথমবার লস্কর-ই-তাইয়েবা, জয়েশ-ই-মোহাম্মদ, হাক্কানি নেটওয়ার্কের মতো পাকিস্তানভিত্তিক সন্ত্রাসবাদী সংগঠনের নাম উঠে এসেছে।
বিশ্বের সব জায়গায় সন্ত্রাসী হামলার নিন্দা জানিয়ে ব্রিকস বলেছে, সন্ত্রাসবাদের কোনো যুক্তি থাকতে পারে না।
