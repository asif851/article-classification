
যুক্তরাষ্ট্রের লোকসংগীতশিল্পী ও প্রতিবাদী রাজনৈতিক কর্মী পিট সিগার আর নেই। দীর্ঘ ছয় দশক ধরে সংগীতাঙ্গনে বিচরণ করা এই শিল্পী গত সোমবার ৯৪ বছর বয়সে নিউইয়র্কের একটি হাসপাতালে শেষনিঃশ্বাস ত্যাগ করেন।পিট সিগার নিউইয়র্কের লোকগানের দল দ্য উয়েভার্সের (১৯৪৮ সালে প্রতিষ্ঠিত) সঙ্গে যুক্ত ছিলেন। দলটি বিশ্বজুড়ে ঘুরে ঘুরে গান গেয়ে বেড়াত। ওই দলে থেকেই তিনি খ্যাতি অর্জন করেন। ‘ইফ আই হ্যাড এ হ্যামার’, ‘টার্ন! টার্ন! টার্ন!’, ‘হ্যোয়ার হ্যাভ অল দ্য ফ্লাওয়ার গন’ ইত্যাদি গানের গীতিকারও তিনি। তাঁর গান ‘উই শ্যাল ওভারকাম’ সারা দুনিয়ায় মুক্তিকামী মানুষের মুখে মুখে ফিরবে চিরজীবন। লোকসংগীতের পাশাশাশি প্রতিবাদী গানের জন্যও তিনি বিখ্যাত। বিশ্বের প্রতিবাদী মানুষের কণ্ঠে তাঁর সব গান বেঁচে থাকবে সারা জীবন।বামপন্থী রাজনৈতিক অবস্থানের কারণে পিট সিগার ১৯৫০ সালে যুক্তরাষ্ট্র সরকারের কালো তালিকাভুক্ত হন। ১৯৫৫ সালে তাঁর বিরুদ্ধে কমিউনিস্ট আন্দোলনকারীদের সমাবেশে গান গাওয়ার অভিযোগ ওঠে, যা তিনি স্বীকারও করেন। ১৯৬০ সালে টেলিভিশনে তাঁর ভিয়েতনাম যুদ্ধবিরোধী গানের প্রচার বন্ধ করে সরকার। পরমাণবিক অস্ত্র নিরস্ত্রীকরণ আন্দোলন থেকে শুরু করে সাম্প্রতিক (২০১১ সাল) যুক্তরাষ্ট্রের ‘অকুপাই ওয়ালস্ট্রিট’ অন্দোলন পর্যন্ত সব আন্দোলনেই ছিল তাঁর সরব উপস্থিতি। দীর্ঘ সংগীতজীবনে পিট সিগার গ্র্যামি অ্যাওয়ার্ডসহ অনেক পুরস্কার জিতেছেন। ১৯৯৭ সালেই স্থান করে নিয়েছেন রক অ্যান্ড রোলের হল অব ফেমে। বিবিসি।
