
যুক্তরাজ্যের পার্লামেন্টের বাইরে হামলাকারী ব্যক্তির নাম প্রকাশ করেছে ব্রিটিশ পুলিশ। তাঁর নাম মাসুদ খালিদ। ৫২ বছর বয়সী মাসুদ ইদানীং পুলিশের তদন্তের আওতায় ছিলেন না।
পুলিশের বরাত দিয়ে বিবিসি অনলাইনের প্রতিবেদনে বলা হয়, মাসুদ কেন্ট কাউন্টিতে জন্মগ্রহণ করেন। বসবাস করতেন ওয়েস্ট মিডল্যান্ডসে। ইদানীং পুলিশের তদন্তের আওতায় না থাকলেও অপরাধী হিসেবে পুলিশের খাতায় নাম ছিল মাসুদের। প্রথমবার ১৯৮৩ সালে ফৌজদারি অপরাধের দায়ে মাসুদের সাজা হয়। সর্বশেষ ২০০৩ সালের ডিসেম্বরে ছুরি রাখার দায়ে সাজা হয় মাসুদের। তবে সন্ত্রাসবাদের কোনো ঘটনায় কখনো সাজা হয়নি তাঁর।
এদিকে গাড়ি ভাড়া দেওয়ার প্রতিষ্ঠান ‘এন্টারপ্রাইজ’ জানিয়েছে, যে গাড়ি ব্যবহার করে হামলা চালানো হয়েছে, সেটি তাদের বার্মিংহামের স্প্রিং হিল ডিপো থেকে ভাড়া নেওয়া হয়।
এর আগে ব্রিটিশ প্রধানমন্ত্রী থেরেসা মে এক বিবৃতিতে বলেন, হামলাকারী সম্পর্কে আগে থেকেই জানত ব্রিটিশ পুলিশ ও গোয়েন্দারা। কয়েক বছর আগে সহিংস সন্ত্রাসবাদের কারণে তাঁর বিরুদ্ধে তদন্ত হয়েছিল। কিন্তু তিনি ঠিক বড়মাপের সন্ত্রাসবাদী ছিলেন না।
বিবৃতিতে ব্রিটিশ প্রধানমন্ত্রী বলেন, গোয়েন্দা সংস্থা ‘এমআই ফাইভ’ হামলাকারী সম্পর্কে আগেই জানত। তবে ইদানীং ওই হামলাকারী গোয়েন্দা নজরদারিতে ছিলেন না। প্রধানমন্ত্রী বলেন, বুধবারের হামলায় আহতদের মধ্যে হাসপাতালে চিকিৎসাধীন আছেন ১২ জন ব্রিটিশ নাগরিক। এ ছাড়া তিন সন্তান নিয়ে ফ্রান্সের একজন নাগরিক, রোমানিয়ার দুজন, দক্ষিণ কোরিয়ার চারজন, জার্মানির একজন, পোল্যান্ডের একজন, আয়ারল্যান্ডের একজন, চীনের একজন, ইতালির একজন, মার্কিন একজন ও গ্রিসের দুজন নাগরিক রয়েছেন।
যুক্তরাজ্যের পার্লামেন্টের বাইরে গতকাল বুধবার রক্তক্ষয়ী হামলায় হামলাকারীসহ চারজন নিহত হন। এ ঘটনায় আট ব্যক্তিকে গ্রেপ্তার করেছে পুলিশ।
 
