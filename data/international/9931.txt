
থাইল্যান্ডের নতুন রাজা হিসেবে যুবরাজ মহা ভাজিরালংকর্নের নাম ঘোষণা করা হয়েছে। রাজা ভূমিবল আদুলাদেজের মৃত্যুর ৫০ দিন পর নতুন রাজার নাম ঘোষণা করা হলো।আজ বৃহস্পতিবার বিবিসি অনলাইনের এক প্রতিবেদনে বলা হয়েছে, দেশটির পার্লামেন্টের আমন্ত্রণে রাজসিংহাসনে বসতে সম্মত হয়েছেন মহা ভাজিরালংকর্ন। এখন থেকে যুবরাজ মহা ভাজিরালংকর্ন রাজার পদে অধিষ্ঠিত হবেন। তিনি চকরি রাজবংশের দশম রাজা হবেন।১৯৪৬ সাল থেকে অর্থাৎ সাত দশক ধরে থাইল্যান্ডের সিংহাসনে অধিষ্ঠিত ছিলেন ভূমিবল। দেশের জনগণের হৃদয়েও জাতীয় ঐক্যের প্রতীক হিসেবে শ্রদ্ধার আসনে ছিলেন তিনি। ১৯৪৬ সালে ভাইয়ের মৃত্যুর পর মাত্র ১৮ বছর বয়সে ভূমিবল থাইল্যান্ডের সিংহাসনে আরোহণ করেন। চলতি বছরের জুনে তাঁর সিংহাসনে আরোহণের ৭০তম বার্ষিকী পালন করা হয়। চলতি বছরের ১৩ অক্টোবর ৮৮ বছর বয়সে মারা যান তিনি। আর ৬৪ বছর বয়সী যুবরাজ মহা ভাজিরালংকর্ন ভূমিবলের একমাত্র ছেলে।
রাজা ভূমিবল আদুলাদেজের মৃত্যুর পর তাঁর উত্তরাধিকারী হিসেবে যুবরাজ মহা ভাজিরালংকর্ন সিংহাসনে আরোহণ করার কথা। তবে ভূমিবলের মৃত্যুর পর থাই সরকার এক বছরের শোক ঘোষণা করে। দেশটির প্রধানমন্ত্রী প্রাইয়ুথ চান-ওচা বলেছিলেন, রাজা ভূমিবলের মৃত্যুর পরপরই নতুন রাজা হিসেবে আনুষ্ঠানিকভাবে সিংহাসনে আসীন হবেন যুবরাজ। তখন যুবরাজ বলেছিলেন, আপাতত সিংহাসনে আরোহণ নয়, তিনি জনগণের সঙ্গে শোকে শামিল হতে চান।
ভূমিবল আদুলাদেজের মৃত্যুর পর থেকে মহা ভাজিরালংকর্ন সিংহাসনে আরোহণের আগ পর্যন্ত রাজপ্রতিভূ হিসেবে দায়িত্ব পালন করছেন সাবেক সেনাপ্রধান ও দেশটির সাবেক প্রধানমন্ত্রী প্রেম তিনসুলানন্দা।
