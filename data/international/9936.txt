
হীরার নাম কোহিনূর। ব্রিটেনের রাজমুকুটের অংশ এটি। বিশ্বের সবচেয়ে বিখ্যাত রত্নগুলোর একটি। দাম ১৫ কোটি মার্কিন ডলারের বেশি। যুক্তরাজ্যের কাছ থেকে এই হীরা ফেরত চায় ভারতীয়দের একটি সংগঠন। খবর ইনডিপেনডেন্টের।বলিউডের কয়েকজন তারকা অভিনয়শিল্পী ও ভারতীয় ব্যবসায়ীরা ‘মাউন্টেন অব লাইট’ নামের একটি সংগঠন গড়ে কোহিনূর ফেরত চেয়েছেন। এ দাবিতে লন্ডন হাইকোর্টে মামলা করার জন্য আইনজীবী নিয়োগ করবেন। তাঁদের অভিযোগ, ১০৫ ক্যারেটের হীরাটি ভারত থেকে চুরি করে যুক্তরাজ্যে নেওয়া হয়েছে। ১৯৩৭ সালে রাজা ষষ্ঠ জর্জের অভিষেকের সময় তাঁর স্ত্রী কোহিনূরখচিত মুকুট পরেছিলেন। ১৯৫৩ সালে রানি দ্বিতীয় এলিজাবেথের রাজ্যাভিষেক হয়। তখন তাঁর মুকুটেও শোভা পায় একই রত্ন। কোহিনূর ফেরত দেওয়ার দাবি যুক্তরাজ্য সরকার বরাবরই প্রত্যাখ্যান করে আসছে। তাদের যুক্তি, ব্রিটেন যখন পাঞ্জাব দখল করে নেয়, তখন শিখদের শেষ শাসক মহারাজা দুলিপ সিং রানিকে কোহিনূর উপহার দিয়েছিলেন।
