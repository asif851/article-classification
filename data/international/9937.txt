
কুয়েতের সর্বোচ্চ আদালত আজ রোববার দেশটির পার্লামেন্ট ভেঙে দিয়েছেন এবং নতুন নির্বাচন আয়োজনের আদেশ দিয়েছেন।
রয়টার্স বলছে, দেশটির আমির নির্বাচনব্যবস্থা সংস্কার করে সম্প্রতি এক আদেশ জারি করেছেন। এর বিরোধিতা করে ও বাতিলের দাবি জানিয়ে দেশটির সাংবিধানিক আদালতে আবেদন করেছিল বিরোধী দল। বিরোধী দলের আবেদন প্রত্যাখ্যান করে সর্বোচ্চ আদালত আজ এ আদেশ দিয়েছেন বলে জানান সাংবিধানিক আদালতের প্রধান বিচারক ইউসুফ আল-মুতাওয়া।
উপসাগরীয় আরব রাষ্ট্রগুলোর মধ্যে কুয়েতের রাজনৈতিক স্থিতিশীলতা পুরো বিশ্বের জন্য খুবই গুরুত্বপূর্ণ। বিশ্বের মোট খনিজ তেলের ছয় শতাংশের মালিক এই ছোট দেশটি। সম্প্রতি এর পরিবারভিত্তিক রাজতন্ত্র ও নির্বাচিত সরকারের মধ্যে মতবিরোধ বাড়ছে, যদিও দেশটির স্থিতিশীলতার জন্য দুপক্ষের সমঝোতা খুবই প্রয়োজন।
নির্বাচন বিধি সংস্কারে আমির শেখ সাবাহ আল-আহমেদ আল-সাবাহ যে প্রজ্ঞাপন জারি করেছেন, সেটি কতটুকু সাংবিধানিক হয়েছে, তা জানতে চেয়েছিল বিরোধী দল।
সাংবিধানিক আদালতের প্রধান বিচারক ইউসুফ আল-মুতাওয়া বলেন, শুনানির পর আদালত বিরোধী দলের চ্যালেঞ্জকে উপেক্ষা করার সিদ্ধান্ত নেন এবং আমিরের প্রজ্ঞাপনকে সঠিক বলে রায় দেন।
