
পাশ্চাত্যের উচিত ছিল আরও এক দশক আগেই তালেবানের সঙ্গে আলোচনায় বসা। কট্টরপন্থী এ গোষ্ঠীকে আফগানিস্তানের ক্ষমতা থেকে সরিয়ে দেওয়ার পর পরই ছিল তাদের সঙ্গে আলোচনার সবচেয়ে উপযুক্ত সময়। শুক্রবার ব্রিটিশ সংবাদপত্র দ্য গার্ডিয়ান-এ প্রকাশিত এক সাক্ষাৎকারে এ দাবি করেছেন আফগানিস্তানে থাকা যুক্তরাজ্যের শীর্ষ জেনারেল নিক কার্টার।সম্প্রতি যুক্তরাষ্ট্রের উদ্যোগে কাতারে তালেবানের সঙ্গে আলোচনার তৎপরতা শুরু হয়েও দৃশ্যত থমকে যাওয়ার কয়েক দিন পর জেনারেল কার্টার এ মন্তব্য করলেন। তিনি আফগানিস্তানে ন্যাটো বাহিনীর ডেপুটি কমান্ডার।জেনারেল নিক কার্টার বলেন, এক দশক আগে তালেবানরা যখন পলায়নপর অবস্থায় ছিল তখনই আলোচনা সুবিধাজনক হতো। তিনি মনে করেন, ২০১৪ সালে আফগানিস্তান ছেড়ে যাওয়ার পরও তাদের আফগান বাহিনীকে সামরিক ও অর্থনৈতিক সাহায্য দেওয়া অব্যাহত রাখতে হতে পারে। বর্তমানে দেশটির মাত্র কয়েকটি অঞ্চল সরকারের নিয়ন্ত্রণে আছে।এর আগে ২০০২ সালে জার্মানির বনে আফগানিস্তানের ভবিষ্যৎ নিয়ে আলোচনা হয়। এতে পরাজিত তালেবান সরকার অনুপস্থিত ছিল। কারণ তারা তখন পালাতে ব্যস্ত ছিল। যুক্তরাষ্ট্রে ৯/১১ হামলার পর ওসামা বিন লাদেনকে হস্তান্তর করতে রাজি না হওয়ায় মার্কিন বাহিনী অভিযান চালিয়ে তালেবান সরকারকে উৎখাত করেছিল।জেনারেল নিক কার্টারের মতে, ২০০২ সালে পালিয়ে থাকা তালেবানদের সঙ্গে আলোচনা সবচেয়ে ফলপ্রসূ হতো। এ সময় উদ্যোগ নিলে হয়তো একটি রাজনৈতিক ও অর্থনৈতিক সমাধান পাওয়া যেত। সব আফগান নেতাকে আলোচনার টেবিলে আনা হলেই এটি সম্ভব ছিল। ওই সময়ের পর থেকে ন্যাটো যে সমস্যা মোকাবিলা করে আসছে তা রাজনৈতিক। আর রাজনৈতিক সমস্যার একমাত্র সমাধান সবাই একসঙ্গে বসে আলোচনা।
তবে জেনারেল নিক কার্টার মনে করেন, আফগানদের হাতে দেশের নিরাপত্তার দায়িত্ব পুরোপুরি ছেড়ে দেওয়া হলে তালেবানের সঙ্গে আলোচনার পথ সুগম হবে। সম্প্রতি আফগান জাতীয় নিরাপত্তা বাহিনী আনুষ্ঠানিকভাবে বিদেশি বাহিনীর কাছ থেকে নিরাপত্তার দায়িত্ব বুঝে নিয়েছে। বিবিসি।
