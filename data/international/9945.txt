
সরকারবিরোধী বিক্ষোভে উত্তাল হয়ে উঠেছে দক্ষিণ আমেরিকার তেলসমৃদ্ধ দেশ ভেনেজুয়েলা। গত বুধবার প্রেসিডেন্ট নিকোলাস মাদুরোর পদত্যাগ ও গণভোটের দাবিতে সারা দেশে বিরোধীদের বিক্ষোভ হয়। বুধবার রাজধানী কারাকাসে সবচেয়ে বড় বিক্ষোভ হয়। কারাকাসে পুলিশ বিক্ষোভকারীদের ছত্রভঙ্গ করতে টিয়ার গ্যাস ছোড়ে। বিরোধীদলীয় নেতা হেনরিক ক্যাপরাইলস বিক্ষোভের নেতৃত্ব দেন। বিরোধীরা গণভোটের দাবি করলেও মাদুরো বলছেন, এটা মোটেও গ্রহণযোগ্য নয়। দেশের নিরাপত্তা হুমকির মুখে—এ যুক্তি দেখিয়ে গত সোমবার ৬০ দিনের জরুরি অবস্থা জারি করা হয়। দেশের চলমান ভয়াবহ খাদ্য ওজ্বালানি সংকটকে জরুরি অবস্থা জারির অন্যতম কারণ বলে উল্লেখ করা হয়। মাদুরোর অভিযোগ, তাঁর দেশের চলমান সংকটের পেছনে যুক্তরাষ্ট্রের হাত আছে।
