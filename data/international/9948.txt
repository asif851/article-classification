
নির্বাসিত জীবন থেকে সদ্য দেশে ফেরা কম্বোডিয়ার বিরোধীদলীয় নেতা স্যাম রেইনসি গতকাল বৃহস্পতিবার পার্লামেন্ট সদস্যপদ ফিরে পাওয়ার চেষ্টায় ব্যর্থ হয়েছেন। এর ফলে আগামী রোববার অনুষ্ঠেয় নির্বাচনে তাঁর প্রার্থিতার পথে নতুন বাধার সৃষ্টি হলো।রোববারের নির্বাচনে স্যাম রেইনসির প্রার্থী হওয়ার ব্যাপারে নিষেধাজ্ঞা রয়েছে। কর্তৃপক্ষ বলছে, নির্বাচনে প্রতিদ্বন্দ্বিতার জন্য নাম নিবন্ধন করার ক্ষেত্রে অনেক দেরি হয়ে গেছে। ২০১১ সালে রেইনসি পার্লামেন্ট সদস্যপদ হারান এবং গত বছর নির্বাচনী নিবন্ধন প্রক্রিয়া থেকেও বাদ পড়েন। পার্লামেন্ট সদস্যপদ ফিরে পাওয়ার চেষ্টায় মঙ্গলবার তিনি ক্ষমতাসীন দল নিয়ন্ত্রিত জাতীয় পরিষদের দ্বারস্থ হন। কিন্তু বৃহস্পতিবার তাঁর আবেদন প্রত্যাখ্যাত হয়। এএফপি।
