
হাইতিতে হারিকেন ম্যাথিউয়ের আঘাতে নিহতের সংখ্যা বেড়ে ৮৭৭-এ পৌঁছেছে। স্থানীয় কর্তৃপক্ষের বরাত দিয়ে আজ শনিবার রয়টার্স এ খবর জানিয়েছে। এদিকে ম্যাথিউ গতকাল শুক্রবার আঘাত হেনেছে যুক্তরাষ্ট্রের ফ্লোরিডায়। সেখানে চারজনের প্রাণহানি ঘটেছে।
স্থানীয় সরকারি সূত্রের বরাত দিয়ে এএফপির খবরে জানানো হয়, ফ্লোরিডায় নিহত চারজনের মধ্যে দুজন অসুস্থ হয়ে ও একজন ভেঙে পড়া গাছের আঘাতে মারা গেছে।
যুক্তরাষ্ট্রের দক্ষিণ-পূর্ব উপকূলীয় এলাকায় হারিকেন ম্যাথিউ আঘাত হানার পর থেকে বৃষ্টি হচ্ছে। ঝোড়ো বাতাস বইছে। সেখানকার রাস্তাঘাট প্লাবিত। প্রায় ১০ লাখ মানুষ বিদ্যুৎ-সংযোগ বিচ্ছিন্ন অবস্থায় রয়েছে।
