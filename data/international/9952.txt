
পাকিস্তানের পূর্বাঞ্চলীয় পাঞ্জাব প্রদেশে দুজন নাগরিককে ভারতীয় সেনারা বিনা উসকানিতে গুলি করে হত্যা করেছে বলে অভিযোগ করেছে পাকিস্তান। আজ শনিবার এ ঘটনা ঘটে।পাকিস্তানের একজন জ্যেষ্ঠ সেনা কর্মকর্তার বরাত দিয়ে এএফপির খবরে জানানো হয়, শিয়ালকোটের কাছে চাপরার ও হারপালে ভারতীয় সীমান্তরক্ষী বাহিনী (বিএসএফ) আবার বিনা উসকানিতে গুলি ছুড়েছে। এতে গুলিবিদ্ধ হয়ে একজন নারী ও একজন বয়স্ক ব্যক্তি নিহত হন। জ্যেষ্ঠ কর্মকর্তা বলেন, সেখানে এখনো থেমে থেমে গুলি চলছে।পাকিস্তান ও ভারত একে অন্যের বিরুদ্ধে বরাবরই ২০০৩ সালে সম্পাদিত যুদ্ধবিরতি চুক্তি লঙ্ঘনের অভিযোগ তুলে আসছে। দুই দেশের মধ্যে তিনবার যুদ্ধ হয়েছে। এর মধ্যে দুটি যুদ্ধই ছিল বিভক্ত ও বিতর্কিত কাশ্মীর অঞ্চল নিয়ে।পাকিস্তানের কর্মকর্তারা দাবি করেন, শিয়ালকোটে গত মাসে বিএসএফের গুলিতে একজন নিহত হন।
