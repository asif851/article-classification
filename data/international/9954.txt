
প্রেসিডেন্ট দিলমা রুসেফের অভিশংসনের দাবিতে গত রোববার ব্রাজিলজুড়ে লক্ষাধিক মানুষের বিক্ষোভ হয়েছে। দুর্নীতির সামাল দিতে ব্যর্থ হওয়া এবং অর্থনৈতিক অবস্থার অবনতির জন্য ক্ষমতাসীন রুসেফ সরকারকে দায়ী করেছে বিক্ষোভকারীরা। খবর বিবিসির।সবচেয়ে বড় বিক্ষোভ হয়েছে সাও পাওলো শহরে। সেখানে সাড়ে তিন লাখ মানুষ অংশ নেয়। বিক্ষোভ হয়েছে রিও ডি জেনিরোর কোপাকাবানা সৈকতে এবং রাজধানী ব্রাসিলিয়ায়ও। বিক্ষোভকারীদের অনেকেই ব্রাজিলের ফুটবল দলের হলুদ জার্সি পরে অংশ নেয়। কণ্ঠে অনেকেরই ছিল জাতীয় সংগীত। তাদের বহন করা ব্যানারে লেখা ছিল ‘দিলমা চলে যাও’।দেশে ব্যাপক হারে বেকারত্বের হার বেড়ে যাওয়া এবং মূল্যস্ফীতি বেড়ে যাওয়াও দিলমার জনপ্রিয়তা কমার কারণ বলে মনে করা হয়। ব্রাজিলের একটি কোম্পানির করা সাম্প্রতিক এক জরিপে দেখা গেছে, দরিদ্র এলাকাগুলোতে রুসেফের জনপ্রিয়তা এখনো রয়ে গেছে। গত নির্বাচনে তাঁর বিজয়ে এসব এলাকার বড় ভূমিকা ছিল।
