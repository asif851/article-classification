
ছুটি চেয়েছিলেন শিল্প নিরাপত্তারক্ষী বাহিনীর (সিআইএসএফ) এক জওয়ান। কর্তৃপক্ষ তাঁকে ছুটি দেয়নি। সেই ক্ষোভে নিজের বন্দুক দিয়ে এলোপাতাড়িভাবে গুলি ছোড়েন ওই জওয়ান। আর সেই গুলিতে তাঁর চার সহকর্মী নিহত হন।
ভারতের বিহার রাজ্যে বৃহস্পতিবার এ ঘটনা ঘটে। ওই জওয়ানের নাম বলবীর সিং। তাঁকে গ্রেপ্তার করা হয়েছে। ওই রাজ্যের আওরঙ্গবাদ জেলার নবীনগর পাওয়ার জেনারেশন কোম্পানিতে (এনপিজিসিএল) দায়িত্ব পালন করছিলেন তিনি। টাইমস অব ইন্ডিয়ার প্রতিবেদনে এসব তথ্য জানানো হয়। স্থানীয় পুলিশ সুপার সত্যপ্রকাশ বলেন, ছুটি নিয়ে অসন্তোষের জেরেই নিজের বন্দুক দিয়ে এলোপাতাড়ি গুলি ছোড়েন বলবীর। এতে তাঁর চার সহকর্মী নিহত হন। নিহত জওয়ানদের মধ্যে তিনজন হেড কনস্টেবল (এইচসি), অন্যজন সহকারী উপপরিদর্শক (এএসআই)। বলবীরকে গ্রেপ্তার করা হয়েছে। বলবীরের বাড়ি উত্তর প্রদেশের আলীগড় এলাকায়।
এনপিজিসিএল এলাকায় নিরাপত্তা রক্ষার জন্য সিআইএসএফের একটি ইউনিট কাজ করত। বৃহস্পতিবার রাত সাড়ে ১২টার দিকে এক শিফটের কাজ শেষ হয়ে যায়। ওই শিফটের সদস্যরা বাড়ি যাওয়ার জন্য প্রস্তুতি নিচ্ছিলেন, ঠিক এমন সময় ছুটি না পাওয়া বলবীর এলোপাতাড়ি তাঁদের ওপর গুলি ছোড়েন। এতে ঘটনাস্থলে তিনজন নিহত হন। হাসপাতালে নেওয়ার পর অন্যজন মারা যান।
সিআইএসএফ কর্তৃপক্ষ জানিয়েছে, এই ঘটনায় বিভাগীয় তদন্তের নির্দেশ দেওয়া হয়েছে।
