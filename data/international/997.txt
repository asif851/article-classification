
ফিলিপাইনের মুসলিম বিদ্রোহীদের সঙ্গে সরকারের ‘সম্পদ ভাগাভাগির’ এক চুক্তি স্বাক্ষরিত হয়েছে। এর মধ্য দিয়ে দেশটিতে কয়েক দশক ধরে চলা ওই বিদ্রোহ শেষ হবে বলে আশা করা হচ্ছে। এ বিদ্রোহের কারণে এ পর্যন্ত অন্তত দেড় লাখ মানুষ নিহত হয়েছে। সরকার ও বিদ্রোহীদের মধ্যে প্রধান মধ্যস্থতাকারী মিরিয়াম করোনেল-ফেরার বলেন, বিদ্রোহী মোরো ইসলামিক লিবারেশন ফ্রন্টের (এমআইএলএফ) সঙ্গে গত শনিবার ওই চুক্তি সই করা হয়। সরকার সতর্কতার সঙ্গে আশাবাদী যে কয়েক সপ্তাহের মধ্যে এমআইএলএফের সঙ্গে চূড়ান্ত শান্তি চুক্তি সই করা সম্ভব হবে। মধ্যস্থতাকারী ফেরার এএফপিকে বলেন, ‘এই সম্পদ ভাগাভাগির চুক্তির মধ্য দিয়ে বোঝা যায়, দুই পক্ষই শান্তি চুক্তি চায়, সংঘাতের অবসান চায়। এ বিষয়ে দুই পক্ষই আন্তরিক।’ চুক্তি অনুযায়ী, দক্ষিণ ফিলিপাইনের মুসলিম সংখ্যালঘু মিন্দানাও অঞ্চলের ধাতুর খনি ও প্রাকৃতিক সম্পদ থেকে আয়ের ৭৫ ভাগ বিদ্রোহীরা পাবে। এ অঞ্চলটিকে স্বায়ত্তশাসন দেওয়ার পরিকল্পনা করা হয়েছে। প্রতিবেশী মালয়েশিয়ায় বৈঠকের পর এ সমঝোতা চুক্তি হয়। জ্বালানি সম্পদ থেকে আয়ের সমান ভাগ হবে। শান্তি আলোচক ফেরার বলেন, ‘আমরা সব সময়ই শান্তি চুক্তির ব্যাপারে আশাবাদী।... রমজান মাস শেষ হলে দুই পক্ষের মধ্যে চূড়ান্ত শান্তি চুক্তি হবে।’ মিন্দানাওয়ের স্বাধীনতার দাবিতে এমআইএলএফ ১৯৭০ সালে গেরিলা যুদ্ধ শুরু করে। এ যুদ্ধ বন্ধে প্রেসিডেন্ট বেনিগনো অ্যাকুইনোর সরকার ও এমআইএলএফ গত অক্টোবরে প্রাথমিক চুক্তি স্বাক্ষর করে। ২০১৬ সালে এর মেয়াদ শেষ হবে। তবে তার আগেই চূড়ান্ত শান্তি চুক্তি হতে যাচ্ছে। ফেরার জানিয়েছেন, বিদ্রোহীদের নিরস্ত্রীকরণ ও মিন্দানাও এলাকার স্বায়ত্তশাসনের মাত্রা কতটা বিস্তৃত হবে, তা নিয়ে এখনো দুই পক্ষের মধ্যে কিছুটা মতপার্থক্য রয়েছে। এএফপি।
