
ভারতের তেহেলকা সাময়িকীর প্রতিষ্ঠাতা সম্পাদক তরুণ তেজপালকে ছয় দিনের পুলিশি হেফাজতে পাঠিয়েছেন গোয়ার আদালত। পুলিশের আবেদনের পরিপ্রেক্ষিতে গতকাল রোববার দুপুরে বিচারিক হাকিম এই আদেশ দেন।গতকাল সরকারি আইনজীবী ফ্রান্সিস তাভিরা তেহেলকার সম্পাদককে পুলিশি হেফাজতে নেওয়ার আবেদন করেন। আবেদনে তিনি বলেন, তাঁর বিরুদ্ধে আনা অভিযোগের ধরন থেকে বোঝা যায়, তাঁকে নিরাপত্তা হেফাজতে নিয়ে জিজ্ঞাসাবাদের প্রয়োজন আছে। তবে পুলিশি হেফাজতে নেওয়ার দাবির বিরোধিতা করে তেজপালের আইনজীবী বলেন, তিনি পুলিশের অপরাধ বিভাগকে সহযোগিতা করছেন।এক সহকর্মীকে ধর্ষণের অভিযোগে গত শনিবার গ্রেপ্তার হওয়া তেজপালকে গতকাল আদালতে হাজির করা হলে আদালত তাঁর জামিন আবেদন নামঞ্জুর করেন। এ বছর নভেম্বরের শুরুর দিকে গোয়ায় তেহেলকার একটি অনুষ্ঠানে এক নারী প্রতিবেদককে তিনি হয়রানি করেন বলে অভিযোগ ওঠে। ডাক্তারি পরীক্ষার জন্য শনিবার মধ্যরাতে তাঁকে গোয়া মেডিকেল কলেজে পাঠানো হয়। সেখানে প্রয়োজনীয় পরীক্ষা শেষে রাত দুইটার দিকে তাঁকে হাজতে নেওয়া হয়।পুলিশের একটি সূত্র জানায়, গত শনিবার হাজতে তাঁর রাত কাটে খুনের দায়ে কারাবন্দী দুই ব্যক্তির সঙ্গে। আর হাজতের বাইরে পাহারা দেন পুলিশের অপরাধ বিভাগের কর্মকর্তারা। হাজতখানার অবস্থান পানাজির পুলিশ সদর দপ্তরের ভেতরে। পিটিআই, এনডিটিভি।
