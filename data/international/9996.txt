
পাকিস্তানের প্রধানমন্ত্রী নওয়াজ শরিফের চিঠির জবাব দিয়েছেন ভারতের প্রধানমন্ত্রী নরেন্দ্র মোদি।
২ জুন ভারত সফরে সন্তুষ্টির কথা জানিয়ে মোদিকে চিঠি দেন নওয়াজ। আজ শুক্রবার চিঠির জবাবে মোদি বলেন, ‘সব দ্বিধা-দ্বন্দ্ব ভুলে ভবিষ্যতে আমাদের দ্বিপক্ষীয় সম্পর্ককে ঢেলে সাজাতে হবে।’ খবর এনডিটিভি ও ডনের।চিঠিতে মোদি গত সপ্তাহে করাচি বিমানবন্দরে সন্ত্রাসী হামলার তীব্র নিন্দা এবং হামলায় লোকজনের মৃত্যুতে গভীর শোক প্রকাশ করেন। চিঠিতে নওয়াজ শরিফকে ‘মিয়া সাহেব’ সম্বোধন করে মোদি তাঁর সরকারের শপথ গ্রহণ অনুষ্ঠানে যোগদান এবং তাঁর মায়ের জন্য শাড়ি পাঠানোয় ধন্যবাদ জানান।ভারতের প্রধানমন্ত্রী চিঠিতে আরও বলেন, ‘অন্যান্য আঞ্চলিক নেতাদের মতো শপথ অনুষ্ঠানে আপনার উপস্থিতি শুধু এই অনুষ্ঠানের শৌর্য বাড়িয়ে দিয়েছে তা নয়, বরং এটি আঞ্চলিক গণতন্ত্রের বিজয় উত্সবে পরিণত করেছিল। যেটি আমাদের যৌথ আশা-আকাঙ্ক্ষার প্রতিফলন ঘটিয়েছে।’
