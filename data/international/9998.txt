
‘স্লোগানমুক্ত পররাষ্ট্রনীতি’র প্রতিশ্রুতি দিয়েছেন ইরানের নতুন প্রেসিডেন্ট হাসান রুহানি। দেশের নতুন পররাষ্ট্রমন্ত্রীর দায়িত্ব গ্রহণ উপলক্ষে গত শনিবার এক অনুষ্ঠানে তিনি এই প্রতিশ্রুতি দেন।রুহানি বলেন, তাঁর নির্বাচিত হওয়ার একটি কারণ ছিল পররাষ্ট্রনীতিতে পরিবর্তন আনা। তবে তিনি এ-ও বলেন, এর অর্থ এই নয় যে ইরান তার মূলনীতি পরিত্যাগ করছে।নতুন প্রেসিডেন্ট ইঙ্গিত দেন, তিনি তাঁর পূর্বসূরি মাহমুদ আহমাদিনেজাদের পথে হাঁটবেন না। তাঁর মতো আড়ম্বরপূর্ণ ভাষা ব্যবহার করবেন না। বার্তা সংস্থা আইএসএনএর উদ্ধৃতি অনুযায়ী রুহানি বলেন, ‘একই স্লোগানের পুনরাবৃত্তির মাধ্যমে পররাষ্ট্রনীতি চালানো যায় না। প্রেসিডেন্ট নির্বাচনে ভোটারদের দেওয়া বার্তাগুলোর একটি হচ্ছে, তাঁরা ইরানের পররাষ্ট্রনীতিতে পরিবর্তন চান। তবে এর মানে এই নয় যে আমরা আমাদের মূলনীতিগুলোকে পরিত্যাগ করছি।’রুহানি বলেন, আমাদের পরিবর্তনের মানে হচ্ছে পদ্ধতিতে পরিবর্তন। আমরা আমাদের জাতীয় স্বার্থকে শক্তভাবে রক্ষা করতে যাচ্ছি। তবে সেটা করতে হবে যথোপযুক্ত, নির্ভুল ও যৌক্তিকভাবে। পররাষ্ট্রনীতিতে কোনো ভুল করলে জনগণকে ভীষণভাবে মূল্য দিতে হবে।রুহানি ৪ আগস্ট ইরানের প্রেসিডেন্ট হিসেবে দায়িত্ব দেন। তিনি তাঁর মন্ত্রিসভার জন্য যে ১৮ জনের নাম প্রস্তাব করেন, তার মধ্যে তিনজন বাদে সবাইকে গত বৃহস্পতিবার অনুমোদন দিয়েছে দেশটির পার্লামেন্ট। শনিবারের অনুষ্ঠানে দেশটির নতুন পররাষ্ট্রমন্ত্রী হিসেবে দায়িত্ব গ্রহণ করেন মোহাম্মদ জাভেদ জাফরি।এদিকে ইরানের পরমাণু শক্তি সংস্থার (এইওআই) বিদায়ী প্রধান ফেরেইদুন আব্বাসী-দাভানি জানিয়েছেন, ইউরেনিয়াম-সমৃদ্ধ করার জন্য দেশটির প্রায় ১৮ হাজার সেন্ট্রিফিউজ রয়েছে। এর মধ্যে ১০ হাজার সেন্ট্রিফিউজ সক্রিয়। তিনি শনিবার সাবেক পররাষ্ট্রমন্ত্রী আলী আকবর সালেহির কাছে এইওআই-প্রধানের দায়িত্ব হস্তান্তর করেছেন।বর্তমানে সক্রিয় সেন্ট্রিফিউজগুলো পুরোনো আইআর-১ ধরনের। বাকি আট হাজার সেন্ট্রিফিউজের মধ্যে সাত হাজার স্থাপন করার জন্য প্রস্তুত রয়েছে এবং এক হাজার সেন্ট্রিফিউজ অত্যাধুনিক আইআর-২এম ধরনের।ইরানের পরমাণু কর্মসূচি নিয়ে দেশটির সঙ্গে পশ্চিমা দেশগুলোর দীর্ঘদিন ধরে কূটনৈতিক টানাপোড়েন চলে আসছে। পশ্চিমা শক্তিগুলোর সন্দেহ, ইরানের কর্মসূচির আসল উদ্দেশ্য হচ্ছে পরমাণু অস্ত্র তৈরি করা।আলোচনা শুরুর আহ্বান ইইউর: ইরানের বিতর্কিত পরমাণু কর্মসূচি নিয়ে আলোচনা আবার শুরু করতে দেশটির নতুন পররাষ্ট্রমন্ত্রী জাফরির প্রতি আহ্বান জানিয়েছেন ইউরোপীয় ইউনিয়নের (ইইউ) পররাষ্ট্রনীতিবিষয়ক প্রধান ক্যাথেরিন অ্যাস্টন। অ্যাস্টন শনিবার ফোনে জাফরির সঙ্গে কথা বলেছেন বলে এক বিবৃতিতে জানিয়েছেন তাঁর একজন মুখপাত্র। বিবিসি ও এএফপি।
