
পুরস্কার যে পাবেন সেটা নিয়ে তেমন কোনো সংশয়ই ছিল না। ব্যবধানটা কত হতে পারে সেটিই ছিল অনুমানের বিষয়। লিওনেল মেসি জিতেছেন বিপুল ব্যবধানেই। উয়েফার ৫৪ জন সাংবাদিকের ৪৯ জনেরই ভোট গেছে মেসির পক্ষে! মেসির বার্সা সতীর্থ লুইস সুয়ারেজ পেয়েছেন ৩ ভোট, ক্রিস্টিয়ানো রোনালদো ২টি। পরশু উয়েফার ২০১৪-১৫ মৌসুমের সেরা খেলোয়াড়ের লড়াইয়ে তো কোনো প্রতিদ্বন্দ্বিতাই হলো না! চ্যাম্পিয়নস লিগ সেমিফাইনালে বায়ার্নের সঙ্গে গোলটা হয়েছে উয়েফার বর্ষসেরাও।তাহলে কি ব্যালন ডি’অরও দুই বছর পর আগামী জানুয়ারিতেই ফিরে পাচ্ছেন মেসি? এটি নিয়ে বার্সেলোনা সভাপতি জোসেপ মারিয়া বার্তোমেউয়ের সংশয় সামান্যই, ‘লিওনেল মেসি বিশ্বের সেরা খেলোয়াড়। আমরা সবাই জানি প্রতিটি ম্যাচেই সে নিজেকে কীভাবে উজাড় করে দেয়। তার আত্মবিশ্বাসও অবিশ্বাস্য। ইউরোপের সেরা খেলোয়াড়ের পুরস্কারটা তাই তার কাছেই গেছে। ব্যালন ডি’অরও তারই পাওয়া উচিত, সে বিশ্বের সেরা খেলোয়াড়। সবকিছু তারই জেতার কথা।’বার্সেলোনার হয়ে স্বপ্নের একটা মৌসুম কাটানোর পর এমন কিছু না হলেই অঘটন হবে। কিন্তু মেসি নিজে কী ভাবছেন? বার্সেলোনা ফরোয়ার্ড বিনয়ের সঙ্গে কৃতিত্বটা দিচ্ছেন সতীর্থদের, ‘আমি ওদের কাছে কৃতজ্ঞ। এটা ওদের জন্যই হয়েছে।’ বার্সেলোনার হয়ে সবকিছুই জেতা হয়ে গেছে। সামনে নতুন প্রেরণা আর কী হতে পারে? আছে, প্রেরণা খুঁজে নিতে জানেন মেসি, ‘আমরা জানি দুবার চ্যাম্পিয়নস লিগ জেতা সহজ নয় (এখন পর্যন্ত কেউ সেটা করতে পারেনি), কিন্তু আমরা চেষ্টা করব। সত্যি বলতে কী একটা জেতাই খুব কঠিন, দুটি জিততে হলে কী করতে হবে সেটা একবার কল্পনা করুন।’মেসি সেটা করতে পারবেন, এমন বাজি ধরার লোক অনেক আছে। কিন্তু আর্জেন্টিনার হয়ে বড় কোনো শিরোপা কি আদৌ হাতে নিতে পারবেন? কোপা আমেরিকার ফাইনালে স্বপ্নভঙ্গের পর তো গুঞ্জন উঠে গিয়েছিল, মেসি জাতীয় দলের হয়ে আর না-ও খেলতে পারেন। কিন্তু সব গুঞ্জন হাওয়ায় উড়িয়ে সামনের মাসে প্রীতি ম্যাচের জন্য মেসিকে দলেও রেখেছেন আর্জেন্টিনা কোচ জেরার্ডো মার্টিনো।মেসির কাছেও ওসব নিছকই গুঞ্জন, এমন কথা ওঠায় আর্জেন্টিনা অধিনায়ক বিরক্তও, ‘আমি কখনোই বলিনি আমি জাতীয় দলের হয়ে আর খেলতে চাই না। ওরা (প্রচারমাধ্যম) আমাকে আর কত খুন করবে? এখন অবশ্য এসবে অভ্যস্ত হয়ে গেছি। আমাদের সামনে প্রীতি ম্যাচ আছে। আর কোচ চাইলেই আমাকে পাবেন।’ গোলডটকম, মার্কা।
