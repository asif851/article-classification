
জয়ের জন্য আত্মবিশ্বাস যে কতটা জরুরি, তা হাড়ে হাড়ে টের পাচ্ছে বাংলাদেশ দল। গত দুই মাস হারতে হারতে আত্মবিশ্বাস এতটাই নিচে নেমেছে যে মুশফিকুর রহিমের দলকে আফগানিস্তানের মতো ক্রিকেটের নতুন আগন্তুকের কাছে ৩২ রানে হারতে হচ্ছে।২৬.৫ ওভারে আফগানিস্তানের সংগ্রহ ছিল ৫ উইকেটে ৯০। একই সময়ে বাংলাদেশের ৯৫ রানে ৪ উইকেট। কঠিন বিপর্যয়ের পর ব্যাটিংয়ে বাংলাদেশের বোলারদের ওপর শেষ দিকে স্টিম রোলার চালালেন দুই আফগান ব্যাটসম্যান আসগর স্তানিকজাই ও সামিউল্লাহ সেনওয়ারি। দুজনের দুর্দান্ত ব্যাটিংয়ে চ্যালেঞ্জিং স্কোর পেল আফগানিস্তান। বাংলাদেশের ক্ষেত্রে নাসির হোসেন ও নাঈম ইসলাম স্তানিকজাই ও সেনওয়ারির ভূমিকায় অবতীর্ণ হওয়ার আভাস দিলেন। নাসির-নাঈম পঞ্চম উইকেট জুটিতে তুললেন ৭৩। কিন্তু ওই পর্যন্তই।আফগান ফিল্ডারদের পিচ্ছিল হাতের সুযোগের ইনিংসটাকে বড় করতে পারলেন না নাসির। চার চারবার জীবন পাওয়ার পরও মিরওয়াইস আশরাফের বলে ব্যাকওয়ার্ড পয়েন্টে সেনওয়ারির হাতে ক্যাচ তুলে দিলেন বাংলাদেশের এ ডান হাতি ব্যাটসম্যান। কিছুক্ষণ পরও ফিরলেন নাঈমও। ৪ উইকেটে ১৬১ থেকে ৮ উইকেটে ১৬৬! মাত্র ৫ রানেই আফগান ঝড়ে এলোমেলো হয়ে গেল বাংলাদেশের ইনিংস। এই সময়েই টানা তিন বলে তিনটি উইকেট হারিয়েছে বাংলাদেশ।
এরপর জিয়াউর রহমান ঝড় তুললেন ব্যাটে। মোহাম্মদ নবীর বলে বোল্ড হয়ে ফেরার আগে করলেন ২২ বলে ৪১। জিয়ার ইনিংসে ছক্কা তিনটি, চারের মার ছিল চারটি। নিজের বলে ফিল্ডিং করতে গিয়ে ব্যথা পাওয়া সোহাগ গাজী ব্যাটিংয়ে নামলেন সবার শেষে। ততক্ষণে ম্যাচও আসলে শেষ। ১৭ রানে রুবেল আউট হলে ৪৭.৫ ওভারে ২২২ রানে অলআউট হলো বাংলাদেশ। আফগানিস্তানের বিপক্ষে ৩২ রানের পরাজয়ের লজ্জা নিয়ে মাঠ ছাড়তে হলো মুশফিকের দলকে। আফগান অধিনায়ক নবী পেলেন সর্বোচ্চ ৩ উইকেট।
এই ম্যাচটি খেলবেন কিনা এ নিয়ে আগমুহূর্ত পর্যন্ত অনিশ্চয়তা ছিল বাংলাদেশ অধিনায়কের। পুরো ফিট না হয়েও ম্যাচের গুরুত্ব বুঝে খেলার সিদ্ধান্ত নিয়েছেন মুশফিকুর রহিম। গত ম্যাচের সেঞ্চুরিয়ান মুশফিক আহত সেই কাঁধেই বিরাট দায়িত্ব নিয়েছিলেন। যখন ব্যাট হাতে নেমেছিলেন, স্কোরবোর্ড দেখাচ্ছিল ১ রানে দুই উইকেট। মুমিনুল হককে সঙ্গে নিয়ে প্রাথমিক বিপর্যয় সামাল দেওয়ার চেষ্টা করেছেন। ৬৮ রানের দারুণ এক জুটিও গড়েছিলেন। সেই সময়ই আম্পায়ারের মারাত্মক এক ভুলে এলবিডব্লিউ হয়ে ফিরে গেলেন। বল ব্যাটে লেগে মুশফিকের প্যাডে লেগেছিল। তবুও আঙুল তুলে দিয়েছেন জোহান ক্লোয়েট। মুশফিক যেন বিশ্বাসই করতে পারছিলেন না। আম্পায়ারের ভুলে মুশফিক আর নিজের ভুলে আউট হয়েছেন মুমিনুল। ৮৮ রানে ৪ উইকেট হারিয়ে তখনই ম্যাচ থেকে ছিটকে গেছে বাংলাদেশ।
আফগানিস্তান এর চেয়েও বাজে পরিস্থিতি থেকে ঘুরে দাঁড়িয়েছে। কিন্তু তাদের ষষ্ঠ উইকেটের সেই জুটিটার মতো একটাও জুটি পেল না বাংলাদেশ। এক সময় তো মনে হচ্ছিল আফগানরা না শেষে বোনাস পয়েন্টসহ ম্যাচটা জেতে। অতটা লজ্জায় পড়তে না হলেও এই পরাজয়ের ক্ষত বাংলাদেশকে যন্ত্রণা দেবে অনেক দিন!
 
