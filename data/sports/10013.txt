
‘গ্রেটেস্ট শো অন আর্থ’ বিশ্বকাপ ফুটবলকেই তো বলে! ফুটবলের এই মহাযজ্ঞ শুরু হতে বাকি আর দুটো মাস। এরই মধ্যে নাকি বিশ্বকাপের চাপটা টের পেতে শুরু করেছেন ব্রাজিলীয় সেনসেশন নেইমার। সেই ছেলেবেলা থেকে ব্রাজিলের হলুদ-নীল জার্সি গায়ে বিশ্বকাপের মঞ্চে নামা যাঁর স্বপ্ন, তিনি ঘরের মাঠে বিশ্বকাপকে কেন্দ্র করে শিহরিত তো হবেনই।ব্রাজিলের এক সংবাদমাধ্যমকে তিনি বিশ্বকাপ সম্পর্কে বলেছেন, ‘আমার পেট গুড় গুড় শুরু হয়ে গেছে। থেকে থেকেই আমায় শিহরিত করছে বিশ্বকাপের প্রসঙ্গ। ঘরের মাঠ। লাখো সমর্থক, প্রত্যাশার চাপ—এসবের স্বপ্ন তো আমি দেখেছি সেই ছেলেবেলা থেকেই।’‘প্রত্যাশার চাপ’—এ কথাটি যত সহজে নেইমার বলে দিয়েছেন, ব্যাপারটি যে ততটা সহজ নয়, সেটা অকপটেই স্বীকার করেছেন তিনি, ‘খুব সহজেই বলে দিলাম “প্রত্যাশার চাপ।” কিন্তু আমার বলতে দ্বিধা নেই, লজ্জাও নেই বিশ্বকাপ শুরুর পর প্রত্যাশার চাপটা কোন পর্যায়ে গিয়ে পৌঁছবে, সেটা ভাবতেই হাত-পা পেটের মধ্যে ঢুকে যাওয়ার দশা আমার।’বিশ্বকাপে ব্রাজিল কখনোই দ্বিতীয় হওয়ার জন্য খেলে না। ফাইনালে এক গোলে, কিংবা টাইব্রেকারে হারলেও ওটাকে ব্যর্থতাই বলা হবে। এ ব্যাপারে পুরো ব্রাজিল দলই নাকি সচেতন, ‘আমরা জানি ব্যর্থতার কোনো ক্ষমা নেই। কারণ ব্রাজিল কোনো দিন দ্বিতীয় হওয়ার জন্য খেলে না। আমরা আমাদের সাধ্যের বাইরে গিয়ে প্রস্তুতি নিচ্ছি। বিশ্বকাপ জেতার জন্য নিজেদের উজাড় করেই দেব আমরা।’এবারের বিশ্বকাপটা নেইমারের জন্য হতে যাচ্ছে বিশেষ কিছুই। তিনি ভালো খেলুন আর না-ই খেলুন, ১২ জুন ক্রোয়েশিয়ার বিপক্ষে ব্রাজিলের উদ্বোধনী ম্যাচে মাঠে নামার সঙ্গে সঙ্গেই তিনি ছুঁয়ে ফেলবেন এক অনন্য রেকর্ড। ১৯৫৮ সালের সুইডেন বিশ্বকাপে ১৭ বছর বয়সী পেলের পর তিনিই হবেন ব্রাজিলের সর্বকনিষ্ঠ ফুটবলার, যিনি গৌরবের ১০ নম্বর জার্সিটি গায়ে চড়াবেন।বিশ্বকাপ নিয়ে আবেগ থাকলেও বার্সেলোনার এই ফুটবলার জানেন কোনো ম্যাচই ব্রাজিলের জন্য যথেষ্ট হবে না। প্রতিটি ম্যাচেই আলাদাভাবে ছক কষে দলকে এগিয়ে যেতে হবে কাঙ্ক্ষিত লক্ষ্যের দিকে, ‘আমাদের গ্রুপটা মোটেও সহজ নয়। এতে আছে ক্রোয়েশিয়া, মেক্সিকো আর ক্যামেরুন। প্রতিটি দলই ব্রাজিলের কাছ থেকে পয়েন্ট কেড়ে নেওয়ার জন্য মরিয়া হয়ে থাকবে। সেই ক্ষমতা তাদের আছেও। সবাইকে সমানভাবে সমীহ করে আলাদা পরিকল্পনা তৈরি করতে হবে। কাউকে হালকাভাবে দেখার কোনো সুযোগ নেই।’
