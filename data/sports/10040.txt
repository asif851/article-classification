
ভারতীয় ব্যাটসম্যানদের কাছে মুস্তাফিজুর রহমান এখন ওয়াসিম কিংবা ওয়াকারের থেকেও ভয়ংকর। আবির্ভাবেই চমকে দিয়েছেন বলে তাঁর সম্পর্কে কৌতূহলের শেষ নেই। রাশি রাশি প্রশ্ন। তাঁর আদর্শ কে, কাকে অনুসরণ করেন—এমন প্রশ্নে উত্তরে অনেকেই চমকে দিয়ে বলেছিলেন: মোহাম্মদ আমির।উঠতি বোলারদের আদর্শ থাকে সাধারণত কোনো কিংবদন্তি। আমির নিজেও এখনো অনেক তরুণ। শুধু চমকে যাওয়া এ কারণেই নয়, আমির কলঙ্কিত হয়েছেন ম্যাচ পাতানোতে জড়িয়ে। পরে অবশ্য সেই তদন্তে পূর্ণ সহযোগিতা করেছেন, ভোগ করেছেন সাজাও।তবে মুস্তাফিজ বলে দিয়েছেন, আমিরকে তিনি আদর্শ মেনেছেন শুধু তাঁর বোলিংয়েই, মাঠের বাইরের জীবনে নয়। এ খবর পৌঁছে গেছে আমিরের কানেও। আন্তর্জাতিক ক্রিকেট থেকে মাত্র তিন মাস দূরত্বে আছেন। আর এই সময়ে এমন খবরে উল্টো মুস্তাফিজের কাছ থেকেই যেন অনুপ্রেরণা খুঁজে পেলেন এই ২৩ বছর বয়সী।আমির বলেছেন, ‘মুস্তাফিজুরের কথা শুনে খুব খুশি হয়েছি। আমি নিশ্চিত করে বলতে পারি ওর সামনে অনেক উজ্জ্বল ভবিষ্যৎ অপেক্ষা করছে। কারণ ওকে সামলানো সহজ নয়। ওর বোলিংয়ে সব অস্ত্রই আছে। তা ছাড়া ওর ক্রিকেটীয় বুদ্ধিও আমার কাছে মনে হয়েছে দুর্দান্ত।’ শুধু অস্ত্র থাকলেই তো হবে না, জানতে হবে, কখন কোন অস্ত্র ব্যবহার করতে হয়।’পাকিস্তানকে বাংলাওয়াশ করার স্মৃতি টাটকাই। এরই মধ্যে এশিয়ার আরেক পরাশক্তি ভারতও কাঁপছে বাংলাওয়াশের শঙ্কায়। আমির বলেছেন, ‘বাংলাদেশ দলকে আগের চেয়ে অনেক বেশি আত্মবিশ্বাসী, অনেক বেশি দৃঢ় মনোবলের দেখাচ্ছে। ওদের একের পর এক তরুণ ক্রিকেটারও উঠে আসছে। আর মুস্তাফিজ তো ওদের ​বলে যোগ করেছে বাড়তি ধার।’২০১০ সালে সর্বশেষ আন্তর্জাতিক ক্রিকেট খেলা আমিরের পাঁচ বছরের নিষেধাজ্ঞা শেষ হচ্ছে আগামী আগস্টে। সেপ্টেম্বর থেকে জাতীয় দলে ফিরতে পারবেন। এর আগে অবশ্য ঘরোয়া ক্রিকেটে নিজেকে প্রমাণ করতে হবে। সেই চেষ্টাই আপাতত করে যাচ্ছেন আমির। পিটিআই।
