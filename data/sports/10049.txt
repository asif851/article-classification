
জাতান ইব্রাহিমোভিচই শুরু করেছিলেন কথার লড়াইটা। স্বভাবসুলভ ঔদ্ধত্য নিয়েই বলেছিলেন ক্রিস্টিয়ানো রোনালদোকে হারিয়ে বিশ্বকাপে জায়গা করে নেওয়ার কথা। কিন্তু রোনালদো জবাবটা দিয়েছেন মাঠের লড়াইয়েই। প্রথম লেগের খেলায় শেষ মুহূর্তে তাঁর গোলেই সুইডেনকে ১-০ গোলে হারিয়েছে পর্তুগাল। একধাপ এগিয়েও গেছে ব্রাজিল বিশ্বকাপের পথে। তবে বিশ্বকাপের টিকিটটা এখনো নিশ্চিত হয়নি রোনালদোর পর্তুগালের। দ্বিতীয় লেগে অপ্রত্যাশিত কিছু ঘটিয়েও দিতে পারেন ইব্রা। শেষ পর্যন্ত শেষ হাসিটা কে হাসতে পারবেন সেটা জানার জন্য অপেক্ষা করতে হবে আরও একটা দিন।বিশ্বকাপ রোনালদোকে নয়, ইব্রাকেই দেখতে চায়—এমন মন্তব্য করেই বাছাইপর্বের প্লে অফ ম্যাচে পর্তুগালের মুখোমুখি হয়েছিলেন সুইডিশ স্ট্রাইকার। সুইডেনের বিশ্বকাপ স্বপ্নও অনেকাংশেই নির্ভর করছে ইব্রার ওপর। সাম্প্রতিক সময়ে দুর্দান্ত পারফরম্যান্স দেখিয়ে প্রত্যাশার পারদ নিজেই অনেকখানি বাড়িয়ে দিয়েছেন তিনি। কিন্তু গত শুক্রবার পর্তুগালের বিপক্ষে প্রথম লেগের ম্যাচটিতে নিজের নামের প্রতি সুবিচার করতে পারেননি ৩২ বছর বয়সী এই স্ট্রাইকার। জয় এনে দিতে পারেননি দলকে। তবে দ্বিতীয় লেগের ম্যাচে ১-০ গোলে হারের প্রতিশোধ নেওয়ার জন্য নিশ্চয়ই মরিয়া হয়েই মাঠে নামবেন তিনি।অন্যদিকে প্রথম লেগে জয়ের আত্মবিশ্বাস নিয়েই আগামীকাল সুইডেনের মুখোমুখি হবেন রোনালদো। কিছুটা এগিয়ে থাকার কথা স্বীকার করে নিলেও এখনো যে দুই দলেরই বিশ্বকাপের টিকিট পাওয়ার সম্ভাবনা আছে, সেটাও সবাইকে স্মরণ করিয়ে দিয়েছেন এই পর্তুগিজ ফরোয়ার্ড, ‘প্রথম লেগের গোলটা খুবই গুরুত্বপূর্ণ ছিল। এটা আমাদেরকে জয় এনে দিয়েছে। এটা আমাদের দ্বিতীয় লেগের ম্যাচটির আগে আত্মবিশ্বাস জোগাবে। কিন্তু এখনো কোনো কিছু নিশ্চিত হয়নি। দুই দলেরই সমান সুযোগ আছে। আমরা বাছাইপর্বের বাধা পেরোতে পারব, এমন প্রতিশ্রুতি আমি দেব না। কিন্তু সেটা অর্জন করার জন্য আমি সর্বোচ্চ চেষ্টাটাই করব।’—রয়টার্স
 
