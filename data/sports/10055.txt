
হুয়ান মার্টিন দেল পোত্রো সেমিফাইনালে ওঠার পর থেকেই প্রতিশোধের ক্ষণ গুনছিলেন নাদাল-ভক্তরা। শুক্রবার ফ্লাশিং মিডোর নীলচে কোর্টে ভক্তদের মনের এ আশা পূরণ করলেন রাফায়েল নাদাল। সেমির লড়াইয়ে আর্জেন্টাইন ২৪তম বাছাইকে ৪-৬, ৬-০, ৬-৩, ৬-২ গেমে হারিয়ে ২৩তম গ্র্যান্ড স্লাম ফাইনাল নিশ্চিত করেছেন শীর্ষ বাছাই এ স্প্যানিয়ার্ড।
ফ্লাশিং মিডোর এই কোর্টেই ২০০৯ আসরের সেমিতে নাদাল হেরেছিলেন এই দেল পোত্রোর কাছে। সেই হারের প্রতিশোধ নিতে নাদালের সময় লাগল আট বছর! ইউএস ওপেন থেকে তৃতীয় শিরোপা তুলে নিতে নাদালের সামনে শেষ বাধা এখন র‍্যাঙ্কিংয়ে ৩২তম কেভিন অ্যান্ডারসন। ৫২ বছরের মধ্যে প্রথম দক্ষিণ আফ্রিকান হিসেবে ইউএস ওপেনের ফাইনালে উঠেছেন অ্যান্ডারসন। আগামীকালের ফাইনালে নাদালের ‘মিশন সুইট সিক্সটিন’ ঠেকাতে পারবেন তো অ্যান্ডারসন?
চলতি বছর এটা নাদালের তৃতীয় গ্র্যান্ড স্লাম ফাইনাল। বছরের শুরুতে অস্ট্রেলিয়ান ওপেনের ফাইনালে ফেদেরারের কাছে হারলেও রোঁলা গাঁরোর লাল দুর্গে ক্যারিয়ারের ১৫তম গ্র্যান্ড স্লাম শিরোপা তুলে নেন নাদাল। এবার তাঁর সামনে ১৬তম গ্র্যান্ড স্লাম জয়ের চ্যালেঞ্জ। চোটের কারণে গত বছরও অনেকে শেষ দেখে ফেলেছিলেন ৩১ বছর বয়সী নাদালের। কিন্তু এ বছর ঘুরে দাঁড়াতে পেরে দারুণ খুশি স্প্যানিশ তারকাটি। ফাইনালে ‘সুইট সিক্সটিনে’র চ্যালেঞ্জ নিয়ে নাদালের ভাষ্য, ‘কয়েক বছর চোট এবং নানা সমস্যায় ভোগার পর আমার জন্য এটা দারুণ এক মৌসুম। এই দর্শকদের সামনে ইউএস ওপেনের শিরোপা লড়াইয়ে ফিরতে পেরেও ভালো লাগছে। ম্যাচটা কঠিন হলেও আশা করি জিততে পারব।’ সূত্র: এএফপি
 
