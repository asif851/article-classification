
রাঁচি টেস্টের বাঁক কি কাল পুরোপুরিই ঘুরে গেল? ম্যাচটি এখন এমন এক জায়গায় দাঁড়িয়ে যেখান থেকে জয়েরও স্বপ্ন দেখছে ভারত। হ্যাঁ, এটা জেনেও যে ম্যাচের বাকি মাত্র একটি দিন এবং এখন পর্যন্ত দুই দলের মাত্র একটি করে ইনিংসই শেষ হয়েছে। ৯ উইকেটে ৬০৩ রান তুলে প্রথম ইনিংস ঘোষণা করেছে ভারত। দ্বিতীয় ইনিংসে ২ উইকেটে ২৩ রান তুলে চতুর্থ দিনের খেলা শেষ করেছে অস্ট্রেলিয়া। ১২৯ রানে এগিয়ে বিরাট কোহলির দল। ম্যাচটা এভাবে ঘুরিয়ে দেওয়ার কৃতিত্ব চেতেশ্বর পূজারার। রাঁচিতে কাল ছিল তাঁর উৎসবের দিন। ৯১ রান পিছিয়ে থেকে প্রথম দিনের খেলা শুরু করে ভারত। ১৩০ রান নিয়ে ব্যাট করতে নামা পূজারা আউট হয়েছেন ২০২ রান করে। টেস্ট ক্যারিয়ারে এটি তাঁর দ্বিতীয় ডাবল সেঞ্চুরি। অস্ট্রেলিয়ার বিপক্ষেও তা-ই। অস্ট্রেলিয়ার বিপক্ষে এর চেয়ে বেশি ডাবল সেঞ্চুরি আছে মাত্র দুজনের—ওয়ালি হ্যামন্ডের চারটি, ব্রায়ান লারার তিনটি। এই ইনিংসে পূজারা গড়েছেন একটি রেকর্ডও। টেস্টের এক ইনিংসে সর্বোচ্চ বল খেলা ভারতীয় ব্যাটসম্যান হয়েছেন ৫২৫ বল খেলে। এত দিন রেকর্ডটি ছিল ২০০৪ সালে রাওয়ালপিন্ডিতে ২৭০ রান করতে ৪৯৫ বল খেলা রাহুল দ্রাবিড়ের। ১১৭ রানের ইনিংস খেলে পূজারাকে দারুণ সংগত দিয়েছেন ঋদ্ধিমান সাহা। ক্রিকইনফো।
