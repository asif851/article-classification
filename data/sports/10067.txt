
দিন দিন যেন অবনতিই হচ্ছে ম্যানচেস্টার ইউনাইটেডের। এ সময়ের অন্যতম সেরা কোচ লুইস ফন গালও পাল্টাতে পারছেন না বিশ্বের অন্যতম সেরা এই ক্লাবটির ভাগ্য। সমর্থকদের চরমভাবে হতাশ করে গতকাল তৃতীয় বিভাগের একটা দলের কাছেও হেরে গেছেন ফন গালের শিষ্যরা। স্কোরলাইনটাও তাক লাগিয়ে দেওয়ার মতো। ৪-০। প্রতিপক্ষ দলটার নামও হয়তো অনেকে শুনবেন প্রথমবারের মতো। ইউনাইটেডকে উড়িয়ে দেওয়া দলটির নাম ইংল্যান্ডের তৃতীয় বিভাগের মধ্যম সারির ক্লাব মিলটন কেনেস ডনস (এমকে ডনস)।খেলাটা ছিল ক্যাপিটাল ওয়ান কাপের। প্রিমিয়ার লিগ থেকে যে দলগুলো চ্যাম্পিয়নস লিগ ও ইউরোপা কাপে খেলার সুযোগ পায়, সেই দলগুলো এই প্রতিযোগিতায় অংশগ্রহণ করে তৃতীয় রাউন্ড থেকে। কিন্তু গত মৌসুমের বাজে পারফরম্যান্সের কারণে এবার দ্বিতীয় রাউন্ড থেকেই শুরু করতে হয়েছিল ইউনাইটেডকে। এর আগে ১৯৯৫ সালে আরও একবার এই দ্বিতীয় রাউন্ড থেকে ক্যাপিটাল ওয়ান কাপ শুরু করেছিল রেড ডেভিলরা।ম্যাচ শুরুর আগে সবাই হয়তো ভেবেছিলেন, তৃতীয় বিভাগের ক্লাব এমকে ডনসকে নিয়ে ছেলেখেলাই করবে ম্যানচেস্টার ইউনাইটেড। গোলের দেখা না পেলেও প্রথম ২০ মিনিট তারা খেলেছিল বেশ দাপটের সঙ্গেই। কিন্তু এরপরই রক্ষণভাগের ভুলে ২৫ মিনিটের মাথায় একটি গোল হজম করতে হয় ইউনাইটেডকে। সমর্থকদের চরমভাবে হতাশ করে দ্বিতীয়ার্ধে আরও তিনটি গোল খেয়ে মাঠ ছাড়তে হয় ফন গালের শিষ্যদের।
গতকালের ম্যাচে অবশ্য দ্বিতীয় সারির একটা দলই খেলেছিল এমকে ডনসের বিপক্ষে। রুনি, ফন পার্সি, মাতারা কেউই ছিলেন না। কিন্তু আদনান ইয়ানুজাই, ড্যানি ওয়েলব্যাক, হাভিয়ের হার্নান্দেজ, শিনজি কাগাওয়াদের নিয়ে গড়া দলটা যে ৪-০ গোলে হেরে যাবে—সেটা কোনো দূরতম দুঃস্বপ্নেই ছিল না ইউনাইটেড সমর্থকদের। গতকালের এই হারের ফলে দ্বিতীয় রাউন্ড থেকেই বিদায় নিতে হলো ম্যানচেস্টার ইউনাইটেডকে।
এবারের মৌসুমে তিনটি ম্যাচ খেলে এখন পর্যন্ত জয়ের দেখা পাননি ফন গাল। প্রিমিয়ার লিগের প্রথম ম্যাচ শুরু হয়েছিল সোয়ানসি সিটির বিপক্ষে ২-১ গোলের হার দিয়ে। পরের ম্যাচে সান্ডারল্যান্ডের বিপক্ষে ১-১ গোলে ড্র। আর গতকাল এই ৪-০ গোলের লজ্জাজনক হার। গত মৌসুমের হতাশাজনক পারফরম্যান্সের ধারাবাহিকতা এবারও টেনে নিয়ে বেড়াচ্ছে ম্যানচেস্টার ইউনাইটেড। সামনে কপালে কী আছে, কে জানে! সূত্র: রয়টার্স।
