
২৮ মিনিট মাঠে ছিলেন। কিন্তু লিওনেল মেসির জন্য ওই সময়টুকুই যথেষ্ট ছিল।আলমেরিয়ার দুই ডিফেন্ডারকে কাটালেন চেনা ভঙ্গিতে। পেদ্রোর সঙ্গে একটা ওয়ান-টু খেলে বাঁ পায়ের শট। গোল!বার্সেলোনার হয়ে ৩২৪ নম্বর গোল। বার্সার জার্সি গায়ে প্রতিযোগিতামূলক ম্যাচে সবচেয়ে বেশি গোল তো অবশ্যই, তাঁর চেয়ে বেশি গোল নেই সবচেয়ে বড় প্রতিদ্বন্দ্বী রিয়াল মাদ্রিদের কোনো স্ট্রাইকারেরও। দুই ক্লাবের মধ্যে সবচেয়ে বেশি গোলের রেকর্ডটা এত দিন ছিল রাউল গঞ্জালেসের (৩২৩টি)। পরশু রাতে মেদিতেরানিওস স্টেডিয়ামে মেসি পেরিয়ে গেলেন রিয়ালের কিংবদন্তিকেও। কর ফাঁকি আর মামলা-মোকদ্দমার বিতর্ক সব আদালতের চৌহদ্দিতে রেখেই যেন নেমেছিলেন আর্জেন্টাইন তারকা।মেসির ওই গোলের পর দ্বিতীয়ার্ধে বার্সার হয়ে আরও একটা গোল করেছেন আদ্রিয়ানো। ২-০ গোলের জয়ে লা লিগায় নতুন মৌসুমে শতভাগ জয়ের ধারা অক্ষুণ্ন। ক্লাব ইতিহাসে এর আগে কখনো মৌসুমের প্রথম সাত ম্যাচ জেতেনি বার্সেলোনা। সঙ্গে গত মৌসুমের শেষ পাঁচ ম্যাচে জয় মিলিয়ে লিগে টানা ১২ জয়। অ্যাটলেটিকো মাদ্রিদের চেয়ে গোল ব্যবধানে এগিয়ে থাকায় লা লিগার শীর্ষস্থানটা এখনো বার্সেলোনার। সবকিছুর কৃতিত্ব অকৃপণভাবে দলের খেলোয়াড়দের দিলেন কোচ জেরার্ডো মার্টিনো, ‘ছেলেদের এত দিনের যা অর্জন আমি শুধু সেটার সুবিধা নিচ্ছি মাত্র। ওরা নিয়মিতই বিভিন্ন রেকর্ড ভাঙছে। আমি শুধু ঘটনাচক্রে এখানে আছি।’মেসির গোলটা ম্যাচের ২১ মিনিটে। এর মিনিট সাতেক পরই ঊরুর পেশিতে চোট পেয়ে মাঠ ছেড়েছেন বার্সেলোনা ফরোয়ার্ড। কাতালানদের জন্য দুঃসংবাদ হচ্ছে, পরীক্ষার পর দেখা গেছে চোটটা কিছুটা খারাপের দিকেই। কাল ক্লাবের ওয়েবসাইটে জানানো হয়েছে, সপ্তাহ তিনেকের মতো মাঠের বাইরে কাটাতে হবে মেসিকে। তার মানে সামনের সপ্তাহে চ্যাম্পিয়নস লিগে সেল্টিকের বিপক্ষে এবং লা লিগায় ভ্যালাদোলিদের বিপক্ষে ম্যাচ দুটিতে থাকবেন না ফিফা বর্ষসেরা ফুটবলার। চোটের কারণে হাভিয়ের মাচেরানো আর জর্ডি আলবা মাঠের বাইরে আগে থেকেই। এবার মেসির না থাকার সংবাদ কিছুটা হলেও দুশ্চিন্তার ভাঁজ ফেলেছে কোচ মার্টিনোর কপালে। এভাবে অনাকাঙ্ক্ষিত কোনো চোট এড়ানোর জন্যই তো গত সপ্তাহে রিয়াল সোসিয়েদাদ ম্যাচের শেষ দিকে তুলে নেন মেসিকে। একই কারণেই কিনা, আরেক তারকা নেইমারকে এদিন মাঠেই নামাননি মার্টিনো। এএফপি।
