
গত বছর ফেব্রুয়ারিতে দক্ষিণ আফ্রিকার ব্যাটিং কোচের দায়িত্ব নিয়েছিলেন তিনি। সর্বশেষ বাংলাদেশ দলের দক্ষিণ আফ্রিকা সফরেও তাঁকে দেখা গেছে হাশিম আমলা-এবি ডি ভিলিয়ার্সদের নেটে। সব ঠিক থাকলে সেই নিল ম্যাকেঞ্জিই এবার হতে যাচ্ছেন বাংলাদেশ দলের নতুন ব্যাটিং কোচ।বিসিবি সূত্র জানিয়েছে, আসন্ন তিন জাতি ও শ্রীলঙ্কা সিরিজের আগেই কাজে যোগ দিতে পারেন দক্ষিণ আফ্রিকার হয়ে ৫৮টি টেস্ট ও ৬৪টি ওয়ানডে খেলা সাবেক ব্যাটসম্যান। আলাদা করে ব্যাটিং কোচ নেওয়ায় এটি এখন স্পষ্ট যে প্রধান কোচ রেখে জাতীয় দলের কোচদের যে কাঠামো, সেটি থেকে সরে আসছে বিসিবি।বিসিবি সভাপতি নাজমুল হাসানের কথায়ও একাধিকবার পাওয়া গেছে সেই আভাস। যত দূর জানা গেছে, দক্ষিণ আফ্রিকার আরেক সাবেক ব্যাটসম্যান গ্যারি কারস্টেনকে ডিরেক্টর অব কোচিং করে নতুনভাবে সাজানো হবে বাংলাদেশ দলের কোচিং প্যানেল। সহকারী ও ফিল্ডিং কোচ হিসেবে থাকবেন রিচার্ড হ্যালসল, ব্যাটিং কোচ ম্যাকেঞ্জি, পেস বোলিং কোচ কোর্টনি ওয়ালশ এবং স্পিন কোচ সুনীল যোশি। অবশ্য শেষেরজন শ্রীলঙ্কা সিরিজের পরও দায়িত্বে থাকবেন কি না, তা নিয়ে সংশয় আছে।ভারতকে ২০১১ বিশ্বকাপ জেতানো কোচ কারস্টেন সম্প্রতি আইপিএলের দল রয়্যাল চ্যালেঞ্জার্স বেঙ্গালুরুর দায়িত্ব নিয়েছেন। তাঁকে সার্বক্ষণিক পাওয়া নিয়ে তাই সংশয় থাকেই। বিসিবি সভাপতি নাজমুল হাসান অবশ্য কাল অন্য একটি উপায়ও দেখিয়েছেন কারস্টেনকে রাখার, ‘হয়তো তিনি বছরে ছয় মাস কাজ করবেন। ফেব্রুয়ারির পর তিনি এলে এ নিয়ে কথা হবে।’
