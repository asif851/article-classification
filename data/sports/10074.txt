
ওভালে চ্যাম্পিয়নস ট্রফির ফাইনালে ফখর জামানকে করা নো বলটা নিশ্চয়ই তাড়া করে ফেরে জসপ্রিত বুমরাকে। ওই নো বলের সৌজন্যে মাত্র ৩ রানে ‘জীবন’ পাওয়া পাকিস্তানি ওপেনার পরে সেঞ্চুরি করে ফিরেছেন। এদিকে বুমরার এই নো বলকে জনসচেতনতামূলক বিজ্ঞাপনে কাজে লাগিয়ে হইচই ফেলেছে জয়পুর ট্রাফিক পুলিশ। স্বাভাবিকভাবেই এটি মানতে পারেননি ভারতীয় পেসার।
বুমরার ওভার স্টেপিংয়ে ফাইনালে ভারতকে বড় মূল্য দিতে হয়েছে। তাঁর ওই নো বলের দৃশ্যকে কাজে লাগিয়ে ট্রাফিক আইনের ব্যাপারে গণসচেতনতা বাড়াতে প্রচারে নেমেছে জয়পুর পুলিশ। তাদের প্রচারের বিষয়বস্তু: বুমরার মতো ‘সীমারেখা লঙ্ঘন কোরো না’।
পুলিশ যেভাবেই ব্যবহার করুক, বুমরার কাছে বিষয়টি অত্যন্ত স্পর্শকাতর। ২৩ বছর বয়সী ভারতীয় পেসার তাই টুইট বার্তায় জয়পুর পুলিশের ওপর ক্ষোভ উগরে দিয়েছেন, ‘ভালো করেছে জয়পুর পুলিশ। তারা বুঝিয়েছে, দেশের হয়ে সেরাটা দেওয়ার পর আপনি কতটা সম্মান পাবেন।’
এখানেই শেষ নয়। আরও একটি টুইট করেছেন বুমরা, ‘চিন্তার কারণ নেই। আপনারা নিজেদের কর্মস্থলে যেসব ভুল করেন, সেটি নিয়ে মজা করব না। আমি মনে করি, মানুষ মাত্রই ভুল করে।’
এই ঘটনার পর জয়পুর পুলিশ লিখেছে, বুমরাকে অপমান করা তাদের উদ্দেশ্য ছিল না। তাদের লক্ষ্য শুধু ট্রাফিক আইন নিয়ে আরও সচেতনতা বাড়ানো।
জয়পুর পুলিশ লিখেছে, ‘বুমরা, আপনি তরুণদের আইকন। আমাদের সবার প্রেরণা।’
সূত্র: এনডিটিভি, টুইটার।
আরও পড়ুন... 
বুমরার নো বল কাজে লাগাচ্ছে পুলিশ!
