
ইতালি-হল্যান্ডের মতো দল বাছাইপর্বই উতরাতে পারেনি। এই দুই দল ছাড়া ২০১৮ রাশিয়া বিশ্বকাপ এমনিতেই অনেকটা রংহীন। এখন সেটি আরও বিবর্ণ হওয়ার শঙ্কা। ফেডারেশনের অভ্যন্তরীণ কাজে রাজনৈতিক হস্তক্ষেপের কারণে যে স্পেনকে বিশ্বকাপ থেকে বহিষ্কার করার হুমকি দিয়েছে ফিফা! গতকাল এ নিয়ে স্প্যানিশ ফুটবল ফেডারেশনকে (আরএফইএফ) চিঠিও দিয়েছে ফিফা।
ঝামেলাটা আরএফইএফের সভাপতি পদ নিয়ে। প্রায় ২৯ বছর সভাপতি ছিলেন অ্যাঙ্গেল মারিয়া ভিলার, গত মেতে নির্বাচিত হন অষ্টমবারের মতো। কিন্তু টাকাপয়সা নয়ছয়ের অভিযোগে গত জুলাইয়ে তাঁকে গ্রেপ্তার করে পুলিশ। তাঁর জায়গায় অন্তর্বর্তীকালীন সভাপতি হয়ে আসেন হুয়ান লুইস লারেয়া। কিন্তু ‘কিছুদিনের অতিথি’ হয়ে এলেও লারেয়া এখন চাইছেন, ভিলারের বাকি মেয়াদের পুরোটাই (যেটি শেষ হবে ২০২০ সালে) সভাপতি হিসেবে থাকতে।
এ নিয়ে আপত্তি জানিয়েছে স্পেনের ন্যাশনাল স্পোর্টস এজেন্সি (সিএসডি)। এমনকি গত মের নির্বাচনে অনিয়মের অভিযোগ এনে স্প্যানিশ ফুটবল ফেডারেশনকে নতুন নির্বাচন দিতে বলেছে দেশটির মন্ত্রণালয়, সেটিও সিএসডির অনুরোধেই। কিন্তু ফেডারেশনের অভ্যন্তরীণ কাজে বাইরের পক্ষের এমন হস্তক্ষেপের কারণেই ফিফা গতকাল চিঠিটি দিয়েছে।
তবে ফিফার এই চিঠির পরও স্পেনের বিশ্বকাপে যাওয়া নিয়ে শঙ্কা দেখছেন না দেশটির প্রধানমন্ত্রী। কালই ব্রাসেলসে সংবাদ সম্মেলনে রাহয় বলেছেন, ‘এমন কিছু হবে বলে আমার মনে হয় না। আমি পুরোপুরি নিশ্চিত স্পেন বিশ্বকাপে যাবে, এবং জিতবেও।’ ফেডারেশনের ব্যাপারে নিজের সরকারের আচরণও রাহয়ের কাছে ‘আদর্শ’।
রাহয়ের সঙ্গে মিলে যাচ্ছে স্পেন অধিনায়ক সার্জিও রামোসের ভাবনাও। রিয়াল মাদ্রিদ ডিফেন্ডারের কথা, ‘স্পেনকে ছাড়া বিশ্বকাপ? আমি এটা মোটেও বিশ্বাস করি না!’ এএফপি, মার্কা।
