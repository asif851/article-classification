
সুসময়ের পালে দারুণ বাতাস লেগেছে ম্যানচেস্টার সিটির। মাঠে, মাঠের বাইরে—সব জায়গাতেই সুখবর আর সুখবর। প্রিমিয়ার লিগে ১১ ম্যাচ শেষে ৮ পয়েন্টে এগিয়ে থেকে শীর্ষে আছে পেপ গার্দিওলার দল। খেলোয়াড়দের দলবদল মূল্যের ভিত্তিতে ইউরোপের সেরা পাঁচ লিগে সবচেয়ে দামি দলের একটা তালিকা করেছে ফুটবলবিষয়ক গবেষণা প্রতিষ্ঠান সিআইইএস ফুটবল অবজারভেটরি, সেখানেও সবার ওপরে সিটি। পেট্রোডলারের ঝনঝনানি আর কি!
দলবদল মূল্য বলতে কাকে কত দামে কেনা হয়েছে, সেটি নয়। ঠিক এই সময়ে কার বাজারমূল্য কত হতে পারে, সেটি। এই যেমন বার্সেলোনা থেকে এই মৌসুমে নেইমারকে নিতে ২২ কোটি ২০ লাখ ইউরো খসাতে হয়েছে পিএসজিকে। কিন্তু সিআইইএসের গবেষণায় ব্রাজিলিয়ান ফরোয়ার্ডের দাম দেখাচ্ছে ৪০ লাখ ইউরো কম।তালিকায় অবশ্য এর চেয়েও বড় চমক আছে দুটি। দ্বিতীয়টি, তালিকার দুইয়ে থাকা টটেনহাম। ফুটবলার কেনায় একটু বেশিই ‘কিপটে’ লন্ডনের ক্লাবটা, অন্তত প্রিমিয়ার লিগে অন্য বড় দলগুলোর তুলনায়। মরিসিও পচেত্তিনো কোচ হয়ে আসার পর তো আরও! কিন্তু তাদের দলটারই দাম সিটির পর দ্বিতীয় সর্বোচ্চ। কেন? হ্যারি কেন-ডেলে আলিদের কিনতে টটেনহামের খরচ খুব একটা হয়নি সত্যি, কিন্তু অন্য কেউ এখন এই ফুটবলারদেরই কিনতে গেলে যে ব্যাংক হিসাবটাকে ফাঁকা করার প্রস্তুতি নিয়ে আসতে হবে।দ্বিতীয় চমক যদি টটেনহাম হয়, সবচেয়ে বড় চমক বার্সেলোনাকে ঘিরে। তালিকায় প্রতিটি ক্লাবের সবচেয়ে দামি খেলোয়াড়ের নামও দেওয়া হয়েছে। সেখানে অন্য সব ক্লাবের নামগুলো অনুমিতই। তবে বার্সেলোনায় সবচেয়ে দামি ফুটবলারের নামটা লিওনেল মেসি নয়, বরং এই মৌসুমে গোলের জন্য ধুঁকতে থাকা লুইস সুয়ারেজ!
দলবদলের হিসাবে বিশ্বের দশ দামি ক্লাব




 


দলের মূল্য (ইউরো)


সবচেয়ে দামি খেলোয়াড় (ইউরো)




ম্যানচেস্টার সিটি


১১৯ কোটি ৬০ লাখ


কেভিন ডি ব্রুইন (১৪ কোটি ৫০ লাখ)




টটেনহাম


১১৭ কোটি ৩০ লাখ


হ্যারি কেন (১৮ কোটি ৬০ লাখ)




বার্সেলোনা


১১৩ কোটি


লুইস সুয়ারেজ (১৩ কোটি ৪০ লাখ)




চেলসি


১০৪ কোটি ৪০ লাখ


এডেন হ্যাজার্ড (১২ কোটি ১০ লাখ)




ম্যানচেস্টার ইউনাইটেড


৯১ কোটি ৯০ লাখ


রোমেলু লুকাকু (১৬ কোটি ৫০ লাখ)




রিয়াল মাদ্রিদ


৯০ কোটি ৩০ লাখ


ক্রিস্টিয়ানো রোনালদো (৯ কোটি ৬০ লাখ)




লিভারপুল


৯০ কোটি ১০ লাখ


মোহাম্মদ সালাহ (১০ কোটি ১০ লাখ)




পিএসজি


৮৬ কোটি ৪০ লাখ


নেইমার (২১ কোটি ৮০ লাখ)




অ্যাটলেটিকো মাদ্রিদ


৮০ কোটি


আঁতোয়ান গ্রিজমান (১৪ কোটি ৭০ লাখ)




জুভেন্টাস


৭৪ কোটি ৩০ লাখ


পাওলো দিবালা (১৬ কোটি ৬০ লাখ)




