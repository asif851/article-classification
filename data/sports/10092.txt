
বাংলাদেশ ওয়ানডে ক্রিকেট দলের অধিনায়ক তিনি। ক্রিকেটের সবচেয়ে জনপ্রিয় মুখও। পত্রিকার পাতায় তাঁর ছবি ছাপা হয় অহরহ। তবে মাশরাফি বিন মুর্তজা কখনোই চান না তাঁর সন্তানদের সংবাদমাধ্যমের সামনে আনতে। তাদের জীবন উজ্বল হয়ে উঠুক নিজ যোগ্যতায়, এটাই তাঁর একমাত্র চাওয়া। কিন্তু কলকাতায় আনন্দবাজার পত্রিকার দেওয়া সেরা বাঙালির সম্মাননা আনতে সঙ্গে নিয়ে গিয়েছিলেন কন্যা হুমায়রা মুর্তজাকে।
অনুষ্ঠানে ছোট্ট হুমায়রা হারিয়ে গেল রুপালি পর্দার তারকাদের মাঝে। টেলিভিশনে দেখা মুখগুলোকে সামনে পেয়ে সে যেমন আপ্লুত, হুমায়রাকে আপন করে কাছে টেনে নিলেন টালিউড তারকারাও। কখনো কোয়েল-শুভশ্রী, কখনো দেব, কখনোবা শ্রাবন্তীর সঙ্গে ক্যামেরাবন্দী হলো হুমায়রা। সেই সব ছবি ছড়িয়ে পড়ল ফেসবুকে। বাবা না চাইলেও মাশরাফি তনয়া হয়ে উঠল ফেসবুক-তারকা। 
