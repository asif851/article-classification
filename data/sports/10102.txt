
কয়েক দিন ধরেই ভেসে বেড়াচ্ছিল গুঞ্জনটা। পাকিস্তানের প্রধান নির্বাচকের দায়িত্ব নিতে যাচ্ছেন ইনজামাম-উল হক। সেই গুঞ্জন সত্যি হওয়া এখন সময়ের অপেক্ষা। আজই আফগানিস্তানের কোচের পদ থেকে সরে দাঁড়িয়েছেন ইনজামাম। পিসিবির প্রধান নির্বাচকের দায়িত্ব নেওয়ার ঘোষণাও যেকোনো সময়েই আসতে পারে। আফগানিস্তান ক্রিকেট বোর্ডের প্রধান শফিক স্টানিকজাই কাল নিশ্চিত করেছিলেন, পিসিবি সভাপতি শাহরিয়ার খান ফোন দিয়ে ইনজামামকে দায়িত্বটা ছেড়ে দেওয়ার জন্য অনুরোধ জানিয়েছেন। তখনই বোঝা যাচ্ছিল, ইনজামামের আফগানিস্তান-অধ্যায়টা শেষ হয়ে যাওয়া সময়ের ব্যাপার। আজ সেটাই নিশ্চিত হয়েছে। আফগানিস্তানের কোচ হিসেবে এই বছরের শেষ পর্যন্ত কাজ করার কথা ছিল ইনজামামের। যে সাফল্য এনে দিয়েছেন, আফগানরা আরও ধরে রাখতেই চাইত তাঁকে।আফগানিস্তান থেকে বেশ কিছু সুখস্মৃতি নিয়েই দেশে ফিরে যাচ্ছেন ইনজি। আফগানদের গত টি-টোয়েন্টি বিশ্বকাপে সুপার টেনে নিয়ে গিয়েছিলেন, সেখানে ওয়েস্ট ইন্ডিজকে হারিয়ে চমকে দিয়েছিল আফগানরা, যে ওয়েস্ট ইন্ডিজই পরে চ্যাম্পিয়ন হয়েছে। ইনজির কোচিংয়েই টেস্ট খেলুড়ে দেশের বিপক্ষে ওয়ানডে সিরিজ জয়ের টানা কৃতিত্বও গড়েছে আফগানরা। হয়ে উঠেছে ক্রিকেট বিশ্বের উদীয়মান, কিন্তু সমীহ জাগানিয়া এক দল। নিজেদের ​দিনে যারা যেকোনো কিছু করে ফেলতে পারে। কিন্তু দেশ এখন ডাকছে, ইনজি তাই দেশকেই সাড়া দিলেন।
পাকিস্তান টি-টোয়েন্টি বিশ্বকাপের পর কোচ ওয়াকার ইউনিসের সঙ্গে চুক্তির মেয়াদ বাড়ায়নি। চার ম্যাচের তিনটিতে হেরে সুপার টেন থেকেই বিদায় নিতে হয়েছে পাকিস্তানকে। ইনজামাম অবশ্য কোচ নন, নির্বাচকের দায়িত্ব নিচ্ছেন। তবে কোচ কে হবেন, সেটি এখনো চূড়ান্ত হয়নি। শোনা যাচ্ছে, ডিন জোন্সকে পছন্দ পিসিবির। কোচ না হলেও নির্বাচক হিসেবে বড় ভূমিকাই পালন করতে চলেছেন সাবেক এই অধিনায়ক ও তারকা ব্যাটসম্যান।
