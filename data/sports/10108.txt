
• ৪ এপ্রিল অস্ট্রেলিয়ার গোল্ডকোস্টে শুরু হচ্ছে কমনওয়েলথ গেমস • শুরুর আগেই বিতর্ক মাথাচাড়া দিয়েছে • গেমস ভিলেজে খুঁজে পাওয়া গেছে নিষিদ্ধ সিরিঞ্জ • সন্দেহের তির ভারতীয় বক্সিং দলের দিকে
দুদিন পরেই শুরু হবে ২১তম কমনওয়েলথ গেমস। অস্ট্রেলিয়ার কুইন্সল্যান্ডের গোল্ডকোস্টে ৪ এপ্রিলের জমকালো উদ্বোধনী অনুষ্ঠান দেখার অপেক্ষায় রয়েছেন অনেকেই। এর আগেই বিতর্ক জন্ম দিয়েছে ‘গোল্ডকোস্ট ২০১৮’। গেম ভিলেজে নিষিদ্ধ সিরিঞ্জ খুঁজে পেয়েছে আয়োজক কমিটি। সন্দেহের তির ছোড়া হয়েছে ভারতের দিকে।
কমনওয়েলথ গেমস ফেডারেশন (সিজিএফ) আজ নাম অপ্রকাশিত একটি দেশের প্রতিনিধিদের ডেকে পাঠিয়েছে। ব্যাপারটি নিশ্চিত করেছেন সিজিএফের প্রধান নির্বাহী কর্মকর্তা ডেভিড গ্রেভেনবার্গ। তবে এখনই দেশটির নাম প্রকাশ করতে চান না গ্রেভেনবার্গ। সংবাদ সম্মেলনে সংশ্লিষ্ট দেশের কর্মকর্তাদের সঙ্গে আলোচনার কথাই শুধু জানিয়েছেন প্রধান নির্বাহী, ‘আমাদের মেডিকেল কমিশনের সঙ্গে আলোচনার জন্য আজ (২ এপ্রিল) দেশটির অ্যাসোসিয়েশনকে ডেকে পাঠানো হয়েছে। বিকেলের মধ্যে নতুন তথ্য পেলে তথ্যকেন্দ্রে এসে সব জানানো হবে। মেডিকেল কমিশনের রিপোর্টে সংশ্লিষ্ট অ্যাসোসিয়েশনের বিবৃতি যুক্ত করা হবে এবং সে রিপোর্ট ফেডারেশনের আদালতে পাঠানো হবে, যেন বিষয়টির যথোপযুক্ত মীমাংসা হয়।’
গ্রেভেনবার্গ নাম না প্রকাশ করলেও ভারতীয় সংবাদমাধ্যমের আশঙ্কা, দোষী অ্যাথলেট ভারতের বক্সিং দলের একজন। গেমস ভিলেজে সিরিঞ্জ পাওয়ার ফলে ভারত গেমসের ‘নো নিডল’ নিয়ম ভঙ্গ করেছে। তবে ভারতীয় কর্তৃপক্ষের দাবি, তাদের পক্ষ থেকে কোনো অপরাধ হয়নি। খুঁজে পাওয়া সিরিঞ্জগুলো ভিলেজে থাকা অন্য দেশেরও হতে পারে।
গেমসের আয়োজক কমিটির চেয়ারম্যান পিটার বিটি অবশ্য আশ্বস্ত করেছেন, সম্পূর্ণ স্বচ্ছতার মধ্য দিয়ে সবকিছু সামলানো হবে, ‘এখানে স্বচ্ছতা থাকবে এবং কোনো কিছু ঢাকার চেষ্টা করা হবে না।’
