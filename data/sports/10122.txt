
লিভারপুলের ঘরের মাঠ অ্যানফিল্ডে কখনো গোল পাননি সার্জিও আগুয়েরো। কিন্তু ম্যানচেস্টার সিটির মাঠ ইতিহাদে সেই লিভারপুলই আগুয়েরোর ভীষণ পছন্দের প্রতিপক্ষ। গতকাল ইতিহাদে লিভারপুলের জালে প্রথম গোলটি সিটি স্ট্রাইকারের। ইংলিশ প্রিমিয়ার লিগে এ নিয়ে সিটির ঘরের মাঠে লিভারপুলের বিপক্ষে ছয়বারের মুখোমুখিতে প্রতিবারই গোলের কীর্তি গড়লেন আগুয়েরো।
ইংলিশ প্রিমিয়ার লিগে এত দিন কোনো নির্দিষ্ট একটি ক্লাবের বিপক্ষে ঘরের মাঠে টানা ছয় ম্যাচে গোলের কীর্তি ছিল শুধু অ্যালান শিয়ারার, থিঁয়েরি অঁরি ও জিমি ফ্লয়েড হ্যাসেলব্যাঙ্কের। চতুর্থ খেলোয়াড় হিসেবে তাঁদের এ কীর্তিতে ভাগ বসালেন আগুয়েরো। শিয়ারারের যেমন ছিল এভারটন, অঁরির অ্যাস্টন ভিলা, হ্যাসেলব্যাঙ্কের ওয়েস্ট হাম, তেমনি আগুয়েরোর এখন লিভারপুল—নিজ ক্লাবের মাঠে প্রতিপক্ষ হিসেবে অলরেডদের পেলেই জ্বলে ওঠেন এ আর্জেন্টাইন।
তবে লিভারপুলের বিপক্ষে গতকালের ম্যাচে এটাই আগুয়েরোর একমাত্র কীর্তি নয়। বলা ভালো, ম্যাচের ২৪ মিনিটে দুর্দান্ত ওই গোল দিয়ে এর চেয়েও অনেক বড় কীর্তি নিজের করে নিয়েছেন আগুয়েরো। ইংলিশ প্রিমিয়ার লিগে ইউরোপের বাইরের দেশের খেলোয়াড়দের মধ্যে আগুয়েরো এখন সর্বোচ্চ গোলদাতা। অ্যাটলেটিকো মাদ্রিদ ছেড়ে ২০১১ সালে ম্যানচেস্টার সিটিতে যোগ দেওয়ার পর আসরটিতে এ পর্যন্ত ১২৪ গোল করলেন তিনি। ইংল্যান্ডের শীর্ষস্থানীয় লিগে ইউরোপের বাইরের দেশের আর কোনো খেলোয়াড়ই আগুয়েরোর মতো এত বেশিসংখ্যক গোল করতে পারেননি।
রেকর্ডটি এত দিন দখলে রেখেছিলেন ত্রিনিদাদ ও টোবাগোর সাবেক ফরোয়ার্ড ডু্ইট ইয়র্ক। অ্যাস্টন ভিলা, ম্যানচেস্টার ইউনাইটেড ও ব্লাকবার্ন রোভার্সের হয়ে ইংলিশ প্রিমিয়ার লিগে ১২৩ গোল করেছিলেন ইয়র্ক। তাঁকে দুইয়ে ঠেলে আগুয়েরো উঠে গেলেন তালিকাটির শীর্ষে। ইংলিশ প্রিমিয়ার লিগে ইউরোপের বাইরের দেশের খেলোয়াড়দের মধ্যে সর্বোচ্চ গোলের তালিকায় তিনে আইভরি কোস্টের দিদিয়ের দ্রগবা (১০৪)। চারে টোগোর ইমানুয়ের আদেবায়োর (৯৭) এবং পাঁচে নাইজেরিয়ার ইয়াকুবু (৯৫)। ইংলিশ প্রিমিয়ার লিগের ইতিহাসে সর্বোচ্চ গোলদাতা শিয়ারার (২৬০)। ১২৪ গোল নিয়ে তালিকাটিতে ১৫তম আগুয়েরো।
ম্যানচেস্টার সিটির হয়ে সব ধরনের ম্যাচ মিলিয়ে এ পর্যন্ত আগুয়েরোর গোলসংখ্যা ১৭১। সিটির ইতিহাসে সর্বোচ্চ গোলদাতা এরিক ব্রুককে টপকে যেতে আর্জেন্টাইনের চাই আর মাত্র ৭ গোল। ১৯২৮ থেকে ১৯৪০ সালের মধ্যে সিটির হয়ে ৪৫৩ ম্যাচে ১৭৭ গোল করেছিলেন প্রয়াত ব্রুক। আগুয়েরো ২৫৭তম ম্যাচেই পেলেন ১৭১তম গোলের দেখা। সূত্র: মিরর, ইভিনিং স্ট্যান্ডার্ড।




ইংলিশ প্রিমিয়ার লিগে অ–ইউরোপীয় সর্বোচ্চ পাঁচ গোলদাতা




খেলোয়াড়


গোলসংখ্যা


          দেশ




সার্জিও আগুয়েরো


১২৪


আর্জেন্টিনা




ডুইট ইয়র্ক


১২৩


ত্রিনিদাদ অ্যান্ড টোবাগো




দিদিয়ের দ্রগবা


১০৪


 আইভরি কোস্ট




ইমানুয়েল আদেবায়োর


৯৭


টোগো




ইয়াকুবু


৯৫


নাইজেরিয়া




