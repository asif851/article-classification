
রিয়াল মাদ্রিদ হারে না! একটু বাড়াবাড়ি শোনাচ্ছে? আচ্ছা আরেকটু পরিষ্কার করে বলা যাক। জিনেদিন জিদানের রিয়াল হারে না। এবার তো কোনো আপত্তি থাকার কথা নয়! সুযোগও তো নেই!
কাল কোপা ডেল রের শেষ ষোলোর ম্যাচে আরও একবার সেটা দেখিয়ে দিলেন সার্জিও রামোসরা। সেভিয়ার সঙ্গে ৩-৩ গোলে ড্র করে কাপের কোয়ার্টার ফাইনালে চলে গেল জিদানের দল।
রিয়ালের প্রধান দুই প্রতিদ্বন্দ্বী আগেই চলে গেছে কোয়ার্টার ফাইনালে। এটা বড় কোনো ঘটনা নয়। এ ম্যাচটি স্মরণীয় হয়ে থাকবে অন্য কারণে, সেভিয়ার মাঠের এ ম্যাচটি দিয়ে টানা ৪০ ম্যাচ অপরাজিত থাকল লস ব্লাঙ্কোরা। স্প্যানিশ ফুটবলের নতুন রেকর্ড। ৩৯ ম্যাচ অপরাজিত থেকে বার্সেলোনা রেকর্ডটি নতুন করে গড়েছিল গত মৌসুমেই। রিয়াল গত সপ্তাহেই ছুঁয়েছে এ রেকর্ড, লা লিগায় গ্রানাডাকে ৫-০ গোলে উড়িয়ে দিয়ে। আর কাল সেভিয়ার মাঠের এ ড্রতে একেবারে নিজস্ব করে নিল রেকর্ডটি।
অথচ ম্যাচ শেষ হওয়ার ১০ মিনিট আগেও মনে হচ্ছিল, রিয়ালের অপরাজিত যাত্রা ৩৯ ম্যাচেই শেষ হচ্ছে। ৩-১ গোলে পিছিয়ে রিয়াল। অন্য কোনো দল হলে হয়তো ম্যাচটা হেরে যেত। অন্য কোনো সময়ের রিয়াল মাদ্রিদ হলেও। কিন্তু এ যে জিদানের দল! ৮৩ মিনিটে পেনাল্টি আদায় করলেন কাসেমিরো। পেনাল্টি নিতে এগিয়ে এলেন রামোস। এমন পরিস্থিতিতে এসে অধিনায়ক কী করলেন? নিলেন পানেনকা শট! আলতো চিপের সে পেনাল্টিতে আশা জাগল রিয়াল সমর্থকদের মনে। আর সেটার পূর্ণতা এল ৯৩ মিনিটে, বদলি নামা করিম বেনজেমা শটটি যখন জালে জড়াল তখন।
ঠিকই পড়ছেন, ৯৩ মিনিট। মৌসুম শুরুর ইউরোপিয়ান সুপার কাপেই ৯৩ মিনিটের এক গোলে একই প্রতিপক্ষের বিপক্ষে সমতায় ফিরেছিল রিয়াল। পরে অতিরিক্ত সময়ের গোলে সুপার কাপের শিরোপা গিয়েছিল রিয়ালের কাছে। কাল কোনো শিরোপা জেতেনি রিয়াল, তবে সম্ভবত পেয়েছে এর চেয়েও বেশি আনন্দ! টানা ৪০ ম্যাচ অপরাজিত থাকার রেকর্ড সুযোগ তো আর প্রতিদিন পাওয়া যায় না!
জিদান দায়িত্ব নেওয়ার পর ৫৬টি ম্যাচ খেলেছে রিয়াল। ৪২টি জয় ও ১২টি ড্রয়ের পাশে মাত্র দুটি হার। গত এপ্রিলে ভলফসবুর্গের কাছে ২-০ গোলের হারের পর মুখ কালো করে মাঠ ছাড়া কী জিনিস সেটা ভুলেই যাচ্ছে সাদারা। কালও পরাজয়ের শঙ্কায় পুরো ম্যাচ কাটালেও শেষ মুহূর্তে ঠিকই ম্যাচ বের করে এনেছেন জিদানের শিষ্যরা।
আগের লেগ ৩-০ জেতায় এ ম্যাচে নিয়মিত একাদশের অধিকাংশই ছিলেন অনুপস্থিত। ক্রিস্টিয়ানো রোনালদো ও গ্যারেথ বেল খেলছেন না জানাই ছিল। ম্যাচের মূল একাদশে ছিলেন না বেনজেমা, মদরিচ, কারভাহাল, নাভাসরাও। নিজেদের মাঠে রিয়ালকে কাঁপাতে সময় নেয়নি সেভিয়া। ম্যাচের প্রথম মিনিটেই রিয়ালকে গোল খাওয়া থেকে বাঁচালেন বিকল্প গোলকিপার কিকো ক্যাসিয়া। কিন্তু ১০ মিনিটে দানিলোর দুর্দান্ত ডাইভিং হেডটা বাঁচানোর সুযোগ পেলেন না ক্যাসিয়া। নিজের ডিফেন্ডারের এমন হেড তো আর আশা করেননি!
আত্মঘাতী এই গোল শোধ দিতে রিয়ালকে অপেক্ষা করতে হলো দ্বিতীয়ার্ধ পর্যন্ত। ৪৮ মিনিটে মার্কো এসেনসিওর সে গোল অবশ্য বর্ষসেরা গোলের খাতায় উঠে যেতে পারে। নিজেদের বক্সের বাইরে গোলকিপারের কাছ থেকে বল পেলেন এই মিডফিল্ডার। সে বল অন্য কারও পায়ে আর গেল না। পরের ১১ সেকেন্ডে ৮ বার এসেনসিওর পা ছোঁয়া বলটি যখন সেভিয়া গোলরক্ষকের পাশ দিয়ে জালে জড়াচ্ছে, তখনো কেউ বিশ্বাস করে উঠতে পারছিলেন কী হয়ে গেল! বল পায়ে মাঠের ৭০ মিটারেরও বেশি পার করে দেওয়া এমন এক দৌড় কী রোজ রোজ দেখা যায়? সে গোলেই নিশ্চিত হলো কোয়ার্টার ফাইনালে যেতে হলে সেভিয়াকে করতে হবে আরও ৪ গোল। ৫৩ ও ৭৭ মিনিটে দুটি গোল করে সে আশাও জাগিয়েছিলেন জোভেটিক ও ইবোরা। কিন্তু জিদানের রিয়ালের ‘লাস্ট মিনিট শো’ তো তখনো বাকি!
