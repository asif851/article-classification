
২০০২ সালের ব্রাজিলের বিশ্বকাপজয়ী কোচ তিনি। তবে গত বছরের নভেম্বরে দ্বিতীয় মেয়াদে ব্রাজিলীয়দের দায়িত্ব নেওয়ার পর থেকে সময়টা ভালো যাচ্ছে না লুইস ফেলিপে স্কলারির। পাঁচ ম্যাচে মাত্র একটি জয়ের দেখা পেয়েছেন ৬৪ বছর বয়সী এই কোচ।আগামীকাল রোববার প্রীতি ম্যাচে ইংল্যান্ডের মুখোমুখি হচ্ছে ব্রাজিল। ম্যাচটা স্কলারির জন্য কঠিন পরীক্ষা হিসেবে দেখা হচ্ছে। হ্যাঁ, কঠিন পরীক্ষাই বটে। ২০১৪ বিশ্বকাপের কথা মাথায় রেখে মানো মেনেজেসকে সরিয়ে দায়িত্ব দেওয়া হয়েছে স্কলারিকে। কিন্তু এখন পর্যন্ত ব্রাজিলীয়দের প্রত্যাশা পূরণ করতে পারেননি তিনি। এর ওপর ১৫ জুন শুরু হচ্ছে কনফেডারশেনস কাপ। ঘরের মাঠে অনুষ্ঠেয় এই আসরের আগে নিশ্চয়ই ভালো কিছুর প্রত্যাশায় ব্রাজিলীয়রা। সার্বিক পরিস্থিতিতে কাল ইংল্যান্ডের বিপক্ষে ম্যাচে জয় না পাওয়াটা হবে স্কলারির জন্য বেশ ‘অস্বস্তিকর’। একই সঙ্গে স্থানীয় গণমাধ্যমের সমালোচনায় বিদ্ধ হওয়ার আশঙ্কাটা তো রয়েছেই।ইংল্যান্ডের বিপক্ষে কালকের ম্যাচ আরেকটা দিক থেকে বিশেষ তাত্পর্য বহন করে। ম্যাচটি অনুষ্ঠিত হবে ব্রাজিলের ‘ঐতিহাসিক’ মারাকানা স্টেডিয়ামে। এ ম্যাচ দিয়েই আনুষ্ঠানিক উদ্বোধন করা হবে আগামী বিশ্বকাপ উপলক্ষে নতুন সাজে সজ্জিত মারাকানার। বিশ্বকাপের ফাইনালসহ মোট সাতটি ম্যাচ অনুষ্ঠিত হওয়ার কথা এই স্টেডিয়ামে। স্বাভাবিকভাবেই ইংল্যান্ডের বিপক্ষে জয় ছাড়া কিছু ভাবছে না ব্রাজিল। দলের আক্রমণভাগের প্রাণভোমরা নেইমারের কথায়ও সেটা স্পষ্ট, ‘রোববারের ম্যাচটি আমাদের জন্য গুরুত্বপূর্ণ। নতুন সাজে সজ্জিত এই স্টেডিয়ামে জয় দিয়ে শুরু করতে চাই আমরা।’
তারুণ্যনির্ভর দল গড়ার লক্ষ্যে কাজ করে যাচ্ছেন স্কলারি। কনফেডারেশনস কাপের দলে তিনি জায়গা দেননি রোনালদিনহো ও কাকাকে। বাদ দিয়েছেন চেলসির হয়ে খেলা র্যামিরেসকেও। স্কলারির এই সিদ্ধান্ত কিছুটা বিতর্কের জন্ম দিয়েছে। তাঁর সিদ্ধান্তটা সঠিক কি না, তা হয়তো সময়ই বলে দেবে। তবে আপাতত কাল ইংল্যান্ডকে হারাতে হবে ব্রাজিলের। অন্যথায় স্কলারির দল নির্বাচন নিয়ে বিতর্কটা বাড়বে আরও। সূত্র: দ্য সান।
