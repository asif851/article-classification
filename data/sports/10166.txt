
প্রথমে শোনা গেল, জিম্বাবুয়ে সিরিজ হবে খুলনা ও সিলেটে। পরে জানা গেল, শুধু সিলেটেই হবে। তবে বিসিবি আজ নিশ্চিত করেছে, জিম্বাবুয়ের বিপক্ষে চার টি-টোয়েন্টির সিরিজ হবে খুলনায়।সিরিজের পূর্ণাঙ্গ সূচি ঘোষণা করেছে বিসিবি। ম্যাচ চারটির তারিখ ১৫, ১৭, ২০ ও ২২ জানুয়ারি। ম্যাচের সময় অবশ্য এখানো ঠিক হয়নি। সিরিজ খেলতে বাংলাদেশ দল খুলনায় চলে যাবে ১১ জানুয়ারি। সিরিজ শেষে সেখানে কোনো অনুশীলন ক্যাম্পের সিদ্ধান্ত হয়নি। ২৩ জানুয়ারি ঢাকায় ফিরে আসার কথা মাশরাফিদের।অন্য দিকে সংযুক্ত আরব আমিরাতে আফগানিস্তানের বিপক্ষে সিরিজ শেষ করে জিম্বাবুয়ে ঢাকায় পা রাখবে ১১ জানুয়ারি। দলটি খুলনায় রওনা দেবে পরের দিন। সিরিজ শেষে ফিরে যাবে ২৩ জানুয়ারি।সিরিজের ভেন্যু পরিবর্তন প্রসঙ্গে বিসিবি পরিচালক শেখ সোহেল বললেন, ‘খুলনায় সিরিজ হচ্ছে, এটা চূড়ান্ত। একটা সিরিজে অনেক বিষয় যুক্ত থাকে। ব্রডকাস্টারদের ব্যাপার থাকে। অনেক ঝামেলা থাকে। সব বিবেচনা করে খুলনায় হচ্ছে। আর সেখানকার মানুষ ভীষণ ক্রিকেট পাগল। খুলনায় বিপিএলের কোনো ম্যাচ হয়নি, অনূর্ধ্ব-১৯ বিশ্বকাপের ম্যাচ নেই। এ কারণেই সেখানে সিরিজটা আয়োজনের সিদ্ধান্ত।’
