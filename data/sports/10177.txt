

বাংলাদেশ ক্রিকেট লিগে (বিসিএল) তুষার ইমরানের রান-উৎসব চলছেই। প্রাইম ব্যাংক দক্ষিণাঞ্চলের হয়ে বিসিবি উত্তরাঞ্চলের বিপক্ষে আজ ডাবল সেঞ্চুরি করেছেন জাতীয় দলের সাবেক এই ব্যাটসম্যান। প্রথম শ্রেণির ক্যারিয়ারে এটি তাঁর দ্বিতীয় ডাবল সেঞ্চুরি।বিকেএসপিতে কাল প্রথম দিন শেষে ১২৭ রানে অপরাজিত ছিলেন তুষার। আজ সেই ইনিংসটাকেই ডাবলে রূপ দিয়েছেন। ২২ চার ও ৩ ছয়ে সাজানো তাঁর ২২০ রানের ইনিংসটি শেষ হয় নাসির হোসেনের বলে বোল্ড হয়ে।  ৪৫৩ মিনিটের এই ইনিংসে তিনি খেলেছেন ৩৬৯ বল। প্রথম দিন শেষে ৫০ রানে অপরাজিত তাঁর সঙ্গী শাহরিয়ার নাফীস ৭৪ রান করে ফিরে গেলেও তুষার ছিলেন অবিচল। চতুর্থ উইকেটে নাফীসের সঙ্গে তাঁর জুটিটা ছিল ২১৫ রানের। নাফীস আউট হওয়ার পর মোসাদ্দেক হোসেনের সঙ্গে তুষারের জুটিতে আসে ৯৬ রান। মোসাদ্দেক ৫৭ রান করে আউট হন। প্রাইম ব্যাংকের ইনিংস শেষ হয় ৫০১ রানে।প্রথম শ্রেণির ক্রিকেটে গতকালই প্রথম বাংলাদেশি ক্রিকেটার হিসেবে ৯ হাজার রান পূর্ণ করেছিলেন তুষার। আজ নিজের ইনিংসে প্রথম শ্রেণির ক্রিকেটে নিজের সর্বোচ্চ রানের ইনিংসটিকেও ছাড়িয়ে গেছেন।
