
পাকিস্তান সুপার লিগের ফ্র্যাঞ্চাইজিগুলো তাদের দলে কিছু পরিবর্তন এনেছে। বেশ কিছু বিদেশি খেলোয়াড়কে বাদ দিয়ে নতুন খেলোয়াড়দের দলে নিয়েছে কয়েকটি ফ্র্যাঞ্চাইজি। এর মধ্যে পেশোয়ার জালমি তাদের দল থেকে যে তিনজনকে বাদ দিয়েছে, তার মধ্যে আছেন সাকিব আল হাসানও। সাকিবের বদলে পেশোয়ার দলে নিয়েছে শ্রীলঙ্কার তিলকারত্নে দিলশানকে। আগামী ৯ ফেব্রুয়ারি থেকে শুরু হবে আইপিএলের আদলে পাকিস্তানের এই লিগ। একই সময় বাংলাদেশ ভারত সফর করবে।সাকিবের পাশাপাশি তামিম ইকবালকেও খেলোয়াড় ড্রাফটে বেছে নিয়েছিল পেশোয়ার। গতবার পেশোয়ারের হয়ে ছয় ম্যাচে তিনটি ফিফটি করেছিলেন তামিম। সাকিব-তামিম দুজনই ৯ ফেব্রুয়ারি শুরু ভারতের বিপক্ষে টেস্ট শেষ হওয়ার পরদিন দুবাইয়ে যোগ দেবেন বলে জানা গিয়েছিল। কিন্তু তামিমকে রেখে দিলেও এরই মধ্যে পেশোয়ার সাকিবের পরিবর্ত এনেছে দলে।পেশোয়ার বাদ দিয়েছে অ্যালেক্স হেলস ও মোহাম্মদ শেহজাদকেও। হেলসের হাতে চোট। তাঁর বদলে খেলবেন মারলন স্যামুয়েলস। পিএসএল চলার সময় আফগানিস্তান-জিম্বাবুয়ে সিরিজ চলবে জন্য আফগান খেলোয়াড়দের পরিবর্ত খুঁজতে হচ্ছে ফ্র্যাঞ্চাইজিগুলোকে।আগামী ৯ ফেব্রুয়া​রি​ থেকে ৫ মার্চ পর্যন্ত চলবে এই টুর্নামেন্ট। ভারতে একমাত্র টেস্ট খেলার পর বাংলাদেশের ক্রিকেটাররা কিছুদিনের ছুটি পাবেন। এরপর ফেব্রুয়ারির শেষে যাবেন শ্রীলঙ্কায়। তামিম পিএসএলের আংশিক টুর্নামেন্ট খেলতে পারেন। পেশোয়ার ফাইনালে উঠলে সাকিব-তামিম দুজনই বিসিবির কাছে ম্যাচটি খেলার ছাড়পত্র চাইতে পারেন বলে ক্রিকইনফোর খবরে বলা হয়েছে।পিএসএলের নিয়ম অনুযায়ী প্রতিটি দল পাঁচজন করে বিদেশি খেলোয়াড় রাখতে পারে। এই পাঁচ খেলোয়াড়ে অদলবদল তারা আনতে পারে যেকোনো সময়। সাকিবকে বাদ দিলে​ও পরে দলটি আবারও তাঁকে নেবে কি না, তা নিশ্চিত নয়।গতবারের মতো এবারও পিএসএলের খেলাগুলো শারজা ও দুবাইতে হলেও ফাইনাল হবে লাহোরের গাদ্দাফি স্টেডিয়ামে। ২০০৯ সালে এই স্টেডিয়ামের বাইরে শ্রীলঙ্কা দলের বাসে সন্ত্রাসী হামলার পর থেকে পাকিস্তান একরকম নির্বাসিত। ক্রিকেটের জৌলুশ ফেরাতেই ক্রিকেটারদের সংগঠন ফিকার আপত্তি সত্ত্বেও পিএসএলের ফাইনাল লাহোরে আয়োজনের সিদ্ধান্ত নিয়েছে পিসিবি। সূত্র: ক্রিকইনফো।
