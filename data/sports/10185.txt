
তাঁর স্পট ফিক্সিং-কলঙ্ক এখন অতীত, পাকিস্তান দলে ফিরেছেন মোহাম্মদ আমির। শুধু ফেরেননি, ভালোও করছেন। এবং এটা অন্তত প্রমাণ করতে পেরেছেন যে ক্রিকেট থেকে দীর্ঘ নির্বাসন তাঁর সামর্থ্যে আঁচড় কাটতে পারেনি। এই মুহূর্তে আমির যখন নিজেকে আরও ধারালো করার চেষ্টা চালিয়ে যাচ্ছেন, পাকিস্তানের সাবেক ফাস্ট বোলার আকিব জাভেদের মন্তব্য তাঁর মন খারাপ করে দিতে পারে। আকিব এখনো মনে-প্রাণে বিশ্বাস করেন আমিরকে পাকিস্তান দলে ফেরানোটা ঠিক হয়নি।  সংযুক্ত আরব আমিরাতের কোচ এখন আকিব। ১৯৯২ বিশ্বকাপজয়ী পাকিস্তান দলের অন্যতম এই সদস্য আমিরের অপরাধ ক্ষমা করতে রাজি নন অন্য একটা কারণে। ২০১০ সালে ইংল্যান্ড সফরে সালমান বাট ও মোহাম্মদ আসিফের সঙ্গে আমিরের স্পট-ফিক্সিং কেলেঙ্কারি ফাঁস হয়েছিল, ওই সফরে পাকিস্তান দলের বোলিং কোচ ছিলেন আকিবই। এখনো তিনি আমির-আসিফ ও বাটের ঘটনায় নিজেকে ‘প্রতারিত’ মনে করেন, ‘আমি এখনো নিজেকে প্রতারিত মনে করি। খুবই বাজে ঘটনা ছিল সেটা। আমি সব সময়ই আমিরের পাকিস্তান দলে ফেরার বিরোধিতা করি। প্রত্যেকেরই কিছু নির্দিষ্ট মত থাকে। আমিরের ব্যাপারে আমার মত এমনই।’ আকিবের মতোই আমিরের ফেরার বিরোধিতা করেছিলেন পাকিস্তানের অনেক সাবেক ক্রিকেটার। রমিজ রাজা, ইনজামাম-উল হক থেকে শুরু করে অনেকেই। আমিরের ফেরার ঘটনায় তো জাতীয় দলের ক্যাম্পই বর্জন করেছিলেন মোহাম্মদ হাফিজ ও ওয়ানডে অধিনায়ক আজহার আলী। আকিব জাভেদ অবশ্য আমিরের ফেরাটাকে ‘আইসিসির ইচ্ছা’ হিসেবেই দেখতে চান, ‘আইসিসি চেয়েছে পাঁচ বছরের নির্বাসন শেষে আমির ফিরুক, সে জন্যই সে ফিরেছে। আমার বিষয়টা নিয়ে কোনো সমস্যা নেই। সবচেয়ে বড় কথা আমি এটা নিয়ে মাথাই ঘামাই না। আমি আমার ভাবনা-বিশ্বাস নিয়েই থাকি। যেহেতু সে দলে ফিরেছে, এখন নতুন করে শুরু করুক। নিজের অতীতের ভুল থেকে শিক্ষা নিক। তবে আজ থেকে ছয় বছর আগে আমির যা করেছিল, তা আজও আমাকে ব্যথাতুর করে তোলে।’ সূত্র: ইন্ডিয়ান এক্সপ্রেস।
