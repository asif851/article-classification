
আগের দিন ডাবল সেঞ্চুরি করেছিলেন তুষার ইমরান। তাঁকে দেখেই কি অনুপ্রাণিত হয়েছেন শাহরিয়ার নাফীস? বিকেএসপিতে আজ বাংলাদেশ ক্রিকেট লিগের (বিসিএল) তৃতীয় দিনে ডাবল সেঞ্চুরি পেয়েছেন প্রাইম ব্যাংক দক্ষিণাঞ্চলের এই টপ অর্ডার ব্যাটসম্যান।
আগের দিন শাহরিয়ার অপরাজিত ছিলেন ১৭০ রানে। আজ সেটিকে রূপ দিয়েছেন ডাবলে। শাহরিয়ারের উইকেটটা নিতেই পারেনি ওয়ালটন মধ্যাঞ্চলের বোলাররা। অপরাজিত ছিলেন ২০৭ রানে। প্রথম শ্রেণির ক্রিকেটে এটি শাহরিয়ারের দ্বিতীয় ডাবল সেঞ্চুরি। ৮ উইকেটে ৭৪৯ রান তুলে ইনিংস ঘোষণা করেছে দক্ষিণাঞ্চল। বিসিএলে আগের পাঁচটি রাউন্ডে দুটি ফিফটি পেলেও শাহরিয়ার তিন অঙ্কের দেখা পেলেন একেবারে শেষ রাউন্ডে এসে। শুধু সেঞ্চুরি করেই থামেননি, ২৪ টেস্ট ও ৭৫ ওয়ানডে খেলা বাঁহাতি ব্যাটসম্যান সেটিকে টেনে নিয়েছেন ডাবল সেঞ্চুরিতে। দক্ষিণাঞ্চলের রানের পাহাড়ের জবাবে ৩ উইকেটে ১৮৪ রান তুলে দিন শেষ করেছে মধ্যাঞ্চল।
