
শ্রীলঙ্কাই ছিল পাকিস্তানের মাঠে কোনো আন্তর্জাতিক ম্যাচ খেলা শেষ সফরকারী দল। ২০০৯ সালে লাহোরের লিবার্টি চত্বরের কাছে সশস্ত্র জঙ্গি হামলা চালানো হয় তাদের বাসে। এর পর আর কোনো আন্তর্জাতিক ম্যাচের আয়োজন করতে পারেনি পাকিস্তান। আন্তর্জাতিক ক্রিকেট আয়োজনের ক্ষেত্রে একরকম ‘একঘরে’ করেই রাখা হয়েছে তাদের। এমন দুঃসময়ে পাকিস্তান ক্রিকেটের পাশে এসে দাঁড়াতে যাচ্ছে সেই শ্রীলঙ্কাই। সরকারি সফরে পাকিস্তানে এসেছেন শ্রীলঙ্কার প্রেসিডেন্ট মাইথ্রিপালা সিরিসেনা। পাকিস্তানের প্রেসিডেন্ট মামনুন হুসেনের সঙ্গে একটি দ্বিপক্ষীয় আলোচনায় সিরিসেনা প্রতিশ্রুতি দেন যে শিগগিরই পাকিস্তান সফরে আসবে শ্রীলঙ্কান ক্রিকেট দল।পুলিশ ও গাড়িচালকসহ সেই হামলার ঘটনায় নিহত হন আটজন। আহত হন সাত লঙ্কান ক্রিকেটার। এই ঘটনার পর নিরাপত্তার অজুহাত দিয়ে কেউ আর খেলতে যেতে রাজি হয়নি পাকিস্তানে। ২০১১ বিশ্বকাপের সহ-আয়োজক হওয়ার সুযোগ থেকেও বঞ্চিত হয় তারা। আন্তর্জাতিক ম্যাচের আয়োজন করতে না পারার কারণে পাকিস্তানে কার্যত ক্রিকেটের মৃত্যু ঘটবে বলে আশঙ্কা করছিলেন সংশ্লিষ্ট অনেকেই। এ অবস্থায় যদি শ্রীলঙ্কার মতো টেস্ট দল পাকিস্তানে যায়, তবে তা পাকিস্তান ক্রিকেটের জন্য সম্ভাবনার নতুন দুয়ার খুলে দেবে। সফরকারী দলকে সর্বোচ্চ নিরাপত্তা দেবে পাকিস্তান-সিরিসেনাকে এটা নিশ্চিত করেছেন মামনুন।
গত মাসে আয়ারল্যান্ড ও জিম্বাবুয়ে ক্রিকেট বোর্ড থেকেও পাকিস্তানে খেলতে আসার ব্যাপারে আগ্রহ দেখানো হয়। এবার এগিয়ে এল শ্রীলঙ্কা। হতাশার মেঘ ধীরে ধীরে বুঝি কাটতে শুরু করেছে পাকিস্তান ক্রিকেটের আকাশ থেকে। সব বাধা পেরিয়ে আবার ব্যাটেবলে জ্বলে উঠতে পারবে বলেই আশা করছেন বিরানব্বইয়ের বিশ্বকাপ জয়ীরা। সূত্র: দ্য এক্সপ্রেস ট্রিবিউন পাকিস্তান
