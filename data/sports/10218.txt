
দিনের শুরুটা চমৎকার ছিল বাংলাদেশের। উইকেটের সুবিধা ভালোই আদায় করছিলেন মোস্তাফিজুর রহমান। কিন্তু আবারও ক্যাচ ফেলার মাশুল দিচ্ছে মুশফিক বাহিনী। ৪র্থ উইকেটে অধিনায়ক ফাফ ডু প্লেসি আর টেম্বা বাভুমার ১৪২ রানের জুটিতে পচেফস্ট্রুম টেস্টে বিশাল লিড নেওয়ার পথে ছিল দক্ষিণ আফ্রিকা। তবে লাঞ্চ বিরতির পর চতুর্থ ওভারে ডু প্লেসিকে (৮২) লেগ বিফোরের ফাঁদে ফেলেন মুমিনুল হক। এ প্রতিবেদন লেখা পর্যন্ত বৃষ্টির কারণে বন্ধ ছিল খেলা। তার আগে দ্বিতীয় ইনিংসে দক্ষিণ আফ্রিকার সংগ্রহ ২১২/৪। উইকেটে রয়েছেন বাভুমা (৬৯*) ও কুইন্টন ডি কক (০*)। হাতে ৬ উইকেট রেখে ইতিমধ্যেই ৩৮৮ রানের লিড নিয়েছে দক্ষিণ আফ্রিকা।দিনের পঞ্চম ওভারেই হাশিম আমলাকে ফিরিয়েছেন মোস্তাফিজ। রাউন্ড দ্য উইকেট এসে অফ-স্টাম্পের বাইরের মোস্তাফিজের অফ-কাটার ডেলিভারিতে উইকেটরক্ষক লিটন দাশকে ক্যাচ দেন আমলা। উইকেটে এসেছেন প্রোটিয়া অধিনায়ক ফাফ ডু প্লেসি। মোস্তাফিজ আগের দিনও কাটারে ফিরিয়েছেন ওপেনার এইডেন মার্করামকে। তবে আজ দক্ষিণ আফ্রিকানদের আরও বড় বিপদ থেকে বাঁচিয়েছেন ইমরুল কায়েস! আমলা আউট হওয়ার পরের ওভারে শফিউলের বলে ব্যাকওয়ার্ড পয়েন্টে বাভুমার সহজ ক্যাচ ছেড়েছেন ইমরুল। তাসকিন আহমেদ নিজের বলে ফিরতি ক্যাচ নিতে না পারায় তৃতীয় জীবনও পেয়েছেন। ৬৪ রানে অপরাজিত আছেন বাভুমা, ৭৮ রান করে সঙ্গে আছেন ডু প্লেসি। আগের তিন দিনের তুলনায় উইকেটে পেস আর বাউন্স তুলনামূলক কমে এসেছে। উইকেটে ফাটলের সুবিধা নিয়ে বাংলাদেশি পেসাররা স্লোয়ার কিংবা কাটারে সুযোগ নেওয়ার চেষ্টা করছেন। এতে বাউন্সার না দেওয়ার ঘাটতি বোলাররা কতটা পুষিয়ে নিতে পারেন, সেটাই দেখার বিষয়। যথারীতি রক্ষণাত্মক ফিল্ডিং সাজিয়েছেন মুশফিক। শর্ট মিড উইকেটে ফিল্ডারে অভাবে ডু প্লেসির ক্যাচ মাঠের ফাঁকা জায়গায় পড়েছে।
