
হায়দরাবাদ টেস্ট থেকে অনেক কিছুই শিখেছে বাংলাদেশ। সামনের শ্রীলঙ্কা সফরে সেই ‘শিক্ষা’ কাজে লাগানোর কথাই বলছেন অধিনায়ক মুশফিকুর রহিম। শেখার কথা বললেও দলের ফিল্ডিং নিয়ে নিজের অসন্তোষটা চেপে রাখতে পারেননি। ক্যাচ পড়েছে, তিনি নিজেও স্টাম্পিংয়ের সুযোগ নষ্ট করেছেন। ব্যাপারটি নিয়ে বলতে গিয়েই প্রকাশ করলেন নিজের অসন্তোষ, ‘টেস্টে ফিল্ডিংটাই আমাদের ডুবিয়েছে। আমরা যদি ভারতকে ৫৫০-৬০০ রানের মধ্যে বেঁধে রাখতে পারতাম, তাহলে আমাদের জন্য একটা সুযোগ তৈরি হতো। প্রথম ইনিংসে আমরা বেশ কিছু সুযোগ তৈরি করেছিলাম।’আগামী মাসেই শুরু হতে যাওয়া শ্রীলঙ্কা সফরে ২টি টেস্ট, ৩ টি ওয়ানডে ও ২টি টি-টোয়েন্টি খেলবে বাংলাদেশ। মুশফিকের আশা, ‘আমরা এই টেস্টের ভুল থেকে শিক্ষা নেব। আশা করছি হায়দরাবাদ টেস্টের ভুলগুলো শ্রীলঙ্কার বিপক্ষে কাজে লাগবে। আমাদের ছোট ছোট জায়গায় আরও উন্নতি করতে হবে।’এই টেস্টে কিছু ইতিবাচক দিকও চোখে পড়ছে মুশফিকের। দুই ইনিংসে ১০০ ওভারের বেশি ব্যাটিং করাটাই তাঁর কাছে সবচেয়ে বড় ইতিবাচক দিক, ‘আমি আমার খেলোয়াড়দের নিয়ে গর্বিত। দুই ইনিংসেই আমরা এক শ ওভারের বেশি ব্যাটিং করেছি। এমনকি টেল এন্ডাররাও দ্বিতীয় ইনিংসে লড়াকু মনোভাব দেখিয়েছে। ব্যাটে-বলে মেহেদী ভালো করেছে। তাইজুল ভালো করেছে।’সামনের দিকে তাকিয়ে মুশফিক। ভবিষ্যতের প্রতিটি টেস্টেই প্রাণপণ লড়াইয়ের আশা, ‘আমরা যদি পাঁচ দিন লড়তে পারি, তাহলে কিন্তু টেস্টে বড় দলগুলোকে নিয়মিতই চাপে ফেলতে পারব।’
