
যুবরাজ সিংয়ের এই দুঃসময়ে পাশে দাঁড়িয়েছেন শচীন টেন্ডুলকার, হরভজন সিং। সেই মিছিলে এবার যোগ দিলেন বলিউড তারকারাও। টি-টোয়েন্টি বিশ্বকাপের ফাইনালে মন্থর ইনিংসের কারণে চণ্ডীগড়ে যুবরাজের বাড়িতে ঢিল ছোড়া হয়েছে। এ ঘটনায় ভীষণ ব্যথিত বলিউডের তারকারা। কেবল বলিউড নয়, যুবি পাশে পাচ্ছেন কেভিন পিটারসেনকেও।‘মে তেরা হিরো’ ছবির নায়ক বরুন ধাওয়ান টুইট করেছেন, ‘বিশ্বকাপে আমাদের জিতিয়েছে যুবি। ক্যানসারের সঙ্গে বাস করেও আমাদের আনন্দের উপলক্ষ এনে দিয়েছে। মানুষ এ সব ভুলে কী করে! লজ্জা...।’ নির্মাতা মধুর ভান্ডারকর টুইট করেছেন, ‘মাত্র একটা ম্যাচ হেরে কোন নির্বোধেরা ঢিল ছুড়েছে? এই যুবরাজই আমাদের দুটি বিশ্বকাপ জিতিয়েছে, সেটি কি আমরা ভুলে গেছি?’ অভিনেতা দিনো মারিয়া লিখেছেন, ‘সত্যি? এদের বোধোদয় হওয়া দরকার। মুর্খের দল।’ কলামিস্ট ও লেখক শোভা দেও একরকম আগলেই রাখছেন যুবরাজকে। তিনি টুইট করেছেন, ‘কতটা হতভাগা আমরা! যারা যুবরাজের বাড়িতে ঢিল ছুড়েছে, তাদের প্রতি ধিক।’কেবল দেশের তারকা নয়, যুবরাজ পাচ্ছেন ইংলিশ ক্রিকেটার কেভিন পিটারসেনকেও। কেপি অবশ্য এক হাত নিলেন ভারতের সাবেকদের, যারা যুবরাজকে সমালোচনার তিরে বিদ্ধ করছেন। বললেন, ‘আপনি সব সময়ই ভালো খেলতে পারবেন না। খেলা থেকে অবসরের পর খুব সহজেই সমালোচনা করা যায়। প্রচুর কথা বলে, এমন বহু খেলোয়াড়কে দেখেছি, যারা একটি আন্তর্জাতিক ম্যাচও খেলেনি। যদি খেলত, তাহলে বলার অনেক জিনিস পেত। করে দেখানোর চেয়ে মুখে বলা অনেক সহজ।’
