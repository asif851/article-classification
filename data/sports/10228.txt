



মেসির সঙ্গে নিজের মিল খুঁজে পান বোল্ট।
তবে জ্যামাইকান এ স্প্রিন্টার রোনালদোর ভক্ত।
সুইজারল্যান্ডে প্রীতি ম্যাচ খেললেন এ স্প্রিন্ট কিংবদন্তি।


তিনি স্প্রিন্টের শেষ কথা। ভালোবাসেন ফুটবল খেলাও। গত বছর স্প্রিন্ট থেকে অবসর নেওয়ার পর তাই অনেকবারই বলেছেন, এবার ফুটবলে নেমে পড়বেন। গতকাল মাঠেও নেমেছিলেন, খেললেন ডিয়েগো ম্যারাডোনার বিপক্ষে! তিনি উসাইন বোল্ট। ৮টি অলিম্পিক ও ১১টি বিশ্ব চ্যাম্পিয়ন সোনার পদকজয়ী।
বাসেলের প্রীতি ম্যাচে প্রতি দলে ছিলেন পাঁচজন করে খেলোয়াড়। হোসে মরিনহো ও ম্যারাডোনা ছিলেন দুই দলের কোচ। বোল্ট খেলেছেন মরিনহোর অধীনে। মার্সেল দেশাই, প্যাট্রিক ক্লুইভার্টের মতো সাবেক ফুটবলারেরাও ছিলেন বোল্টের দলে। ম্যারাডোনার দলে ছিলেন রবার্তো কার্লোস, হারনান ক্রেসপো, ডেভিড ত্রেজেগের মতো সাবেকেরা। ম্যাচটি ১১-১১ গোলে ড্র হয়।
এ প্রীতি ম্যাচ দিয়েই রাশিয়া বিশ্বকাপের আনুষ্ঠানিক ক্ষণগণনা শুরু করল ফিফা। বোল্ট এখানে সংবাদমাধ্যমকে জানান, তিনি ক্রিস্টিয়ানো রোনালদোর ‘বিশাল ভক্ত’। তবে তাঁর সঙ্গে লিওনেল মেসির মিলটাই বেশি।
সংবাদমাধ্যমকে জ্যামাইকান স্প্রিন্ট কিংবদন্তি বলেছেন, ‘মেসি ভীষণ প্রতিভাবান। তবে এত বছর ধরে আমি যা শুনেছি এবং দেখে আসছি, রোনালদোকে এ পর্যন্ত আসতে পরিশ্রম করতে হয়েছে। আমার গতিটা জন্মগত আর প্রতিভাও অনেক ছিল (মেসির মতো)।’
স্প্রিন্ট ছাড়ার পর এবার পেশাদার ফুটবলে নিজেকে পরখ করে দেখতে চান বোল্ট। সে জন্য শিগগিরই জার্মান ক্লাব বরুসিয়া ডর্টমুন্ডে নিজের ফুটবল দক্ষতার পরীক্ষা দেবেন। আসলে ম্যানচেস্টার ইউনাইটেডের জার্সি গায়ে চাপানোর চেষ্টাতেই এত প্রস্তুতি বোল্টের, ‘আমি দলটার (ম্যানচেস্টার ইউনাইটেড) হয়ে খেলতে চাই। বাছাইয়ের (ডর্টমুন্ডে) পর তাঁকে (ইউনাইটেড কোচ হোসে মরিনহো) বলতে পারব, এটা পারি, ওটা পারি।’
