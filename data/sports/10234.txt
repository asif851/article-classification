
হবিগঞ্জের বাহুবলের সুন্দ্রাটিকি গ্রামের চার শিশুকে হত্যা করে মাটিচাপা দেওয়ার ঘটনায় বিমূঢ় সারা দেশ। এমন নৃশংসতার বিরুদ্ধে সোচ্চার সবাই। বরাবরই শিশু নিপীড়নের বিরুদ্ধে উচ্চকণ্ঠ বাংলাদেশের টেস্ট অধিনায়ক মুশফিকুর রহিমও শামিল হলেন এই ঘৃণ্য হত্যাকাণ্ডের বিরুদ্ধে প্রতিবাদে। নিজের ফেসবুকে শিশুহত্যার প্রতিবাদ করে একটা পোস্ট দিয়েছেন তিনি। প্রথম আলোতে প্রকাশিত এই নারকীয় হত্যাকাণ্ডের খবরটির শিরোনাম ও শিশু নির্যাতনের বিভিন্ন তথ্য-উপাত্ত নিয়ে তৈরি করা একটি প্ল্যাকার্ড হাতে তোলা মুশফিকের একটি ছবিও আছে সেই পোস্টে। ফেসবুকে এই হত্যাকাণ্ডের বিরুদ্ধে নিন্দা জানিয়ে তিনি প্রশ্ন রেখেছেন, ‘আমরা কি জীবনেও বদলাব না? এ সবের শেষ কোথায়? আমাদের মানবতা কোথায় হারিয়ে গেল?  সব ধরনের শিশু নির্যাতনের বিরুদ্ধে নিজের অবস্থান জানিয়ে মুশফিক লিখেছেন, ‘শিশু নির্যাতন কোনোভাবেই মেনে নেওয়া যায় না।’ মুশফিকের পোস্ট করা ছবির ওপরে লেখা ছিল ‘প্লিজ স্টপ দিস হেইনাস অ্যাক্ট’ আর নিচে লেখা ছিল ‘রেইজ ইউর ভয়েস নাও’। প্রসঙ্গত গত ১২ ফেব্রুয়ারি খেলা করার সময় হবিগঞ্জের সুন্দ্রাটিকি গ্রাম থেকে নিখোঁজ হয় আহমেদ শুভ, তাজেল মিয়া, মনির মিয়া এবং ইসমাঈল হোসেন নামের চার শিশু। গত বুধবার মাটি চাপা দেওয়া এই শিশুদের মরদেহ উদ্ধার করা হয়।
