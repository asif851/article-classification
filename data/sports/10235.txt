
সাকিব আল হাসানের কাছে আইসিসি টেস্ট অলরাউন্ডার র‌্যাঙ্কিংটা বোধ হয় গানের ছন্দের মতোই! এই ওঠে, এই নামে! নিজেও একবার বলেছিলেন, ‘এই ওঠানামাটা আমার ওপর খুব একটা প্রভাব ফেলে না।’ গত বছর ডিসেম্বরের পর টেস্ট অলরাউন্ডার র‌্যাঙ্কিংয়ে আবারও এক নম্বরে উঠে এলেন সাকিব।সর্বশেষ টেস্ট খেলেছেন ফেব্রুয়ারিতে, শ্রীলঙ্কার বিপক্ষে। এরপর বাংলাদেশ আর কোনো টেস্ট ম্যাচ খেলেনি। সাকিবেরও খেলা হয়নি কোনো টেস্ট। তার পরও বেশ কিছুদিন টেস্ট অলরাউন্ডার র‌্যাঙ্কিংয়ে দুইয়ে ছিলেন। ১১ আগস্ট র‌্যাঙ্কিংয়ে সাকিব নেমে গেলেন এক ধাপ। সপ্তাহখানেক পরে এবার আবারও উঠে এলেন এক নম্বরে। বাংলাদেশের এ বাঁহাতি অলরাউন্ডার একে উঠে এসেছেন মূলত নিকটতম প্রতিদ্বন্দ্বীদের বাজে ফর্মের কারণে।সাকিবের রেটিং অপরিবর্তিত রয়েছে—৩৬৪। তবে সাম্প্রতিক সময়ে বাজে ফর্মের কারণে দুইয়ে চলে যাওয়া রবীচন্দ্রন অশ্বিনের রেটিং ৩৫৭ ও তিনে থাকা ভারনন ফিল্যান্ডারের রেটিং ৩৪৮। ২০১১ সালে ডিসেম্বরে প্রথমবারের মতো এক নম্বরে ওঠেছিলেন সাকিব। সেবার এ অলরাউন্ডারের রেটিং ছিল ক্যারিয়ার সেরা ৪০৪। তথ্যসূত্র: আইসিসি।
