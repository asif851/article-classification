

নিউজিল্যান্ড থেকে বয়ে এল দুঃসংবাদ। ক্যারিয়ারে আরও একবার ইনজুরির শিকার হলেন মাশরাফি বিন মুর্তজা। ডান হাতের বুড়ো আঙুলের নিচের দিকে হাড়ে চিড় ধরা পড়েছে তাঁর। ছয় থেকে আট সপ্তাহ মাঠের বাইরে থাকতে হবে বাংলাদেশ অধিনায়ককে। মাশরাফি অবশ্য টেস্ট দলে নেই। আর রঙিন পোশাকে এটাই ছিল সফরের শেষ ম্যাচ।মাশরাফির পাশাপাশি ম্যাচে ইমরুল কায়েসের চোটের কথা জেনেছেন সবাই। ফিল্ডিংয়ের সময় ক্যাচ ধরার চেষ্টা করতে গিয়ে বাউন্ডারির পাশে বিজ্ঞাপনের হোর্ডিংয়ের ওপর পড়েন ইমরুল। হাঁটুতে ব্যথা পাওয়ায় আর ব্যাটিংয়েই নামেননি বাঁহাতি ওপেনার।তবে শুধু এ দুজনই নয়, এখন জানা যাচ্ছে, ম্যাচে চোট পেয়েছেন তামিম ইকবালও। মাশরাফির বলেই কেন উইলিয়ামসনের যে ক্যাচটি মিস করেছিলেন, সেটি ধরতে গিয়েই চোট পান তামিম। ম্যাচের পর স্ক্যানও করা হয়েছে তাঁর। তবে তাতে গুরুতর কিছু ধরা পড়েনি।এখন পর্যন্ত গুরুতর চোট বলতে মাশরাফির চোটের কথাই শোনা যাচ্ছে। ইনিংসের ১৮তম ওভারের দ্বিতীয় বল ছিল সেটি। মাশরাফির ফুল টসে সজোরে সোজা ব্যাট চালিয়েছিলেন কোরি অ্যান্ডারসন। ফলো থ্রুতে ঝাঁপিয়ে বলটি ঠেকানোর চেষ্টা করেন মাশরাফি। বল হাতের তালুতে লেগে ছিটকে যায়। তখনই ব্যথায় কাতরাচ্ছিলেন অধিনায়ক।
ফিজিও তাৎক্ষণিকভাবে চিকিৎসা দেওয়ার পর মাঠ ছেড়ে বেরিয়ে যান মাশরাফি। ওভারের শেষ চারটি বলে করেছেন মোসাদ্দেক। ড্রেসিংরুমে প্রাথমিক চিকিৎসা হিসেবে বরফ লাগিয়ে বসে ছিলেন। ম্যাচ শেষে তাঁকে স্থানীয় একটি হাসপাতালে নেওয়া হয়। স্ক্যান করানোর পর ধরা পড়েছে এই চিড়।বর্তমান সূচিতে আগামী মে মাসের আগ পর্যন্ত বাংলাদেশের ওয়ানডে বা টি-টোয়েন্টি নেই। আর মার্চের মধ্যে আবারও খেলায় ফেরার কথা মাশরাফির।
