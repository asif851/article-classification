
সংবাদ সম্মেলনে ঢোকার মুখে কেউ একজন জিজ্ঞেস করল, কেমন আছেন? মুখে হাসি ঝুলিয়ে বললেন, ‘ভালো আছি, আপনারা কেমন আছেন?’ বাংলাদেশ তো ভালোই আছে। কিন্তু সত্যি কি ভালো আছেন শহীদ আফ্রিদি?অবশ্য চোখে-মুখে স্বভাবসুলভ ‘থোড়াই কেয়ার’ ধরনের অভিব্যক্তি নিয়ে লুকাতে চাইলেন নিদারুণ পরাজয়ের হতাশা। দাঁড় করালেন গত কয়েক দিন তোতা পাখির মতো আওড়ানো পাকিস্তানি খেলোয়াড়দের সেই অজুহাত, ‘আমাদের দলে খুব বেশি সিনিয়র খেলোয়াড় নেই। তরুণ প্রতিভাবান খেলোয়াড় রয়েছে। অধিনায়কও নতুন। ভালো করতে একটু সময় লাগবে। দলটা পুনর্গঠনের মধ্য দিয়ে যাচ্ছে। তবুও আমি ইতিবাচক ও আশাবাদী।’অবশ্য বাংলাদেশকেও বাহবা দিতে ভোলেননি আফ্রিদি, ‘বাংলাদেশ এ মুহূর্তে অসাধারণ খেলছে। ​একটা দল হিসেবে খেলছে। তারা বিশ্বকাপের দারুণ খেলেছে। দারুণ ছন্দে আছে।’পাকিস্তান থেকে আসা একমাত্র সাংবাদিক যখন ধবলধোলাই প্রসঙ্গে জিজ্ঞেস করলেন আফ্রিদিকে, একটু যে ধৈর্য হারিয়ে ফেললেন আফ্রিদি, ‘বাংলাদেশ অসাধারণ খেলছে। এ সিরিজে তাদের বিশ্বকাপের দলটিই খেলছে। সেখানে আমাদের দলটা তরুণ। এটা তো ওয়াসিম আকরাম, ওয়াকার ইউনিস, ইনজামাম-উল হকের দল নয়। কাজেই তাদের কাছ থেকে বিরাট কিছু প্রত্যাশা করাটা উচিত নয়। ছয়-আট মাস এই খেলোয়াড়েরা খেলতে থাকলে দেখবেন দলটা দাঁড়িয়ে গেছে।’
ধবলধোলাইয়ের দুঃসহ স্মৃতি ভুলে যেতে চান আফ্রিদি, তাকাতে চান আগামীকালের ম্যাচের দিকেই, ‘আসলে ওটা (ধবলধোলাই) শেষ হয়েছে। আগামীকাল নতুন ম্যাচ, নতুন সংস্করণ। আমাদের দলে উমর গুল ফিরেছে, সাঈদ আজমল আছে। মোহাম্মদ হাফিজ বল করবে। আমি আছি। সব মিলিয়ে টি-টোয়েন্টিতে দলের সমন্বয়টা ভালো।’বলা বাহুল, টি-টোয়েন্টিতে দুই দলের সাতবার মুখোমুখিতে প্রতিটিই হেরেছে বাংলাদেশ। সেই হিসাবে ফেবারিট পাকিস্তানই। কিন্তু প্রায় একই ধরনের একতরফা রেকর্ড তো ছিল ওয়ানডেতেও। আফ্রিদি তাই রেকর্ড মাথায় নিতে চাইলেন না। নিজেদের ফেবারিট দাবিও করলেন না, ‘আসলে এ মুহূর্তে বাংলাদেশ অসাধারণ খেলছে। আগামীকাল ম্যাচটা কঠিন হবে। আমরা জানি, আগামীকালের ম্যাচ কতটা গুরুত্বপূর্ণ। তবে এটা বলতে পারি, আমাদের টি-টোয়েন্টি স্কোয়াড ওয়ানডে দলের তুলনায় অনেক ভালো।’ওয়ানডে সিরিজটা খুব বাজে গেছে দলের অন্যতম ভরসা সাঈদ আজমলের। ১২৩ রান দিয়ে পেয়েছেন মোটে ১ উইকেট। তবুও তাঁকে নিয়ে যথেষ্ট আশাবাদী অধিনায়ক, ‘আজমল অ্যাকশন পরিবর্তন করে ফিরেছে। কিছু সময় তো লাগবেই। সে অভিজ্ঞ খেলোয়াড়। কাজেই সে জানে, কীভাবে পরিস্থিতি সামাল দিতে হয়। আশা করি, সামনে সে ভালো করবে।’পূর্ব ঘোষণা অনুযায়ী, বিশ্বকাপ শেষে ওয়ানডে থেকে অবসর নিয়েছেন আফ্রিদি। নিজের সিদ্ধান্ত প্রসঙ্গে বললেন, ‘টি-টোয়েন্টিতেই আমি খুশি। সিদ্ধান্তটা ভালো ছিল। আসলে তরুণ প্রতিভাবান খেলোয়াড়দের সুযোগ করে দিতে চাই।’
