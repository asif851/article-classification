
ভালো বিপদেই পড়লেন ক্রিস গেইল! চ্যানেল টেনের মেল ম্যাকলাফলিনকে প্রেমের প্রস্তাব দিয়ে জরিমানা দিতে হয়েছে। সাবেক অস্ট্রেলিয়ান ইয়ান চ্যাপেল তো তাঁকে ক্রিকেট থেকেই নিষিদ্ধ করার দাবি তুলেছেন। প্রায় একই সুর এবার শেন ওয়াটসনের কণ্ঠেও। গেইলের এমন আচরণে অস্ট্রেলিয়ান অলরাউন্ডার একদমই অবাক হননি!গেইলকে বিগ ব্যাশ থেকে নিষিদ্ধ করার দাবি একটু একটু করে জোরালো হচ্ছে। ওয়াটসন অবশ্য গেইলকে তো আর কম দিন থেকে চেনেন না। দুজনের ক্যারিয়ার শুরু কাছাকাছি সময়ে, প্রতিপক্ষ হিসেবেও তাঁরা খেলেছেন বেশ কয়েকবার। সেই অভিজ্ঞতা থেকেই ওয়াটসনের কাছে এই ‘অভব্য’ গেইল অপরিচিত নন, ‘আমি তো গেইলের সঙ্গে অনেক দিন ধরেই খেলছি। এ রকম আচরণ একদমই অপ্রত্যাশিত ছিল না। যারা ওকে চেনে তারা জানে ভুল সময়ে সে কেমন কাজ করতে পারে। অবশ্যই সেটার জন্য ওকে বিপদে পড়তে হয়েছে।’চ্যাপেলের মতো ক্রিকেট থেকেই নিষিদ্ধ করার কথা না বললেও গেইলকে বিগ ব্যাশ থেকে নিষিদ্ধ করার পক্ষেই ওয়াটসন, ‘কোনো সন্দেহ নেই, মানুষ ওর খেলা দেখতে পছন্দ করে। কিন্তু খেলার বাইরে ক্রিকেটের নির্দিষ্ট একটা সীমারেখা আছে। দিন শেষে মানুষ বিনোদন চায়, কিন্তু শ্রদ্ধা বলে একটা ব্যাপার আছে। মাঠ ও মাঠের বাইরে খেলার চেতনা ধরে রাখাটাও একটা বড় ব্যাপার। এখন ও থাকবে কি না সেটা নিয়েও কথা হচ্ছে। মাঠে কে কী করছে সেটা শুধু নয়, মাঠের বাইরে কে কী করছে, সেটাও খুব গুরুত্বপূর্ণ।’ ওয়াটসনের স্ত্রী লি ফারলংও এক সময় ফক্স স্পোর্টসের প্রতিবেদক ছিলেন, ম্যাকলাফলিনের অবস্থাটা তাঁর একটু হলেও বেশি বোঝার কথা।আগামী পরশুই বিগ ব্যাশের ম্যাচে গেইলের মেলবোর্ন রেনেগেডসের মুখোমুখি হবে ওয়াটসনের সিডনি থান্ডার্স। ওয়াটসনের এই কথার পর ওই ম্যাচে বাড়তি উত্তেজনা ছড়াতেই পারে! তথ্যসূত্র: ডেইলি টেলিগ্রাফ
