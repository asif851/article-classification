
এশিয়া কাপের প্রথম ম্যাচে মালয়েশিয়াকে হেসেখেলে হারালেও আজ দ্বিতীয় ম্যাচে আফগানিস্তানকে হারাতে বেশ বেগই পেতে হয়েছে বাংলাদেশ যুবাদের। আফগানিস্তানকে ১৬ রানে হারিয়েছে বাংলাদেশ অনূর্ধ্ব-১৯ ক্রিকেট দল।টসে জিতে বাংলাদেশকে প্রথমে ব্যাট করতে পাঠান আফগানিস্তান অধিনায়ক নাসির আহমেদজাই। শুরুতেই বিপদে পড়ে বাংলাদেশের যুবারা। প্রথম উইকেটের পতন মাত্র ১৬ রানে। দেখতে দেখতে ৮৮ রানে বাংলাদেশ হারায় ৪ উইকেট। নাজমুল হোসেন শান্তর ৫৮ রান লড়াই করার মতো পুঁজি দেয় বাংলাদেশকে। বাংলাদেশ ৪৫.১ ওভারে অলআউট হয় ১৬৯ রানে। ১৭০ রানের লক্ষ্য নিয়ে খেলতে নেমে শুরুতে আফগানিস্তানও পড়ে বিপদে। আফগান অধিনায়ক নাসিরের ৫৩ রান বাংলাদেশকে চোখ রাঙালেও শেষ পর্যন্ত তা জয় কেড়ে নিতে পারেনি। আফগানিস্তান অনূর্ধ্ব-১৯ ক্রিকেট দলকে মেনে নিতে হয়েছে ১৬ রানের পরাজয়।৪০ ওভার শেষে আফগানিস্তানের ছিল ৮ উইকেটে ১১৭। দরকার ছিল ৬০ বলে ৫৩। হাতে ছিল ২ উইকেট। উইকেটে তখনো আফগানিস্তানের প্রধান ভরসা নাসির। ৪৭.২ ওভারে আফগানিস্তানের সংগ্রহ দাঁড়ায় ৮ উইকেটে ১৫০! অর্থাৎ দরকার ১৬ বলে ২০ রান। আফগানিস্তানের নবম উইকেট ছড়ায় উত্তেজনার শিহরণ। সব উত্তেজনা মিইয়ে আসে ৪৮.৪ ওভারে ১৫৩ রানে আফগানিস্তান অলআউট হওয়ার পর। ৫৩ রানে শেষ উইকেট হিসেবে রানআউটে কাটা পড়েন নাসির। আর তাতেই উজ্জ্বল হয় বাংলাদেশের তরুণদের মুখ। দুই ম্যাচে জিতে গ্রুপ পয়েন্ট টেবিলে শীর্ষে রয়েছে বাংলাদেশ।
 
