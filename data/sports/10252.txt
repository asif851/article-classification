
দুজনই বাঁ উইংয়ে খেলতে অভ্যস্ত। দুজনই ফ্রি কিক মাস্টার। ক্রিস্টিয়ানো রোনালদোর প্রতিদ্বন্দ্বী হয়েই কি রিয়াল মাদ্রিদে এলেন গ্যারেথ বেল! একে তো রোনালদোর রেকর্ড ভেঙে দিয়ে তিনিই এখন বিশ্বের সবচেয়ে দামি ফুটবলার। তার ওপর যদি রিয়ালে রোনালদোর রাজত্বে হানা দেন, বেলকে সাদরে কীভাবে বরণ করে নেবেন পর্তুগিজ তারকা?মাদ্রিদের সংবাদমাধ্যম বেলের কাছে প্রশ্নটা ছুড়ে দিয়েছিল—এখন থেকে তিনিও কি ফ্রি কিক ভাগাভাগির দাবি জানাবেন রোনালদোর কাছে? মিষ্টি হেসে প্রশ্নটা সামলেছেন বেল। রোনালদোকে ‘বস’ হিসেবে মেনে নিয়ে ওয়েলসের এই উইঙ্গার বলেছেন, রোনালদো অনুমতি দিলেই কেবল ফ্রি কিক নেবেন, ‘আমার ধারণা সে-ই এখানকার বস। এখানকার মূল খেলোয়াড়। বিশ্বের সেরা খেলোয়াড়ও। আমি তো অবশ্যই দলকে সাহায্য করতে চাই শিরোপা জেতাতে। তবে ও কী বলে, সেটার জন্য আমাকে অপেক্ষা করতেই হবে।’একই রকম প্রশ্ন নেইমারের দিকেও ধেয়ে গিয়েছিল ব্রাজিলের এই তারকা যখন বার্সেলোনায় নাম লেখালেন। নেইমার শুরুতেই মেসিকে ‘বস’ হিসেবে মেনে নিয়েছেন। বার্সায় মেসিকে সাহায্য করতেই তিনি এসেছেন, প্রতিদ্বন্দ্বী হয়ে উঠতে নয়—এ কথা শুরুতেই বলে দিয়েছিলেন নেইমার। বেলও জানালেন, রোনালদো এমন এক খেলোয়াড়, যার শুধু ভক্তই হওয়া যায়, প্রতিদ্বন্দ্বী নয়, ‘আমার কাছে ক্রিস্টিয়ানোই বিশ্বের সেরা খেলোয়াড়। আমি যে এখানে এসেছি, তার অন্যতম বড় কারণ কিন্তু সে-ই। এই দল বিশ্বসেরা খেলোয়াড়ে ঠাসা, তবে ওর চেয়ে ভালো কেউ নেই। ওর সঙ্গে খেলতে পারাটা হবে সম্মানের। ওর কাছ থেকে অনেক কিছু শিখব। আশা করি, আমরা দুজনে মিলে অনেক অনেক ট্রফি এনে দেব।’
