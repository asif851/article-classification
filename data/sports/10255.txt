
বিশ্বকাপে সমর্থকদের প্রত্যাশা শতভাগ পূরণ করতে পারেননি তাঁরা। তবে অনলাইনের সন্ধান তালিকায় ঠিকই সেরা হয়েছেন লিওনেল মেসি ও ক্রিস্টিয়ানো রোনালদো। বিশ্বকাপ শেষে গুগল এমন খবরই জানিয়েছে। খবর পিটিআইয়ের।
গুগল সার্চ ইঞ্জিন যেন আলাদিনের চেরাগ! ঘষা দিলেই হলো। যাবতীয় তথ্য মুহূর্তেই হাজির! বিশ্বকাপের সময় স্বাভাবিকভাবেই সমর্থকেরা প্রিয় তারকার খোঁজ-খবরে গুগলের দ্বারস্থ হয়েছেন হামেশাই। গুগল কর্তৃপক্ষ এক বিবৃতিতে জানিয়েছে, সদ্যসমাপ্ত বিশ্বকাপে সবচেয়ে বেশি সন্ধান করা হয়েছে আক্রমণভাগের খেলোয়াড়দের। আর ফরোয়ার্ডদের মধ্যে শীর্ষে মেসি ও রোনালদো।গুগল জানিয়েছে, ‘পর্তুগিজ তারকা ক্রিস্টিয়ানো রোনালদো ও আর্জেন্টিনা অধিনায়ক লিওনেল মেসি বিশ্বকাপে হয়তো ভক্ত-সমর্থকদের প্রত্যাশা পূরণ করতে পারেননি। তবে অনলাইন সন্ধান তালিকায় তাঁদের অবস্থান শীর্ষে (স্ট্রাইকার হিসেবে)।’গুগল বিশ্বকাপ-সংক্রান্ত খবরাখবর সন্ধানের (সার্চিং) সংখ্যা ২১০ কোটির বেশি। সবেচেয়ে বেশি গুগল করা হয়েছে ফাইনাল ম্যাচে। গোলরক্ষকদের মধ্যে সবেচেয়ে বেশি সন্ধান করা হয়েছে যুক্তরাষ্ট্রের টিম হাওয়ার্ডকে। রক্ষণভাগের খেলোয়াড়দের মধ্যে সবচেয়ে বেশি ডেভিড লুইজ ও থিয়াগো সিলভাকে আর মিডফিল্ডারদের মধ্যে রয়েছেন আতসুতো উচিদা, গঞ্জালো জারা, স্যামি খেদিরা ও আন্দ্রেয়া পিরলো।
