

রেকর্ডটি ছুঁতে গিয়েও ছোঁয়া হচ্ছিল না তাঁর। কিন্তু স্প্যানিশ লিগের সর্বকালের সেরা গোলদাতা হওয়ার জন্য মেসির জন্য মঞ্চটা যেন নিজ হাতেই সাজিয়ে রেখেছিলেন বিধাতা। রাতটি শনিবার হলেও নিজের বৃহষ্পতিকে তুঙ্গে নিয়ে লা লিগার সর্বোচ্চ গোলদাতার আসনটি একেবারেই নিজের করে নিলেন বর্তমান দুনিয়ার অন্যতম সেরা ফুটবলারটি। একটি গোল হলেও স্প্যানিশ ফুটবলের ইতিহাসে সর্বোচ্চ গোলদাতা হিসেবে তেলমো জারার পাশে বসে যেতেন মেসি, কিন্তু তাতে তিনি সন্তুষ্ট রইলেন না। ​নিজের ২৭তম হ্যাটট্রিকটি পূরণ করে নিজেকে নিয়ে গেলেন তেলমো জারারও ওপরে। মর্ত্যের এই মহাতারকা একই সঙ্গে উঠে গেলেন এক অন্য ধরনের উচ্চতায়। যে উচ্চতায় পা রাখা যেকোনো ফুটবলারের জন্যই স্বপ্ন। অনেক দূরের স্বপ্নই।
জারা চল্লিশ ও পঞ্চা​শের দশকের অন্যতম সেরা স্প্যানিশ স্ট্রাইকার। দুই দশক দাপটের সঙ্গে খেলে তিনি গোল করেছিলেন ২৫১টি। ১৯৫৩ সালের জারা ফুটবলকে বিদায় জানিয়েছিলেন। এর ঠিক ষাট বছর পর তাঁর ২৫১ গোল ছাড়িয়ে গেলেন এক আর্জেন্টাইন—লিওনেল মেসি।আরও একটি জায়গায় অবশ্য জারার চেয়ে পিছিয়েই থাকছেন মেসি। ২৭৭টি ম্যাচ খেলে তেলমো জারা ২৫১ গোল করলেও মেসির ২৫৩ গোল এসেছে ২৮৯টি ম্যাচ খেলে।নিজের ২৫১তম গোলটি তাঁর আসে খেলার ২১ মিনিটে। দারুণ এক ট্রেডমার্ক ফ্রি-কিকে বাম কোনা দিয়ে সেভিয়ার গোলরক্ষককে পরাস্ত করেন মেসি। ৭২ মিনিটে আসে তাঁর রেকর্ড-ভাঙা গোলটি। গোলটি অবশ্য ছিল এক মেসি-নেইমার যুগলবন্দী। নিজেদের মধ্যে পাস খেলে শেষ অবধি নেইমারের বাড়িয়ে দেওয়া বলেই তেলমো জারাকে পেছনে ফেলেন মেসি। ৭৮ মিনিটে তাঁর হ্যাটট্রিকটিও পূরণ হয় নেইমারের পাস থেকে। লা লিগার এবারের মৌসুমে এটি মেসির দশম গোল।তাঁকে নিয়ে কত সমালোচনা। নিন্দুকদের কত ফাঁকা বুলি। কিন্তু মেসি দেখিয়ে চলেছেন, তিনি আসলে কী! বয়স ২৭ হয়ে গেছে। তাতে কী! এটা তো যেকোনো ফুটবলারেরই সেরা সময়ের হাতছানি। ক্যারিয়ারের শুরু থেকেই নিজেকে প্রতিনিয়তই নিয়ে গেছেন ওপরের দিকেই। স্প্যানিশ ইতিহাসের সর্বোচ্চ গোলদাতা হয়ে তিনি নিজেকে করে ফে​ললেন ফুটবল-ইতিহাসেরই অংশ!
