
গত বছর ওয়ানডেতে সাত শর ওপর রান করেছেন। এ বছরও শুরুটা হয়েছিল দুর্দান্ত। ধারাবাহিকতার প্রতিশব্দ হয়ে গিয়েছিলেন বলেই হয়তো গত ১৪ ইনিংসে তাঁর ফিফটি না-পাওয়া চোখে লেগেছিল বেশি। বড় ইনিংসে ফেরার ইঙ্গিত দিয়েছিলেন দক্ষিণ আফ্রিকার বিপক্ষেই। আজ তো করলেন দারুণ এক সেঞ্চুরি। ম্যাচ সেরা মুশফিক অবশ্য বলছেন, তাঁর নিজের কখনো ফর্ম নিয়ে দুশ্চিন্তা হয়নি। অফ ফর্মে ছিলেন বলেও মনে হয়নি একবারও।বাংলাদেশের ক্রিকেটারদের মধ্যে সবচেয়ে পরিশ্রমী বলে সুখ্যাতি আছে। ফর্মের তুঙ্গে থাকলেও বাড়তি ঘাম ঝরাতেই ভালোবাসেন। দিন শেষে মুশফিকের কাছে এটাই আসল। শতভাগ নিজেকে উজাড় করে দিলেন কি না, পরিশ্রমের দিক দিয়ে নিজের কাছে সৎ​ থাকলেন কি না।আজ সংবাদ সম্মেলনে বলেছেন, ‘আমার এই বছর খুবই ভালো গেছে। অবশ্য গত দুই সিরিজে প্রত্যাশা বা মান অনুযায়ী রান করতে পারিনি। টপ অর্ডার ব্যাটসম্যানদের দায়িত্ব থাকে বড় স্কোর করার। আজকে সেই কাজটা করতে পেরেই ভালো লাগছে। আমার কাছে কখনোই মনে হয়নি যে অফ ফর্মে ছিলাম। সবার সব সময় ভালো যায় না। আমার এই বছরটা ভালো গেছে সেই অনুযায়ী হয়তো বড় স্কোর করতে পারছিলাম না। রানে আবারও ফিরে আসতে পেরেছি বলে খুবই ভালো লাগছে। আর সবচেয়ে বড় কথা দল জিতেছে। এটার থেকে বড় কিছু আর হতে পারে না।’নিজেই বুঝতে পারছিলেন স্কোর কার্ডে তাঁর নামের পাশে যেসব রান সংখ্যা লেখা হচ্ছে সেগুলো ‘মুশফিক’ নামটার সঙ্গে বেমানান। এ কারণে জিম্বাবুয়ের বিপক্ষে প্রস্তুতি ম্যাচটাতেও খেলেছেন। প্রস্তুতিতে যে ঘাটতি রাখতে চান না ‘মিস্টার পারফেকশনিস্ট’। ওই ম্যাচে দল হারলেও ৮১ রান করেছেন। এটাও বেশ কাজে এসেছে বলে জানালেন।আজ যে কিছু একটা হয়ে যাবে, শুরুতেই সেই আভাসও পেয়েছিলেন বলে জানালেন, ‘হয়তো শুরুতে একটু কষ্ট হয়েছে, তবে বুঝতে পেরেছিলাম যে আমি বেশ ছন্দে আছি। আমার শুধু উইকেটে একটু থিতু হতে হবে। ওটার জন্যে আত্মবিশ্বাসী ছিলাম। আজকে গিয়ে যখন পাঁচ-সাতটা বল ভালো খেললাম, ব্যাটে লাগল তখনই বুঝতে পারলাম স্বাভাবিক খেলাটা খেললে বড় স্কোর হবে।’
এর পরই বললেন, ‘ভাগ্য তো অবশ্যই একটা বড় ব্যাপার। তবে আমি সব সময় বিশ্বাস করি, নিজের কাছে সৎ থাকটাই আসল। সৎ​ থাকলে শূন্য, দুই কিংবা পাঁচ—যে রানই করি, আফসোস লাগে না। এটাই আমার কাছে সবচেয়ে বড় শক্তির জায়গা। এটাই আমি অনুভব করি।’
