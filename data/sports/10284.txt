
এমন নয় যে বাংলাদেশ দল এর আগে ঠান্ডার দেশে যায়নি। কদিন আগেই কাঁপতে কাঁপতে এক মাসের বেশি পার করেছে নিউজিল্যান্ডে। এবার সাসেক্সেও যথেষ্ট ঠান্ডার মধ্যেই হয়েছে অনুশীলন। বেলফাস্টের স্টরমন্ট ক্রিকেট গ্রাউন্ডে আজ বাংলাদেশ দলের প্রতিপক্ষ তাই শুধুই আয়ারল্যান্ড উলভস, ঠান্ডা নয়।বেলফাস্টে যাওয়ার পর থেকে বাংলাদেশের খেলোয়াড়েরা মোটামুটি প্রতিদিনই সূর্যের দেখা পাচ্ছেন। সকালের দিকে তাপমাত্রা ১০ ডিগ্রির নিচে থাকলেও ঠান্ডার অনুভূতিটা তাই সহনীয় পর্যায়ে থাকছে। দুপুরের পর তো আরও আরাম—তাপমাত্রা উঠে যাচ্ছে ১৫-১৬ ডিগ্রিতে। বাংলাদেশের তাপমাত্রার সঙ্গে তুলনা করলে অবশ্য এটাও খেলোয়াড়দের জন্য সহনীয় হওয়ার কথা নয়। তাহলে কীভাবে ১৫-১৬ ডিগ্রি তাপমাত্রাকে ‘আরামে’র বলছে বাংলাদেশ দল?সাসেক্সের ঠান্ডা আবহাওয়ায় ৯-১০ দিনের অনুশীলন ক্যাম্পটা বেশি কাজে আসছে এখানেই। ওখানে খেলা দুটি প্রস্তুতি ম্যাচে বাংলাদেশের ব্যাটিং অনুশীলন যেমন ভালো হয়েছে, সময়টা কাজে লেগেছে ঠান্ডা আবহাওয়ার সঙ্গে মানিয়ে নেওয়ার বেলায়ও। ডাবলিনে পরশু থেকে শুরু ত্রিদেশীয় সিরিজ, এরপর ইংল্যান্ডে অনুষ্ঠেয় চ্যাম্পিয়নস ট্রফিতেও বাংলাদেশ খেলবে দেশের পুরো উল্টো আবহাওয়ায়। তার আগে ঠান্ডাকে জয় করতে পারাটা বড় স্বস্তিই।সাসেক্সের দ্বিতীয় প্রস্তুতি ম্যাচে ৯২ রান করা ইমরুল কায়েসের কথায়ও তা পরিষ্কার। অপরিচিত কন্ডিশনেও অনেক নির্ভার বাঁহাতি এই ওপেনার। বাংলাদেশ থেকে যাওয়া এক টেলিভিশন সাংবাদিককে ইমরুল কাল বলেছেন, ‘চমৎকার একটা কন্ডিশনিং ক্যাম্প হয়েছে আমাদের। এ ধরনের কন্ডিশনে কীভাবে লম্বা ইনিংস খেলা যায়, অনেকটা সময় উইকেটে থাকা যায়, সেই অনুশীলনটা ভালো হয়েছে। এই অভিজ্ঞতা সফরের বাকি ম্যাচগুলোতে বড় ইনিংস খেলার ক্ষেত্রে কাজে দেবে।’অভিজ্ঞতা কাজে লাগানোর সুযোগটা ইমরুলরা পেয়ে যাচ্ছেন পরশু থেকেই। ডাবলিনে ত্রিদেশীয় সিরিজের প্রথম ম্যাচে বাংলাদেশ মুখোমুখি হবে স্বাগতিক আয়ারল্যান্ডের। তার আগে বেলফাস্টে একমাত্র গা গরমের ম্যাচটি আজ। যে ম্যাচের প্রতিপক্ষ আয়ারল্যান্ড উলভস কাল পর্যন্তও বাংলাদেশ শিবিরে ছিল অপরিচিত এক নাম। দলের সঙ্গে থাকা বিসিবি পরিচালক জালাল ইউনুস মুঠোফোনে জানিয়েছেন, ‘আমরা পুরোপুরি নিশ্চিত নই, কারা এই দলের হয়ে খেলবে। তবে এখানকার লোকজনের কাছে শুনেছি, এটাই মোটামুটি আয়ারল্যান্ডের “এ” দল। দ্বিতীয় সারির খেলোয়াড়দের নিয়ে হবে দলটা।’প্রস্তুতি ম্যাচে সাধারণত ঘুরিয়ে ফিরিয়ে দলের বেশির ভাগ খেলোয়াড়কে ব্যাটিং-বোলিংয়ের সুযোগ দেওয়া হয়। সাসেক্সের এক ম্যাচে তো মাহমুদউল্লাহ ও শফিউল খেলতে নেমেছিলেন বাংলাদেশেরই বিপক্ষে! আজও সে রকম কিছু হবে কি না, সেটি ঠিক হবে ম্যাচের আগে দুই দলের আলোচনায়। তবে কাল পর্যন্ত একটা বিষয় নিশ্চিত ছিল—এই ম্যাচে বিশ্রামে থাকবেন তাসকিন আহমেদ। শেষ বেলায় মাঠে এলেও তাই নামেননি অনুশীলনে।বেলফাস্টে আজ গা গরমের ম্যাচ খেলে কালই ত্রিদেশীয় সিরিজের ভেন্যু ডাবলিনে চলে যাবে বাংলাদেশ দল। উত্তর আয়ারল্যান্ড থেকে আয়ারল্যান্ড। সড়কপথে বেলফাস্ট থেকে ডাবলিন যেতে সময় লাগবে ঘণ্টা দুয়েক।
