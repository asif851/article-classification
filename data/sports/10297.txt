
পেনাল্টি মানেই ফুটবল মাঠে রেফারির উভয়সংকট। সিদ্ধান্ত যে দলের পক্ষেই যাক, রেফারির দিকে দু-একটা অভিযোগের তির ছুটে আসবেই। বিশ্বকাপের উদ্বোধনী ম্যাচে ক্রোয়েশিয়ার বিপক্ষে পাওয়া ব্রাজিলের পেনাল্টিটি নিয়ে চলছে আলোচনা-সমালোচনা আর উঠেছে বিতর্কের ঝড়। জাপানি রেফারি ইউয়ুচি নিশিমুরা সমালোচিত হয়েছেন খোদ নিজের দেশেই। ক্রোটরা হয়তো নিশিমুরাকে হাতের কাছে পেলে কাঁচাই খেয়ে ফেলবে। তারা যে তাঁর ওপর কতটা ক্ষিপ্ত, সেটা বোঝা গেল ক্রোয়েশিয়ার ফুটবলার ভেদ্রান কোরলুকার একটা মন্তব্যে। নিশিমুরা নাকি বিশ্বকাপের মতো একটি প্রতিযোগিতা আয়োজনেরই উপযোগী নন।কোরলুকার ক্ষোভের জায়গাটা কেবল ওই পেনাল্টিটিই নয়। কোরলুকা জানিয়েছেন, নিশিমুরা নাকি ইংরেজিটাও ঠিকমতো বলতে জানেন না। তিনি জাপানি ভাষায় অবলীলায় কথা বলে গেছেন ব্রাজিল-ক্রোয়েশিয়া ম্যাচে। ব্যাপারটা নিয়েও ক্ষোভ তৈরি হয়েছে ক্রোট শিবিরে। কোরলুকা বলেছেন, ‘একজন রেফারি, যিনি বিশ্বকাপের মতো প্রতিযোগিতায় রেফারিং করছেন, তিনি ইংরেজি, ফরাসির মতো কোনো আন্তর্জাতিক ভাষা জানেন না, এটা মেনে নিতে একটু কষ্টই হয়। ব্রাজিলের বিপক্ষে ম্যাচে তিনি পুরোটা সময়ই কথা বলেছেন জাপানিতে।’ইংরেজি না জানাটাকে হালকা করে দেখলেও নিশিমুরার অতীত কিন্তু খুব একটা সমৃদ্ধ নয়। ২০০৮ সালেই আফ্রিকান নেশন্স কাপের একটি ম্যাচে বাজে রেফারিং করে পুরো প্রতিযোগিতা থেকেই তিনি অব্যাহতি পেয়েছিলেন। নিজ দেশ জাপানেও তিনি খুব একটা ভালো রেফারি হিসেবে পরিচিত নন। এমন রেকর্ডধারী একজন রেফারিকে বিশ্বকাপের উদ্বোধনী ম্যাচের দায়িত্ব দেওয়ায় ফিফাও কিন্তু সমালোচনার বাইরে থাকতে পারছে না। রয়টার্স।
