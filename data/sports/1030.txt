
ক্রিকেট ইতিহাসে প্রথমবারের মতো হোয়াইটওয়াশ হওয়ার লজ্জাটা এড়াতে চেষ্টা করেছিলেন ডেভিড ওয়ার্নার। প্রথমে ব্যাট করে করা দক্ষিণ আফ্রিকার ৩২৭ রানকে যেন একাই তাড়া করে গেলেন তিনি। ১৭৩ রানের বীরত্বপূর্ণ এক ইনিংসও উপহার দিলেনর দর্শকদের। কিন্তু দল জিতল না। জয়ের খুব কাছে গিয়েও ৩১ রানে হেরে পাঁচ ম্যাচের সিরিজটা ৫-০ ব্যবধানেই হেরে গেল ওয়ানডের বিশ্বচ্যাম্পিয়নরা। এই প্রথমবারের মতো ৫-০ ম্যাচের সিরিজে হোয়াইটওয়াশ হলো অস্ট্রেলিয়া।কেপটাউনের নিউল্যান্ডসে টস জিতে ব্যাট করতে নামা দক্ষিণ আফ্রিকাকে বড় সংগ্রহের পথ দেখান রাইলি রুশো। রুশো ১১৮ বলে ১২২ রান করেন ১৪ চার আর ২ ছয়ের মারে। রুশোর পাশাপাশি জেপি ডুমিনি ৭৫ বলে করেন ৭৩। ডেভিড মিলার করেন ৩৯। এই তিন ব্যাটসম্যান বাদে দক্ষিণ আফ্রিকার পক্ষে বলার মতো স্কোর ছিল হাশিম আমলার—২৫। তবে রুশো, ডুমিনির ব্যাটে প্রোটিয়াদের সংগ্রহটা ৩২৭ ছুঁয়ে যায়।অস্ট্রেলিয়ার অনভিজ্ঞ বোলিং লাইনআপ চেষ্টা করেছিল। কিন্তু রানের গতি কমাতে পারেনি। ক্রিস ট্রেমেইন ৬৪ রানে নিয়েছেন ৩ উইকেট, স্কট বোল্যান্ড ৬৮ রানে ২ উইকেট। এ ছাড়া জো মেনি ৩ উইকেট নিলেও খরচ করেছেন ৪৯ রান।৩২৮ রানের লক্ষ্যে ব্যাট করতে নেমে ওয়ার্নারই পুরোটা সময় ভরসার প্রতীক হয়ে ছিলেন অস্ট্রেলিয়ার জন্য। মাত্র ১৩৬ বলে ১৭৩ রান করে একদিক ধরে রেখেছিলেন দারুণভাবেই। ২৪টি চারে সাজানো ওয়ার্নারের এই ইনিংসটির যোগ্য সঙ্গীর অভাবেই শেষ পর্যন্ত হেরে যেতে হয়েছে অস্ট্রেলিয়াকে। ওয়ার্নারের দুর্দান্ত ১৭৩ রানের পর সর্বোচ্চ ৩৫ করে করেছেন দুজন ব্যাটসম্যান—মিচেল মার্শ আর ট্রেভিস হেড। বাকিরা ছিলেন একেবারেই ব্যর্থ। ওয়ার্নারের বীরত্ব সত্ত্বেও ৪৮.২ ওভারে ২৯৬ রানেই থেমে যায় অস্ট্রেলিয়ার ইনিংস।দক্ষিণ আফ্রিকার কাইল অ্যাবট নিয়েছেন ৪৮ রানে ২ উইকেট, কাগিসো রাবাদা ৮৪ রানে ২টি। এ ছাড়া ২ উইকেট পেয়েছেন লেগ স্পিনার ইমরান তাহির—৪৯ রানের খরচে। অ্যান্ডি ফেলুকওয়াইয়ো তুলে নিয়েছেন একটি উইকেট। সূত্র: রয়টার্স।
