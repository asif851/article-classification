
আবারও হারল ম্যানচেস্টার ইউনাইটেড। নিজেদের মাঠে গত রাতে এভারটনের কাছে ১-০ গোলে হেরে গেছে গতবারের চ্যাম্পিয়নরা। এই হারে ইংলিশ লিগের শিরোপা ধরে রাখার মিশনটা আরও কঠিন করে তুলল রুনিরা। গত রাতেই হাল সিটিকে ২-০ গোলে হারানো আর্সেনালের সঙ্গে ব্যবধান বেড়ে দাঁড়াল ১২ পয়েন্টে। ১৪ ম্যাচে ৩৪ পয়েন্ট নিয়ে সবার ওপরে আর্সেনাল। সমানসংখ্যক ম্যাচে ইউনাইটেডের অর্জন ২২ পয়েন্ট। পয়েন্ট তালিকায় তাদের অবস্থান নবম। অপর ম্যাচে নরউইচ সিটিকে ৫-১ গোলে বিধ্বস্ত করে লিভারপুল। লুইস সুয়ারেজের পা থেকেই এসেছে চার গোল। ২৭ পয়েন্ট নিয়ে লিগে চতুর্থ স্থানে লিভারপুল। ৩০ পয়েন্ট নিয়ে চেলসি আছে দ্বিতীয় স্থানে, আর ২৮ পয়েন্ট পাওয়া ম্যানচেস্টার সিটির অবস্থান তৃতীয়।ইউনাইটেড-এভারটন: খেলার ফলাফল যে সব সময় সঠিক চিত্র তুলতে ধরতে পারে না, এর প্রমাণ আবারও মিলল ইউনাইটেড-এভারটন ম্যাচে। কয়েকবারই এগিয়ে যাওয়ার সুযোগ পেয়েছিল ইউনাইটেড। ওয়েইন রুনি ও ড্যানি ওয়েলব্যাক গোল পাননি না নিছক দুর্ভাগ্যের কারণে। দুবারই বল লাগে ক্রসবারে! উল্টো ৮৬ মিনিটে গোল হজম করে বসে ইউনাইটেড। লুকাকোর পাস থেকে ব্রায়ান ওভিডোর গোলেই হার মানে ডেভিড ময়েসের দল। ম্যাচ শেষে হারের জন্য ভাগ্যের প্রসঙ্গ টেনে আনেন ময়েস, ‘আমাদের আরেকটু সৌভাগ্যের দরকার ছিল। সেটা আমরা পাইনি। এভারটন সেটা পেয়ে আমাদের দেখিয়েছে, ওরা বেশ শক্তিশালী দল।’লিভারপুল-নরউইচ: সুয়ারেজ একাই হারিয়ে দিয়েছেন নরউইচকে। ম্যাচের প্রথম চারটি গোলই করেন উরুগুইয়ান এই ফরোয়ার্ড। ১৫ মিনিটে প্রথম আর ২৯ মিনিটে দ্বিতীয় গোল করেন সুয়ারেজ। হ্যাটট্রিক পূর্ণ করেন ৩৫ মিনিটের মাথায়। এ নিয়ে নরউইচের বিপক্ষে সর্বশেষ চার ম্যাচের তিনটিতেই হ্যাটট্রিক করলেন তিনি। প্রিমিয়ার লিগেরন ইতিহাসে এই প্রথম কোনো দলের বিপক্ষে তিনটি হ্যাটট্রিক করে ইতিহাসটাও গড়া হয়ে গেল সুয়ারেজের।
সুয়ারেজের হ্যাটট্রিকের পর কিছুটা প্রতিরোধ তৈরি করেছিল নরউইচ। শেষ পর্যন্ত ৭৪ মিনিটে আসে চতুর্থ গোল। ওটাও সুয়ারেজের কল্যাণেই। চার গোলে পিছিয়ে পড়ে ৮৩ মিনিটে একটি গোল শোধ করেন ব্রাডলি জনসন। তবে এর পাঁচ মিনিট পরই স্কোরলাইন ৫-১ করে ফেলেন রাহিম স্টার্লিং। সূত্র: রয়টার্স।
