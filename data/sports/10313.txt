
‘টস জেতো ফিল্ডিংয় নাও’—এবারের বিপিএলে এটিই যেন আপ্তবাক্য হয়ে উঠেছে। সিলেট আন্তর্জাতিক স্টেডিয়ামে আগের চারটি ম্যাচের ধারাবাহিকতায় আজও টসে জিতে ফিল্ডিং বেছে নিয়েছেন কুমিল্লা ভিক্টোরিয়ানসের অধিনায়ক মোহাম্মদ নবী। আজ কুমিল্লার প্রতিপক্ষ প্রতিযোগিতায় প্রথমবারের মতো খেলতে নামা চিটাগং ভাইকিংস। চিটাগংকে নেতৃত্ব দিচ্ছেন পাকিস্তানের সাবেক অধিনায়ক মিসবাহ-উল-হক। 
চিটাগংয়ের ‘আইকন’ সৌম্য সরকার। অন্যদিকে চিটাগাংয়ের ‘ঘরের ছেলে’ তামিম ইকবাল এবার কুমিল্লার ‘আইকন’। যদিও চোট থেকে এখনো মুক্তি পাননি, তাই আজও তিনি মাঠের বাইরেই থাকছেন। নিজেদের প্রথম ম্যাচে সিলেটের বিপক্ষে ৪ উইকেটে হেরেছিল কুমিল্লা ভিক্টোরিয়ানস।এই প্রতিবেদন লেখার সময় ব্যাটিংয়ে নেমে শুরুটা মোটামুটি ভালোই করেছে চিটাগং। ৩ ওভার শেষেই ৩০ রান তুলে ফেলেছে তারা। সৌম্য সরকার ১০ আর লুক রনকি ১৯ রানে অপরাজিত আছেন।দুই দলে যারা যাঁরা খেলছেন... কুমিল্লা ভিক্টোরিয়ানস: ইমরুল কায়েস, লিটন দাস (উইকেট রক্ষক), মারলন স্যামুয়েলস, জস বাটলার, অলক কাপালি, মোহাম্মদ নবী (অধিনায়ক), ডোয়াইন ব্রাভো, মোহাম্মদ সাইফউদ্দিন, রশিদ খান, আরাফাত সানি, আল-আমিন হোসেন। চিটাগং ভাইকিংস: এনামুল হক, সৌম্য সরকার, মিসবাহ উল হক (অধিনায়ক), লুক রনকি (উইকেট রক্ষক), সিকান্দার রাজা, লুইস রিস, তাসকিন আহমেদ, শুভাশিস রায়, সানজামুল ইসলাম, সোহরাওয়ার্দি শুভ, দিলশান মুনাবিরা।
