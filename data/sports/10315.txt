
যুব এশিয়া কাপে গ্রুপ চ্যাম্পিয়ন হয়ে সেমিফাইনালে উঠেছিল বাংলাদেশ অনূর্ধ্ব-১৯ দল। আজ কুয়ালালামপুরের কিনারারা একাডেমি ওভালে পাকিস্তান অনূর্ধ্ব-১৯ দলের বিপক্ষে প্রথম সেমিফাইনালে আগে ব্যাটিং করে ৬ উইকেটে ২৭৪ রান করেছে সাইফ হাসানের দল। জবাবে এ প্রতিবেদন লেখা পর্যন্ত ৭ ওভার শেষে পাকিস্তানের যুবাদের স্কোর ২ উইকেটে ৩০ রান।টস জিতে বাংলাদেশকে আগে ব্যাটিংয়ে পাঠান পাকিস্তান যুব দলের অধিনায়ক হাসান খান। ৮.৩ ওভারে ওপেনার নাইম শেখ আউট হয়ে গেলেও বাংলাদেশের ইনিংসের হাল ধরেন আরেক ওপেনার পিনাক ঘোষ। ৮ বাউন্ডারি ও ১ ছক্কায় ৯৩ বলে ৮২ রানের ইনিংস খেলেন তিনি। পিনাকই বাংলাদেশের ইনিংসে সর্বোচ্চ স্কোরার। অধিনায়ক সাইফ হাসান (৬১) এবং আফিফ হোসেনের (৫১*) ব্যাট থেকে এসেছে আরও দুটি হাফ সেঞ্চুরি।দলীয় ৫১ রানে নাইম আউট হওয়ার পর পিনাক ও সাইফের ১০৫ রানের জুটিতে বড় স্কোরের ভিত পেয়ে যায় বাংলাদেশ অনূর্ধ্ব-১৯ দল। দলীয় ১৫৬ রানে ৩০তম ওভারের শেষ বলে আউট হন সাইফ। ৪৪.৪ ওভারে মাহিদুল ইসলাম অঙ্কন যখন ফিরে যান, যুবাদের স্কোর ছিল ৬ উইকেটে ২২৪ রান। এখান থেকে শেষ পাঁচ ওভারে আর কোনো উইকেট পড়তে না দিয়ে দ্রুতলয়ে রান তুলেছে নাইম হাসান ও আফিফ হোসেনের জুটি। শেষ ৩২ বলে তাঁদের সংগ্রহ ৫০ রান। ১৫ বলে ২২ রান করে আফিফের সঙ্গে অপরাজিত ছিলেন নাইম।বোলিংয়ে নেমে শুরুতেই সাফল্যের মুখ দেখিয়েছেন বাঁহাতি পেসার কাজী অনিক। দ্বিতীয় ওভারে পাকিস্তানের ওপেনার মোহাম্মদ আরিফকে তুলে নেন তিনি। এরপর অঙ্কনের হাতে রানআউটের শিকার হন তিনে ব্যাটিংয়ে নামা আবদুল্লাহ শফিক। বড় লক্ষ্য তাড়া করতে নেমে শুরুতেই ২ উইকেট হারিয়ে বেশ চাপে রয়েছে পাকিস্তান।
