
মৃত্যুর কাছে হার মানতেই হলো সোনাজয়ী শুটার হায়দার আলীকে। বেশ কিছুদিন ধরেই জটিল কিডনি রোগে ভুগছিলেন সাফ গেমসে সোনাজয়ী এই শুটার। গতকাল শুক্রবার দিবাগত রাত একটায় চিকিৎসাধীন অবস্থায় মৃত্যুবরণ করেন তিনি। মৃত্যুকালে তাঁর বয়স হয়েছিল ৫৯ বছর। রাজশাহীতে জন্ম নেওয়া হায়দার আলী আন্তর্জাতিক অঙ্গনে বেশ কয়েকবার বাংলাদেশের পতাকা উড়িয়েছেন। ১৯৯১ সাফ গেমসে দলগত পিস্তল ইভেন্টে সোনা জয় করেছিলেন তিনি। পরের বছরই সাফ শুটিংয়ে ৫০ মিটার পিস্তলে দলগত সোনাজয়ী দলের সদস্য ছিলেন। খেলা ছাড়ার পরও ছিলেন শুটিংয়ের সঙ্গে। দীর্ঘদিন জাতীয় শুটিং দলের পিস্তল কোচ হিসেবে কাজ করেছেন।
