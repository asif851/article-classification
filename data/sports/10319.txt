
মাত্র ২৫ রান, তাহলেই ইতিহাসে নাম লিখিয়ে ফেলবেন ক্রিস গেইল। আজ কিংস ইলেভেন পাঞ্জাবের বিপক্ষে এই রান করলে ইতিহাসের প্রথম ব্যাটসম্যান হিসেবে ক্রিকেটের তিন সংস্করণেই ১০ হাজার রানের মাইলফলক ছুঁয়ে ফেলবেন ‘সিক্স মেশিন’।টি-টোয়েন্টি ক্রিকেট মানেই তো গেইল। ক্যারিবীয় এই ব্যাটসম্যান মানে আক্রমণই শেষ কথা। ছক্কা হাঁকানোতেই যিনি সুখ খুঁজে পান, সেটা তো তাঁর আত্মজীবনীর নামেই (সিক্স মেশিন) বোঝা যায়! ক্ষুদ্রতম সংস্করণে ২৮৩ ইনিংসেই ৭৩৫ ছক্কা, সিক্স মেশিন নামটা তাঁকেই মানায়। এমন ছক্কা–বন্যায় রানটাও তুলেছেন প্লাবনের মতো। টি-টোয়েন্টিতে এক দশকে আজ পর্যন্ত ৯ হাজার ৯৭৫ রান তুলে ফেলেছেন। স্ট্রাইকরেট প্রায় দেড় শ, গড়টা প্রায় অবিশ্বাস্য—৪০.৫৪!অবিশ্বাস্য গেইলের টি-টোয়েন্টি পরিসংখ্যান। আর আজ রয়্যাল চ্যালেঞ্জার্স বেঙ্গালুরুর হয়ে যদি নামার সুযোগ হয়, তাহলে টি-টোয়েন্টিতে পাঁচ অঙ্ক ছোঁয়া প্রথম ব্যাটসম্যান হতে গেইলের খুব বেশি কিছু দরকার হবে না, মাত্র ৪টা ছক্কা আর একটা সিঙ্গেলই তো! আর পাঞ্জাবের বিপক্ষে গেইলের অতীত অভিজ্ঞতা তো সে রকমই ইঙ্গিত দিচ্ছে। এ দলের বিপক্ষে দুটি সেঞ্চুরি আছে তাঁর। ১৭৫.৫৫ স্ট্রাইক রেটে ৭৯৭ রান করেছেন প্রীতি জিনতার দলের বিরুদ্ধে। ২৫ রান তো গেইল আজ করতেই পারেন!ভালো কথা, গেইলের টি-টোয়েন্টিতে ৯ হাজার ৯৭৫ রান কিন্তু ঘরোয়া-আন্তর্জাতিক ম্যাচ মিলিয়ে। এর মধ্যে আন্তর্জাতিক টি-টোয়েন্টিতে তাঁর রান ১৫১৯। অর্থাৎ আইপিএল, বিগ ব্যাশ, ক্যারিবীয় টি-টোয়েন্টির মতো ঘরোয়া লিগগুলোতেই গেইল রান তুলেছেন ৮ হাজার ৪৫৬!
