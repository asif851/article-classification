
১৯৩০ সালে উরুগুয়েতে শুরু ফুটবল মহোৎসবের রথ ব্রাজিলে আসছে মাঝখানে ১৮টি বিশ্বকাপের ইতিহাস সঙ্গী করে। এবারের বিশ্বকাপে মেতে ওঠার আগে চোখ বুলিয়ে নেওয়া যাক আগের ১৯টি আসরে
১৯৩০উরুগুয়েপ্রথম আসরের স্বাগতিক হিসেবে উরুগুয়েকে বেছে নেওয়ার দুটি কারণ ছিল: উরুগুয়ের স্বাধীনতার শতবর্ষ উদ্যাপন এবং অলিম্পিক ফুটবলে সে সময় টানা দুবার (১৯২৪ ও ১৯২৮) চ্যাম্পিয়ন হয়েছিল তারাই। সিদ্ধান্তটি ইউরোপীয় দেশগুলোর খুব একটা পছন্দ হয়নি। কারণ তো অবশ্যই সে সময়ের যোগাযোগব্যবস্থা এবং ইউরোপ থেকে উরুগুয়ের দূরত্ব। খেলতে এসেছিল মাত্র চারটি ইউরোপীয় দেশ—ফ্রান্স, রুমানিয়া, বেলজিয়াম আর যুগোস্লাভিয়া। ১৩টি দল আর তিন ভেন্যুর এই টুর্নামেন্টের ফাইনালে উঠেছিল উরুগুয়ে ও আর্জেন্টিনা। প্রথমার্ধে ১-২ গোলে পিছিয়ে থেকেও শেষ পর্যন্ত ৪-২ গোলে শিরোপা জিতেছিল উরুগুয়েই।সর্বোচ্চ গোলদাতা: আর্জেন্টিনার গিলের্মো স্টাবিল (৮টি)।
১৯৩৪ইতালিপ্রথম বিশ্বকাপে বাছাইপর্ব পেরোনোর ঝক্কি ছিল না। কিন্তু দ্বিতীয় বিশ্বকাপে ৩২টি দল খেলতে আগ্রহী হওয়ায় বাছাইপর্বের আয়োজন করতে হয়। স্বাগতিক ইতালিকেও বাছাইপর্ব পেরিয়ে জায়গা করে নিতে হয় ১৬ দলের টুর্নামেন্টে। ইউরোপকে প্রথম আসরে অবজ্ঞার পাল্টা জবাব দিতে দ্বিতীয় সারির দল পাঠিয়েছিল আর্জেন্টিনা ও ব্রাজিল। ডিফেন্ডিং চ্যাম্পিয়ন উরুগুয়ে খেলেইনি। দক্ষিণ আমেরিকানদের এমন প্রতিবাদের ফসল—কোয়ার্টার ফাইনালের আটটি দলই ছিল ইউরোপের! ফাইনালে মুখোমুখি হয়েছিল ইতালি আর চেকোস্লোভাকিয়া। জিওসেপ্পে মিয়াজ্জার বানিয়ে দেওয়া বলে অতিরিক্ত সময়ে গোল করে ইতালিকে প্রথম শিরোপা এনে দেন অ্যাঞ্জেলো শিয়াভিও।সর্বোচ্চ গোলদাতা: চেকোস্লোভাকিয়ার ওলদ্রিখ নেয়েদলি (৫টি)।
১৯৩৮ফ্রান্সইউরোপজুড়ে ঘনিয়ে আসছিল মহাযুদ্ধের কালো মেঘ। টুর্নামেন্ট বয়কটের সিদ্ধান্ত নিয়েছিল অস্ট্রিয়া, স্পেন, আর্জেন্টিনা আর উরুগুয়ে। হাঙ্গেরিকে ৪-২ গোলে হারিয়ে টানা দ্বিতীয় বিশ্বকাপ জিতেছিল ইতালি। বিশ্বকাপের ইতিহাসের অন্যতম উত্তেজনাকর ম্যাচের জন্ম হয়েছিল এ আসরেই। লিওনিডাস অতিরিক্ত সময়েই দুটি গোল করে পোল্যান্ডের বিপক্ষে ব্রাজিলকে জিতিয়েছিলেন ৬-৫ ব্যবধানে। চেকোস্লোভাকিয়ার বিপক্ষে ব্রাজিলের কোয়ার্টার ফাইনালটাও উত্তেজনার আগুন ছড়িয়েছিল বেশ। যে ম্যাচে খেলোয়াড়দের মধ্যে শুরু হয়ে গিয়েছিল হাতাহাতি। ১-১ ড্রয়ের পর রিপ্লেতে ব্রাজিলকে আবার উদ্ধার করেন লিওনিডাস। ইতালির বিপক্ষে সেমিফাইনালে তাঁকে বিশ্রামে রেখেছিলেন ব্রাজিল কোচ। যেন ফাইনালে তরতাজা লিওনিডাসকে পাওয়া যায়। আফসোস, সেমিফাইনালেই ইতালির কাছে ১-২ গোলে আটকে গেল ব্রাজিল।সর্বোচ্চ গোলদাতা: ব্রাজিলের লিওনিডাস (৭টি)।
১৯৫০ব্রাজিলঅনেক কারণেই এই বিশ্বকাপটি স্মরণীয় হয়ে আছে। দ্বিতীয় বিশ্বযুদ্ধের পর ১২ বছরের বিরতি দিয়ে চতুর্থ আসর। একমাত্র বিশ্বকাপ, যেটিতে কোনো ফাইনাল হয়নি। এই বিশ্বকাপেই ইংল্যান্ডকে ১-০ গোলে হারিয়ে চমকে দিয়েছিল যুক্তরাষ্ট্র। তবে সব ছাপিয়ে এটি স্মরণীয় হয়ে আছে অলিখিত ফাইনাল হয়ে ওঠা শেষ ম্যাচটির জন্য। উরুগুয়ের মুখোমুখি ব্রাজিল। ড্র করলেই চ্যাম্পিয়ন ব্রাজিল! মারাকানায় নিজেদের ইতিহাসের প্রথম শিরোপা জয়ের সাক্ষী হতে ভিড় জমেছিল প্রায় দুই লাখ মানুষের। যাঁদের বেশির ভাগই ঘরে ফিরেছেন কাঁদতে কাঁদতে! ব্রাজিলকে ২-১ গোলে হারিয়ে দ্বিতীয় ট্রফিটা জেতে উরুগুয়ে।সর্বোচ্চ গোলদাতা: ব্রাজিলের আদেমির (৮টি)।
