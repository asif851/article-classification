
ক্যারিবিয়ান প্রিমিয়ার লিগ (সিপিএল) না খেলে বিসিবির নির্দেশে লন্ডন থেকে সকালে দেশে ফিরেছেন সাকিব আল হাসান। শাহজালাল বিমানবন্দরে পৌঁছেই সাংবাদিকদের সামনে জাতীয় দলে না খেলার হুমকির কথা অস্বীকার করেছেন সাকিব। বলেছেন, দেশের হয়ে আরও অন্তত ১০ বছর খেলতে চান তিনি।তাঁকে নিয়ে ওঠা সাম্প্রতিক বিতর্কের বিষয়ে নিজের দিক দিয়ে পরিষ্কার বলেই মন্তব্য করেছেন তিনি। অনুযোগ করেছেন, ‘দুই পক্ষের কথা শুনেই যেকোনো বিষয়ে মন্তব্য করা উচিত।’ ব্যক্তিগতভাবে সব বিতর্ক এড়িয়ে চলতে চান বলেই জানিয়েছেন তিনি, ‘আমি কখনোই বিতর্কে আসতে চাই না। আমি চাই ক্রিকেট খেলতে। এটা আমার প্যাশন। ক্রিকেট না খেলাটা আমার জন্য খুবই কষ্টকর বিষয়। খেলাটিকে আমি খুবই পছন্দ করি।’দেশাত্মবোধেও কোনো ঘাটতি নেই বলেও দাবি সাকিবের। এ ব্যাপারে তিনি সাংবাদিকদের বলেন, ‘আপনারা আমার টিমমেটদের জিজ্ঞেস করতে পারেন এ ব্যাপারে। এই তো ভারতের বিপক্ষে সিরিজের আগেই আইপিএল জিতে এসে ওদের বলেছিলাম দেশের হয়ে একটা ম্যাচ জেতাতে যে আনন্দ, সেই আনন্দ কি আর আইপিএল জয়ে আছে?’সবশেষে তাঁর আশাবাদ, ‘দেশে ফিরেছি। আশা করছি সব ভুল বোঝাবুঝির অবসান হবে।’

