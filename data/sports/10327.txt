
সময়ের কাঁটাটা পেছন দিকে ঘুরিয়ে এবারের মৌসুমের শুরুর দিকে চলে যান। স্প্যানিশ সুপার কাপ। মুখোমুখি গতবারের লিগজয়ী বার্সেলোনা আর কাপজয়ী অ্যাটলেটিকো মাদ্রিদ। কোচ ডিয়েগো সিমিওনির ছোঁয়ায় নিজেদের নতুন করে চেনানো অ্যাটলেটিকোর মাঠে কিছুতেই সুবিধা করতে পারছে না বার্সা। বরং বার্সা থেকে চলে যাওয়া ডেভিড ভিয়ার গোলেই পিছিয়ে পড়েছে। ১৬ মিনিটে হজম করে বসা সেই গোল বার্সা শোধ করল মাত্রই দলে আসা নেইমারের গোলে। শুধু তা-ই নয়, ফিরতি লেগটা গোলশূন্য ড্র হওয়ায় নেইমারের এই অ্যাওয়ে গোলেই সুপার কাপ জিতল বার্সেলোনা!অ্যাটলেটিকোর বিপক্ষে নেইমার আরও একবার উদ্ধার করেছে বার্সাকে। এবার অবশ্য এত পেছনে যেতে হবে না। গত সপ্তাহেই চ্যাম্পিয়নস লিগের কোয়ার্টার ফাইনালের প্রথম লেগে নিজেদের মাঠে ডিয়েগোর অবিশ্বাস্য শটে গোল হজম করেছিল বার্সা। কিছুতেই সেই গোল শোধ করতে পারছিল না অ্যাটলেটিকোর অটুট রক্ষণ দেয়াল ভেঙে। এমন সময় আবারও ত্রাণকর্তা হয়ে এলেন নেইমার। ৭১ মিনিটে তাঁর গোলেই ম্যাচটা ১-১ ড্র করাল বার্সা।মাঠের বাইরে ট্রান্সফার বিতর্ক, এক ম্যাচ জ্বলে দুই ম্যাচে নিষ্প্রভ থাকা, ডাইভ দেওয়া—নানা সমালোচনার মুখে থাকা সেই নেইমার আবারও আগামীকাল ভিসেন্তে ক্যালদেরনে জ্বলে উঠবেন। ফিরতি লেগে নেইমার বড় পার্থক্য গড়ে দেবেন, এমনই প্রত্যাশা জাভির। বার্সার মাঝমাঠের প্রাণভোমরা বলেছেন, ‘নেইমার আমাদের দলে ব্যবধান গড়ে দেয়। প্রথম লেগে ও সমতা ফেরানো গোলটা করেছিল। বুধবারের ফিরতি লেগেও সে গুরুত্বপূর্ণ ভূমিকা পালন করবে।’
আগামীকাল ডিয়েগো কস্তা খেলবেন কি না, এ নিয়ে অনেক লেখালেখি হচ্ছে মাদ্রিদের পত্রপত্রিকাগুলোতে। জাভিও মানছেন, কস্তা খেললে সেটি বার্সার জন্য হবে বাড়তি দুশ্চিন্তার, ‘কস্তা ওদের খুবই গুরুত্বপূর্ণ খেলোয়াড়। ও ফাউল আদায় করে নেয়, সেন্টার ব্যাকদের ঘাম ছুটিয়ে ছাড়ে, ও খুবই দ্রুতগতির। ও ওদের দলের আসল চাবি। ও না খেললে সেটা গুরুত্বপূর্ণ ব্যাপার হবে।’
