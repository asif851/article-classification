
প্রথমে কুইন্টন ডি কক। এর পর ফ্যাফ ডু প্লেসি। সবশেষে এবি ডি ভিলিয়ার্স। আজ মুম্বাইয়ের ওয়াংখেড়েতে তিন প্রোটিয়া ব্যাটসম্যান করলেন সেঞ্চুরি। ৩৭০০তম ওয়ানডে চলছে। কিন্তু একই ইনিংসে তিন ব্যাটসম্যানের সেঞ্চুরি ঘটনা এর আগে একবারই ঘটেছিল। গত জানুয়ারিতে দক্ষিণ আফ্রিকারই তিন ব্যাটসম্যান একই ম্যাচে সেঞ্চুরি করেন। সেবারও এই কীর্তির ভাগীদার ছিলেন ডি ভিলিয়ার্স।ওয়েস্ট ইন্ডিজের বিপক্ষে সেই ম্যাচে দক্ষিণ আফ্রিকার প্রথম তিন ব্যাটসম্যানই সেঞ্চুরি পেয়েছিলেন—হাশিম আমলা, রাইলি রুশোর পর ডি ভিলিয়ার্স। আজ প্রথম চারজনের তিনজন।ডি কক ৮৭ বলে ১০৯ রান করে। ডু প্লেসি ১১৫ বলে করেছেন ১৩৩। আগের ওয়ানডেতে সেঞ্চুরি করার পথে রীতিমতো সুনামি তুলেছিলেন ডি ভিলিয়ার্স। ৩১ বলে সেঞ্চুরির নতুন বিশ্ব রেকর্ড গড়েছিলেন। আজ অনেক ‘ধীর’ গতিতে সেঞ্চুরি করেছেন এবি। ৫৭ বলে! ৬১ বলে ১১৯ রান করে আউট হয়েছেন।এই ম্যাচে আরেকটি বিশ্ব রেকর্ড গড়েছে দক্ষিণ আফ্রিকা। বাউন্ডারি থেকে সবচেয়ে বেশি রানের। ২৭২ রানই এসেছে শুধু চার-ছক্কা থেকে। ৩৮টি চার ও ২০টি ছক্কা থেকে। এর আগের রেকর্ডটি ছিল​ শ্রীলঙ্কার। ১৯৯৬ বিশ্বকাপে কেনিয়ার​ বিপক্ষে ২৫৬ রান তুলেছিল বাউন্ডারি থেকে।ভারতের ভাগ্য ভালো, আর ছয়টি রান হয়নি। ৪৩৮-এ দক্ষিণ আফ্রিকার ৫০ ওভার ফুরিয়ে গেছে বলে মাত্র একটি ‘ছক্কা’র জন্য সর্বোচ্চ স্কোর হলো না।
