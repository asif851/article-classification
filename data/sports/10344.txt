
লিগের দ্বিতীয় পর্বের টানা তিন ম্যাচে হার। মোহামেডান কি তবে জিততেই ভুলে গেল! সাদা-কালো জার্সিধারীরা ফরাশগঞ্জকে ২-০ গোলে হারিয়ে আজ সমর্থকদের সেই শঙ্কা দূর করল। দুটি গোলই হাইতিয়ান ওয়ালসন অগাস্টিনের।
মধ্যবর্তী দলবদলে ব্রাদার্স থেকে মোহামেডানে যোগ দিয়েছেন ওয়ালসন। কিন্তু প্রথম তিন ম্যাচে কখনো বদলি, কখনো প্রথম একাদশে সুযোগ পেয়েও নিজেকে প্রমাণ করতে পারেননি। আজ জোড়া গোলে তিনিই আলোতে।দ্বিতীয়ার্ধের শুরুতেই গোলের খাতা খোলেন ওয়ালসন। ফরাশগঞ্জের ডিফেন্ডারদের ইনসাইড ডজে ছিটকে ফেলে গোলরক্ষককে বোকা বানিয়েছেন চোখের ইশারায়। গোলরক্ষক মামুনকে কাটব্যাকের ইশারা দেখিয়ে কাছের পোস্ট দিয়ে প্লেসিংয়ে গোল। ৫৭ মিনিটে ব্যক্তিগত দ্বিতীয় গোলটি পেনাল্টি থেকে।
শেষ তিন ম্যাচে তিন হারের সঙ্গে মোহামেডান গোল হজম করেছিল মোট ছয়টি। আজ কোনো গোল হজম না করেই দুই গোলের জয়। অবশ্য প্রথম পর্বে টানা তিন ম্যাচ হেরে ফরাশগঞ্জের জালে এক হালি গোল দিয়েই প্রথম জয়ের মুখ দেখেছিল তারা। আজ দুই গোল কম হলো আরকি। ফরাশগঞ্জ গোল ব্যবধান কমাতে পারলেও রেলিগেশনের দিকে এগিয়ে যাচ্ছে। ১৫ ম্যাচে সাত পয়েন্ট নিয়ে টেবিলের তলানিতে বুড়িগঙ্গা পাড়ের ক্লাবটি। আর ১৭ পয়েন্ট নিয়ে টেবিলের ষষ্ঠ স্থানে মোহামেডান।
