
এর আগে ইউএস ওপেনের বাছাইপর্বে খেলতে যুক্তরাষ্ট্রে গিয়েছিলেন সিদ্দিকুর রহমান। এবার বাংলাদেশের আফনান মাহমুদ খেলতে যাচ্ছেন যুক্তরাষ্ট্রে। তবে ইউএস ওপেনের মতো অত বড় টুর্নামেন্টে নয়। খেলবেন এনসিএএ (ন্যাশনাল কলেজিয়েট অ্যাথলেটিকস অ্যাসোসিয়েশন) প্রথম বিভাগ লিগে। যুক্তরাষ্ট্রের আলাবামা বিশ্ববিদ্যালয়ে পড়াশোনা করবেন আফনান, খেলবেন এই বিশ্ববিদ্যালয়ের হয়ে। বিশ্ববিদ্যালয় দলের সঙ্গে আগামী চার বছরের জন্য চুক্তি হয়েছে আফনানের, প্রতিবছর পাবেন ২৭ হাজার ডলার (প্রায় ২১ লাখ ৮০ হাজার টাকা)।
বছর দুয়েক আগে আফনান যুক্তরাষ্ট্রের ফ্লোরিডা জুনিয়র ওপেন এবং হারিকেন অ্যামেচার চ্যাম্পিয়নশিপে খেলেছেন। ফ্লোরিডা জুনিয়রে হয়েছিলেন রানারআপ, হারিকেন টুর্নামেন্টে চ্যাম্পিয়ন। এই পারফরম্যান্সের পরই বিশ্ববিদ্যালয়ের কোচরা যোগাযোগ শুরু করেন আফনানের সঙ্গে। শেষ পর্যন্ত খেলতে রাজি হয়েছেন আফনান। যুক্তরাষ্ট্রে খেলতে আগামী ৭ আগস্ট ঢাকা ছাড়বেন তিনি। যুক্তরাষ্ট্রে খেলতে যাওয়ার সুযোগ পেয়ে আফনান খুব খুশি, ‘এনসিএএর ডিভিশন লিগে খেলতে আসে চীন, কোরিয়ার মতো দেশের গলফাররা। ওখানে পড়াশোনার পাশাপাশি খেলার সুযোগ পেয়ে ভালো লাগছে। আমার স্বপ্ন বিশ্বের সেরা ট্যুর ইউএস ওপেনে খেলা।’
আফনান ২০১৫ সাল থেকে খেলছেন জাতীয় দলে। খেলেছেন চীনের ফালদো সিরিজে, ঢাকায় পিজিটিআই ট্যুরে, ব্রিটিশ জুনিয়র ওপেন ও এশিয়ান যুব গেমসে।
 
