
ভালো অধিনায়ককে সামনে থেকেই নেতৃত্ব দিতে হয়। বিপদে দলকে টেনে তুলতে হয় খাদের কিনার থেকে। দায়িত্বশীলতার পরীক্ষা দিতে হয় পদে পদে। অধিনায়কত্বের অভিষেকেই কাল সেই পরীক্ষাটা দিতে হলো জো রুটকে। লর্ডসে সেই পরীক্ষায় লেটার মার্কস পেয়েই পাস করলেন ইংল্যান্ড অধিনায়ক জো রুট।
ইংল্যান্ডের অধিনায়ক হিসেবে প্রথম টেস্টেই দারুণ এক সেঞ্চুরি করেছেন রুট। অবশ্য টেস্টে অধিনায়ক হিসেবে প্রথম ম্যাচে সেঞ্চুরি করাটাকে অভ্যাস বানিয়ে ফেলেছে ইংলিশরা। রুটের আগের তিন পূর্বসূরি অ্যালিস্টার কুক, কেভিন পিটারসেন ও অ্যান্ড্রু স্ট্রাউসও অধিনায়ক হিসেবে প্রথম ম্যাচে সেঞ্চুরি করেছিলেন।
কাল লর্ডস টেস্টের প্রথম দিন শেষে রুট অপরাজিত ছিলেন ১৮৪ রানে। তাঁর দল ইংল্যান্ড প্রথম ইনিংসে ৫ উইকেটে করেছে ৩৫৭ রান।
অথচ রুট যখন উইকেটে এলেন, কী বিপদেই না ছিল ইংল্যান্ড! ১৭ রানে নেই ২ উইকেট। রুট যাঁর হাত থেকে অধিনায়কের ব্যাটন হাতে পেয়েছেন, সেই অ্যালিস্টার কুক ও আরেক ওপেনার কিটন জেনিংস আউট হয়ে গেছেন। ম্যাচ ৬ ওভার না যেতেই ক্রিজে রুট। লাঞ্চের আগেই তাঁকে রেখে লর্ডসের ড্রেসিংরুমে ফিরে গেলেন গ্যারি ব্যালান্স ও জনি বেয়ারস্টো।
বেন স্টোকসকে নিয়ে ১১৪ রানে দারুণ এক জুটি গড়ে ৭৬ রানে ৪ উইকেট হারিয়ে ফেলা ইংল্যান্ডকে বিপর্যয় থেকে উদ্ধার করলেন রুট। ৪ উইকেটে ৮২ রান নিয়ে লাঞ্চে যাওয়া ইংল্যান্ড চা-বিরতিতে গেল ওই ৪ উইকেটেই ১৮২ রান নিয়ে।
বিরতির পর আর ৮ রান যোগ হতেই অবশ্য কাগিসো রাবাদার বলে উইকেটকিপারকে ক্যাচ দিয়ে ফিরেছেন স্টোকস। এরপর মঈন আলীকে নিয়ে অবিচ্ছিন্ন ষষ্ঠ উইকেটে আরও ১৬৭ রান যোগ করেছেন ব্যক্তিগত ১৪৯ রানে নো বলের সৌজন্যে বেঁচে যাওয়া রুট। তথ্যসূত্র: ক্রিকইনফো ও স্টার স্পোর্টস। 
