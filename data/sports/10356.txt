
এ মাসের শুরুতেই ঢাকার একটি হোটেলে ঘোষিত হয়েছে অনূর্ধ্ব-১৯ বিশ্বকাপ ক্রিকেটের সূচি। এর পরই চূড়ান্ত দল ঘোষণা শুরু করতে থাকে অংশগ্রহণকারী বিভিন্ন দল। এ তালিকায় আজ যোগ হলো স্বাগতিক বাংলাদেশের নামও। আগামী বছরের ২৭ জানুয়ারি থেকে শুরু বিশ্বকাপ সামনে রেখে ১৫ সদস্যের নাম ঘোষণা করেছে বাংলাদেশ।মেহেদি হাসান মিরাজের নেতৃত্বে এই দলে থাকা পাঁচ জন গত বিশ্বকাপেও খেলেছেন। মিরাজ নিজে তো খেলেছেনই, সংযুক্ত আরব আমিরাতে অনুষ্ঠিত গত অনূর্ধ্ব-১৯ বিশ্বকাপে খেলেছেন নাজমুল হোসেন, জয়রাজ শেখ, জাকির হাসান ও সাঈদ সরকার। ১৫ জনের বাইরে স্ট্যান্ডবাই রাখা হয়েছে মুনিম শাহরিয়ার, মোসাব্বেক হোসেন, রিফাত প্রধান ও কাজী অনিক ইসলামকে।গ্রুপ পর্বে বাংলাদেশের প্রতিপক্ষ বাংলাদেশ, দক্ষিণ আফ্রিকা, স্কটল্যান্ড ও নামিবিয়া। ঢাকা, চট্টগ্রাম, সিলেট ও কক্সবাজারের আটটি ভেন্যুতে বিশ্বকাপ হবে ২৭ জানুয়ারি থেকে ১৪ ফেব্রুয়ারি পর্যন্ত। টুর্নামেন্টের প্রথম ম্যাচেই বাংলাদেশের প্রতিপক্ষ বর্তমান চ্যাম্পিয়ন দক্ষিণ আফ্রিকা।
বাংলাদেশ অনূর্ধ্ব-১৯ দল:মেহেদি হাসান মিরাজ (অধিনায়ক), নাজমুল হোসেন শান্ত (সহ অধিনায়ক), জয়রাজ শেখ, পিনাক ঘোষ, মোহাম্মদ সাইফ হাসান, জাকির হাসান, সাইফ উদ্দিন, শফিউল হায়াত, সাঈদ সরকার, মেহেদি হাসান, মোহাম্মদ আবদুল হালিম, সঞ্জিত সাহা, সালেহ আহমেদ, আরিফুল ইসলাম, জাকের আলী।
