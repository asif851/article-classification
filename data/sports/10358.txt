
বছরটা দারুণ কেটেছে বিরাট কোহলির। একের পর এক সাফল্য এসে লুটিয়ে পড়েছে তাঁর পায়ে। বছরের শুরুতেই ফেলে আসা বছরের সাফল্যের স্বীকৃতিটা পেলেন ভারত অধিনায়ক। ক্রিকেটের সর্বোচ্চ সংস্থা আইসিসির বর্ষসেরা ক্রিকেটার হয়ে স্যার গ্যারফিল্ড সোবার্স ট্রফি জিতেছেন তিনি। বর্ষসেরা অধিনায়কের স্বীকৃতিও পেয়েছেন তিনি। ২০১২ সালের পর এই প্রথম ভারতীয় কোনো অধিনায়ক এই পুরস্কারটি জিতলেন। তবে টেস্ট ক্রিকেটে সেরা হতে পারেননি তিনি। সেটি পেরেছেন অস্ট্রেলীয় অধিনায়ক স্টিভেন স্মিথ।
পুরস্কারটি দেওয়া হয়েছে ২০১৬ সালের ২১ সেপ্টেম্বর থেকে ২০১৭ সালের শেষ অবধি পারফরম্যান্সকে। এই সময় টেস্টে কোহলির ব্যাট থেকে এসেছে ছয়টি ডাবল সেঞ্চুরি। দুই হাজারের ওপরে রান করেছেন ক্রিকেটের বড় সংস্করণে। ওয়ানডে ও টি-টোয়েন্টিতেও কম যান না। রানও দুই হাজার ছুঁই ছুঁই। ৫০ ওভারের ক্রিকেটে তাঁর আছে ৭টি সেঞ্চুরি। টি-টোয়েন্টি আন্তর্জাতিক ক্রিকেট খুব বেশি না খেললেও রান করেছেন তিনশর কাছাকাছি। পারফরম্যান্সটা এমনই যে বর্ষসেরা হতে খুব বেশি লড়াইয়ের মুখোমুখি হতে হয়নি তাঁকে।২০১৭ সালে সেরা উদীয়মান পাকিস্তানের ফাস্ট বোলার হাসান আলী। চ্যাম্পিয়নস ট্রফিতে অসাধারণ বোলিং করা আলী স্বীকৃতিটা পেলেন হাতে হাতেই। সহযোগী সদস্য দেশের ক্রিকেটার হিসেবে সেরা হয়েছেন আফগানিস্তানের রশিদ খান। যদিও ২০১৭ সালেই সহযোগী সদস্য দেশ থেকে টেস্ট খেলুড়ে দেশের কাতারে উত্তরণ হয়েছে আফগানিস্তানের।




                                           এক নজরে আইসিসি বর্ষসেরা পুরস্কার-২০১৭




                    পুরস্কার


   খেলোয়াড়


   দেশ




বর্ষসেরা ক্রিকেটার (গারফিল্ড সোবার্স ট্রফি)


বিরাট কোহলি


   ভারত




বর্ষসেরা টেস্ট ক্রিকেটার


স্টিভেন স্মিথ


অস্ট্রেলিয়া




বর্ষসেরা ওয়ানডে ক্রিকেটার


বিরাট কোহলি


 ভারত




বর্ষসেরা টি–টোয়েন্টি পারফরম্যান্স


যুজবেন্দ্র চাহাল


 ভারত




বর্ষসেরা উঠতি খেলোয়াড়


হাসান আলী


পাকিস্তান




বর্ষসেরা সহযোগী দেশের খেলোয়াড়


রশিদ খান


আফগানিস্তান




বর্ষসেরা নারী ক্রিকেটার


এলিসি পেরি


অস্ট্রেলিয়া




বর্ষসেরা নারী ওয়ানডে ক্রিকেটার


অ্যামি স্যাটারওয়েট


নিউজিল্যান্ড




বর্ষসেরা টি–টোয়েন্টি নারী ক্রিকেটার


বেথ মুনি


 অস্ট্রেলিয়া




বর্ষসেরা আম্পায়ার


মারাইস এরাসমাস


দক্ষিণ আফ্রিকা




