
‘বাংলাদেশ জিতলে পুরো দেশ খুশি হবে, আর ওমান জিতলে খুশি হবে ক্রিকেট।’
টি-টোয়েন্টি বিশ্বকাপের সময় রবিচন্দ্রন অশ্বিনের এই টুইট নিয়ে তোলপাড়ই পড়ে গিয়েছিল। বাংলাদেশের সঙ্গে সম্পর্কটা তখন একটু বিষিয়েই গিয়েছিল। তবে কালকের টুইটের পর সেই সম্পর্ক আবার মধুর হওয়ারই কথা। বাংলাদেশের নতুন অলরাউন্ডার মেহেদী হাসান মিরাজের প্রশংসা করেছেন অশ্বিন।এই সময়ের সেরা স্পিনার তো বটেই, ভারতের সর্বকালের সেরা স্পিনারদেরই একজন হয়ে ওঠার আভাস অশ্বিনের বোলিংয়ে। টেস্ট ইতিহাসে দ্বিতীয় দ্রুততম বোলার হিসেবেই কয়েক দিন আগে নিয়েছেন ২০০ উইকেট। ভারতের অফ স্পিনার নিউজিল্যান্ডের সঙ্গে কাল খেলেননি, হয়তো টিভি পর্দায় বা মুঠোফোনে চোখ রেখেছিলেন চট্টগ্রাম টেস্টে। তখনই মিরাজকে চোখে পড়েছে তাঁর।অশ্বিন প্রথম টুইট করেছিলেন সাকিবের ওই অদ্ভুত ওভারের পর। একই ওভারে তিন বলের মধ্যে দুই বার রিভিউ নিয়ে বেঁচে গিয়েছিলেন মঈন আলী। অশ্বিন তখন লিখেছিলেন, ‘টেস্ট ইতিহাসে লাঞ্চের পর এ রকম ওভার মনে হয় দেখিনি।’ অশ্বিনের টুইটে মন্তব্য করে সাবেক ইংলিশ ক্রিকেটার মার্ক বুচার মনে করিয়ে দিয়েছেন, সামনেই তো ইংল্যান্ডের সঙ্গে ভারতের সিরিজ। অশ্বিন তো খুশি হবেনই। অশ্বিন ইঙ্গিতটা বুঝতে পেরে পাল্টা রসিকতা করেছেন। এরপর মেহেদির প্রসঙ্গে পাল্টা মন্তব্যে লিখেছেন, ‘ঠাট্টা বাদ দিয়ে বলি, মেহেদী হাসান নামের অফ স্পিনারটা দারুণ।’এর আগেই সেই টুইট ঝড়ের কারণেই ব্যাপারটি দৃষ্টি আকর্ষণ করেছে। অশ্বিনের এই মন্তব্যকে ধন্যবাদ জানিয়েছেন বাংলাদেশের বেশ কিছু টুইটার ব্যবহারকারী। কেউ খোঁচাও দিয়েছেন, ‘যাক অবশেষে তো অশ্বিনের মুখে বাংলাদেশ নিয়ে ইতিবাচক কিছু পাওয়া গেল।’মেহেদী অবশ্য তখনো ইতিহাস গড়েননি। মাত্রই দারুণ দুই ডেলিভারিতে বেন ডাকেট ও গ্যারি ব্যালান্সকে আউট করেছেন । পরে তো আরও চার উইকেট পেয়েছেন।অশ্বিন কদিন আগে পাকিস্তানের লেগ স্পিনার ইয়াসির শাহকে নিয়েও প্রশংসা করে টুইট করেছেন। এমন এক সময়, যখন পুরো ভারতজুড়ে পাকিস্তানের বিরুদ্ধে বললেন সবাই। বলিউডে পাকিস্তানি শিল্পী খেদাও স্লোগান উঠে গেছে। পাকিস্তানি কোনো শিল্পীর পক্ষে বললেই বরং রোষানলে পড়তে হচ্ছে।
