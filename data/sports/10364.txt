


• বাংলাদেশ এখন ভয়ডরহীন ক্রিকেট খেলে বলে প্রশংসা করেছেন রোহিত।• ভারতের ভারপ্রাপ্ত অধিনায়ক প্রশংসা করেছেন অনিয়মিত বোলার হয়েও করা সৌম্যের শেষ ওভারটির।• বাংলাদেশের অভিজ্ঞ ক্রিকেটাররা তরুণদের আগলে রাখে বলে মনে করেন রোহিত।

ঘাম দিয়ে জ্বর ছুটেছে রোহিত শর্মার। কাল শেষ বলে ছক্কাটা না হলে ভারতজুড়ে তাঁর মুণ্ডুপাত যে হতো না, জোর দিয়ে বলা কঠিন। বাংলাদেশের কাছে হার এখনো ভারতের কেউ মানতে পারে না। আমজনতা থেকে শুরু করে ক্রিকেট বিশেষজ্ঞ বা মিডিয়া। আর ফাইনালে হার হলে তো ছিল আরেক বিপদ। কিন্তু ড্রেসিংরুমে উৎকণ্ঠা নিয়ে তাকিয়ে থাকা রোহিত দেখলেন, ১২ বলে ৩৪ রানের সমীকরণ কী অবিশ্বাস্যভাবে মিলিয়ে দিলেন দিনেশ কার্তিক, খোদ অধিনায়কই যাঁর ওপর আস্থা না রেখে আগে ব্যাটিংয়ে পাঠিয়েছিলেন বিজয় শংকর নামের অনভিজ্ঞ তরুণকেই!
কার্তিকের প্রশংসা করছেন, তবে বাংলাদেশকেও প্রাপ্য প্রশংসা দিতে ভোলেননি রোহিত, ‌‘ওরা ভয়ডরহীন ক্রিকেট খেলে, এটা সব সময়ই ভালো। কখনো কখনো এতে হিতে বিপরীত হয় বটে, যখন সবকিছু আপনার পক্ষে থাকে না। কিন্তু এটাই ওদের ক্রিকেটের ধরন। তারা অবশ্যই দারুণ ভালো একটা দল। গত তিন বছরে আমার দেখেছি ওরা কতটা বদলে গেছে। ওদের বেশ কজন অভিজ্ঞ ক্রিকেটার আছে, যারা উঠতি ক্রিকেটারদের পথ দেখাচ্ছে।’
কাল ম্যাচ শেষে সংবাদ সম্মেলনে রোহিত শেষ ওভার প্রসঙ্গে সৌম্যের পাশেও দাঁড়ালেন, ‘আমরা জানতাম সৌম্য ওদের আসল বোলার নয়। বেশির ভাগ সময় ওকে এক-আধবার ব্যবহার করা হয়েছে। আর শেষের ওভারগুলোতে বল করা কখনোই সহজ নয়। তখন সব সময় বোলারের ওপর চাপ থাকে, ব্যাটসম্যানের ওপর নয়।’
