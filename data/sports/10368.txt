
এখন পর্যন্ত তৃতীয় উইকেটে ১৬ বার দুই শ ছাড়ানো জুটি গড়েছেন ভারতের ব্যাটসম্যানরা। কাল শিখর ধাওয়ান ও বিরাট কোহলির গড়া ২২৭ রানের চেয়েও বড় জুটি আছে আরও আটটি। তবে শ্রীলঙ্কার বিপক্ষে তৃতীয় উইকেটে এটাই ভারতের সর্বোচ্চ জুটি, প্রথম দুই শ ছাড়ানো জুটিও বটে। এর আগের রেকর্ডটা ছিল মহিন্দর অমরনাথ ও দিলীপ ভেংসরকারের। সেই ১৯৮৬ সালে নাগপুরে দুজন মিলে ১৭৩ রানের জুটি গড়েছিলেন। আর সব প্রতিপক্ষের সঙ্গে তৃতীয় উইকেটে ভারতের সর্বোচ্চ জুটি ৩৩৬ রানের। ২০০৪ সালে পাকিস্তানের সঙ্গে কীর্তিটা গড়েছিলেন বীরেন্দর শেবাগ ও শচীন টেন্ডুলকার।
