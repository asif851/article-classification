
পদত্যাগী কোচ চন্ডিকা হাথুরুসিংহে ঢাকায় এলে বিসিবি প্রস্তাব দেবে, জানুয়ারিতে শ্রীলঙ্কার বিপক্ষে হোম সিরিজটা অন্তত তিনি যেন চালিয়ে নেন। বিসিবির এই প্রস্তাবে হাথুরুর সাড়া দেওয়ার সম্ভাবনা যে ক্ষীণ, সেটি বোঝা গেল কাল ক্রিকবাজের এক খবরে। শ্রীলঙ্কা ক্রিকেটের (এসএলসি) সঙ্গে হাথুরুর চুক্তি অনেক দূর এগিয়ে গেছে। শ্রীলঙ্কার হয়ে বাংলাদেশের বিপক্ষে সিরিজটাই হতে পারে তাঁর প্রথম অ্যাসাইনমেন্ট!আগামী সপ্তাহে কলম্বোয় যাওয়ার কথা হাথুরুর। চুক্তির আনুষ্ঠানিকতা শেষ হলে চলমান ভারত সফরের পরই শ্রীলঙ্কা দলের প্রধান কোচের দায়িত্ব নিতে পারেন তিনি। শ্রীলঙ্কার এক শীর্ষ কর্তা ক্রিকবাজকে বলেছেন, ‘আমরা খুশি যে সবকিছু ঠিকঠাক এগোচ্ছে। আগামী সপ্তাহে সে কলম্বোয় আসছে। আসার পর বাকিটা এগিয়ে নেব। নির্বাহী কমিটি অনুমোদন দিয়ে দিয়েছে। এখন তার আইনজীবীর কাছে আমরা চুক্তির খসড়া পাঠিয়ে দেব। চুক্তির প্রায় কাছাকাছি চলে এসেছি, আমরা অনেক খুশি।’জুনে গ্রাহাম ফোর্ড বিদায় নেওয়ার পর থেকে শ্রীলঙ্কা দল খেলছে প্রধান কোচকে ছাড়াই। নতুন কোচ বাছাইয়ে এসএলসির সংক্ষিপ্ত তালিকায় ছিলেন জিওফ মার্শ ও জেসন গিলস্পি। দুই সাবেক অস্ট্রেলীয় ক্রিকেটারকে টপকে শেষ পর্যন্ত হাথুরুই হতে যাচ্ছেন শ্রীলঙ্কার কোচ।গত অক্টোবরে বিসিবিকে নিজের পদত্যাগের বিষয়টি জানিয়ে দেওয়া হাথুরু জানুয়ারিতে বাংলাদেশের বিপক্ষে সিরিজ দিয়েই শুরু করতে পারেন তাঁর নতুন অধ্যায়।
