
০-২ গোলের পরাজয়! ১৯৮৬ সালে অক্সফোর্ড ইউনাইটেডের কাছে এভাবেই হার দিয়ে শুরুটা করেছিলেন স্যার অ্যালেক্স ফার্গুসন। সেই ফার্গির রাজত্ব পরে স্থায়ী হয়েছে ২৬ বছর! সেদিক দিয়ে অনেকটাই উজ্জ্বল শুরু হলো স্যার অ্যালেক্সেরই স্বদেশি ডেভিড ময়েসের। কাল সোয়ানসি সিটিকে ৪-১ গোলে উড়িয়ে দিয়ে ইংলিশ প্রিমিয়ার লিগের নতুন মৌসুমও শুরু করেছে ম্যানচেস্টার ইউনাইটেড।ফার্গুসন যখন দলের দায়িত্ব নিয়েছিলেন, ইউনাইটেড ঝড়ে টলোমলো এক জাহাজ। প্রথম দিন ডাগআউটে দাঁড়িয়ে তাঁর অনুভূতি কেমন হয়েছিল কে জানে। তবে ময়েস জানাচ্ছেন, লাল দৈত্যদের কোচ হিসেবে লিগে অভিষিক্ত হওয়ার ক্ষণটি বিশেষ কোনো অনুভূতির জন্ম দেয়নি তাঁকে, ‘ম্যানচেস্টার ইউনাইটেডে এটা আমার প্রথম খেলা ছিল। আমি রোমাঞ্চিত ছিলাম, তবে এটা আমার জন্য স্রেফ একটা কাজ। গত দশ বছরের মতো এভারটনে যা করে এসেছি, এখানেও তা-ই।’রবিন ফন পার্সি আর ড্যানি ওয়েলবেকের দুই জোড়া গোলে শিরোপা ধরে রাখার মিশনটা দারুণভাবেই শুরু করেছে ইউনাইটেড। ৩৪ ও ৩৬—দুই মিনিটেই দুটো গোল করেছেন গত মৌসুমের সর্বোচ্চ গোলদাতা পার্সি। ওয়েলবেকের গোল দুটো এসেছে ৭২ মিনিটে এবং শেষ বাঁশি বাজার আগে।গোলের সুযোগগুলো নতুন শিষ্যেরা ঠিকমতো কাজে লাগিয়েছে, ব্যক্তিগত প্রাপ্তির চেয়ে এটাই বরং বেশি তৃপ্তি দিচ্ছে ময়েসকে, ‘এটাই ম্যানচেস্টার ইউনাইটেডের খেলা। আক্রমণে আমরা অনেক নিখুঁত ছিলাম। আমি খুবই তৃপ্ত। এখানে (সোয়ানসির মাঠে) খেলা খুবই কঠিন। কিন্তু শেষ পর্যন্ত আমরা ভালোভাবেই জিতেছি।’ রয়টার্স।
