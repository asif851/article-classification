
তিনি অন্যলোকে পাড়ি দিয়েছেন তিন দশক আগে। অথচ এখন এসে মানে গারিঞ্চার দেহাবশেষ ঘিরে তৈরি হয়েছে নতুন রহস্য। রিও ডি জেনিরোর উত্তর মেইজের যে সমাধিস্থলে সর্বকালের অন্যতম সেরা এই ব্রাজিলিয়ান ফুটবলার ছিলেন চিরশায়িত, সেখানেই তাঁর দেহাবশেষ খুঁজে পাওয়া যাচ্ছে না!ব্যক্তিজীবনে বিশৃঙ্খল গারিঞ্চা ১৯৮৩ সালে মারা যান মাত্র ৪৯ বছর বয়সে। ৩৪ বছর পর এসে হঠাৎই তাঁর দেহাবশেষ নিয়ে রহস্য তৈরি হয়েছে। ব্রাজিলের পত্রিকা ও গ্লোবোর প্রতিবেদন, গারিঞ্চার নামে আসলে দুটি সমাধি ছিল, তা-ও ২০০ মিটারের দূরত্বে! কিন্তু এমনও হতে পারে, এর কোনোটিতেই গারিঞ্চার দেহাবশেষ নেই!ওই সমাধিস্থলের প্রশাসক প্রিসিলা লিবেরিও ও গ্লোবোকে বলেছেন, ‘লোকজন যা খবর পেয়েছে, তাতে ঠিক নিশ্চিত হতে পারছি না তাঁকে (গারিঞ্চা) কোথায় সমাধিস্থ করা হয়েছে। আমাদের কাছে যে তথ্য আছে, তা হলো, তাঁর দেহাবশেষ সমাধি থেকে বের করে একটা ওয়াল ভল্টে রাখা হয়েছিল। কিন্তু সেটা যে আসলেই করা হয়েছে, কাগজপত্রে তেমন কোনো প্রমাণ নেই।’ এমনকি তাঁর মেয়ে রোসানিয়েলা সান্তোসও বলছেন, গারিঞ্চার দেহাবশেষ যে সরানো হয়েছে, সেটি নাকি তখন তাঁদের পরিবারকে জানানোই হয়নি, ‘আমাদের কাছে কোনো কাগজ নেই। আমরা জানিও না তাঁর (গারিঞ্চা) দেহাবশেষের কী হয়েছে। এটা ভাবতে চাই না যে কেউ একজন সেটা সরিয়ে নিয়েছে, কিন্তু কাউকে জানায়ওনি!’সর্বকালের অন্যতম সেরা ড্রিবলার গারিঞ্চার দেহাবশেষ নিয়ে এত দিন পর হঠাৎ আগ্রহ জন্মানোর কারণ, আগামী ২৮ অক্টোবর তাঁর ৮৪তম জন্মদিন উপলক্ষে ওই অঞ্চলের মেয়র একটা বড় অনুষ্ঠানের আয়োজন করতে চেয়েছিলেন। এএফপি।
