
পরিকল্পনাটা নিউজিল্যান্ডের খুব পরিষ্কার। পঞ্চম দিন দ্রুত বাংলাদেশকে গুটিয়ে দাও। হাতে যথেষ্ট সময় নিয়ে বাংলাদেশের দেওয়া লক্ষ্যের দিয়ে ছোটো। ওয়েলিংটন টেস্টে কিউইদের সেরা ব্যাটসম্যান টম ল্যাথাম মনে করেন, পঞ্চম দিনে বাংলাদেশকে দ্রুত গুটিয়ে দিতে পারলেই জয়ের লক্ষ্যে এগিয়ে যাওয়া সম্ভব, ‘আমরা যদি দ্রুতই কিছু উইকেট তুলে নিতে পারি, বাংলাদেশ যদি জুটি গড়তে না পারে, তাহলে আমাদের সুযোগ থাকছে।’
চতুর্থ দিনের শেষ বিকেলটাই স্বপ্ন দেখাচ্ছে নিউজিল্যান্ডকে। প্রথম ইনিংসে ৫৬ রানে পিছিয়ে থাকার পর বাংলাদেশের দুই ওপেনার তামিম ইকবাল ও ইমরুল কায়েসের ব্যাটে বেশ অস্বস্তির মধ্যেই ছিল তারা। কিন্তু ইমরুলের চোটে পড়ে মাঠ থেকে উঠে যাওয়ার পর বাংলাদেশের ব্যাটসম্যানদের এলোমেলো ব্যাটিং। তামিম ইকবাল, মাহমুদউল্লাহ ও মেহেদী হাসান মিরাজের উইকেট তিনটির সঙ্গে ইমরুলের চোট যোগ হয়ে বাংলাদেশই এখন উল্টো চাপে। মুশফিকুর রহিমের আঙুলের চোটটা মাথায় রাখলে এক দিক দিয়ে বাংলাদেশ বেশ চাপে। নিউজিল্যান্ডকে সত্যিকারের চ্যালেঞ্জ জানাতে মাত্র ১২২ রানে এগিয়ে থাকা বাংলাদেশকে কাল দারুণ কিছুই করতে হবে। ল্যাথাম আশাবাদী হচ্ছেন নিজ দলের বোলিং-শক্তির কথা ভেবেই, ‘আমাদের দলে দুজন বিশ্বমানের পেসার আছে। আছে ভালো স্পিনারও। আমরা যদি কাল জায়গামতো বল ফেলতে পারি, তাহলে বাংলাদেশের ব্যাটসম্যানদের মনে সংশয় তৈরি করতে পারব। পঞ্চম দিনের প্রথম ঘণ্টাটা খুবই গুরুত্বপূর্ণ। প্রথম ঘণ্টাতেই ম্যাচের গতিপ্রকৃতি ঠিক হয়ে যাবে।’শেষ দিনের উইকেটে বাউন্সে কিছুটা ভিন্নতা থাকবে বলে মনে করেন ল্যাথাম। বল কিছুটা ঘুরতেও পারে। কিন্তু নিউজিল্যান্ড ওপেনারের মতে, তার পরেও এই উইকেট ব্যাটিংয়ের জন্য যথেষ্ট ভালো, ‘উইকেট এখনো অনেকটাই ব্যাটিং-সহায়ক। যে লক্ষ্যই সামনে আসুক, জুটি গড়ে তোলাই সবচেয়ে গুরুত্বপূর্ণ। আমাদের জেতার ক্রিকেটটাই খেলতে হবে। সেটা আমরা পারব বলেই আমার বিশ্বাস।’
