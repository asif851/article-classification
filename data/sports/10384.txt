
চিটাগং ভাইকিংসের বিপক্ষে হার, সে ম্যাচে চিটাগংয়ের পেসার শুভাশিসের সঙ্গে অধিনায়ক মাশরাফি বিন মুর্তজার বচসা কি বড় প্রভাব রেখে গেল নাকি? সিলেট-পর্ব সেরে ঢাকায় ফিরেই কেমন যেন এলোমেলো চেহারা রংপুর রাইডার্সের। রাজশাহী কিংসের বিপক্ষে টসে জিতে ব্যাটিংয়ে নেমে শুরু থেকে ধুঁকে ধুঁকে শেষ পর্যন্ত ২০ ওভারে ১৩৪ রান তুলেছে মাশরাফি মুর্তজার দল।
ব্যাটিংয়ে নেমেই প্রথম ওভারে উইকেট হারিয়েছিল রংপুর। ওপেনার জনসন চার্লসকে ওয়ালারের ক্যাচ বানিয়ে ফেরান মেহেদী হাসান মিরাজ। এরপর সংগ্রহটা ৩৩ হতেই আরও দুই উইকেট নেই তাদের—৩২ রানে অ্যাডাম লিথ আর ৩৩ রানে মোহাম্মদ মিঠুনের উইকেট দুটি তুলে নেন রাজশাহীর ফরহাদ রেজা।এরপর রবি বোপারা আর শাহরিয়ার নাফীস জুটি বেঁধে রংপুরের বিপর্যয়কর পরিস্থিতিটা সামাল দেন। ৪৯ রান যোগ করেন এই দুজন। কিন্তু নাফীস ২৩ রানে। দলের সংগ্রহ তখন ৮২। ৯৪ রানের মাথায় ফেরেন থিসারা পেরেরা। ১০০ হওয়ার আগেই ১৬তম ওভারে ৫ উইকেট হারিয়ে ফেলা রংপুর সংগ্রহটা শেষ পর্যন্ত ১৩৪ পর্যন্ত নিতে পেরেছে ৫১ বলে ৫৪ করে অপরাজিত থাকা রবি বোপারার কল্যাণেই। জিয়াউর রহমানের তাঁর জুটিটা ছিল ২৬ বলে ৪০ রানের। জিয়া অপরাজিত ছিলেন ১০ বলে ১১ করে। রাজশাহীর পক্ষে ২৮ রানে ২ উইকেট পেয়েছেন ফরহাদ রেজা। একটি করে উইকেট নিয়েছেন মেহেদী হাসান মিরাজ, কেসরিক উইলিয়ামস ও জেমস ফ্রাঙ্কলিন।
