
মিরপুর শেরেবাংলা স্টেডিয়ামের ইনডোরে আইপ্যাডে ভিডিও করা হচ্ছে তাসকিন আহমেদের বোলিং। একেকটি ডেলিভারি শেষে বাংলাদেশ দলের এই পেসার সেই ভিডিওর সূক্ষ্ম পর্যবেক্ষণ করছেন আর প্রশ্ন ছুড়ে দিচ্ছেন আশপাশে থাকা সতীর্থ খেলোয়াড়সহ অন্যদের, ‘কনুই বেঁকে যাচ্ছে কোথায়, দেখান তো?’ টি-টোয়েন্টি বিশ্বকাপে তাসকিনের বোলিং অ্যাকশন অভিযুক্ত হওয়ার পর গত ২৮ মার্চ থেকে শুরু হয়েছে তাঁর পুনর্বাসন–প্রক্রিয়া। শুরুতে হিথ স্ট্রিকের অধীনে শুরু হলেও জাতীয় দলের পেস বোলিং কোচ আইপিএলে ব্যস্ত থাকায় বর্তমানে তাসকিন এখন কাজ করছেন বিসিবির স্থানীয় কোচ মাহবুব আলী জাকির অধীনে। স্ট্রিক জানিয়ে গেছেন, তাসকিন এক-দেড় মাসের মধ্যে পরীক্ষার জন্য তৈরি হয়ে যাবেন। মাহবুব অবশ্য সময়টাকে ধরছেন আরেকটু বাড়িয়ে, ‘আমার বিশ্বাস, ৮ থেকে ১০ সপ্তাহের মধ্যে তার বোলিং অ্যাকশন ঠিক করে ফেলা যাবে।’ তাসকিনও যথেষ্ট আশাবাদী। তবে পরীক্ষার আগে তাঁকে ব্যস্ত থাকতে হবে ২২ এপ্রিল থেকে শুরু হতে যাওয়া ঢাকা প্রিমিয়ার লিগ নিয়ে। এবার আবাহনীর হয়ে খেলবেন তাসকিন, তাঁর ভাবনাজুড়ে তাই শুধুই লিগ, ‘আপাতত ওটা (অ্যাকশন) নিয়ে তেমন চিন্তা করছি না। কারণ, বড় পরিবর্তনের কিছু নেই। বিসিবি যে পরিকল্পনা দিয়েছে, সে অনুযায়ী কাজ করে যাচ্ছি। আর সেই সঙ্গে আবাহনীতে যাঁরা আছেন, তাঁরা কাছ থেকে দেখছেন, সহায়তা করছেন। বিসিবি যখন মনে করবে পাঠাবে, তখন গিয়ে পরীক্ষা দিয়ে আসব। আশা করি, এবার ইতিবাচক ফলই আসবে।’ 
প্রিমিয়ার লিগে ‘প্লেয়ার ড্রাফট’ পদ্ধতিতে আবাহনী নিয়েছে তাসকিনকে। শৈশব থেকেই তাঁর স্বপ্ন ছিল দেশের একটি ঐতিহ্যবাহী দলে খেলবেন। সেই স্বপ্নপূরণ হওয়ায় ভীষণ খুশি তিনি। এখন দলের আস্থার প্রতিদান দিতে চান তাসকিন, ‘লক্ষ্য থাকবে অবশ্যই সেরাটা দেওয়ার। ছোটবেলা থেকে আবাহনী-মোহামেডানের নাম শুনে আসছি। এবার আবাহনীতে সুযোগ পেয়েছি। এটা একটা স্বপ্নপূরণও বলতে পারেন। এখনো পর্যন্ত আবাহনীতে খেলা হয়নি। চেষ্টা করব ভালো করতে। দলে অবদান রাখতে।’
