
ওয়াকার ইউনিস গত মাসে দায়িত্ব থেকে সরে দাঁড়ানোর পর থেকেই শুরু হয়েছিল পাকিস্তান দলের কোচ অনুসন্ধান-পর্ব। যেন তাদের ক্রিকেটের মতোই অনিশ্চয়তায় ঘেরা ছিল বিষয়টা। কখনো শোনা যায়, পাকিস্তান ক্রিকেট বোর্ড (পিসিবি) ডিন জোন্সকে পছন্দ করেছে, তো কখনো স্টুয়ার্ট ল-কে। একদিন টম মুডি, তো পরের দিন পিটার মুরস। সব জল্পনা-কল্পনার অবসান হলো কাল পিসিবির এক বিবৃতিতে। তবে এতেও আছে চমক! আগের কেউ নন, পাকিস্তান দলের কোচ হচ্ছেন মিকি আর্থার!বিবৃতিতে পাকিস্তান বোর্ড লিখেছে, ‘আশা করা যাচ্ছে, এই মাসের শেষ দিকে মিকি আর্থার পিসিবিতে যোগ দেবেন। পাকিস্তান জাতীয় দলের প্রধান কোচের পদে দায়িত্ব নিতে সম্মতি জানিয়েছেন তিনি।’ দক্ষিণ আফ্রিকা ও অস্ট্রেলিয়ার সাবেক এই কোচ হবেন পাকিস্তানের পঞ্চম বিদেশি কোচ। আর্থারের প্রথম চ্যালেঞ্জ হতে পারে আগামী জুলাই থেকে শুরু হতে যাওয়া ইংল্যান্ড সফর। ২০১০ সালের ‘স্পট ফিক্সিং বিতর্কে’র পর এই প্রথম ইংল্যান্ড সফরে যাচ্ছে পাকিস্তান। সূত্র: বিবিসি, ক্রিকইনফো।
