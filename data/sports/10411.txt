
দুজনের লড়াইটা চলে এখানেও। সেই লড়াইয়ে লিওনেল মেসিকে ছাড়িয়ে বিশ্বের সর্বোচ্চ পারিশ্রমিক পাওয়া ফুটবলারের বিশ্ব রেকর্ড গড়েছেন ক্রিস্টিয়ানো রোনালদো। এবার মেসি সম্ভবত টেক্কা দিতে চলেছেন রোনালদোকেই। সে রকমই আভাস মিলছে বার্সেলোনার নতুন সভাপতি হোসেপ মারিয়া বার্তোমেউর কথায়।মেসি-রোনালদোর বেতন আগে প্রায় সমানই ছিল। কিন্তু গত সেপ্টেম্বরে বার্ষিক ২১ মিলিয়ন ইউরো বেতনের নতুন চুক্তি হয় রোনালদো ও রিয়াল মাদ্রিদের। যেটি পারিশ্রমিকের বিশ্ব রেকর্ড। এরপর শোনা গিয়েছিল, মেসির তরফ থেকেও বেতন বাড়ানোর চাপ আছে। কিন্তু যেটি পরে গুঞ্জন বলে উড়িয়ে দেন তখনকার বার্সা সভাপতি সান্দ্রো রোসেল।তবে বার্সারই নীতিনির্ধারকেরা মাঝেমধ্যেই মন্তব্য করেছেন, মেসিই বিশ্বের এক নম্বর ফুটবলার। এক নম্বর বেতনটাও তাঁর প্রাপ্য। এবার বার্তোমেউও একই রকম কথা বললেন। মেসির সঙ্গে বার্সা গত বছরই নতুন চুক্তি করেছে। যে চুক্তির মেয়াদ ২০১৮ পর্যন্ত। নতুন চুক্তির প্রয়োজন ছিল না। কিন্তু এখন জানা যাচ্ছে, নতুন চুক্তি হচ্ছে। আর তাতেই সর্বোচ্চ পারিশ্রমিকের ফুটবলার হতে চলেছেন মেসি।
বার্তোমেউ অবশ্য বলেছেন, নেইমারের চুক্তি নিয়ে চাপে পড়ার সঙ্গে মেসির সঙ্গে নতুন চুক্তি করতে চাওয়ার কোনো সম্পর্ক নেই, ‘এর সঙ্গে মেসির চুক্তি নবায়নের কোনো সম্পর্ক নেই। ও বিশ্বের সেরা খেলোয়াড়। নিকট ভবিষ্যতে ওর এজেন্ট ওর বাবা হোর্হে মেসির সঙ্গে আমরা বসব, যাতে করে তাঁর ছেলে বিশ্বের সবচেয়ে বেশি পারিশ্রমিক পাওয়া খেলোয়াড় হতে পারে।’
