
একটা সময় জিম্বাবুয়ের বিপক্ষেই জয়ের স্বপ্ন দেখা ছিল কঠিন। তখন খেলোয়াড়দের প্রধান চাপ থাকত ‘ভালো খেলার’। সময়ের পরিক্রমায় সেই ‘চাপ’ বাঁক নিয়েছে ভিন্ন দিকে। এখন জিম্বাবুয়ের বিপক্ষে বাংলাদেশের খেলোয়াড়দের একটাই লক্ষ্য—জিততে হবে। হারলেই সর্বনাশ! এ সিরিজেও একই কথা প্রযোজ্য। তবে এর সঙ্গে যোগ হয়েছে আরেকটি ‘চাপ’—র‍্যাঙ্কিং। ২০১৯ বিশ্বকাপে সরাসরি খেলার শর্তটাই এমন, চাইলেও র‍্যাঙ্কিংয়ের ভাবনা দূরে সরিয়ে রাখা যাচ্ছে না। এই সিরিজের পরই যেমন বাংলাদেশ প্রায় এক বছর কোনো ওয়ানডে খেলবে না! সেখানে একেকটি রেটিং পয়েন্ট বাংলাদেশ দলের জন্য তো প্লাটিনামের চেয়েও দামি হওয়ারই কথা।আবার এও সত্যি, এ নিয়ে বেশি মাথা ঘামিয়ে চাপ নেওয়াটাও বুদ্ধিমানের কাজ হবে না। বাংলাদেশ অধিনায়ক মাশরাফি বিন মুর্তজা তাই র‍্যাঙ্কিং নিয়ে ভাবতেই চান না, ‘আসলে এসব নিয়ে একেবারেই ভাবিনি। ম্যাচের আগে এ নিয়ে আলোচনা করাটাই নেতিবাচক। সবাই আত্মবিশ্বাসের সঙ্গে খেলতে চায়। যেভাবে খেলে আসছিলাম, সেভাবে খেললেই ভালো। র‍্যাঙ্কিংয়ে আমরা যে ৭ নম্বর উঠব, এ সব চিন্তা করেও কখনো খেলিনি। দল এখন র‍্যাঙ্কিংয়ে নেমে যাবে এমন চিন্তা করাটা নেতিবাচক।’ চিন্তা খানিকটা বাড়িয়ে দিয়েছে ফতুল্লায় কাল বিসিবি একাদশের বিপক্ষে পরাজয়। হেরে যাওয়ায় অধিনায়ক ও খেলোয়াড় হিসেবে খারাপ লাগছে বটে, তবে অনুশীলনের উদ্দেশ্য অনেকটা পূরণ হওয়ায় ইতিবাচক দিকও খুঁজে পাচ্ছেন মাশরাফি, ‘যেকোনো খেলায় হারতে অবশ্যই ভালো লাগে না। অনুশীলনের যে উদ্দেশ্য ছিল সেটা পূরণ হয়েছে। মুশফিক রান পেয়েছে, ইমরুল-লিটন খেলেছে। রুম্মন (সাব্বির) হয়তো সেভাবে ব্যাটিং করতে পারিনি। আমি ৭ ওভার বোলিং করেছি। আমাদের যেটা অনুশীলনের দরকার ছিল, সেটা হয়েছে। ম্যাচটা অবশ্য আমরা হেরে গিয়েছি।’
