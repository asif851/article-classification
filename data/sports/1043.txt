
টেস্টে তো অনেক দিন ধরেই তিনি অধিনায়ক। ওয়ানডেতেও আগে বেশ কয়েকবারই মহেন্দ্র সিং ধোনির অনুপস্থিতিতে দলকে নেতৃত্ব দিয়েছেন। কিন্তু পাকাপাকিভাবে ভারতীয় দলে রঙিন পোশাকে কোহলি-যুগ আসলে শুরু গতকাল থেকে। শুরুটা কি এর চেয়ে ভালো হতে পারত ওয়ানডে অধিনায়ক বিরাট কোহলির?
পুনেতে সিরিজের প্রথম ওয়ানডেতে ৭ উইকেটে ৩৫০ করল ইংল্যান্ড, ভারতের বিপক্ষে ওয়ানডেতে যেটি ইংল্যান্ডের সর্বোচ্চ। কিন্তু রুদ্ধশ্বাস ম্যাচে সেই রানটাও কোহলির দল পেরিয়ে গেল ৩ উইকেট আর ১১ বল হাতে রেখে। আর কেদার যাদবকে নিয়ে সেই জয়ে সামনে থেকে নেতৃত্ব দিলেন কে? স্বয়ং অধিনায়ক কোহলি! যাদব-কোহলির জোড়া সেঞ্চুরি ভারতকে সিরিজেও এগিয়ে দিল ১-০ ব্যবধানে। 
ইংল্যান্ডের ইনিংসে কোনো সেঞ্চুরি নেই। তবে জেসন রয় (৭২) ও জো রুট (৬২) রান তুলেছেন এক শর বেশি স্ট্রাইক রেটে। রুট করেছেন ৯৫ বলে ৭৮ রান। শেষ ৮ ওভারে ইংল্যান্ড তুলেছে ১০৫ রান! ওয়ানডেতে এটি নবমবারের মতো ইংল্যান্ডের ৩৫০ বা এর বেশি রান। এর মধ্যে ২০১৫ বিশ্বকাপের পরই ৭ বার!
৬৩ রানেই ভারতের ৪ উইকেট পড়ে যাওয়ার পর মনে হচ্ছিল, ইংল্যান্ডের রানটা জয়ের জন্য যথেষ্ট। কিন্তু ম্যাচের রং বদলে দিলেন কোহলি ও যাদব। কোহলির বিদায়ে এই জুটি যখন ভাঙল, ভারতের রান ২৬৩। জিততে তখনো ৮২ বলে ৮৮ দরকার। কোহলির চেয়েও বেশি বিধ্বংসী ছিলেন যাদব। ২৯ বলে ফিফটি করেছেন, ৬৫ বলে সেঞ্চুরি। শেষ পর্যন্ত ৭৬ বলে ১২০ করে যাদব যখন আউট হন; ৬১ বলে ৬০ দরকার ভারতের, হাতে ৪ উইকেট। বলে বলে রানের সেই চাপ নিতে গিয়ে পরে আরও একটা উইকেট পড়েছে, কিন্তু লক্ষ্যে ঠিকই পৌঁছেছে ভারত। ম্যাচ শেষ হয়েছে অশ্বিনের ছক্কায়। তথ্যসূত্র: স্টার স্পোর্টস।
সংক্ষিপ্ত স্কোর
ইংল্যান্ড: ৫০ ওভারে ৩৫০/৭ (রয় ৭৩, হেলস ৯, রুট ৭৮, মরগান ২৮, বাটলার ৩১, স্টোকস ৬২, মঈন ২৮, ওকস ৯*, উইলি ১০*; উমেশ ১/৬৩, পান্ডিয়া ২/৪৬, বুমরা ২/৭৯, জাদেজা ১/৫০, অশ্বিন ০/৬৩, কেদার ০/২৩, যুবরাজ ০/১৪)। ভারত: ৪৮.১ ওভারে ৩৫৬/৭ (রাহুল ৮, ধাওয়ান ১, কোহলি ১২২, যুবরাজ ১৫, ধোনি ৬, কেদার ১২০, পান্ডিয়া ৪০*, জাদেজা ১৩, অশ্বিন ১৫*; ওকস ০/৪৪, উইলি ২/৪৭, বল ৩/৬৭, স্টোকস ২/৭৩, রশিদ ০/৫০, মঈন ০/৪৮, রুট ০/২২)। ফল: ভারত ৩ উইকেটে জয়ী।
ম্যান অব দ্য ম্যাচ: কেদার যাদব।
 
