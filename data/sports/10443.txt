
অস্ট্রেলিয়ার সঙ্গে বাংলাদেশের দূরত্ব কত? আকাশ পথে দূরত্বটা যত বড়, একই রকম দূরত্ব ফুটবলেও। বিশ্ব র‍্যাঙ্কিংয়ে অস্ট্রে​লিয়ার অবস্থান ৬১, বাংলাদেশ ১৭০। কিন্তু পরাজয়ে ডরে না বীর। লড়াইয়ের আগেই হার মানতে নারাজ বাংলাদেশ। বাংলাদেশ অধিনায়ক বেশ প্রত্যয় নিয়েই বললেন, ‘আমরা ভীত নই।’ শুধু ১১০ নম্বর এগিয়ে থাকা দলের সঙ্গে লড়াই বলে নয়, খেলাটা হবে অস্ট্রেলিয়াতেই। ৩ সেপ্টেম্বর বিশ্বকাপ বাছাই পর্বের প্রথম লেগ খেলতে পার্থের মাঠে নামবেন মামুনুলরা। কিন্তু টিম কাহিলদের বিপক্ষে খেলতে নামার আগে ভয় নয়, রোমাঞ্চই বেশি হচ্ছে। অস্ট্রেলিয়ার মতো দলের বিপক্ষে খেলার সুযোগ বাংলাদেশের জন্য বারবার আসে না। এই সুযোগটাকেই বড় করে দেখছেন মামুনুল, ‘এমন সুযোগ বারবার আসে না। এটি আমাদের জন্য নিজেদের মেলে ধরার সুযোগ। আমরা তাই ভীত নই।’বিশ্বকাপ বাছাই পর্বে দক্ষিণ আমেরিকার দলের সঙ্গে প্লে অফ খেলতে হয় বলে নিজ মহাদেশের কনফেডারেশন ছেড়ে এশিয়ায় নাম লিখিয়েছে অস্ট্রেলিয়া। বাছাই পর্বে ওশেনিয়ার বদলে এএফসির অধীনে খেলে তারা। এ কারণেই বাংলাদেশকে খেলতে হচ্ছে অস্ট্রেলিয়ার সঙ্গে। শক্তির বিশাল পার্থক্য আর অস্ট্রেলিয়ার কন্ডিশনে গিয়ে খেলার কথা মাথায় রাখলে এটি বাংলাদেশের জন্য বড় চ্যালেঞ্জ। মামুনুল সতীর্থদের কাছে এই বার্তা পৌঁছে দিচ্ছেন, ‘নিজেদের উজাড় করে খেলতে হবে। জীবনের সেরা ম্যাচটাই খেলতে হবে অস্ট্রেলিয়ার বিপক্ষে।’কোচ লোডভিক ডি ক্রুইফ অবশ্য বাস্তববাদী চিন্তাভাবনাই করছেন। ‘ফুটবলে যেকোনো কিছু হওয়া সম্ভব’ মন্তব্য দিয়েই শুরু করলেন। তবে পরেই বাস্তবের জমিনে নেমে এসে বলে দিলেন, এই ম্যাচে ৮৫ শতাংশই রক্ষণাত্মক খেলবে বাংলাদেশ। কিন্তু ৯০ মিনিট অস্ট্রেলিয়াকে কি আটকানো সম্ভব? বাছাই পর্বে আগের দুই ম্যাচে নিজেদের মাঠেই বাংলাদেশ যেখানে কিরগিজস্তানের কাছে হেরেছে ৩-১ গোলে। অবশ্য তাজিকিস্তানের সঙ্গে ৮৮ মিনিট পর্যন্ত ১-০ গোলে এগিয়ে থেকেও শেষ মুহূর্তের গোলে ড্র নিয়ে মাঠ ছাড়তে হয়।কোচ তাই বলছেন, এই ম্যাচে তাঁর শিষ্যরা ‘যুদ্ধ’ করতেই নামবে। প্রতিপক্ষকে আক্রমণ করাই শুধু যুদ্ধ নয়, আত্মরক্ষারও আরেক নাম যুদ্ধ।
