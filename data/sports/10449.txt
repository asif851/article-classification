
দুটি ছবি। ভিন্ন দুজন খেলোয়াড়ের—মুনির এল হাদ্দাদি ও আন্দ্রে গোমেস। কিন্তু ভঙ্গিটা একই। হাত উঁচিয়ে করজোড়ে ক্ষমাপ্রার্থনা। যেন অপরাধ করে ফেলেছেন! অপরাধটা কী? বর্তমান ক্লাবের হয়ে গোল করেছেন সাবেক ক্লাবের জালে। হাদ্দাদি বার্সেলোনা থেকে এই মৌসুমে ধারে গেছেন ভ্যালেন্সিয়ায়। পরশু ভ্যালেন্সিয়ার জার্সিতেই ন্যু ক্যাম্পে খেললেন বার্সার বিপক্ষে। গোলও করলেন। নিজের ‘প্যারেন্ট’ ক্লাবের সমর্থকদের কাছে ক্ষমা চাওয়া সে কারণেই। গোমেস ধারে নয়, এই মৌসুমে একেবারেই ভ্যালেন্সিয়া ছেড়ে এসেছেন বার্সায়। কিন্তু পুরোনো ক্লাবের প্রতি ভালোবাসাটা এত তাড়াতাড়ি কী করে ভোলেন! গোলের পর উদ্যাপনে তাই উচ্ছ্বাস নয়, বরং হাত দুটি উঠে এল প্রথমে। দুই ‘অপরাধী’র গোলের রাতে সবচেয়ে উজ্জ্বল নামটা অবশ্য খুবই প্রত্যাশিত—লিওনেল মেসি! জোড়া গোল করেছেন আর্জেন্টাইন ফরোয়ার্ড, তাতে পরশু ভ্যালেন্সিয়াকে ৪-২ গোলে হারিয়েছে বার্সা। আন্তর্জাতিক বিরতির জন্য আপাতত দিন পনেরোর বিরতি পড়বে লিগে, তার আগে এই জয়ে শীর্ষে থাকা রিয়াল মাদ্রিদের সঙ্গে ব্যবধানটা ২ পয়েন্টে নামিয়ে আনল লুইস এনরিকের দল (২৮ ম্যাচে ৬৩ পয়েন্ট)। রিয়াল অবশ্য ম্যাচ একটি কম খেলেছে।পরশু আগের ম্যাচে অ্যাথলেটিক বিলবাওয়ের বিপক্ষে রিয়াল জেতে ২-১ গোলে। লিগ শিরোপার আশা উজ্জ্বল রাখতে বার্সার জন্য ম্যাচটা জিততেই হতো। কিন্তু প্রথমার্ধ পর্যন্তও শঙ্কায় ছিলেন বার্সেলোনার সমর্থকেরা। ২৯ মিনিটে কর্নার থেকে এলিয়াকিম মাঙ্গালার হেডে এগিয়ে যায় ভ্যালেন্সিয়া, লুইস সুয়ারেজ ৬ মিনিট পর সমতায় ফেরান বার্সেলোনাকে। ৪৫ মিনিটে পেনাল্টি থেকে মেসির গোলে আবার এগিয়ে যায় বার্সা, ১ মিনিট পরই আবার হাদ্দাদির ‘অপরাধ’।তবে ‘গোলবিনিময়ের’ মধ্যে আহত বেশি হলো ভ্যালেন্সিয়াই। ৪৫ মিনিটে মেসি যে পেনাল্টি থেকে গোল করেন, সেটি এসেছিল বক্সে সুয়ারেজকে মাঙ্গালা ফাউল করায়। ওই ফাউলে লাল কার্ডও দেখেন ফ্রেঞ্চ ডিফেন্ডার। ১০ জনের দল নিয়ে আর দ্বিতীয়ার্ধে কুলিয়ে উঠতে পারল না ভ্যালেন্সিয়া। ৫২ মিনিটে মেসির গোলের পর ৮৯ মিনিটে গোমেসের গোল বার্সাকে এনে দেয় স্বস্তি। ৬ গোলের ম্যাচ, ঘরের মাঠে সর্বশেষ চার ম্যাচে বার্সার ২১ গোল—এসব ছাপিয়েও ম্যাচ শেষে বড় হয়ে উঠলেন মেসি। পুরো ম্যাচে দুর্দান্ত খেলেছেন, স্বভাবসুলভ ড্রিবলিংয়ে মুগ্ধ করেছেন। আর দুই গোলে গড়লেন দুটি রেকর্ডও। এ নিয়ে শততমবারের মতো বার্সেলোনার জার্সিতে ম্যাচে ২ গোল করেছেন। আর এই ২ গোলে মৌসুমে ৪১ গোল হলো তাঁর। এ নিয়ে টানা আট মৌসুমে ৪০ বা এর বেশি গোল করলেন মেসি। ম্যাচ শেষে তাঁর প্রশংসাবৃষ্টি ঝরবে, সেটিই স্বাভাবিক। বার্সা ডিফেন্ডার পিকে যেমন বললেন, ‘আমরা (বার্সেলোনার খেলোয়াড়েরা) ওকে দেখতে দেখতে অভ্যস্ত হয়ে গেছি, এগুলো এখন স্বাভাবিকও মনে হয়। তবে ও যখন আর খেলবে না, তখন এমন কিছু আর কারও পক্ষে করা অনেক কঠিনই হবে।’ কোচ এনরিকেও বললেন, ‘মেসিকে খেলতে দেখা কত অসাধারণ একটা ব্যাপার! ও যা করেছে, সেটি অন্য কারও পক্ষে করা অসম্ভব। ও যখন চলে যাবে, ওকে অনেক বেশি মিস করব আমরা।’বয়স মাত্র ২৯। মিস করতে শুরু করার আগে অন্তত আরও চার-পাঁচ বছর তো মুগ্ধ করতেই পারেন মেসি! এএফপি, গোলডটকম।
