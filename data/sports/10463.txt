

ধুম-ধাড়াক্কা মারতে গিয়ে হাত থেকে ব্যাট ফসকে যাওয়ার ঘটনা নতুন নয়। অনেকেরই এমন হয়, তবে ব্রেন্ডন ম্যাককালামের ক্ষেত্রে একটু বেশি। তবে এখন থেকে এমন দৃশ্য খুব বেশি দেখা যাবে বলে মনে হয় না। দারুণ এক উদ্ভাবনী বুদ্ধির পরিচয় দিয়েছেন নিউজিল্যান্ডের সাবেক এ ব্যাটসম্যান। ব্যাটের হাতল বানিয়েছেন বেসবল ব্যাটের আদলে!ক্রিকেট ব্যাটে সাধারণত হাতলের শেষে কোনো গাঁট থাকে না, বেসবলের ব্যাটে থাকে। এতে ব্যাট হাত থেকে ফসকে যাওয়ার সুযোগ নেই। ম্যাককালাম বেসবল ব্যাটের সেই গাঁটের আদলেই বানিয়েছেন তাঁর ক্রিকেট ব্যাটের হাতল। তবে এটি ক্রিকেটের আইন-কানুন পুরোপুরি মেনেই বানানো। বিগব্যাশে গতকাল এ ব্যাট দিয়ে খেলতে নেমেই ব্রিসবেন হিটসের হয়ে ঝড় তোলেন ম্যাককালাম। মেলবোর্ন স্টারসের গড়া ৭ উইকেটে ১৪১ রান তাড়া করতে নেমে ৩০ বলে ৬১ করেছেন তিনি। এর মধ্যে ২৭ বলের মাথায় ছক্কা মেরে তুলে নেন ফিফটি। ৭ বাউন্ডারি আর ৩ ছক্কা মেরেছেন ইনিংসে। ম্যাচটা ৯ উইকেটে জিতেছে ব্রিসবেন হিটস।আউট হয়ে ড্রেসিংরুমে ফেরার পরপরই ব্যাটের হাতল নিয়ে সকলের কৌতূহল মেটাতে হয়েছে সাবেক নিউজিল্যান্ড অধিনায়ককে। জানিয়েছেন পাওয়ার হিটিংয়ের জন্যই এ ধরনের গ্রিপ বানানো হয়। তবে তাঁর উদ্ভাবনটি বেশ অভিনব। হাতলের শেষে গোলাকার গাঁট বানিয়েছেন পুরোনো ব্যাটের গ্রিপ মুড়িয়ে! ম্যাককালামের ভাষ্য, ‘এটা না থাকলে স্লগের সময় ব্যাট হাত ফসকে যায়। অনেকটাই বেসবল গ্রিপের মতো।’ক্রিকেট বদলে যাওয়ার সঙ্গে ব্যাটের ধরনও বদল হয়েছে। তবে সব উদ্ভাবনই বৈধতা পায়নি। ডেনিস লিলি একবার অ্যালুমিনিয়ামের ব্যাট নিয়ে মাঠে নেমে সমালোচিত হয়েছিলেন। রিকি পন্টিং গ্রাফাইটের আবরণযুক্ত ব্যাট ব্যবহার করেছিলেন কিছুদিন। পরে তা বাতিল করে দেয় এমসিসি। এ ছাড়া শুধু স্ট্রোক খেলার জন্য বিশেষভাবে বানানো মঙ্গুজ ব্যাট ব্যবহার করেছিলেন অস্ট্রেলিয়ারই আরেক তারকা ব্যাটসম্যান ম্যাথু হেইডেন।তবে ম্যাককালামের দেশের এক পূর্বসূরিও ব্যাটে উদ্ভাবনী বুদ্ধির পরিচয় দিয়েছিলেন। তিনি সাবেক ক্রিকেটার ক্রিস কেয়ার্নসের বাবা ল্যান্স কেয়ার্নস। নিউজিল্যান্ডের সাবেক এ বোলিং অলরাউন্ডার ‘শোল্ডারলেস’ ব্যাট ব্যবহার করেছিলেন। ইংল্যান্ডের খ্যাতনামা ব্যাট প্রস্তুতকারক প্রতিষ্ঠান নিউবেরির ‘এক্স ক্যালিবার’ মডেলের এই ব্যাটে হাতলের পর থেকে কোনো কাঁধ ছিল না। মারকুটে ব্যাটিংয়ের জন্য যা ছিল ভীষণ উপযোগী। অস্ট্রেলিয়ার বিপক্ষে একবার এই ব্যাট দিয়ে এক হাতে ছক্কা মেরেছিলেন ডেনিস লিলিকে!
