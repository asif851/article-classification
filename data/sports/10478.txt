
‘বাংলাদেশকে আমরা সমীহ করছি’—এমন কথা আর নতুন কী! বাংলাদেশে সিরিজ খেলতে এসে এমনটা নিয়মিত বলে থাকে সব শক্তিশালী দলই। তবে এবার প্রেক্ষাপট ভিন্ন। এরই মধ্যে পাকিস্তান-ভারত বুঝেছে, বাংলাদেশ কতটা দুর্দান্ত! দক্ষিণ আফ্রিকাও মানছে, এই বাংলাদেশ ভয়ংকর!বিলম্ব ফ্লাইটে বিকেলে ঢাকায় পা রেখেছে দক্ষিণ আফ্রিকা। বাংলাদেশে আসার আগে প্রোটিয়া কোচ রাসেল ডমিঙ্গো জানিয়েছেন, বদলে যাওয়া এ বাংলাদেশ দুরন্ত, ‘বাংলাদেশের মানসিকতা পরিবর্তন হয়ে গেছে। তারা অনেক আক্রমণাত্মক খেলছে। এ মুহূর্তে তাদের ভীষণ উদ্যমী এবং আত্মবিশ্বাসী দল মনে হচ্ছে। আত্মবিশ্বাস ও নতুন কিছু প্রতিভার সমন্বয়ে তাদের আরও দুরন্ত ও ভয়ংকর করে তুলেছে।’দুই দলের মুখোমুখি লড়াইয়ের পরিসংখ্যানটা দক্ষিণ আফ্রিকার দিকেই হেলে আছে। ১৪ ওয়ানডের ১৩টিই জিতেছে প্রোটিয়ারা। বাংলাদেশ মাত্র একটি। সেই একমাত্র জয়টি এসেছিল ২০০৭ বিশ্বকাপে। টেস্ট পরিসংখ্যানেও প্রোটিয়াদের একচ্ছত্র আধিপত্য। আট টেস্টের প্রতিটিই জিতেছে দক্ষিণ আফ্রিকা। আর এ পর্যন্ত মুখোমুখি দুটো টি-টোয়েন্টির দুটিই জিতেছে প্রোটিয়ারা। পরিসংখ্যান যা-ই থাকুক না কেন দক্ষিণ আফ্রিকার টি-টোয়েন্টি অধিনায়ক ফ্যাফ ডু প্লেসি অবশ্য এ সবে গুরুত্ব দিচ্ছেন না। বরং বলছেন, ‘বাংলাদেশকে হালকাভাবে নেওয়ার দিন শেষ।’
ডু প্লেসির এমনটা মনে করার কারণ বাংলাদেশের সাম্প্রতিক পারফরম্যান্স। প্রথমবারের মতো বিশ্বকাপের কোয়ার্টার ফাইনাল খেলা, ঘরের মাঠে পাকিস্তানকে বাংলাওয়াশ। এরপর ভারতের বিপক্ষে প্রথমবারের মতো সিরিজ জয়, বাংলাদেশের ক্রিকেটের যেন সোনালি সময়ই যাচ্ছে।এবার দক্ষিণ আফ্রিকা দলে এসেছে বেশ কয়েকটি তরুণ মুখ। তাদের জন্য সফরটা চ্যালেঞ্জের হবে বলে মনে করছেন কোচ ডোমিঙ্গো, ‘দর্শক, আবহাওয়া, উইকেটের ধরন আর বাংলাদেশ যেভাবে খেলছে, তাদের জন্য কঠিন এক সফরই হতে যাচ্ছে। তাদের সামর্থ্যের চূড়ান্ত পরীক্ষাই হবে এ সফরে।’কদিন আগে ভারতের বিপক্ষে বাংলাদেশ খেলিয়েছিল চার পেসার। তাতে সাফল্যও পেয়েছিল। দক্ষিণ আফ্রিকার বিপক্ষে বাংলাদেশ একই কৌশল প্রয়োগের সম্ভাবনা সামান্যই। সেটি জানেন ডোমিঙ্গও। প্রোটিয়া কোচ বললেন, ‘মনে হচ্ছে, চিরাচরিত উপমহাদেশীয় উইকেটই হবে। তারা জানে আমাদের চারজন দ্রুত গতির বোলার আছে। যদি তারা ফাস্ট বোলিং-বান্ধব উইকেট তৈরি করে, আমাদের জন্য খেলতে সুবিধাই হবে।’
