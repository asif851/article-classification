
উদ্যোগটা টেস্ট ক্রিকেটকে আকর্ষণীয় করার উদ্দেশ্যেই। টি-টোয়েন্টির ধুম-ধাড়াক্কার মধ্যে তো টেস্টের আকর্ষণটা প্রায় আড়ালই হতে বসেছে। আইসিসি বিশ্ব টেস্ট চ্যাম্পিয়নশিপের চিন্তাভাবনা চালালেও সম্প্রচার সংস্থার সঙ্গে চুক্তির হিল্লে না হওয়ায় ওটাও আলোর মুখ দেখছে না সহসাই। অগত্যা ক্রিকেটের সর্বোচ্চ সংস্থা টেস্ট ক্রিকেটে একটু বৈচিত্র্য আনারই উদ্যোগ নিয়েছে। আইসিসি এখন ভাবছে আন্তর্জাতিক দলগুলোকে দুটি শ্রেণীতে ভাগ করে অবনমন পদ্ধতি চালু করার কথা। চলতি মাসেই আইসিসির নির্বাহী কমিটির সভায় এ বিষয়ে একটি সিদ্ধান্ত আসতে পারে বলে জানা গেছে।নতুন এই পদ্ধতিতে আন্তর্জাতিক দলগুলোর পারফরম্যান্সের ভিত্তি হবে, তারা কোন শ্রেণীতে পড়বে। অপেক্ষাকৃত দুর্বল দলগুলো থাকবে দ্বিতীয় শ্রেণীতে। শক্তিধর দলগুলো প্রথম শ্রেণীতে। পারফরম্যান্স ভালো হলে দ্বিতীয় শ্রেণীর দলগুলো উঠে আসবে প্রথম শ্রেণীতে, পারফরম্যান্সের অবনতি হলে শক্তিশালী দলগুলোও নেমে যাবে দ্বিতীয় শ্রেণীতে। এতে আয়ারল্যান্ড, আফগানিস্তানের মতো দলগুলোরও টেস্ট খেলে ফেলার সুযোগ থাকছে। খুব ভালো পারফরম্যান্স করলে তারা দ্বিতীয় শ্রেণীতে থাকা দলগুলোর সঙ্গে টেস্ট খেলতে পারবে।
তবে আইসিসির এই ভাবনার সঙ্গে একমত নন ইংল্যান্ডের সাবেক অধিনায়ক মাইকেল ভন। তিনি বলেন, ‘আইসিসি যদি মনে করে দুই স্তর পদ্ধতিতে খেলার আকর্ষণ বাড়বে, সেটা ঠিক নয়। ধরুন, নিউজিল্যান্ড খেলতে এল ইংল্যান্ডে। তিনটি টেস্টের মধ্যে তারা মাত্র একটা টেস্ট জিতেই থেকে গেল প্রথম শ্রেণীতে। তাহলে তো আর খেলার আকর্ষণটা বাড়বে না।’ মাইকেল ভনের মতে, ইংলিশ প্রিমিয়ার লিগের মতো প্রথম ডিভিশনে খেলার জন্যও উপযুক্ত পারিশ্রমিক দেওয়া দরকার ক্রিকেটারদের। এই পদ্ধতিতে দুর্বল দলগুলো আদৌ শক্তিশালী প্রতিপক্ষের বিপক্ষে টেস্ট খেলার সুযোগ পাবে কি না, সেটা নিয়েও আছে বিতর্ক।
