
রিয়াল মাদ্রিদে ক্রিস্টিয়ানো রোনালদোর সঙ্গে খেলতে পারাটা কারও জন্য যেমন সৌভাগ্যের, তেমনি কিছু শিখে নতুন করে নিজেকে মেলে ধরার একটা সুযোগও। কিন্তু কলম্বিয়ান মিডফিল্ডার হামেস রদ্রিগেজের জন্য সেটিকে সুযোগ হিসেবে দেখেন না ফাউস্তিনো আসপ্রিয়া। কলম্বিয়ার সাবেক এই ফুটবলার উল্টো মনে করেন, রোনালদোর কিছু বদভ্যাস পেয়েছেন রদ্রিগেজ, যা তাঁর জন্য, তাঁর ক্যারিয়ারের জন্য ক্ষতিকর। ৪৭ বছর বয়সী আসপ্রিয়া অবশ্য উল্টোপাল্টা কথা বলে সংবাদ শিরোনামে আসতে পছন্দ করেন। তবে রদ্রিগেজ সম্পর্কে যা বললেন তাতে যেন তাঁর ফুটে বন্ধু হিসেবে তাঁর জন্য শুভকামনা, ‘হামেস আমার বন্ধু, তাকে অনেক ভালোবাসি। আমি মনে করি, রিয়ালে ক্রিস্টিয়ানো রোনালদোর সঙ্গে বন্ধুতা তার (রদ্রিগেজের) ক্ষতি করছে।’ আর সবার মতো আসপ্রিয়ার কাছেও রোনালদো বিশ্বের অন্যতম সেরা খেলোয়াড়। তাঁকে সবাই অনুসরণ করবে এটাই স্বাভাবিক। কিন্তু রোনালদো তাঁর রিয়াল সতীর্থদের যেভাবে মূল্যায়ন করেন সেটি পছন্দ নয় কলম্বিয়ার সাবেক তারকার। আর এই ব্যাপারটিই ঢুকে গেছে ২৫ বছর বয়সী রদ্রিগেজের মধ্যে। আসপ্রিয়ার ভাষায়, ‘কারও কাছ থেকে বল না পেলে ক্রিস্টিয়ানো রোনালদো বাজে একটা অঙ্গভঙ্গি করে। কলম্বিয়া দলে এখন সতীর্থদের সঙ্গে সেটি করে হামেস।’ কোনো বিষয় নিয়ে সতীর্থদের সঙ্গে কথা-কাটাকাটি হতে পারে, তর্কও হতে পারে। কিন্তু বল না পেলে বিরক্তিসূচক ভঙ্গি! মাঠের কোনো খেলোয়াড়ের জন্য আসপ্রিয়ার চোখে যেটি সবচেয়ে ‘কুৎসিত ব্যাপার’। এটা হামেস রদ্রিগেজ পরিহার করবেন এমনটাই আশা আসপ্রিয়ার। এটা করা উচিত তাঁর নিজের স্বার্থেও।  ফক্স স্পোর্টস।
