
কিক অফের পাঁচ মিনিটেই রোনালদোর হেড ফিরে এল সাইড পোস্টে লেগে। ফিসফাস—ফুটবল–বিধাতা বুঝি আজ নেই রোনালদোর সঙ্গে! তার মানে তো রিয়াল মাদ্রিদের জন্যও খারাপ বার্তা। ১২ মিনিট পরে ফিসফাসটি জোরালো হলো বক্সের মধ্য থেকে নেওয়া রোনালদোর শট দূরের পোস্ট ঘেঁষে বাইরে গেলে। তাহলে কি ঘরের মাঠ সান্তিয়াগো বার্নাব্যুতে আজ মাদ্রিদের দুর্ভাগ্যের গল্পই লিখতে হবে? ম্যাচের গতি বাড়ার সঙ্গে ২৮ মিনিটে ভারানের আত্মঘাতী গোলে মাদ্রিদ পিছিয়ে পড়লে তাই-ই তো মনে হচ্ছিল। তবে শেষ পর্যন্ত চ্যাম্পিয়নস লিগে ইংলিশ ক্লাব টটেনহামের বিপক্ষে ১-১ গোলে ড্র নিয়ে মাঠ ছেড়েছে রোনালদোর রিয়াল মাদ্রিদ। সমতাসূচক গোলটি এসেছে রোনালদোর পা থেকেই।
৪২ মিনিটে লুকা মডরিচ ও টনি ক্রুসের কল্যাণে ম্যাচের সেরা মুভ বলা যায়। শেষ মুহূর্তে মিডফিল্ডার ক্রসকে ঠেকাতে বক্সের মধ্যে ফাউল করেন উরের । পেনাল্টি পায় মাদ্রিদ। স্পটকিক থেকে মাদ্রিদকে সমতায় ফেরান রোনালদো। এর মধ্য দিয়ে চ্যাম্পিয়নস লিগের চলতি আসরে পাঁচ গোল হলো রোনালদোর। কিন্তু ৫৪ মিনিটে ম্যাচের সবচেয়ে সহজ সুযোগটি মিস করেছেন করিম বেনজেমা। ক্যাসিমিরোর ক্রস গোলমুখ থেকে বেনজেমা হেড করলে দুর্দান্ত সেভ করেছেন টটেনহাম গোলরক্ষক হুগো লরেস।
রিয়াল মাদ্রিদ ও টটেনহামের লড়াইয়ের মধ্যেও একটি বাড়তি লড়াই ছিল পর্তুগিজ রোনালদো ও ইংল্যান্ডের হ্যারি কেনের মধ্যে। কারও দলই না জেতায় তাঁদের লড়াইটি থামল সমতায়। এই ড্রয়ের ফলে তিন ম্যাচ শেষে দুই দলের পয়েন্টই সাত।
