
হার, জয়, হার, হার, হার—সর্বশেষ ৫ ওয়ানডেতে মাশরাফি বিন মুর্তজার টস-পরিসংখ্যান। আবহাওয়ার সঙ্গে মাঠ ও উইকেটের ঘনিষ্ঠ সম্পর্ক থাকায় ক্রিকেটে টস সব সময়ই একটা গুরুত্বপূর্ণ বিষয়। কাল সংবাদ সম্মেলনেও মাশরাফি বলেছেন, ‘বৃষ্টি হলে টস একটা ফ্যাক্টর হয়ে দাঁড়ায়। খেলা চলার সময় বৃষ্টি হলে বা বন্ধ হলে, নানা হিসাব করতে হয়।’ অবশ্য আজও ভাগ্যের ছোঁয়া পাননি বাংলাদেশ অধিনায়ক, হেরেছেন টসে।
এবার ইংল্যান্ড সিরিজে টসে জয়ের দেখা পাননি মাশরাফি। ‘আমার টসভাগ্য খুব খারাপ’—টস অভিজ্ঞতা নিয়ে একবার বলেছিলেন তিনি। টস-ভাগ্য তাঁর কতটা খারাপ, সেই গল্প শোনাতে গিয়ে ফিরে গিয়েছিলেন ইনচনের বৃষ্টিভেজা সেই বিকেলে। বৃষ্টির কারণে ২০১৪ এশিয়ান গেমসের দ্বিতীয় সেমিফাইনালের ফল নির্ধারণ হয় টসে। বৃষ্টির জল আর টসে হার মিলিয়েই ভেসে যায় বাংলাদেশের সোনা ধরে রাখার স্বপ্ন।টস-ভাগ্য ভালো না হলেও মাশরাফির ‘ম্যাচ-ভাগ্য’ অবশ্য যথেষ্টই ভালো। টস হেরেও ম্যাচ জিতেছেন, এমন ঘটনাই তাঁর বেশি। মাশরাফির অধিনায়কত্বে ৩৩ ওয়ানডেতে বাংলাদেশ জিতেছে ২৩টিতে। এর মধ্যে টসে জিতেছেন মাত্র ৯ বার। বাকি ১৪টি জয় এসেছে টসে হেরেই। টি-টোয়েন্টিতে ২৩ ম্যাচে টসে জিতেছেন ৮ বার। এর মধ্যে ম্যাচ জিতেছেন ৯টিতে।মাশরাফির অধিনায়কত্বে ওয়ানডেতে বাংলাদেশ সাফল্যের ধারায় ফিরেছে মূলত ২০১৪-এর নভেম্বর থেকে। এই সময়ে ওয়ানডেতে টসে হেরে জিতেছে এমন তালিকায় বাংলাদেশ আছে পাঁচে। ২৯ ম্যাচে ১২ বার টসে হেরেও জিতেছেন মাশরাফিরা। তালিকায় সবার ওপরে আছে অস্ট্রেলিয়া, ৪৬ ওয়ানডের ২০টিতে টসে হেরেও জিতেছে তারা।টস-ভাগ্যে বাংলাদেশের অধিনায়কদের মধ্যে সবচেয়ে এগিয়ে মুশফিকুর রহিম। ক্রিকেটের তিন সংস্করণে মুশফিক নেতৃত্ব দিয়েছেন ৮৪ ম্যাচ। এর মধ্যে টসে জিতেছেন ৪৩ বার। ওয়ানডেতে ২০, টেস্টে ১১ এবং টি-টোয়েন্টিতে ১২ বার।যতক্ষণ ম্যাচ জিতছেন, মাশরাফি নিশ্চয়ই এ নিয়ে বেশি মাথা ঘামাবেন না। কিন্তু ঘরের মাঠে বেশির ভাগ ম্যাচ খেলছে বাংলাদেশ। সে সময় মাশরাফির হাতেই থাকে টসের কয়েন। নিজে শূন্যে কয়েন ছুড়ে নিজেই কেন বারবার হেরে যান, মাশরাফি নিশ্চয়ই ভাবেন!কে জানে, কয়েন ছোড়া নিয়ে আলাদা করে অনুশীলনও করে কি না বাংলাদেশ অধিনায়ক।টসে জেতা অবশ্যই গুরুত্বপূর্ণ, তবে সেটির চেয়ে বড় বিষয় ম্যাচটা কে জিতল। মাশরাফি অবশ্য ধারাবাহিক সাফল্যে ভুলিয়ে দিচ্ছেন টসে হারার দুঃখ। আজও নিশ্চয় সেটিই করতে চাইবেন অধিনায়ক!
