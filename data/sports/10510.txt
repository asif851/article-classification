
ফুটবল সেলেব্রিটিদের টুইটার ব্যবহার নিয়ে কথা বলতে গেলে প্রথমেই আসবে গ্যারি লিনেকারের কথা। ছিয়াশির বিশ্বকাপের সর্বোচ্চ গোলদাতা সাবেক এই ইংলিশ স্ট্রাইকার প্রায় প্রতিটি ম্যাচেই মজার মজার মন্তব্য করেন সামাজিক যোগাযোগের এই মাধ্যমে। গতকালের হল্যান্ড ও মেক্সিকোর মধ্যকার দ্বিতীয় পর্বের শ্বাসরুদ্ধকর লড়াই নিয়েও তাঁর দুটি মন্তব্যেও তিনি ঠিকই ধরে রেখেছেন নিজের স্টাইল। মন্তব্য দুটিতে পরিচয় মেলে ইংলিশ ফুটবল তারকার রসবোধও।ম্যাচের একপর্যায়ে ডাচ কোচ লুই ফন গাল যখন তাঁর অন্যতম সেরা তারকা রবিন ফন পার্সিকে তুলে নিলেন, সেটা ম্যাচের গুরুত্ব বিবেচনায় কিছুটা অবাকই করেছে লিনেকারকে। তিনি লিখেছেন, ‘একমাত্র ফন গাল ছাড়া অন্য কোনো কোচই এমন ম্যাচে ফন পার্সিকে তুলে নেওয়ার কথা ভাবতে পারত না।’খেলা শেষে লিনেকার লিখেছেন এক মজার কথা। রুদ্ধশ্বাস এই ম্যাচের প্রশংসা করে তিনি বলেছেন, এই বিশ্বকাপ যেভাবে একের পর এক উত্তেজনাপূর্ণ খেলার মধ্য দিয়ে সবাইকে আনন্দ দিচ্ছে, তাতে খুব দুঃখ হয় সেই সব মানুষের জন্য, যারা ফুটবল খেলাটা একেবারেই পছন্দ করেন না।’
ফুটবল বিশ্বকাপ হাতের মুঠোয় এনে দেবে খুদে ব্লগ লেখার জনপ্রিয় ওয়েবসাইট টুইটার। এ উপলক্ষে বিশেষ একটি পাতা তৈরি করেছে টুইটার। বিশ্বকাপের সময় এতে প্রিয় দল, প্রিয় খেলোয়াড়কে অনুসরণ করতে পারবেন যেকোনো ব্যবহারকারী। এ জন্য বাংলাদেশে গ্রামীণফোনের সংযোগ থেকে #GoalGP লিখে ৯৫৯৪ নম্বরে এসএমএস পাঠালেই চলবে। বিশ্বকাপ চলাকালে টুইটারের ওই পাতায় যাওয়ার জন্য ইন্টারনেট ব্যবহারের কোনো খরচ বা ব্রাউজিং চার্জ লাগবে না। টুইটারের এই আয়োজনের সঙ্গে সহযোগী হিসেবে রয়েছে গ্রামীণফোন ও প্রথম আলো'
