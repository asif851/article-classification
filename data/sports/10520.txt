
সংবাদমাধ্যম তো নয়, যেন রিং মাস্টার। হাতে চাবুক। সপাং সপাং করে​ নেমে আসছে। আর্জেন্টিনার সংবাদমাধ্যমের তীব্র সমালোচনার কারণে হয়তো জাতীয় দল থেকে অনির্দিষ্টকালের অবসরে চলে যেতে পারেন লিওনেল মেসি। এমনই আশঙ্কা করছেন দেশটির কেউ কেউ। এমনও গুঞ্জন রটেছে, অবসরের কথা ভাবছেন হাভিয়ের মাসচেরানোও!এর আগে হুয়ান রোমান রিকেলমেও এমন কাজ করেছিলেন। সংবাদমাধ্যমের তীব্র সমালোচনার মুখে জাতীয় দল থেকে সরে দাঁড়ানোর ঘোষণা দেন। পরে অবশ্য ফিরেও আসেন। এখন মেসিও সেই পথে হাঁটবেন কি না কে জানে। কোপার ফাইনাল হারার পর একদম আড়ালে চলে গিয়েছিলেন। শুধু এর মধ্যে একটি আবেগঘন ফেসবুক স্ট্যাটাস দেওয়া হয় তাঁর পেজ থেকে। সেখানে অবশ্য এ ব্যাপারে কোনো ইঙ্গিত ছিল না। কিন্তু সংবাদমাধ্যমে গুঞ্জন বাড়ছেই।এরই মধ্যে গত মঙ্গলবার প্রথম দেখা পাওয়া যায় মেসির। আর্জেন্টিনার রোজারিওর হাসপাতালে আকস্মিকভাবে ভর্তি হতে হয়েছে দ্বিতীয়বারের মতো মা হতে চলা আন্তোনেলা রোকুজ্জোকে। হাসপাতাল থেকে বেরিয়ে আসার মুখে অনেকেই মেসিকে ঘিরে ধরেন। শুধু সাংবাদিক নন, সাধারণ ভক্তরাও ছিলেন। মেসি শুধু দুটো বাক্য বলেন, ‘আমি ভালো আছি’ এবং ‘সব কিছু ঠিক আছে’। দ্বিতীয় বাক্যটা আর্জেন্টিনা দলে তাঁর ভবিষ্যৎ​ নিয়ে নয়, অনাগত সন্তান আর প্রেমিকা সম্পর্কে।আর্জেন্টিনার​ শীর্ষ ক্রীড়া দৈনিক ওলে মঙ্গলবার লিখেছে, ‘আরেক​টি বিষাদগ্রস্ত ফাইনাল পরাজয়ের পর চার দিক থেকে আসা কঠোর সমালোচনার মুখে মেসি হয়তো জাতীয় দল থেকে ছুটি নিয়ে নিতে পারেন।’ এমন আশঙ্কা জাতীয় দলের সাবেক খেলোয়াড়, বেনফিল্ডের নতুন কোচ মাতিয়াস আলমেইদারও। ফক্স স্পোর্টসকে তিনি বলেছেন, ‘একদিন ছেলেটা ক্লান্ত হয়ে যাবে, জাতীয় দলের হয়ে আর খেলতে চাইবে না। ও জাতীয় সংগীত গায় না বলে সমালোচনা হয়। সব সময়ই কিছু না কিছু নিয়ে ওর সমালোচনা করা হয়। ও বিশ্বের সেরা খেলোয়াড়। কিন্তু সব সময় সে প্রাপ্য সম্মানটা পায় না।’এমন খবরে সবচেয়ে শ​ঙ্কিত হওয়ার কথা আর্জেন্টিনার। আর্জেন্টিনা ফুটবল সংস্থার প্রধান লুইস সেগুরার কণ্ঠে সেই শঙ্কাও, ‘বুঝি না মানুষ কেন ওর সমালোচনা করে। আর্জেন্টিনা শিরোপা না জেতায় সমর্থকেরা যতটা কষ্ট পায়, সমান কষ্ট সেও পায়।’ সমালোচনার আসল কারণ একটা​ই। ক্লাবের হয়ে গোলের পর গোল করে চলেন। এবার তো গোল করা আর করানো মিলিয়ে বার্সেলোনার হয়ে অবিশ্বাস্য একটা মৌসুম কাটিয়েছেন। কেন জাতীয় দলে সেই জাদুটা দেখাতে পারেন না মেসি? সমর্থকদের কেউ কেউ জাতীয় দলের প্রতি তাঁর আনুগত্য নিয়েও প্রশ্ন তোলেন। কিন্তু আলমেইদা বাস্তবতাটা বুঝতে বলছেন সমর্থকদের, ‘ওরা নিজেদের ক্লাবের হয়ে যেভাবে খেলে, একই রকম জাতীয় দলের হয়েও খেলা খুবই কঠিন।’শুধু সংবাদমাধ্যম নয়, সামাজিক যোগাযোগের মাধ্যমগুলোতেও মেসিকে নিয়ে সমালোচনা-বিদ্রুপ হয়েছে। সবচেয়ে বেশি ছড়িয়ে পড়া টুইটগুলোর একটি এমন: ‘ম্যারাডোনা = মেসি+মাসচেরানো’। এ দিকে মাসচেরানো টুইট করে অবসর​ নেওয়ার গুঞ্জন উড়িয়ে দিয়েছেন। ৩১ বছর বয়স হয়ে গেলেও এখনই হাল ছাড়তে নারাজ এই মিডফিল্ডার। কিন্তু মেসি কি ছেড়ে দিচ্ছেন হাল!২০১৮ বিশ্বকাপ হবে মেসির জন্য শেষ সুযোগ। তখন তাঁর বয়স হয়ে যাবে ৩১, একজন ফরোয়ার্ডের জন্য বয়সটা শেষের শুরু। অবশ্য আগামী বছরই শতবর্ষ পূর্তি উপলক্ষ বিশেষ কোপা আমেরিকার আসর বসছে যুক্তরাষ্ট্রে। জাতীয় দলের হয়ে মেসি তিনটি ফাইনাল খেলেও একবারও শিরোপা জেতেননি। ২০০৭ কোপা, ২০১৪ বিশ্বকাপ এবং এবারের কোপা আমেরিকা। সূত্র: এএফপি।
 
 

