
বড় একটা চ্যালেঞ্জ নিয়ে লন্ডনে এসেছিলেন ওয়েড ফন নিকার্ক। বৈশ্বিক কোনো অ্যাথলেটিকস আসরে এই প্রথম দক্ষিণ আফ্রিকান অ্যাথলেট ৪০০ ও ২০০ মিটারের ‘ডাবল’ জয়ের লক্ষ্য ঠিক করেছিলেন। পাণ্ডুলিপি মেনেই এগোচ্ছিল সবকিছু। কিন্তু মিলল না শেষটা। ৪০০ মিটারে জিতলেও পরশু আটকে গেলেন ২০০ মিটারে।
সমাপ্তিরেখার ৩০ মিটার আগ পর্যন্ত এগিয়ে ছিলেন ফন নিকার্কই। কিন্তু শেষ দিকে তাঁকে ছাপিয়ে উঠে আসেন রামিল গুলিয়েভ। আজারবাইজানে জন্ম নেওয়া তুরস্কের এই প্রতিযোগীই ফন নিকার্কের উদ্‌যাপনের আয়োজনটা দিয়েছেন মাটি করে। ২২ বছরের মধ্যে বিশ্ব চ্যাম্পিয়নশিপে কোনো অ্যাথলেটই ২০০ ও ৪০০ মিটারের ‘ডাবল’ জিততে পারেননি। সর্বশেষ এই কীর্তি গড়েছিলেন আমেরিকার মাইকেল জনসন, ১৯৯৫ গোটেনবার্গ চ্যাম্পিয়নশিপে।
প্রতিযোগিতা শুরুর আগে ২৭ বছর বয়সী গুলিয়েভের নামটা সেভাবে শোনাই যায়নি। ২০১১ সালের এপ্রিলে তুরস্কে যাওয়ার পর দুই বছর কোনো বৈশ্বিক মিটে অংশ নেননি। সেই গুলিয়েভ সবাইকে চমকে দিয়ে জিতলেন লন্ডনের ট্র্যাকে। সময় নিলেন ২০.০৯ সেকেন্ড। রুপাজয়ী ফন নিকার্কের লেগেছে ২০.১১ সেকেন্ড। মিলি সেকেন্ড পিছিয়ে থেকে ব্রোঞ্জ জিতেছেন ত্রিনিদাদ ও টোবাগোর জারিম রিচার্ডস।
প্রায় সবাই বিস্মিত, কিন্তু গুলিয়েভ নিজের জয়টিকে চমক বলতে নারাজ, ‘এটা কোনো বিস্ময় নয়। আমি জিততে চেয়েছিলাম। আর ভেবেছিলাম এ বছরই এটা সম্ভব। আমি তা করে দেখিয়েছি। নিজের প্রতি আত্মবিশ্বাস সব সময়ই ছিল আমার।’ গুলিয়েভের জেতা সোনাটিই বিশ্ব চ্যাম্পিয়নশিপের ইতিহাসে তুরস্কের প্রথম সোনা।
‘ডাবল’ না হওয়ায় হতাশ ফন নিকার্ক, তবে ভেঙে পড়ছেন না। একদিন ‘ডাবল’ তাঁর হবেই, এই অঙ্গীকারই বরং উসাইন বোল্টের ‘উত্তরসূরি’র মুখে, ‘সপ্তাহটা খুব কঠিন ছিল। আমার তো মনে হয়, এই রাতটার জন্য আমি কঠোর পরিশ্রম করেছি এবং নিজেকে উজাড় করে দিয়েছি। বারে বারে আমি প্রমাণ করেছি, যা পেয়েছি তা পাওয়ার যোগ্য আমি। কিন্তু অনেকেই মনে করে না আমি তা পাওয়ার যোগ্য।’ এরপরই বলেছেন আসল কথাটা, ‘প্রত্যেক প্রতিযোগীর মতো আমি পরিশ্রম করে যাচ্ছি। ৪০০ মিটার শেষে আমার মনে হয় না আমার যা প্রাপ্য, তা আমি পেয়েছি। কিন্তু এটা সবে শুরু। আমার শ্রেষ্ঠত্ব আমি ঠিকই দেখাব।’
রামিল গুলিয়েভের সাফল্যের রাতে ট্রিপল জাম্পে সোনা জিতেছেন যুক্তরাষ্ট্রের ক্রিস্টিয়ান টেলর (১৭.৬৮ মিটার)। মেয়েদের ৪০০ মিটার হার্ডলসে একদম ডান পাশের লেন থেকে শুরু করেও প্রথম হয়েছেন যুক্তরাষ্ট্রের কোরি কার্টার (৫৩.০৭ সেকেন্ড)। এএফপি, রয়টার্স।
