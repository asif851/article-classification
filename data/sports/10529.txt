
ভালোয় ভালোয় হয়েছিল প্রথম আসরটা। কিন্তু পাকিস্তান সুপার লিগের (পিএসএল) দ্বিতীয় আসরের আগে একের পর এক নেতিবাচক খবর। বেশ কজন বিদেশি তারকাকে টুর্নামেন্ট শুরুর আগেই হারিয়ে ফেলেছে টি-টোয়েন্টি টুর্নামেন্টটি। এমনকি কাল পরিবর্ত হিসেবে মঈন আলির নাম ঘোষণা করা হয়েছিল। মঈন পরে জানিয়ে দিয়েছেন, পিএসএলে তিনি খেলবেন না। এর বদলে এই সময়ে মক্কা শরিফে ওমরাহ করতে চান।
বাংলাদেশের ভারত, এরপর শ্রীলঙ্কা সফর; আফগানিস্তানের জিম্বাবুয়ে সফর—এসব ঠিক হওয়াতেই খেলোয়াড় তালিকায় পরিবর্তন আনতে হয়েছিল ফ্র্যাঞ্চাইজিগুলোকে। পিএসএলের মধ্যেই ওয়েস্ট ইন্ডিজের ঘরোয়া ওয়ানডে টুর্নামেন্ট হবে। ফলে বেশ কজন ক্যারিবীয় তারকাকেও পাবে না এই টুর্নামেন্ট।সাকিব আল হাসানের পরিবর্ত এরই মধ্যে এনেছে পেশোয়ার জালমি। তামিম ইকবালও এই দলের হয়ে খেলতে পারবেন কি না, এখনো নিশ্চিত নয়। এ ছাড়া কার্লোস ব্রাফেট, মঈন, অ্যালেক্স হেলস, ডেভিড উইলি, রোভমান পাওয়েল, জেসন রয়, জেমস ফ্র্যাঙ্কলিন, শন টেইট, মোহাম্মদ শেহজাদ, মোহাম্মদ নবী ও ডোয়াইন ব্রাভোর মতো ক্রিকেটাররাও থাকছেন না। পিএসএলে প্রতিটা দলে কমপক্ষে ৫ জন বিদেশি খেলোয়াড় থাকা বাধ্যতামূলক। ফলে বিদেশি খেলোয়াড় হারালে সেটি বিদেশি দিয়েই পূরণ করতে হবে। ফ্র্যাঞ্চাইজিগুলো তা করছেও। তবে পরিবর্ত হিসেবে সবাই সমমাপের তারকা পাচ্ছে না।পাকিস্তানের এই টি-টোয়েন্টি লিগ আগামী ৯ ফেব্রুয়ারি থেকে দুবাইয়ে শুরু হওয়ার কথা। পাকিস্তান ক্রিকেট বোর্ড (পিসিবি) টুর্নামেন্টটির ফাইনাল লাহোরে অনুষ্ঠানের সিদ্ধান্ত নিয়েছে। পিসিবির এই সিদ্ধান্তের পরপরই পাকিস্তানের নিরাপত্তা ব্যবস্থা নিয়ে প্রশ্ন তুলে লাহোরের ফাইনালে ক্রিকেটারদের না খেলার পরামর্শ দেয় ক্রিকেটারদের আন্তর্জাতিক সংস্থা—ফিকা। তবে পিসিবি ম্যাচটি লাহোরেই করার ব্যাপারে অটল।নানা কারণেই পিএসএলে খেলছেন না বিদেশিরা। নিরাপত্তা-ইস্যুর বদলে অবশ্য চোট, ক্লান্তি-বিশ্রাম কিংবা জাতীয় দলের হয়ে খেলার সূচির কারণটাই সামনে আসছে। সূত্র: ক্রিকইনফো।
