
বাংলাদেশ ক্রিকেট বোর্ড আয়োজিত সব খেলার ধারা বিবরণী, মাঠ থেকে সরাসরি প্রচারের অনুমতি পেয়েছে রেডিও স্বাধীন ৯২.৪ এফএম। ২০২০ সাল পর্যন্ত বাংলাদেশ ক্রিকেট বোর্ড আয়োজিত সব আন্তর্জাতিক টুর্নামেন্টের খেলা রেডিওতে প্রচারের একমাত্র স্বত্বাধিকারী হলো রেডিও স্বাধীন।গতকাল রোববার বেসরকারি টিভি চ্যানেল গাজী টিভির সঙ্গে এ-সংক্রান্ত একটি চুক্তি করেছে উভয় পক্ষ। চুক্তিতে স্বাক্ষর করেন রেডিও স্বাধীন ৯২.৪ এফএমের ব্যবস্থাপনা পরিচালক সারা যাকের এবং গাজী টিভির ব্যবস্থাপনা পরিচালক আমান আশরাফ ফয়েজ।এ চুক্তির ফলে ২০২০ সাল পর্যন্ত রেডিও স্বাধীন ছাড়া অন্য কোনো বেসরকারি রেডিও সরাসরি খেলার ধারা বিবরণী প্রচার করতে পারবে না। আনুষ্ঠানিক চুক্তি সইয়ের সময় আরও উপস্থিত ছিলেন এশিয়াটিক থ্রি সিক্সটির নির্বাহী পরিচালক ইরেশ যাকের, রেডিও স্বাধীনের স্টেশন ইনচার্জ শ্রিয়া সর্বজয়াসহ আরও অনেকে।সারা যাকের বলেন, ‘ক্রিকেট জনপ্রিয় খেলা। বাংলাদেশ ক্রিকেট দলের সব খেলা সরাসরি সম্প্রচারের মাধ্যমে শ্রোতাদের কাছে আরও বেশি বিনোদন পৌঁছানোর জন্যই আমরা এই উদ্যোগ নিয়েছি।’গাজী টিভির ব্যবস্থাপনা পরিচালক ফয়েজ আমান বলেন, ‘রেডিও স্বাধীন একটি জনপ্রিয় রেডিও স্টেশন। আমি মনে করি এখন থেকে টিভির পাশাপাশি যেকোনো জায়গা থেকে শ্রোতারা রেডিও স্বাধীনের মাধ্যমে খুব সহজেই ক্রিকেটের সব আপডেট পেতে সক্ষম হবে।’খেলার সম্প্রচারস্বত্ব গ্রহণের বিষয়ে রেডিও স্বাধীনের স্টেশন ইনচার্জ মীর ফজলে রাব্বী বলেন, রেডিও স্বাধীন তরুণদের জন্য সব সময় অনুষ্ঠান প্রচার করে আসছে, এবং তারুণ্যের উন্মাদনা এখন বাংলাদেশের ক্রিকেটকে ঘিরে বহুগুণ বেড়েছে। তারই ধারাবাহিকতায় যখনই বাংলাদেশের খেলা, তখনই স্বাধীন হবে ক্রিকেট রেডিও।
