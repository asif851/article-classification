
# ত্রিদেশীয় সিরিজের প্রথম ম্যাচেই চোটে পড়েছিলেন লঙ্কান ওয়ানডে অধিনায়ক অ্যাঞ্জেলো ম্যাথুস# সেই চোটের কারণে ত্রিদেশীয় সিরিজই শেষ হয়ে গেছে তাঁর# চোটের মাত্রা বেশি হওয়ায় তিন সপ্তাহ বিশ্রামে থাকতে হবে তাঁকে।# ৩১ জানুয়ারি থেকে বাংলাদেশের বিপক্ষে চট্টগ্রামে শুরু হতে যাওয়া টেস্ট সিরিজে অনিশ্চিত শ্রীলঙ্কার অন্যতম সেরা এই ক্রিকেটার।
গোটা ক্যারিয়ারেই চোট ভুগিয়েছে অ্যাঞ্জেলো ম্যাথুসকে। চন্ডিকা হাথুরুসিংহের ‘নতুন শ্রীলঙ্কা’র পথচলাটাকে মসৃণ করতে ম্যাথুসের কাঁধেই নতুন করে তুলে দেওয়া হয়েছিল অধিনায়কত্বের ভার। কিন্তু সেই চোটই আবার ছিটকে দিয়েছে ম্যাথুসকে। ত্রিদেশীয় সিরিজে চোটে পড়া ম্যাথুস বাংলাদেশের বিপক্ষে টেস্ট সিরিজে খেলবেন কিনা, তা নিয়ে দেখা দিয়েছে সংশয়।
কুমার সাঙ্গাকারা ও মাহেলা জয়াবর্ধনের বিদায়ের পর ম্যাথুসই শ্রীলঙ্কার সবচেয়ে বড় তারকা। তাঁকে ঘিরেই দলটাকে নতুন করে গড়ে তোলার পরিকল্পনা ছিল লঙ্কান বোর্ডের। কিন্তু চোট বারবারই বাধ সেধেছে। দল থেকে তাঁকে বারবারই ছিটকে দিয়েছে। গত জুলাইয়ের অবশ্য তিনি নিজেই অধিনায়কত্ব ছেড়ে দিয়েছিলেন। জিম্বাবুয়ের বিপক্ষে ঘরের মাঠে ওয়ানডে সিরিজ হারটা বড় ধরনেরই ধাক্কা হয়ে এসেছিল তাঁর ক্যারিয়ারে। তিনি নিজেই বলেছিলেন, সেটি ছিল তাঁর ক্যারিয়ারের সবচেয়ে বাজে হার। তবে হাথুরু কোচ হয়ে ম্যাথুসকেই যোগ্য সারথি মেনেছিলেন। অধিনায়কত্বে ফিরিয়েছিলেন। তাঁর নেতৃত্বেরই বাংলাদেশে ত্রিদেশীয় সিরিজে খেলতে এসেছিল শ্রীলঙ্কা। জিম্বাবুয়ের বিপক্ষে প্রথম ম্যাচে হ্যামস্ট্রিংয়ে চোট পেয়ে আবারও ছিটকে পড়লেন দল থেকে। ইতিমধ্যেই দেশে ফেরত গেছেন।
লঙ্কান টিম ম্যানেজমেন্টের পক্ষ থেকে প্রথমে জানানো হয়েছিল, চোটের কারণে ত্রিদেশীয় সিরিজে লিগ পর্যায়ের শেষ দুই ম্যাচ খেলতে পারবেন না ম্যাথুস। ৩১ জানুয়ারি থেকে চট্টগ্রামে শুরু হতে যাওয়া টেস্ট সিরিজে ফেরার আশা তাঁর ছিল। কিন্তু চোটের মাত্রা বেশি হওয়ায় আপাতত তিন সপ্তাহের বিশ্রামে থাকতে হচ্ছে শ্রীলঙ্কান ওয়ানডে দলপতিকে। ম্যাথুসের অনুপস্থিতিতে দায়িত্ব সামলাচ্ছেন টেস্ট অধিনায়ক দিনেশ চান্ডিমাল।
গত দেড় বছরে হ্যামস্ট্রিং, পায়ের মাংস-পেশি, পিঠ ও গোড়ালির চোট ৩০ বছর বয়সী তারকার ক্যারিয়ারটাকেই হুমকির মুখে ঠেলে দিয়েছে। ২০১৭ সালের শুরুতে গোড়ালির চোটে দক্ষিণ আফ্রিকা সফর ছেড়ে দেশে ফিরে এসেছিলেন ম্যাথুস। চোটের কারণেই গত বছরের মার্চে ঘরের মাঠে বাংলাদেশের বিপক্ষে মাঠেই নামা হয়নি। জুনে চ্যাম্পিয়নস ট্রফি দিয়ে ফিরলেও বছরের শেষ দিকে ভারতের বিপক্ষে হোম-অ্যাওয়ে দুই সিরিজেই পায়ের মাংস-পেশির চোটে ছিটকে যান। নতুন বছরের শুরুতে বিশেষজ্ঞ ব্যাটসম্যানের ভূমিকায় ফিরলেও এক ম্যাচ খেলেই সেই চোটের কাছে হার মানতে হলো তাকে। পুনর্বাসন প্রক্রিয়ার ধকল কাটিয়ে ম্যাথুস আবার কবে খেলায় ফেরেন এখন সেটাই দেখার বিষয়।
