
আইপিএল থেকে দুটি চোট নিয়ে ফিরেছিলেন মুস্তাফিজুর রহমান। একটি সমস্যা ডান পায়ের হ্যামস্ট্রিংয়ে, অন্যটি অ্যাঙ্কেলের নিচের দিকে। বাঁহাতি পেসারের পুনর্বাসন প্রক্রিয়া শুরু হয়েছে ৯ জুন থেকে। দুই সপ্তাহ পর আজ প্রথম নেটে বোলিং করলেন মুস্তাফিজ।গত দুই সপ্তাহে মুস্তাফিজের সময় কেটেছে শুধু জিম-রানিংয়ে। ট্রেনার মারিও ভিল্লাভারায়ান ও ফিজিও বায়েজিদুল ইসলামের তত্ত্বাবধানে ৬ ওভার বোলিং করেন সকালে। যদিও পুরো ছন্দে নয়, খানিকটা থেমে থেমে বোলিং করেছেন ‘কাটার মাস্টার’। মুস্তাফিজের পুরো ছন্দ ফিরে পেতে আরও একটু সময় লাগবে বলে জানালেন বায়েজিদ, ‘উন্নতি হয়েছে বলেই সে আজ নেটে বোলিং করল। আমরা সপ্তাহের ভিত্তিতে পর্যবেক্ষণ করছি। আরেকটু সময় লাগব তার। শতাংশের হিসেবে বললে মুস্তাফিজ ৬০ ভাগ সেরে উঠেছে।’ কদিন আগে ভিল্লাভারায়ান জানিয়েছিলেন, মুস্তাফিজের পুরোপুরি সেরে উঠতে সময় লাগবে এক মাস। ৯ জুন থেকে যদি সময়টা শুরু হয়, তবে বাঁহাতি পেসারের ফিট হতে আরও দুই সপ্তাহ লাগতে পারে।
