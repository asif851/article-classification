

• সাকিবের পর চোটে পড়েছেন তামিম-মুশফিক।• দুজনকেই নিয়ে কাল অনিশ্চয়তা। • টি-টোয়েন্টি দলে ডাক পেয়েছেন মোহাম্মদ মিঠুন।

তামিম ইকবাল নিজেই দেখালেন বাঁ হাতটা। বাহুর ঊর্ধ্বাংশ (বাইসেপস) শক্ত হয়ে ফুলে আছে। এ চোট নিয়ে শ্রীলঙ্কার বিপক্ষে কাল বাঁহাতি ওপেনারের খেলার সম্ভাবনা নেই বললেই চলে। অনিশ্চয়তা আছে অনুশীলনে কবজিতে চোট পাওয়া মুশফিকুর রহিমকে নিয়েও। তামিম-মুশফিককে নিয়ে অনিশ্চয়তা থাকায় মোহাম্মদ মিঠুনকে ডাকা হয়েছে দলে।
পরশু বিকেল আঙুলে চোট পেয়েছিলেন তামিম। সেটি গুরুতর না হলেও বাঁহাতি ওপেনারকে ভোগাচ্ছে কালকের চোটটা। ব্যাটিং অনুশীলনের সময় বাঁ হাতে পেয়েছিলেন ব্যথা। চোটজর্জর বাংলাদেশ দলে আরেক দুঃসংবাদ, কবজিতে চোট পেয়েছেন মুশফিকও।
মাশরাফি বিন মুর্তজা আন্তর্জাতিক টি-টোয়েন্টি থেকে অবসর নিয়েছেন গত এপ্রিলে। আঙুলের চোট ছিটকে দিয়েছে সাকিব আল হাসানকে। এখন যদি তামিম-মুশফিকও না থাকেন শ্রীলঙ্কার বিপক্ষে টি-টোয়েন্টি সিরিজটাও কঠিন থেকে কঠিনতর হতে চলেছে বাংলাদেশ দলের। ভারপ্রাপ্ত অধিনায়ক মাহমুদউল্লাহ যদিও আজ দুপুরে সংবাদ সম্মেলনে দুজনকে নিয়ে আশা প্রকাশ করেছিলেন, ‘এখনো আমরা সেরা একাদশের জন্য অপেক্ষা করছি। তামিমের পাশাপাশি মুশফিকের ব্যাপারটাও আছে। আশা করছি তারা দুজনকেই আগামীকাল পাব। এটার জন্য আমরা অপেক্ষা করছি।’

