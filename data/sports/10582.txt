
নিরাপত্তা! নিরাপত্তা! নিরাপত্তা! এই একটি শব্দই সংশয়ের মেঘে ঘিরে ধরেছিল ইংল্যান্ডের বাংলাদেশ সফরকে। বাটলার-মঈনরা আসবেন কি না, সিরিজ ঠিকঠাক মতো হবে কি না, প্রশ্নের যেন শেষ ছিল না। তবে সব সংশয়ের মেঘ সরিয়ে দিয়ে এখন বাংলাদেশের ক্রিকেটামোদীদের মুখে সূর্যের হাসি, দু-একজন বাদে এসেছে পুরো শক্তির ইংল্যান্ড। সবচেয়ে বড় কথা, নিরাপত্তা নিয়ে কোনো সংশয়ও নেই ইংলিশ ক্রিকেটারদের মনে। বরং বাংলাদেশের ক্রিকেটপাগল মানুষের আবেগটাই বাটলারদের এখানে আসার সিদ্ধান্ত নিতে সাহায্য করেছে। নিয়মিত ওয়ানডে অধিনায়ক এউইন মরগান না আসায় ওয়ানডে সিরিজে ইংল্যান্ডের দায়িত্ব জস বাটলারের কাঁধে। আজ সংবাদ সম্মেলনে ২৬ বছর বয়সী ক্রিকেটারই বাংলাদেশে আসার সিদ্ধান্তের পেছনে তুলে ধরলেন বাংলাদেশের মানুষের ক্রিকেট আবেগকে, ‘ইসিবি সিদ্ধান্ত নিয়ে নেওয়ার পরই ঠিক হয়ে গেল, সফর হবে। খেলোয়াড়দের নিরাপত্তা তাঁদের কাছেও সবচেয়ে বেশি গুরুত্বপূর্ণ এবং সেটি নিশ্চিত করে এখানে আসার ক্ষেত্রে বোর্ড চেষ্টার কোনো ত্রুটি রাখেনি। এখানে কোনো লোক ভর্তি রুমে গেলেও আপনি ক্রিকেটের প্রতি আবেগটা টের পাবেন। তাই আমরা এখানে আসতে চেয়েছি, ক্রিকেট খেলতে চেয়েছি। বাংলাদেশ ও ইংল্যান্ড দুই পক্ষের জন্যই আমাদের এখানে আসাটা অনেক ভালো ব্যাপার।’আসার পর থেকে যেখানেই যাচ্ছেন, সঙ্গে থাকছে সর্বোচ্চ স্তরের নিরাপত্তা। হয়তো এসবের সঙ্গে অভ্যস্ত নন তাঁরা। তবে এমন পরিস্থিতি তো শুধু বাংলাদেশ নয়, উপমহাদেশসহ বিশ্বের অনেক দেশেই। বাটলাররাও তাই নিরাপত্তার এমন কড়াকড়িকে নিচ্ছেন সহজভাবেই, ‘উপমহাদেশে আসতে গেলে নিরাপত্তার ব্যাপারটিকে সবচেয়ে বেশি গুরুত্ব দিতেই হয়। তবে এখানে আমাদের সব সময়ই খুব ভালো যত্ন নেওয়া হয়। হ্যাঁ, অনেক বেশি নিরাপত্তাকর্মী আছেন, কিন্তু সেটি আমাদের সফরটিকে ঠিকঠাকভাবে চালিয়ে নেওয়ার জন্যই। যেহেতু পৌঁছে গেছি, আমরা আজই অনুশীলন শুরু করব। আর এরপর চিন্তা শুধু ক্রিকেটকে ঘিরেই থাকবে। তখন আমার মনে হয় নিরাপত্তার ব্যাপারগুলো পেছনে চলে যাবে। অনেক প্রতিদ্বন্দ্বিতাপূর্ণ একটি সিরিজই হবে এটি। আমার মনে হয়, আমাদের আজই অনুশীলনে নেমে ম্যাচের জন্য প্রস্তুত হওয়া উচিত।’গত ওয়ানডে বিশ্বকাপের গ্রুপপর্বের পর বাংলাদেশের সঙ্গে এবারই প্রথম দেখা ইংল্যান্ডের। এই এক বছরে বাংলাদেশের ক্রিকেট অনেক এগিয়েছে, ইংল্যান্ডও বিশ্বকাপে সেই হারের পর নতুন করে নিজেদের গড়ে তুলেছে অন্যতম বড় শক্তি হিসেবে। সব মিলিয়ে জমজমাট একটি সিরিজেরই আশা সবার। বাটলারও ভাবছেন, ক্রিকেটের ডামাডোলে পেছনে পড়ে যাবে নিরাপত্তা নিয়ে যত শঙ্কা, ‘একবার খেলা শুরু করে দিলে এসব ব্যাপার আসলে ব্যাকগ্রাউন্ডে চলে যায়। নিজেদের কন্ডিশনে বাংলাদেশ বেশ ভালো খেলছে। আমাদের ভালোভাবে প্রস্তুত হতে হবে। আমরা এখানে শুধু ভালো ক্রিকেট খেলতে এসেছি। একবার খেলা শুরু হয়ে গেলে আসলে শুধু ক্রিকেট নিয়েই কথা বলতে হবে।’
