
শেখ জামাল ধানমন্ডি ক্লাবের গোলমেশিন আছে। সেই গোলমেশিন দিয়েই তারা পেয়ে আসছে গোলের পর গোল। নাইজেরিয়ান রাফায়েল ওনব্রেবে ও গাম্বিয়ান সলোমন কিংয়ে কাঁধে কাঁধ মিলিয়ে যেভাবে গোলের পর গোল করে যান, তাই ‘গোলমেশিন’ এই দুজনকে বলাই যায়।
বাংলাদেশ প্রিমিয়ার লিগে ইতিমধ্যেই রাফায়েল ওনব্রেবে ও সলোমন কিংয়ের গোলসংখ্যা ২১। ১৬ ম্যাচের মধ্যে ১৩টিতে মাঠে নেমে ১১ গোল করে সর্বোচ্চ গোলদাতার শীর্ষে আছেন রাফায়েল। তাও আবার ফরাশগঞ্জ ও আরামবাগের বিপক্ষে দুই হ্যাটট্রিকসহ। তাঁর পাশেই যোগ্য সঙ্গী সলোমন ১৫ ম্যাচে ১০ গোল করে আছেন দ্বিতীয় স্থানে। দলে এমন দুই খুনে মেজাজি গোলমেশিন থাকলে আর কিছুর প্রয়োজন আছে!‍এবারের মৌসুমে শেখ জামালের জার্সিতে বড় নাম বলতে শুধুই ডিফেন্ডার ইয়াসিন খান। তাই ধানমন্ডির দলটিকে গোনায় ধরেননি কেউই। অথচ সেই জামালই এখন স্বপ্ন দেখছে শিরোপার। ১৬ ম্যাচে ৩৭ পয়েন্ট নিয়ে পয়েন্ট তালিকার দ্বিতীয় স্থানে দলটি। ৩ পয়েন্ট বেশি নিয়ে তাদের সামনে শুধুই চট্টগ্রাম আবাহনী। জামালের এই সাফল্য মূলত রাফায়েল ওনব্রেবে ও সলোমন কিং জুটির কারণেই।
লিগে সবচেয়ে বেশি গোল শেখ জামালের-৩৪টি। এর ২১টি গোলটি দুই স্ট্রাইকার ওনব্রেবে আর সলোমন কিংয়ের! অর্থাৎ মোট গোলের ৬২ শতাংশই তাঁদের। সবচেয়ে মজার ব্যাপার হচ্ছে, দলগতভাবে এই জুটির চেয়েও কম গোল আছে সাতটি ক্লাবের। এরা গোটা লিগে ২১টি গোলও করতে পারেনি।
মাঠে রাফায়েল ও সলোমনের রসায়নটা কেমন? শেখ জামালের ফর্মেশন ৪-২-৩-১ । নাম্বার ‘নাইন’ হিসেবে সব সময় ওপরেই থাকেন রাফায়েল। আর সলোমন কখনো লেফট বা রাইট উইঙ্গার। অর্থাৎ পেছন থেকে গোলের গন্ধ নিয়ে রাফায়েলের সঙ্গে ওয়ান টু ওয়ান খেলে ভেতরে ঢুকে যান তিনি।
দুজনেই ক্লাবের পাশেই এক ফ্ল্যাটে থাকেন। রান্নার কাজটা করেন নিজেরাই। আর অনুশীলনও করেন একই সঙ্গে। গোল করায় পটু হয়ে ওঠার কারণটা বোঝা যায় তাঁদের জুটিবদ্ধ অনুশীলনেই। দলীয় অনুশীলনের শেষে একে অপরকে দুই উইং থেকে ক্রস করেন। আর সেগুলো থেকে ফিনিশিংয়ের অভ্যাস করেন। ঘণ্টার পর ঘণ্টা চলতে থাকে তাঁদের ‘গোলমেশিন’ হয়ে ওঠার নিবিড় সাধনা।
নিজেদের জুটি সম্পর্কে ২৪ বছর বয়সী রাফায়েলের উচ্ছ্বাস, ‘আমাদের জুটিটা দুর্দান্তই। একসঙ্গে অনুশীলন করায় বোঝাপড়াটাও ভালো। সলোমন পেছন থেকে আমাকে দারুণ সহযোগিতা করছে। এ ছাড়া পুরো দলের সফলতার পেছনে আছে পরিশ্রম।’
