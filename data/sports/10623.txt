
শিরোনামেই টের পাওয়ার কথা গোল-পাল্টাগোলে কতটা উপভোগ্য ছিল এ ম্যাচ। ১০ গোলের ম্যাচে শেষ পর্যন্ত ৬-৪ ব্যবধানে জিতেছে শেখ জামাল ধানমন্ডি। হ্যাটট্রিক করে জামালের নেতৃত্ব দিয়েছেন নাইজেরিয়ান রাফায়েল ওনব্রেবে। আরামবাগের হয়ে পাল্টা দিয়েছেন বাংলাদেশি তরুণেরা। তবে সব ছাপিয়ে আলোচনায় বিরতিতে রেফারির দিকে তেড়ে আসা আরামবাগ ক্রীড়া সংঘের সভাপতি মমিনুল হক সাঈদ।
প্রথমার্ধেই গোল হয়েছে ছয়টি। ৩-৩ গোলে সমতা। কিন্তু দ্বিতীয়ার্ধের শুরুতে ম্যাচের নাটাইটা হাতে নিয়ে নেয় শেখ জামাল। ১১ মিনিটের মধ্যে দুই গোল করে ৫-৩ করে ফেলে ধানমন্ডির দলটি। এখানেই ম্যাচ রিপোর্টের শেষ টানা যেত। কিন্তু শেষ বাঁশি বাজার আগে উভয় দলের ঝুলিতে যোগ হয়েছে আরও দুটি গোল। শেষ পর্যন্ত ৬-৪ ব্যবধানে থামে গোলের মেলা।
১০ গোলের শুরু জামালের ওনব্রেবের। ৮ মিনিটে বাম প্রান্ত দিয়ে আরামবাগের দুই ডিফেন্ডারকে ঘোল খাইয়ে ডি-বক্সে প্রবেশ করে শট নিলে গ্রিপ করতে ব্যর্থ হন গোলরক্ষক আজম খান। ফিরতি বলে টোকা দিয়ে খুললেন গোলের খাতা (১-০)। আট মিনিট পরেই রাজন মিয়ার কর্নার থেকে টোকা দিয়ে সমতা ফিরিয়েছেন আরামবাগের রবিউল হাসান। ২২ মিনিটে তারা এগিয়েও যায়। অ্যাটাকিং থার্ডের ওপর থেকে সুমন আলীর সঙ্গে ওয়ান টু ওয়ান করে ডি বক্সের বাইরে থেকে ২-১ করেছেন শাহরিয়ার বাপ্পী।
এবার আবার জামালের সমতায় ফেরার পালা। ৪০ মিনিটে তারার কর্নার থেকে নুরুল আবসারের হেড, সেখান থেকে দূরের পোস্টে টোকা দিয়ে ২-২ করেছেন রাফায়েল। তিন মিনিট পরেই ৩-২ করেছেন আরামবাগের সুমন আলী। প্রথমার্ধের যোগ করা সময়ে হ্যাটট্রিক পূর্ণ করে আবারও সমতা (৩-৩) ফিরিয়েছেন রাফায়েল। আনিসুর রহমানের ক্রসে গোলটি করেছেন তিনি।
এই গোল নিয়েই মধ্যাহ্নবিরতিতে প্রধান রেফারি সুজিত চন্দ্রের সঙ্গে আক্রমণাত্মক ব্যবহার করেছেন আরামবাগের সভাপতি মমিনুল হক। রেফারির দিকে বেশ কয়েকবার তেড়ে অকথ্য ভাষায় গালিগালাজ করেন। তাঁর অভিযোগ, গোলের আগে রাফায়েলের হাতে লেগেছিল বলটি। এ রকম ব্যবহারে খেলা চালাতে অস্বীকৃতিও জানিয়েছিলেন রেফারিরা। যার রেশ ধরে দশ মিনিট দেরিতে শুরু হয় দ্বিতীয়ার্ধের খেলা।
দ্বিতীয়ার্ধে জামালের হয়ে ৪৮ ও ৯০ মিনিটে গোল করেছেন সলোমন কিং। তাঁর দুই গোলের মাঝে ৫৬ মিনিটে একটি গোল করেছেন নুরুল আবসার। ৩-৬ ব্যবধান হয়ে যাওয়ার পরে পেনাল্টি থেকে যোগ করা সময়ে ৪-৬ করেছেন বুকোলা ওলালেকাও।এই জয়ের ফলে ১৬ ম্যাচে ৩৭ পয়েন্ট নিয়ে পয়েন্ট টেবিলের দ্বিতীয় স্থানে শেখ জামাল। আর ১৫ পয়েন্ট নিয়ে অষ্টম স্থানে আরামবাগ।
