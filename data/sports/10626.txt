
তাঁর অনেক গুণের একটা ছিল ব্যাট হাতে নিখুঁত টাইমিং। সেই ব্রায়ান লারাও দেরি করে ফেললেন কলকাতা যেতে!বিমানের টিকিট কাটা ছিল। কথা ছিল ইডেন টেস্টের শেষ দুই দিনের খেলা দেখবেন। দেখবেন ইডেনে বন্ধু শচীন টেন্ডুলকারের শেষ ইনিংস। কিন্তু কাল সকালে লন্ডন থেকে কলকাতা বিমানবন্দরে এসে নামলেন প্রিন্স অব ত্রিনিদাদ, এর আগের রাতে একই বিমানবন্দর দিয়ে মুম্বাইয়ে ফিরে গেছেন টেন্ডুলকার।ইডেন টেস্ট যে শেষ হয়ে গেছে তিন দিনেই!ওয়েস্ট ইন্ডিজ তিন দিনে এভাবে টেস্ট হেরে যাবে ভাবেননি লারা। এটা একটা আক্ষেপ। আরেকটি আক্ষেপ, দ্বিতীয় ইনিংসে টেন্ডুলকারের ব্যাটিং দেখা হলো না। বিমানবন্দরে নেমেই জানিয়েছেন, মুম্বাই টেস্টটা দেখবেন প্রথম দিন থেকেই।লারা না হয় আরও একটা সুযোগ পাচ্ছেন বন্ধুকে শেষবারের মতো ব্যাট করতে দেখার। ইডেন তো পাচ্ছে না। এটা জেনেও টেন্ডুলকারকে ঠিক তাঁর প্রাপ্য বিদায়টা দিতে পারল কি কলকাতা? শেষবারের মতো ইডেন ছেড়ে বেরিয়ে যাওয়ার সময় মাঠে আকাশ থেকে ১৯৯ কেজি গোলাপের পাপড়ি বর্ষণ হবে, ১৯৯টি বেলুন ওড়ানো হবে—সবকিছু ঠিক করে রাখা হয়েছিল পঞ্চম দিনের জন্য। যেন তিন দিনে খেলা শেষ হওয়া অসম্ভব, যেন পাঁচ দিনের কমে কোনো টেস্ট শেষ হয় না। শেষ পর্যন্ত তাই গোলাপের পাপড়ি বর্ষণ করা হলো না, তড়িঘড়ি করে আনা বেলুনের কিছু উড়ল, কিছু উড়ল না। অনেক শোরগোল তোলা কলকাতার ‘টেন্ডুলকার বিদায় উৎসব’ শেষ পর্যন্ত মলিন। এমনকি এ শহরে টেন্ডুলকার শেষবারের মতো খেলছেন জেনেও গ্যালারি পুরোপুরি ভরেনি তিন দিনের এক দিনও। যেন দর্শকেরাও শুধু চতুর্থ কিংবা পঞ্চম দিনে মাঠে আসবেন বলে ঠিক করে রেখেছিলেন। ৬৬ হাজারের গ্যালারি অর্ধেক ফাঁকা বলেই কি অনেক অনুরোধের পরও শেষবারের মতো ইডেনে ‘ল্যাপ অব অনার’ দিলেন না টেন্ডুলকার?কলকাতা ছেড়ে যাওয়ার সময় হয়তো এই অপ্রাপ্তি সঙ্গে নিয়ে গেছেন টেন্ডুলকার। তবে মহেন্দ্র সিং ধোনির দল কিন্তু যাচ্ছে বেশ কিছু প্রাপ্তি নিয়ে। অভিষেক টেস্টেই অসাধারণ সেঞ্চুরি করে ম্যাচসেরা রোহিত শর্মা, ভারতের হয়ে প্রথম টেস্ট খেলতে নেমে মোহাম্মদ সামির ৯ উইকেট। বাংলার বোলারের লাইন-লেন্থ আর রিভার্স সুইংয়েই তৃতীয় দিনে ধসে গেছে ওয়েস্ট ইন্ডিজ। একজন পেস বোলার ভারতকে টেস্ট জেতাচ্ছেন—অনেক দিন পর এমন দৃশ্য দেখে উচ্ছ্বসিত সাবেক ভারত অধিনায়ক সৌরভ গাঙ্গুলী, ‘আমার এত বছরের ক্রিকেটে আমি কোনো ভারতীয় পেসারের শুরুটা এত ভালো হতে দেখিনি। ওর অ্যাকশন দারুণ, আর খুব নিয়ন্ত্রিত বোলিং করেছে।’ ইডেনে সামির রিভার্স সুইং দেখে তাঁকে সাবেক পাকিস্তানি পেসার ওয়াকার ইউনিসের সঙ্গেও তুলনা করেছেন সৌরভ, ‘আমি ওয়াকারের সেরাটাও দেখেছি। সামির রিভার্স সুইং ও রকমই ভালো।’ সাবেক অধিনায়ক মুগ্ধ শর্মার ১৭৭ রানের ম্যাচজয়ী ইনিংসেও, ‘প্রথম এক দিনের ম্যাচ খেলার পর সে প্রায় ৬ বছর অপেক্ষা করেছে এই মুহূর্তটির জন্য। নিশ্চয়ই সে সাফল্যের জন্য ক্ষুধার্ত ছিল। আর ক্যারিয়ারের যেকোনো সময়েই টেস্ট সেঞ্চুরি পাওয়া একটা অর্জন।’এই দুজন ছাড়াও ইডেনে ভারতের হয়ে ব্যাট ও বল হাতে জ্বলে উঠেছেন রবিচন্দ্রন অশ্বিন। দুর্দান্ত এই পারফরম্যান্সের স্বীকৃতিও পেয়েছেন তিনি। টেস্ট অলরাউন্ডারদের র‌্যাঙ্কিংয়ে বাংলাদেশের সাকিব আল হাসানকে সরিয়ে এক নম্বরে উঠে গেছেন অশ্বিন। তিন নম্বরে নেমে গেছেন জ্যাক ক্যালিস। ওয়েবসাইট।
