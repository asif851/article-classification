
কনফেডারেশনস কাপেই যে অবস্থা, বিশ্বকাপের সময় না জানি কী হয়! ব্রাজিলের বিক্ষুব্ধ জনগণের প্রতিবাদ-আন্দোলনের কারণে এই ভয়টাই পাচ্ছেন সেপ ব্লাটার।ফিফা সভাপতির আশঙ্কা, ব্রাজিলকে বিশ্বকাপ আয়োজনের জন্য নির্বাচন করাটা না শেষ পর্যন্ত ফিফার জন্য বিরাট এক ভুল সিদ্ধান্ত বলে প্রমাণ হয়! নিজের উত্কণ্ঠার কথা জানাতে আগামী সেপ্টেম্বরে ব্রাজিলের প্রেসিডেন্ট দিলমা রুসেফের সঙ্গে বৈঠকেও বসতে যাচ্ছেন ব্লাটার। ২০১৪ সালের ফুটবল বিশ্বকাপ আয়োজনকে কেন্দ্র করে এর আগেও বেশ কয়েকবার দূরত্ব তৈরি হয়েছে ফুটবলের সর্বোচ্চ সংস্থা ফিফা ও ব্রাজিল সরকারের।সেগুলো ছিল স্টেডিয়াম নির্মাণ, অবকাঠামো উন্নয়নসহ প্রস্তুতির ধীরগতি নিয়ে।সেসব আশঙ্কা উড়িয়ে দিয়ে বিশ্বকাপের মহড়া প্রতিযোগিতা কনফেডারেশনস কাপ সফলভাবেই আয়োজন করতে পেরেছে ব্রাজিল। কিন্তু কনফেডারেশনস কাপ চলার সময় সরকারের দুর্নীতি-অব্যবস্থপনা নিয়ে ব্রাজিলজুড়ে যেভাবে বিক্ষোভ হয়েছে, সেটা নতুনভাবে চিন্তায় ফেলে দিয়েছে ফিফাকে।গতকাল জার্মান সংবাদ সংস্থা ডিপিএকে দেওয়া এক সাক্ষাত্কারে ব্লাটার বলেছেন, ‘যদি আবারও এ রকম কিছু ঘটে, তাহলে আমাদের ভাবতে হবে যে, ব্রাজিলে বিশ্বকাপ আয়োজনের সিদ্ধান্তটা আদৌ সঠিক ছিল কি না।’
কনফেডারেশনস কাপ চলার সময় যেসব প্রতিবাদ-বিক্ষোভ হয়েছে সেগুলো সরকারের জন্য সতর্কবার্তা বলে মন্তব্য করেছেন ব্লাটার, ‘আগামী বছরের বিশ্বকাপে যেন এ ধরনের কোনো বাধার সম্মুখীন হতে না হয়, সেজন্য সরকারকে এখনই সতর্ক হতে হবে।আমার কাছে এই বিক্ষোভগুলো ব্রাজিলের সরকার, সিনেট, পার্লামেন্টের জন্য সতর্কবার্তা।তাদের এগুলো নিয়ে কাজ করতে হবে, যেন আগামীতে এমন ঘটনা না ঘটে।’ সূত্র: আইএএনএস।
