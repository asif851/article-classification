
হয় সংবাদমাধ্যম তাঁকে বুঝতে ভুল করেছিল, কিংবা তিনি ঠিকমতো বোঝাতে পারেননি সংবাদমাধ্যমকে। নইলে দুই দিনের মধ্যে ইউনিস খান এমন উল্টো সুরে কথা বলবেন কেন! আগে বলেছিলেন, পাকিস্তান ক্রিকেট বোর্ড (পিসিবি) চাইলে অবসরের সিদ্ধান্ত স্থগিত করবেন। আজ বললেন, ওটা নাকি শুধুই গুঞ্জন! ওয়েস্ট ইন্ডিজের বিপক্ষে সিরিজ দিয়েই তিনি ক্যারিয়ারের শেষ টানবেন—এটাই চূড়ান্ত।
অবসরের সিদ্ধান্ত স্থগিত করার ব্যাপারটা বলেছিলেন ক্রিকেট অস্ট্রেলিয়ার সঙ্গে এক সাক্ষাৎকারে। অবসরের সিদ্ধান্ত প্রসঙ্গে বলেছিলেন, ‘এটি পুরোপুরি নির্ভর করছে পাকিস্তান দলে আমার প্রয়োজনীয়তা কতটুকু, সেটির ওপর। যদি পিসিবি আমাকে অনুরোধ করে, মানুষ যদি চায় তাহলে কেন নয়। আমি খেলে যাব।’ এরপরই এটা নিয়ে বিভিন্ন ধরনের প্রতিক্রিয়া আসতে শুরু করে। কেউ কেউ বলে দেন, ইউনিস যদি খেলতে রাজি থাকে, পিসিবি কেন তাঁকে খেলা চালিয়ে যাওয়ার জন্য অনুরোধ করছে না?এই ধোঁয়াশা দূর করতেই টুইটারে একটি ভিডিও পোস্ট করেছেন ইউনিস। যেটি দেখানো হয়েছে পাকিস্তানের জিয়ো টিভিতেও। যেখানে দেখা যাচ্ছে ইউনিস বলছেন, ‘এদিক-ওদিক থেকে অনেক গুঞ্জন শোনা যাচ্ছে যে আমি নাকি টেস্ট ক্রিকেট থেকে অবসরের সিদ্ধান্ত প্রত্যাহার করছি। এতে কোনো সত্যতা নেই। আমার অবসরের সিদ্ধান্ত চূড়ান্ত। যদি আমি ওয়েস্ট ইন্ডিজের বিপক্ষে সিরিজে প্রতিটি টেস্টের প্রতিটি ইনিংসেও সেঞ্চুরি করি, এ সিদ্ধান্ত বদলাবে না।’ এই ভিডিওর পর নিশ্চয়ই তাঁর অবসর নিয়ে আর নতুন কোনো গুঞ্জন ছড়াবে না। ক্রিকেট অস্ট্রেলিয়া।
ভিডিওটি দেখতে ক্লিক করুন এখানে। 
