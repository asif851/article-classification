

ঢাকায় এসেছেন গতকাল রাতে। আজ দুপুরে বিসিবিতে এসেই ডেমিয়েন রাইট ঢুঁ মারলেন একাডেমি ভবনে। সেখানে তাঁর অপেক্ষায় বাংলাদেশ অনূর্ধ্ব-১৯ দলের ক্রিকেটাররা। পরিচিতি পর্ব সেরে যুবাদের নতুন এই অস্ট্রেলিয়ান কোচ জানালেন, জিততে চান আগামী অনূর্ধ্ব-১৯ বিশ্বকাপ।অন্য কোনো খেলায় প্রশ্নই নেই। ক্রিকেটেই একমাত্র বাংলাদেশ স্বপ্ন দেখে ‘বৈশ্বিক’ শিরোপার। গত বছর ঘরের মাঠে হওয়া অনূর্ধ্ব-১৯ বিশ্বকাপে প্রথমবারের মতো চ্যাম্পিয়ন হওয়ার স্বপ্ন দেখেছিলেন বাংলাদেশের যুবারা। কিন্তু শিরোপার স্বপ্ন শেষ হয়ে যায় সেমিফাইনালে। সন্তুষ্ট থাকতে হয় তৃতীয় স্থান নিয়ে। এবার পরীক্ষাটা আরও কঠিন। আগামী বছরের জানুয়ারি-ফেব্রুয়ারিতে নিউজিল্যান্ডে হবে পরের যুব বিশ্বকাপ।এই টুর্নামেন্টে ভালো করার লক্ষ্যে বিসিবি নিয়োগ দিয়েছে রাইটকে। তাঁর চুক্তি আগামী বিশ্বকাপ পর্যন্ত। তাসমানিয়া, ভিক্টোরিয়া ও ইংলিশ কাউন্টি দল গ্ল্যামরগান, নর্দাম্পটনশায়ার, সমারসেট, সাসেক্স ও উস্টারশায়ারের হয়ে ১২৩টি প্রথম শ্রেণির ম্যাচ খেলা এই ফাস্ট বোলিং অলরাউন্ডার খেলা ছাড়েন ২০১১ সালে। এরপর থেকেই জড়িয়ে আছেন কোচিংয়ের সঙ্গে। বোলিং-কোচ হিসেবে কাজ করেছেন নিউজিল্যান্ড জাতীয় দলে। বিগ ব্যাশে কাজ করেছেন হোবার্ট হ্যারিকেনের প্রধান কোচ হিসেবে।বিসিবি জানিয়েছে, নিউজিল্যান্ডে যুব বিশ্বকাপ হওয়ার কারণেই রাইটকে কোচ হিসেবে বেছে নেওয়া। ৪১ বছর বয়সী এই অস্ট্রেলিয়ান কোচ আশাবাদী, যে কন্ডিশনেই খেলা হোক, বাংলাদেশকে বড় সাফল্য এনে দিতে চান তিনি, ‘অবশ্যই জেতা (শিরোপা) সম্ভব। আপনি কোথায় খেলছেন, সেটা কোনো বিষয় নয়। ব্যাপার হচ্ছে, দল কত দ্রুত কন্ডিশনের সঙ্গে মানিয়ে নিতে পারে। আমরা যেন তৈরি হয়ে যেতে পারি সেটা নিশ্চিত করতে চাই। আমরা যেকোনো কন্ডিশনে জিততে পারি।’বিরাট এই অভিযানে সফল হতে রাইট সময় পাচ্ছেন সাকল্যে আট মাস। পুরোদমে কাজ শুরু করতে একটু দেরিই হবে তাঁর। কাল রাতে ফিরে যাবেন অস্ট্রেলিয়ায়। ছুটি কাটিয়ে ফিরবেন আগামী মাসের শেষ দিকে। জুনের শেষ সপ্তাহে ভারতে একটি ত্রিদেশীয় সিরিজ খেলার কথা বাংলাদেশের যুবাদের। এই সিরিজ সামনে রেখে কাজ শুরু করবেন রাইট।
 
