
পরিচয় হয়েছিল ছয় বছর আগে। নিতান্তই পেশা সংক্রান্ত বিষয়ে। রোহিত শর্মার ম্যানেজারের দায়িত্ব নিলেন রিতিকা সাজদেহ। এরপর সময় গড়ানোর সঙ্গে আরেকটু জানাশোনা, একে অপরের আরেকটু ঘনিষ্ঠ হওয়া। ভালো বন্ধুর পরিচয়টা ছাপিয়ে এখন দুজনে আত্মার আত্মীয়। আগামী ১৩ ডিসেম্বর রিতিকার সঙ্গে সম্পর্কের গাঁটছড়া বাঁধতে যাচ্ছেন রোহিত।রোহিতের গল্প অনেকটা যেন লিওনেল মেসির মতোই। ক্রীড়াজগতে দুজনের পদচারণা ভিন্ন আকৃতির দুই মাঠে। একজন ভারতের জার্সিতে ব্যাটের ঝড় তুলছেন, আর অন্যজন তো এরই মধ্যে জায়গা করে নিয়েছেন বিশ্ব ফুটবলের সেরাদের ছোট্ট তালিকায়। তবে ২৮ বছরের মেসির সঙ্গে বয়সের পাশাপাশি একটা বিষয়ে মিলে যাচ্ছে রোহিতের। আর্জেন্টাইন ফরোয়ার্ডও যে ঘর বেঁধেছেন ছোট্টবেলার বান্ধবী আন্তোনেলা রোকুজ্জোর সঙ্গেই।ক্রীড়া তারকাদের সম্পর্কে একটা কথা বেশ শোনা যায়, প্রচারের আলো বাড়ার সঙ্গে সঙ্গে নাকি তাদের কাছ থেকে প্রিয়জনেরা দূরে সরে যেতে থাকেন। ছোটবেলার বন্ধু হয়তো হয়ে যান শুধুই অতীত-স্মৃতি। দীর্ঘদিনের প্রেয়সীর কনে আঙুল ছাপিয়ে হয়তো প্রিয় হয়ে ওঠে কোনো ফ্যাশন মডেলের হাত। কিন্তু রোহিত শর্মার ক্ষেত্রে তা হয়নি। ওয়ানডেতে দুটি ডাবল সেঞ্চুরির মালিক এই ব্যাটসম্যান বেছে নিলেন প্রিয় বান্ধবীর অনামিকাই।বিয়ে আগামী মাসে হলেও রোহিত আংটি বিনিময় করেছেন আরও ছয় মাস আগেই। গত জুনে পারিবারিক অনুষ্ঠানের মধ্য দিয়ে হয়ে গেছে বাগদান। তবে এর আগে রিতিকার কাছে রোহিতের বিয়ের প্রস্তাব করার গল্পটা কিন্তু বেশ মজার। কোনো দর্শনীয় স্থান বা পাঁচ তারকা হোটেলে গিয়ে নয়, রোহিত হাঁটু গেড়ে অনুরোধটা করেছিলেন এক ক্রিকেট মাঠে—মুম্বাইয়ের বোরিভালি স্পোর্টস ক্লাবে। এই মাঠেই যে প্রথমবারের মতো ব্যাট হাতে নেমেছিলেন ১১ বছরের কিশোর রোহিত।১৭ বছর পর একই মাঠে জীবনের দ্বিতীয় ইনিংসটার শুরু করলেন রোহিত শর্মা। টি-টোয়েন্টির ধুম-ধাড়াক্কার যুগে এই ইনিংসটাকে নিশ্চয়ই একটা লম্বা টেস্ট ইনিংসে রূপ দেওয়ার স্বপ্ন দেখছেন রোহিত।সত্যি হোক সেই স্বপ্ন। সুখী হন তিনি। সূত্র: টাইমস অব ইন্ডিয়া।
