
ডিয়েগো ম্যারাডোনার এক মন্তব্যে বেশ তোলপাড় ফুটবল দুনিয়ায়। নেতা লিওনেল মেসি সম্পর্কে বলতে গিয়ে আর্জেন্টাইন ফুটবল কিংবদন্তি বলেছিলেন ‘ মেসির ব্যক্তিত্ব নেই।’ এই মন্তব্যই আহত করেছে বিশ্বের তাবৎ মেসি-ভক্তকে। তবে ম্যারাডোনা তাঁর মন্তব্যকে ‘সমালোচনা’ হিসেবে ধরে নেওয়ায় বেশ অবাকই হয়েছেন, ‘আমি মেসি সম্পর্কে বলেছি। এটা সমালোচনা নয়। অনেকেই মেসিকে নেতা মনে করেন। কিন্তু নেতা সবাই হয় না। এটা আলাদা একটা গুণ।’সম্প্রতি প্যারিসে ব্রাজিলীয় কিংবদন্তি পেলের সঙ্গে এক প্রদর্শনী ম্যাচে একত্র হয়েছিলেন ম্যারাডোনা। সেখানে মেসি সম্পর্কে বলতে গিয়ে ম্যারাডোনা বলেছিলেন, মেসি খুব ভালো মানুষ হলেও তাঁর মধ্যে নেতৃত্বগুণ নেই।গতকাল শতবর্ষী কোপা আমেরিকায় মাত্র ১৯ মিনিটেই পানামার বিপক্ষে মেসির দুর্দান্ত হ্যাটট্রিককে অনেকেই ম্যারাডোনার মন্তব্যের ‘জবাব’ হিসেবে দেখছেন। তবে মেসির হ্যাটট্রিক সত্ত্বেও ম্যারাডোনা তাঁর অবস্থান বদলাচ্ছেন না। দিয়ারিও পপুলার নামের একটি রেডিওকে দেওয়া সাক্ষাৎকারে আগের অবস্থানেই অনড় ম্যারাডোনা, ‘পেলেকে যা বলেছিলাম, এখনো আমি সেটাই মনে করি। এটাকে সমালোচনা হিসেবে দেখতে চাই না। এটা সমালোচনা নয়।’
মেসিকে ‘নেতা’ বানানোর চেষ্টা তাঁর কাছ থেকে ‘সেরাটা’ পাওয়া আরও কঠিন করে তুলবে বলেই মনে করেন ম্যারাডোনা, ‘মেসিকে দয়া করে খেলতে দিন । যদি তাকে ডান পায়ে খেলতে বলেন, তাহলে তার কাছ থেকে ভালো কিছু পাওয়া যাবে না। দয়া করে তাকে খেলতে দিন।’ম্যারাডোনার সঙ্গে মেসির তুলনাটা যেন চিরায়ত ব্যাপার। ১৯৮৬ সালে মেক্সিকো বিশ্বকাপে প্রায় একক কৃতিত্বেই আর্জেন্টিনাকে বিশ্বকাপ এনে দিয়েছিলেন ম্যারাডোনা। মেসির বিপক্ষে অভিযোগ, তিনি ক্লাব বার্সেলোনার হয়ে যতটা সপ্রতিভ, দেশের জার্সিতে ততটা নন। তবে ২০১৪ সালের বিশ্বকাপে আর্জেন্টিনাকে ফাইনালে তুললেও মেসির দুর্ভাগ্য তিনি শিরোপাটা দেশে নিয়ে যেতে পারেননি।
