
• মোহাম্মদ শাহজাদের জন্ম আফগানিস্তানে হলেও বসবাস করেন পেশোয়ারে। • আফগান এ ব্যাটসম্যানকে এক মাসের মধ্যে দেশে ফিরতে বলেছে এসিবি। • শাহজাদের মতো চুক্তিবদ্ধ যেসব ক্রিকেটার বিদেশে বসবাস করেন, তাঁদেরও ফিরতে হবে। • এক মাসের মধ্যে না ফিরলে ক্রিকেটারদের চুক্তি বাতিল করবে এসিবি
বেশি দিন আগের কথা না, মাত্র দুই সপ্তাহ আগে বিশ্বকাপ বাছাইপর্বের ফাইনালে দেশকে জিতিয়েছেন মোহাম্মদ শাহজাদ। অথচ আফগানিস্তান ক্রিকেট বোর্ড (এসিবি) তাঁর ওপর সমন জারি করেছে—হয় চিরস্থায়ীভাবে দেশে ফিরে এসো, নয় তো চুক্তি থেকে বাদ!
আফগানিস্তানের এই উইকেটরক্ষক-ব্যাটসম্যান বসবাস করছেন পেশোয়ারে। শুধু শাহজাদ নন, আফগানিস্তানের যেসব চুক্তিবদ্ধ খেলোয়াড় বাইরে থাকেন, তাঁদের দেশে ফেরাতে কঠোর নীতি গ্রহণ করেছে এসিবি। বেঁধে দেওয়া হয়েছে এক মাসের সময়সীমা। এর মধ্যে গাট্টিবোঁচকা গুটিয়ে দেশে ফিরতে হবে, নইলে শাস্তি।
এসিবি চেয়ারম্যান আতিফ মাশাল ক্রিকইনফোকে বলেন, ‘চুক্তিবদ্ধ খেলোয়াড়েরা অনুমতি ছাড়া দেশের বাইরে যাওয়া বিধিসম্মত নয়। বিদেশের মাটিতে যাঁরা বসবাস করছেন, তাঁদের পরিবারসহ ফিরতে এক মাসের সময়সীমা বেঁধে দেওয়া হয়েছে। এ সময়ের মধ্যে না ফিরলে তাঁদের চুক্তি বাতিল করা হবে।’
শাহজাদকে শুধু দেশে ফেরার সময়সীমা বেঁধে দেয়নি এসিবি, জরিমানাও করা হয়েছে। বোর্ডের অনুমতি ছাড়াই পেশোয়ারের একটি স্থানীয় টুর্নামেন্টে অংশ নেওয়ায় ৩০ বছর বয়সী এ ব্যাটসম্যানকে চার হাজার ডলার জরিমানা করেছে এসিবি। শাহজাদ পেশোয়ারের একটি শরণার্থীশিবিরে বেড়ে উঠেছেন। বিয়েও করেছেন আফগান সীমান্তঘেঁষা পাকিস্তানের এ শহরে। তাঁর জাতীয় দল সতীর্থদের অনেকেই বেড়ে উঠেছেন পেশোয়ারের শরণার্থীশিবিরে।
