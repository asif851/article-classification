
রিয়াল মাদ্রিদ ছেড়ে পিএসজিতে যাচ্ছেন রোনালদো—এমন কথা এই প্রথম ওঠেনি। প্রতি মৌসুমের শুরুতেই এমন একটা গুঞ্জন ওঠে। সে গুঞ্জন দলবদলের সময়টা শেষ হওয়ার আগেই উবে যায়। এবার অবশ্য একটু জোরেশোরেই উঠেছিল গুঞ্জন। জুলাই-আগস্টে পেরিয়ে গেলেও তা যেন থামতেই চাইছে না। নতুন করে আবার কথা উঠেছে, পিএসজিতে যাওয়ার ব্যাপারে সবুজ সংকেত দিয়ে দিয়েছেন ক্রিস্টিয়ানো রোনালদো।
স্প্যানিশ পত্রিকা দিয়ারিও গোল এই দাবি তুলেছে। বেশ কিছুদিন ধরেই বেতন-ভাতা নিয়ে অসন্তুষ্টির কথা জানিয়ে আসছেন রোনালদো। টানা দুবার বিশ্বের সেরা খেলোয়াড় তিনি, কিন্তু বেতন-ভাতায় বেশি বাগিয়ে নিচ্ছেন লিওনেল মেসি ও নেইমার জুনিয়র। কদিন আগেই জানান, রিয়ালের সঙ্গে নতুন করে চুক্তি করবেন না। সেটা যে প্রত্যাশিত বেতন না পাওয়ার দুঃখ থেকে, রোনালদো তাও বলেছেন পরিষ্কার করে।এমন অবস্থায় হাজির হয়েছে পিএসজি। নেইমার-এমবাপ্পেকে নিয়ে ভয়ংকর এক দল গড়ার পরও সন্তুষ্ট নয় দলটি। পিএসজি সভাপতি নাসের আল খেলাইফির বহুদিনের স্বপ্ন রোনালদোকে প্যারিসের দলটির জার্সি পরানোর। এত দিন এমন প্রস্তাবে খুব একটা আগ্রহ দেখাননি রোনালদো। কিন্তু এবার পর্তুগিজ তারকার এজেন্ট হোর্হে মেন্ডেজকে বলেছেন প্রস্তাব শুনে দেখার জন্য। দিয়ারিও গোলের দাবি, মাদ্রিদের এক হোটেলে পিএসজি কর্মকর্তাদের সঙ্গে গোপনে দেখা করেছেন মেন্ডেজ। রোনালদোর প্রত্যাশিত বেতন দিতে রাজি কি না পিএসজি, এটা জানার জন্য বসেছিলেন তাঁরা। শেষ পর্যন্ত যা জানা গেছে, রোনালদো যদি প্রকাশ্যে নিজের ইচ্ছার কথা জানান, তবে খেলাইফি সব প্রস্তাবেই রাজি!রোনালদো অবশ্য এখনই রিয়াল ছাড়ছেন—এমন নয়; এ মৌসুমটা দেখতে চান তিনি। এর মধ্যে যদি রিয়াল তাঁকে বেতন-ভাতায় সন্তুষ্ট করতে পারে, তবে সাদা জার্সিতেই ক্যারিয়ার শেষ করতে চান পর্তুগিজ ফরোয়ার্ড। সূত্র: দিয়ারিও গোল।
