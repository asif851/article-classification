
জাভি, ডেভিড ভিয়া, স্টিফেন জেরার্ডদের পথে হাঁটলেন দিদিয়ের দ্রগবাও। বিশ্বকাপ শেষেই আন্তর্জাতিক ফুটবলকে বিদায় জানালেন আইভরিকোস্টের এই তারকা ফুটবলার।২০০২ সালে আন্তর্জাতিক ফুটবলে অভিষেক হয়েছিল দ্রগবার। তার পর থেকে জাতীয় দলের জার্সি গায়ে খেলেছিলেন ১০৪টি ম্যাচ। করেছিলেন ৬৫টি গোল। আইভরিকোস্টের সর্বকালের সর্বোচ্চ গোলদাতার তালিকার শীর্ষেই আছে দ্রগবার নাম।২০০৬ সাল থেকে আইভরিকোস্টের অধিনায়কের দায়িত্বও পালন করেছেন দ্রগবা। তাঁর নেতৃত্বেই ২০০৬ সালে আফ্রিকান নেশনস কাপের ফাইনালে উঠেছিল আইভরিকোস্ট। সে বছরই তারা প্রথমবারের মতো বিশ্বকাপ খেলেছিল দ্রগবার নেতৃত্বে। এরপর ২০১০ ও ২০১৪ সালের বিশ্বকাপেও আইভরিকোস্টের অধিনায়ক ছিলেন দ্রগবা। ২০০৬ ও ২০০৯ সালে আফ্রিকার বর্ষসেরা ফুটবলারের পুরস্কারও উঠেছে এই তারকা স্ট্রাইকারের হাতে। আজ আন্তর্জাতিক ফুটবল থেকে বিদায়ের ঘোষণা দিয়ে দ্রগবা বলেছেন, ‘বিগত ১২ বছর ধরে জাতীয় দলের সঙ্গে অনেক আবেগ জড়িয়ে আছে। প্রথম থেকে শুরু করে শেষ ম্যাচ পর্যন্ত, আমি আমার দেশকে নিজের সেরাটাই দিতে চেয়েছি। আট বছর ধরে জাতীয় দলের অধিনায়কত্ব করতে পেরে ও বিশ্ব ফুটবলে দেশের নাম উজ্জ্বল করতে পেরে আমি খুবই গর্বিত।’ক্লাব ফুটবলে হয়তো আরও একটি মৌসুম খেলবেন দ্রগবা। সম্প্রতি এক বছরের জন্য চুক্তি করেছেন পুরোনো ক্লাব চেলসির সঙ্গে।—গাল ডটকম
