
ভুটান থেকে গৌরববার্তা জানিয়ে দিল শেখ জামাল ধানমন্ডি ক্লাব। কিংস কাপ প্রতিযোগিতার ফাইনালে ভারতের পুনে এফসিকে ১-০ গোলে হারিয়ে শিরোপা নিজেদের করে নিয়েছে তারা।খেলার ৩২ মিনিটে শেখ ইয়াসিন জামালের পক্ষে জয়সূচক গোলটি করেন।গত ফেব্রুয়ারিতে কলকাতার আইএফএ শিল্ড-শিরোপার খুব কাছে গিয়েও টাইব্রেকার দুর্ভাগ্যের শিকার হতে হয়েছিল বাংলাদেশের অন্যতম শীর্ষ এই ক্লাবের। এবার ভুটানে যাওয়ার আগেই সেই দুঃখ ​মুছে ফেলার প্রত্যয় জানিয়ে গিয়েছিল দলটি। আজ ভারতের অন্যতম শক্তিশালী এই ক্লাবকে হারিয়ে আইএফএ শিল্ডের শিরোপা হারানোর ব্যাথাই যে ভুলতে চাইল মারুফুল হকের ছেলেরা। সেই মিশনে দারুণভাবেই সফল তারা।এই প্রতিযোগিতার প্রতিটি ম্যাচে জিতেই ফাইনালে জায়গা করে নিয়েছিল পুনে এফসি। তাই এই দলটির বিপক্ষে ফাইনাল খেলতে নেমে একটু বাড়তিই সতর্ক ছিল জামাল। খেলার শুরুর দিকে প্রতিপক্ষের ওপর প্রচণ্ড চাপ তৈরি করে গোলটা আদায় করে নিয়েই নিজেদের ঘর সামলানোর লড়াইয়ে শামিল হয় বাংলাদেশের ক্লাবটি। সেই কৌশলে খেলতে গিয়ে দ্বিতীয়ার্ধে প্রচণ্ড চাপের মুখেই পড়তে হয়েছিল তাদের। কিন্তু রক্ষণের দৃঢ়তায় এবার আর কোনো দুর্ভাগ্য পিছু নেয়নি জামালের। ৩২ মিনিটে করা ইয়াসিনের জয়সূচক গোলটিও ছিল দারুণ দৃষ্টি নন্দন। বাম প্রান্ত থেকে উড়ে আসা কর্নারে দুর্দান্ত ঢংয়ে হেড করে পুনে’র রক্ষণভাগ ও গোলরক্ষককে বোকা বানান ইয়াসিন।কিংস কাপে গ্রুপ ‘এ’তে শুরুটা জামাল করেছিল দুর্দান্ত। ভুটানের ড্রুক ইউনাইটেডকে ৩-০ গোলে হারিয়ে শুভ সূচনার পর দ্বিতীয় ম্যাচে থাইল্যান্ডের নাখুন রাতচাসিংয়ের সঙ্গে গোলশূন্য ড্র করে শেখ জামাল। গ্রুপের শেষ ম্যাচে ভারতের বিখ্যাত মোহনবাগানকে ৫-৩ গোলে উড়িয়ে দিয়ে সেমিফাইনালে জায়গা করে নেয় তারা। সেমিফাইনালে এক গো​লে পিছিয়ে থেকেও নেপালের মানাং মার্সিয়াংদিকে ২-১ গোলের জয় তুলে নিয়ে চূড়ান্ত লড়াইয়ে শামিল ছিল দলটি।এই প্রতিযোগিতায় দেশের আরেক শীর্ষ দল আবাহনী লিমিটেড অংশ নিলেও সেমিতে পৌঁছতে পারেনি তারা।
