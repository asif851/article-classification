
দুই সপ্তাহের মধ্যেই আবার নিউজিল্যান্ডের মুখোমুখি হতে হবে বাংলাদেশকে। চ্যাম্পিয়নস ট্রফিতে বাংলাদেশের গ্রুপে ইংল্যান্ড ও অস্ট্রেলিয়ার সঙ্গে আছে নিউজিল্যান্ডও। গতকালকের জয়ের পর আগামী ৯ জুন ওয়েলসের কার্ডিফে কিউইদের বিপক্ষে গ্রুপের শেষ ম্যাচটা বাংলাদেশ অতিরিক্ত আত্মবিশ্বাস নিয়েই খেলবে। 
তবে আয়ারল্যান্ডের ত্রিদেশীয় সিরিজে নিউজিল্যান্ডের ভারপ্রাপ্ত অধিনায়ক টম ল্যাথাম এটা মানতেই চাইলেন না। সে ম্যাচে বাংলাদেশ মানসিকভাবে এগিয়ে থাকবে—এমনটা ভাবছেন না তিনি। তাঁর মতে, কার্ডিফে চ্যাম্পিয়নস ট্রফির ম্যাচটা দুই দলের জন্যই হবে সম্পূর্ণ ‘নতুন’ এক ম্যাচ, ‘আমরা চ্যাম্পিয়নস ট্রফিতে বাংলাদেশের বিপক্ষে যখন আবারও মুখোমুখি হব, সেটা পুরোপুরি নতুন একটা ম্যাচ। বাংলাদেশকেও সে ম্যাচটা নতুন করেই শুরু করতে হবে।’আয়ারল্যান্ডে দলের কয়েকজন সেরা ক্রিকেটারকে ছাড়াই খেলতে এসেছিল নিউজিল্যান্ড। আইপিএলে ব্যস্ত থাকার কারণে খেলেননি অধিনায়ক কেন উইলিয়ামসন, মার্টিন গাপটিল, টিম সাউদি, ট্রেন্ট বোল্টদের মতো ক্রিকেটাররা। চ্যাম্পিয়নস ট্রফির ম্যাচে স্বাভাবিকভাবেই এই ক্রিকেটাররা থাকবেন। ল্যাথামের আত্মবিশ্বাসের জায়গাটা কি এখানেই? কিউইদের ভারপ্রাপ্ত অধিনায়ক সরাসরি না বললেও তাঁর কথাতে ইঙ্গিত সেটিরই, ‘আমাদের দলে পরিবর্তন আসবে। আমাদের হাতে দুটি প্রস্তুতি ম্যাচ আছে। সুতরাং এটা আমাদের দলকে নতুন করে সংগঠিত হতে সহায়তা করবে। তবে এই সিরিজে আমরা যে মানের ক্রিকেট খেলেছি, সেটি চ্যাম্পিয়নস ট্রফির আগে খুব ভালো প্রস্তুতি। এটা অস্ট্রেলিয়ার বিপক্ষে প্রথম ম্যাচে আমাদের আত্মবিশ্বাসী করবে।’আয়ারল্যান্ডের সিরিজে নতুন বেশ কয়েকজন কিউই ক্রিকেটার নজর কেড়েছেন। হামিশ বেনেট, কলিন মানরোরা তারকা ক্রিকেটারদের অনুপস্থিতি বুঝতেই দেননি। ল্যাথাম এটিকে নিউজিল্যান্ড ক্রিকেটের গভীরতাই মনে করছেন, ‘নতুনরা সকলেই নিজেদের দায়িত্ব দুর্দান্তভাবে পালন করেছে। এটা খুব ভালো লক্ষণ। এটি নিউজিল্যান্ড ক্রিকেটের গভীরতাই সকলের সামনে তুলে ধরছে।নিউজিল্যান্ডের বিপক্ষে বিদেশের মাটিতে বাংলাদেশ প্রথম জয় পেল। ২৭০ রান তাড়া করে ৫ উইকেট হারিয়েই জয়ের বন্দরে পৌঁছে যাওয়াটা দুর্দান্তই। ল্যাথাম বাংলাদেশের কৃতিত্বকে খাটো করলেন না। বরং প্রশংসা করেছেন বাংলাদেশের ব্যাটিংয়ের, ‘বাংলাদেশকে কৃতিত্ব অবশ্য দিতে হবে। ব্যাটিংটা খুব ভালো করেছে তারা। ইনিংসের গতিও নিয়ন্ত্রণ করেছে দারুণভাবে।’ সূত্র: এএফপি
