
হঠাৎ করেই টেস্ট ক্রিকেট থেকে অবসরের ঘোষণা দিয়ে দিলেন ড্যারেন স্যামি। অনেকটা অভিমান করেই। আগেই ওয়ানডে দলের অধিনায়কত্ব হারিয়েছেন ডোয়াইন ব্রাভোর কাছে। ওয়েস্ট ইন্ডিয়ান ক্রিকেট বোর্ড কাল দিনেশ রামদিনকে টেস্ট দলের অধিনায়ক মনোনীত করার পর টেস্ট খেলা চালিয়ে যাওয়ার আর কোনো হেতু খুঁজে পেলেন না তিনি। টেস্ট ক্রিকেটকে বিদায় বলার ব্যাপারে স্যামির কোনো বক্তব্যও পাওয়া যায়নি। তবে ওয়ানডে খেলে যাবেন সদা-হাস্যোজ্জ্বল এই ক্যারিবীয় ক্রিকেটার।৩০ বছর বয়সী স্যামির টেস্ট অভিষেক হয়েছিল ২০০৭ সালে। ইংল্যান্ডের বিপক্ষে প্রথম ম্যাচেই আলো ছড়িয়েছিলেন ডানহাতি এই পেসার। দ্বিতীয় ইনিংসে ৬৬ রানের বিনিময়ে নিয়েছিলেন সাতটি উইকেট। এটিই শেষপর্যন্ত থেকে গেছে তাঁর ক্যারিয়ারসেরা বোলিং হিসেবে। ঐ ম্যাচে মোট আটটি উইকেট নিয়েছিলেন স্যামি।২০১০ সালে স্যামি অধিনায়কের দায়িত্ব পেয়েছিলেন মাত্র আটটি টেস্ট খেলার অভিজ্ঞতা নিয়ে। অধিনায়কত্বও পেয়েছিলেন একটা অস্থির সময়ে। ওই বছরের অক্টোবরে ওয়েস্ট ইন্ডিজ ক্রিকেট বোর্ডের সঙ্গে চুক্তি নিয়ে নিয়মিত অধিনায়ক ক্রিস গেইলের দ্বন্দ্ব দুয়ার খুলে দিয়েছিল স্যামির। এরপর অবশ্য আর পেছনে ফিরে তাকাননি তিনি। ৩২টি টেস্টে দলকে নেতৃত্ব দিয়েছেন তিনি। তাঁর নেতৃত্বে ক্যারিবীয় দল জয় পেয়েছে আটটি টেস্টে। হার ১২টিতে, ড্র ১০টি। ওয়েস্ট ইন্ডিজের হয়ে ৩৮ টেস্ট খেলে ১৩২৩ রান করেছেন স্যামি। বল হাতে নিয়েছেন ৮৪টি উইকেট।
