
টেস্ট ক্রিকেট ছেড়ে দিচ্ছেন তিলকরত্নে দিলশান। আজ সংবাদ সম্মেলনে আনুষ্ঠানিক ঘোষণা দেবেন শ্রীলঙ্কান এই ক্রিকেটার। শ্রীলঙ্কা ক্রিকেট (এসএলসি) কাল এক বিবৃতিতে এ খবর জানিয়েছে।কী কারণে হঠাৎ এই অবসর, সেটা অবশ্য কালই জানিয়ে দিয়েছেন ৩৬ বছর বয়সী এই ক্রিকেটার, ‘শ্রীলঙ্কা ক্রিকেট আমার জায়গায় যাতে অন্য কোনো তরুণকে উঠে আসার সুযোগ দিতে পারে সে জন্যই আমার এই সিদ্ধান্ত। জিম্বাবুয়ের বিপক্ষে টেস্ট সিরিজ খেলেই আমি অবসরের ঘোষণা দিতে চেয়েছিলাম, কিন্তু দুর্ভাগ্য সিরিজটা হলো না।’এ মাসেই দুই টেস্টের সিরিজ খেলার জন্য জিম্বাবুয়ে সফরের কথা ছিল শ্রীলঙ্কার। সফরটা হলে একটা বৃত্তই তিনি পুরো করতেন। ১৯৯৯ সালে বুলাওয়েতে জিম্বাবুয়ের বিপক্ষেই যে টেস্ট অভিষেক এই আক্রমণাত্মক ব্যাটসম্যানের। প্রথম টেস্টে একমাত্র ইনিংসে ৯ রান করলেও দ্বিতীয় টেস্টেই ১৬টি টেস্ট সেঞ্চুরির প্রথমটি (১৬৩*) পেয়ে গিয়েছিলেন দিলশান। ১৪ বছরের দীর্ঘ ক্যারিয়ারে ৮৭টি টেস্ট খেলা দিলশান সর্বোচ্চ ইনিংসটি খেলেছেন ইংল্যান্ডের বিপক্ষে। ২০১১ সালে অধিনায়ক হিসেবেই লর্ডসে করেছিলেন ১৯৩ রান। দিলশান সর্বশেষ টেস্টটি খেলেছেন বাংলাদেশের বিপক্ষে, গত মার্চে।টেস্টের পালা চুকিয়ে দিয়ে দিলশান সীমিত ওভারের ক্রিকেট খেলে যেতে চান ২০১৫ বিশ্বকাপ পর্যন্ত, ‘আমি আমার ভবিষ্যৎ নিয়ে নির্বাচকদের সঙ্গে কথা বলব। তাঁদের যদি আমাকে দরকার হয় আমি ২০১৫ বিশ্বকাপ পর্যন্ত খেলব।’মাহেলা জয়াবর্ধনে, কুমার সাঙ্গাকারা ও তিলকরত্নে দিলশান—সিনিয়র এই তিন ক্রিকেটারের একজনের বিদায়ে লঙ্কান টপ-অর্ডারের সমস্যা আরও বাড়ল। এত দিন ওপেনিংয়ে দিলশানের সঙ্গী কে হবেন এটা নিয়ে ঝামেলায় ছিল দলটি। এবার নেই দিলশানই। দিমুথ করুনারত্নে প্রতিশ্রুতিশীল, কিন্তু নির্বাচকেরা থারাঙ্গা পারানাভিতানা ও উপুল থারাঙ্গাকে উপেক্ষা করায় এখন নতুন মুখের সন্ধানে নামতে হচ্ছে তাদের। ক্রিকইনফো।তিলকরত্নে দিলশানের টেস্ট ক্যারিয়ার (১৯৯৯-২০১৩)
ম্যাচ ইনিংস     অপ. রান সর্বোচ্চ    গড়  ১০০/৫০   উইকেট
৮৭  ১৪৫  ১১    ৫৪৯২ ১৯৩   ৪০.৯৮   ১৬/২৩ ৩৯
 
