
১৯৬০ সালে ইউরো চ্যাম্পিয়নশিপের শুরুটা হয়েছিল মাত্র চারটি দেশ নিয়ে। সেখান থেকে ৮, ১৬ পেরিয়ে সংখ্যাটা এখন দাঁড়িয়েছে ২৪-এ। ২০১৬ সালে প্রথমবারের মতো ২৪টি দেশ নিয়ে অনুষ্ঠিত হতে যাচ্ছে ইউরোপসেরার লড়াই। সেই লক্ষ্যে বাছাইপর্বের ড্র-ও অনুষ্ঠিত হয়ে গেছে গতকাল। কিন্তু বড় পরিসরের ইউরো কাপ নিয়ে যতটা উচ্ছ্বাস থাকার কথা ছিল তার চেয়ে বরং বিতর্কেই বেশি তোলপাড় হচ্ছে ইউরোপিয়ান ফুটবল অঙ্গন।২৪ দলের ইউরো কাপের পাশাপাশি বাছাইপর্বের ক্ষেত্রে আরও একটা বড় পরিবর্তন এনেছে উয়েফা। এবারই প্রথমবারের মতো বাছাইপর্বের এই খেলাগুলো চলবে বৃহস্পতি থেকে মঙ্গলবার পর্যন্ত। উয়েফা এটার নাম দিয়েছে ‘ফুটবল সপ্তাহ’। একই দিনে ২০ বা ৩০টির বদলে মাত্র আট বা ১০টি ম্যাচ আয়োজনের সিদ্ধান্ত নিয়েছে ইউরোপিয়ান ফুটবলের সর্বোচ্চ এই সংস্থা। টেলিভিশন চ্যানেলগুলোর সঙ্গে লাভজনক সম্প্রচার চুক্তি করার জন্যই এমনটা করা হয়েছে। কিন্তু খেলোয়াড়দের জন্য এটা মোটেই ভালো পরিস্থিতি হবে না বলে মনে করছেন ইংল্যান্ডের কোচ রয় হজসন। স্কাই স্পোর্টসকে দেওয়া এক সাক্ষাত্কারে তিনি বলেছেন, ‘বৃহস্পতিবারের খেলা নিয়ে আমি সবচেয়ে বেশি উদ্বিগ্ন। প্রিমিয়ার লিগের খেলাগুলো থাকে রোববারে। তার মানে দাঁড়াচ্ছে আমরা মঙ্গলবারের আগে অনুশীলন শুরু করতে পারব না। প্রস্তুতি নেওয়ার কোনো সুযোগ আমাদের থাকবে না।’
একই রকম অভিমত ওয়েলসের কোচ ক্রিস কোলম্যানের। নতুন এই পরিস্থিতিতে খেলোয়াড়দের ইনজুরির কবলে পড়ার আশঙ্কাও বেশি বলে মনে করছেন তিনি, ‘ফুটবলাররা যখন জাতীয় দলের হয়ে খেলতে আসে, তখন আমরা খুবই সতর্ক থাকি। কারণ আমরা জানি যে তারা আমাদের খেলোয়াড় না। আমরা তাদের ধার নিই ক্লাবের কাছ থেকে। আর তাদের আমাদের আবার ফেরত পাঠাতে হয় যতটা সম্ভব সুস্থ ও ফিট অবস্থায়।’— রয়টার্স
বাছাইপর্বের ড্রগ্রুপ এ: হল্যান্ড, কাজাখস্তান, আইসল্যান্ড, লাটভিয়া, তুরস্ক, চেক রিপাবলিকগ্রুপ বি: বসনিয়া, অ্যানডোরা, সাইপ্রাস, ওয়ালস, ইসরায়েল, বেলজিয়ামগ্রুপ সি: স্পেন, লুক্সেমবার্গ, মেসেডোনিয়া, বেলারুশ, স্লোভাকিয়া, ইউক্রেনগ্রুপ ডি: জার্মানি, জিব্রালটার, জর্জিয়া, স্কটল্যান্ড, পোল্যান্ড, আয়ারল্যান্ডগ্রুপ ই: ইংল্যান্ড, সান মারিনো, লিথুনিয়া, এস্টোনিয়া, স্লোভেনিয়া, সুইজারল্যান্ডগ্রুপ এফ: গ্রিস, ফারো আইল্যান্ড, নর্দান আয়ারল্যান্ড, ফিনল্যান্ড, রোমানিয়া, হাঙ্গেরিগ্রুপ জি: রাশিয়া, লিচেনস্টাইন, মালডোভা, মন্টেনেগ্রো, অস্ট্রিয়া, সুইডেনগ্রুপ এইচ: ইতালি, মালটা, আজারবাইজান, বুলগেরিয়া, নরওয়ে, ক্রোয়েশিয়াগ্রুপ আই: পর্তুগাল, আলবেনিয়া, আর্মেনিয়া, সাইবেরিয়া, ডেনমার্ক
স্বাগতিক দেশ হওয়ার সুবাদে সরাসরি মূলপর্বে খেলার সুযোগ পাবে ফ্রান্স। বাছাইপর্ব শেষে প্রতিটি গ্রুপের সেরা দুই দল চলে যাবে চূড়ান্ত আসরে। সব গ্রুপ মিলিয়ে তৃতীয় সেরা দলটিও পেরিয়ে যাবে প্লেঅফের বাধা। বাকি আটটি গ্রুপের তৃতীয় সেরা দলকে খেলতে হবে প্লে-অফ। বিজয়ী চার দল অংশ নেবে মূলপর্বে।
