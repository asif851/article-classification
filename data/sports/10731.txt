
ক্রিকেট আর বলিউড—সম্পর্কটা বেশ পুরোনো। টাইগার পতৌদি-শর্মিলা ঠাকুর, ভিভ রিচার্ডস-নীনা গুপ্তার প্রেমের কথা তো সবারই জানা। আবার আড়ালে থেকে যাওয়া অনেক প্রেমকাহিনিও তো আছে। আছে শুধু ভালো লাগার গল্পও। সাবেক ভারতীয় অধিনায়ক রাহুল দ্রাবিড়ের সঙ্গে বলিউড অভিনেত্রী ক্যাটরিনা কাইফের অবশ্য ঠিক হৃদয় লেনদেনের সম্পর্ক নেই। তবে দ্রাবিড়কে দারুণ পছন্দ, এটা ক্যাটরিনা বলেছেন নিজের মুখেই। 
নিজের পছন্দের ক্রিকেটারের কথা জানাতে গিয়ে বলেন, ‘আমি রাহুল দ্রাবিড়কে খুব পছন্দ করি। ও একজন সত্যিকারের ভদ্রলোক।’ আইপিএলের শুরুর দিকে রয়্যাল চ্যালেঞ্জার্স বেঙ্গালুরুর প্রচারণাদূত হিসেবে কাজ করেছেন ক্যাটরিনা। দ্রাবিড় তখন ওই ফ্র্যাঞ্চাইজির অধিনায়ক। হয়তো তখনই ‘দ্য ওয়াল’কে কিছুটা কাছ থেকে দেখার সুযোগ পেয়েছিলেন ক্যাটরিনা। সেই অভিজ্ঞতা থেকেই বললেন, ‘কখনো ওর মধ্যে হতাশা বা রাগ দেখিনি। তবে ওর সঙ্গে খুব একটা কথা বলার সুযোগ হয়নি। ভীষণ লাজুক স্বভাবের দ্রাবিড়।’ জিনিউজ।
