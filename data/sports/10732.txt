
শ্রীলঙ্কার দায়িত্ব নেওয়ার পর একটু হলেও মনে কু-ডাক দেওয়ার কথা চন্ডিকা হাথুরুসিংহের। শেরেবাংলা স্টেডিয়ামে অভিষেক হবে তাঁর। এ মাঠেই তো বাংলাদেশের কোচ হিসেবে অভিষেক হয়েছিল। ভারতের বিপক্ষে ভয়াবহ বিপর্যয় দিয়ে শুরু হয়েছিল তাঁর বাংলাদেশ-অধ্যায়। সেই মিরপুরেই শ্রীলঙ্কা-অধ্যায় শুরু করলেন হাথুরু। প্রথম ম্যাচটাই ধাক্কা দিল তাঁকে। বাংলাদেশের কাছে নাকাল হওয়া জিম্বাবুয়ে আজ শ্রীলঙ্কাকে ১২ রানে হারিয়ে দিয়েছে। লঙ্কানদের বিপক্ষে সর্বশেষ ৬ ম্যাচের চারটিতেই জিতল জিম্বাবুয়ে!
অফ স্টাম্পের একটু বাইরের বল। শট খেলার জন্য পর্যাপ্ত স্বাধীনতা ছিল না। কিন্তু কুশল পেরেরার জন্য ওটুকুই যথেষ্ট ছিল। দুর্দান্ত এক কাট, ব্যাকওয়ার্ড পয়েন্ট দিয়ে ছক্কা। দেখে সনাথ জয়াসুরিয়া বলে ভ্রম হয়। এমন শট দেখে নিরপেক্ষ দর্শকের মনে ইচ্ছা জাগে, চমৎকার খেলছে, আরেকটু খেলুক। সে ইচ্ছা বোধ হয় জিম্বাবুয়ের ফিল্ডারদের মধ্যেও জেগে উঠেছিল। দ্রুত দুই উইকেট ফেলে ভয়ংকর এক চাপ সৃষ্টি করেছিলেন কাইল জারভিস ও তেন্ডাই চাতারা। কিন্তু ঝোড়ো ব্যাটিংয়ে শ্রীলঙ্কাকে ম্যাচে রেখেছেন কুশল। সেই কুশলেরই ক্যাচ দুবার ফেলল জিম্বাবুয়ে!
৩২ বলে ৫০ করা কুশল পঞ্চাশ পেরোতেই একটু ঝিম মেরে গেছেন। অন্য প্রান্তে থাকা ম্যাথুসের প্রভাবে হয়তো। প্রথম ২১ বলে মাত্র ৩ রান করেছিলেন ম্যাথুস, অন্য প্রান্তে কুশলের মারা শটগুলো এ জন্যই আরও অবিশ্বাস্য ঠেকছিল। কুশলকে ফিরিয়ে দিলেন সিকান্দার রাজা। একটু পরেই ফিরলেন ম্যাথুসও। চান্ডিমালও দলকে খুব বেশি কিছু দিতে পারলেন না। হারটা তখন চোখ রাঙাচ্ছে শ্রীলঙ্কাকে। এমন মুহূর্তের জন্যই তো অপেক্ষায় থাকেন থিসারা পেরেরা!
নেমেছিলেন ৩৪তম ওভারে। দুই ওভার পরই শেষ স্বীকৃত ব্যাটিং-সঙ্গী গুনারত্নে আউট। চাপ তখন মহাচাপে রূপ নিয়েছে। কিন্তু অবিশ্বাস্যভাবে ম্যাচ ঘুরিয়ে দেওয়ার প্রত্যয় নিয়ে ব্যাটিং শুরু করলেন পেরেরা। ৩ ছক্কা ও ৫ চারে জয়ের সহজ সমীকরণ এঁকে ফেললেন। ২১ বলে ১৬ রানের সমীকরণ তো সহজই!
কিন্তু চাতারার এক ফুল টস বল (রোহিত শর্মার সে বিখ্যাত বলের অনুরূপ) ঠিকমতো টাইমিং করতে পারলেন না থিসারা। ৩৭ বলে ৬৪ রানে থামল থিসারা-ঝড়। শ্রীলঙ্কার সর্বনাশও লেখা হয়ে গেল। ১২ রানের হার দিয়েই শুরু হলো হাথুরুর শ্রীলঙ্কা-অধ্যায়। ৩৩ রানে ৪ উইকেট নিয়ে চাতারাই মূল ঘাতক, তবে কুশল পেরেরাকে আউট করা সিকান্দারই হয়তো ম্যাচের নায়ক।
