
কুমার সাঙ্গাকারার রানক্ষুধা যেন বেড়েই চলেছে। ফেব্রুয়ারিতে বাংলাদেশের বিপক্ষে চট্টগ্রাম টেস্টে খেলেছেন মহাকাব্যিক ৩১৯ ও ১০৫ রানের দুটি ইনিংস। সংক্ষিপ্ত সংস্করণেও শ্রীলঙ্কার এ বাঁ-হাতি সমান উজ্জ্বল।এশিয়া কাপে ভারতের বিপক্ষে দুর্দান্ত এক সেঞ্চুরি করে সাঙ্গাকারা অনেকটা একাই জিতিয়েছেন দলকে। এ ছাড়া পাকিস্তানের বিপক্ষে ৬৭ ও আফগানিস্তানের বিপক্ষে ৭৬ করা সাঙ্গাকারাই এখনো পর্যন্ত টুর্নামেন্টের সর্বোচ্চ রান সংগ্রাহক (২৪৮)। আগামীকাল এশিয়া কাপের ফাইনালেও সাঙ্গাকারার ব্যাটের দিকে চেয়ে থাকবে শ্রীলঙ্কা। কিন্তু লঙ্কান অধিনায়ক চাইছেন সাঙ্গাকারার সঙ্গে দলের অন্যরাও জ্বলে উঠুক।অ্যাঞ্জেলো ম্যাথুস বলেন, ‘সাঙ্গাকারার দুর্দান্ত ফর্ম আমাদের জন্য দারুণ খবর। কিন্তু অন্যদেরও জ্বলে ওঠা প্রয়োজন। জিততে হলে তাঁকে সহায়তা করতে হবে।’ফতুল্লায় পাকিস্তানকে হারালেও দলটির শক্তি-ক্ষমতা নিয়ে যথেষ্ট ওয়াকিবহাল ম্যাথুস, ‘পাকিস্তানকে হারানো কতটা কঠিন, তারা তা প্রমাণ করেছে। তবে আমাদেরও পরিকল্পনা রয়েছে। সেগুলো যদি বাস্তবায়ন করতে পারি, দৃঢ়বিশ্বাস জিততে পারব।’
 
