
বাংলাদেশের চ্যাম্পিয়নস ট্রফি শেষ হয়ে গেল সেমিফাইনালেই। এতে আইসিসির ওয়ানডে র‍্যাঙ্কিংয়েও থমকে দাঁড়াতে হলো বাংলাদেশকে। ভারতের কাছে হারে বাংলাদেশের ১টি রেটিং পয়েন্ট কমেছে। অবশ্য ৯৪ পয়েন্ট নিয়েও আগের মতো ষষ্ঠ স্থানেই আছে মাশরাফিরা। তবে আগামীকাল ফাইনালে ভারতকে হারাতে পারলে ৯৫ পয়েন্ট নিয়ে পাকিস্তান টপকে যাবে বাংলাদেশকে।
কার্ডিফে প্রথম সেমিফাইনালে ইংল্যান্ডকে হারিয়ে ফাইনালে উঠেই শ্রীলঙ্কাকে টপকে সাতে উঠেছে পাকিস্তান। বাংলাদেশের বিপক্ষে সেমিফাইনাল জিতে এক ধাপ এগিয়ে দুইয়ে উঠেছে ভারত। কোহলির দল পেছনে ফেলেছে অস্ট্রেলিয়াকে। ভারতের পয়েন্ট ১১৮, ১১৯ পয়েন্ট নিয়ে শীর্ষে দক্ষিণ আফ্রিকা।
১ পয়েন্ট খোয়ালেও ২০১৯ বিশ্বকাপে সরাসরি খেলার সম্ভাবনা আরও উজ্জ্বল হয়েছে বাংলাদেশের। ২০১৯ বিশ্বকাপে সরাসরি খেলবে স্বাগতিক ইংল্যান্ড ও এ বছরের ৩০ সেপ্টেম্বর ওয়ানডে র‍্যাঙ্কিংয়ে ওপরে থাকা অন্য সাতটি দল। দুবারের বিশ্ব চ্যাম্পিয়ন ওয়েস্ট ইন্ডিজের দুর্দশা সম্ভাবনা বাড়িয়েছে বাংলাদেশের। আফগানিস্তানের সঙ্গে সিরিজ ড্র করায় ২ পয়েন্ট হারিয়েছে ক্যারিবীয়রা। ৭৭ পয়েন্ট নিয়ে নয়ে থাকা ওয়েস্ট ইন্ডিজের চেয়ে অষ্টম দল শ্রীলঙ্কা এগিয়ে ১৬ পয়েন্টে।
চ্যাম্পিয়নস ট্রফি শেষে ২৩ জুন শুরু হচ্ছে ভারত-ওয়েস্ট ইন্ডিজ পাঁচ ম্যাচের ওয়ানডে সিরিজ। নিজ দেশের ওই সিরিজটাকে পয়েন্ট বাড়িয়ে নেওয়ার সুযোগ হিসেবে নিতে পারে ওয়েস্ট ইন্ডিজ। তথ্যসূত্র: আইসিসি।
ওয়ানডে দলীয় র‍্যাঙ্কিং
                        রেটিং পয়েন্ট
১      দ. আফ্রিকা    ১১৯
২      ভারত          ১১৮ (‍+১)
৩      অস্ট্রেলিয়া      ১১৭
৪      ইংল্যান্ড        ১১৩ (-১)
৫      নিউজিল্যান্ড    ১১১
৬      বাংলাদেশ     ৯৪ (-১)
৭      পাকিস্তান      ৯৩ (‍+২)
৮      শ্রীলঙ্কা         ৯৩
৯      ও. ইন্ডিজ      ৭৭
১০     আফগানিস্তান  ৫৪
১১     জিম্বাবুয়ে      ৪৬
১২     আয়ারল্যান্ড    ৪১
