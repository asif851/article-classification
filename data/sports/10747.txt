
ফুটবলার হিসেবে দুজনের কে সেরা, বিতর্কটা চলছে অনেক দিন ধরে। এই বিতর্ক যেন শেষ হওয়ার নয়। দুজনের দ্বৈরথ দেখতে অধীর অপেক্ষায় থাকে বিশ্ব ফুটবল। লড়াইয়ের ঝাঁজ যতই থাক, ক্রিস্টিয়ানো রোনালদোকে নিয়ে লিওনেল মেসির মুখে এখন একরাশ প্রশস্তিগাথা। 
মেসি প্রশংসা করবেন না কেন, গত দুই বছরে রোনালদো কী জেতেননি? সদ্য শেষ হওয়া মৌসুমে জিতেছেন লা লিগা, চ্যাম্পিয়নস লিগ। ক্লাব ফুটবলে ইউরোপ শ্রেষ্ঠত্বের শিরোপা জিতেছেন আগের মৌসুমেও। ক্লাব জার্সিতে দুর্দান্ত, জাতীয় দলে নিষ্প্রভ—এ ধারণা ভেঙে রোনালদো গত বছর জিতেছেন ইউরো। এমনই দুর্দান্ত ফর্মে আছেন, গতবারের মতো এবারও ফিফা বর্ষসেরার পুরস্কারটা তাঁর হাতে দেখতে পাচ্ছেন অনেকে। রোনালদোর ছন্দময় ফুটবলে মুগ্ধ মেসিও। প্রতিদ্বন্দ্বিতা ভুলে তাই রিয়ালের পর্তুগিজ উইঙ্গারকে প্রশংসায় ভাসাচ্ছেন বার্সার আর্জেন্টিনা ফরোয়ার্ড, ‘সে দুর্দান্ত খেলোয়াড়। তার অনেক গুণ আছে, বছরের পর বছর যেগুলোয় সে আরও উন্নতি করছে। এ কারণে সে বিশ্বের অন্যতম সেরা।’ নিজেদের মধ্যে প্রতিদ্বন্দ্বিতার ঝাঁজ নিয়ে মেসির কথা, ‘প্রতিদ্বন্দ্বিতা আমরা যতটা না তৈরি করেছি, তার চেয়ে বেশি সৃষ্টি করেছে সংবাদমাধ্যম। প্রতিবছর আমরা আমাদের সেরাটা দিতে চাই। নিজেদের দলের জন্য সেরাটা করতে চাই। বাইরে যে আলোচনা হয়, সেটি খুব বেশি গুরুত্ব দিই না।’ সূত্র : গোলডটকম।
