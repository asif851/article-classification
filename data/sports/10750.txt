
প্রেমের জন্য মানুষ কত কিছু্ই না করে। ব্রিটিশ রাজসিংহাসন ছেড়ে দিয়েছিলেন রাজা অষ্টম এডওয়ার্ড। তাজমহল গড়ে দিয়েছিলেন সম্রাট শাহজাহান। আর ‘সামান্য’ নিয়মকে বুড়ো আঙুল ​দেখাতে পারবেন না বিরাট কোহলি?সামান্য বলা হলো বটে, তবে নিয়মটা অনেক কঠিন। খেলা চলার সময় ম্যাচ শেষ না হওয়া পর্যন্ত কোনো খেলোয়াড় অনুমোদিত ব্যক্তিদের ছাড়া আর কারও সঙ্গে দেখা করতে পারবেন না। আইসিসির দুর্নীতিবিরোধী ইউনিটের এই নিয়ম​টি ভারতীয় ক্রিকেট বোর্ড আইপিএলেও বহাল রেখেছে। এমনিতে স্পট ফিক্সিং কেলেঙ্কারির দাগ এখনো আইপিএলের ওপর থেকে মোছেনি। তাই এত কড়াকড়ি।এমন নয় নিয়মটা কোহলি জানতেন না। কিন্তু নিয়মের সেই বাধার দেয়াল টপকে গেলেন। দেয়ালের ওপাশেই যে ছিলেন তাঁর প্রিয়তমা! রয়্যাল ​চ্যালেঞ্জার্স বেঙ্গালুরুর অধিনায়ক ম্যাচের মাঝখানেই চিন্নাস্বামী স্টেডিয়ামের ভিআইপি বক্সে গিয়ে দেখা করে আসলেন আনুশকা শর্মার সঙ্গে। এই কপোত-কপোতির ক্ষণিকের অভিসারের দৃশ্যটা টিভি ক্যামেরার সৌজন্যে মাঠের বড় পর্দাতেও দেখা গেছে। দর্শকেরা অবশ্য হর্ষধ্বনিতে স্বাগতই জানিয়েছে।তবে বিসিসিআই কোহলির বিরুদ্ধে পদক্ষেপ নিতে পারে। তখন অবশ্য ম্যাচ থেমে ছিল। প্রথমে ব্যাট করে দিল্লি ডেয়ারডেভিলস ১৮৭ রান তুলেছিল। এর পর ক্রিস গেইলকে সঙ্গে নিয়ে ওপেন করতে নামেন কোহলি। ২ রান তোলার পরই নামে বৃষ্টি। থেমে যায় খেলা। খেলোয়াড়েরা সাজঘরে ফিরে যান। তখনই কোহলি চলে আসেন আনুশকার কাছে।খেলা স্থগিত থাকলেও নিয়ম অনুযায়ী কোহলি কারও সঙ্গে দেখা করতে পারেন না। কারণ ম্যাচ তো আর বাতিল ঘোষণা করা হয়নি। এখন দেখা যাক বিসিসিআই এই ভালোবাসার আবেগকে বেশি মূল্য দেয়, নাকি নিয়মকে।

