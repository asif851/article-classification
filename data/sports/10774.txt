
২ অক্টোবর দিনটা বাংলাদেশের ক্রিকেটে অন্ধকার এক দিন হয়ে থাকবে বলে মনে হচ্ছে। টেস্টে দশ বছর পর এক শ রানে অলআউট হওয়ার জন্য আজকের দিনকেই যে বেছে নিয়েছে দল। শুধু তা-ই নয়, সিলেট থেকেও এসেছ দুঃসংবাদ। আফগানিস্তানের অনূর্ধ্ব-১৯ দলের বিপক্ষে ওয়ানডে সিরিজের তৃতীয় ম্যাচে ৭৫ রানে গুটিয়ে গিয়ে যুবারা হেরেছে ৫ উইকেটে।
বাংলাদেশের যুব দল টিকতে পেরেছে মাত্র ৩০.৪ ওভার। আফগান বোলিং আক্রমণের সামনে অসহায় হয়ে পড়েছিল পুরো দল। ওপেনার সাইফ হোসেন (২২) ও উইকেটরক্ষক মাহিদুল ইসলামই (২৫) শুধু দুই অঙ্ক ছুঁয়েছেন। বাকিদের ব্যর্থতা নিশ্চিত করেছে মাত্র ৭৫ রানে দলের গুটিয়ে যাওয়া। ৭৬ রানের লক্ষ্যে শুরুটা ভালো হয়নি সফরকারীদেরও। ১২ রানেই প্রথম তিন ব্যাটসম্যান ফিরে গিয়েছিলেন। কিন্তু বাংলাদেশের ভুলটা করেননি আফগান ব্যাটসম্যানরা। দারউইশ রাসুলির ৩৬ বলে অপরাজিত ৩৫ রানে শেষ পর্যন্ত ৫ উইকেটের জয় নিয়ে মাঠ ছেড়েছেন তাঁরা। সেটিও ১৯৬ বল হাতে রেখে। পাঁচ ম্যাচ সিরিজে এখন ১-১ সমতা। দ্বিতীয় ম্যাচটি ভেসে গিয়েছিল বৃষ্টিতে। সিরিজের চতুর্থ ম্যাচ ৪ অক্টোবর, একই মাঠে।
