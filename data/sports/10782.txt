
বিশ্ব একাদশের পাকিস্তান সফর দিয়ে অনানুষ্ঠানিকভাবে আন্তর্জাতিক ক্রিকেট ফিরেছে পাকিস্তানে। আইসিসি তিনটি ম্যাচকে আন্তর্জাতিক টি-টোয়েন্টির মর্যাদা দিলেও এ যেন সান্ত্বনা পুরস্কার! বিশ্ব একাদশ তো নির্দিষ্ট একটা দল নয়। পাকিস্তানের চাওয়া টেস্ট খেলুড়ে বড় দলগুলো নিয়মিত তাঁদের দেশ সফরে আসুক। দেশটির ক্রিকেটপ্রেমীদের এ অপেক্ষার প্রহর ফুরোচ্ছে চলতি বছরের নভেম্বরে। পাকিস্তান ক্রিকেট বোর্ডের (পিসিবি) চেয়ারম্যান নাজাম শেঠি জানিয়েছেন, তিন ম্যাচের টি-টোয়েন্টি সিরিজ খেলতে তখন পাকিস্তান সফরে আসবে ওয়েস্ট ইন্ডিজ।
পাকিস্তানের এক টিভি চ্যানেলকে পিসিবি চেয়ারম্যান বলেছেন, ‘ওয়েস্ট ইন্ডিজ ক্রিকেট বোর্ডের সঙ্গে এ ব্যাপারে কথাবার্তা চূড়ান্ত হয়েছে। তিনটি টি-টোয়েন্টি ম্যাচ খেলতে ওরা নভেম্বরে লাহোরে আসার ব্যাপারটি নিশ্চিত করেছে।’ শিগগিরই এ সিরিজের চূড়ান্ত সময়সূচি ঘোষণা করা হবে বলেও জানিয়েছেন শেঠি।শুধু ওয়েস্ট ইন্ডিজ নয়, শ্রীলঙ্কাও নাকি পাকিস্তানে যাচ্ছে। শেঠি জানান, লাহোরে আগামী ২৯ অক্টোবর একটি টি-টোয়েন্টি ম্যাচ খেলার নিশ্চয়তা দিয়েছে শ্রীলঙ্কা ক্রিকেট বোর্ড (এসএলসি)। এই লাহোরেই ২০০৯ সালে ভয়াবহ বোমা হামলার শিকার হয়েছিল শ্রীলঙ্কা দল। সেই ঘটনার পর থেকে আর কোনো বড় দল পাকিস্তান সফরে যায়নি। ২০১৫ সালে জিম্বাবুয়ে পাকিস্তান সফরে গেলেও সেটা ছিল ভাঙাচোরা এক দল।পিসিবি চেয়ারম্যান জানিয়েছেন, দুটি টি-টোয়েন্টি ম্যাচ খেলার জন্য শ্রীলঙ্কা ক্রিকেট বোর্ডের (এসএলসি) সঙ্গে তিনি আলোচনা চালিয়ে যাচ্ছেন। শেঠি বলেন, ‘লাহোরে দুটি টি-টোয়েন্টি ম্যাচ খেলার জন্য আমি রাজি করানোর চেষ্টা করছি শ্রীলঙ্কাকে।’ শেষ পর্যন্ত শ্রীলঙ্কা ও ওয়েস্ট ইন্ডিজ সফরে এলে আট বছরের মধ্যে প্রথমবারের মতো ঘরের মাঠে পূর্ণাঙ্গ ক্রিকেট মৌসুম কাটানোর সুযোগ পাবে পাকিস্তান।শেঠির আশা, এ দুটি দল পাকিস্তান সফরে আসলে বাকি বড় দলগুলোও আগ্রহী হয়ে উঠবে। চলতি সিরিজে বিশ্ব একাদশের দলে রয়েছেন পাঁচজন দক্ষিণ আফ্রিকান ক্রিকেটার। তাঁরা পাকিস্তান সফরে আসায় ভীষণ আশাবাদী হয়ে উঠেছেন পিসিবি চেয়ারম্যান শেঠি। আগামী বছর ঘরের মাঠে দক্ষিণ আফ্রিকার বিপক্ষে সংক্ষিপ্ত ফরম্যাটের দ্বিপক্ষীয় সিরিজ আয়োজনে প্রোটিয়া ক্রিকেট বোর্ডের সঙ্গে কথা বলবেন বলেও জানিয়েছেন। সূত্র: পিটিআই
