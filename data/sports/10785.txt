
সিরিজে প্রথমবারের মতো ম্যাচের নিয়ন্ত্রণ ছিল ওয়েস্ট ইন্ডিজের কাছে। হাতে ৬ উইকেট নিয়েই ১৫৪ রানে এগিয়ে গিয়েছিল স্বাগতিক দল। কিন্তু ইয়াসির শাহের স্পিন–বিষে আবারও ব্যাকফুটে জেসন হোল্ডাররা। চতুর্থ দিন শেষে ৯ উইকেটে হারিয়ে ওয়েস্ট ইন্ডিজ তুলেছে ২৬৪ রান। ১৮৩ রানের লিড নিয়ে শেষ দিনে খেলতে নামবেন দেবন্দ্র বিশদ ও শ্যানন গ্যাব্রিয়েল।
অথচ এক ঘণ্টা আগেই ভিন্ন কিছুর ইঙ্গিত পাওয়া যাচ্ছিল। ব্রিজটাউন টেস্টে উইন্ডিজরাই এগিয়ে গিয়েছিল। ১৫৫ রানে চতুর্থ হারানো ক্যারিবীয়দের পথ দেখাচ্ছিলেন শাই হোপ ও ভিশল সিং। এ দুজনের ২৯ ওভারের পঞ্চম উইকেট জুটিতে ৮০ রান পেয়েছে স্বাগতিক দল। চতুর্থ দিন শেষে ভালো একটা লিডের স্বপ্ন দেখতে শুরু করেছিলেন ক্যারিবীয় অধিনায়ক হোল্ডার। আর ভাঁজ পড়তে শুরু করেছিল পাকিস্তানি অধিনায়ক মিসবাহ-উল-হকের কপালে।মাত্র ৮ বলে সব বদলে গেল। প্রথমে হোপকে (৯০) নিজের বোলিংয়ে তালুবদ্ধ করেছেন ইয়াসির। ঠিক পরের বলেই সিং (৩২) বোল্ড হয়েছেন মোহাম্মদ আব্বাসের বলে। পরের ওভারের প্রথম বলেই ইয়াসিরের ধাক্কা। অধিনায়ক হোল্ডার স্লিপে ইউনিস খানের দুর্দান্ত এক ক্যাচের শিকার হয়ে ফিরেছেন। ৮ বলের এই তাণ্ডবের মাঝে মাত্র ১ রানই তুলতে পেরেছে ওয়েস্ট ইন্ডিজ। ৪ উইকেটে ২৩৫ রান থেকে মুহূর্তেই ৭ উইকেতে ২৩৬–এ রূপ নেওয়া স্কোরকার্ডটা আর ভদ্রস্থ রূপ ফিরে পায়নি। ১৬ রান পরেই ফিরেছেন শেন ডাউরিচ। ২৬১ রানে নবম ব্যাটসম্যান হিসেবে ফিরেছেন আলজারি জোসেফ। দুজনই ইয়াসিরের লেগ স্পিনের শিকার।সব মিলিয়ে ৯০ রানে ৬ উইকেট পেয়েছেন পাকিস্তানি লেগ স্পিনার। ওয়েস্ট ইন্ডিজের চতুর্থ দিনে অলআউট হওয়া আটকানো দেবেন্দ্র বিশদ অপরাজিত ১৬ রানে।
