
নয় দিন আগে ও পরের ঘটনা। কী বিপরীত স্বাদই না পেলেন ইংল্যান্ড আর দক্ষিণ আফ্রিকার ক্রিকেটাররা! ৯ জুলাই চার দিনে লর্ডস টেস্ট জয়ের আনন্দে ভেসেছিল ইংল্যান্ড। আর কাল ট্রেন্ট ব্রিজে এক দিন হাতে রেখেই দ্বিতীয় ম্যাচ জিতে সিরিজে সমতা ফিরিয়েছে দক্ষিণ আফ্রিকা। কী মধুর প্রতিশোধই না নিল ফাফ ডু প্লেসির দল!
বিপরীত এই স্বাদ জো রুটকেই সবচেয়ে বেশি নাড়িয়ে দেওয়ার কথা। লর্ডসে টেস্ট অধিনায়কত্বের অভিষেকে ২১১ রানের অবিস্মরণীয় জয় পেয়েছেন। সপ্তাহ পেরোতে না-পেরোতেই দেখে ফেললেন মুদ্রার উল্টো পিঠটাও। ট্রেন্ট ব্রিজে হারতে হয়েছে ৩৪০ রানের বিশাল ব্যবধানে। রানের হিসাবে দক্ষিণ আফ্রিকার এটি চতুর্থ বড় জয়। ম্যাচ শেষে তাৎক্ষণিক প্রতিক্রিয়ায় রুট বলেছেন, ‘বিপরীত অনুভূতি। এখন দেখার বিষয় আমরা কেমন প্রতিক্রিয়া দেখাই। একতাবদ্ধ থাকাটাই সবচেয়ে গুরুত্বপূর্ণ। হতাশ হয়ো না।’
রুট সতীর্থদের হতাশ না হতে বলছেন বটে, কিন্তু ট্রেন্ট ব্রিজ টেস্টে ইংল্যান্ডের পারফরম্যান্সে দেশটির সাবেকেরা হতাশ। এ ম্যাচের কোনো বিভাগেই দক্ষিণ আফ্রিকার কাছে পাত্তা পায়নি ইংল্যান্ড। প্রথম ইনিংসে ২০৫ রানে অলআউট হওয়ার পর সাবেক অধিনায়ক মাইকেল ভন তো কুক-রুটদের ব্যাটিংকে বলেছেন ‘হতশ্রী’। ২০০৯ সালে অস্ট্রেলিয়ার বিপক্ষে হেডিংলি টেস্টের পর এই প্রথম দুই ইনিংস মিলিয়ে ঘরের মাঠে ১০০ ওভারের কম ব্যাটিং (৯৬.১ ওভার) ইংল্যান্ডের।
প্রথম ইনিংসে তা-ও উইকেটে ৫১.৫ ওভার থাকতে পেরেছিলেন রুটরা। ৪৭৪ রানের লক্ষ্যে খেলতে নেমে ৪৪.২ ওভারে ১৩৩ রানেই গুটিয়ে গেছে দ্বিতীয় ইনিংস। দুই পেসার ভারনন ফিল্যান্ডার আর ক্রিস মরিসের বোলিংয়ের সামনে দাঁড়াতেই পারেনি ইংল্যান্ডের ওপরের দিকের ব্যাটসম্যানরা। ৮৪ রানেই পড়ে প্রথম ৫ উইকেট। শেষ ৫ উইকেট ৪৯ রানে। স্কোর ১৩৩ থাকতেই পড়েছে শেষ তিনটি উইকেট। ২৪ রানে ৩ উইকেট নিয়ে দক্ষিণ আফ্রিকার সফলতম বোলার ফিল্যান্ডার। ৩ উইকেট নিয়েছেন বাঁহাতি স্পিনার কেশব মহারাজও। দুই ইনিংস মিলিয়ে ব্যাটিংয়ে ৯৬ রান, বোলিংয়ে ৫ উইকেট—ফিল্যান্ডারই ম্যাচসেরা।
এমন জয়ের কৃতিত্ব সতীর্থ সবার মধ্যেই ভাগ করে দিয়েছেন ফিল্যান্ডার, ‘দলের সব সিনিয়র খেলোয়াড় এগিয়ে এসেছে আর এটাই আমাদের কাজটা সহজ করে দিয়েছে।’ লর্ডসের সেই হার আর ট্রেন্ট ব্রিজের এই জয়ের মাঝে ৯ দিনের ব্যবধান, কী অনুভূতি ডু প্লেসির? পা মাটিতেই রাখছেন দক্ষিণ আফ্রিকা অধিনায়ক, ‘মানসিকভাবে সতেজ আর শক্তই আছি আমরা। পরের টেস্টেও আমাদের একই মানসিকতা নিয়ে খেলতে হবে।’ চার ম্যাচ সিরিজের পরের ম্যাচটি ওভালে, শুরু ২৭ জুলাই। সূত্র: স্টার স্পোর্টস ২, ক্রিকইনফো।
 
