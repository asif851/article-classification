
গত সাত বছর ধরে ট্রফিটা দুজনে দখলে রেখেছেন। এবারও এই দুজনের একজনের হাতেই সম্ভবত উঠতে চলেছে সোনারঙা গোল বলটি। কিন্তু রিভালদো মনে করেন, ২০১৫ সালটিকে পুরো বিবেচনায় নিলে লি​ওনেল মেসি কিংবা ক্রিস্টিয়ানো রোনালদো নয়; ব্যালন ডি’অর প্রাপ্য নেইমারেরই। জুরিখের মঞ্চে স্বদেশি নেইমারের হাতেই ট্রফিটা সবচেয়ে ভালো মানাবে বলে মনে করেন ২০০২ বিশ্বকাপজয়ী।গত কদিন ধরে অবিশ্বাস্য ফর্মে আছেন নেইমার। গোল করছেন, করাচ্ছেন, খেলা গড়ে দিচ্ছেন। শুধু তাই নয়, জাদুও যেন দেখাচ্ছেন ফুটবল পায়ে। ব্রাজিল ফরোয়ার্ড মাঠে আসলে কী করছেন না—সেই তালিকা লিখতেই বরং সময় কম লাগবে। বার্সার জার্সিতে এই মৌসুমে ১৪ ম্যাচে ১৩ গোলের সঙ্গে ৬ অ্যাসিস্ট। তবে এগুলো তো শুধুই সংখ্যা।আসলে কী করতে পারেন সেটি আরেকবার নেইমার মনে করিয়ে দিলেন সর্বশেষ ভিয়ারিয়াল ম্যাচে দলের তৃতীয় ও নিজের দ্বিতীয় গোলটিতে। বক্সে বল পেয়ে চোখের পলকে যেভাবে ফ্লিক করে প্রতিপক্ষের মাথার ওপর দিয়ে নিয়ে যাওয়ার পর ৩৬০ ডিগ্রি ঘুরে পড়ন্ত বলটাতে করলেন ভলি—দুর্দান্ত গোলটাই বোঝাচ্ছে জীবনের সেরা ফর্মে আছেন বার্সা ফরোয়ার্ড।ব্যালন ডি’অর অবশ্য এই মৌসুমের পারফরম্যান্সে যতটা না, তার চেয়ে বেশি প্রভাব ফেলে বিগত মৌসুমের পারফরম্যান্সে। সেখানেও কি নেইমার কম উজ্জ্বল? বার্সার শিরোপাত্রয়ী জয়ে রেখেছেন বড় ভূমিকা। সব মিলিয়ে ২০১৫ সালটা দুর্দান্ত কাটছে তাঁর, যেখানে প্রতিদ্বন্দ্বী হয়ে দেখা দেওয়া মেসি দুই মাসের মতো মাঠের বাইরে। রোনালদোও এখন অনুজ্জ্বল।নেইমার এখন এমনই অবিশ্বাস্য খেলছেন, রিভালদোর মতে, ভোটারদের উচিত তাঁর উত্তরসূরিকে ভোট দেওয়া। ১৯৯৯ সালে বর্ষসেরা হওয়া এই সাবেক ফরোয়ার্ড ইনস্টাগ্রামে লিখেছেন, ‘জানি না কে ২০১৫ সালের সেরা হবে। ক্রিস্টিয়ানো রোনালদো, মেসি ও অন্যদের প্রতি সম্মান রেখেই বলছি, নেইমারেরই সেটি সবচেয়ে বেশি প্রাপ্য।’
বার্সেলোনায় নিজের প্রথম তিন মৌসুমে ১১ নম্বর জার্সি পরে খেলেছেন। বর্ষসেরা খেলোয়াড়ও হয়েছিলেন এই জার্সি পরে খেলার সময়। জার্সির উত্তরসূরির হাতেও বর্ষসেরার স্বীকৃতিটা দেখতে চান রিভালদো, ‘বার্সেলোনার হয়ে নেইমারের খেলা দেখতে ভালোই লাগছে। বিশেষত ১১ নম্বর জার্সির কারণে, জার্সিটার সঙ্গে আমার পরিচয় বেশ গাঢ়।’ সূত্র: ফোরফোরটু।
