
রিয়াল মাদ্রিদের ডাগআউটে বসে সাফল্যের সব ছোঁয়া পেয়েছেন জিনেদিন জিদান। প্রথম মৌসুমেই টালমাটাল রিয়াল মাদ্রিদকে নিয়ে চ্যাম্পিয়নস লিগ জিতেছেন। আর গতকাল ইস্কো-জাদুতে মালাগার মাঠ থেকে পাওয়া জয়ে রিয়ালের হয়ে শততম জয় পেয়ে গেলেন কোচ জিদান।
এ পর্যন্ত ১৪০ ম্যাচে রিয়াল মাদ্রিদের কোচ হিসেবে ডাগআউটে ছিলেন জিনেদিন জিদান। এর মাঝে ১০০টি জয়ের পাশাপাশি মুখোমুখি হতে হয়েছে ২৫ ড্র ও ১৫ হারের। লা লিগায় এ পর্যন্ত ৯০ ম্যাচে খেলে ৬৬ জয়, ৯ হার ও ১৫ ড্র। আর চ্যাম্পিয়নস লিগে ৩০ ম্যাচে ২০ জয়, ৬ ড্র আর ৪ হার। লা লিগা ও চ্যাম্পিয়নস লিগ ট্রফি ছুঁয়ে দেখলেও ছোঁয়া হয়নি কোপা দেল রে ট্রফি। কোপা দেল রে ট্রফিতেও নেহাত মন্দ নয়। ১২ ম্যাচে ৬ জয়, ৪ ড্র আর ২ হার। যদিও সেই ২ হারই তাঁদের ছিটকে ফেলেছে শিরোপার দৌড় হতে। তবে শতভাগ জয় রয়েছে ক্লাব বিশ্বকাপ, ইউরোপিয়ান সুপার কাপ ও স্প্যানিশ সুপার কাপে। রিয়ালের ডাগআউটে জিদানের জয়ের হার ৭১.৪ শতাংশ। রিয়ালের ইতিহাসে একমাত্র হোসে মরিনহোর রেকর্ডই জিদান থেকে ভালো। মরিনহো ১৭৮ ম্যাচে ১২৪ জয় পেয়েছিলেন, অর্থাৎ শতকরা ৭১.৯ ভাগ ম্যাচে সাফল্য। জিদান ইতিমধ্যে অর্জন করেছেন ৮টি ট্রফি। মাত্র দুই বছরেই ক্লাবের সফলতম কোচদের শীর্ষ তিনে তিনি।জিদান ১০০ জয়ের মাইলফলক ছুঁয়েছেন মালাগার মাঠে, যেখানে ৫ মৌসুম পর গতবার দলকে লা লিগা জিতিয়েছেন। আর এবার দলের অবস্থা এতটাই টালমাটাল যে লা লিগা জেতার দৌড়েও নেই রিয়াল। জিদানের জন্য এখন নতুন চ্যালেঞ্জ, এ মাইলফলকই যেন মাদ্রিদের ডাগআউটে বসে ছোঁয়া শেষ মাইলফলক না হয়।
