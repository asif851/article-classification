
১৪ বছর পেরিয়ে যাবে আগামী ১০ নভেম্বর । ক্রিকেট-মহাকালের হিসাবে ১৪টি বছর তেমন কিছু নয়। কিন্তু হিসাব-নিকাশে বসলে সময়টা নেহাত কম নয়! এই ১৪ বছর টেস্ট ক্রিকেটে বাংলাদেশের প্রাপ্তি কী? বাংলাদেশ আদৌ হাঁটতে পারছে ক্রিকেটের কুলিন অথচ বড্ড পিচ্ছিল পথে? একের পর এক ব্যর্থতার পর প্রশ্নগুলো অনেক বড় হয়ে উঠেছে এখন।ওয়েস্ট ইন্ডিজের বিপক্ষে প্রথম টেস্টে টসে জিতে বাংলাদেশ ফিল্ডিং নেওয়ার পর নাসির হোসেন ধারাভাষ্যকর আতাহার আলী খানকে বেশ আত্মবিশ্বাসের সঙ্গে বলেছিলেন, ‘প্রতিপক্ষের ২০ উইকেট নেওয়ার সামর্থ্য আছে আমাদের।’ কথার সঙ্গে কাজের কতটা মিল, পরিসংখ্যান দেখেই বিচার করা যাক। বাংলাদেশের বোলাররা ওয়েস্ট ইন্ডিজের মোট ৪০ উইকেটের মাত্র অর্ধেক (২১টি) নিতে পেরেছেন। প্রতিটি উইকেট পেতে বাংলাদেশের খরচ হয়েছে গড়ে ৫৪.৫৭ রান। প্রতিপক্ষের উইকেট পেতে গলদঘর্ম অবস্থা হলেও নিজেদের উইকেট বিলিয়ে দেওয়ার বেলায় বাংলাদেশের ব্যাটসম্যানরা বেশ উদারই ছিলেন। গড়ে ২১.২২ রান তুলতে একটি করে উইকেট খুইয়েছে বাংলাদেশ। অবধারিতভাবে চার ইনিংসেই অলআউট।গত ১৪ বছরে বাংলাদেশের ৮৫ টেস্টে এমন দৃশ্য এতবার দেখা গেছে যে তা চোখ সওয়া হয়ে গেছে সবার!আলোচনা এখানেই সীমাবদ্ধ থাকলেও চলত। কিন্তু তা শেষ হচ্ছে কই? রেকর্ড-পরিসংখ্যান তা হতে দিচ্ছে না। পরিসংখ্যানের দিক দিয়ে টেস্ট ইতিহাসে বাংলাদেশের অবস্থান এতটাই নিচে যে মাথা উঁচু করে বলার উপায় নেই, বাংলাদেশ একটি টেস্ট খেলুড়ে দেশ! ৮৫ টেস্টে বাংলাদেশের জয় মাত্র ৪টি, ড্র ১১টি আর পরাজয় ৭০ ম্যাচে। টেস্টখেলুড়ে অন্য দেশগুলোর কারও প্রথম ৮৫ টেস্টের রেকর্ড এতটা বাজে ছিল না।প্রথম ৮৫ টেস্টে সবেচেয়ে বেশি জয় ইংল্যান্ডের। এ সময়ে ইংলিশদের জয় ৪১ ম্যাচে, হার ২৯ ও ড্র ১৫। উপমহাদেশের মধ্যে সবচেয়ে এগিয়ে পাকিস্তান। এ সময়ে পাকিস্তানের জয় ১৪ ম্যাচে, হার ২৩ ও ড্র ৪৮। শ্রীলঙ্কা জিতেছে ১২ ম্যাচ, হেরেছে ৩৭ ও ড্র ৩৬। ভারত জিতেছে ৮ ম্যাচে, হেরেছে ৩৪ ও ড্র ৪৩টি। এ রেকর্ডে বাংলাদেশের আগে রয়েছে নিউজিল্যান্ড। তবুও দলটির ড্র ম্যাচ ছিল ৩৮, হার ৪২ ও জয় ৫টিতে।৮৫ টেস্ট খেলার এ সময়কালে বাংলাদেশের মাত্র একজন ব্যাটসম্যান ৩ হাজার রান পেরিয়েছেন, তিনি হাবিবুল বাশার। দ্বিতীয় অবস্থানে থাকা আশরাফুলের রান ২ হাজার ৭৩৭। অবশ্য দুজনের কারও গড় ৩১-এর ওপরে নয়। দুই হাজারের বেশি রান করেছেন এমন ব্যাটসম্যানদের মধ্যে সবচেয়ে ভালো গড় কেবল সাকিব আল হাসানের—৩৭.৯৬।বাংলাদেশ এ সময়ে পেয়েছে তামিম ইকবাল, সাকিব আল হাসান ও মুশফিকুর রহিমের মতো কিছু প্রতিভাধর খেলোয়াড়। কিন্তু কারও গড় এখনো ৪০-এর ওপর যায়নি। তবে তরুণ তুর্কি মমিনুল হকের গড় খুবই ভালো-৬২.৬৪। ১৭ ইনিংসে আটবার ৫০ কিংবা তারও বেশি রান তুলেছেন এ বাঁ-হাতি।বোলিংয়েও তথৈবচ। পেস আক্রমণে প্রতি উইকেটের পেছনে বাংলাদেশের খরচ হয়েছে প্রায় ৫৮ রান। ভারতের অখ্যাত মিডিয়াম পেসাররা এর চেয়েও কম রানে উইকেট পান। পেসারদের মধ্যে সবচেয়ে সফল বলা হচ্ছে মাশরাফি বিন মুর্তজাকে। কিন্তু ডানহাতি পেসার ক্যারিয়ারের শুরু থেকেই লড়ছেন চোটের সঙ্গে। দ্বিতীয় সেরা শাহাদাতের গড় ৫১.৯০ বলে দিচ্ছে পেস আক্রমণে কতটা শক্তিশালী বাংলাদেশ!বাংলাদেশের মূল শক্তি ধরা হয় স্পিন বোলিংয়ে। স্পিনাররা যে খুব সস্তায় প্রতিপক্ষের উইকেট তুলে নেন, তা নয়। প্রতি উইকেটের পেছনে স্পিনারদের খরচ ৪৭.১৫ রান। উইকেটপ্রতি রান খরচের হিসাবে সবচেয়ে এগিয়ে বাংলাদেশই। বোলিং স্ট্রাইক রেটের দিক দিয়েও বাংলাদেশের অবস্থান একেবারে তলানিতে। ৮৫ টেস্টে বাংলাদেশের বোলাররা উইকেট পেয়েছেন ৩৮০টি। একেকটা উইকেট তুলতে বাংলাদেশকে খরচ করতে হয়েছে ৫৭.৬৭ রান! প্রথম ৮৫ টেস্টে এত বাজে বোলিং গড় আর কোনো দলের ছিল না। তবে বাংলাদেশের বোলারদের স্ট্রাইকরেট অবশ্য ভারতের প্রথম ৮৫ টেস্টের স্ট্রাইক রেটের তুলনায় চেয়ে কিছুটা কম। বাংলাদেশ ৯৩.৭। ভারত ৯৮.১।পেস-স্পিন সব মিলিয়ে বাংলাদেশের বোলারদের মধ্যে সবচেয়ে সফল সাকিব, নিয়েছেন ১২২ উইকেট। এরপর মোহাম্মদ রফিক। এ বাঁ-হাতির ঝুলিতে ১০০ উইকেট। এ ছাড়া বাংলাদেশের আর কোনো বোলার এখনো পর্যন্ত ১০০ উইকেট পাননি।এতসব নেতিবাচক খবরের মধ্যে একটা আশাজাগানিয়া দিক অবশ্য রয়েছে। গত ১৪ বছরে খেলা ৮৫ টেস্টকে যদি তিন ভাগে ভাগ করা হয়, তবে বলতে হবে সাম্প্রতিক সময়ে সামান্য ‘উন্নতি’র ছাপ রয়েছে বাংলাদেশের। প্রথম ২৮ টেস্টে একটিতেও জয় ছিল না, ড্র মাত্র ২ ম্যাচে। পরের ২৯ টেস্টে মাত্র ১টিতে জয়, ড্র ৪। আর সর্বশেষ ২৮ টেস্টে জয় ৩টি, ড্র ৫টি। কিন্তু সেই উন্নতির গতি আর ধারাবাহিকতা ধরে রাখার মতো যথেষ্ট আন্তরিক কি বাংলাদেশের ক্রিকেটের হর্তাকর্তারা?শুনতে আমাদের কারোরই ভালো লাগার কথা নয়, টেস্ট পরিসংখ্যানের দিক দিয়ে বাংলাদেশই সবচেয়ে বাজে দল। কিন্তু এই খারাপ লাগার বৃত্তটাই বা আমরা ভাঙব কবে? ক্রিকইনফোর তথ্য-সাহায্য অবলম্বনে।
