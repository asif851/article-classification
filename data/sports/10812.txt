
 বৃষ্টি দিয়েই মাশরাফিদের স্বাগত জানিয়েছিল ধর্মশালা। হল্যান্ডের সঙ্গে প্রথম ম্যাচে অবশ্য বাগড়া দেয়নি বৃষ্টি। তবে আজ বাংলাদেশ-আয়ারল্যান্ড ম্যাচের ভাগ্যের ওপর সেই বৃষ্টিই এঁকে দিচ্ছে প্রশ্নচিহ্ন। ধর্মশালা থেকে প্রথম আলোর প্রতিনিধি জানিয়েছেন, গত রাত থেকে বৃষ্টি হচ্ছে হিমালয়ের কোলের এই শহরে। সেই সঙ্গে তাপমাত্রাও নেমে এসেছে অনেক নিচে। শেষ খবর পাওয়া পর্যন্ত আজ সকালে বৃষ্টি থামলেও যে কোনো মুহূর্তেই আবার শুরু হওয়ার আশঙ্কা রয়েছে। 
আবহাওয়া পূর্বাভাসে দেখা যাচ্ছে, এই মুহূর্তে তাপমাত্রা ১৭ ডিগ্রি সেলসিয়াস, তবে রাত গড়ালে সেটি আরও নিচে নেমে যেতে পারে। তার ওপর আজ রাতে ধর্মশালায় বজ্রসহ বৃষ্টির সম্ভাবনা রয়েছে। সে ক্ষেত্রে বাংলাদেশ সময় রাত আটটায় শুরু ম্যাচের ভাগ্য নিয়েই এখন অনিশ্চয়তা। টি-টোয়েন্টি বিশ্বকাপের প্রথম রাউন্ডে কোনো রিজার্ভ ডেও নেই। মাঠে বল না গড়ালে তাই দুই দলকে পয়েন্ট ভাগাভাগি করতে হবে। বৃষ্টি প্রশ্নচিহ্ন এঁকে দিচ্ছে পরশু বাংলাদেশ-ওমান ম্যাচেও । আবহাওয়া পূর্বাভাসে ওই দিনও থেমে থেমে বৃষ্টির সম্ভাবনার কথা বলা আছে। মাশরাফিদের এখন বৃষ্টি নিয়েই তাই দুশ্চিন্তা করতে হচ্ছে।
