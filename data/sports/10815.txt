
ভারত-কোরিয়ার মতো দলসমৃদ্ধ কঠিন গ্রুপে জয়ের আশা ছিল একমাত্র ওমানের বিপক্ষেই। কিন্তু সেই ওমানের কাছেও হেরে গেল বাংলাদেশ। এশিয়া কাপ হকিতে নিজেদের দ্বিতীয় ম্যাচে বাংলাদেশের হার ৪-২ গোলে।প্রথম ম্যাচেই বাংলাদেশের প্রতিপক্ষ ছিল শক্তিশালী কোরিয়া। গতবারের শিরোপাজয়ীদের বিপক্ষে জয়ের আশা অবশ্য কারোরই ছিল না। ৯-০ গোলের বড় হারের ব্যবধানটা ঠিক মেনে নেওয়া না গেলেও সেটা ভুলেই আজ ওমানের মুখোমুখি হয়েছিলেন বাংলাদেশের খেলোয়াড়েরা। কিন্তু আজ জিমি-চয়নদের পারফরম্যান্স হতাশই করেছে সমর্থকদের।আজ ওমানের বিপক্ষে ৪-২ গোলের হারের পর পঞ্চম স্থানের জন্য লড়াইয়ের আশাটাও মোটামুটি শেষ হয়ে গেল বাংলাদেশের। ২৮ আগস্ট গ্রুপ পর্বে বাংলাদেশ শেষ ম্যাচটি খেলবে ভারতের বিপক্ষে।
