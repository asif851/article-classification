
এবারের বিপিএলের প্রথম ম্যাচটি শুরু হচ্ছে বেলা দুইটায় আর দ্বিতীয়টি সন্ধ্যা সাতটায়। ম্যাচের সব আনুষ্ঠানিকতা শেষ হতে বেজে যায় প্রায় রাত ১১টা। ১১ নভেম্বর বিপিএলের ঢাকা পর্ব থেকে পরিবর্তন আনা হচ্ছে সময়সূচিতে।
আধা ঘণ্টা এগিয়ে দুপুরের ম্যাচ শুরু হবে দেড়টায়। আর সন্ধ্যার ম্যাচ ছয়টায়। তবে শুক্রবারের ম্যাচগুলো শুরু হবে দুইটায়, পরেরটি সাড়ে ছয়টায়। সময় পরিবর্তনের কারণ ব্যাখ্যা করেছেন বিপিএল গভর্নিং কাউন্সিলের সচিব ইসমাইল হায়দার, ‘কয়েকটি কারণে এ সিদ্ধান্ত নেওয়া হয়েছে। খেলা যখন শেষ হয় দর্শকদের বাড়িতে ফিরতে ভোগান্তি পোহাতে হয়। যানবাহনের স্বল্পতা থাকে । শিশির আরেকটি কারণ। প্রায় প্রতিদিনই ম্যাচ থাকে। পরদিন মাঠ প্রস্তুত করতে কিউরেটর-মাঠকর্মীদের একটু সময় দিতেই খেলা এগিয়ে নেওয়া আসার সিদ্ধান্ত।’
