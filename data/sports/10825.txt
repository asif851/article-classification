

দরজায় কড়া নাড়ছে নিউজিল্যান্ড সফর। এমন সময়েই চোট কেড়ে নিল বিপিএলে অসাধারণ খেলা দুই পেসার মোহাম্মদ শহীদ ও শফিউল ইসলামকে। স্বাভাবিকভাবেই উদ্বিগ্ন মাশরাফি বিন মুর্তজা। বাংলাদেশ ওয়ানডে ও টি-টোয়েন্টি অধিনায়ক তো আফসোসই করছেন, সর্বশেষ ইংল্যান্ড সিরিজে মোস্তাফিজ থাকলে টেস্ট ও ওয়ানডে দুটি সিরিজই জিততে পারত দল।
বড় দলের রিজার্ভ বেঞ্চ সব সময়ই শক্তিশালী হয়, থাকে অনেক বদলি খেলোয়াড়। গত দুই বছরে বাংলাদেশ অসাধারণ খেলেছে ঠিকই, তবে দলে এখনো পর্যাপ্ত বদলি খেলোয়াড় নেই। এ নিয়ে নিউজিল্যান্ড সফর-পূর্ব সংবাদ সম্মেলনে আক্ষেপই করলেন মাশরাফি, ‘প্রায়ই শুনি আমাদের অনেক বদলি খেলোয়াড় আছে। কিন্তু আমি তেমন বদলি খেলোয়াড় দেখি না। যদি সাকিবের বদলি কাউকে খেলাতে চান, দেখবেন নেই। তামিমের বদলি পাওয়াও কঠিন। এটা দল ও খেলোয়াড়ের জন্যও কঠিন। তবে ধীরে ধীরে আমাদের বদলি খেলোয়াড় তৈরি হচ্ছে। আরও সময় লাগবে।’ কোনো সিরিজ বা টুর্নামেন্টের আগে ছন্দে থাকা খেলোয়াড় চোটে পড়লে দলে কতটা প্রভাব পড়ে, সেটির একটি উদাহরণ দিলেন মাশরাফি, ‘সর্বশেষ ইংল্যান্ড সিরিজে আমরা মোস্তাফিজকে পাইনি। কিছুটা হলেও ক্ষতি হয়েছে। ও থাকলে হয়তো দুটি টেস্টই কিংবা ওয়ানডে সিরিজ জিততে পারতাম। আমাদের সেরা খেলোয়াড়দের ফিট থাকা জরুরি। মোস্তাফিজের সঙ্গে কালও কথা হয়েছে। এখন সে মোটামুটি ভালো। আরও কিছুদিন সময় আছে। আবার এর মধ্যে দুজন চোটে পড়েছে। সমন্বয় করে নিতে হবে।’নিউজিল্যান্ড সফরের আনুষ্ঠানিকতা শুরু হয়ে গেছে কাল। বাংলাদেশ দলের একাংশ কাল রাতেই উড়াল দিয়েছে। বাকিরা যাবেন আগামীকাল রাতে। দেশের মাটিতে গত দুই বছরে বেশির ভাগ সিরিজই জেতা মাশরাফিদের সামনে এবার কঠিন চ্যালেঞ্জ। দেশের মাটির সাফল্যের অনুবাদ নিউজিল্যান্ডেও করতে পারার বিষয়ে আশাবাদী বাংলাদেশ অধিনায়ক, ‘দেড়-দুই বছর আগে আমরা লক্ষ্য ঠিক করেছিলাম, দেশে অন্তত ৮০ শতাংশ ম্যাচ জিতব। আমরা তাতে সফল হয়েছি। এখন ভিন্ন চ্যালেঞ্জ, দেশের বাইরে খেলা। বড় দলগুলোর জন্যই এটা কঠিন, আমাদের জন্য আরও বেশি কঠিন। নিউজিল্যান্ডের আবহাওয়া একটু অন্য রকম। তবে আত্মবিশ্বাসের সঙ্গে যেভাবে দেশের মাটিতে খেলেছি, ভালো খেলার স্মৃতিগুলো যদি মনে করে ওখানেও খেলতে পারি আশা করি ভালো কিছু হবে।’
