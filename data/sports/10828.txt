
ব্রিসবেনের গ্যাবা-দুর্গে অপরাজিত থাকতে চলেছে অস্ট্রেলিয়া। পেসার-স্পিনারদের উজ্জীবিত বোলিংয়ে ইংল্যান্ডকে দ্বিতীয় ইনিংসে ১৯৫ রানে অলআউট করে প্রথম টেস্টে জয়ের ভিত্তিটা অস্ট্রেলিয়া গড়েছিল আগেই। জয়ের জন্য ১৭০ রানের লক্ষ্যে চতুর্থ দিন শেষে বিনা উইকেটে ১১৪ রান এরই মধ্যে তুলে ফেলেছে তারা। সব কটি উইকেট হাতে রেখে ৫৬ রান দূরে দাঁড়িয়ে ব্রিসবেন টেস্টে জয়ের খুব কাছেই স্টিভ স্মিথের দল।
তৃতীয় দিনের শেষেই স্বাগতিকদের এগিয়ে দিয়েছিলেন জস হ্যাজলউড, ফিরিয়েছিলেন অ্যালিস্টার কুক ও জেমস ভিন্সকে। চতুর্থ দিনের শুরুতে অস্ট্রেলিয়ানদের দাপট ধরে রেখেছেন অফ স্পিনার নাথান লায়ন। তিনি ফিরিয়েছেন মার্ক স্টোনম্যান ও ডেভিড মালানকে। এরপর মঈন আলীকে সঙ্গে নিয়ে প্রতিরোধ গড়ছিলেন অধিনায়ক জো রুট। কিন্তু নতুন স্পেলে ফিরে ইংলিশ অধিনায়ককে প্যাভিলিয়নের রাস্তা দেখিয়েছেন হ্যাজলউড। রুট ফিরেছেন ৫১ রানে। নতুন ব্যাটসম্যান জনি বেয়ারস্টোকে সঙ্গে নিয়ে প্রতিরোধ জারি রেখেছিলেন মঈন। ৪২ রানের জুটি করার পর লায়নের বলে উইকেটরক্ষক টিম পাইনের দারুণ এক স্টাম্পিংয়ের শিকার হয়েছেন মঈন; করেছেন ৪০ রান। লায়নের তৃতীয় শিকার ছিলেন তিনি। এরপরই যেন মিচেল স্টার্কের মনে পড়ল এই ইনিংসে তিনি কোনো উইকেট নেননি। এক স্পেলে ক্রিস ওকস, বেয়ারস্টো ও স্টুয়ার্ট ব্রডের উইকেট নিয়ে সে অপূর্ণতা ঘোচালেন। বাকি থাকা উইকেটটি নিজের করে নিয়েছেন প্যাট কামিন্স, জ্যাক বলকে ফিরিয়ে। লক্ষ্যটা একেবারেই মামুলি, মোটে ১৭০ রান। অযথা ঝুঁকি নিচ্ছেন না দুই ওপেনারের কেউ। ভালো বলে ধৈর্য ধরেছেন। বাজে বল পেলেই সীমানাছাড়া করেছেন। এই দুজনের ইতিবাচক ব্যাটিংয়ে জয়ের পথেই রয়েছে অস্ট্রেলিয়া। বিনা উইকেটে ১১৪ রান তুলে ফেলছে স্মিথের দল। ৬০ রান করে উইকেটে আছেন ডেভিড ওয়ার্নার, আর সঙ্গী ক্যামেরন ব্যানক্রফট অভিষেক টেস্টেই ফিফটি তুলে নিয়েছেন, তাঁর রান ৫১। সব ঠিক থাকলে শেষ দিনের প্রথম ঘণ্টার মধ্যেই অস্ট্রেলিয়ার জয়টা তুলে নেওয়ার কথা।
