
প্রথম ম্যাচে নেইমার আর তাঁর দল দুয়ো শুনে মাঠ ছেড়েছিল। আজ দ্বিতীয় ম্যাচেও ভাগ্য বদলাল না। এবারও যে ব্রাজিল প্রতিপক্ষের জাল খুঁজে পেল না। দক্ষিণ আফ্রিকার পর এবার আরেক সহজ প্রতিপক্ষ ইরাকের বিপক্ষেও গোলশূন্য ড্র করল ব্রাজিল। অধরা অলিম্পিক স্বপ্ন জয়ের মিশনে নামা ব্রাজিল বরং এবার এমন একটা অপ্রীতিকর রেকর্ড করল; ১৯৭২ সালের পর এই প্রথম অলিম্পিকে প্রথম দুই ম্যাচে গোল করতে ব্যর্থ হলো ফুটবল ইতিহাসের সেরা দলটি।এই ড্রয়ে ব্রাজিলের ভাগ্য অনেকটাই অন্য দলের ওপর নির্ভরশীল হয়ে গেল। ব্রাজিলের পরের ম্যাচটা গ্রুপে ৪ পয়েন্ট নিয়ে শীর্ষে থাকে ডেনমার্কের বিপক্ষে। আর ইরাকের ম্যাচ সবচেয়ে দুর্বল, ১ পয়েন্ট নিয়ে শেষে থাকা দক্ষিণ আফ্রিকার বিপক্ষে। শেষ ম্যাচটা ইরাক জিতে গেলে ব্রাজিলকেও জিততেই হবে। শুধু তা-ই নয়, ইরাক যদি গোল করে ড্র করে (১-১ বা ২-২ এমন স্কোরে) ব্রাজিল গোলশূন্য করলেও বাদ পড়ে যাবে।কোপা আমেরিকায় গ্রুপ পর্বে বাদ পড়ার হতাশা কাটতে না কাটতেই এবার নিজেদের মাঠে অলিম্পিকের গ্রুপ পর্বেও বাদ পড়ার শঙ্কায়। এর আগে ২০১৪ বিশ্বকাপের হতাশা তো আছেই। ব্রাজিলের মুখে হাসি ফোটাতে জ্বলে উঠতেই হবে নেইমারদের। আক্রমণভাগের নিষ্প্রভতাই যে ভোগাচ্ছে।আজও তা-ই হলো। ইরাককে নিজেদের গোলে মাত্র এক শটেই আটকে রাখতে পেরেছিল ব্রাজিল। অন্যদিকে, ইরাকের গোলে ১৮টি শটও নিয়েছিল। যার মাত্র চারটি শট ছিল লক্ষ্যে, বাকি ১৪টিই গোলের বাইরে। ব্রাজিলের জন্য হয়তো দুঃসংবাদ অপেক্ষা করছে। সেটা আজ ইরাকের খেলা দেখেই বোঝা গেছে। ইরাকের এই অনূর্ধ্ব ২৩ তরুণ দলটির আন্তর্জাতিক ফুটবলের অভিজ্ঞতা আছে। কঠিন এক গ্রুপ থেকে বাছাইপর্ব পেরিয়ে এবারের অলিম্পিকে এসেছে তারা। ইরাকের সিনিয়র দলটি এশিয়ান কাপও জিতেছে। আজ তাদের খেলায় সেই ছাপ ছিল।ফলে পরের ম্যাচটি জেতারই কথা ইরাকের। সে ক্ষেত্রে ব্রাজিলের জয় ছাড়া অন্য কিছু চিন্তা করার সুযোগ থাকবে না। ইরাক ও ব্রাজিল নিজেদের শেষ ম্যাচটি জিতলে অবশ্য দুই দলই কোয়ার্টার ফাইনালে চলে যাবে। বাদ পড়বে ডেনমার্ক।ওদিকে আজ আর্জেন্টিনা নিজেদের দ্বিতীয় ম্যাচে আলজেরিয়াকে ২-১ গোলে হারিয়ে টিকিয়ে রেখেছে আশা।
আরও পড়ুন: 
আশা টিকে রইল আর্জেন্টিনার
