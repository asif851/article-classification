
• প্রিমিয়ার ক্রিকেট লিগে গতবারের চ্যাম্পিয়ন গাজী ক্রিকেটার্সকে হারিয়েছে অগ্রণী ব্যাংক • অগ্রণীর হয়ে ব্যাটে-বলে দারুণ নৈপুণ্য সৌম্য সরকারের • বল হাতে ২ উইকেট পেয়েছেন • খেলেছেন অপরাজিত ৮৯ রানের ম্যাচজয়ী ইনিংস
জাতীয় দল থেকে বাদ পড়েই যেন নিজেকে ফিরে পেলেন সৌম্য সরকার। প্রিমিয়ার লিগে ব্যাটে-বলে তাঁর অলরাউন্ড নৈপুণ্যে আজ অগ্রণী ব্যাংক হারিয়েছে গতবারের চ্যাম্পিয়ন গাজী গ্রুপ ক্রিকেটার্সকে।
টসে জিতে গাজী ক্রিকেটার্সকে ব্যাটিংয়ে পাঠিয়েছিল অগ্রণী ব্যাংক। আল-আমিন হোসেন, সৌম্য সরকার ও আবদুর রাজ্জাকের বোলিংয়ে ১৭৬ রানে গুটিয়ে যায় গাজী। আগ্রণীর এই তিন বোলারই ২টি করে উইকেট নিয়েছেন—মজার ব্যাপার হচ্ছে তিনজনেরই খরচ ২৭ রান করে।
গাজীর পক্ষে সর্বোচ্চ সংগ্রহ ওপেনার মেহেদী হাসানের। ৪১ করেছেন ৭৭ বলে। এ ছাড়া শফিউল হায়াত ৩৩ আর রজত ভাটিয়া ৩১ রান করেন। শেষ দিকে আবু হায়দারের ১৫ রান সংগ্রহটাকে মোটামুটি ভদ্রোচিত করতে সাহায্য করে।
১৭৭ রানের লক্ষ্যে ব্যাটিংয়ে নেমে বিকেএসপির মাঠে ঝড় বইয়ে দেন সৌম্য। যদিও দলীয় ২৮ রানে ওপেনার আজমীর আহমেদ ও ৩৮ রানে শাহরিয়ার নাফীসকে হারিয়ে কিছুটা বিপাকে পড়ে অগ্রণী ব্যাংক। সৌম্য ১২২ বলে ৮৯ করেন। মেরেছেন ৭টি চার ও ৪টি ছক্কা। দ্রুত ২ উইকেট হারানোর পর সৌম্য আর রিফাতউল্লাহর জুটি অবিচ্ছিন্ন থেকে অগ্রণী ব্যাংককে নিয়ে যায় জয়ের সীমানায়।
