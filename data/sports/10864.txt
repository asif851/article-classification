
ফেডারেশনের নিষেধাজ্ঞায় শ্যুটিংয়ের কোনো প্রতিযোগিতায় অংশ নিতে পারছেন না শারমিন আক্তার রত্না। ২৫ মে এই শ্যুটারের নিষেধাজ্ঞা উঠে যাওয়ার কথা। আরেক শ্যুটার সৈয়দা সাদিয়া সুলতানা অসুস্থ থাকায় চট্টগ্রামের বাড়িতে। মেয়েদের ১০ মিটার এয়ার রাইফেলের সিনিয়র বিভাগে তাই সব অচেনা মুখের জয়জয়কার।গুলশান শ্যুটিং রেঞ্জে চলমান জাতীয় শ্যুটিং চ্যাম্পিয়নশিপে কাল সোনা জিতেছেন নারায়ণগঞ্জ রাইফেল ক্লাবের সুরাইয়া আক্তার। স্কোর করেছেন ২০৩.৪ পয়েন্ট। রুপা জিতেছেন কুমিল্লা রাইফেল ক্লাবের তৃপ্তি দত্ত। তাঁর স্কোর ১৯৮.৬। বিকেএসপি শ্যুটিং ক্লাবের উম্মে জাকিয়া সুলতানা ১৭৬.৭ পয়েন্ট করে জিতেছেন ব্রোঞ্জ।১০ মিটার এয়ার রাইফেলের জুনিয়রে ২০৬.৬ পয়েন্ট নিয়ে সোনা জিতেছেন বিকেএসপির রবিউল ইসলাম। এই ইভেন্টের মহিলা বিভাগ আর্মি শ্যুটিং অ্যাসোসিয়েশনের আতকিয়া হাসান (২০৩.২ পয়েন্ট) জিতেছেন সোনা। ১০ মিটার এয়ার পিস্তলের মেয়েদের সিনিয়র বিভাগে সোনা জিতেছেন নারায়ণগঞ্জের আরমিন আশা (১৮৬.৫), জুনিয়র বিভাগে সোনার পদক উঠেছে আলমিনা আক্তারের গলায় (১৮০.০)।
