
‘মঈন আলীর বলে দুইবার, দিলরুয়ান পেরেরার বিপক্ষে দুইবার আর রবিচন্দ্রন অশ্বিন একবার’—মুমিনুল হক আঙুলের কর গুনে বলে দিলেন, কোন কোন অফ স্পিনার তাঁর উইকেটটা পেয়েছেন।
মুমিনুলের হিসাব ঠিকই আছে। তবে ২৫ বছর বয়সী টপ অর্ডার ব্যাটসম্যানের স্মৃতিতে হয়তো সাম্প্রতিক পরিসংখ্যানটাই জীবন্ত। তাঁর টেস্ট ক্যারিয়ারের পরিসংখ্যানে চোখ বুলিয়ে দেখা যাবে, সর্বশেষ চার ইনিংসের তিনবারই তিনি স্পিনারদের শিকার। সর্বশেষ ১০ ইনিংসে স্পিনারদের শিকার হয়েছেন ছয়বার। যদি সর্বশেষ ১০ ম্যাচের ১৭ ইনিংস হিসাবে নেওয়া হয়, ১৩ বারই তাঁর উইকেটটি পেয়েছেন স্পিনাররা। ২২ টেস্টের ৩৬ ইনিংসে ২০ বার তিনি স্পিনারদের বলে আউট। পেসারদের শিকার ১৫ বার। রান আউট হয়েছেন ১ বার। অর্থাৎ ৫৫.৫৫ শতাংশ ইনিংসে মুমিনুলের উইকেট পেয়েছেন স্পিনাররা। বাংলাদেশ কোচ চন্ডিকা হাথুরুসিংহের অণুবীক্ষণ যন্ত্রে তাই মুমিনুলের ‘স্পিন-রোগ’ই ধরা পড়েছে। ‘স্পিনে উন্নতি করতে হবে’—অনেক আগ থেকেই মুমিনুলকে এই ব্যবস্থাপত্র দিয়েছেন বাংলাদেশ কোচ। যদিও মুমিনুল মনে করেন না, নির্দিষ্ট কোনো বোলিংয়ে তিনি ভীষণ দুর্বল, ‘আমার কাছে মনে হয় না, অফ স্পিনে কোনো সমস্যা আছে। ব্যাটসম্যান হিসেবে যেকোনো স্পিনে আউট হতেই পারেন। তার মানে এই নয় যে নির্দিষ্ট বোলিংয়ে আপনি দুর্বল।’ পরিসংখ্যান যা-ই বলুক, মুমিনুল এগোতে চান ইতিবাচক ভাবনাতেই, ‘যদি ওইভাবে চিন্তা করেন, এক জায়গায় আটকে যাবেন। সবচেয়ে বড় বিষয় হচ্ছে, আত্মবিশ্বাস ঠিক রাখা। নিজে কী ভাবছি সেটা করা। আলাদাভাবে এটা (অফ স্পিন নিয়ে) নিয়ে কাজ করিনি। তবে যে সমস্যাগুলো আছে, তা কাটিয়ে ওঠার চেষ্টা করছি।’ গত ইংল্যান্ড সিরিজের মতো এবারও অস্ট্রেলিয়া সিরিজে দেখা যেতে স্পিন উইকেট—এমনটাই শোনা যাচ্ছে কিছুদিন ধরে। সেটি হলে মুমিনুলের নিশ্চয়ই বড় পরীক্ষা নেবেন অস্ট্রেলীয় স্পিনাররা। বাঁহাতি ব্যাটসম্যানের যদিও দাবি, কী ধরনের উইকেট হবে—এ নিয়ে কোনো বার্তা এখনো তাঁরা পাননি। তবে যে উইকেটই হোক, চ্যালেঞ্জ নিতে তৈরি গত সপ্তাহে চট্টগ্রামে প্রস্তুতি ম্যাচে ৭৩ রান করা মুমিনুল।
