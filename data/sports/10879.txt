
‘ইস্যুটা কী?’—পাশে দাঁড়ানো বিসিবির মিডিয়া কমিটির প্রধান জালাল ইউনুসকে জিজ্ঞেস করলেন নাজমুল হাসান। ধানমন্ডিতে নিজের কর্মস্থলে বিসিবির সভাপতির সংবাদ সম্মেলন নতুন নয়। সপ্তাহ দুয়েক আগেও সংবাদমাধ্যমের মুখোমুখি হয়েছেন নাজমুল। কাল বিসিবির সভাপতিকে বলতে হলো নিউজিল্যান্ড সফরে বাংলাদেশের ব্যর্থতা নিয়ে।নিউজিল্যান্ডের কন্ডিশনে কিউই পেসাররা সুইং, মুভমেন্ট, বাউন্সে বাংলাদেশের ব্যাটসম্যানদের কঠিন পরীক্ষা নেবেন, এটা জানাই ছিল। কিন্তু সীমিত ওভারের ক্রিকেটে গত দুই বছরের অর্জনে অন্তত ওয়ানডে আর টি-টোয়েন্টিতে সাফল্যের আশা তো ছিলই। অথচ তামিম-সাকিবদের ফিরতে হচ্ছে শূন্য হাতেই।ক্রিকেটের তিন প্রকরণেই টানা ব্যর্থতায় সিনিয়র ক্রিকেটার, বিশেষ করে তামিম-সাকিব-মাহমুদউল্লাহদের দায়িত্বহীন ব্যাটিংকে দুষছেন নাজমুল, ‘নতুন ছেলেরা ভালো করেছে। তবে যাদের কাছ থেকে প্রত্যাশা বেশি ছিল, বিশেষ করে তামিম, সাকিব, রিয়াদ (মাহমুদউল্লাহ) ভালো খেলেনি বলে আমাদের এই অবস্থা। যখন যেটা দরকার সেটা হয়নি। ক্রিকেটে এমন হতেই পারে। এখান থেকে কীভাবে বেরোনো যায়, আমরা সেই চেষ্টা করব।’বিসিবি-প্রধান মনে করেন, দলের পরিকল্পনায় নয়; খেলোয়াড়দের মনস্তাত্ত্বিক সমস্যার কারণে এই ভরাডুবি। জবাবদিহির অভাবে সিনিয়র খেলোয়াড়দের এমন বিবর্ণ পারফরম্যান্স হয়েছে কি না, সে প্রশ্নও উঠেছে তাঁর সংবাদ সম্মেলনে। নাজমুল অবশ্য এ নিয়ে নিজেদের সীমাবদ্ধতার কথা বললেন, ‘জবাবদিহি যে থাকে না, তা নয়। সমস্যা হচ্ছে, কিছু কিছু খেলোয়াড়ের আগের পারফরম্যান্স এত ভালো, দলের জন্য তারা এত গুরুত্বপূর্ণ, ওভাবে জবাবদিহি করা হয় না। আসলে তাদের বোঝানো ছাড়া কিছু করার নেই। তবে এই মুহূর্তে কী করণীয়, দল দেশে ফিরলে সেটি নিয়ে আমরা কাজ করব।’চোটের মিছিল দেখা গেছে এবারের নিউজিল্যান্ড সফরে। চোটে পড়ে দল থেকে ছিটকে পড়েছেন মুশফিকুর রহিম, ইমরুল কায়েস ও মুমিনুল হক। টি-টোয়েন্টি সিরিজের শেষ ম্যাচে হাত ফাটিয়ে মাশরাফি বিন মুর্তজা নিউজিল্যান্ড ছেড়েছেন গলায় স্লিং বেঁধে। খেলোয়াড়দের একের পর এক চোট ভাবাচ্ছে বিসিবির সভাপতিকেও, ‘শারীরিক সমস্যা আছে খেলোয়াড়দের। নইলে এতজন চোটাক্রান্ত হবে কেন? বল ধরতে গেলে, রান করতে গেলে ডাইভ দিতে হবে। আমার কথা হচ্ছে, ডাইভ দিতে গিয়ে চোটে পড়বে কেন? জন্টি রোডসকে আনার প্রক্রিয়া শুরু করেছি। জন্টি রোডস এসে যদি দিনে দশটা ডাইভ দেওয়ায়, (তাহলে ওরা) অন্তত কিছুটা অভ্যস্ত হবে।’
