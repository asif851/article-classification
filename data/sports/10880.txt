
২০১২ সালে বাংলাদেশ প্রিমিয়ার লিগের প্রথম আসরেই স্পট ফিক্সিং–সংক্রান্ত বিষয়ে জুয়াড়িদের সঙ্গে যোগাযোগ রাখার অভিযোগ উঠেছিল পাকিস্তানি ক্রিকেটার নাসির জামশেদের বিরুদ্ধে। মিরপুর থানার পুলিশ তাঁকে আটকও করেছিল। পরে জিজ্ঞাসাবাদ করে ছেড়ে দেওয়া হয়। জামশেদের আটক হওয়ার খবর পাওয়া গেল আরও একবার। অভিযোগ সেই একই। এবার পাকিস্তান সুপার লিগের (পিএসএল) চলতি আসরে জুয়াড়িদের সঙ্গে যোগাযোগ করেছেন বলে ধারণা করা হচ্ছে।
জামশেদ এবার আটক হয়েছেন লন্ডনে। আগামী এপ্রিল পর্যন্ত নাকি জামিনও মঞ্জুর করিয়ে নিয়েছেন। ব্রিটেনের ন্যাশনাল ক্রাইম এজেন্সি (এনসিএ) আটক করেছে তাঁকে। পিএসএলে দুর্নীতির অভিযোগে পাকিস্তান ক্রিকেট বোর্ড (পিসিবি) দুদিনই আগেই তাঁকে সব ধরনের ক্রিকেট থেকে নিষিদ্ধ করেছে। একই অভিযোগে নিষিদ্ধ হয়েছেন আরও দুই পাকিস্তানি ক্রিকেটার শারজিল খাল ও খালিদ লতিফ। তদন্ত চলছে ফাস্ট বোলার মোহাম্মদ ইরফানের বিরুদ্ধে ওঠা অভিযোগের ব্যাপারে।জামশেদের আটক হওয়ার কথা এনসিএ অবশ্য আনুষ্ঠানিকভাবে প্রকাশ করেনি। তবে পিসিবি চেয়ারম্যান শাহরিয়ার খান পাকিস্তানের একটি বেসরকারি টেলিভিশন চ্যানেলকে বলেছেন, জামশেদের লন্ডনে আটক হওয়ার কথা শুনেছেন, ‘নাসির জামশেদকে আটক করার কথা আমি শুনেছি। তাঁর সঙ্গে আরও একজনকে আটক করা হয়েছে। তারা ব্রিটেনের মাটিতে অপরাধের সঙ্গে জড়িয়ে পড়েছিল, সে জন্য তাদের আটক করা হয়েছে।’ পিসিবি চেয়ারম্যান জানিয়েছেন এই ‘অপরাধ’ ক্রিকেট-দুর্নীতিসংক্রান্তই।পাকিস্তানের হয়ে দুটি টেস্ট, ৪৮টি ওয়ানডে ও ১৮টি টি-টোয়েন্টি খেলেছেন জামশেদ। ২০১৫ সালের ওয়ানডে বিশ্বকাপে দলে ছিলেন। তবে এরপর বাজে পারফরম্যান্সের কারণে বাদ পড়েন। সূত্র: এনডিটিভি।
