
ট্রেন্টব্রিজ টেস্টের সেই বিপর্যয় নতুন করে ভাবতে বাধ্য করেছে অস্ট্রেলীয় নির্বাচকদের। অ্যাশেজ হারানোর যন্ত্রণাও প্রভাব রাখতে পারে বাংলাদেশ সফরের অস্ট্রেলিয়া দলে। কোচ ড্যারেন লেম্যান তো ইঙ্গিত দিয়েই দিয়েছেন, নতুন চেহারার একটি দলই নাকি আসছে অক্টোবরে বাংলাদেশে পা রাখছে।অ্যাশেজ সিরিজের ব্যর্থতার চেয়েও অস্ট্রেলীয় নির্বাচকদের কাছে গুরুত্বপূর্ণ হয়ে উঠেছে এই সিরিজে অস্ট্রেলিয়ার হারের ধরন। ট্রেন্টব্রিজে যে কায়দায় অস্ট্রেলিয়া আত্মসমর্পণ করেছে, তাতে তারা ভরসা হারিয়ে ফেলেছেন বর্তমান টেস্ট দলের অনেকের ওপরই। খুব সম্ভবত অ্যাশেজের দলটি থেকে বেশ কয়েকজন খেলোয়াড়ই নাম লেখাতে যাচ্ছেন ‘সাবেক টেস্ট খেলোয়াড়’দের দলে। কোচ লেম্যানের কথাতেও আছে তেমনই ইঙ্গিত। তবে ইংল্যান্ডের বিপক্ষে ওয়ানডে সিরিজ শেষেই নাকি এ ব্যাপারে চূড়ান্ত হবে সবকিছু, ‘ইংল্যান্ডের বিপক্ষে ওয়ানডে সিরিজ শেষেই আমরা সবাই বসব। সেখানেই বাংলাদেশ সফরের দল নিয়ে চূড়ান্ত সিদ্ধান্ত নেওয়া হবে। খুব সম্ভবত অ্যাশেজ সিরিজের দল থেকে কয়েকজন বাদ পড়বে। তবে কোনো কিছুই এখনো চূড়ান্ত নয়।’অ্যাশেজ সিরিজের ফল ভুলেই যেতে চান লেম্যান। তবে দ্বিতীয় ও পঞ্চম টেস্টকে কিন্তু সুখস্মৃতি হিসেবেই নিয়েছেন তিনি, ‘অ্যাশেজ-ব্যর্থতাটা সত্যিই হতাশার। সন্দেহ নেই, এই সিরিজটা আমরা খুব বাজে খেললাম। তবে শেষ টেস্টে নিজেদের ফিরে পাওয়ায় আমি খুশি। লর্ডসের স্মৃতিও যথেষ্ট মধুর।’আপাতত অতীতকে পেছনেই রাখতে চান লেম্যান। তাকাতে চান সামনে। সামনের দিনগুলোকে সাজাতে চান নতুন করেই। বাংলাদেশ সফর থেকেই সে অভিযানটা শুরু করে দিতে চান অস্ট্রেলীয় কোচ। সূত্র: সিডনি মর্নিং হেরাল্ড।
