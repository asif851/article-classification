
এই সময়ের সেরা ফুটবলার দুজন। অনেকের মতে, সর্বকালের সেরাদের ছোট তালিকায়ও থাকবে লিওনেল মেসি আর ক্রিস্টিয়ানো রোনালদোর নাম। তবে একজন কিন্তু মনে করেন, মেসি বা রোনালদো নন, এই সময়ের সেরা ফুটবলার আসলে গ্যারেথ বেল! এই বিশ্বাস বেলেরই ওয়েলস সতীর্থ হাল রবসন-কানুর।
গত রাতে দুর্দান্ত এক ম্যাচে বেলজিয়ামকে ৩-১ গোলে হারিয়ে ইউরোর সেমিফাইনালে উঠে গেছে ওয়েলস। প্রথমবারের মতো ইউরো চ্যাম্পিয়নশিপে খেলতে আসা ওয়েলসের এ অর্জনে বড় ভূমিকা গ্যারেথ বেলের। ৩ গোল করে এখন পর্যন্ত টুর্নামেন্টের সর্বোচ্চ গোলদাতাদের একজন তিনি। আর শুধু গোল কেন, মাঠের পারফরম্যান্সেও এ টুর্নামেন্টে সেরাদের একজন বেল, এখন পর্যন্ত গোল্ডেন বলের বড় দাবিদার। আর সে কারণেই বেলে মুগ্ধ গতকাল বেলজিয়ামের বিপক্ষে ওয়েলসের জয়ের আরেক নায়ক হাল রবসন-কানু, ‘সে যেভাবে খেলছে, তা অসাধারণ। ওর তুলনা হয় না।’এই সময়ের দুই সেরা ফুটবলার রোনালদো-মেসির সঙ্গে বেলের তুলনা করতে গিয়ে উচ্ছ্বসিত রবসন-কানু, ‘ওরা দুজনেই ভালো, বিশ্বমানের খেলোয়াড়। কিন্তু আমাদের দলে একজন বিশ্বমানের খেলোয়াড় আছে, যে ওদের দুজনের চেয়েও ভালো।’সেমিফাইনালে ওয়েলসের প্রতিপক্ষও রোনালদোর পর্তুগাল। দেশের হয়ে মুখোমুখি হবেন রিয়াল মাদ্রিদের দুই সতীর্থ রোনালদো ও বেল। শেষ হাসিটা কে হাসবেন, এ নিয়ে এরই মধ্যে নানা রকম আলোচনা শুরু হয়ে গেছে। বেল কি পারবেন রোনালদোকে হারিয়ে দিতে? তাঁর সতীর্থ রবসন-কানু কিন্তু দারুণ আত্মবিশ্বাসী, ‘ওদের দুজনের (রোনালদো ও বেল) জন্যই এটা খুব গুরুত্বপূর্ণ ম্যাচ। দুজনেই যার যার দলের গুরুত্বপূর্ণ খেলোয়াড়। তবে আমরা আত্মবিশ্বাসী, ওই ম্যাচ থেকে আমরা ইতিবাচক ফল নিয়েই ফিরব।’ গোল ডটকম।
