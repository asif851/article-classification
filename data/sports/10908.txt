
আইপিএলে শুরু থেকেই বিরাট কোহলির সঙ্গে মিলে রানের বান ছুটিয়ে চলেছেন। এরই মধ্যে চারটি ফিফটি করেছেন এবি ডি ভিলিয়ার্স। কিন্তু দক্ষিণ আফ্রিকান ব্যাটসম্যানের একটু আক্ষেপও হয়তো ছিল, প্রায় প্রতিদিনই রান পাচ্ছেন, কিন্তু তিন অঙ্কের দেখা আর পাওয়া হচ্ছে না। ওদিকে কোহলি করে ফেলেছেন দুটি সেঞ্চুরি!
আক্ষেপটা হয়তো ক্ষোভেই রূপ নিয়েছিল! যার ঝাল টের পেল গুজরাট লায়ন্স। এবারের আইপিএলের প্রথম সেঞ্চুরিটা পেয়ে গেছেন ডি ভিলিয়ার্স, সেটিও রীতিমতো তুফানের গতিতে। মাত্র ৪৩ বলেই আজ তিন অঙ্কের দেখা পেয়েছেন রয়্যাল চ্যালেঞ্জার্স বেঙ্গালুরু ব্যাটসম্যান, যা কিনা আইপিএলের ইতিহাসের পঞ্চম দ্রুততম।ডি ভিলিয়ার্স সেঞ্চুরি করেছেন, দুর্দান্ত ফর্মে থাকা কোহলি বসে থাকেন কী করে! ভারতের টেস্ট অধিনায়কের বল লাগল ১১টি বেশি, ৫৪ বলে করেছেন এবারের আইপিএলে নিজের তৃতীয় সেঞ্চুরি।দুজনে মিলে গড়েছেন স্বীকৃত টি-টোয়েন্টিতে সর্বোচ্চ জুটির বিশ্বরেকর্ডও। আগের রেকর্ডটিও তাঁদের দুজনেরই ছিল, গত মৌসুমে মুম্বাই ইন্ডিয়ানসের বিপক্ষে করেছিলেন ২১৩ রান। আজ নিজেদের রেকর্ডটাকে নতুন করে লিখেছেন কোহলি-ডি ভিলিয়ার্স, গড়েছেন ২২৯ রানের জুটি।এর আগে এক ইনিংসে দুই সেঞ্চুরির মাত্র একবারই দেখেছে স্বীকৃত টি-টোয়েন্টি, ২০১১ সালে মিডলসেক্সের বিপক্ষে করেছিলেন গ্লস্টারশায়ারের কেভিন ও’ব্রায়েন ও হামিশ মার্শাল। আজ বর্তমান সময়ের সেরা দুই ব্যাটসম্যানও একসঙ্গে ঝড় তুললেন, স্কোরবোর্ডেও ‘সুনামি’ বয়ে গেল। আগে ব্যাট করে ২৪৮ করল বেঙ্গালুরু।ওপেনিংয়ে কোহলির সঙ্গে নেমে এদিনও ব্যর্থ ছিলেন ক্রিস গেইল। টি-টোয়েন্টি বিশ্বকাপে নিজেদের প্রথম ম্যাচে ইংল্যান্ডের সঙ্গে সেঞ্চুরি পেয়েছিলেন, এরপর থেকে টানা আটটি টি-টোয়েন্টিতে দুই অঙ্কের দেখাই আর পাননি ক্যারিবীয় ওপেনার। কিন্তু কোহলি-ডি ভিলিয়ার্স মিলে গেইলের অভাবটা বুঝতে দিলে তো!তিনে নেমে ভিলিয়ার্স শুরু থেকেই ঝড় তুলেছিলেন। মুখোমুখি তৃতীয় বলে ছক্কা দিয়ে শুরু, এরপর গুজরাটের বোলারদের স্রেফ নাচিয়ে বেড়িয়েছেন। শেষ পর্যন্ত ৫২ বলে ১২৯ রানে অপরাজিত ছিলেন, তাতে চারের চেয়ে ছক্কাই বেশি। ছক্কা ১২টি, চার দুটি কম।তুলনায় কোহলি শুরুটা করেছিলেন দেখেশুনে। কিন্তু ইনিংস যত গড়িয়েছে, ততই যেন তাঁর ‘শান্ত’ ভাবটা কমেছে। সবচেয়ে বেশি মারমুখো হয়েছেন ডি ভিলিয়ার্সের সেঞ্চুরির পর। ওই সময় ৪০ বলে মাত্র ৫১ রান করেছিলেন, এরপর শুরু আক্রমণ। যেদিকে মারছেন, সেটিই বাউন্ডারি। সেঞ্চুরি পেতে পরের ৫৩ রান এসেছে মাত্র ১৩ বলে! দুজন কতটা রূদ্রমূর্তিতে ছিলেন, তার প্রমাণ শেষ ছয় ওভার। ওই ৩৬ বলে বেঙ্গালুরু রান তুলেছে ১১২! সূত্র : ক্রিকইনফো।
