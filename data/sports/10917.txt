
ঢাকা উত্তর সিটি করপোরেশনের মেয়র আনিসুল হকের মৃত্যুতে শোকাহত গোটা দেশ। সবাই শ্রদ্ধা জানাচ্ছেন সদ্যপ্রয়াত ডিএনসিসির এই মেয়রকে। আনিসুল হককে শ্রদ্ধা জানাবেন ক্রিকেটাররাও। কাল মাঠে তাঁকে শ্রদ্ধা জানাবে বিপিএলের দল রাজশাহী কিংস। এক সংবাদ বিজ্ঞপ্তিতে রাজশাহী জানিয়েছে, মুশফিক-মোস্তাফিজরা কাল সন্ধ্যায় ঢাকা ডায়নাইমাইটসের বিপক্ষে কালো বাহুবন্ধনী পরে মাঠে নামবেন। বৃহস্পতিবার বাংলাদেশ সময় রাত ১০টা ২৩ মিনিটে লন্ডনের একটি হাসপাতালে মারা গেছেন আনিসুল হক। সদ্যপ্রয়াত এই নগরপিতার স্মরণ তো আছেই। কাল পবিত্র ঈদে মিলাদুন্নবী (সা.)। ওভারের বিরতিতে তাই সাউন্ড সিস্টেমে গানবাজনা হবে না বলে সংবাদমাধ্যমকে জানিয়েছে বিপিএল গভর্নিং কাউন্সিল। শুধু তা-ই নয়, সমর্থকেরা যেন বাঁশি বা ঢোল নিয়ে এসে আওয়াজ করতে না পারেন, সেদিকেও নজর রাখবেন আয়োজকেরা।
