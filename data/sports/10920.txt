
চার বছর আগে ইন্দোনেশিয়ার বালিতে যুব অলিম্পিক গেমসের বাছাইয়ে সোনা জিতেছিলেন তিরন্দাজ ইমদাদুল হক (মিলন)। গত সপ্তাহে ঢাকা ছাড়ার আগে সেই সুখস্মৃতি মনে করে বলেছিলেন, ‘ইন্দোনেশিয়া আমার জন্য পয়া ভেন্যু। আশা করি, সেখানে ভালো কিছুই করব।’ সেই আশা পূরণ হয়েছে। ইন্দোনেশিয়ার পালেম্বাংয়ে তৃতীয় ইসলামিক সলিডারিটি গেমসে কাল রুপা জিতেছেন ইমদাদুল। গেমসে ভারোত্তোলনে একের পর এক হতাশার পর আর্চারিতে এল সুসংবাদ।৭০ মিটার রিকার্ভ বোতে সোনা জয়ের লড়াইয়ে ইমদাদুল ৬-২ পয়েন্টে হেরেছেন মিসরের আহমেদ আল ইমরির কাছে। এই ইভেন্টের ব্রোঞ্জজয়ী মিসরের ইব্রাহিম সাবরি সিঙ্গাপুরে যুব অলিম্পিকে সোনা জিতেছিলেন ২০১০ সালে। সেই ইব্রাহিমকে হারিয়েই আগের দিন ফাইনালে উঠেছিলেন ইমদাদুল।ইমদাদুলের জন্য এই সাফল্যের আলাদা একটা মহিমা আছে। আন্তর্জাতিক অঙ্গনে সর্বশেষ পদক (ব্রোঞ্জ) জিতেছিলেন দুই বছর আগে ঢাকায় এশিয়ান গ্রাঁ প্রিঁতে। আর সর্বশেষ আন্তর্জাতিক টুর্নামেন্টে অংশ নিয়েছিলেন গত বছর লন্ডন অলিম্পিকে। সেখানে লর্ডসের মাঠে এলিমিনেশন রাউন্ডেই বিদায় নিয়েছিলেন ব্রিটিশ তিরন্দাজ ল্যারি গডফ্রের কাছে হেরে। দেশেও সময়টা ভালো যাচ্ছিল না। বাংলাদেশ গেমসে সন্তুষ্ট থাকতে হয়েছে ব্রোঞ্জ নিয়েই।আজ তুরস্কে যাচ্ছে আর্চারি দল: ইমদাদুলের সাফল্যের আমেজ নিয়েই ৪৯তম বিশ্ব আর্চারি চ্যাম্পিয়নশিপে খেলতে তুরস্কে যাচ্ছে বাংলাদেশ দল। আগামী ২৯ সেপ্টেম্বর-৬ অক্টোবর তুরস্কের আন্তালিয়ায় হবে এই প্রতিযোগিতা। এতে রিকার্ভ বোয়ে খেলবেন শেখ সজীব, রোমান সানা, মোহাম্মদ নুরুল হুদা ও শ্যামলী রায়। কম্পাউন্ড বোয়ে জিয়াউল হক ও আয়েশা পারভিন। কোচ হিসেবে যাচ্ছেন নিশীথ দাস।
