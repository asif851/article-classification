



স্থানীয় কোচদের সুযোগ কেন দেয় না বিসিবি—এ প্রশ্নে আমিনুলের কথা এসেছে অনেকবার
বিসিবির ক্রিকেট পরিচালনা বিভাগের প্রধান জানালেন, অনেকবারই প্রস্তাব দেওয়া হয়েছে আমিনুলকে
আগ্রহ প্রকাশ করলে আমিনুল বাংলাদেশের বয়সভিত্তিক দলগুলোর দায়িত্ব পেতে পারেন—মন্তব্য আকরামের


বাংলাদেশ জাতীয় ক্রিকেট দলের কোচ হিসেবে আমিনুল ইসলামকে কেন ভাবে না বিসিবি? প্রশ্নটা উঠেছে অনেকবারই। বিশেষ করে চন্ডিকা হাথুরুসিংহে চলে যাওয়ার পর সমর্থকদের মধ্যে এমন একটি আলোচনা ছিল। প্রথম আলোর ফেসবুক লাইভ ‘আলাপন’-এ এসে আকরাম খানের মন্তব্য ও এ নিয়ে আমিনুলের পাল্টা জবাবও বেশ আলোচনার জন্ম দেয়। কখনোই বিসিবি তাঁকে আনুষ্ঠানিকভাবে প্রস্তাব দেয়নি—এমন দাবি করেছিলেন আমিনুল ইসলাম বুলবুল।
সাবেক সতীর্থ আমিনুল প্রসঙ্গে বিসিবির ক্রিকেট পরিচালনা বিভাগের প্রধান আকরাম খান আজ বিষয়টি খোলাসা করলেন। বললেন, আনুষ্ঠানিক প্রস্তাব না দিলেও আমিনুলকে অনেকবারই মৌখিকভাবে প্রস্তাব দেওয়া হয়েছিল। তবে জাতীয় দলের জন্য নয়, সেটি ছিল বয়সভিত্তিক ক্রিকেটে। আমিনুল চাইলে এখনো বয়সভিত্তিক দলগুলোতে কাজ করার সুযোগ আছে বলে মন্তব্য করেছেন আকরাম খান।
ভারতের অনূর্ধ্ব–১৯ দলের হয়ে কাজ করে অসাধারণ সাফল্য এনে দেওয়া রাহুল দ্রাবিড়ের উদাহরণ টেনে আকরাম বলেছেন, ‘বুলবুলকে আমরা মৌখিকভাবে প্রস্তাব দিয়েছিলাম। বুলবুল আগ্রহ প্রকাশ করলে আমাদের অনূর্ধ্ব-১৯, একাডেমি বা এইচপি (হাই পারফরম্যান্স) দল নিয়ে কাজ করতে পারে। এসব দলে দু-এক বছর ভালো করলে জাতীয় দলের কোচ হিসেবে সে আসতে পারবে। রাহুল দ্রাবিড়ের মতো খেলোয়াড় ভারতের যুব দল নিয়ে কাজ করছে। এটা জাতীয় দলের চেয়ে বেশি গুরুত্বপূর্ণ।’
