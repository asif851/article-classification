
খেলোয়াড়ি জীবনে বীরেন্দর শেবাগ ভালো ডেলিভারিকেও মেরে পাঠিয়েছেন গ্যালারিতে। আর খারাপ ডেলিভারি পেলে তো কথাই নেই। ব্যাট তুলে রাখার পরও কিন্তু স্বভাবটা ছাড়েননি ভারতের বিস্ফোরক সাবেক এ ওপেনার। দক্ষিণ আফ্রিকার বিপক্ষে চলমান দ্বিতীয় টেস্টে ভারতের দল নির্বাচন মোটেই পছন্দ হয়নি সোজাসাপ্টা কথা বলতে অভ্যস্ত শেবাগের। আর তাই ভারতের অধিনায়ক বিরাট কোহলিকে তাক করে শেবাগের তোপ, দ্বিতীয় টেস্টেও খারাপ করলে কোহলির ‘নিজেকে দল থেকে বাদ দেওয়া উচিত’।
কেপটাউনে প্রথম টেস্টে ব্যাট হাতে মোটেও ভালো করতে পারেননি কোহলি। ভারতের দুই ইনিংস মিলিয়ে তাঁর মোট রান ৩৩। সেই টেস্টে ৭২ রানে হারের পর দ্বিতীয় টেস্টের দলে তিনটি পরিবর্তন এনেছে ভারতীয় টিম ম্যানেজমেন্ট। ভুবনেশ্বর কুমার, শিখর ধাওয়ান ও ঋদ্ধিমান সাহার পরিবর্তে দলে সুযোগ পেয়েছেন যথাক্রমে ইশান্ত শর্মা, লোকেশ রাহুল ও পার্থিব প্যাটেল।
ভুবনেশ্বরের দল থেকে বাদ পড়ায় অনেকেই অবাক। প্রোটিয়াদের সাবেক পেসার অ্যালান ডোনাল্ড পর্যন্ত টুইট করেছেন, ‘ভুবনেশ্বর নেই...ইয়ার্কি হচ্ছে?’ প্রথম টেস্টে সকালের সেশনে ৩ উইকেট নিয়ে দক্ষিণ আফ্রিকাকে কাঁপিয়ে দিয়েছিলেন ভারতীয় এ পেসার। এ কারণে দ্বিতীয় টেস্টে তাঁর বাদ পড়ার কোনো ব্যাখ্যা খুঁজে পাচ্ছেন না শেবাগ। ভারতীয় এক টিভি চ্যানেলকে তাঁর ভাষ্য, মাত্র এক টেস্টে ব্যর্থ হওয়ায় শিখর ধাওয়ানকে ছেঁটে ফেলেছেন কোহলি, আর ভুবনেশ্বর বাদ পড়েছেন কোনো কারণ ছাড়াই। সেঞ্চুরিয়নে খারাপ করলে তো কোহলিরও দল থেকে নিজেকে বাদ দেওয়া উচিত।
ভুবনেশ্বরের বাদ পড়া নিয়েও সপাটে ব্যাট চালিয়েছেন শেবাগ, ‘ভুবনেশ্বরকে বাদ দেওয়াটা সঠিক সিদ্ধান্ত হয়নি। ইশান্ত হয়তো তাঁর উচ্চতার সুবিধা পেতে পারেন। কিন্তু কোহলি ভুবনেশ্বরের আত্মবিশ্বাসে আঘাত হেনেছেন। অন্য কোনো বোলারের জায়গায় ইশান্তকে খেলানো যেত। কেপটাউনে ভুবনেশ্বর ভালো করেছেন, তাই এভাবে বাদ দেওয়াটা মোটেও সুবিচার নয়।’
টানা নয়টি সিরিজ জয়ের পর দক্ষিণ আফ্রিকায় গিয়ে তিন টেস্ট সিরিজে ভারত পিছিয়ে পড়েছে ১-০ ব্যবধানে। সেঞ্চুরিয়নে হারলে সিরিজও হারাবে বিরাট কোহলির দল।
