
শুরুতেই একটা ‘আপনি জানতেন কি’ ধরনের তথ্য দিয়ে শুরু করা যাক-আন্তর্জাতিক টি-টোয়েন্টিতে এত দিন মহেন্দ্র সিং ধোনির একটা ফিফটিও ছিল না!বেঙ্গালুরুতে আজ ইংল্যান্ডের সঙ্গে সিরিজের তৃতীয় ও শেষ টি-টোয়েন্টিটি ছিল ভারতীয় ব্যাটসম্যানের ক্যারিয়ারের ৭৬তম। আর এই ম্যাচেই ধোনি পেলেন প্রথম ফিফটি, আন্তর্জাতিক টি-টোয়েন্টিতে ফিফটি পেতে কোনো ব্যাটসম্যানের দীর্ঘতম অপেক্ষা। ধোনির অপেক্ষা ফুরানোর দিনে ইংল্যান্ডকে ৭৫ রানে হারিয়েছে ভারত। তিন ম্যাচের সিরিজটাও ২-১ এ জিতল ভারতীয়রা।ধোনির সঙ্গে সুরেশ রায়নার বিধ্বংসী ফিফটি মিলিয়ে সিরিজ নির্ধারণী ম্যাচে ৬ উইকেটে ২০২ রান তোলে ভারত। ভয়ংকর ব্যাটিং বিপর্যয়ে পড়ে ১৬.৩ ওভারে ইংল্যান্ড অলআউট ১২৭ রানে। ১১৯ থেকে ১২৭-এই ৮ রানেই শেষ ৮ উইকেট হারিয়েছে ইংলিশরা। দুই অঙ্কের রান পেয়েছেন শুধু জেসন রয় (৩২), জো রুট (৪২) ও এউইন মরগান (৪০)। ইংল্যান্ডের ছয় ব্যাটসম্যানই রানের খাতা খুলতে পারেননি। ২৫ রানে ৬ উইকেট নিয়েছেন ভারতের হয়ে মাত্র ষষ্ঠ টি-টোয়েন্টি খেলা লেগ স্পিনার যুজ বেন্দ্র চাহাল। আন্তর্জাতিক টি-টোয়েন্টিতে তৃতীয় সেরা বোলিং এটি। ভারতের ইনিংসে দ্বিতীয় ওভারের প্রথম বলেই রানআউট বিরাট কোহলি! এরপর দলের হাল ধরেন এই সিরিজেই দলে ফেরা রায়না। যেন পুরোনো রায়না! ৪৫ বলে ২ চার ও ৫ ছক্কায় করেছেন ৬৩ রান। চার-ছক্কার হিসাবে ধোনি পুরো উল্টো। সাবেক অধিনায়ক চার মেরেছেন ৫টি, ছক্কা দুটি। ৫৬ রান করেছেন মাত্র ৩৬ বলে। শেষ দিকে যুবরাজ সিংয়ের ১০ বলে ২৭ রানের ঝড়ও ভারতকে দুই শ পার করতে সাহায্য করেছে। ক্রিকইনফো।সংক্ষিপ্ত স্কোরভারত: ২০ ওভারে ২০২/৬ (রায়না ৬৩, ধোনি ৫৬, যুবরাজ ২৭, রাহুল ২২; প্লাঙ্কেট ১/২২, মিলস ১/৩২, স্টোকস ১/৩২, জর্ডান ১/৫৬)।ইংল্যান্ড: ১৬.৩ ওভারে ১২৭ (রুট ৪২, মরগান ৪০, রয় ৩২; চাহাল ৬/২৫, বুমরা ৩/১৪)।ফল: ভারত ৭৫ রানে জয়ী। ম্যান অব দ্য ম্যাচ ও সিরিজ: যুজেন্দ্র চাহাল।
