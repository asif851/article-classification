
ঢাকা আবাহনীই হলো বাংলাদেশে প্রিমিয়ার লিগ ফুটবলের এবারের চ্যাম্পিয়ন। উত্তর বারিধারাকে ৪-০ গোলে উড়িয়ে দিয়ে এক ম্যাচ বাকি থাকতেই চ্যাম্পিয়ন হয়ে গেল ঢাকা আবাহনী। এ নিয়ে পাঁচবার স্থানীয় ফুটবলের সর্বোচ্চ স্তরের শিরোপা জিতল দলটি। চার বছর পর শ্রেষ্ঠত্ব ফিরে পেল ঢাকা আবাহনী। 
দিনের প্রথম ম্যাচেই নিশ্চিত হলো পরের ম্যাচটি জিতলেই চ্যাম্পিয়ন হয়ে যাবে ঢাকা আবাহনী। শিরোপা দৌড়ে দুইয়ে থাকা চট্টগ্রাম আবাহনীকে রুখে দিয়েছে মুক্তিযোদ্ধা সংসদ ক্রীড়াচক্র। প্রথমে গোল খেয়েও পরে দাপটের সঙ্গে ১-১ গোলের সমতায় শেষ করেছে মুক্তিযোদ্ধা। আর এতেই দিনের দ্বিতীয় ম্যাচটি নির্ভার হয়ে খেলল ঢাকা আবাহনী। কাগজ-কলমে অনেক হিসাব–নিকাশ থাকলেও আজ ড্র করলেই অনেকটা নিশ্চিত হয়ে যেত তাঁদের শিরোপা। জর্জ কোটানের দল এত হিসাব–নিকাশের মধ্য দিয়ে যেতে রাজি হলো না। এমন গুরুত্বপূর্ণ ম্যাচে অবশ্য পূর্ণ শক্তির দল নিয়ে নামতে পারেনি তারা। লিগের সর্বোচ্চ গোলদাতা সানডে সিজোবা (১৯ গোল) ছিলেন না একাদশে। পুরো দলকে মৌসুমজুড়ে টেনে নেওয়া ব্রিটিশ ফুটবলার লি টাকও (১০ গোল) ছিলেন না মাঠে। কিন্তু জোনাথন ডেভিড তো ছিলেন! প্রথমার্ধে এই ব্রিটিশ ফুটবলারের দারুণ এক গোলেই এগিয়ে গেল আবাহনী। ১৭ মিনিটে গোলকিপারকে কাটিয়ে ঠান্ডা মাথায় বাঁ পায়ের দারুণ এক প্লেসিং, ঢাকা আবাহনী ১-০ বারিধারা। দ্বিতীয়ার্ধে আরও ভয়ংকর আবাহনী। একের পর আক্রমণের পর ফল এল ৫৭ মিনিটে, নাবিব নেওয়াজ জীবনের গোলে ২-০। এরপরও ফিরে আসার চেষ্টা করছিল পয়েন্ট টেবিলে দশে থাকা বারিধারা। কিন্তু ৮১ মিনিটে ইমন মাহমুদের পেনাল্টি গোলে সব আশাই শেষ হয়ে গেল দলটির। আর ৮৬ মিনিটে ফয়সালের হেড থেকে দেওয়া গোলটা ছিল কফিনের শেষ পেরেক।
