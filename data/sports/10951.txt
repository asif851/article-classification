
প্রথম লেগে নিজেদের শহরে বোমা হামলার শিকার। মোনাকোতে চ্যাম্পিয়নস লিগের শেষ আটের দ্বিতীয় লেগ খেলতে গিয়ে আরেক সমস্যায় পড়েছিল বরুসিয়া ডর্টমুন্ড। ট্রাফিক সমস্যার কারণে টিম হোটেলের সামনেই ২০ মিনিট আটকে ছিল তাদের বাস। খেলাও শুরু হয়েছে ৫ মিনিট দেরিতে। এতে কি ডর্টমুন্ডের খেলোয়াড়দের মনোযোগে প্রভাব ফেলেছিল? যানজটের ওই সময়ের সঙ্গে মিল রেখেই ২০ মিনিটের মধ্যে যে ২ গোল খেয়ে বসে তারা! শেষ পর্যন্ত ম্যাচটা তারা হেরেছে ৩-১ গোলে। দুই লেগ মিলিয়ে ৬-৩ ব্যবধানে পিছিয়ে থেকে বিদায় নিয়েছে টমাস টুখেলের দল। ২০০৪ সালের পর এই প্রথম চ্যাম্পিয়নস লিগের সেমিতে উঠেছে ফরাসি ক্লাব মোনাকো।দুর্ভাগ্য পিছু ছাড়ছে না বলে যে ডর্টমুন্ড কোচ হতাশ যেটা বোঝা গেল ম্যাচ শেষে তাঁর কথায়। প্রথমে বোমা হামলা, এরপর যানজট—এসব নিয়ে বলতে গিয়ে টুখেল যেন দার্শনিক বনে গেলেন, ‘যখন কারও কোনো কিছু খারাপ হওয়া শুরু হয়, সেটি আরও খারাপই যেন হতে থাকে।’ গত সপ্তাহে নিজেদের মাঠে প্রথম লেগ শুরু হওয়ার ঠিক আগে দিয়ে ডর্টমুন্ডের বাসে বোমা হামলা হয়। মার্ক বার্ত্রা আহতও হন এতে। ম্যাচটি সেদিন আর না হয়ে হয়েছিল পরের দিন। মানসিক ধাক্কা কাটিয়ে উঠতে না পারা ডর্টমুন্ড সেই ম্যাচে মোনাকোর কাছে হেরেছিল ৩-২ গোলে।কাল মোনাকোর মাঠে তৃতীয় মিনিটেই কিলিয়ান এমবাপের গোলে পিছিয়ে পড়ে ডর্টমুন্ড। ১৭ মিনিটে ব্যবধান ২-০ করেন কলম্বিয়ান স্ট্রাইকার রাদামেল ফ্যালকাও। সর্বশেষ ৫০ ম্যাচে এটি ছিল ফ্যালকাওয়ের ৪৫তম গোল। ম্যাচ প্রতি গোল ০.৯০। পোর্তো, অ্যাটলেটিকো মাদ্রিদ ও মোনাকোর হয়ে ফ্যালকাওয়ের এই গোল। অসাধারণ এই পরিসংখ্যান তাঁকে ইউরোপীয় লিগের ইতিহাসের সবচেয়ে কার্যকর স্ট্রাইকারে পরিণত করেছে। পরিসংখ্যান বলছে কিংবদন্তি জার্ড মুলার বা আলফ্রেডো ডি স্টেফানোদের চাইতেও বেশি কার্যকর স্ট্রাইকার তিনি। ০.৮৭ গড় নিয়ে দ্বিতীয় স্থানে আছেন জার্মানির সাবেক তারকা মুলার। ডি স্টেফানোর গড় ০.৮৩। হালের লিওনেল মেসির ম্যাচ প্রতি গোল ডি স্টেফানোর সমান—০.৮৩।যা হোক, ৪৮ মিনিটে মার্কো রয়েস আশার আলো দেখিয়েছিলেন ডর্টমুন্ডকে। তাঁর গোলে ম্যাচে ফেরার ইঙ্গিত দিয়েছিল জার্মানির দলটি। কিন্তু ৮১ মিনিটে ভ্যালেরে জার্মেইয়ের গোলে শেষ হয়ে যায় তাদের সেই আশা। ম্যাচ শেষে মোনাকোর এই ‘শেষ চার যাত্রা’কে ফরাসি ফুটবলের জন্য ‘গুরুত্বপূর্ণ’ বলেছেন ফ্যালকাও, ‘আমরা চ্যাম্পিয়নস লিগের সেমিফাইনালে উঠে দারুণ খুশি। ফরাসি ফুটবলের জন্যও এটা খুব গুরুত্বপূর্ণ সাফল্য।’ সূত্র: রয়টার্স, উয়েফা ডটকম।
