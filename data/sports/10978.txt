
মাঠে লিওনেল মেসির ক্ষিপ্রতা বাঘের মতোই। কিন্তু বার্সেলোনা ফরোয়ার্ড যদি সত্যি বাঘে পরিণত হন—ব্যাপারটা কেমন হবে! আর্জেন্টাইন এই মহাতারকা কিন্তু সম্প্রতি রূপ নিয়েছেন বাঘে। তবে বাস্তবে নয়, একটি বিশেষ বিজ্ঞাপনচিত্রে। বিশ্বকাপ-পরবর্তী সময়টাতে ছুটির আমেজে থাকলেও তিনি অংশ নিয়েছেন অ্যাডিডাসের একটি বিজ্ঞাপনচিত্রে। ‘অ্যাডিজিরো এফ৫০ মেসি’ নামের এই নতুন বুটের প্রচারণার অংশ হিসেবে বানানো ওই বিজ্ঞাপনচিত্রে মেসি সেজেছিলেন বাঘের সাজে।বিজ্ঞাপনের শুরুতেই লেখা—মেসি-অ্যাডিডাস ফিরছে বার্সেলোনায়। কাতালান শহরের রাস্তার পাশের দেয়ালে প্রজেক্টরের আলো ফেলা হলো। দেয়াল ফুঁড়ে বেরিয়ে এলেন মেসি। বুট পায়ে গলিয়ে বল নিয়ে ক্ষিপ্র গতিতে ছুটতে শুরু করলেন। এরপর আগুন গোলা শট। দেয়ালে ফুটে উঠল ‘নম্বর ১০’। পেছন থেকে একটা বাঘ লাফ দিয়ে ভর করল মেসির মধ্যে। মুহূর্তেই বাঘে পরিণত হলেন মেসি! বাঘ ছুটছে তো ছুটছে। লক্ষ্য তার ন্যু ক্যাম্প। একপর্যায়ে বাঘ থেকে আবার মানুষ মেসি। ২৪ আগস্ট লিগে এলচের বিপক্ষে প্রথম ম্যাচে এ বুট পায়েই নাকি মাঠে নামবেন মেসি। সূত্র: মেইল অনলাইন।
