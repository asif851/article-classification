
বারবারা লাতোরে নামটা খুব পরিচিত ছিল না ফুটবলপ্রেমীদের কাছে। বার্সেলোনা নারী ফুটবল দলের এই খেলোয়াড়টি সম্প্রতি যে গোলটি করেছেন, তাতে তাঁকে বলা হচ্ছে ‘নারী মেসি’। নগরপ্রতিদ্বন্দ্বী এসপানিওলের বিপক্ষে এই বারবারার গোলটি অনেকটা মেসির মতোই। বিভিন্ন গণমাধ্যমে বারবারার এই গোলটি পরিচিতি পেয়েছে ‘আশ্চর্য গোল’ হিসেবেই।
গোলটি দেখলে মেসির দৃষ্টিতেও ঝরে পড়বে অপার মুগ্ধতা। এসপানিওলের সীমানার বাঁ প্রান্তে একেবারে টাচলাইনের কাছে বলটি ধরে তীব্র গতি দিয়ে বারবারা পেছনে ফেললেন একের পর এক এসপানিওল খেলোয়াড়কে। চতুর্থজনের ট্যাকলে পড়েও গেলেন। কিন্তু দ্রুততার সঙ্গে উঠে দাঁড়িয়ে আবারও শুরু করলেন দৌড়। বক্সের মধ্যে ঢুকে আরও একজনকে কাটিয়ে গোলকিপারের বাঁ দিক দিয়ে বাঁকানো শটে পাঠিয়ে দিলেন জালে।এমন একটি গোল করে আলোচিত বারবারার মন্তব্য কিন্তু বেশ নির্লিপ্তই, ‘আসলে আমি বলটি পেয়ে গোলপোস্টের দিকেই দৃষ্টি রেখে এগোচ্ছিলাম। শেষ পর্যন্ত গোলটি করে আনন্দিত। আমিও বুঝতে পারছি না কী করে জানি গোলটা হয়ে গেল।’গোলটির ভিডিও ফুটেজ এখন সামাজিক যোগাযোগের মাধ্যমে ঝড় তুলেছে। এতটাই জনপ্রিয় হয়ে গেছে, বার্সেলোনা ডিফেন্ডার জেরার্ড পিকে গোলটি নিয়ে মন্তব্য করার লোভ সামলাতে পারেননি, ‘বারবারার এ গোলটির শুরুটা গেটাফের বিপক্ষে মেসির করা সেই গোলটির মতো। শেষটা রোনালদোর (ব্রাজিলের) কমপোসতেয়ার বিপক্ষে করা গোলটির মতো।’একই গোলে যদি মেসি আর রোনালদো দুজনই থাকেন, তাহলে সেই গোলটি সেরা না হয়ে কি কোনো উপায় আছে! সূত্র: সিএনএন।
