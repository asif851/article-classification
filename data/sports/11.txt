
ডান পায়ের গোড়ালি চেপে ধরে ব্যথায় কাতরাচ্ছেন নেইমার। গতকাল অনুশীলনের সময় দৃশ্যটি দেখে নিশ্চয়ই আঁতকে উঠেছিলেন ব্রাজিলের ফুটবল-সংশ্লিষ্টরা। একেবারে শেষ মুহূর্তেই কি ইনজুরির কবলে পড়ল দলের সেরা খেলোয়াড়!
নেইমারের ইনজুরি আশঙ্কায় ভয় পাওয়া মোটেই অমূলক ছিল না। এই ডান পায়ের গোড়ালিতে চোট পেয়েই এ বছরের শুরুতে বেশ কিছু ম্যাচ খেলতে পারেননি ব্রাজিলিয়ান ফরোয়ার্ড। মাঠের বাইরে থাকতে হয়েছিল চার সপ্তাহ। নেইমারকে আবার মাঠে ব্যথায় কাতরাতে দেখে ফিজিও-ট্রেনাররা ছুটে যান। ব্যথানাশক স্প্রেও করতে হয়। তবে নেইমার ভক্তদের জন্য সুখবর, দ্রুতই ব্যথা চলে গেছে তাঁর। সামান্য কিছু পরিচর্যার পরই আবার অনুশীলনে নেমে পড়েছিলেন ২২ বছর বয়সী এই ফরোয়ার্ড। শুধু তা-ই নয়, অনুশীলনে একটা গোলও করে বার্তা দিয়েছেন, সব ঠিকই আছে।
এবারের বিশ্বকাপ শুরুর আগে ফ্যালকাও, মন্তেলিভো, রিউস, রিবেরির মতো তারকা খেলোয়াড়েরা ছিটকে পড়েছেন ইনজুরির কবলে পড়ে। নেইমারকে ব্যথায় কাতরাতে দেখে হয়তো তাঁদের কথাই মনে পড়ে গিয়েছিল অনেকের।
মাত্র দুই দিন পরেই বিশ্বকাপের উদ্বোধনী ম্যাচে ক্রোয়েশিয়ার মুখোমুখি হবে ব্রাজিল। শেষ মুহূর্তে নেইমার ইনজুরির কবলে পড়লে নিশ্চিতভাবেই অনেক বড় ধাক্কা খেত স্বাগতিকেরা। কিন্তু শেষ পর্যন্ত তেমনটা না হওয়ায় এখন আগের পরিকল্পনা অনুযায়ীই বিশ্বকাপ মিশন শুরু করতে পারবেন কোচ ফেলিপে স্কলারি।
গত শুক্রবার সার্বিয়ার বিপক্ষে শেষ প্রস্তুতি ম্যাচে যে দলটা মাঠে নেমেছিল, তাদের নিয়েই হয়তো প্রথম একাদশ সাজাবেন ব্রাজিল কোচ। এই দলটাই গত বছরের কনফেডারেশনস কাপের ফাইনালে স্পেনকে হারিয়েছিল ৩-০ গোলে। সূত্র: এএফপি।
