
টেস্ট সিরিজের সাফল্যের ছন্দটা ওয়ানডেতেও টেনে আনল বাংলাদেশ। সিরিজের প্রথম ম্যাচের নিষ্পত্তি হওয়া এখনো ঢের বাকি। কেবলই ইনিংসের মাঝপথ। তবে ডাম্বুলায় বাংলাদেশ প্রথমে ব্যাট করে পেয়েছে ভালো পুঁজি। মাশরাফির দল ৫ উইকেটে ৩২৪ রান করেছে। তরুণ শ্রীলঙ্কা দলের জন্য এ অনেক বড় এক চ্যালেঞ্জ।৩২ ওভার শেষে শ্রীলঙ্কার স্কোর ৫ উইকেটে ১৪৩ রান। ওভার পিছু রানের চাহিদা ১০-এর ওপরে চলে গেছে। ১৮ ওভারে আরও ১৮২ রান চাই তাদের।শেষ মুহূর্তে দলে জায়গা পাওয়া মেহেদী মিরাজ ২ উইকেট নিয়েছেন। একটি করে উইকেট মাশরাফি, তাসকিন ও সাকিবের। বড় লক্ষ্যের দিকে ছুটতে গিয়ে পথ হারিয়েছে স্বাগতিকেরা। বাংলাদেশের বড় সংগ্রহের মূল কারিগর তামিম ইকবাল। তামিম করেছেন ১২৭ রান। বাঁ হাতি ওপেনার দারুণ সঙ্গ দিয়েছেন দুজন। সাকিব আল হাসান করেছেন ৭২। সাব্বির রহমান করেছেন ৫৪।সৌম্য সরকার ১০ রান করে ফিরে যাওয়ার পর সাব্বিরের সঙ্গে ৯০ রানের জুটি গড়েন তামিম। তাতে সাব্বিরই ছিলেন চালকের ভূমিকায়। ৫৬ বলের ইনিংসটায় সাব্বির মেরেছেন চোখে লেগে থাকা ১০টি চার। পরপর দুই ওভারে সাব্বির ও মুশফিকুর রহিম (১) ফিরে গেলে একটু চাপে পড়ে বাংলাদেশ। সেখানেই জুটি বাঁধেন তামিম-সাকিব। ১৪৪ রানের জুটিটা শ্রীলঙ্কার বিপক্ষে যেকোনো উইকেটে বাংলাদেশের সর্বোচ্চ। শেষ ১০ ওভারে বাংলাদেশ তুলেছে ১০৯ রান। কেবল শেষ ৬ ওভারে এসেছে ৮৩ রান। মোসাদ্দেকের ৯ বলের ২৪ রানের ছোট কিন্তু ঝোড়ো ইনিংসটা ছিল এই ঝড়ের ‌নিন্মচাপ!তাতেই শ্রীলঙ্কার বিপক্ষে বাংলাদেশ নিজেদের সর্বোচ্চ রানের ইনিংসটা নতুন করে লেখাল। শুরু থেকে একপ্রান্ত ধরে রেখে খেলে তামিমই রাখলেন মূল ভূমিকা। ১৪২ বলের ইনিংসটায় মেরেছেন ১৫টি চার, ছয় একটি। ৪৮তম ওভারে আউট হওয়ার আগে বাংলাদেশকে দিয়ে গেছেন ৩০০-র গতিপথ।
অবশেষে উত্তরটা তামিম খুঁজে পেয়েছেন ডাম্বুলায় এসে। সেঞ্চুরির তৃষ্ণাটা মেটাতে বাঁহাতি ওপেনার শুরুতেই এগিয়েছেন ধীর-লয়ে। প্রথম ৭ বলে রান ২। জড়তা কাটিয়েছেন লাহিরু কুমারাকে প্রথম বাউন্ডারিটা মেরে। ফিফটি করেছেন ৭৬ বলে। পরের ৫০ করতে লেগেছ ৫১ বল। যেটি তাঁর ৮ম ওয়ানডে সেঞ্চুরি, আন্তর্জাতিক ক্যারিয়ারের ১৭তম। শ্রীলঙ্কার বিপক্ষে দ্বিতীয়। তিন সংস্করণ মিলিয়ে প্রথম বাংলাদেশের ব্যাটসম্যান হিসেবে ১০ হাজার রান করার দিনটা দারুণভাবে স্মরণীয় করে রাখলেন তামিম। ঠিক চার বছর আগে শ্রীলঙ্কায় আগের সফরে হাম্বানটোটায় ফিফটির গোলকধাঁধা থেকে মুক্তি পেয়েছিলেন তামিম। তিন বছরের সেঞ্চুরি-খরা ঘোচানোর সেই ম্যাচে অবশ্য বাংলাদেশ হেরেছিল। আজ তামিম নিশ্চয়ই জয় দিয়েই ম্যাচটা স্মরণীয় করে রাখতে চাইবেন।
