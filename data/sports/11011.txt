
স্বাধীনতা দিবসের দিনই নিউজিল্যান্ডের বিপক্ষে সম্মান-রক্ষার ম্যাচে মাঠে নামছে বাংলাদেশ। বেঙ্গালুরুর চিন্নাস্বামী স্টেডিয়ামে ভারতের বিপক্ষে প্রায় নিশ্চিত জয় হাতছাড়া হওয়ার পর নিউজিল্যান্ডের বিপক্ষে জয়ের জন্য মরিয়া বাংলাদেশের ক্রিকেটাররা।  কলকাতার ইডেন গার্ডেনে এবারের টি-টোয়েন্টি বিশ্বকাপের সবচেয়ে ধারাবাহিক দলটির বিপক্ষে জয়ের লক্ষ্যে মাঠে নামার আগে বাংলাদেশের ক্রিকেটারদের প্রেরণা দেশের স্বাধীনতা দিবসের চেতনাই। মুশফিকুর রহিম তাঁর অফিশিয়াল ফেসবুক পেজে স্বাধীনতা দিবস উপলক্ষে দেশবাসীকে জানিয়েছেন শুভেচ্ছা। পেজের কাভারে চমৎকার একটা ছবি দিয়েছেন মুশফিক। সেখানে লেখা, ‘শুভ জন্মদিন বাংলাদেশ!’ পোস্টে সবাইকে স্বাধীনতা দিবসের শুভেচ্ছা জানিয়ে লিখেছেন, ‘লাল-সবুজ শুধু একটি পতাকা নয়, প্রতিটি বাংলাদেশির চিরন্তন পরিচয়।’ নিজেদের ফেসবুক পেজে দেশবাসীকে স্বাধীনতার শুভেচ্ছা জানিয়েছেন সাব্বির রহমান, আরাফাত সানিও। তামিম ইকবাল লাল-সবুজ রঙে রাঙা একটি ছবি পোস্ট করেছেন, সেখানে লেখা ‘স্বাধীনতা দিবসের চেতনা আমাদের সবার মন আলোকিত করুক।’ তিনি আরও লিখেছেন, ‘স্বাধীনতা হচ্ছে আকাশে পাখি হয়ে ওড়া। স্বাধীনতা হচ্ছে দায়িত্ববোধ।’ লাল-সবুজের জার্সি গায়ে। বুকে লাল-সবুজ পতাকা ধারণ করে আজ কিউইদের বিপক্ষে গর্জে উঠুক বাংলাদেশ!
