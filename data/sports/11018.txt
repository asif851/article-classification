

৫০ লাখ রুপি থেকে নিলামের শুরুটা করেছিল হায়দরাবাদ সানরাইজার্স। এর পর দামটা বাড়াল রয়্যাল চ্যালেঞ্জার্স বেঙ্গালুরু। শেষ পর্যন্ত জয় হয়েছে হায়দরাবাদের, ১ কোটি ৪০ লাখ রুপি দিয়ে বাংলাদেশের তরুণ পেসার মুস্তাফিজুর রহমানকে কিনে নিয়েছে তারা। ৯ এপ্রিল থেকে  শুরু আইপিএলের নবম আসরে মুস্তাফিজ খেলবেন হায়দরাবাদ সানরাইজার্সে। গত বছর পাকিস্তানের বিপক্ষে টি-টোয়েন্টি অভিষেকেই আলো ছড়িয়েছিলেন। এর পর ভারতের বিপক্ষেও দুর্দান্ত বোলিংয়ে চমকে দিলেন বিশ্বকে। ওয়ানডে অভিষেকেই পেয়েছিলেন পাঁচ উইকেট, পরে আইসিসির বর্ষসেরা ওয়ানডে দলেও জায়গা পেয়েছেন। আইপিএলের নিলামে তাই তাঁর নাম থাকাটা অনুমিতই ছিল। মুস্তাফিজ দল পেলেও তাঁর জাতীয় দলের সতীর্থ মুশফিকুর রহিম, সৌম্য সরকার, তামিম ইকবাল ও তাসকিন আহমেদ নিলামে অবিক্রীতই থেকে গেছেন। মাশরাফি বিন মুর্তজা, মোহাম্মদ আশরাফুল, আবদুর রাজ্জাক, সাকিব আল হাসান, তামিম ইকবালের পর বাং​লাদেশের ষষ্ঠ ক্রিকেটার হিসেবে আইপিএলে খেলবেন মুস্তাফিজ। হায়দরাবাদ সানরাইজার্সে মুস্তাফিজ সতীর্থ হিসেবে পেয়ে যাচ্ছেন আরও কয়েকজন বাঁহাতি পেসারকে। নিউজিল্যান্ডের ট্রেন্ট বোল্টের সঙ্গে ভারতের আশীষ নেহরা ও মুস্তাফিজের ভারতীয় সংস্করণ হিসেবে পরিচিতি পাওয়া বারিন্দর স্রানও আছেন একই দলে।
