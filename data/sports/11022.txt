
জহির আব্বাসকে আইসিসি সভাপতি পদে মনোনয়ন দিল পাকিস্তান ক্রিকেট বোর্ড (পিসিবি)। আইসিসির সভাপতি পদের প্রার্থিতা থেকে নাজাম শেঠি সরে দাঁড়ানোর ঘোষণা দেওয়ার এক দিন পর পরশু পিসিবি বেছে নিল পাকিস্তানের এই কিংবদন্তি ব্যাটসম্যানকে।২০১৬ সাল থেকে সভাপতি পদের জন্য সাবেক ক্রিকেটারদের মনোনয়ন দেওয়ার প্রস্তাব উঠেছিল আইসিসির সর্বশেষ সভায়। নাজাম শেঠি ও পিসিবির সিদ্ধান্তের ফল, এ মাসের শেষে বারবাডোজে আইসিসির সভায় অনুমোদিত হলেই আগামী ১ জুলাই থেকেই আনুষ্ঠানিকতার সভাপতি পদে বসছেন সাবেক কোনো ক্রিকেটার।‘এশিয়ান ব্র্যাডম্যান’ হিসেবে পরিচিত পাকিস্তানের সাবেক অধিনায়ক জহির আব্বাস সর্বশেষ নাজাম শেঠির উপদেষ্টা হিসেবেই কাজ করেছেন পিসিবিতে। সভাপতি মনোনয়নে পিসিবির আলোচনায় ছিলেন আরও দুই সাবেক অধিনায়ক মাজিদ খান ও আসিফ ইকবালও। ৬৭ বছর বয়সী আব্বাস টেস্টে ১২টি ও ওয়ানডেতে ৭টি সেঞ্চুরি করেছেন। প্রথম শ্রেণির ক্রিকেটে সেঞ্চুরির সেঞ্চুরি করা একমাত্র এশীয় ব্যাটসম্যানও জহির আব্বাস।বাংলাদেশের আ হ ম মুস্তাফা কামালের পদত্যাগের পর থেকেই আইসিসি সভাপতির পদটা শূন্য রয়েছে। ক্রিকইনফো।
