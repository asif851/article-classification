
‘কেন যাচ্ছেন না’—প্রশ্নটা ওঠার অনেক আগেই ২০১৫ সালে আন্তর্জাতিক ক্রিকেটকে বিদায় বলে দিয়েছিলেন কুমার সাঙ্গাকারা। আন্তর্জাতিক ক্রিকেটে খেলার অনুপ্রেরণা না থাকলেও এরপর ঘরোয়া টুর্নামেন্টগুলোয় শ্রীলঙ্কান কিংবদন্তির ব্যাট হেসেছে আগের মতোই। পরশু লর্ডসে শেষ হওয়া সারে-মিডলসেক্সের কাউন্টি চ্যাম্পিয়নশিপ ম্যাচে তো জোড়া সেঞ্চুরিই করেছেন। সেঞ্চুরি করেছেন এই ম্যাচের আগে লর্ডসের লংরুমে স্থাপিত নিজের প্রতিকৃতির পাশ দিয়ে হেঁটে গিয়েই। সেঞ্চুরি দুটিকে ব্রিটেনের দ্য টাইমস বর্ণনা করেছে এই মৌসুমের সবচেয়ে কাব্যিক ইনিংস হিসেবে। চোখে প্রশান্তি এনে দেওয়া দুটি ইনিংস খেলার পরই কিনা সাঙ্গাকারার মনে হলো এবার বিদায় বলার সময় এসেছে প্রথম শ্রেণির ক্রিকেটকেও। পরশু ম্যাচ শেষে ঘোষণা দিলেন, এবারের কাউন্টি মৌসুমটাই তাঁর শেষ।   
শুধু জোড়া সেঞ্চুরির জন্যই নয়, লর্ডসে নিজের শেষ ম্যাচটা সাঙ্গাকারার মনে থাকবে প্রথম শ্রীলঙ্কান হিসেবে প্রথম শ্রেণির ক্রিকেটে ২০ হাজার রানের মাইলফলক ছোঁয়ার জন্যও। তবে এসব ভুলে সাঙ্গাকারা বিদায় নিতে চাইলেন মাথা উঁচু করেই, ‘আপনি চেষ্টা করবেন অবশ্যম্ভাবী ব্যাপারটার (অবসর) সঙ্গে লড়াই করার। তবে (লড়াইয়ে) এগিয়ে থাকা অবস্থাতেই ছেড়ে দেওয়া উচিত। লর্ডসে এটাই আমার শেষ চার দিনের ম্যাচ। কয়েক মাস পর আমার বয়স ৪০ হবে। কাউন্টিতে এটাই শেষ।’
এবারের কাউন্টি চ্যাম্পিয়নশিপ শেষ হবে আগামী সেপ্টেম্বরে। সারের হয়ে খেলা সাঙ্গাকারার ৪০তম জন্মদিন ২৭ অক্টোবর। বয়স ৪০ পেরিয়ে যাওয়ার পর কতজনই তো খেলে যাচ্ছেন, পাকিস্তানের মিসবাহ-উল-হক তো খেলা ছাড়লেন ৪৩-এ। মিডলসেক্সের বিপক্ষে দুই ইনিংসে ১১৪ ও ১২০ রান করার পর সাঙ্গাকারা বললেন, ‘সবচেয়ে বড় যে ভুলটা করতে পারেন তা হলো নিজের অতিমূল্যায়ন। ক্রিকেটার বা অন্য যেকোনো খেলোয়াড়েরই ক্যারিয়ারের নির্দিষ্ট একটা মেয়াদ থাকে। আপনার দরকার সময়মতো চলে যাওয়া। আমি ভাগ্যবান, এত দিন ধরে খেলতে পেরেছি। তবে খেলার বাইরেও লম্বা একটা জীবন পড়ে আছে।’
১৯৯৭-৯৮ মৌসুমে প্রথম শ্রেণির ক্রিকেটে অভিষেক। এরপর ১৩৪টি টেস্টসহ খেলেছেন ২৫৪টি প্রথম শ্রেণির ম্যাচ। ৬০টি সেঞ্চুরির মালিক ৫১.১৮ গড়ে রান করেছেন ২০০১২।
২০১৪ সালে লর্ডসে অসাধারণ এক সেঞ্চুরি করেছিলেন। ওই ম্যাচটা ড্র হলেও হেডিংলিতে দ্বিতীয় টেস্টটা নাটকীয়ভাবে জিতে ইংল্যান্ডের মাটিতে প্রথম টেস্ট সিরিজ জেতে লঙ্কানরা। লর্ডসের লংরুমের দেয়ালেই গত সপ্তাহে হাতে আঁকা ছবি উঠেছে সাঙ্গাকারা ও সতীর্থ মাহেলা জয়াবর্ধনের। সেই ছবিকে ‘শুধুই ছবি’ বানিয়ে রাখার ঘোষণাটা ক্রিকেটতীর্থেই দিলেন সাঙ্গাকারা। এএফপি। 
