
সান্তিয়াগো বার্নাব্যুতে ছিলেন মাত্র একটি বছর। ২০০৯-১০ মৌসুমে রিয়াল মাদ্রিদকে সে সময়ের ক্লাব রেকর্ড ৯৬ পয়েন্ট এনে দিয়েও লিগ জেতাতে পারেননি ম্যানুয়েল পেলেগ্রিনি। চ্যাম্পিয়নস লিগেও বাদ পড়ে যান শেষ ষোলোতে। ব্যর্থতার দায় নিয়ে রিয়াল থেকে সরে যেতে হয়েছিল চিলিয়ান কোচকে।ছয় বছর পর আবারও বার্নাব্যুতে যাচ্ছেন পেলেগ্রিনি। ম্যানচেস্টার সিটি কোচের এবারের বার্নাব্যু মিশন রিয়ালকে চ্যাম্পিয়নস লিগের সেমিফাইনাল থেকে ছিটকে দেওয়া। কাল নিয়নে চ্যাম্পিয়নস লিগের সেমিফাইনাল ড্র মুখোমুখি দাঁড় করিয়ে দিয়েছে পেলেগ্রিনির অতীত ও বর্তমানকে। অন্য সেমিফাইনালে বায়ার্ন মিউনিখের প্রতিপক্ষ অ্যাটলেটিকো মাদ্রিদ।রিয়াল থেকে বরখাস্ত হওয়ার পর পেলেগ্রিনি বেশ ক্ষোভ প্রকাশ করেছিলেন ফ্লোরেন্তিনো পেরেজের ওপর। স্বাভাবিকভাবেই কাল ড্রয়ের পর থেকে পেলেগ্রিনির ‘দেখিয়ে দেওয়ার’ বিষয়টি বাতাসে ভাসছিল। তবে সিটি কোচ ওসব ‘প্রতিশোধ-তত্ত্ব’ থেকে প্রেরণা খুঁজতে রাজি নন, ‘এটা কোনো বাড়তি প্রেরণা নয়। একমাত্র প্রেরণা হতে পারে চ্যাম্পিয়নস লিগের সেমিফাইনাল খেলা।’
প্রেরণা তো অবশ্যই। এবারই যে প্রথমবারের মতো ইউরোপের ক্লাব শ্রেষ্ঠত্বের প্রতিযোগিতার সেরা চারে উঠে এসেছে সিটি। ইংলিশ ক্লাবটিতে আবার এই মৌসুমই ৬২ বছর বয়সী চিলিয়ানের শেষ। ২৬ এপ্রিল ঘরের মাঠে প্রথম লেগের পর ৪ মে পুরোনো ক্লাবকে হতাশায় ডোবানোর মিশন নিয়েই স্পেনে ফিরবেন পেলেগ্রিনি।
স্পেনে ফিরবেন পেপ গার্দিওলাও। স্প্যানিশ কোচের সাবেক ক্লাব বার্সেলোনাকে বিদায় করে দেওয়া অ্যাটলেটিকো মাদ্রিদের মুখোমুখি হচ্ছে বায়ার্ন মিউনিখ। তবে স্বদেশি ক্লাবের প্রশংসাই করেছেন গার্দিওলা, ‘অ্যাটলেটিকো কতটা ভালো, সেটি খুব ভালো করেই জানি। মানুষ শুধু বার্সেলোনা আর রিয়াল মাদ্রিদের কথা বলে। কিন্তু গত পাঁচ বছরে অ্যাটলেটিকোও ওদের মানে উঠে এসেছে।’
শুধু স্পেন কেন, ডিয়েগো সিমিওনের অধীনে ইউরোপেও বড় শক্তি হয়ে ওঠা অ্যাটলেটিকোর সঙ্গে বায়ার্নের ম্যাচটাকে এরই মধ্যে ‘বিউটি অ্যান্ড দ্য বিস্ট’ উপাধি দেওয়া হচ্ছে। ২৭ এপ্রিল ও ৩ মের দুই লেগে কাজটা খুব সহজ হবে না গার্দিওলার জন্য।
এদিকে ইউরোপা লিগে পরশু দুর্দান্ত উপাখ্যান লেখা ইয়ুর্গেন ক্লপের লিভারপুল সেমিফাইনালে মুখোমুখি হচ্ছে স্প্যানিশ ক্লাব ভিয়ারিয়ালের। অন্য সেমিতে ইউক্রেনের শাখতার দোনেৎস্কের প্রতিপক্ষ টানা দুবারের চ্যাম্পিয়ন সেভিয়া। এএফপি।
সেমিতে কে কার মুখোমুখি
ম্যানচেস্টার সিটি
রিয়াল মাদ্রিদ
১ম লেগ: ২৬ এপ্রিল, ২য় লেগ: ৪ মে
অ্যাটলেটিকো মাদ্রিদ
বায়ার্ন মিউনিখ
১ম লেগ: ২৭ এপ্রিল, ২য় লেগ: ৩ মে
 
