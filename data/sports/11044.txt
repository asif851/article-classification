
প্রায় ২ হাজার ৮০ কোটি টাকা! বিস্ময়কর হলেও সত্যি। নেইমারের বর্তমান বাজারমূল্য এমনই অবিশ্বাস্য। সময়ের সেরা ফুটবলার কে—এই প্রশ্নে লিওনেল মেসি আর ক্রিস্টিয়ানো রোনালদোর নামই আসে এখনো। কিন্তু বর্তমান বাজারমূল্যে সবার ওপরে নেইমার। ইন্টারন্যাশনাল সেন্টার ফর স্পোর্টস স্টাডিজের (সিআইইএস) এক সমীক্ষায় পাওয়া গেছে এ তথ্য।
১৪ গোল নিয়ে চলতি মৌসুমে এখন পর্যন্ত যৌথভাবে স্প্যানিশ লিগের সর্বোচ্চ গোলদাতা লুইস সুয়ারেজ ও মেসি। রোনালদোর গোল ১১টি। আর নেইমার কোপা ডেল রের শেষ ষোলোর দ্বিতীয় লেগে বার্সেলোনার হয়ে ১১ ম্যাচের গোল-খরা কাটিয়েছেন। তবে সিআইইএসের সমীক্ষায় নেইমারের মূল্যমান ২৪ কোটি ৬৮ লাখ ইউরো। বাংলাদেশি মুদ্রায় প্রায় ২ হাজার ৮০ কোটি ১১ লাখ টাকা। অর্থের অঙ্কে তাঁর চেয়ে অনেক পিছিয়ে থাকা মেসির অবস্থান এই তালিকার দ্বিতীয় স্থানে। আর্জেন্টিনার অধিনায়কের মূল্যমান ১৭ কোটি ৫ লাখ ইউরো। টাকায় অঙ্কটা ১ হাজার ৪৩৭ কোটি ৩ লাখের ওপরে। মেসি-নেইমারের বার্সা সতীর্থ সুয়ারেজ (১৪ কোটি ৫২ লাখ ইউরো) আছেন পঞ্চম স্থানে। আর রোনালদোর (১২ কোটি ৬৫ লাখ ইউরো) অবস্থান সাত নম্বরে।
মেসি, নেইমার, পল পগবা, সুয়ারেজ ছাড়াও রোনালদোর ওপরে আছেন টটেনহাম হটস্পারের ফরোয়ার্ড হ্যারি কেনও। সর্বশেষ ব্যালন ডি’অর আর ফিফা বর্ষসেরার পুরস্কারজয়ী রোনালদোর এত পিছিয়ে থাকাটা ধন্দে ফেলতে পারে অনেককে। রোনালদোকে আসলে পিছিয়ে দিয়েছে তাঁর বয়স! এই সমীক্ষায় খেলোয়াড়দের পারফরম্যান্সের সঙ্গে বয়স আর চুক্তির বিষয়গুলোও বিবেচনা করা হয়েছে বলে জানিয়েছে সিআইইএস। ইএসপিএন।
সবচেয়েদামি১০ফুটবলার
১
নেইমার, বার্সেলোনা, ২৪৬.৮ মিলিয়ন ইউরো
বয়স: ২৪ বছর, চুক্তির মেয়াদ: ২০২১ সাল পর্যন্ত
২
লিওনেল মেসি, বার্সেলোনা, ১৭০.৫ মিলিয়ন ইউরো
বয়স: ২৯ বছর, চুক্তির মেয়াদ: ২০১৮ সাল পর্যন্ত
৩
পল পগবা, ইউনাইটেড, ১৫৫.৩ মিলিয়ন ইউরো
বয়স: ২৩ বছর, চুক্তির মেয়াদ: ২০২১ সাল পর্যন্ত
৪
আঁতোয়ান গ্রিজমান, অ্যাটলেটিকো, ১৫০.৪ মিলিয়ন ইউরো
বয়স: ২৫ বছর, চুক্তির মেয়াদ: ২০২১ সাল পর্যন্ত
৫
লুইস সুয়ারেজ, বার্সেলোনা, ১৪৫.২ মিলিয়ন ইউরো
বয়স: ২৯ বছর, চুক্তির মেয়াদ: ২০২১ সাল পর্যন্ত
৬
হ্যারি কেন, টটেনহাম, ১৩৯.২ মিলিয়ন ইউরো
বয়স: ২৩ বছর, চুক্তির মেয়াদ: ২০২২ সাল পর্যন্ত
৭
ক্রিস্টিয়ানো রোনালদো, রিয়াল, ১২৬.৫ মিলিয়ন ইউরো
বয়স: ৩১ বছর, চুক্তির মেয়াদ: ২০২১ সাল পর্যন্ত
৮
পাওলো দিবালা, জুভেন্টাস, ১১৩.৮ মিলিয়ন ইউরো
বয়স: ২৩ বছর, চুক্তির মেয়াদ: ২০২০ সাল পর্যন্ত
৯
ডেলে আলি, টটেনহাম, ১১০.৫ মিলিয়ন ইউরো
বয়স: ২০ বছর, চুক্তির মেয়াদ: ২০২২ সাল পর্যন্ত
১০
এডেন হ্যাজার্ড, চেলসি, ১০১.৫ মিলিয়ন ইউরো
বয়স: ২৫ বছর, চুক্তির মেয়াদ: ২০২০ সাল পর্যন্ত
