
আইপিএল খেলোয়াড়-নিলামে এবার সাকিব আল হাসানের দাম উঠেছে ২ কোটি ৮০ লাখ রুপি। টাকার অঙ্কে যা সাড়ে তিন কোটি। সাকিবকে এই দামে কিনেছে কলকাতা নাইট রাইডার্স। তাঁকে কিনতে রীতিমতো প্রতিযোগিতায় নামে দিল্লি ডেয়ার ডেভিলস আর কলকাতা নাইট রাইডার্স। শেষ পর্যন্ত ২ কোটি ৮০ লাখ রুপিতে কেনে কেকেআর। অবশ্য আইপিএলের গত দুই আসরে কেকেআরের হয়েই খেলেছিলেন বাংলাদেশের এই অলরাউন্ডার। ২০১১ সালে কলকাতা সাকিবকে কিনেছিল বাংলাদেশি মুদ্রায় ৩ কোটি ৩০ লাখ টাকায়। এবার সাকিবের দাম বেড়েছে প্রায় ২০ লাখ টাকার কাছাকাছি। এবারের নিলামে সাকিবের ‘বেইজ প্রাইস’ বা সর্বনিম্ন দর ধরা হয়েছিল ১ কোটি রুপি। এর আগে ডলারের অঙ্কে নিলাম হলেও নতুন নিয়মে এবার থেকে খেলোয়াড়দের নিলাম অনুষ্ঠিত হচ্ছে ভারতীয় রুপির অঙ্কে। এর ফলে সাকিব তথা সব খেলোয়াড়ের দাম প্রকাশ করা হচ্ছে রুপির অঙ্কে।ওয়ানডে র্যাঙ্কিংয়ের এক নম্বর অলরাউন্ডার হওয়ার পরও ২০০৯ সালের আইপিএল খেলোয়াড়ের নিলামে কেউ কেনেনি তাঁকে। ২০১০ সালের ইন্ডিয়ান প্রিমিয়ার লিগে তাই খেলা হয়নি। তবে সাকিবের দাম দ্রুতই বুঝতে পারে দলগুলো।নিলামের প্রথম দিনে অবিক্রীত রয়েছেন মাহেলা জয়াবর্ধনে, রস টেইলর, ম্যাথু ওয়েড, কুসল পেরেরা, তিলকরত্নে দিলশান, আজহার মেহমুদের মতো তারকা ক্রিকেটারেরা। আগামীকাল নিলামে ফের ওঠানো হবে তাঁদের। সনিসিক্স ও ওয়েবসাইট।
 
