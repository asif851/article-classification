
চ্যাম্পিয়ন হওয়ার আশা নিয়েই ঢাকা ছেড়েছিল বাংলাদেশ হকি দল। এএইচএফ (এশিয়ান হকি ফেডারেশন) কাপ হকিতে প্রত্যাশা মতোই চ্যাম্পিয়ন হয়েছেন জিমি-চয়নরা। হংকংয়ের কিংস পার্ক স্টেডিয়ামে আজ ফাইনালে বাংলাদেশ ৩-০ গোলে হারিয়েছে শ্রীলঙ্কাকে। এই জয়ে হ্যাটট্রিক চ্যাম্পিয়ন হলো বাংলাদেশ।এর আগে ২০০৮ সালে সিঙ্গাপুরে ও ২০১২ সালে থাইল্যান্ডেও এএইচএফ কাপে বাংলাদেশ চ্যাম্পিয়ন হয়েছিল। এর ফলে বাংলাদেশ আগামী বছরের এশিয়া কাপে জায়গা করে নিল। টুর্নামেন্টটি ঢাকায় হওয়ার সম্ভাবনাও রয়েছে।
ম্যাচের প্রথম গোলের জন্য বাংলাদেশকে অপেক্ষা করতে হয়েছে ২২ মিনিট পর্যন্ত। হাসান যুবায়ের নিলয়ের ফিল্ড গোলে প্রথমে এগিয়ে যায় বাংলাদেশ। ৬১ মিনিটে পেনাল্টি কর্নার থেকে ব্যবধান দ্বিগুণ করেন আশরাফুল ইসলাম। ৬৭ মিনিটে তৃতীয় গোলটি করেন কামরুজ্জামান।
