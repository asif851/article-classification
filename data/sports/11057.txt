
এবারে এক পর্নো তারকাকে নিয়ে কেলেঙ্কারিতে জড়িয়েছেন শেন ওয়ার্ন। অস্ট্রেলিয়ার লেগ স্পিন কিংবদন্তি ঘুষি মেরে আহত করেছেন সেই পর্নো তারকাকে। ভ্যালেরি ফক্স নামের সেই পর্নো তারকা ওয়ার্নের বিরুদ্ধে গতকাল এই অভিযোগ এনেছেন। মুখে কালশিটে পড়া নিজের একটি ছবিও পোস্ট করেছেন টুইটারে।
প্রত্যক্ষদর্শী লোকজন জানিয়েছেন, গত শুক্রবার রাতে ভ্যালেরির সঙ্গে সেন্ট্রাল লন্ডনের লৌলু ক্লাবে বাগ্‌বিতণ্ডায় জড়িয়ে পড়েন ওয়ার্ন। একপর্যায়ে ভ্যালেরিকে ঘুষি মেরে বসেন অস্ট্রেলীয় ক্রিকেট তারকা। পুরো ঘটনাটির সিসিটিভি ফুটেজ দেখে পুলিশ এ ব্যাপারে নিশ্চিত হওয়ার চেষ্টা করছে। এই দুজন একসঙ্গে ক্লাবে সন্ধ্যা উদ্‌যাপনে এসেছিলেন কি না, সে ব্যাপারে নিশ্চিত হওয়া যায়নি।
টুইটারে ভ্যালেরি লিখেছেন, ‘না, আমি মিথ্যে বলছি না। তুমি বিখ্যাত বলেই একজন নারীর গায়ে হাত তুলে পার পেয়ে যেতে পারো না।’ সঙ্গে তিনি একটি পুলিশের তদন্ত কার্ডের ছবিও পোস্ট করেছেন। যাতে দেখা যাচ্ছে, ভ্যালেরির অভিযোগে ওয়েস্ট মিনিস্টার ব্যুরো কমান্ড এ ব্যাপারে তদন্তে নেমেছে।
তবে বিষয়টি নিয়ে সংবাদমাধ্যমের কাছে কোনো মন্তব্য করতে অস্বীকৃতি জানিয়েছেন ভ্যালেরি। সূত্র: দ্য সান
 
