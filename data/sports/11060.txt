
কলকাতা টেস্টের চতুর্থ দিনে বোলিং করলেন বিরাট কোহলি। ১.১ ওভারের স্পেলে খুব খারাপ করেননি তিনি। রান দিয়েছেন মাত্র ৫। মোহাম্মদ শামি আহত হওয়ায় তাঁর ওভারের শেষ বলটি করেছিলেন কোহলি। এরপর ঠেকার কাজ হিসেবে আরও একটি ওভার করেন। ইডেনের দর্শকদের কিছুক্ষণের জন্য অন্য রকম অনুভূতিই এনে দিয়েছিল বিশ্বসেরা ব্যাটসম্যানের বোলিং। প্রায় দুই বছর পর টেস্টে হাত ঘোরালেন কোহলি। টেস্টে এর আগে কোহলি সর্বশেষ বোলিং করেছিলেন ২০১৫ সালে। দক্ষিণ আফ্রিকার বিপক্ষে দিল্লি টেস্টে। ৬১ টেস্ট ক্যারিয়ারে এ পর্যন্ত ৮ ইনিংসে ২৬.১ ওভার বোলিং করেছেন কোহলি। ৭৫ রান দেওয়ার বিপরীতে ২টি মেডেন পেলেও উইকেটের দেখা এখনো পাননি। টেস্টে উইকেট না পেলেও ওয়ানডে ও টি-টোয়েন্টিতে কোহলি কিন্তু উইকেট পেয়েছেন। ওয়ানডেতে এ পর্যন্ত ৪৮ ইনিংসে ১০৬.৫ ওভার বোলিং করে ৬৬৫ রান দেওয়ার বিনিময়ে ৪ উইকেট পেয়েছেন কোহলি। মেডেন মাত্র একটি। টি-টোয়েন্টিতেও তাঁর শিকার ৪ উইকেট। এ জন্য তাঁকে ১২ ইনিংসে ২৪.২ ওভার বোলিং করে ১৯৮ রান খরচ করতে হয়েছে। কোনো মেডেন তিনি পাননি। সূত্র: ক্রিকইনফো
