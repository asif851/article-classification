
কোর্টনি ওয়ালশকে বোলিং কোচ করার পরপরই বিসিবি একজন ব্যাটিং পরামর্শকও চূড়ান্ত করেছে। বাংলাদেশ দলের ব্যাটিং পরামর্শক হিসেবে দায়িত্ব নিতে যাচ্ছেন শ্রীলঙ্কার সাবেক ব্যাটসম্যান থিলান সামারাবীরা। ইনি অবশ্য কাজ করবেন শুধু অক্টোবরে অনুষ্ঠেয় ইংল্যান্ড সিরিজের জন্যই।২০১৩ সালের মার্চে আন্তর্জাতিক ক্রিকেটকে বিদায় জানানোর আগে ৮১ টেস্টে ৪৮.৭৬ গড়ে ১৪ সেঞ্চুরি ও ৩০ হাফ সেঞ্চুরিতে সামারাবীরা রান করেছেন ৫৪৬২। তাঁর ওয়ানডে পরিসংখ্যান টেস্টের মতো উজ্জ্বল অবশ্য নয়—৫৩ ম্যাচে ২৭.৮০ গড়ে ২ সেঞ্চুরিতে করেছেন ৮৬২ রান। এর আগে এই লঙ্কান ব্যাটসম্যান ব্যাটিং পরামর্শক হিসেবে কাজ করেছেন ক্রিকেট অস্ট্রেলিয়ার (সিএ) সঙ্গেও। সামারাবীরাকে স্বল্প মেয়াদে নিয়োগ প্রসঙ্গে বিসিবি সভাপতি নাজমুল হাসান কাল সংবাদমাধ্যমকে বলেছেন, ‘তাঁকে আমরা আপাতত দেখব। তাঁর চুক্তির মেয়াদ বাড়ানো যায় কি না পরে আলোচনা করব।’ফাস্ট বোলিং কোচ পাওয়া গেছে, বিসিবি এখন খুঁজছে একজন স্পিন বোলিং কোচ। ডিসেম্বরে নিউজিল্যান্ড সফরের আগেই এটি চূড়ান্ত হবে বলে জানিয়েছেন নাজমুল, ‘আমরা যে ধরনের স্পিন বোলিং কোচ চাচ্ছি তেমন কাউকে আমরা খুঁজে পাচ্ছি না। ইংল্যান্ড সিরিজের আগে সম্ভব হবে না। আমরা চাচ্ছি নিউজিল্যান্ড সিরিজের আগে ভালো মানের একজন স্পিন বোলিং কোচ নিয়োগ দিতে। তার সঙ্গে দীর্ঘ মেয়াদেই চুক্তি থাকবে বিসিবির।’ফিল্ডিং কোচ রিচার্ড হ্যালসলকে পদোন্নতি দেওয়া হচ্ছে সহকারী কোচ হিসেবে। তিনি এই দায়িত্ব পালন করবেন ২০১৯ পর্যন্ত।
