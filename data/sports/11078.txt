
বাংলাদেশ ক্রিকেট লিগে (বিসিএল) গতকাল প্রাইম ব্যাংক দক্ষিণাঞ্চলের বিপক্ষে শুরুর দিনেই সেঞ্চুরি তুলে নেন মুমিনুল হক। ১৬৯ রানে অপরাজিত থাকায় আজ সবাই তাঁর ‘ডাবল সেঞ্চুরি’ দেখার অপেক্ষায় ছিলেন। মুমিনুল হতাশ করেননি। প্রথম শ্রেণির ক্যারিয়ারে দ্বিতীয় ‘ডাবল’ সেঞ্চুরি তুলে নিয়েছেন ইসলামী ব্যাংক পূর্বাঞ্চলের এ ব্যাটসম্যান। শেষ পর্যন্ত ২৫৮ রানে আব্দুর রাজ্জাকের বলে এলবিডব্ল হয়ে ফিরে যান তিনি।
বিকেএসপি থেকে উঠে আসা এ ব্যাটসম্যানের ডাবল তুলে নেওয়ার দিনে সেঞ্চুরি পেয়েছেন বিকেএসপিরই আরেক ছাত্র জাকির হাসান। সর্বশেষ বিপিএলে দারুণ খেলা এ ব্যাটসম্যান ১১৯ রান করে সাকলাইন সজীবের শিকার হন। মুমিনুল ও জাকিরের বড় রানের সুবাদে প্রথম ইনিংসে ৫৪৬ রানে গুটিয়ে যায় ইসলামী ব্যাংক পূ্র্বাঞ্চল। জবাবে এ প্রতিবেদন লেখা পর্যন্ত প্রাইম ব্যাংক দক্ষিণাঞ্চলের স্কোর ৩ উইকেটে ২৩ রান। ব্যাট করছিলেন তুষার ইমরান (৫*) ও মোসাদ্দেক হোসেন (১৪*)।
বিকেএসপিতে আজ দ্বিতীয় দিনে প্রথম পানি পানের বিরতির পরই মুমিনুল তুলে নেন ডাবল আর জাকির পেয়ে যান সেঞ্চুরি। ক্যারিয়ারের দ্বিতীয় ডাবল তুলে নিতে জাতীয় দলের এ ব্যাটসম্যান খেলেছেন ২৫৫ বল। শেষ পর্যন্ত ২৩ বাউন্ডারি আর ৩ ছক্কায় ২৫৮ রানের ইনিংসটি সাজান তিনি। প্রথম শ্রেণির ক্রিকেটে এটাই তাঁর সর্বোচ্চ রানের ইনিংস। এর আগে ২০১৫ সালে জাতীয় ক্রিকেট লিগে বরিশালের বিপক্ষে ২৩৯ রানের ইনিংস খেলেছিলেন মুমিনুল।
মুমিনুল ডাবল তুলে নিলেও সিলেটে ওয়ালটন মধ্যাঞ্চলের বিপক্ষে মিজানুর রহমান হতাশ করেছেন। ঠিক হতাশা নয় আক্ষেপই বেশি। আগের দিন ৪৯ রানে অপরাজিত থেকে মাঠ ছাড়েন বিসিবি উত্তরাঞ্চলের এ ওপেনার। আজ তিন অঙ্কে পৌঁছাতে পারলে প্রথম শ্রেণির ক্রিকেটে বাংলাদেশের প্রথম ব্যাটসম্যান হিসেবে টানা ইনিংসে সেঞ্চুরির রেকর্ড গড়তেন মিজানুর। কিন্তু তা হয়নি। ব্যক্তিগত ৬৪ রানে মধ্যাঞ্চলের স্পিনার মোশাররফ হোসেনের শিকার হন তিনি।
লাঞ্চ বিরতির আগে বিসিবি উত্তরাঞ্চলের স্কোর ৪ উইকেটে ১৫৮। উইকেটে ছিলেন জহুরুল ইসলাম (১৭*) ও আরিফুল হক (১৪*)। ওয়ালটন মধ্যাঞ্চলের হয়ে ৩ উইকেট নেন তাসকিন।
