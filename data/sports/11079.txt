
২০০৬ সালে রাশিয়ার বিপক্ষে প্রীতি ম্যাচ দিয়ে স্পেনের জার্সিতে অভিষেক আন্দ্রেস ইনিয়েস্তার। কাকতাল হতে পারে, হতে পারে পূর্বপরিকল্পিত, তবে বিদায়বেলায়ও রাশিয়াকেই বেছে নিয়েছেন এ প্রজন্মের অন্যতম সেরা খেলোয়াড়টি। রাশিয়া বিশ্বকাপের পরই স্পেনকে বিদায় বলে দেবেন ইনিয়েস্তা।
প্রায় এক যুগে জাতীয় দলের হয়ে ১২১ ম্যাচ খেলার পথে নিজ প্রজন্ম তো বটেই, ইনিয়েস্তা নিজেকে প্রতিষ্ঠিত করেছেন ইতিহাসের অন্যতম সেরা মিডফিল্ডার হিসেবে। কিন্তু কালে কালে বয়স তো আর কম হলো না। জাতীয় দলের জার্সি তুলে রাখার সম্ভাব্য সময়টা তাই দেখে ফেলেছেন চৌত্রিশে পা রাখা ইনিয়েস্তা।স্প্যানিশ দৈনিক ‘স্পোর্ত’কে দেওয়া সাক্ষাৎকারে ইনিয়েস্তা বলেছেন, জাতীয় দলের হয়ে ২০১৮ রাশিয়া বিশ্বকাপই হবে সম্ভবত তাঁর শেষ আসর। স্পেন ইতিমধ্যেই রাশিয়ার টিকিট নিশ্চিত করেছে। ইনিয়েস্তার ক্যারিয়ারে এটা হবে তৃতীয় বিশ্বকাপ। এর মধ্যে ২০১০ বিশ্বকাপ ফাইনালে তাঁর পা থেকে নিজেদের ইতিহাসে সবচেয়ে গুরুত্বপূর্ণ গোলটি পেয়েছে স্পেন। স্পেনের ২০০৮ ও ২০১২ ইউরো শিরোপা জয়েও রয়েছে তাঁর গুরুত্বপূর্ণ অবদান। পরিসংখ্যান বিচারে, ক্লাব ও জাতীয় দল মিলিয়ে ইনিয়েস্তাই স্পেনের জার্সিতে সবচেয়ে সফল খেলোয়াড়।এমন সোনায় মোড়ানো ক্যারিয়ারের শেষ টানা প্রসঙ্গে ইনিয়েস্তার উক্তি, ‘আমি বাস্তববাদী। জাতীয় দলের হয়ে এই বিশ্বকাপটা আমার শেষ আসর হওয়ার সম্ভাবনা খুব বেশি। বর্তমান সময়, নিজের বয়স এবং সবকিছু নিয়েই আমি ভাবছি। বিশ্বকাপ শুরু হতে এখনো অনেক দিন বাকি। আশা করি সবকিছু ঠিক থাকবে এবং আমি রাশিয়ায় যেতে পারব।’কিছুদিন আগে বার্সেলোনার সঙ্গে ‘আজীবন চুক্তি’ করেছেন ইনিয়েস্তা। জাতীয় দলের হয়ে শেষ দেখে ফেললেও ক্লাবের হয়ে খেলা চালিয়ে যেতে চান এ মিডফিল্ডার, ‘এ ধরনের চুক্তির মানে হলো প্রতি মৌসুম শেষে নিজের পারফরম্যান্স মূল্যায়ন করা। আমি এখনো নিজেকে ফুটবলার বলেই মনে করি। আর তাই এ কাজটি ছাড়া আপাতত অন্য কোনো লক্ষ্য নেই।’ সূত্র: এএস, স্পোর্ত।
