
প্রত্যাবর্তনেই প্রতিশোধ নেওয়ার সুযোগ। ম্যাচের ৭১ মিনিট পর্যন্ত সে লক্ষ্যে ২-১ গোলে এগিয়েও ছিল লিভারপুল। কিন্তু শেষ রক্ষা হয়নি। সেভিয়ার সঙ্গে ২-২ গোলে ড্র দিয়ে দুই বছর পর চ্যাম্পিয়নস লিগে ফিরল লিভারপুল। চ্যাম্পিয়নস লিগে ইংল্যান্ডের সবচেয়ে সফল ক্লাবটি সর্বশেষ খেলেছে ২০১৪-১৫ মৌসুমে। সেবার গ্রুপ পর্বেই থেমে যেতে হয়। পরের দুই মৌসুমে খেলতে হয়েছে ইউরোপা লিগে। এর মধ্যে ২০১৫-১৬ মৌসুমে ইউরোপা লিগের ফাইনালে উঠে লিভারপুলকে হারতে হয়েছিল সেভিয়ার কাছে। অ্যানফিল্ডে আজ রাতে স্প্যানিশ ক্লাবটির কাছে সেই হারের-এই প্রতিশোধ নেওয়ার সুযোগ ছিল লিভারপুলের সামনে। কিন্তু সব ‘গুবলেট’ করে দেয় ৭২ মিনিটে সেভিয়া মিডফিল্ডার জোয়াকুইন কোরেয়ার সমতাসূচক গোল। এ জন্য অবশ্য লিভারপুল সমর্থকেরা দুষতে পারেন রবার্তো ফিরমিনোকে!অ্যানফিল্ডে অলরেড সমর্থকেরা ধাতস্থ হয়ে না বসতেই পিছিয়ে পড়ে লিভারপুল। ৫ মিনিটে এসকুদেরোর পাস থেকে গোল করেন সেভিয়া ফরোয়ার্ড বেন ইয়েদ্দে। সমতায় ফিরতে মাত্র ১৬ মিনিট সময় নিয়েছে ইয়ুর্গেন ক্লপের দল। বেশ কয়েকটি ধারালো আক্রমণের পরিণতিতে ২১ মিনিটে আসে কাঙ্ক্ষিত গোল। আলবার্তো মোরেনো ওয়ান-টু খেলে ক্রস বাড়ান সেভিয়ার বক্সে। শুধু পা ছুঁইয়ে গোলের আনুষ্ঠানিকতা সেরেছেন ফিরমিনো। চ্যাম্পিয়নস লিগে লিভারপুলের জার্সিতে অভিষেকেই গোল করা ষষ্ঠ খেলোয়াড় এ ব্রাজিলিয়ান-এই আবার ৪২ মিনিটের মাথায় পেনাল্টি থেকে গোলপোস্ট কাঁপিয়েছেন!প্রথমার্ধে দুর্দান্ত খেলেছে লিভারপুল। ফিলিপে কুতিনহোকে ছাড়াই ফিরমিনো, সাদিও মানে ও মোহাম্মদ সালাহকে দিয়ে আক্রমণভাগ সাজিয়েছিলেন ক্লপ। ৩৭ মিনিটে লিভারপুলকে এগিয়ে দেন মিশরিয় ফরোয়ার্ড সালাহ। ২-১ গোলে এগিয়ে থাকা লিভারপুল বিরতির আগেই ৩-১ ব্যবধানে এগিয়ে যেতে পারত, যদি ফিরমিনো পেনাল্টি মিস না করতেন। সাদিও মানেকে বক্সে ফেলে দিয়ে দলের বিপদ ডেকে আনেন পেরেজা। কিন্তু স্পটকিক থেকে ফিরমিনো বল মারেন গোলপোস্টে।বিরতির পর কিছুটা গা ঝাড়া দিয়ে উঠেছিল সেভিয়া। শুরুতে বেশ কয়েকটি আক্রমণও করে তারা। দ্বিতীয়ার্ধে স্বাগতিক ফরোয়ার্ড মানেও একটি গোলের সুযোগ নষ্ট করেন। ৭৬ মিনিটে মানেকে তুলে কুতিনহোকে মাঠে নামান ক্লপ। দলবদলের সময় বার্সায় যেতে চাওয়া এ ব্রাজিলিয়ান মিডফিল্ডারকে করতালি দিয়ে বরণ করেছে অলরেড সমর্থকেরা। চলতি মৌসুমে লিভারপুলের হয়ে এই প্রথম মাঠে নামলেন কুতিনহো।লিভারপুল পয়েন্ট ভাগ করলেও শুভ সূচনা করেছে ম্যানচেস্টার সিটি ও টটেনহাম হটস্পার্স। ফেইনুর্দের মাঠে ৪-০ গোলের জয় পেয়েছে পেপ গার্দিওলার সিটি। ঘরের মাঠে বরুসিয়া ডর্টমুন্ডকে ৩-১ গোলে হারিয়েছে টটেনহাম।
