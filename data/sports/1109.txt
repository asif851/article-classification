
কাল থেকেই মাঠে গড়াচ্ছে ঘরোয়া টি-টোয়েন্টি লিগ—বাংলাদেশ প্রিমিয়ার লিগের (বিপিএল) চতুর্থ আসর। সাত ফ্র্যাঞ্চাইজি দলের অংশগ্রহণে আয়োজিত বিপিএলের প্রতিটি খেলাই দেখাবে চ্যানেল নাইন। আধুনিক প্রযুক্তির নতুনত্বে এবারের বিপিএলের টেলিভিশন সম্প্রচার পাচ্ছে ভিন্ন এক মাত্রা। বিপিএলের খেলাগুলোর টেলিভিশন সম্প্রচারের দায়িত্বে থাকা রিয়াল ইমপ্যাক্টের টেকনিক্যাল প্রধান রাজীব কল জানিয়েছেন, এবারের খেলা সম্প্রচারে বেশ কিছু নতুন প্রযুক্তি ব্যবহার করা হবে। এর মধ্যে থাকবে আলট্রা মোশন, পিচ ক্যামেরা, জিং বেলস ও আম্পায়ার ক্যামেরা। প্রতিটি ম্যাচেই থাকছে ভার্চ্যুয়াল গ্রাফিকস। প্রতিটি ম্যাচ সম্প্রচারিত হবে ২৮টি ক্যামেরার সাহায্যে। বিপিএলের ম্যাচ দেখা যাবে বিশ্বের বেশির ভাগ অঞ্চল থেকেই। সনি ইএসপিএন, প্রিমিয়ার স্পোর্টস, ইএসপিএন, জিও টেলিভিশনের বিপিএলের খেলা ছড়িয়ে দেবে বিশ্বব্যাপী। সনি ইএসপিএন এশিয়া ও প্রশান্ত মহাসাগরীয় অঞ্চল, ইএসপিএন যুক্তরাষ্ট্রে, প্রিমিয়ার স্পোর্টস কানাডায় ও জিও টিভি পাকিস্তানে খেলা দেখাবে।টেলিভিশন ধারাভাষ্যকার হিসেবে থাকছেন ড্যানি মরিসন, সিকান্দার বখত, আতহার আলী খান ও শামীম আশরাফ চৌধুরী। সঞ্চালকের দায়িত্ব পালন করবেন শিনা চৌহান ও আমব্রিন।
