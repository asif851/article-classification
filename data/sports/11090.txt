
বার্সেলোনার খেলোয়াড়দের এই মুহূর্তে সবচেয়ে বড় ভয়ের নাম কী? প্রতিপক্ষের কোনো খেলোয়াড় নয়, কোনো বিশেষ কোচও নয়। বরং উত্তরটা হতে পারে—স্প্যানিশ আদালত!কর ফাঁকির মামলায় দিন পাঁচেক আগে আদালতে হাজিরা দিয়ে এসেছেন লিওনেল মেসি। আদালতে কর ফাঁকির মামলা চলছে হাভিয়ের মাচেরানোর বিপক্ষেও। এবার পুরোনো অভিযোগে নতুন করে আদালত ডেকেছে আরেক বার্সা তারকা নেইমারকেও। আজ মঙ্গলবার স্পেনের উচ্চ আদালতের এক সূত্র জানিয়েছে, বার্সেলোনায় আসার সময় চুক্তিতে দুর্নীতির অভিযোগের তদন্তের জন্য ব্রাজিলিয়ান ফরোয়ার্ডকে ডেকেছেন আদালত।২০১১ সালে সান্তোস থেকে বার্সেলোনায় তাঁর দলবদল নিয়ে জলঘোলা তো কম হলো না। প্রথমে দুই পক্ষই জানাল চুক্তিটা ৫৭ মিলিয়ন ইউরোর। পরে জানা গেল, আসলে চুক্তিটা ৮৩ মিলিয়ন। এ নিয়ে প্রতারণার অভিযোগও করেছিল সান্তোসে থাকার সময় নেইমারের ৪০ শতাংশ স্বত্বাধিকারী প্রতিষ্ঠান ডিআইএস। বার্সেলোনা ও সান্তোস পারস্পরিক সম্মতিতে চুক্তির অঙ্ক কম দেখানোয় তারা ক্ষতিগ্রস্ত হয়েছে বলে অভিযোগ করেছিল প্রতিষ্ঠানটি।
অভিযোগটা অবশ্য অনেক আগেই উঠেছিল। এখন এই ‘লুকোচুরি ও প্রতারণা’র অভিযোগে শুধু নেইমারই নন, তাঁর বাবা, বার্সার সাবেক সভাপতি সান্দ্রো রোসেল ও বার্সেলোনা ক্লাবকেই আদালতে হাজির হওয়ার নির্দেশ দিয়েছেন স্পেনের উচ্চ আদালত।নেইমার এখন যুক্তরাষ্ট্রে আছেন। কোপায় না খেললেও সিনেমার শুটিং ও দলকে উৎ​সাহ দিতে সেখানে গেছেন। অলিম্পিকে খেলার কথা তাঁর। সে সময় আদালতে হাজিররা ঝামেলায় পড়লে দেখা দেবে আরেক সমস্যা। সূত্র : এএফপি।
