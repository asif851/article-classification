
বাংলাদেশের টেস্ট অধিনায়ক মুশফিকুর রহিমকে নিয়ে বিপিএল-ফ্র্যাঞ্চাইজি বরিশাল বুলসের অন্যতম স্বত্বাধিকারী এম এ আউয়াল চৌধুরীর মন্তব্যের তীব্র নিন্দা জানিয়েছে বাংলাদেশের ক্রিকেটারদের সংগঠন ক্রিকেটার্স ওয়েলফেয়ার অ্যাসোসিয়েশন অব বাংলাদেশ (কোয়াব)।
সংগঠনটি মনে করে, ‘টেস্ট অধিনায়কের বিরুদ্ধে আউয়াল চৌধুরী সংবাদমাধ্যমে যে বক্তব্য দিয়েছেন, তা অযাচিত ও অসম্মানজনক।’
কোয়াব অবশ্য খুশি এ ব্যাপারে বিপিএল গভর্নিং কাউন্সিলের উদ্যোগে। অসম্মানজনক বক্তব্যের বিরুদ্ধে বিপিএল গভর্নিং কাউন্সিলের ত্বরিত ব্যবস্থা গ্রহণকে সাধুবাদ জানিয়েছেন ক্রিকেটাররা। তাঁরা আশা করেন, ‘সকল সম্মানিত সংগঠক, ক্রিকেট অনুরাগী ও সংশ্লিষ্ট ব্যক্তিরা ক্রিকেটের উজ্জ্বল ভাবমূর্তি গড়ায় বাংলাদেশ জাতীয় ক্রিকেট দলসহ সকল ক্রিকেটারের প্রতি সম্মানজনক আচরণ করে যাবেন।’
মুশফিক গত বিপিএল খেলেছেন বরিশাল বুলসের ‘আইকন’ হিসেবে। প্রতিযোগিতায় তাঁর দল খুব একটা ভালো করেনি। দলের পারফরম্যান্স যা-ই হোক, মুশফিকের পারফরম্যান্স ছিল যথেষ্ট ভালো। ১২ ম্যাচে ৩৭.৮৮ গড়ে ৩৪১ রান করে দলের ব্যাটসম্যানদের মধ্যে তিনিই ছিলেন সবার ওপরে। তবে মুশফিকের অধিনায়কত্ব পছন্দ করেননি বরিশালের স্বত্বাধিকারী। শুধু অধিনায়কত্বই নয়, গত শুক্রবার এক টিভি চ্যানেলকে দেওয়া সাক্ষাৎকারে বাংলাদেশ টেস্ট অধিনায়কের ‘শৃঙ্খলা’ ও ‘দায়িত্ববোধ’ নিয়েও প্রশ্ন তুলেছেন বরিশাল ফ্র্যাঞ্চাইজির অন্যতম এই মালিক।
বিপিএল গভর্নিং কাউন্সিলের সদস্যসচিব ইসমাইল হায়দার মল্লিকের কাছে পুরো ব্যাপারটা শোভনীয় মনে হয়নি। বরিশাল বুলসের স্বত্বাধিকারীকে এ ব্যাপারে কারণ দর্শানো নোটিশ দেওয়া হবে বলে তিনি জানিয়েছেন।
