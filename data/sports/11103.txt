
• ‘আন্ডার দ্য ওয়াল’ ফ্রি-কিকে গোল করেছেন মেসি। • এমন ফ্রি-কিক দেখে চমকে গেছেন বার্সেলোনা কোচও।
গোল লিওনেল মেসি নিয়মিতই করেন। এ মৌসুমে এর মাঝেই ৩০ গোল হয়ে গেছে তাঁর। তবে গতকাল এমন এক গোল করেছেন, তাতে শুধু দর্শক যে বিমলানন্দ পেয়েছে তা নয়, সবাইকে চমকেও দিয়েছেন বার্সেলোনা ফরোয়ার্ড। এমনই এক গোল তাতে বিস্মিতের তালিকায় যুক্ত হয়েছেন বার্সেলোনা কোচ আরনেস্তো ভালভার্দে, সতীর্থ ফিলিপে কুতিনহোও।
এমন নয় যে এ ধরনের গোল আগে কেউ আগে করেননি। কিন্তু মেসির কাছ থেকে এটা আশা করাটা একটু বাড়াবাড়িই। কারণ, ফ্রি-কিকে ইদানীং অবিশ্বাস্য ভালো হয়ে উঠেছেন, স্বাভাবিক বাঁকানো শটেই পোস্তের কোনাগুলো খুঁজে নেন। জিরোনার বিপক্ষে ৩৬ মিনিটে বক্সের বাইরে পাওয়া ফ্রি-কিক থেকেও তেমন কিছুর আশা করাটাই ছিল স্বাভাবিক। মেসি করলেন কী, শট নিলেন জিরোনা ‘মানবদেয়াল’-এর নিচ দিয়ে! জিরোনার খেলোয়াড়েরা লাফ দিলেন, মাটি কামড়ানো শট নিচ দিয়ে জালে।বিস্মিত গোলরক্ষক ঝাঁপিয়েও ঠেকাতে পারেননি বল। তাঁর দোষ নেই, মেসিকে প্রতিদিন অনুশীলনে দেখেন যিনি, সেই ভালভার্দেও যে চমকে গেছেন, ‘এসবে অভ্যস্ত হওয়া খুব কঠিন। যখনই মনে হয় একজন খেলোয়াড় সবকিছু করে ফেলেছে ঠিক তখনই সে আপনাকে চমকে দিচ্ছে। আমরা সবাই অপেক্ষায় ছিলাম, সে কীভাবে মানবদেয়ালের ওপর দিয়ে বলটা জালে পাঠাবে। সে কিনা নিচ দিয়ে মারল! যখন এটা দেখবেন, তখন ভাবতে বাধ্য হবেন, এটাই তো করা উচিত। লিও ব্যাপারটা খুব সহজ মনে করায় কিন্তু এটা মোটেও সহজ না।’ কোচের এমন মুগ্ধতার রেশ থাকল সদ্যই বার্সেলোনায় যোগ দেওয়া কুতিনহোর কথাতেও। কাল দারুণ খেলেছেন ব্রাজিলিয়ান ফরোয়ার্ড। বাঁ প্রান্ত দিয়ে কোনাকুনি দৌড়ে ‘ট্রেড মার্ক’ দৌড় দেখা গেছে, পেয়েছেন বক্সের বাইরে থেকে আরেক ‘ট্রেড মার্ক’ গোলও। কিন্তু নিজের গোল নয়, কুতিনহোর মুখে প্রশস্তি সব মেসির গোল নিয়ে, ‘লিও অসাধারণ। “আন্ডার দ্য ওয়াল” কিক দিয়ে সবাইকে বোকা বানিয়েছে সে। মেসি কতটা ভালো, এটা আসলেই অবিশ্বাস্য। প্রতি ম্যাচেই সুয়ারেজ (লুইস) ও তাঁর সঙ্গে আমার বোঝাপড়া বাড়ছে। মেসি আমাদের দলের জন্য খুবই গুরুত্বপূর্ণ।’
