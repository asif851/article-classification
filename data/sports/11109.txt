
বিজয়মঞ্চে দাঁড়িয়ে ফারহানা সুলতানা শিলার গলায় ফুলের মালা। চশমার ফাঁক দিয়ে গড়িয়ে পড়ছে অশ্রু। বারবার চোখ মুছছেন শিলা। বঙ্গবন্ধু স্টেডিয়ামে কাল শেষ বিকেলে শিলার কান্নায় পরিবেশটা মুহূর্তেই ভারী হয়ে উঠল। দীর্ঘ ২২ বছরের খেলাধুলার ক্যারিয়ারের ইতি টানলেন সাইক্লিস্ট শিলা। দেশের অন্যতম সেরা এই সাইক্লিস্টকে বিদায়ী শুভেচ্ছা জানালেন ফেডারেশনের কর্মকর্তারা। আবেগাপ্লুত হয়ে পড়লেন প্রিয় দল বিজেএমসির কোচ ও সতীর্থরাও।কাবাডি, ফুটবল, তায়কোয়ান্দো ছেড়েছেন অনেক আগেই। কাল সাইকেলটাও তুলে রাখলেন কুষ্টিয়ার এই অ্যাথলেট। এবারের জাতীয় সাইক্লিংয়ে চারটি ইভেন্টে অংশ নিয়েছিলেন। কিন্তু গোটা ক্যারিয়ারে এবারই প্রথম কোনো ইভেন্টে সোনা জিততে পারেননি! শিলার শেষ ইভেন্ট ছিল ইন্ডিভিজ্যুয়াল স্ক্র্যাচ। কিন্তু আরেক সাইক্লিস্টের ধাক্কায় পড়ে গিয়ে পদক হাতছাড়া হয়েছে। সোনা জিততে না পারায় একটু হতাশাও ছুঁয়ে গেল তাঁকে, ‘একটু তো খারাপ লাগছেই। বেশি খারাপ লাগছে এই স্টেডিয়ামে আর সাইকেল চালাতে পারব না। এর আগে ডেমরায় করিম জুট মিল মাঠে শেষবার অনুশীলনে নেমে মাটি সালাম করতে গিয়ে কান্নায় ভেঙে পড়ি। আজও ভীষণ কান্না পাচ্ছে।’শিলার তিন ছেলে। সেনাবাহিনীতে চাকরি করা ২০ বছরের বড় ছেলে শিমুল মোল্লাও সাইক্লিস্ট। মাকে মাঠে এভাবে বিদায় নিতে দেখে ভীষণ গর্বিত শিমুল, ‘আমার মা যেভাবে বিদায় নিতে পারছে, এমন ভাগ্যই কয়জনের হয়! আমার গর্ব হচ্ছে মাকে দেখে।’আটটি সোনা, নয়টি রুপা ও চারটি ব্রোঞ্জ জিতে এবারের জাতীয় সাইক্লিংয়ের চ্যাম্পিয়ন বিজেএমসি।
