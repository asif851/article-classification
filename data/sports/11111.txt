
পুনে থেকে অ্যাডিলেডের দূরত্ব কত? বিমানপথে অন্তত ২০ ঘণ্টার কাছাকাছি তো হবেই। কিন্তু অস্ট্রেলিয়াকে সেই পথ পাড়ি দিতে হবে ১৫-১৬ ঘণ্টায়। নইলে যে পরের দিন টেস্টেই নামা হবে না! কথাটা একটু অবিশ্বাস্য শোনাতে পারে, কিন্তু অ্যাডিলেডে শ্রীলঙ্কার সঙ্গে টি-টোয়েন্টি খেলার ১৫ ঘণ্টা পর পুনেতে ভারতের সঙ্গে টেস্ট খেলবে অস্ট্রেলিয়া! 
সামনের বছরের শুরুতেই এই গোলমেলে সূচির মধ্যে পড়ে যেতে হবে অস্ট্রেলিয়াকে। ২২ ফেব্রুয়ারি নিজেদের দেশে দিবারাত্রির একটা ম্যাচ খেলবে অস্ট্রেলিয়া। তবে পরের দিন সকালেই আবার ভারতের সঙ্গে তিন টেস্ট সিরিজের প্রথমটি শুরু হবে। যার মানে, টি-টোয়েন্টির জন্য এমন একটা দল অস্ট্রেলিয়াকে খেলাতে হবে, যে দলে টেস্ট স্কোয়াডের কেউ থাকবেন না। একেবারেই আলাদা দল। অস্ট্রেলিয়ার হয়ে টেস্ট খেলেন, টি-টোয়েন্টিও এমন খেলোয়াড়দের এই ম্যাচটা খেলা কি আদৌ সম্ভব? ওয়ার্নার, স্মিথদের তাই শ্রীলঙ্কার সঙ্গে ওই ম্যাচে সম্ভবত খেলা হচ্ছে না।ভারতেরও ওই সময় অবশ্য ঠাসা সূচি। অস্ট্রেলিয়ার সঙ্গে সিরিজের আগে নিজেদের মাঠে বাংলাদেশকে আতিথ্য দেবে। তার আগে ইংল্যান্ডের সঙ্গে পাঁচ টেস্ট, তিন ওয়ানডে, তিন টি-টোয়েন্টির লম্বা সিরিজ তো আছেই। এমন অদ্ভুত সূচির অভিজ্ঞতা অস্ট্রেলিয়ার আগেও হয়েছে। ২০১৪ সালে আবুধাবিতে পাকিস্তানের সঙ্গে টেস্টের দুদিন পরেই অ্যাডিলেডে দক্ষিণ আফ্রিকার সঙ্গে টি-টোয়েন্টি খেলতে হয়েছিল। বলা বাহুল্য, টেস্টের ১১ জনের কেউই সেই টি-টোয়েন্টি খেলেননি। তবে ইদানীংকালে ক্রিকেটের সূচি কেমন, এর থেকে একটা ধারণা কিন্তু ঠিকই পাওয়া যায়।
