
পাকিস্তান সুপার লিগের প্রথম আসরে ছিলেন তিন বাংলাদেশি। দ্বিতীয় আসরেও সংখ্যাটা তিন থাকল। শুধু মুশফিকুর রহিমের বদলে সাকিব আল হাসান ও তামিম ইকবালের নতুন সঙ্গী মাহমুদউল্লাহ। গতকাল বাংলাদেশি অলরাউন্ডারকে দলে টেনেছে কোয়েত্তা গ্ল্যাডিয়েটরস। মাহমুদউল্লাহকে দলে নেওয়ার আগে বেশ নাটকীয় পরিস্থিতির মধ্য দিয়ে যেতে হয়েছে দলটিকে। প্রথমে বেছে নেওয়া কার্লোস ব্রাফেট জাতীয় দলের ব্যস্ততায় খেলবেন না এবারের পিএসএল। তাঁর পরিবর্তে মঈন আলীকে নিতে চেয়েছিল দলটি। কিন্তু ইংলিশ অলরাউন্ডারও ওমরাহর কারণে সেই প্রস্তাব ফিরিয়ে দিয়েছেন। এরপর দলে নেওয়া অস্ট্রেলিয়ান ব্যাটসম্যান ব্র্যাড হজও সরে গেছেন পারিবারিক কারণে। এরপরই মাহমুদউল্লাহর সুযোগ এসেছে। ৯ ফেব্রুয়ারি থেকে শুরু হওয়া পিএসএলে সাকিব ও তামিম খেলবেন পেশোয়ার জালমিতে।
