

ছেলেদের টেনিসে তাঁর চেয়ে বেশি গ্র্যান্ড স্লাম জেতেনি আর কেউ। রজার ফেদেরার সর্বকালের সেরা টেনিস খেলোয়াড় কি না, তর্ক হয় সেটা নিয়েই। তবে একটি বিষয় নিয়ে এখন আর তর্ক হয় না। এ মুহূর্তে টেনিসের সেরা খেলোয়াড় কে? এই বিতর্কে নেই ফেদেরারের নাম, তর্কটা তোলা থাকে নাদাল-জোকোভিচের জন্যই। সুইস মহাতারকা আবার গ্র্যান্ড স্লাম জিতবেন, এই বাজি ধরার লোক নেই বললেই চলে। তবে নিজে এখনই শেষ দেখছেন না ফেদেরার। র‌্যাঙ্কিংয়ে নামতে নামতে ছয়ে নেমে গেছেন। কিন্তু ১৭ গ্র্যান্ড স্লামের মালিক কাল প্রতিপক্ষদের সতর্ক করলেন, তাঁকে যেন উপেক্ষা করা না হয়! দাবি করলেন, টেনিসে তিনি এখনো এক পরাশক্তি।
আগামীকাল থেকে শুরু বছরের প্রথম গ্র্যান্ড স্লাম অস্ট্রেলিয়ান ওপেন। ৩২ বছর বয়সী ফেদেরার এই টুর্নামেন্টে খেলতে নামছেন নতুন বড় র‌্যাকেট ও নতুন কোচ স্টেফান এডবার্গকে সঙ্গী করে। গত তিন বছরে মাত্র একটি গ্র্যান্ড স্লাম জেতা ফেদেরার প্রচ্ছন্ন হুমকিই দিলেন জোকোভিচ ও নাদালকে। কাল মেলবোর্নে জোকোভিচ-নাদালকে সতর্ক করে বললেন তাদের উচিত শীর্ষ দশের সব খেলোয়াড়কেই সমঝে চলা।
‘তাঁদের (জোকোভিচ-নাদাল) দুজনকে এই টুর্নামেন্টের ফেবারিট বিবেচনা করা হচ্ছে, এটাই স্বাভাবিক’। ‘বিবেচনা’ শব্দটির ওপর জোর দিয়েই এরপর হুমকিটা দিলেন ফেদেরার, ‘আমাদের বিশ্বাস আছে আমরা তাদের হারাতে পারি, সত্যিই পারি।’ শীর্ষ দশের অন্যদের প্রতিনিধি হয়েই কথাটা বললেন চারবারের অস্ট্রেলিয়ান ওপেন চ্যাম্পিয়ন ফেদেরার।
৯০ ইঞ্চি র‌্যাকেট ফেলে কয়েক মাস ধরেই ৯৮ ইঞ্চির বড় র‌্যাকেটে খেলছেন ফেদেরার, কোচ করেছেন আশৈশব নায়ক স্টেফান এডবার্গকে। ফেদেরারের আশা, এই বদল সুফল আনবেই, ‘শৈশবের নায়কের সঙ্গে সময় কাটাতে পারছি, এটাই আমাকে উদ্দীপনা জোগাতে জ্বালানির কাজ করবে।’
টানা ৫৭তম গ্র্যান্ড স্লাম খেলতে নামা ফেদেরারের প্রথম রাউন্ডের প্রতিপক্ষ অস্ট্রেলিয়ার জেমস ডাকওয়ার্থ। ড্র-টা কঠিনই হয়েছে ১৮তম গ্র্যান্ড স্লাম জয়ের অভিযানে নামা ফেদেরারের জন্য। ড্রয়ে তাঁর অর্ধেই যে জো-উইলফ্রায়েড সোঙ্গা, হুয়ান মার্টিন দেল পোত্রো, অ্যান্ডি মারে, রাফায়েল নাদালরা। তবে ড্র নিয়ে নাকি ভাবার সময়ই পাননি ফেদেরার, ‘ড্র ড্র-ই। আপনারাই (সাংবাদিকেরা) এটা নিয়ে তর্ক করেন, আমি খেলি। এটাই আসল।’ এএফপি।
