
এবারের ব্যালন ডি’অর হয়তো তাঁর হাতে ওঠেনি। কিন্তু তাতে কিছুই যায়-আসে না। জেরার্ড পিকে এক ব্যালন ডি’অর দিয়েই তাঁর সতীর্থের শ্রেষ্ঠত্ব পরিমাপে নারাজ। পিকের মনে সামান্যতম দ্বিধার আঁচড় নেই, লিওনেল মেসিই সেরা। শুধু বর্তমান যুগের নয়, সর্বকালেরই সেরা মেসি!‘আমার মতে ও শুধু বর্তমান বিশ্বেরই সেরা নয়, যত ফুটবলার এসেছে এ পর্যন্ত, তাদের মধ্যে ওই সর্বকালের সেরা’—বলেছেন পিকে। মেসির ফুটবল প্রতিভার ঝলক নিজের কৈশোরেই দেখেছেন পিকে। দুজনই একই সঙ্গে বেড়ে উঠেছেন বার্সার যুব একাডেমিতে। সেই দেখার অভিজ্ঞতা থেকে পিকে বলছেন, মেসির ফুটবলীয় প্রতিভার চেয়েও তাঁর বেশি ভালো লাগে মেসির বিনয়। পিকে বলেছেন, ‘ও একটুও বদলায়নি। ওর সঙ্গে প্রথম দেখা হয়েছিল আমার বয়স যখন ১২। তখনই বুঝতে পেরেছিলাম ও কী জিনিস। তবে লা ম্যাসিয়া আমাদের শিখিয়েছে শ্রদ্ধাশীল, বিনয়ী হতে। আর একসঙ্গে কাঁধ মিলিয়ে দলের হয়ে লড়তে। আপনি যতই ভালো হন না কেন তাতে কিছু যায়-আসে না। বার্সার নীতি যদি নিজের মধ্যে ধারণ না করেন, এই ক্লাবে আপনার কোনো ভবিষ্যত্ নেই।’
পিকের মতোই বার্সেলোনা কোচ জেরার্ড মার্টিনোও বলছেন, মেসিই সেরা। সর্বকালের সেরা কি না, সেই বিতর্কে না গিয়ে মার্টিনো নিশ্চিত করেই বলছেন, মেসি অন্তত ক্রিস্টিয়ানো রোনালদোর চেয়ে সেরা তো বটেই। রোনালদোকে অকৃপণভাবে অভিনন্দন জানিয়ে মার্টিনো বলেছেন, ‘ক্রিস্টিয়ানো অভিনন্দন, ব্যালন ডি’অর ওর গত বছরের অর্জনের স্বীকৃতি। তবে এক বছরের জন্য সেরা হওয়া এক জিনিস আর বিশ্ব সেরা হওয়াটা আরেকটা ব্যাপার। সেরা সেরা খেলোয়াড়েরা আমাদের দলেই আছে।’
