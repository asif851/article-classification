
এবারের টি-টোয়েন্টি বিশ্বকাপ ইতিবাচক অনেক কিছুই দিচ্ছে বাংলাদেশকে। তবে বেঙ্গালুরুতে ভারতের বিপক্ষে ১ রানের ওই হার যেন জগদ্দল পাথরের মতো এখনো চেপে বসে আছে। রোববার সকালে দেশে ফিরে বাংলাদেশ অধিনায়ক মাশরাফি বিন মুর্তজাও বললেন সেটাই, ‘ভারতের বিপক্ষে দল যেভাবে হেরেছে তাতে সত্যিই হতাশ। তবে এবারের টি-টোয়েন্টি বিশ্বকাপ থেকে ইতিবাচক অনেক কিছুই পেয়েছি, যেটা ভবিষ্যতে টি-টোয়েন্টিতে আমাদের যথেষ্ট কাজে দেবে।’অস্ট্রেলিয়ার বিপক্ষে ম্যাচের আগে তাসকিন আহমেদ ও আরাফাত সানির মতো দুই বোলারকে হারানোটা দলের ওপর প্রভাব ফেলেছিল বলেই জানালেন মাশরাফি। তাসকিনের নিষেধাজ্ঞার ব্যাপারটা পুরো দলের জন্যই এসেছিল বিরাট ধাক্কা হয়ে, ‘অস্ট্রেলিয়ার বিপক্ষে ম্যাচের আগেই তাসকিন ও সানির নিষেধাজ্ঞাটা দলকে চাপে ফেলে দিয়েছিল। তামিমও ওই ম্যাচটা খেলতে পারল না। সব মিলিয়ে আমরা খুব বড় ধরনের চাপে পড়ে গিয়েছিলাম। তারপরেও ওই ম্যাচে আমরা ভালোভাবেই ছিলাম।’তাসকিন খুব দ্রুতই ফিরবেন আশা মাশরাফির, ‘তাসকিন যে নিষেধাজ্ঞার মধ্যে পড়বে, এটা আমরা ভাবতেও পারিনি। কেবল আমরা নই, অন্যান্য দেশের বিশেষজ্ঞরাও খুব অবাক হয়েছে এতে। তাঁরাও মোটামুটি নিশ্চিত ছিল যে তাসকিনের অ্যাকশন নিয়ে কোনো সমস্যা হবে না। আশা করছি সে দ্রুতই ফিরবে। যেহেতু ওর সমস্যা শুধু বাউন্সারে, তাই ওকে আমরা খেলাতে চেয়েছিলাম। কিন্তু সেটা পারিনি। তাসকিনের মতো বোলারকে হারানোটা বিরাট ক্ষতি দলের জন্য। তবে আরাফাত সানি নিজেও জানে ওর সমস্যাটা। আমার আশা, সেও তাড়াতাড়ি নিজেকে শুধরেই ফিরবে।’টিম কম্বিনেশন ঠিক রাখতেই নাসির হোসেনকে খেলানো হয়নি বলে জানালেন মাশরাফি। তিনি বলেছেন, টিম কম্বিনেশনের ব্যাপারটা কারও একক সিদ্ধান্ত নয়, ‘সবাই মিলে সিদ্ধান্ত নেওয়া হয়, কেমন দল হবে। এটা কারও একক সিদ্ধান্ত নয়। নাসিরকে খেলানো হয়নি টিম কম্বিনেশন ঠিক রাখতেই।’নাসিরের প্রতি আস্থার কমতি নেই অধিনায়কের, ‘আমি ব্যক্তিগতভাবে মনে করি নাসির দুর্দান্ত একজন খেলোয়াড়। আশা করব, সে নিজের খেলাটাকে আরও উন্নত করবে। বাংলাদেশ দলকে সে আরও অনেক দিন সেবা দেবে বলেই বিশ্বাস আমার।’
