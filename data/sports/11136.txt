
জার্মান বুন্দেসলিগায় প্রথম হারের স্বাদ পেল বরুসিয়া ডর্টমুন্ড। কাল তাঁরা ২-০ গোলে হেরেছে ম’গ্লাডবাখের কাছে। খেলার শেষ ১০ মিনিটে দুই গোল হজম করেই ভাগ্যবিপর্যয় ঘটে ইয়ুর্গেন ক্লপের ছেলেদের। অন্যদিকে বেয়ার লেভারকুসেনের সঙ্গে ১-১ গোলে ড্র করেছে বায়ার্ন মিউনিখ।ডর্টমুন্ড-ম’গ্লাডবাখের ম্যাচটি ৮১ মিনিট পর্যন্ত গোলশূন্য ছিল। কিন্তু ম্যাট হ্যামেলসের লালকার্ডের সঙ্গে সঙ্গেই খেলার নিয়ন্ত্রণ পুরোপুরি চলে যায় ম’গ্লাডবাখের দিকে। ম্যাট হ্যামেলসের লালকার্ড-কাণ্ডের ফলে প্রাপ্ত পেনাল্টি কাজে লাগান ম্যাক্স ক্রুজ। অতিরিক্ত সময়ের চতুর্থ মিনিটে রাফায়েলের গোলে শেষ পর্যন্ত দুই গোলের পরাজয় নিয়ে মাঠ ছাড়ে বরুসিয়া।লেভারকুসেনের নিজের মাঠ বে অ্যারেনায় জয়ছাড়া আর সবকিছুই করে দেখিয়েছে বায়ার্ন মিউনিখ। লেভারকুসেন কৃতজ্ঞ তাদের গোলরক্ষক ব্রেন্ড লেনোর প্রতি। শক্তিশালী বায়ার্নের তীব্র চাপ উপেক্ষা করে তিনি দারুণ শৈলীতে পরাজয়ের হাত থেকে বাঁচান তাঁর দলকে। খেলার ৩০ মিনিটে টনি ক্রুজের গোলে এগিয়ে যায় বায়ার্ন। ৩১ মিনিটেই খেলায় সমতা ফিরিয়ে আনেন লেভারকুসেনের সিডনি স্যাম। তবে পুরো ম্যাচেই নিরঙ্কুশ প্রাধান্য ছিল গার্দিওলার দলের। কিন্তু লেভারকুসেনের রক্ষণ আর লোনোর দুর্দান্ত কিপিং বায়ার্নকে বঞ্চিত করে জয়সূচক এক গোল থেকে।
বরুসিয়ার হার অবশ্য কাল বায়ার্ন মিউনিখকে তুলে দিয়েছে বুন্দেসলিগার শীর্ষে। ম্যাচ শেষে জয়বঞ্চিত হওয়ার হতাশা ছাপিয়েও তাই তৃপ্তি ঝরেছে কোচ পেপ গার্দিওলার কণ্ঠে, ‘আমি আমার ছেলেদের অভিনন্দন জানাতে চাই। আমি তাদের নিয়ে গর্বিত।’লেভারকুসেনের বিপক্ষে দারুণ খেলেও ড্রয়ের হতাশা নিয়ে মাঠ ছাড়ায় কিছুটা অতৃপ্তি আছে গার্দিওলার, তবে এটাকে তিনি নিখাঁদ ভাগ্যবিড়ম্বনা হিসেবেই দেখতে চান, ‘পুরো খেলায় বায়ার্ন কেবল জয়টাই বের করতে পারেনি। নিরঙ্কুশ প্রাধান্য ছিল আমাদের। লেভারকুসেনের গোলে ২৭টি শট নিয়েও আমরা জয়সূচক গোল পাইনি। একে ভাগ্যবিপর্যয় ছাড়া আর কীই-বা বলা যায়।’শেষ ১০ মিনিটের ভাগ্যবিড়ম্বনায় হতভম্ব বরুসিয়া কোচ ইয়ুর্গেন ক্লপ, ‘অদ্ভুত একটা ম্যাচ খেললাম। পুরো ৮০ মিনিট আমরা প্রতিপক্ষকে প্রচণ্ড চাপে রেখেও দুই গোলে হেরে গেলাম।’ তবে এই হারে নিজেদের দায়টাও এড়াতে চান না ক্লপ, ‘দুঃখজনক এই হারের জন্য আমরাও দায়ী। খেলায় আমরা খুব অলআউট ছিলাম। শেষ পর্যন্ত সেটাকে কাজে লাগিয়েই ম’গ্লাডবাখ জিতেছে।’ সূত্র: রয়টার্স।
 
