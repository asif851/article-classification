
কিছুদিন আগেই বেতন বেড়েছে ভারতীয় ক্রিকেটারদের। বিরাট কোহলি, রবিচন্দ্রন অশ্বিনের মতো ‘গ্রেড-১’ ক্রিকেটারদের বার্ষিক বেতন এখন ২ কোটি রুপি। দুই নম্বর গ্রেড ১ কোটি আর গ্রেড-৩ ক্রিকেটাররা পাচ্ছেন ৫০ লাখ রুপি করে।
তবে এ নিয়ে ভারতীয় ক্রিকেটারেরা যে সন্তুষ্ট নন, সেটি আগেই জানা গিয়েছিল। তাই এবার বেতন বাড়ানোর সুনির্দিষ্ট প্রস্তাব দিলেন তাঁরা। সবার না হলেও তাঁদের দাবি আপাতত গ্রেড-১ ক্রিকেটারদের বেতন বাড়ানো হোক। গতকাল রোববার হায়দরাবাদে ভারতীয় ক্রিকেট বোর্ডের (বিসিসিআই) কর্মকর্তাদের সামনে দেওয়া উপস্থাপনায় গ্রেড-১ ক্রিকেটারদের বেতন শতকারা ১৫০ ভাগ বাড়ানোর দাবি জানিয়েছেন কোচ অনিল কুম্বলে। কুম্বলের সঙ্গে সশরীরে হায়দরাবাদে না থাকলেও স্কাইপের মাধ্যমে যুক্ত ছিলেন কোহলি।
বিসিসিআইয়ের একটি সূত্রের বরাতে বার্তা সংস্থা পিটিআই জানিয়েছে, এই উপস্থাপনায় কুম্বলে ও কোহলি গ্রেড-১ ক্রিকেটারদের বেতন ১৫০ শতাংশ বৃদ্ধির দাবি জানিয়েছেন। তাঁদের যুক্তি হলো, গ্রেড-১ এ থাকা ভারতীয় ক্রিকেটাররা মোটামুটি সব সংস্করণেই নির্বাচকদের স্বয়ংক্রিয় পছন্দ। তিন সংস্করণে খেলার জন্যই তাঁদের বেতন বছরে ৫ কোটি রুপি হওয়া উচিত। কুম্বলে এই উপস্থাপনায় নিজের বেতন বৃদ্ধিরও প্রস্তাব দিয়েছেন। একই সঙ্গে প্রস্তাব রেখেছেন তাঁর অন্য সহযোগীদের বেতন বাড়ানোরও।
কুম্বলে ও কোহলি তাঁদের এই প্রস্তাবের পেছনে যুক্তিও তুলে ধরেছেন। বলেছেন, টেস্ট ক্রিকেটে পারফরমারের বেতন সব সময়ই অন্য ক্রিকেটারদের চেয়ে বেশি হতে হবে। তাঁরা চেতেশ্বর পূজারার উদাহরণ দিয়েছেন। পূজারা বিসিসিআইয়ের গ্রেড-১ ক্রিকেটার হলেও তিনি ২০১৪ সালের পর থেকে আইপিএলে দল পাচ্ছেন না। এখন পর্যন্ত রঞ্জি ট্রফি না খেলা কোনো কোনো ক্রিকেটার যদি আইপিএলে ৪৫ দিনে সাড়ে আট কোটি রুপি আয় করতে পারেন, পূজারার মতো একজন টেস্ট পারফরমার কেন বোর্ডের কাছ থেকে বছরে ৫ কোটি রুপি পাবেন না!
চ্যাম্পিয়নস ট্রফির পর ভারতীয় ক্রিকেট দলের কোচ হিসেবে কুম্বলের চুক্তি শেষ হয়ে যাবে। তাঁর চুক্তি নবায়ন করার কথা খুব শিগগির। যদিও বিসিসিআইয়ের একটি অংশ নাকি ক্রিকেটারদের বেতন-ভাতার বিষয়ে কুম্বলের অংশগ্রহণটা খুব ভালো চোখে দেখছে না। সূত্র: পিটিআই।
