
জেল নয়; তবে আরও বড় শাস্তি পেলেন অনুরাগ ঠাকুর—নির্বাসন! ভারতীয় ক্রিকেট বোর্ডের (বিসিসিআই) প্রধানের পদ থেকে অনুরাগকে সরে যাওয়ার নির্দেশ দিয়েছেন দেশটির সুপ্রিম কোর্ট। একই সঙ্গে বিসিসিআইয়ের দ্বিতীয় সর্বোচ্চ ক্ষমতাধর, বোর্ড সচিব অজয় শিরকেকেও সরে যেতে হবে দায়িত্ব থেকে।শীতকালীন ছুটি শেষে আজ আদালত খুলতেই ভারতীয় ক্রিকেট ইতিহাসে প্রশাসনিক ক্ষেত্রে সবচেয়ে বড় অদলবদলের রায় এল সুপ্রিম কোর্ট থেকে। তিন বিচারকের সমন্বয়ে গঠিত বেঞ্চের প্রধান, ভারতের প্রধান বিচারপতি টি এস ঠাকুর কদিন পরেই অবসরে যাবেন। এর আগে বিশ্বের সবচেয়ে প্রভাবশালী বোর্ডকে ভালোমতোই ধাক্কা দিয়ে গেলেন। এক ঠাকুরের সব ডানা ছেঁটে ফেললেন আরেক ঠাকুর।টি এস ঠাকুরের রায়ে আরও বেশ কিছু নির্দেশনা আছে। যেসব রাজ্য ক্রিকেট সংস্থা লোধ কমিটির সুপারিশ বাস্তবায়নে ব্যর্থ হয়েছে, তাদেরও বাতিল ঘোষণা করা হয়েছে। সুপ্রিম কোর্ট এখন বিশিষ্ট ব্যক্তিদের নিয়ে একটি কমিটি করে দেবে বিসিসিআই চালানোর জন্য। অনুরাগকে কারণ দর্শানো (শোকজ) নোটিশও দেওয়া হয়েছে আদালতের ওপর হস্তক্ষেপচেষ্টা ও মিথ্যা হলফনামা দেওয়ার জন্য। ১৯ জানুয়ারি পর্যন্ত তিনি সময় পাবেন শোকজ নোটিশের জবাব দেওয়ার। ওই দিনই বিসিসিআইয়ের অন্তর্বর্তী কমিটির সদস্যদের নির্বাচিত করা হবে।আইপিএলের সূত্র ধরে ভারতীয় ক্রিকেট ও এর প্রশাসনে ছ​ড়িয়ে পড়া দুর্নীতির চিত্র উঠে আসে। তখন ভারতীয় ক্রিকেট প্রশাসনকে ঢেলে সাজাতে সাবেক বিচারপতি আর এম লোধার নেতৃত্বে একটি কমিটি গঠন করা হয় সুপ্রিম কোর্টের নির্দেশে। ২০১৫ সালে গঠিত এই কমিটি বেশ কিছু নির্দেশনা ও সুপারিশ দিয়েছিল গত বছর জুলাইয়ে। কিন্তু বিসিসিআই এসব সুপারিশের বেশ কিছু পালনে অপারগতার কথা জানিয়েছিল। শুধু তা-ই নয়, বিসিসিআই প্রধান এ ব্যাপারে আইসিসিকে হস্তক্ষেপ করার অনুরোধও করেছিলেন।এই পরিপ্রেক্ষিতে গত ১৫ ডিসেম্বর সর্বশেষ শুনানি অনুষ্ঠিত হয়। ভারতের প্রধান বিচারপতি টি এস ঠাকুর সর্বশেষ শুনানির সময়ই হুঁশিয়ার করে দিয়ে বলেছিলেন, অনুরাগ ঠাকুর আদালতে হাজির হয়ে ক্ষমা না চাইলে তাঁকে ‘জেলে যেতে হবে’। আজ রায়ে অনুরাগকে নির্বাসনেই পাঠালেন আদালত। সূত্র: টিওআই।
