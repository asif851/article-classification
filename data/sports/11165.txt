
বিসিবির আইনজীবীদের মাধ্যমে নিজের নিষেধাজ্ঞার সিদ্ধান্ত পুনর্বিবেচনার আবেদন করেছিলেন তাসকিন আহমেদ। গতকাল বিকেলে বেঙ্গালুরুর রিটজ-কার্লটন হোটেলে ভিডিও কনফারেন্সের মাধ্যমে এই আবেদনের (রিভিউ) শুনানিও হয়। তবে শুনানি শেষে তাসকিনের নিষেধাজ্ঞা বহাল রাখারই সিদ্ধান্ত নিয়েছে আইসিসি নিযুক্ত বিচারিক কমিশন। আজ এক সংবাদ বিজ্ঞপ্তিতে তাসকিনের নিষেধাজ্ঞা বহাল রাখার সিদ্ধান্তটি জানিয়েছে আন্তর্জাতিক ক্রিকেট সংস্থা (আইসিসি)।গত ৯ মার্চ টি-টোয়েন্টি বিশ্বকাপে হল্যান্ডের বিপক্ষে বাংলাদেশের প্রথম ম্যাচে সন্দেহজনক বোলিং অ্যাকশনের অভিযোগে অভিযুক্ত হয়েছিলেন তাসকিন। ১৫ মার্চ চেন্নাইয়ের রামাচন্দ্র বিশ্ববিদ্যালয়ে আইসিসি অনুমোদিত পরীক্ষাগারে নিজের বোলিং অ্যাকশনের পরীক্ষা দিয়েছিলেন বাংলাদেশের এই পেসার। পরীক্ষার ফলের ভিত্তিতে ১৯ মার্চ আন্তর্জাতিক ক্রিকেটে বোলিং করার অধিকার হারান তাসকিন।গত সোমবার বিসিবি পক্ষ থেকে তাসকিনের এই নিষেধাজ্ঞার সিদ্ধান্তটি পুনর্বিবেচনার আবেদন জানানো হয়। এই ধরনের আবেদন সাধারণত নিষিদ্ধ হওয়ার এক সপ্তাহের মধ্যে করা আবশ্যক।আইসিসির সংবাদ বিজ্ঞপ্তিতে বলা হয়েছে, তাসকিন এখন থেকে যেকোনো সময় নিজের বোলিং অ্যাকশন শুধরে আইসিসির কাছে আবারও আবেদন জানাতে পারবেন। সে ক্ষেত্রে আইসিসি অনুমোদিত যেকোনো পরীক্ষাগারে নতুন পরীক্ষায় তাসকিন নিজের বোলিং অ্যাকশনের বিশুদ্ধতা প্রমাণ করতে পারলে নিষেধাজ্ঞা প্রত্যাহার করে নেওয়া হবে।
