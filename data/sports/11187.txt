
আগস্টে ওয়েস্ট ইন্ডিজ সফরে রওনা হবে বাংলাদেশ দল। তবে ক্যারিবীয় কন্ডিশনে মানিয়ে নেওয়ার একটা সুযোগ তার আগেই পাচ্ছেন ক্রিকেটাররা। ২২ মে থেকে শুরু বাংলাদেশ ‘এ’ দলের ওয়েস্ট ইন্ডিজ সফরের দুটি চার দিনের ম্যাচের জন্য কাল ঘোষিত ১৫ সদস্যের দলের ৯ জনেরই জাতীয় দলে খেলার অভিজ্ঞতা আছে।দলের অধিনায়ক নাসির হোসেন, সহ-অধিনায়ক নাঈম ইসলাম। জাতীয় দলের আগে ‘এ’ দলের হয়ে ওয়েস্ট ইন্ডিজ সফরটাকে একটা সুযোগ হিসেবেই দেখছেন নাসির, ‘জাতীয় দলের যারা “এ” দলের হয়ে যাচ্ছে, তাদের জন্য ভালো একটা সুযোগ। তারা আগে গিয়ে চার দিনের ম্যাচ খেলতে পারবে। পরে যারা যাবে তারা এ সুযোগটা পাবে না।’ নাসিরের লক্ষ্য ক্যারিবীয় কন্ডিশনে লম্বা ইনিংস খেলার। সঙ্গে দলের জয়ও চাচ্ছেন অধিনায়ক, ‘অধিনায়ক হয়ে ভালো লাগছে। তবে অধিনায়ক হিসেবে ম্যাচ জিতলেই বেশি ভালো লাগবে। চেষ্টা থাকবে আমার যতটুকু অভিজ্ঞতা আছে সেটা দলের সঙ্গে ভাগাভাগি করতে।’
দলে চমক বলতে পারেন বাঁহাতি পেসার মুস্তাফিজুর রহমানকে। গত অনূর্ধ্ব-১৯ বিশ্বকাপে খেলা এই নবীন পেসারকে দলে নেওয়ার ব্যাখ্যা দিতে গিয়ে নির্বাচক হাবিবুল বাশার বলেছেন, ‘খুব বেশি অভিজ্ঞতা না থাকলেও তাঁর মধ্যে সম্ভাবনা আছে। অনূর্ধ্ব-১৯ বিশ্বকাপে সে ভালো বল করেছে। তা ছাড়া একজন বাঁহাতি পেসারও দরকার ছিল আমাদের।’ এ মুহূর্তে অনেক পেসারের চার দিনের ম্যাচ খেলার মতো ফিটনেস না থাকাটাকেও মুস্তাফিজের দলে আসার একটা কারণ বলেছেন হাবিবুল। চলতি বিসিএল ফাইনালে প্রাইম ব্যাংক দক্ষিণাঞ্চলের হয়ে ক্যারিয়ারের মাত্র দ্বিতীয় প্রথম শ্রেণীর ম্যাচ খেলছে মুস্তাফিজ।
আবদুল মজিদ আর তাইজুল ইসলামও নতুন মুখ। সফরে ওয়েস্ট ইন্ডিজ হাইপারফরম্যান্স সেন্টারের সঙ্গে বারবাডোজে দুটি চার দিনের, তিনটি এক দিনের ও দুটি টি-টোয়েন্টি ম্যাচ খেলবে বাংলাদেশ ‘এ’ দল। ২৬ মে ও ২ জুন থেকে চার দিনের ম্যাচ দুটি হবে উইনওয়ার্ড ক্রিকেট ক্লাব ও কেনসিংটন ওভালে। ৮, ১০ ও ১২ জুন এক দিনের ম্যাচ তিনটির ভেন্যু কেনসিংটন ওভাল, উইনওয়ার্ড ক্লাব ও কার্লটন ক্রিকেট মাঠ। ১৪ ও ১৫ জুন টি-টোয়েন্টি ম্যাচ দুটি হবে কেনসিংটন ওভাল এবং থ্রি ডব্লুস ওভালে।
বাংলাদেশ ‘এ’ দল: নাসির হোসেন (অধিনায়ক), নাঈম ইসলাম (সহ-অধিনায়ক), ইমরুল কায়েস, শামসুর রহমান, মুমিনুল হক, মার্শাল আইয়ুব, আবদুল মজিদ, মুস্তাফিজুর রহমান, নুরুল হাসান, সোহাগ গাজী, মুক্তার আলী, ইলিয়াস সানি, রবিউল ইসলাম, শুভাশিস রায় ও তাইজুল ইসলাম।
