
গতকাল শেষ হওয়া দুই দিনের ১৩তম জাতীয় সামার অ্যাথলেটিকসে শ্রেষ্ঠত্ব ধরে রেখেছে সেনাবাহিনী। রানার্সআপ হয়েছে নৌবাহিনী।
এই মিটের পুরুষ বিভাগে সেরা খেলোয়াড় ১৫০০ এবং ৫০০০ মিটার দৌড়ে সোনাজয়ী সেনাবাহিনীর আল আমিন। ৮০০ মিটার দৌড়ে তিনি ব্রোঞ্জ পেয়েছেন। আগের দিন ২০০ মিটারের পর কাল ৪০০ মিটারেও সোনা জিতে আলো কেড়েছেন বাংলাদেশ জেল দলের সাইফুল ইসলামও।
মেয়েদের বিভাগে মিটের সেরা খেলোয়াড় হয়েছেন সেনাবাহিনীর সুমি আক্তার। ৮০০, ১৫০০ ও ৩০০০ মিটার দৌড়ে সোনা জিতেছেন। ৪০০ মিটার দৌড়ে পেয়েছেন রুপা।
মেয়েদের হার্ডলসে দুই বছর পর ফিরে এসএ গেমসে রুপাজয়ী সুমিতা রানীর সোনা পুনরুদ্ধার করাটাও মিটের আলোচিত দিক। তবে টাইমিং ভালো করতে পারেননি। যেখানে তাঁর টাইমিং ১৪ সেকেন্ড হওয়ার কথা, হয়েছে ১৫.৩০ সেকেন্ড। িট্রপল জাম্পে গত ১০-১২ বছরের মধ্যে সবচেয়ে ভালো করেছেন নৌবাহিনীর মঞ্জুরুল মোল্লা (১৪.৮৩ মিটার)। মেয়েদের হাইজাম্পে ১.৬০ মিটার লাফিয়ে নিজের চতুর্থ সোনা জিতেছেন রত্না খাতুন। তাঁর আগের সেরা পারফরম্যান্স ছিল ১.৬৫ মিটার। বাংলাদেশের মেয়েদের হাইজাম্পের সেরা খেলোয়াড়েরা যশোরের একই এলাকার। সাথী পারভীন, নূরজাহান মল্লিক, প্লাবনীদের এলাকা থেকে উঠে এসেছেন রত্না।
এক বছর পর পুরুষ লংজাম্পে শ্রেষ্ঠত্ব ফিরে পেয়েছেন আল আমিন। ৭.৩৬ মিটার লাফিয়েছেন। এটি তাঁর ক্যারিয়ারের দ্বিতীয় সেরা পারফরম্যান্স। ১১০ মিটার হার্ডলসে এসেছে নতুন মুখ। সেনাবাহিনীর মীর্জা হাসান। ডিসকাস থ্রোতে নৌবাহিনীর বর্ষীয়ান আজহারুল ইসলামকে হারিয়ে সোনা জিতেছেন সেনাবাহিনীর মামুন শিকদার।
সামগ্রিকভাবে খেলোয়াড়দের পারফরম্যান্স খুব আশাবাদী হওয়ার মতো কিছু নয়। তবে অ্যাথলেটিকস যে অবস্থায় গেছে, তাতে দীর্ঘ মেয়াদে অনুশীলন করলে ভালো কিছু হতে পারে বলে মনে করেন কোচ ও সাবেক অ্যাথলেটরা।
পদক তালিকা
                        সোনা  রুপা  ব্রোঞ্জ
সেনাবাহিনী            ১৮    ১৭   ১৩
নৌবাহিনী              ১২    ১১    ১০
বাংলাদেশ জেল         ৪     ৩     ৪
বর্ডার গার্ড বাংলাদেশ   ১     ২     ১
আনসার ভিডিপি        ১     ০     ১
* শুধু সোনাজয়ী দল
 
