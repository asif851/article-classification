



প্রস্তুতি ম্যাচে থাইল্যান্ডের রাতসাবুরি ক্লাবের বিপক্ষে ১-০ গোলে হেরেছে জাতীয় ফুটবল দল
থাইল্যান্ডে যাওয়ার আগে দুই সপ্তাহ কাতারে অনুশীলন করেছেন ফুটবলাররা
বাংলাদেশের ডাগআউটে আজ অভিষেক হয়েছে অ্যান্ড্রু ওর্ডের


প্রস্তুতি কি আন্তর্জাতিক ম্যাচ—হারের বৃত্ত থেকে যেন বেরই হতে পারছে না বাংলাদেশ জাতীয় ফুটবল দল। প্রায় ১৭ মাস পরে জাতীয় দলের জার্সিতে আজ মাঠে নেমেছিলেন জামাল ভূঁইয়ারা। কিন্তু হার এড়াতে পারেনি। থাইল্যান্ডের প্রিমিয়ার লিগের দল রাতসাবুরি এফসির বিপক্ষে ১-০ গোলে হেরে মাঠ ছেড়েছে লাল-সবুজ জার্সিধারীরা। ৮৯ মিনিটে কর্নার থেকে গোল করে ম্যাচের মীমাংসা করে দিয়েছেন থাই ক্লাবের ফরোয়ার্ড সং পং সোলে।
থাই লিগে গতবার ষষ্ঠ হওয়া রাতসাবুরির চলতি মৌসুমে সময়টা মোটেও ভালো যাচ্ছে না। ৬ ম্যাচ শেষে ১৮ দলের মধ্যে আছে ১৪ নম্বরে। দলটিতে আছেন দুজন ব্রাজিলিয়ান ও কঙ্গোর এক খেলোয়াড়।
প্রস্তুতি ম্যাচ হোক আর যা-ই হোক, আজই জাতীয় দলের ডাগআউটে অভিষেক হয়েছে অস্ট্রেলিয়ান কোচ অ্যান্ড্রু ওর্ডের। বাংলাদেশের দায়িত্ব নিয়ে হার এড়িয়ে অভিষেকটা স্মরণীয় করে রাখতে পারলেন না এ অস্ট্রেলিয়ান। তবে থাইল্যান্ড থেকে প্রাপ্ত খবর অনুযায়ী ভালোই খেলেছে বাংলাদেশ। গোল মিসের খেসারত দিতে হয়েছে হার দিয়ে।
প্রস্তুতি ম্যাচের উদ্দেশ্যই ছিল খেলোয়াড়দের পরখ করে নেওয়া। তাই দুই অর্ধ মিলিয়ে মোট ২০ জন খেলোয়াড়কে মাঠে নামিয়েছিলেন ওর্ড। মাঠে নামা হয়নি শুধু গোলরক্ষক শহিদুল আলম, আনিসুর রহমান ও ডিফেন্ডার নাসিরউদ্দিনের।  বাংলাদেশ জাতীয় ফুটবল দল শেষ কবে জয় পেয়েছিল, তা ভুলে যাওয়ারই কথা। বাংলাদেশ সবশেষ জয় পেয়েছিল দুই বছরের বেশি সময় আগে। ২০১৬ সালের জানুয়ারিতে যশোরে বঙ্গবন্ধু গোল্ডকাপের ম্যাচে শ্রীলঙ্কাকে ৪-২ গোলে হারানোর পর আর জয়ের মুখ দেখেনি বাংলাদেশ। এর মধ্যে তো হারিয়েই গিয়েছিল জাতীয় ফুটবল দল!
২০১৬ সালের ১০ অক্টোবর ভুটানের বিপক্ষে হারের পর আজ প্রায় ১৭ মাস পর মাঠে নেমেছিল জাতীয় দল। কাতারে দুই সপ্তাহের অনুশীলন ক্যাম্প করলেও এত দিন পরে মাঠে নেমে যে জয় পাওয়া যাবে কি না, এ নিয়ে সংশয় ছিলই। ২৭ মার্চ লাওসের বিপক্ষে আন্তর্জাতিক প্রীতি ম্যাচের আগে শুক্রবার অন্য একটি থাই ক্লাবের বিপক্ষে খেলবে বাংলাদেশ ফুটবল দল।
বাংলাদেশ প্রথম একাদশ: আশরাফুল রানা, টুটুল হোসেন বাদশা, ওয়ালী ফয়সাল, তপু বর্মন, মামুন মিয়া, জামাল ভূঁইয়া, মামুনুল ইসলাম, মোহাম্মদ আবদুল্লাহ, ফয়সাল মাহমুদ, সাদ উদ্দিন ও মোহাম্মদ জীবন।
