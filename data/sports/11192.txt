

ধারাভাষ্যকার রমিজ রাজার ‘ফর্ম’টা সত্যিই ভালো যাচ্ছে না। গত শুক্রবারও বিব্রতকর পরিস্থিতিতে ফেলেছিলেন সবাইকে। ম্যাচ সেরা হয়েছিলেন সাকিব আল হাসান। অথচ রমিজ নাম ঘোষণা করে দেন লেন্ডল সিমন্সের। সিমন্স অতিথিদের কাছ থেকে পুরস্কারে ডামি চেক হাতে নিয়ে হাসি মুখে পোজও দেন। কিন্তু রমিজ এরপর জানান, পুরস্কারটি আসলে পেয়েছেন সাকিব। তি​ন অতিথি বিব্রত। সবচেয়ে ​বিব্রত সিমন্স। সাকিবও বিব্রত। অতিথি হিসেবে উপস্থিত থাকা পিসিবির প্রধান নির্বাহী ও পিএসএল চেয়ারম্যান নজম শেঠি বিস্ময়ে চোখ বড় করে ফেলেছিলেন।
শুক্রবার পা​কিস্তান সুপার লিগে নিজেদের প্রথম ম্যাচেই দুর্দান্ত ইনিংস খেলে ম্যাচ সেরা হন সাকিব। তাঁর দল করাচি কিংসও ম্যাচ জেতে। ম্যাচ শেষের পুরস্কার বিতরণী অনুষ্ঠানে দুই অধিনায়কের পাশাপাশি ম্যাচে সবচেয়ে বেশি বাউন্ডারি মারা সিমন্স আর ম্যাচ সেরা সাকিবকে ডেকে আনা হয়েছিল। পুরস্কার বিতরণী অনুষ্ঠান শুরুতেই গড়বড় করে ফেলেন রমিজ। করাচি কিংস বলতে গিয়ে প্রায় বলে ফেলেন ​‘কিংস ইলেভেন পাঞ্জাব’। আইপিএলে দীর্ঘ দিন ধারাভাষ্য দিয়েছেন বলেই হয়তো জিভের ডগায় করাচির বদলে এসে গিয়েছিল ভারতের পাঞ্জাবের দলটির নাম।প্রথমে সিমন্সকে ‘কুলেস্ট প্লেয়ার অব দ্য ম্যাচ’ দেওয়া হয়। সেই পুরস্কার নেওয়ার সময়ই রমিজ বলেন, ‘ও আজকের ম্যাচের সেরা খেলোয়াড়ও হয়েছে তার দুর্দান্ত ইনিংসটির জন্য। লেন্ডল তুমি যাবে না। তুমি নাভিদ আসগরের (আরেক অতিথি) কাছ থেকে তোমার ম্যাচ সেরার পুরস্কার বুঝে নেবে।’ পুরস্কার আসলে কে দেবেন, এখানেও রমিজ ঝামেলা করে ফেলেন। কারণ পরের বাক্যেই তিনি বলেন, ‘জনাব নজম শেঠিকে অনুরোধ করছি পুরস্কারটি তুলে দিতে।’সমস্যার সমাধান হয় আসগর ও নজম যৌথভাবেই পুরস্কারটি তুলে দিলে। কিন্তু তখনো জানা যায়নি, সবচেয়ে বড় ভুল করে বসে আছেন রমিজ। তিন অতিথি জন মিলে ক্যামেরায় ছবি তুলছেন বেশ সময় নিয়ে, তখনই রমিজ বলেন, ‘দুঃখিত লেন্ডল, পুরস্কারটি আসলে পেয়েছে শাকিবুল হাসান।’ গ্যালারি থেকে দর্শকেরা এ সময় দুয়োও দিয়ে ওঠে। সব মিলিয়ে এক বিব্রতকর পরিস্থিতি। পরে সাকিব হাসি মুখে এসেই পুরস্কারটি নেন।রমিজ কেন শুরু থেকেই সাকিব আল হাসানকে ‘শাকিবুল’ বলেন, এ নিয়েও সমর্থকদের মনে প্রশ্ন আছে। শুক্রবার পুরস্কার বিতরণীতে এমন হাস্যকর ভুল। গতকাল শনিবার আবার ম্যাচ সেরার পুরস্কার নিতে গিয়ে তামিম ইকবালকে সেই প্রশ্ন—‘বাংলা জানি না, ইংরেজিতে বলবে, নাকি... ।’
