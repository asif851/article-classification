
গতকাল সিডনিতে যেটা হলো, যার তুলনা চলে মধ্যরাতের দুঃস্বপ্নের সঙ্গেই। অস্ট্রেলিয়ার কাছে যেভাবে ধবলধোলাইয়ের লজ্জা পেল ইংলিশরা, এ স্মৃতি ভুলতে বহুদিন লেগে যাবে। দলের এমন দুর্দশায় যা হয় আর কী, অ্যালিস্টার কুকের দলের ওপর বেজায় চটেছেন সাবেকরা। ছুরির মতো ধারাল জিভ দিয়ে কুকবাহিনীকে রীতিমতো ধুয়ে দিচ্ছেন তাঁরা।সাবেক অলরাউন্ডার ইয়ান বোথাম জানিয়েছেন, দলের এমন ‘কাপুরুষোচিত’ পারফরম্যান্সে তিনি খুবই হতাশ ও অস্বস্তি বোধ করছেন। সাবেক অধিনায়ক মাইকেল ভনের কণ্ঠেও হতাশার সুর। বলেছেন, সিনিয়র খেলোয়াড়েরাই দলকে ডুবিয়েছেন। ইংল্যান্ডের পারফরম্যান্স ছিল খুবই হতাশাজনক। সাবেক ওপেনার জিওফ বয়কটও বলছেন, ইংল্যান্ডের পারফরম্যান্স ছিল নৈরাশ্যজনক।সাবেকদের হতাশ হওয়ার যথেষ্ট কারণও রয়েছে। এই দলটি মাস কয়েক আগেই ৩-০ ব্যবধানে হারিয়েছিল অস্ট্রেলিয়াকে। জয়ের আনন্দে ওভালের মাঠে সেই ‘মূত্রবিসর্জনে’র ঘটনা তো এখনো মুখে মুখে ফেরে। কয় মাসের ব্যবধানে কী এমন হলো যে সব ভোজভাজির মতো পাল্টে গেল! নাকি প্রবাদটিই সত্য হলো—যত হাসি তত কান্না...!
 
