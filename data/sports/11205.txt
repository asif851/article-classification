
‘সম্ভবত ও জীবনের সেরা ফর্মে আছে’—দুদিন আগে তামিম ইকবাল সম্পর্কে এমনই মন্তব্য করেছিলেন পাকিস্তান কোচ ওয়াকার ইউনিস।
না করে উপায় কী! পাকিস্তানের বিপক্ষে মনের সুখ মিটিয়ে রান তুলছেন বাংলাদেশের বাঁহাতি ওপেনার। ওয়ানডে সিরিজে টানা দুই সেঞ্চুরির পর, খুলনা টেস্টে ডাবল সেঞ্চুরি। বাংলাদেশের বাঁহাতি ওপেনারের এমন পারফরম্যান্সে রীতিমতো তামিম-ভীতি ছড়িয়ে পড়েছে পাকিস্তান-শিবিরে! স্বাভাবিকভাবেই পাকিস্তানের রণকৌশলের গুরুত্বপূর্ণ অংশ হয়ে দাঁড়িয়েছে, ‘তামিম ঠেকাও’ নীতি! ব্যাপারটা লুকোননি পাকিস্তান অধিনায়ক মিসবাহ-উল-হকও। সংবাদ সম্মেলনে পাকিস্তান অধিনায়ক বললেন, ‘তামিম খুব ভালো ফর্মে আছে। সিরিজ শুরু হওয়ার আগেও তাঁকে নিয়ে পরিকল্পনা ছিল। তবে সে পরিকল্পনা ব্যর্থ করে দিয়েছে। দ্বিতীয় টেস্টে আমাদের তাকে থামাতেই হবে।’ তামিম উইকেটে থাকলে কতটা ভয়ংকর হয়ে উঠতে পারেন, তার নমুনা এরই মধ্যে পেয়েছে পাকিস্তান। খুলনা টেস্টে প্রায় ৩০০ রানের লিড পাওয়ার পরও পাকিস্তানের জয়ের স্বপ্ন তছনছ করে দিয়েছেন তামিম। তাই আগের পরিকল্পনা বদলে নতুন পরিকল্পনা আঁটতে বাধ্য হচ্ছে মিসবাহর দল। পাকিস্তান অধিনায়ক জানালেন, ‘তার জন্য আমাদের আলাদা পরিকল্পনা আছে। অবশ্য এমন নয় যে আগেও আমরা সেগুলো কাজে লাগানোর চেষ্টা করিনি। তবে ও যেহেতু সেরা সময় কাটাচ্ছে, সব কিছুই ভালোভাবে সামলে নিয়েছে। সে জন্য কিছু নতুন পরিকল্পনা নিয়ে এগোচ্ছি আমরা।’ধারাবাহিক পারফর্ম করা সব খেলোয়াড়ের ওপর বিশেষ নজর থাকে প্রতিপক্ষের। এ আর নতুন কী! সে ‘নজরদারি’থোড়াই কেয়ার করে দারুণ পারফর্ম করাই তো বড় খেলোয়াড়ের বৈশিষ্ট্য। তামিমও নিশ্চয় সেটাই করতে চাইবেন।
