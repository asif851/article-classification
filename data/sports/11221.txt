
দারুণ একটা রেকর্ডই গড়ে ফেলল পিএসজি। ঘরোয়া কাপ ম্যাচে টানা ৩৫ জয়! ফ্রেঞ্চ লিগ-কাপে বুধবার রাতে আমিয়েঁর বিপক্ষে ২-০ গোল জিতে এই অনন্য কীর্তি গড়েছে তারা। এই জয়ে অবশ্য লিগ-কাপের সেমিফাইনালটা নিশ্চিত হয়ে গেছে তাদের। 
প্রতিপক্ষের সঙ্গে শক্তির পার্থক্য থাকলেও ম্যাচটা জিততে ফরাসি-জায়ান্টদের বেশ কষ্ট করতেই হয়েছে। এডিনসন কাভানিকে ছাড়া মাঠে নামলেও নেইমার আর কিলিয়েন এমবাপ্পের কল্যাণে আক্রমণে কমতি হয়নি তাদের। গোলের সুযোগও তৈরি হয়েছে যথেষ্টই। কিন্তু পিএসজি ফরোয়ার্ডরা সুযোগগুলোকে কাজে লাগাতে পারেননি। দ্বিতীয়ার্ধের আট মিনিটে আমিয়েঁর রক্ষণে পেনাল্টি আদায় করে নেন নেইমার। পরে পেনাল্টিটি কাজে লাগান দারুণ বুদ্ধিমত্তার সঙ্গেই। এমবাপ্পের একটি প্রচেষ্টা অবশ্য আগেই আমিয়েঁর বদলি গোলরক্ষক জিয়ান ক্রিস্টোফ বা কোনোমতে হাত ছুঁইয়ে রক্ষা করেছিলেন। তাদের মূল গোলরক্ষক রেগিস গার্টনার ম্যাচের ৩৪ মিনিটেই এমবাপ্পেকে বক্সের ঠিক বাইরে খুব বাজে একটা ফাউল করে লালকার্ড দেখেন। উদীয়মান ফরাসি তারকা এরপরেও আরও একটি গোলের সুযোগ নষ্ট করেন। প্রথমবার তাঁর শট গোলরক্ষক জিয়ান ক্রিস্টোফ ফিরিয়ে দেন। ফিরতি বল প্রতিহত হয় ক্রসবারে লেগে এর পরেরবার এমবাপ্পের প্রচেষ্টা অল্পের জন্য বাইরে দিয়ে যায়। এমবাপ্পের পর মারকুইনহসের একটি শট বারে লেগে প্রতিহত হয়। ৭৮ মিনিটে অ্যাঙ্গেল ডি মারিয়ার কর্নার থেকে হেড করে পিএসজিকে দ্বিতীয় গোলটি পাইয়ে দেন আদ্রিয়ান র‍্যাবিওঁ।
