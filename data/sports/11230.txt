
বিপিএলে স্পট ফিক্সিংয়ের প্রস্তাব পেয়েও গোপন করে গিয়েছিলেন সেটা। বিসিবির ট্রাইব্যুনাল তাই সব ধরনের ক্রিকেট থেকে তিন বছরের জন্য বহিষ্কার করেছে লু ভিনসেন্টকে। এবার ইংল্যান্ডের ঘরোয়া ক্রিকেটে ফিক্সিংয়ের অভিযোগে নিউজিল্যান্ডের এই ব্যাটসম্যানকে চিরতরে বহিষ্কার করল ইংল্যান্ড অ্যান্ড ওয়েলস ক্রিকেট বোর্ড (ইসিবি)।মোট তিনটি ম্যাচে ১৮টি শৃঙ্খলা ভঙ্গের অভিযোগ আনা হয় লু ভিনসেন্টের বিরুদ্ধে, যার ১১টিই তিনি স্বীকার করেছেন। ২০০৮ এ ল্যাঙ্কাশায়ার-ডারহামের টি-টোয়েন্টি ম্যাচে ও ২০১১ সালে সাসেক্স-ল্যাঙ্কাশায়ারের টি-টোয়েন্টি ম্যাচ এবং ওই বছরেই সাসেক্স-কেন্টের সিবি ৪০ ম্যাচে ফিক্সিংয়ে জড়িত ছিলেন লু ভিনসেন্ট। ফিক্সিংয়ে জড়িত ছিলেন ২০১২ চ্যাম্পিয়নস লিগেও। অভিযোগ প্রমাণিত হওয়ায় ইসিবির দুর্নীতিবিরোধী নীতি অনুযায়ী সব ধরনের ক্রিকেট থেকে আজীবন বহিষ্কৃত থাকবেন তিনি।ইসিবি এই শাস্তি ঘোষণার কয়েক ঘণ্টা আগে নিজের দোষ স্বীকার করে লু ভিনসেন্টও দিয়েছেন একটা বিবৃতি। যাতে তিনি নিজেকে একজন প্রতারক বলেই উল্লেখ করেছেন তিনি, ‘আমার নাম লু ভিনসেন্ট এবং আমি একজন প্রতারক। ফিক্সিংয়ের জন্য বেশ কয়েকবার অর্থ গ্রহণ করে একজন পেশাদার ক্রীড়াবিদ হিসেবে আমি আমার অবস্থানের অপব্যবহার করেছি।’ আরেক জায়গায় বলেছেন, ‘আমি আমার দেশকে লজ্জায় ফেলেছি। আমি খেলাটাকেও লজ্জায় ফেলেছি। যারা আমার কাছের, তাদেরও লজ্জা দিয়েছি। সে জন্য আমি গর্বিত নই। আমি আমার নিজের ওপর থেকে, এমনকি খেলাটার ওপর থেকেও আস্থা হারিয়ে ফেলেছি। যে খেলাটাকে ভালোবাসি সেটার অপব্যবহার করেছি আমি।’ ক্রিকইনফো।
