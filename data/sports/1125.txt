
এমন দৃশ্য এই বিশ্বকাপে আগেও দেখা গেছে। বলা নেই কওয়া নেই, হুট করেই মাঠে ঢুকে পড়েন একজন অনাহূত দর্শক। পরশু জার্মানি-আর্জেন্টিনা ফাইনালেও মারাকানার মাঠে ঢুকে পড়েন এমনই এক অনাহূত ‘অতিথি’। ম্যাচের তখন ৮২ মিনিট। মেরুন রঙের টি-শাট, শর্টস আর কমলা রঙের বুট পরা লোকটি হঠাৎ করেই জার্মান খেলোয়াড়দের বেঞ্চের সামনে গিয়ে দিলেন ভোঁ-দৌড়। পৌঁছে গেলেন জার্মান ডিফেন্ডার বেনেডিক্ট হাওয়েডসের কাছে। প্রায় ২০ গজ দৌড়ানোর পর অবশ্য নিরাপত্তাকর্মীরা ধরে ফেলেন তাঁকে। তবে ওই এক মিনিট রেফারিকে বন্ধ রাখতে হয়েছিল খেলা। এই বিশ্বকাপেই নকআউটপর্বে যুক্তরাষ্ট্র-বেলজিয়াম ম্যাচেও এভাবে মাঠে দর্শক ঢুকেছিল। একই ঘটনা ঘটেছিল গ্রুপপর্বের জার্মানি-ঘানা ম্যাচেও। ইয়াহু স্পোর্টস।
