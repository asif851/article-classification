
১ মে ২০০৫। আলবাসেতের বিপক্ষে রোনালদিনহোর পাস থেকে করা সেই গোল। বার্সেলোনার জার্সিতে মেসির প্রথম গোল। সেটা ছিল শুরু। সেই মেসি কাল সেভিয়ার বিপক্ষে ছুঁলেন অনন্য এক মাইলফলক। নেইমারের দারুণ পাস থেকে পিছিয়ে থাকা বার্সাকে সমতায় ফেরালেন। একই সঙ্গে নিজে স্পর্শ করলেন বার্সার হয়ে ৫০০ গোলের মাইলফলক। 
এই ৫০০ গোলের সব কটি অবশ্য প্রতিযোগিতামূলক ম্যাচে নয়। বার্সেলোনার ওয়েবসাইট জানাচ্ছে, এর মধ্যে ৩২০টি গোল লা লিগায়, চ্যাম্পিয়নস লিগে ৯০টি, ৩৯টি কোপা ডেল রেতে, ১২টি স্প্যানিশ সুপার কাপে, ৫টি ফিফা ক্লাব বিশ্বকাপে ও ৩টি উয়েফা সুপার কাপে। সব মিলিয়ে প্রতিযোগিতামূলক ম্যাচে বার্সার হয়ে মেসির ৪৬৯ গোল। বাকি ৩১টি গোল মেসি করেছেন প্রীতি ম্যাচে। যেভাবে এগোচ্ছেন, তাতে প্রতিযোগিতামূলক ম্যাচেই একদিন মেসির ৫০০ গোল হয়ে যাবে, তাতে মনে হয় না খুব একটা সন্দেহ আছে। তবে তার আগে বার্সার হয়ে আনুষ্ঠানিক ও অনানুষ্ঠানিক ম্যাচ মিলিয়ে অর্ধসহস্র গোল করার আনন্দটা মেসি উদ্‌যাপন করতেই পারেন।
