
বালোতেল্লির অঙ্গীকারনিজেকে বদলে ফেলবেন বালোতেল্লি। ঝেড়ে ফেলবেন মাঠে হুট করে মেজাজ হারিয়ে ফেলার বদঅভ্যাসটা। ইতালির এক সাময়িকীকে এসি মিলান স্ট্রাইকার বলেছেন, ‘অতীতের তুলনায় অনেক পরিবর্তন এসেছে...কিছু নির্দিষ্ট বিষয়ে অবশ্যই পরিবর্তনের চেষ্টা করতে হবে আমাকে।’ তবে তাঁর মতো লোকের জন্য কাজটা যে সহজ নয়, তিনি নিজেও তা মানবেন। কিছুদিন আগে কাতানিয়ার নিকোলাস স্পোল্লির সঙ্গে বর্ণবাদী বচসায় জড়িয়ে পড়েছিলেন। সৌভাগ্যক্রমে শাস্তির হাত থেকে বেঁচে গিয়ে স্বভাবসুলভ একটা টুইট করেছেন, ‘হা হা হা! সৌভাগ্য, এ দেশে ন্যায়বিচারও হয়!’ ওয়েবসাইট।
টেন্ডুলকারের প্রস্তাব১১ জন নয়, স্কুল ক্রিকেটে ১৫ জনের দল খেলানোর প্রস্তাব দিলেন শচীন টেন্ডুলকার! এর পক্ষে ভারতীয় ক্রিকেট কিংবদন্তির যুক্তি, ‘একটা ছেলে অনেক দূর থেকে এসে জানতেই পারে না সে খেলার সুযোগ পাবে কি না।’ তাঁর মতে, যত বেশি ছেলে ম্যাচ খেলার সুযোগ পাবে, তত বেশি জনের প্রতিভা যাচাই করতে পারবেন নির্বাচকেরা। পরশু মুম্বাই ক্রিকেট অ্যাসোসিয়েশনের এক সংবর্ধনা অনুষ্ঠানে টেন্ডুলকার দিয়েছেন এ প্রস্তাব। দিনটি আবার ছিল রমাকান্ত আচরেকার ৮১তম জন্মদিন। অনুষ্ঠানে উপস্থিত গুরুকে নিজ হাতে কেকও খাইয়েছেন শিষ্য টেন্ডুলকার। ওয়েবসাইট।
প্রয়াত বাবাকে স্টেফিসম্পর্কটার মধ্যে অনেক চড়াই-উতরাই ছিল। কখনো ভালো, কখনো খারাপ। কিন্তু সত্যটা এই, পিটার গ্রাফ না থাকলে বিশ্ব টেনিস পেত না স্টেফি গ্রাফকে। টেনিসে হাতেখড়ি ও পরিচর্যা হয়েছে বাবা পিটারের কাছেই। সেই বাবাকে হারানোর শোকটা বড় হওয়ারই কথা। কতটা? নিজের ওয়েবসাইটে ভাই মাইকেলের সঙ্গে এক যৌথ বিবৃতি দিয়েছেন স্টেফি, ‘খুব ভালো বাবা ছিলেন তিনি। ছিলেন ভালো নানাও। পরিবার ও ঘনিষ্ঠ স্বজনদের সঙ্গে (তাঁকে) হারানোর শোকটা আমরা ভাগাভাগি করছি নীরবেই।’ ওয়েবসাইট।
