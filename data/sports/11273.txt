
বার্সেলোনা ছেড়ে নেইমার পিএসজিতে যাবেন কি না, এখনো নিশ্চিত করে কিছুই বলা যাচ্ছে না। গেলে অবশ্য দলবদলের বিশ্ব রেকর্ড (২২২ মিলিয়ন ইউরো) সঙ্গে করেই প্যারিস যাবেন ব্রাজিলিয়ান ফরোয়ার্ড। তবে নেইমারের বিশ্ব রেকর্ড হওয়া-না হওয়া তো ভবিষ্যতের হাতে তোলা, স্প্যানিশ দৈনিক মার্কার খবর সঠিক হলে এরই মধ্যে বিশ্ব রেকর্ড গড়ে ফেলেছেন আরেকজন—কিলিয়ান এমবাপ্পে।
১৮ বছর বয়সী ফ্রেঞ্চ স্ট্রাইকারের গন্তব্য রিয়াল মাদ্রিদ। মোনাকোর সঙ্গে চুক্তি নিয়ে পাকাপাকি কথা নাকি হয়ে গেছে স্প্যানিশ ক্লাবটির। দাম? ১৮০ মিলিয়ন ইউরো! গত মৌসুমে জুভেন্টাস থেকে ফ্রান্সেরই মিডফিল্ডার পল পগবাকে নিয়ে আসতে ম্যানচেস্টার ইউনাইটেডকে গুনতে হয়েছিল ১০৫ মিলিয়ন ইউরো। মোনাকো অবশ্য মার্কার খবর অস্বীকার করে যাচ্ছে। গত মৌসুমে ফ্রেঞ্চ লিগের চ্যাম্পিয়ন ক্লাবটি স্কাই স্পোর্টসকে জানিয়েছে, এমন কোনো চুক্তিই এখনো হয়নি।
তবে মার্কার খবর, চুক্তি নিয়ে প্রাথমিক সম্মতি তো হয়েছেই, ১৮০ মিলিয়ন ইউরো কীভাবে পরিশোধ করা হবে, সেই সিদ্ধান্তও হয়ে গেছে। শুরুতেই মোনাকোকে ১৬০ মিলিয়ন ইউরো দেবে রিয়াল, আর কিছু শর্ত সাপেক্ষে ধাপে ধাপে দেওয়া হবে বাকি ২০ মিলিয়ন। রিয়ালে প্রতিবছর এমবাপ্পের বেতন হবে ৭ মিলিয়ন ইউরো, চুক্তি ছয় বছরের।
এমবাপ্পে নিজে রিয়ালের বড় ভক্ত, ক্রিস্টিয়ানো রোনালদোকে আদর্শ মানেন। তাঁর বাবার স্বপ্ন ছিল ছেলেকে একদিন পিএসজির জার্সিতে খেলতে দেখবেন, কিন্তু এমবাপ্পের নিজের ইচ্ছে ছিল রিয়ালের জার্সি গায়ে চাপানোর। এতটাই তাড়না, কম বেতনেই রিয়ালে খেলতে রাজি হচ্ছেন। পিএসজি নাকি তাঁকে সপ্তাহে ২ লাখ ইউরো বেতন দিতেও রাজি ছিল, যেখানে রিয়ালে সপ্তাহে তাঁর বেতন হবে ১ লাখ ৩০ হাজার ইউরোর কিছু বেশি!
গত মৌসুমে মোনাকোকে লিগ জেতাতে সবচেয়ে বড় ভূমিকা ছিল এমবাপ্পেরই। চ্যাম্পিয়নস লিগেও ম্যানচেস্টার সিটি, বরুসিয়া ডর্টমুন্ড, জুভেন্টাস—নকআউট পর্বে এই তিন প্রতিপক্ষেরই জালে বল জড়িয়েছেন। ইউরোপজুড়ে এই মুহূর্তে সবচেয়ে প্রতিভাবান তরুণ ফুটবলারের সঙ্গে মৌসুম শেষের পরই জড়িয়ে যায় রিয়ালের নাম। পিএসজি, ম্যানচেস্টার সিটির মতো আরও অন্য অনেক ক্লাব এমবাপ্পেকে পেতে আগ্রহী ছিল, কিন্তু এমবাপ্পের রিয়ালে যাওয়াটাই মনে হচ্ছিল সময়ের ব্যাপার।
সেই সময়টা এল যুক্তরাষ্ট্রে দলের প্রাক্‌-মৌসুম প্রস্তুতি ক্যাম্পে রিয়াল কোচ জিনেদিন জিদান, সভাপতি ফ্লোরেন্তিনো পেরেজ ও পরিচালক হোসে অ্যাঙ্গেল সানচেজের বৈঠকের পর। জিদানও দুই দিন আগেই বলেছিলেন, আলভারো মোরাতা চলে যাওয়ায় রিয়ালে একজন স্ট্রাইকার কম আছে। তবে মোরাতা যাওয়ায় এমবাপ্পে আসছেন, নাকি এমবাপ্পেকে পেতে মোরাতাকে বিক্রি করে দেওয়া, সেটা রিয়ালই ভালো বলতে পারবে। অনেকেই যে মনে করছেন, মোরাতা-দানিলোদের মতো দলের ‘বেঞ্চের খেলোয়াড়দের’ ১০০ মিলিয়ন ইউরোরও বেশি দামে বিক্রি করে রিয়াল আসলে এমবাপ্পের জন্যই ‘তহবিল সংগ্রহ’ করেছে। মার্কা, স্কাই স্পোর্টস।
২০১৬/১৭ মৌসুমে এমবাপ্পে
ক্লাব: মোনাকো
ম্যাচ: ৪৪
গোল: ২৬
গোলে সহায়তা: ১১
 
