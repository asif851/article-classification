

জুন মাস পেরিয়ে জুলাই এসে গেছে। তবু যেন এখনো ফাইনালে পাকিস্তানের কাছে হারাটা হজম করতে পারছে না ভারতের অনেকে। এর আগে ম্যাচ পাতানোর টুটাফাটা অভিযোগও করেছিল কেউ কেউ। কিন্তু এবার অভিযোগটা এল ভারতের গুরুত্বপূর্ণ ব্যক্তিদের একজনের কাছ থেকে। কেন্দ্রীয় মন্ত্রী রামদাস আঠাওয়ালের অভিযোগ, ‌‘ডাল মে কুছ কালা হ্যায়।’ তাঁর দাবি, তদন্ত করা হোক। তাতেই বেরিয়ে আসবে সব।
ন্যায়বিচার ও ক্ষমতায়ন মন্ত্রণালয়ের এই মন্ত্রীর প্রশ্ন, ‘পুরো টুর্নামেন্টে যে ক্রিকেটাররা এত ভালো খেলল, কী এমন হলো যে ফাইনালে তারা খেলতেই পারল না?’ এরপর নিজেই নিজের সন্দেহের কথা বলেছেন রামদাস, ‘মনে হচ্ছে ম্যাচটা পাতানো ছিল। আমরা তাই এর তদন্ত দাবি করেছি।’
সুনির্দিষ্টভাবে দুজনকে নিয়ে সন্দেহ রামদাসের, ‘বিরাট কোহলি এমনিতেই কত কত সেঞ্চুরি করে। আবার যুবরাজ সিং অতীতে কত রান করেছে। অথচ ফাইনালে দুজনের খেলা দেখে মনে হচ্ছিল, ওরা যেন হারার জন্যই মাঠে নেমেছে। সেই দিন কী হয়েছিল কোহলির? এ কারণেই আমার সন্দেহ, এখানে ম্যাচ পাতানোর ঘটনা ঘটেছে।’ সূত্র: এনডিটিভি।
