
একদিনের ক্রিকেট থেকে তো আগেই অবসর নিয়ে ফেলেছেন। এবার টেস্ট ক্রিকেটকে বিদায় বললেই শেষ হয়ে যাবে শচীন টেন্ডুলকারের ক্রিকেট অধ্যায়। আন্তর্জাতিক ক্রিকেট থেকে টেন্ডুলকারের বিদায়ের ক্ষণটা ক্রিকেট বিশ্বের জন্য সত্যিই বিশেষ একটা মুহূর্ত। ঐতিহাসিক এই মুহূর্তটি বর্ণিল করে তোলার সব চেষ্টাই নিশ্চয়ই করবে ভারতীয় ক্রিকেট অঙ্গন। শচীনের শেষ টেস্টটা নিয়ে প্রত্যাশা আছে পাকিস্তানের কিংবদন্তি পেসার ওয়াসিম আকরামেরও। লিটল মাস্টার শেষ টেস্টটা যেন পাকিস্তানের বিপক্ষেই খেলেন, সেই অনুরোধই জানিয়েছেন সাবেক এই পাকিস্তানি অধিনায়ক।১৯৮৯ সালে মাত্র ১৬ বছর বয়সে টেন্ডুলকার জীবনের প্রথম টেস্টটা খেলেছিলেন পাকিস্তানের বিপক্ষেই। শচীনের সেই উদ্বোধনী ম্যাচের সাক্ষী হয়ে আছেন আকরাম। শুরুর মতো শেষটাও পাকিস্তানের বিপক্ষে করলেই টেন্ডুলকারের বিদায়টা যথার্থভাবে স্মরণীয় করে রাখা যাবে বলেই মনে করছেন সাবেক এই বাঁ-হাতি পেসার। টেন্ডুলকারের শেষ ম্যাচটার ভেন্যুও ভেবে ফেলেছেন তিনি। কলকাতার ইডেন গার্ডেনই সবচেয়ে ভালো বিদায়ী মঞ্চ হতে পারে বলে বিশ্বাস আকরামের, ‘টেন্ডুলকারের বিদায়ী টেস্টটার জন্য আমি আদর্শ একটা মঞ্চ ভেবে রেখেছি। ইডেন গার্ডেনে ভারত খেলবে পাকিস্তানের বিপক্ষে। এটাই টেন্ডুলকারের জন্য সবচেয়ে ভালো বিদায় হতে পারে।’কিন্তু আকরামের প্রত্যাশা পূরণ হবে কি না, সেই সংশয় জেগেছে ভারত-পাকিস্তানের সাম্প্রতিক সীমান্ত সংঘর্ষের কারণে। ভারতে টি-টোয়েন্টি চ্যাম্পিয়নস লিগে খেলার সুযোগটাও পাচ্ছেন না পাকিস্তানি ক্রিকেটাররা। আকরাম অবশ্য ক্রিকেটকে রাজনীতির বাইরে রাখার পরামর্শই দিয়েছেন নীতিনির্ধারকদের। তাঁর মতে, দুই দেশের মানুষকে কাছাকাছি নিয়ে আসার ক্ষমতা ক্রিকেটেরই আছে।
আধুনিক ক্রিকেটকে অনেক নতুন মাইলফলকের সঙ্গে পরিচয় করিয়ে দেওয়া টেন্ডুলকার আগামী মাসে পূর্ণ করবেন আরও একটি বিস্ময়কর মাইলফলক। প্রথম ক্রিকেটার হিসেবে তিনি খেলবেন ২০০তম টেস্ট। টেন্ডুলকারের এই ইতিহাসগড়া মুহূর্তটিতে প্রতিপক্ষ হিসেবে থাকবে ওয়েস্ট ইন্ডিজ।— টাইমস অব ইন্ডিয়া
