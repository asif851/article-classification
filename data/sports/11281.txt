
ভারতের ২০১১ বিশ্বকাপ জয়ের অন্যতম নায়ক ছিলেন যুবরাজ সিং। গত টুর্নামেন্ট–সেরা সেই যুবি কিনা এবার সতীর্থদের পারফরম্যান্স দেখছেন দূর থেকে! এ নিয়ে কদিন আগেই জানিয়েছিলেন নিজের হতাশার কথা। বিশ্বকাপ দলে ব্রাত্য হলেও আইপিএলে কিন্তু যুবরাজ বহু আরাধ্যের! আজ তো আইপিএলের নিলামে সবচেয়ে দামি খেলোয়াড় হিসেবে রেকর্ড গড়লেন ৩৩ বছর বয়সী বাঁহাতি অলরাউন্ডার।মাত্র দুই কোটি রুপি ভিত্তিমূল্য থাকলেও বেঙ্গালুরুতে অষ্টম আইপিএল নিলামে তাঁর দাম উঠল ১৬ কোটি রুপি! বেঙ্গালুরু ফ্র্যাঞ্চাইজি থেকে যুবরাজ এক ঝটকায় এলেন দিল্লি ডেয়ারডেভিলসে। যুুবি কিছুক্ষণ আগে টুইট করেছেন, ‘জহির খান অ্যাটাক! সময় এসেছে আক্রমণের।’ এটাই আইপিএলের সবচেয়ে বেশি দামে খেলোয়াড় বিক্রির রেকর্ড।গতবারও আইপিএলে সবচেয়ে দামি খেলোয়াড় ছিলেন তিনি। বেঙ্গালুরু ফ্র্যাঞ্চাইজিতে খেলেছিলেন ১৪ কোটি রুপিতে। আর্থিক হিসাবে দামি হলেও রানের দিক দিয়ে সেরা দশে থাকতে পারেননি। ১৪ ম্যাচে করেছিলেন ৩৭৬ রান। গতবার ব্যর্থ, বিশ্বকাপ দলেও ব্রাত্য—তারপরও যুবির এত দাম! অথচ আজ প্রথম দফায় অবিক্রীত থেকেছেন দুর্দান্ত ফর্মে থাকা দক্ষিণ আফ্রিকার হাশিম আমলা। বিস্ময়কর বৈকি! তথ্যসূত্র: আইপিএলটিটোয়েন্টিডটকম ও টাইমস অব ইন্ডিয়া।
