
আশির দশকের ফুটবলের অন্যতম সেরা গোলরক্ষক লাল মোহাম্মদ আর নেই। ৬০ বছর বয়সে কাল হৃদ্যন্ত্রের ক্রিয়া বন্ধ হয়ে না-ফেরার দেশে চলে গেছেন জাতীয় দলের সাবেক এই গোলরক্ষক।বাংলাদেশ পুলিশ ক্লাবের হয়ে খেলার পর মোহামেডানে ডাক পেয়েছিলেন লাল মোহাম্মদ। ১৯৮২ সালে মোহামেডানের হয়ে খেলার সময় ভিক্টোরিয়ার কাছে দুই গোলে হারের পর ক্লাব ছাড়েন লাল মোহাম্মদ। শুধু ক্লাবই নয়, এক অর্থে ফুটবলই ছেড়ে দেন! তাঁর ওই সময়ের সতীর্থ বাদল রায় স্মৃতিচারণা করে বলছিলেন, ‘ম্যাচে গোলরক্ষকের তেমন দোষ ছিল না। তারপরও সেই রাতে লাল মোহাম্মদ ক্লাব ছেড়ে যান। আর ক্লাবে ফিরে আসেননি। লাল ছিলেন খুবই উঁচুমানের গোলরক্ষক। তাঁর এই সময়ে চলে যাওয়া সত্যিই কষ্টের।’লাল মোহাম্মদের মৃত্যুতে শোক জানিয়েছে বাংলাদেশ ফুটবল ফেডারেশন।
