
বিশ্বের সেরা ব্যাটসম্যানদের একজন তিনি। রান তাড়ার ক্ষেত্রে তাঁর ব্যাট যেন হয়ে ওঠে আরও ভয়ংকর। এ জন্য বিরাট কোহলিকে অনেকেই ‘দ্য চেজার’ বলে ডাকা শুরু করেছেন। মাঠের বিরাট কোহলিকে দেখে যে কেউ মনে করতে পারেন, কীভাবে এমন ব্যাট করতে পারেন! আর আধুনিক ক্রিকেটের এই ব্যস্ত সূচির মধ্যেও কেমন করে ফিটনেস ধরে রাখেন ভারত অধিনায়ক!
সম্প্রতি কোহলির ছোটবেলার কোচ রাজকুমার শর্মা এক সাক্ষাৎকারে ভারত অধিনায়কের ফিটনেস ধরে রাখার ‘রহস্য ফাঁস’ করেছেন। শর্মা জানিয়েছেন, ফিটনেসের জন্য কোহলি তাঁর প্রিয় কয়েকটি খাবার একেবারেই ছেড়ে দিয়েছেন। এ জন্য কোচের প্রশংসাও পেয়েছেন।কোহলি স্বীকার করেছেন, ফিটনেসের জন্য সব নিয়ম মেনে চলা তাঁর জন্য কঠিনই ছিল। তবে তা করেছেন, নিজের ক্যারিয়ার দীর্ঘ করার তাড়না থেকেই।এনডিটিভির খবরে বলা হয়, বিরাট কোহলি তাঁর খাবারের তালিকা বাদ দিয়েছেন অনেক কিছুই। বাদ দেওয়ার তালিকা কী কী আছে, তা জানালেন রাজকুমার শর্মা। কোহলি তাঁর খাবারের তালিকা থেকে বাদ দিয়েছেন প্রিয় বাটার চিকেন ও মাটন রোল। এর পেছনে ক্রিকেটই কারণ, নাকি অন্য কিছু! বর্তমানে তিন সংস্করণের ক্রিকেটেই ভারতের অধিনায়ক বিরাট কোহলির শৈশবের কোচ বললেন, ‘কোহলি একসময় আমাকে বলেছিল, আমি যদি অধিনায়ক হিসেবে একটা লক্ষ্যমাত্রা স্থির না করি, তা হলে কে করবে? আমি সফল এই ছেলেটিকে জানি। ও পাগলের মতো বাটার চিকেন ও মাটন রোল এবং ফাস্ট ফুড খেতে ভালোবাসত। কিন্তু এখন আজ এগুলোর কোনোটাই সে ছুঁয়েও দেখে না।’এর আগে একাধিকবার কোহলি নিজেও তাঁর ডায়েট নিয়ে কথা বলেছেন। বলেছেন, কখনো প্যাকেটের জুস খান না। টাটকা ফলের জুস হলে তবেই তা খান।রাজকুমার শর্মা বলেন, ‘এটা অল্প সময়ের জন্য মেনে চলা সহজ। কিন্তু দীর্ঘ সময়ে কঠিন। যেভাবে খেলার জন্য নিজের জীবনধারাটাই বদলে ফেলেছে, সেটা দেখে কোচ হিসেবে আমি গর্বিত। এই বয়সেও যে ত্যাগ সে করছে, সেটা আমি কখনো পারিনি।’বিরাট কোহলি অবশ্য এখন গ্রিলড অথবা সেদ্ধ খাবার বেশি পছন্দ করেন। তবে বাটার চিকেন, মাটন রোল বাদ দেওয়ার কারণ হলো রানিং বিটউইন দ্য উইকেটে দ্রুততা বাড়ানো। এটা যে সম্ভব, সেটা করে দেখিয়েছেন কোহলি। তবে এর পেছনে ছোটবেলার কোচ বিরাটের ট্রেনারদেরও কৃতিত্ব দিয়েছেন রাজকুমার শর্মা। তিনি বলেন, ‘আমি যদি পুরো কৃতিত্ব নিজে নিই, তা হলে তা মিথ্যা কথা বলা হবে। আমি ওকে পরামর্শ দিয়েছি। এর পেছনে পাশাপাশি ওর ট্রেনারদেরও কৃতিত্ব রয়েছে।’ রাজকুমার শর্মার মতে, এই ফিটনেসই ওর সাফল্যের চাবিকাঠি।এর আগে ভারতীয় দলের সাবেক ট্রেনার শংকর বাসু বলেছিলেন, কোনো কোনো ক্ষেত্রে কোহলি টেনিস তারকা সার্বিয়ার নোভাক জোকোভিচের চেয়েও ফিট।গত বছরে দিল্লিতে এক অনুষ্ঠানে কোহলি সাধারণ মানুষকে পরামর্শ দিয়েছেন, রেস্তোরাঁয় গিয়ে না খেয়ে ঘরের তৈরি টাটকা খাবার খান। ভারতের সাবেক কোচ ডানকান ফ্লেচার মাঠে খেলোয়াড়দের ফিটনেস নিয়ে বেশ তৎপর ছিলেন। আর এটাই কোহলিকে ফিট থাকতে উৎসাহ জুগিয়েছে বলে জানান বর্তমান ভারত অধিনায়ক। গত বছরে ইংল্যান্ডের বিপক্ষে পাঁচ ম্যাচ সিরিজের দ্বিতীয় ম্যাচের জয়ের পর দ্য টেলিগ্রাফকে কোহলি বলেন, ‘ডানকান একবার আমাকে বলেছিলেন, তিনি মনে করেন, ক্রিকেট হলো অপেশাদারদের একটি পেশাদার খেলা।’
