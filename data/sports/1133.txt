
বাংলাদেশ ৭৮ রান করতে পারবে তো? লক্ষ্য ১৪৬ রান। কিন্তু ৭৮ রানের ভাবনা কেন? টি-টোয়েন্টিতে এটাই যে এত দিন ছিল বাংলাদেশের সর্বনিম্ন। ২০১০ সালের ফেব্রুয়ারিতে হ্যামিল্টনে এই নিউজিল্যান্ডের বিপক্ষে করেছিল বাংলাদেশ। আজ ইডেনে ৭০ রানে অলআউট হয়ে কিউদের বিপক্ষে পুরোনো ‘রেকর্ড’টি ভেঙে দিলেন মাশরাফিরা! ৭৫ রানে হেরে বাংলাদেশের টি-টোয়েন্টি বিশ্বকাপের শেষটা হলো আরও ধূসর।
আটে নামা শুভাগত হোমের অপরাজিত ১৬ রান বাংলাদেশের ইনিংসের সর্বোচ্চ। ইনিংসে একটি মাত্র ছক্কা হলো, মারলেন মুস্তাফিজুর রহমান! পুরো ইনিংসে চারও মোটে চারটি! এতেই নিশ্চয় সাকিব-তামিম-মুশফিকদের ব্যাটিং দুর্দশা পরিষ্কার। ৪ রানে শুরু, আসা-যাওয়ার মিছিলটা শেষ হলো ১৫.৪ ওভারে। একদিকে পেস আরেকদিকে স্পিন আক্রমণে দিশেহারা বাংলাদেশ। টুর্নামেন্টজুড়ে দুর্দান্ত খেলা নিউজিল্যান্ডকে ১৪৫ রানে আটকে রেখেও মাশরাফিরা পারলেন না সুযোগটা কাজে লাগাতে।শুভাগত হোম করেছেন ১৬, সাব্বির ১২, মিঠুন ১১। বাকি আট ব্যাটসম্যানের কেউ দুই অঙ্কই ছুঁতে পারলেন না। এই আটজন মিলে স্কোরবোর্ডে দিয়েছেন ২৫ রান। বাংলাদেশের ৬ ব্যাটসম্যানের চেয়ে বেশি রান এল এক্সট্রা থেকে! পুরো ম্যাচে একটাই প্রাপ্তি, মুস্তাফিজের দুর্দান্ত বোলিং।মুস্তাফিজের ৫ উইকেট এবারের বিশ্বকাপেই সেরা বোলিং। দুই কিউই ওপেনারকেই ফিরিয়েছেন। আউট হওয়া শেষ চার ব্যাটসম্যানের তিনজনও তাঁর শিকার। এর মধ্যে শেষের দুজনকে ফিরিয়েছেন শেষ ওভারে টানা দুই বলে। ছিলেন হ্যাটট্রিকের সামনে। এ নিয়ে কতবার যে হ্যাটট্রিকের সামনে দাঁড়ালেন। পাঁচবার জোড়া উইকেট শিকার করেও হ্যাটট্রিকটা হচ্ছে না। আজও হলো না। শেষ বলে উল্টো ছক্কা হজম করলেন।তবে ওই ছক্কা ছাড়া বাকিটা সময় ছিল তাঁরই দাপট। তাঁর ৪ ওভারে যে এর আগে একটাই বাউন্ডারি নিতে পেরেছিল টুর্নামেন্টের সেরা দল নিউজিল্যান্ড। নিজের ২৪ বলের মধ্যে ওই দুটিতেই ১০ রান দিয়েছেন। বাকি ২২ বলে ১২ রান। ডট দিয়েছেন ১১টি। পাঁচ উইকেটের চারটিই বোল্ড করে!দুই থেকে চার—নিউজিল্যান্ডের এই তিন ব্যাটসম্যানের ইনিংসেই ভর করে তাদের পুঁজি। উইলিয়ামসন ৪২, মানরো ৩৫, টেলর ২৮। এর মধ্যে মানরো ৮ রানেই ফিরতে পারতেন। সাকিবের বলে পরিষ্কার এলবিডব্লু হয়েও বেঁচে গেছেন অবিশ্বাস্যভাবে আম্পায়ার না-বোধক মাথা নাড়ানোয়। টেলরও ৯ রানে ক্যাচ দিয়ে বেঁচে গেছেন মাশরাফির বলে আল আমিন সহজ ক্যাচটি ফেলায়।দারুণ এই বোলিং-ফিল্ডিং আফসোসে পরিণত হলো ব্যাটিংয়ের কারণে। শেষটা মনে রাখার মতো হলো না।
