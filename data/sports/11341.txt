
পাকিস্তান সুপার লিগ এবার বড় এক চমক দিতে চাইছে সবাইকে। ৯ মার্চের ফাইনালটা লাহোরে আয়োজন করার ঘোষণা দিয়েছে পাকিস্তান ক্রিকেট বোর্ড। এমনকি এই সপ্তাহেই আত্মঘাতী বোমা হামলায় ১৩ জন মানুষ নিহত হওয়ার পরও সিদ্ধান্ত পাল্টাতে রাজি নয় পিসিবি। আন্তর্জাতিক ক্রিকেটকে পাকিস্তানে ফেরাতে এতটাই মরিয়া দেশটি!পিসিএলের প্রথম সংস্করণ পুরোটাই সংযুক্ত আরব আমিরাতে হয়েছিল। কিন্তু এবার অন্তত ফাইনালটা নিজেদের দেশেই করতে চায় পাকিস্তান। কিন্তু শ্রীলঙ্কা দলের ওপর সন্ত্রাসী হামলার পর থেকেই আন্তর্জাতিক ক্রিকেটারদের দেখা পাচ্ছে না পাকিস্তানের দর্শকেরা। ২০০৯ সালের ওই ঘটনার পর শুধু জিম্বাবুয়েই সীমিত ওভারের সিরিজ খেলে গেছে। সে অবস্থা কাটাতে, নিজেদের আবারও নিরাপদ প্রমাণ করতেই পিসিএলের ফাইনাল লাহোরে করার ঘোষণা পিসিবির।সোমবার লাহোরের ওই আত্মঘাতী হামলার পর ভাবা হয়েছিল সিদ্ধান্ত বদলাবে পিসিবি। কিন্তু পিএসএল চেয়ারম্যান নজম শেঠি জানিয়েছেন বিদেশি তারকাদের সর্বোচ্চ নিরাপত্তা দেওয়া হবে, তাই ফাইনাল সরানোর কোনো চিন্তা নেই তাদের, আমরা লাহোরেই ফাইনাল দেখার জন্য বদ্ধ পরিকর। আমরা চাই, দেশের মানুষ থাকুক ফাইনালে। এটাই হবে আন্তর্জাতিক ক্রিকেটকে পাকিস্তানে ফেরত আনার প্রথম পদক্ষেপ।শেঠি আরও জানিয়েছেন, আন্তর্জাতিক ক্রিকেটার যেমন সাকিব আল হাসান, তামিম ইকবাল কিংবা এউইন মরগান ও টি-টোয়েন্টি লিগগুলোর নিয়মিত মুখ ব্রেন্ডন ম্যাককালাম, ক্রিস গেইল, কেভিন পিটারসেন , শেন ওয়াটসন ও ডোয়াইন ব্রাভোদের সিদ্ধান্ত নিতে হবে তারা লাহোরে যাবেন কি না। এই সিদ্ধান্ত ২২ ফেব্রুয়ারির মধ্যেই নিতে হবে। না হলে তাদের বদলি নেওয়া হবে। যা এক রকম চাপ!পিসিবির এমন অনড় সিদ্ধান্তের মাঝেই কাল আরেকটি আত্মঘাতী বোমা হামলার শিকার হয়েছে পাকিস্তান। সিন্ধু প্রদেশের সেহওয়ান শহরের এক সুফির মাজারে গতকাল বৃহস্পতিবার এই হামলায় কমপক্ষে ৭০ জন নিহত হয়েছে। আহত হয়েছেন শ খানেক মানুষ। জঙ্গিগোষ্ঠী ইসলামিক স্টেট (আইএস) এ হামলার দায় স্বীকার করেছে।
পিসিবি কি এখনো পিএসএলের ফাইনাল লাহোরেই আয়োজন করবে? সূত্র: জি নিউজ।
