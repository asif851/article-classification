
মেলবোর্ন টেস্টের প্রথম দুই দিনের বড় অংশ চলে গেছে বৃষ্টির পেটে। এই দুই দিনে খেলা হয়েছে মাত্র ১০১.২ ওভার। প্রথম দিনে হয়েছিল ৫০.৫ ওভার। আজ হলো আরও ৫১.১ ওভার। বৃষ্টির বাইরে এই টেস্টে এখন পর্যন্ত ঘটনা বলতে পাকিস্তানি ওপেনার আজহার আলীর দুর্দান্ত ব্যাটিং। দ্বিতীয় দিন শেষে ১৩৯ রানে অপরাজিত আজহার এখন অপেক্ষায় অস্ট্রেলিয়ার মাটিতে পাকিস্তানের সর্বোচ্চ টেস্ট ইনিংসটাকে নিজের করে নিতে। ১৯৭২ সালে এই মেলবোর্ন ক্রিকেট গ্রাউন্ডেই মাজিদ খানের ১৫৮ রানের ইনিংসটি এখন পর্যন্ত হয়ে আছে অস্ট্রেলিয়ার মাটিতে কোনো পাকিস্তানির সর্বোচ্চ টেস্ট-সংগ্রহ হয়ে। আজহার আলী কি পারবেন ৪৪ বছর পুরোনো এই রেকর্ড ভেঙে দিতে?
৪ উইকেটে ১৪২ রান নিয়ে দ্বিতীয় দিনের খেলা শুরু করেছিল পাকিস্তান। অস্ট্রেলীয় বোলারদের ওপর এরপর আধিপত্য করেছেন আজহার ও ব্রিসবেন টেস্টের ‘লড়াকু’ আসাদ শফিক। পঞ্চম উইকেট জুটিতে আজহার ও আসাদ ১১৫ রানের দারুণ একটা জুটি গড়ে স্টিভেন স্মিথের কপালে দুশ্চিন্তার ছাপ ফেলেছিলেন। আসাদ ফিরেছেন ৫০ রানে, জ্যাকসন বার্ডের বলে স্মিথের ক্যাচ হয়ে। আজহারের অপরাজিত ইনিংসটিতে আছে ১২টি চার। একদিক ধরে রেখে দ্রুত টপ অর্ডারের চার ব্যাটসম্যান—সামি আসলাম, বাবর আজম, ইউনিস খান ও মিসবাহ-উল-হকের উইকেট হারানোর ক্ষতিটা পুষিয়ে দেওয়ার চেষ্টা করছেন। কিছুটা পুষিয়েছেনও। ৪ উইকেট ১৪২ থেকে তাঁর সেঞ্চুরির কল্যাণেই পাকিস্তানের সংগ্রহ ৬ উইকেটে ৩১০। দ্বিতীয় দিনটা অস্ট্রেলীয় বোলারদের জন্য হতাশারই ছিল। ৫১ ওভারে তাঁরা উল্লাসের সুযোগ পেয়েছেন মাত্র দুবার। আসাদের পর সরফরাজ আহমেদের আউটই ছিল দ্বিতীয় দিনে অস্ট্রেলীয়দের স্বস্তির উপলক্ষ। রেনশর ক্যাচে সরফরাজকে ফেরান জশ হ্যাজলউড।মেলবোর্নে এখন পর্যন্ত সেরা অস্ট্রেলীয় বোলার জ্যাকসন বার্ডই। ৯১ রানে নিয়েছেন ৩ উইকেট। এ ছাড়া হ্যাজলউডের সংগ্রহ ২ উইকেট, নাথান লায়নের একটি। সূত্র: স্টারস্পোর্টস।
