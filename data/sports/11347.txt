
অবশেষে আন্তর্জাতিক ক্রিকেট থেকে বিদায়ের ঘোষণা দিলেন পাকিস্তানের টেস্ট অধিনায়ক মিসবাহ-উল-হক। বৃহস্পতিবার জানিয়েছেন, ওয়েস্ট ইন্ডিজের বিপক্ষে সিরিজেই শেষবারের মতো পাকিস্তানের হয়ে মাঠে নামবেন তিনি। এই মুহূর্তে বিশ্ব ক্রিকেটের সবচেয়ে বেশি বয়সী খেলোয়াড় মিসবাহ-ই। বেশ কিছুদিন ধরেই চলছিল গুঞ্জনটা। অবশেষে লাহোরের গাদ্দাফি স্টেডিয়ামে এক সংবাদ সম্মেলনে মিসবাহ জানিয়ে দিলেন নিজের বিদায়ের কথা, ‘ওয়েস্ট ইন্ডিজের বিপক্ষে টেস্ট খেলেই আমি আন্তর্জাতিক ক্রিকেটকে বিদায় জানাব।’ ২০১৫ সালের বিশ্বকাপের পর ওয়ানডে ক্রিকেট থেকে বিদায় নিয়েছিলেন মিসবাহ।কোনো চাপের মুখে এই সিদ্ধান্ত নেননি বলেই জানিয়েছেন ৪৩ বছর বয়সী এই ক্রিকেটার, ‘আমি সন্তুষ্টি নিয়েই বিদায় নিচ্ছি। কোনো চাপের মুখে আমি এই সিদ্ধান্তটা নিইনি।’মিসবাহ কিছু না বললেও কিছুটা চাপ তাঁর ওপর ছিলই। গত জানুয়ারিতে অস্ট্রেলিয়ার বিপক্ষে ৩-০-তে হোয়াইটওয়াশ হওয়ার পর থেকেই পাকিস্তানের সাবেক ক্রিকেটাররা তাঁকে অবসর নিয়ে সরব হয়েছিলেন। সাবেক ক্রিকেটারদের অনেকেই বলেছিলেন, মিসবাহ তাঁর সেরা সময়টা অনেক আগেই পেরিয়ে এসেছেন। মিসবাহর নেতৃত্বে ৫৩ টেস্টে পাকিস্তান জিতেছে ২৪টিতে। ১১টি ড্রয়ের পাশাপাশি হার ১৮টিতে। তাঁর নেতৃত্বেই গত বছর অল্প সময়ের জন্য আইসিসির টেস্ট র‍্যাঙ্কিংয়ের শীর্ষে উঠেছিল পাকিস্তান। ঘরের মাঠে ২০০৯ সাল থেকে টেস্ট না খেলা পাকিস্তানের এই অর্জন ছিল দুর্দান্তই।নিজের ক্যারিয়ার নিয়ে সন্তুষ্ট মিসবাহ বলেন, ‘আমার ক্রিকেট ক্যারিয়ারের এই অভিযাত্রাটা ছিল দারুণ। গোটা ক্যারিয়ারে অনেক কঠিন সময় আমি পার করেছি। আমি এখন আমার বর্তমানে মনোযোগী হতে চাই।’ মিসবাহ অবশ্য চিরপ্রতিদ্বন্দ্বী ভারতের বিপক্ষে টেস্ট না খেলতে পারার অতৃপ্তির কথা জানিয়েছেন।ওয়েস্ট ইন্ডিজের বিপক্ষে সিরিজে জয়ের আনন্দ নিয়েই বিদায় নিতে চান তিনি, ‘ওয়েস্ট ইন্ডিজের বিপক্ষে সিরিজ আমাদের জয়ের ধারায় ফেরার খুব ভালো সুযোগ। গত ছয় মাস ধরে পাকিস্তান ক্রিকেট দলের সত্যিকারের সামর্থ্যের প্রতিফলন মাঠে পাওয়া যায়নি।’ আগামী ২১ এপ্রিল বার্বাডোজে শুরু হবে প্রথম টেস্ট। ৩০ এপ্রিল দ্বিতীয় টেস্ট ডমিনিকায়। সূত্র: এএফপি
