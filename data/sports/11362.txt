
আয়ারল্যান্ডের বিপক্ষে গা গরমের ম্যাচ দুর্ভাগ্য বয়ে নিয়ে এসেছে ইতালি ও কোচ সিজারে প্রানদেল্লির জন্য। গুরুতর চোট দলের অন্যতম গুরুত্বপূর্ণ খেলোয়াড় রিকার্ডো মনতোলিভোর বিশ্বকাপ-স্বপ্ন প্রায় শেষই করে দিয়েছে।
ম্যাচের শুরুর দিকে আয়ারল্যান্ডের ডিফেন্ডার অ্যালেক্স পিয়ার্সের একটি বাজে ট্যাকল মাটিতে লুটিয়ে দেয় মনতোলিভোকে। প্রাথমিকভাবে নিশ্চিত হওয়া না গেলেও পিয়ার্সের সেই ট্যাকল মনতোলিভোর পায়ের গোড়ালির জঙ্ঘাস্থি ক্ষতিগ্রস্ত করেছে বলে ধারণা করা হচ্ছে।
মনতোলিভোর চোটের ধরন ভয়াবহ বলেই মনে করছেন ইতালির ফিজিও এনরিকো কাসতেল্লাচি, ‘মনে হচ্ছে মনতোলিভোর গোড়ালির জঙ্ঘাস্থি ভেঙে গেছে।’
কোচ প্রানদেল্লির বিশ্বকাপ পরিকল্পনায় গুরুত্বপূর্ণ অনুষঙ্গ এই মনতোলিভো। তবে মনতোলিভোর চোটের পাশাপাশি প্রানদেল্লিকে চিন্তায় ফেলে দিয়েছে ফিওরেন্টিনা মিডফিল্ডার আলবার্তো অ্যাকুইলানির চোট। মনতোলিভোর বদলি হিসেবে আয়ারল্যান্ডের বিপক্ষে মাঠে নামা অ্যাকুইলানিকে বিরতির আগেই চোটের কারণে তুলে নিতে বাধ্য হন প্রানদেল্লি।
বিশ্বকাপের চূড়ান্ত দল এখনো ঘোষণা না করলেও আজকালের মধ্যেই তা করতে হবে প্রানদেল্লিকে। সে ক্ষেত্রে মনতোলিভোকে যে তিনি পাচ্ছেন না, এটা বলেই দেওয়া যায়। ১৪ জুন নিজেদের প্রথম ম্যাচেই ইংল্যান্ডের বিপক্ষে আগুন-লড়াইয়ে মাঠে নামবে চারবারের বিশ্বচ্যাম্পিয়ন ইতালি। এএফপি।
