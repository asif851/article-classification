
বিশ্বকাপের প্রস্তুতিতে পরশু প্রীতি ম্যাচ খেলতে নেমেছিল বিশ্ব চ্যাম্পিয়ন স্পেন, ইংল্যান্ড, উরুগুয়ের মতো দলগুলোও। তবে কৌতূহলটা বেশি ছিল যুক্তরাষ্ট্রের মিসৌরিতে বসনিয়া ও আইভরিকোস্টের ম্যাচটা নিয়েই। দুই দলই যে ব্রাজিল বিশ্বকাপের যাত্রী। দুই দলের কাছেই অন্য রকম চ্যালেঞ্জের ম্যাচটিতে জয়ী বসনিয়া। এডিন জেকোর জোড়া গোলে প্রথমবার বিশ্বকাপে জায়গা পাওয়া বসনিয়া ২-১ গোলে হারিয়েছে দিদিয়ের দ্রগবার আইভরিকোস্টকে। জিতেছে স্পেন, ইংল্যান্ড, উরুগুয়ে, চিলি, সুইজারল্যান্ডও।ম্যানচেস্টার সিটিতে দুর্দান্ত একটা মৌসুম কাটানো এডিন জেকোকে ঘিরেই বসনিয়ানদের যত আশা । দুই গোল করে ২৮ বছর বয়সী স্ট্রাইকার বুঝিয়ে দিলেন দেশবাসীর প্রত্যাশা পূরণের জন্য তিনি প্রস্তুত। ফিফা র্যাঙ্কিংয়ে আফ্রিকান দেশগুলোর মধ্যে সবচেয়ে এগিয়ে ইয়াইয়া তোরে-দ্রগবাদের আইভরিকোস্ট৷ তাদের বিপক্ষে জয়টা বসনিয়াকে জোগাবে প্রেরণা। দল হারলেও দ্রগবা ৬৩ মিনিটে বদলি নেমে করেছেন দলের একমাত্র গোল। ম্যাচ শেষে দিয়েছেন সগর্ব ঘোষণা, ‘বিশ্বকাপের জন্য আমি তৈরি।’ঘরের মাঠে স্পেন বলিভিয়াকে হারিয়েছে ২-০ গোলে। স্কোরলাইন ম্যাচের চিত্রটা ফুটিয়ে তুলতে পারছে না। ভিসেন্তে দেল বস্কের দল ম্যাচের আগাগোড়াই দুর্দান্ত খেলেছে৷ প্রথম গোল পেয়েছে অবশ্য ৫৪ মিনিটে । পেনাল্টি থেকে স্পেনকে প্রথম এগিয়ে দেন প্রায় এক বছর পর জাতীয় দলের জার্সি গায়ে মাঠে নামা ফার্নান্দো তোরেস। দ্বিতীয় গোলটি আন্দ্রেস ইনিয়েস্তার।লুইস সুয়ারেজবিহীন উরুগুয়ে ১-০ গোলে হারিয়েছে উত্তর আয়ারল্যান্ডকে। মন্টে ভিডিওতে পুরো ম্যাচেই বেঞ্চে চোটগ্রস্ত সুয়ারেজ। দেখেছেন গোলের জন্য ফোরলান-কাভানিদের সংগ্রাম। শেষ পর্যন্ত উরুগুয়েকে জয় এনে দিয়েছেন ফোরলানের বদলি হিসেবে নামা স্তুয়ানি । দক্ষিণ আমেরিকার আরেক দল চিলি প্রথমে ২-০-তে পিছিয়ে পড়েও মিসরকে হারিয়েছে ৩-২ গোলে। তিনটি গোলেই অবদান রেখেছেন বার্সেলোনা ফরোয়ার্ড অ্যালেক্সিস সানচেজ।সবচেয়ে সহজ জয়টি পেয়েছে ইংল্যান্ড। রয় হজসনের তারুণ্যনির্ভর দলটি সেভাবে পাদপ্রদীপের আলোয় নেই! তবে দক্ষিণ আমেরিকার দেশ পেরুকে ৩-০ গোলে হারিয়ে ইংল্যান্ড বুঝিয়ে দিল অনেক দূর যাওয়ার সামর্থ্য তাদের আছে। ইংল্যান্ডকে প্রথম এগিয়ে দেন লিভারপুলে সুয়ারেজের সঙ্গে দুর্দান্ত জুটি গড়ে তোলা ড্যানিয়েল স্টারিজ। অন্য গোল দুটি করেছেন গ্যারি কাহিল ও ফিল জাগিয়েলকা। জ্যামাইকার সঙ্গে সুইজারল্যান্ডের জয়টা ১-০ গোলে। এএফপি৷এক নজরেস্পেন ২ : ০ বলিভিয়াইংল্যান্ড ৩ : ০ পেরুবসনিয়া ২ : ১ আইভরিকোস্টচিলি ৩ : ২ মিসরউরুগুয়ে ১ : ০ উত্তর আয়ারল্যান্ডসুইজারল্যান্ড ১ : ০ জ্যামাইকা
