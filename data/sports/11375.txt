



হাথুরু যদি নিজের জানাশোনা কাজে লাগাতে পারেন, বাংলাদেশ কেন পারেনি?
মাহমুদউল্লাহ বলছেন, নিজেদের কাজগুলো ঠিকমতো করতে পারলে এ বিষয়গুলো খুব একটা বিবেচ্য হতো না।
শেষ টি-টোয়েন্টিটা জিতে সান্ত্বনা পেতে চায় বাংলাদেশ।


চন্ডিকা হাথুরুসিংহে স্বীকার করেছেন, বাংলাদেশের খেলোয়াড়দের চেনাজানাটা তাঁকে ভীষণ কাজে দিয়েছে। কিন্তু সে সুযোগ তো ছিল বাংলাদেশেরও। হাথুরুর ক্রিকেট-মস্তিষ্ক সম্পর্কে ভালো ধারণাই ছিল স্বাগতিক দলের। হাথুরু যদি নিজের জানাশোনা কাজে লাগাতে পারেন, বাংলাদেশ কেন পারেনি?
আজ মাহমুদউল্লাহর সংবাদ সম্মেলনে প্রসঙ্গটা উঠেছিল। ভারপ্রাপ্ত অধিনায়কও মানছেন, জানাশোনাটা কাজে লাগিয়ে সফল হাথুরু, ‘কিছুদিন আগেও তিনি (হাথুরু) আমাদের সঙ্গে ছিলেন, আমাদের সঙ্গে কাজ করেছেন। আমাদের খুঁটিনাটি সবকিছু তিনি খুব ভালো জানেন। সবকিছু নিয়েই তাঁর একটা ভালো ধারণা ছিল। হ্যাঁ, তথ্যগুলো কাজে লাগার কথা। আমি বিশ্বাস করি, তিনি বেশ উঁচু মানের কোচ। এবং তাঁর ওই সামর্থ্যটা আছে।’
হাথুরু উঁচু মানের কোচ হতে পারেন। বাংলাদেশ দলেও তো প্রতিভাবান খেলোয়াড়ের ছড়াছড়ি, যাঁদের বেশির ভাগই কাজ করেছেন হাথুরুর সঙ্গে। কোচ যদি সাবেক ছাত্রদের শক্তি-দুর্বলতা বুঝে অস্ত্র ব্যবহার করতে পারেন, ছাত্ররা কেন গুরুমারা বিদ্যা ফলাতে পারেননি? মাহমুদউল্লাহর সরল স্বীকারোক্তি, ‘আমরা যদি আমাদের কাজগুলো ঠিকমতো করতে পারতাম, তবে হয়তো এ বিষয়গুলো খুব একটা বিবেচ্য হতো না। আমার মনে হয় আমরা আমাদের কাজগুলো ঠিকমতো করতে পারিনি। আমাদের যে পরিকল্পনাগুলো ছিল, ওদের সঙ্গে যেভাবে খেলব, আমরা সেসব ঠিকমতো করতে পারিনি। কাজগুলো ঠিকমতো করতে পারলে হয়তো ফলাফলটা আমাদের ঘরে থাকত, আজ ছবিটাও ভিন্ন থাকত। আমাদের সম্পর্কে জানেন, সেটা তাঁর কাজে লাগার কথা। কিন্তু আমার মনে হয়, আমাদেরই বেশি দায়িত্ব ছিল।’ পেছনের কথা ভেবে আর কী হবে? ব্যর্থতা ভুলে মাহমুদউল্লাহ চান সিলেটে শেষ ম্যাচটিতে অন্তত একটা সান্ত্বনার জয় পেতে, ‘টেস্ট ও ওয়ানডে সিরিজে আমরা যতটা আশাবাদী ছিলাম, সে অনুযায়ী ফল পাইনি। আর প্রথম টি-টোয়েন্টিতে ব্যাটসম্যানরা ভালো করেছে, কিন্তু বোলাররা ভালো করতে পারেনি। এখনো একটা ম্যাচ আছে, আমরা সেটার জন্য খেলব। অনুপ্রাণিত হওয়ার চেষ্টা করছি এই ভেবে যে সিরিজটা জিততে না পারি, অন্তত ড্র তো করতে পারি। এটাই আমাদের লক্ষ্য।’
