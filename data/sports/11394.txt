
নিউজিল্যান্ড সফর দিয়েই জাতীয় দলে ফিরছেন মোস্তাফিজুর রহমান। ডিসেম্বর-জানুয়ারির এই সফরের জন্য কন্ডিশনিং ক্যাম্পের দল ঘোষণা করেছে বিসিবি। ২২ সদস্যের এই দলে আছেন মোস্তাফিজুর।দলে নতুন মুখ চারটি। সুযোগ পেয়েছেন বাঁহাতি ব্যাটসম্যান নাজমুল হোসেন, পেসার শুভাশিস রায়, ইবাদত হোসেন ও লেগ স্পিনার তানভীর হায়দার। ইংল্যান্ডের বিপক্ষে খেলা বাংলাদেশের সর্বশেষ টেস্টের ১১ জনের ১০ জনই আছেন এই দলে। তবে কামরুল ইসলামকে রাখা হয়েছে অপেক্ষমাণ তালিকায়। এই তালিকায় আরও আছেন নাসির হোসেন, রুবেল হোসেন, আল আমিন, শাহরিয়ার নাফীস, আবদুল মজিদ, লিটন দাস, মোশাররফ হোসেন ও আলাউদ্দিন বাবু।কাঁধের চোটে গত আগস্ট থেকে পুনর্বাসনে আছেন মোস্তাফিজ। পুনর্বাসন–প্রক্রিয়া শেষে আগামী মাসেই দলের সঙ্গে উড়াল দেবেন ২১ বছর বয়সী পেসার। নিউজিল্যান্ডে যাওয়ার আগে সিডনিতে দুই সপ্তাহের একটি ক্যাম্প করবেন মাশরাফি-মুশফিকরা। দুই ভাগে ভাগ হয়ে ৯ ও ১০ ডিসেম্বর অস্ট্রেলিয়ায় উড়াল দেওয়ার কথা বাংলাদেশ দলের। সফরে বাংলাদেশ খেলবে তিনটি ওয়ানডে, তিনটি টি-টোয়েন্টি ও দুটি টেস্ট ম্যাচ। প্রাথমিক দল : তামিম ইকবাল, ইমরুল কায়েস, মুমিনুল হক, মাহমুদউল্লাহ, সাকিব আল হাসান, মুশফিকুর রহিম, সাব্বির রহমান, সৌম্য সরকার, মোসাদ্দেক হোসেন, নুরুল হাসান, মেহেদী হাসান মিরাজ, শুভাগত হোম, নাজমুল হোসেন শান্ত, তাইজুল ইসলাম, মাশরাফি বিন মুর্তজা, মুস্তাফিজুর রহমান, তাসকিন আহমেদ, শফিউল ইসলাম, শুভাশিস রায়, মোহাম্মদ শহীদ, ইবাদত হোসেন, তানভীর হায়দার।
অপেক্ষমাণ : শাহরিয়ার নাফীস, আবদুল মজিদ, লিটন দাস, মোশাররফ হোসেন, কামরুল ইসলাম, আল আমিন হোসেন, আলাউদ্দিন বাবু, নাসির হোসেন, রুবেল হোসেন।
