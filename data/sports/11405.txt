

বৃষ্টির কারণে আজ বৃহস্পতিবার বাংলাদেশ-ভারতের মধ্যকার ফতুল্লা টেস্টের দ্বিতীয় দিনের খেলাও বাধাগ্রস্ত হতে পারে।
নারায়ণগঞ্জ সদর ও ফতুল্লা উপজেলায় আজ সকাল পৌনে সাতটার দিকে বৃষ্টি শুরু হয়। সকাল নয়টার দিকে বৃষ্টি থেমে গেলেও শহরের বিভিন্ন নিচু রাস্তা ইতিমধ্যে পানিতে ডুবে গেছে।
সকাল সাড়ে নয়টার দিকে এ প্রতিবেদন লেখা পর্যন্ত সংশ্লিষ্ট এলাকার আকাশ গুমোট দেখা গেছে। যেকোনো সময় আবার আকাশ ভেঙে নামতে পারে বৃষ্টি।
বৃষ্টির কারণে বাংলাদেশ-ভারতের মধ্যকার ফতুল্লা টেস্টের দ্বিতীয় দিনের খেলাও বাধাগ্রস্ত হওয়ার আশঙ্কা করা হচ্ছে।  গতকাল বুধবার ছিল ফতুল্লা টেস্টের প্রথম দিন। এ দিন খেলায় হানা দেয় বৃষ্টি। প্রথম দিনের প্রায় এক-তৃতীয়াংশ খেয়ে নিয়েছে বৃষ্টি। বৃষ্টির কারণে দিনের ৩৪ ওভার খেলা নষ্ট হয়েছে। তবু দিন শেষে ভারতের স্কোরবোর্ডে বিনা উইকেটে ২৩৯ রান। দেড় শ করে অপরাজিত শিখর ধাওয়ান, সেঞ্চুরির অপেক্ষায় মুরালি বিজয়ও।
আবহাওয়ার পূর্বাভাস বলছে, আগামী কয়েক দিন বৃষ্টির সম্ভাবনা রয়েছে। এ ছাড়া আজ ঢাকা, বরিশাল, চট্টগ্রাম ও সিলেট বিভাগের কয়েকটি স্থানে অস্থায়ী দমকা অথবা ঝোড়ো হাওয়াসহ হালকা থেকে মাঝারি ধরনের বৃষ্টি বা বজ্রবৃষ্টি হতে পারে।
আবহাওয়ার এই পূর্বাভাস মিলে গেলে পাঁচ দিনের ফতুল্লা টেস্টের বাকি খেলায়ও বাগড়া দিতে পারে বৃষ্টি।
আরও পড়ুন:ফতুল্লায় বাকি চার দিনেও বৃষ্টির বাগড়া?
