
টিভি রিপ্লেতে একাধিকবার দেখা গেল, ৪০তম ওভারে রুবেল হোসেনের বলটা কোমরের নিচেই ছিল। তবুও ‘নো বল’ ডাকেন আম্পায়ার। নতুন জীবন উপহার পেয়ে রোহিত শর্মা পরের ৪৬ রান করেছিলেন মাত্র ২৪ বলে। আম্পায়ারদের ওই বিতর্কিত সিদ্ধান্তের পর ম্যাচের লাগামও হাতছাড়া হয়েছিল বাংলাদেশের। আর রোহিত ভারতকে এগিয়ে নিয়েছিলেন তিনশর পথে। শেষমেশ কোয়ার্টার ফাইনাল হারের বেদনা নিয়ে ফিরতে হলো বাংলাদেশকে। বিতর্কিত সেই সিদ্ধান্তে উত্তেজনার বারুদ ছড়িয়ে পড়ল গোটা বাংলাদেশেই। রেশ কাটেনি আজও। একটা বিতর্কিত সিদ্ধান্তে কীভাবে খুন হয় অযুত-নিযুত মানুষের স্বপ্ন, দেখা গিয়েছিল গত ১৯ মার্চ মেলবোর্নে। আজ ম্যাচ পূর্ববর্তী সংবাদ সম্মেলনে এলেন সেই রোহিত; নো-বল বিতর্ক আবর্তিত হয়েছিল যাকে কেন্দ্র করে। মেলবোর্নের সেই আলোচিত ‘নো বল’ প্রসঙ্গ তুলতেই রোহিত হাটলেন মহেন্দ্র সিং ধোনির পথেই। ধোনি যেমন প্রথম ম্যাচের আগে পাল্টা প্রশ্নে জিজ্ঞেস করেছিলেন, ‘কোন বিতর্কের কথা বলছেন? আমি কেবল গত দুদিনের কথাই মনে করতে পারি’। রোহিতও প্রশ্নকর্তাকে পাল্টা প্রশ্ন করলেন, ‘কী বলছেন? কোন নো বলের কথা বলছেন? আমি কোনো নো বল বিতর্কের কথা জানি না’। ধোনি বেমালুম ভুলে বসেছিলেন মাত্র তিন মাসের আগের স্মৃতি, রোহিতও তা-ই! অবশ্য রোহিত যুক্তি হিসেবে বলতেই পারতেন, আমার ৪৬ রান বাদ দিলেও তো বাংলাদেশ জিততে পারত না সেদিন। কেননা ওই ম্যাচে বাংলাদেশ হেরেছিল ১০৯ রানে। কিন্তু এর পাল্টা যুক্তিও তৈরি। সেটি রোহিতেরই মন্তব্যেই পাওয়া যায়। গত ম্যাচে হারার কারণ হিসেবে আজ বললেন, ‘তাদের কৃতিত্ব দিতেই হবে। তারা পরিকল্পনা অনুযায়ী দারুণ বল করেছে। নিশ্চয় জানেন, স্কোরবোর্ডে ৩০০ রান উঠলে তা প্রতিপক্ষের জন্য সেটা ভীষণ চাপ হয়ে যায়।’ তাহলে কী দাঁড়াল? রোহিতের সেই ৪৬ রান বাদ দিলে সেদিন ভারতের রান তিনশর নিচেই থাকত। যেটা মানসিকভাবে বাংলাদেশকেও এগিয়ে রাখত। 
নো-বল বিতর্ক না হয় ‘ভুলে’ গেছেন কিন্তু গত পরশু যে ধাক্কাটা খেলেন তার স্মৃতি নিশ্চয় এখনো টাটকা। স্মৃতি সজীব থাকতেই একজন জিজ্ঞেস করলেন, আপনি কি মনে করেন, আগামীকাল বাংলাদেশ আবারও ধাক্কা (শক) দিতে পারে ভারতকে? ‘শক’ শব্দটা শুনেই মনে হলো আঁতকে উঠলেন! এরপর খানিকটা হেসে বললেন, ‘দারুণ প্রশ্ন করেছেন। তা তারা পারে। কেন নয়? প্রথম ম্যাচে তারা ভালো ক্রিকেট খেলছে। আমরা আমাদের সেরাটাই দেওয়ার চেষ্টা করব। সম্প্রতি তারা দারুণ ক্রিকেট খেলছে। তারা যে ফর্মে রয়েছে, আমাদের সেরাটাই দিতে হবে।’ প্রথম ম্যাচে পেসার মুস্তাফিজুর রহমানকে ধাক্কা দিয়ে জরিমানা গুনেছেন ধোনি। ভারতীয় অধিনায়কের এ কাণ্ড নিয়ে তুমুল আলোচনা চারদিকে। স্বাভাবিকভাবেই এল সে প্রসঙ্গও। তবে এটি খেলার অংশই বলেই মনে করেন রোহিত, ‘এটা যেকোনো সময়ই ঘটতে পারে। আমাদের জন্য এটা গুরুত্বপূর্ণ কিছু নয়। এসব খেলারই অংশ। প্রতিক্রিয়া দেখানোর কোনো যুক্তিও দেখি না। নিয়ম অনুযায়ীই সব হয়েছে। খেলার জন্য যেটি ভালো, অফিশিয়ালরা তাই করেছেন। আমাদের কাজ ক্রিকেট খেলা।’ ওয়ানডে ইতিহাসে বাংলাদেশ প্রথমবারের মতো চার পেসার নিয়ে গত ম্যাচে খেলেছে বাংলাদেশ। তবে বাংলাদেশ দলের এমন সমন্বয় মোটেও অবাক করেনি রোহিতকে, ‘আমরা জানি, তাদের বেশ কিছু ভালো পেসার রয়েছে। তারা আগেও তিন পেসার নিয়ে খেলেছে। বিশ্বকাপেই খেলেছে। গত ম্যাচে একজন যোগ হয়েছে। কাজেই চার পেসারে বিস্মিত নয়। আমরা ভালো ব্যাটিং করিনি, এটাই মূল কথা। পরিস্থিতি-কন্ডিশন সম্পর্কে আমাদের আরও সতর্ক হতে হবে। আশা করি, আগামীকাল ম্যাচ ভিন্ন হবে।’ ‘বাংলাদেশ ভয়ডরহীন ক্রিকেট খেলেছে’, ‘পরিকল্পনা অনুযায়ী দারুণ খেলেছে’-এমন নানা প্রশংসায় ভাসালেও প্রচ্ছন্ন হুমকিও দিয়ে রাখলেন রোহিত। জানালেন, ‘আরও আক্রমণাত্মক খেলবে ভারত।’ সঙ্গে এও বললেন, ‘দেখেন তাদের হারানোর কিছু নেই, কিন্তু ভারতের অনেক কিছুই হারানোর আছে। আমাদের অতিরিক্ত সতর্ক হতে হবে। আগামী ম্যাচে আমরা আরও বেশি প্রস্তুতি নিয়ে নামব।’
