
ক্রিকেট মাঠে দারুণ পারফরম্যান্স দেখিয়ে পুরো দেশেই আশার সঞ্চার করেন সাকিব আল হাসান। নিউজিল্যান্ডের বিপক্ষে চলমান মিরপুর টেস্টেও তিন উইকেট নিয়ে তিনিই আবির্ভূত হয়েছেন বাংলাদেশের আশার আলো হিসেবে। কিন্তু সেই সাকিবকেই কি না অপমানিত হতে হলো নিজ দেশের বিমানবন্দরে! স্ত্রীকে বিমানবন্দরে বিদায় জানাতে গিয়ে এমন অনাকাঙ্ক্ষিত ঘটনার মুখোমুখিই হতে হয়েছে বিশ্বসেরা এই অলরাউন্ডারকে।বিমানবন্দর সূত্রে জানা যায়, এয়ার ইন্ডিয়া ২২৯ ফ্লাইটে করে ভারতের উদ্দেশ্যে রওয়ানা দেওয়ার জন্য রাত পৌনে আটটার দিকে হজরত শাহজালাল আন্তর্জাতিক বিমানবন্দরে আসেন শিশির। সঙ্গে ছিলেন স্বামী সাকিব। বহির্গমন লাউঞ্জ থেকে সিভিল এভিয়েশন কর্তপক্ষের অনুমতি নিয়েই ইমিগ্রেশন এলাকায় ঢুকে স্ত্রীকে বিদায় জানাচ্ছিলেন সাকিব। কিন্তু এ সময় তাঁর উপস্থিতি নিয়ে উত্তেজিত আচরণ করেন সিভিল এভিয়েশনের এক নিরাপত্তা কর্মকর্তা। অনুমতি নিয়েই প্রবেশ করেছেন, এমন কথা বারবার বলে বোঝানোর চেষ্টা করেও কোনো কাজ হয়নি। পরবর্তীতে নিরাপত্তার দায়িত্বে থাকা আর্মড পুলিশ ব্যাটেলিয়নের সদস্যরা সাকিবকে সরিয়ে নিয়ে যান। এ ব্যাপারে সাকিবের স্ত্রী শিশির লিখিত অভিযোগ দিয়েছেন কর্তব্যরত  পুলিশ কর্মকর্তাদের কাছে।জানা গেছে, রাত ৯টা ২০ মিনিটে বিমানটি ভারতের উদ্দেশে ছেড়ে যাওয়ার পর বিমানবন্দর ছাড়েন সাকিব।
