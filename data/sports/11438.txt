
সংবাদ সম্মেলন শেষে সবাই ব্যস্ত হয়ে পড়লেন গ্রুপ ছবি তুলতে। চার গ্র্যান্ডমাস্টার নিয়াজ মোরশেদ, জিয়াউর রহমান, আবদুল্লাহ আল রাকীব ও এনামুল হোসেন রাজীব এক ফ্রেমে ধরা পড়ার পর ছবি তুলতে এগিয়ে এলেন আন্তর্জাতিক মহিলা মাস্টার রানী হামিদ। মেয়েদের দলেরও যে একটা ছবি তুলতে হয়! কোনো আন্তর্জাতিক টুর্নামেন্টে খেলতে দেশের বাইরে যাওয়ার আগে আনুষ্ঠানিক ফটোসেশন পুরোনো রেওয়াজ খেলোয়াড়দের। দুই বছর পর আবারও দাবা অলিম্পিয়াডে খেলতে আজারবাইজানের উদ্দেশে পরশু ঢাকা ছাড়বে বাংলাদেশ। যাওয়ার আগে অলিম্পিয়াড নিয়ে নিজেদের লক্ষ্যের কথাটা জানালেন দাবাড়ুরা। বাকুতে ১ থেকে ১৪ সেপ্টেম্বর পর্যন্ত বসবে ৪২তম দাবা অলিম্পিয়াড।এবারের অলিম্পিয়াডের পুরুষ দলে চার গ্র্যান্ডমাস্টার ছাড়াও খেলবেন আন্তর্জাতিক মাস্টার মিনহাজউদ্দিন আহমেদ। অধিনায়ক তৈয়বুর রহমান। মেয়েদের দলে রানী হামিদ ছাড়াও অংশ নেবেন আরেক আন্তর্জাতিক মহিলা মাস্টার শামীমা আক্তার লিজা। স্বামীর কর্মসূত্রে তিনি রয়েছেন পর্তুগালে। সেখান থেকেই বাকুতে যোগ দেওয়ার কথা নারায়ণগঞ্জের দাবাড়ুর। খেলবেন শামীমা শারমিন, জাকিয়া সুলতানা ও নাজরানা খান। অধিনায়ক মাহমুদা হক চৌধুরী।গত জুনে নতুন নির্বাচিত কমিটি দায়িত্ব নিয়েছে দাবা ফেডারেশনের। এ কমিটির অন্যতম প্রতিশ্রুতি ছিল অলিম্পিয়াডের আগে দাবাড়ুদের জন্য বিদেশি কোচের ব্যবস্থা করা। কিন্তু কোনো কোচ ছাড়াই এবার লক্ষ্যহীন যাত্রায় উড়াল দিচ্ছেন দাবাড়ুরা। যদিও কাল সংবাদ সম্মেলনে নিয়াজ মোরশেদ বললেন উচ্চাশার কথাই, ‘গতবারের চেয়ে আমরা আরও ভালো রেজাল্ট করতে চাই। অন্তত ৪০ দলের মধ্যে থাকতে চাই আমরা। আমাদের রেটিং একটু কম হলেও অলিম্পিয়াডে খেলার অভিজ্ঞতা বেশি। তাই ভালো কিছুরই আশা করছি।’১৯৮৪ সাল থেকে আন্তর্জাতিক দাবার সর্বোচ্চ প্রতিযোগিতা অলিম্পিয়াডে অংশ নিচ্ছে বাংলাদেশ। সেরা সাফল্য ২০১২ সালে। ইস্তাম্বুলে সেবার ৩৩তম হয়েছিলেন নিয়াজ মোরশেদরা। কিন্তু পরেরবারই সাফল্যের গ্রাফ নিচে নেমে যায়। গতবার পুরুষ দল হয়েছিল ৬৪তম, মহিলা দল ৫৬তম।কোচ নেই, দাবাড়ুরা নিজেদের মধ্যে খেলেই অনুশীলন করেছেন। তবে মেয়েদের কোচ হিসেবে ছিলেন গ্র্যান্ডমাস্টার এনামুল হোসেন রাজীব।দলের কর্মকর্তা ও দাবাড়ুদের খরচ বাবদ প্রায় ২২ লাখ টাকা দিচ্ছে ফেডারেশন। জাতীয় ক্রীড়া পরিষদের কাছে চেয়েও এবার কোনো অনুদান পাওয়া যায়নি।সংবাদ সম্মেলনে উপস্থিত ছিলেন ফেডারেশনের সাধারণ সম্পাদক শাহাবুদ্দিন শামীমসহ অন্যরা।
