
বাঁ অ্যাঙ্কেলে চোটে পড়ায় আপাতত কন্ডিশনিং ক্যাম্পে অংশ নিতে পারছেন না সাকিব আল হাসান। আজ বিসিবির ফিজিশিয়ান জানিয়েছেন, বাঁহাতি অলরাউন্ডারের পুরোপুরি সেরে উঠতে লাগবে ১০ দিন। বিসিবির ফিজিশিয়ান মনিরুল আমিন জানিয়েছেন, ‘সাকিব চোট পেয়েছে ১৪ জুলাই।’ সেদিন ছিল শুক্রবার, খেলোয়াড়দের সাপ্তাহিক ছুটি। তাতে পরিষ্কার, বাঁহাতি অলরাউন্ডার চোট পেয়েছেন বাসায়। আগেই জানা গিয়েছিল, সাকিবের চোটটা গুরুতর কিছু নয়। মনিরুল তাই বলছেন, ১০ দিনের মধ্যে পুরোপুরি সেরে উঠবেন বিশ্বসেরা অলরাউন্ডার, ‘সাকিবের চোটটা হচ্ছে অ্যাঙ্কেল স্প্রেইন। এটা গ্রেড-ওয়ানে পড়ে। খুব হালকা চোট। তাকে কনজারভেটিভ ট্রিটমেন্ট দেওয়া হচ্ছে। দ্রুত সেরে উঠছে। ফোলা অনেক কমেছে। আশা করছি, দু-এক দিনের মধ্যে শরীরের ওপর-নিচের ব্যায়াম শুরু করতে পারবে। চোট পাওয়ার ১০ দিনের মধ্যে সে আগের মতো পুরো অনুশীলন শুরু করতে পারবে।’ বাঁ চোখ ও কানের মাঝখানে চোট পাওয়া রুবেল হোসেন অস্ত্রোপচার করিয়েছেন গত মাসের শেষ দিকে। বিসিবির ফিজিশিয়ান বাংলাদেশ দলের এই পেসারের ফেরা নিয়ে বললেন, ‘তাঁর অস্ত্রোপচারের পর ৪ সপ্তাহ হয়ে গেছে। ধীরে ধীরে তার পুনর্বাসন শুরু হবে। চোট পাওয়ার ছয় সপ্তাহ পর পুরোপুরি অনুশীলন শুরু করবে। আশা করছি, ৫ আগস্টের মধ্যে সে অনুশীলন শুরু করতে পারবে।’
