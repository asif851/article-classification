
ব্রাজিলিয়ানদের কষ্টটা কি আরও একটু বাড়ল? কষ্ট না বাড়লেও লজ্জা তো অবশ্যই। শিরোপা-স্বপ্ন গুঁড়িয়ে যাওয়ার পর নিজেদের মাটির বিশ্বকাপে তৃতীয় স্থান নির্ধারণী ম্যাচটা ছিল ব্রাজিলিয়ানদের জন্য কষ্টের। ব্রাসিলিয়ার মানে গারিঞ্চা স্টেডিয়ামের দর্শকদের দেখে অবশ্য তা মনে হলো না। জার্মানি–লজ্জা ভুলে ঠিকই গ্যালারিতে হলুদ সমুদ্র। দলকে অনুপ্রাণিত করতে শুরু থেকেই সমুদ্রের গর্জন। আশ্চর্য, ১৭ মিনিটের মধ্যে দুই গোল খাওয়ার পরও সেই গর্জন থামল না! অবশেষে তা থামল রেফারির শেষ বাঁশিতে। নিষেধাজ্ঞা কাটিয়ে অধিনায়ক থিয়াগো সিলভার ফিরে আসা, ডাগআউটে নেইমারের উপস্থিতি, হাল্ক-ফ্রেডদের শুরুর একাদশ থেকে বাদ পড়া—কিছুতেই কিছু হলো না। ব্রাজিলকে ৩-০ গোলে হারিয়ে তৃতীয় হল্যান্ড। নিজেদের বিশ্বকাপে ব্রাজিল চতুর্থ! তৃতীয় মিনিটেই পেনাল্টি থেকে হল্যান্ডকে এগিয়ে দেন অধিনায়ক রবিন ফন পার্সি। ১৭ মিনিটে ব্যবধান দ্বিগুণ করেন ডেলি ব্লাইন্ড। যেটা জাতীয় দলের হয়ে তাঁর প্রথম গোল। যোগ করা সময়ে ডাচদের হয়ে তৃতীয় গোলটি করেন জর্জিনিয়ো ভাইনালডাম।
