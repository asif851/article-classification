
খবরটির উৎ​স এবিপি নিউজ। স্পর্শকাতর খবর হওয়া সেটি এরই মধ্যে সেটি ছড়িয়ে পড়েছে সারা ক্রিকেট বিশ্বে। ভারত তো বটেই, পাকিস্তানের শীর্ষ দৈনিক ডনসহ আরও অনেক দেশের সংবাদমাধ্যমেও এসেছে খবরটা: ভারতীয় সমর্থকদের মধ্যে সবচেয়ে পরিচিত মুখ সুধীর গৌতমের ওপর কয়েক জন বাংলাদেশি সমর্থক আক্রমণ করেছেন গতকাল ম্যাচ শেষে।কিন্তু খবরটির সত্যতা নিয়ে প্রশ্ন উঠেছে। প্রশ্ন ওঠার কারণ এবিপি নিউজের ইউটিউব চ্যানেলে পোস্ট করা একটি ভিডিও। ‘ভারতের জনপ্রিয় সমর্থক সুধীর গৌতম কথা বলছেন এবিপি নিউজের সঙ্গে’ শিরোনামে এবিপি নিউজের অফিসিয়াল ইউটিউব চ্যানেলের ভিডিওটিতে ছবি পোস্ট করার তারিখ দেখা যাচ্ছে ২১ জুন, ২০১৫। ভিডিওটির বর্ণনাতে লেখা হয়েছে, ‘ভারতের জনপ্রিয় সমর্থক সুধীর গৌতম কথা বলছেন এবিপি নিউজের সঙ্গে। ঢাকায় দ্বিতীয় ওয়ানডে ম্যাচের পর তিনি আক্রমণের শিকার হন।’কিন্তু ভিডিওটিতে দেখা যাচ্ছে সুধীর কথা বলছেন দিনের বেলায় (ভিডিওটি দেখুন)। অনেকেরই প্রশ্ন, ২১ জুন রাতে শেষ হয়েছে ম্যাচ। খবরের ভাষ্য অনুযায়ী এর পর আক্রমণের শিকার হন সুধীর। কিন্তু তিনি এ নিয়ে কথা বলছেন দিনের বেলায়। তাহলে ভিডিওটি আজকের হওয়ার কথা। অর্থাৎ​ ২২ জুন। কিন্তু ভিডিওটিতে দেখা যাচ্ছে, সেটি পোস্ট করা হয়েছে ২১ জুন। এই প্রশ্ন তাই ওঠে, ভিডিওটি আগেই তৈরি করে পোস্ট করা হয়েছে কিনা। স্বাভাবিকভাবেই অনেকেই দাবি করছেন, ইচ্ছে করেই এমন খবর তৈরি করে বাংলাদেশের ভাবমূর্তি ক্ষুণ্ন করার চেষ্টা করা হচ্ছে।কয়েকজনের হটকারিতায় গোটা বাংলাদেশের অপমানএই যুক্তি খণ্ডাতে গিয়ে কেউ কেউ বলছেন, ভিডিওটি আজকেই আপলোড করা। কী কারণে তারিখটি ২১ জুন দেখাচ্ছে সেটা ইউটিউব ভালো বলতে পারবে। এমনও হতে পারে, যুক্তরাষ্ট্রের সার্ভার অনুযায়ী দেখাচ্ছে সময়টি। তাদের যুক্তি, এবিপির চ্যানেলে গিয়ে ‘Sudhir’ লিখে সার্চ দিলে তারিখের বদলে দেখায় কত ঘণ্টা আগে ছবিটি আপলোড করা হয়েছে। সেখানে গেলেই পরিষ্কার হয়ে যাবে বিষয়টি।
প্রথম আলোর পক্ষ থেকে অনুসন্ধান করতে গিয়ে এবিপির চ্যানেলে গিয়ে ‘Sudhir’ লিখে সার্চ দেওয়ার পর দেখা যায়, সেখানে দেখাচ্ছে ভিডিওটি চার ঘণ্টা আগে​ তোলা হয়েছে। তাই তারিখ নিয়ে বিভ্রান্তি কাটছে না। ইউটিউব চ্যানেল নিয়ে কাজ করেন বাংলাদেশের এমন একজনের সঙ্গে কথা বলে জানা গেছে, স্থানীয় সময় অনুযায়ীই ভিডিও আপলোডের সময় দেখানোর কথা, যুক্তরাষ্ট্রের সার্ভারের সময় দেখানোর কথা নয়।এ দিকে এবিপির নিজস্ব সাইটে সুধীরের ওপর আক্রমণের ব্যাপারে আরেকটি ভিডিও দেওয়া আছে (ভিডিওটি ​দেখুন)। সেই ভিডিওর সূত্র ধরেই মূলত বিশ্ব সংবাদমাধ্যম খবর করছে। সেখানে দেখা যাচ্ছে সুধীর একটি ঘরের ভেতরে কথা বলছেন। সেটি রাত নাকি দিন, বোঝার উপায় নেই।
