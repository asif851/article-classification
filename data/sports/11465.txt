
বিদায়ের ঘোষণা আগেই দিয়েছেন ফিলিপ লাম। আর মাত্র তিনটি ম্যাচ বাকি, মৌসুম শেষ হলেই তুলে রাখবেন বুট জোড়া। কার্লো আনচেলত্তির ব্যাপারটা ভিন্ন। চ্যাম্পিয়নস লিগের কোয়ার্টার ফাইনাল থেকে বায়ার্ন মিউনিখ বিদায় নেওয়ার পর প্রশ্ন উঠেছে ইতালিয়ান এই কোচের ভবিষ্যৎ নিয়ে। কিন্তু কাল রাতে দুজনেই যাবতীয় বিতর্ক ও নেতিবাচকতা থেকে দূরে থেকেছেন। বুন্দেসলিগা জয়ের উৎসবে আর উচ্ছ্বাসে ভেসে গিয়ে ভুলেছেন না পাওয়ার বেদনাগুলো। মন থেকে সরিয়ে রেখেছেন অনিশ্চয়তা। কালই জার্মান বুন্দেসলিগায় টানা পঞ্চম শিরোপা ঘরে তুলেছে বায়ার্ন। বায়ার্নের আগেই কাল মাঠে নেমেছিল শিরোপা লড়াইয়ে তাদের নিকটতম প্রতিদ্বন্দ্বী লাইপজিগ। ইনগোলস্টাডের সঙ্গে তাদের ম্যাচটি শেষ হয়েছে গোলশূন্যভাবে। ভলফস্‌বুর্গের বিপক্ষে মাঠে নামার আগেই বায়ার্নের খেলোয়াড়েরা জানত, জিতলেই তিন ম্যাচে হাতে রেখে নিশ্চিত হয়ে যাবে শিরোপা। ভলফস্‌বুর্গকে তাদের মাঠে ৬-০ গোলে উড়িয়ে দিয়ে বুন্দেসলিগায় নিজেদের ২৭তম শিরোপা জিতে নেয় তারা। ভলফস্‌বুর্গের জালে বায়ার্নের গোলবন্যার শুরুটা করেছিলেন ডেভিড আলাবা। দারুণ এক ফ্রি-কিকে তিনি গোলটি করেন ১৯ মিনিটে। ৯ মিনিটের মধ্যে দুই গোল করে প্রথমার্ধেই শিরোপা জয় মোটামুটি নিশ্চিত করে ফেলেন রবার্ট লেভানডফস্কি। বিরতির পর ব্যবধান ৪-০ করেন আরিয়েন রোবেন। স্কোরলাইনে নাম লেখান টমাস মুলার আর জসুয়া কিমিচও। এই জয়ে রেকর্ড বইয়ে নাম লিখিয়ে নিয়েছেন বায়ার্ন অধিনায়ক লাম আর কোচ আনচেলত্তি। বুন্দেসলিগায় লামের এটি অষ্টম শিরোপা। জার্মানির সর্বোচ্চ প্রতিযোগিতায় সবচেয়ে বেশি শিরোপা জয়ে অলিভার কান, মেহমেট শোল ও বাস্তেইন শোয়েইনস্টাইগারের রেকর্ডে ভাগ বসিয়েছেন জার্মানির সাবেক অধিনায়ক। আর প্রথম কোচ হিসেবে আনচেলত্তি ইউরোপের বড় পাঁচটি লিগের চারটিতেই শিরোপা জিতলেন। এর আগে তিনি এসি মিলানের হয়ে সিরি আ, চেলসির হয়ে প্রিমিয়ার লিগ আর পিএসজির হয়ে ফরাসি লিগ জিতেছেন। এবারের শিরোপাটি লামের কাছে কি একটু অন্যরকম? শিরোপা দিয়ে ক্যারিয়ার শেষ করতে পারাটা জার্মান এই ডিফেন্ডারের জন্য সত্যিই আবেগের, ‘আমার জন্য এটা দারুণ। বুন্দেসলিগা জেতাটা সব সময়ই বিশেষ কিছু। সমর্থকদের সঙ্গে উদ্‌যাপন করাটা আমার জন্য ছিল বেশ আবেগের। অসাধারণ এই ক্যারিয়ারের জন্য ভলফস্‌বুর্গের অনেক খেলোয়াড়ও আমাকে অভিনন্দন জানিয়েছে।’ এমন রাতেও আনচেলত্তিকে শুনতে হয়েছে ভবিষ্যৎ নিয়ে প্রশ্ন। তবে এখন তাঁর কাছে সেসব কোনো বিষয় নয়, ‘এখন সময় উদ্‌যাপনের।’ সূত্র: বিবিসি, ফক্স স্পোর্টস, ইএসপিএন।
