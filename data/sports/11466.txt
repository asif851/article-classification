
খুলনাতেই মুশফিকুর রহিম বলেছিলেন, চট্টগ্রামে ৩-০ করতে চান। এরই মধ্যে সিরিজ জেতা হয়ে গেছে। র‍্যাঙ্কিংয়ের নয় নম্বরও নিশ্চিত। জিম্বাবুয়েকে ধবলধোলাই করা গেলে র‍্যাঙ্কিংয়ে জিম্বাবুয়ের সঙ্গে ব্যবধানটা আরও বাড়িয়ে নেওয়া যাবে। সবচেয়ে বড় কথা, এই সিরিজ দিয়ে মুশফিকুর রহিম আইসিসিকেও একটা বার্তা দিতে চান। পেতে চান আরও বেশি টেস্ট ম্যাচ খেলার সুযোগ। এ কারণে সিরিজ নিশ্চিত হলেও শেষ ম্যাচটার গুরুত্ব এতটুকু কমছে না বাংলাদেশের কাছে।বাংলাদেশ অধিনায়ক বললেন, ‘এই সিরিজটি যদি আমরা ৩-০ করতে পারি, তাহলে হয়তো আইসিসি ভাববে জিম্বাবুয়ের সঙ্গে আমাদের ব্যবধানটা বড়। তাহলে পরের বছর হয়তো কিছু বেশি ম্যাচ এবং ভাল ম্যাচ পাব। আমরা যদি নিয়মিত ভালো খেলি, তাহলে আইসিসি বুঝবে বাংলাদেশ উন্নতি করছে।’টেস্ট অভিষেকের ১৪ বছর পার হলো আজ। এ সময়ে বাংলাদেশের প্রাপ্তি সামান্যই। এই ১৪ বছরে বাংলাদেশ টেস্ট খেলেছে ৮৭টি, জিতেছে মাত্র ছয়টিতে, ড্র ১১টিতে। এ পরিসংখ্যানে সন্তুষ্ট হওয়ার কথা নয় কারও। অধিনায়ক বললেন, ‘১৪ বছরে হয়তো দল হিসেবে আমাদের আরও ভালো জায়গায় যাওয়া উচিত ছিল। যদি এই বছরটি বলেন সেখান থেকে আমরা দুটি টেস্ট ম্যাচ জিতেছি। এটা ইতিবাচক দিক। প্রথম শ্রেণির ক্রিকেট আমরা বেশি খেলতে পারি না। ধারাবাহিক পারফরম্যান্সে এটা একটি বাধা। এটি করা গেলে হয়তো আরও ম্যাচ ড্র করতে পারতাম, হয়তো জিততেও পারতাম।’প্রথম টেস্ট জয় ছাড়াও চট্টগ্রামে অনেক সুখস্মৃতি রয়েছে বাংলাদেশের। এবারও ভালো কিছু হবে? মুশফিকের জবাব, ‘আমাদের টার্গেট থাকবে পাঁচটা দিন ভারলা খেলা, যাতে আমরা জয় নিয়ে ফিরতে পারি। আমাদের নবম স্থানটি ধরে রাখতে হবে। সেটা অবশ্যই একটি বড় চ্যালেঞ্জ। এটাই আমাদের লক্ষ্য।’
