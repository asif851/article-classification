
শেষ ষোলোর দ্বিতীয় লেগে পিএসজির বিপক্ষে রূপকথা রচনা করেছিলেন নেইমার। বার্সেলোনাকে কোয়ার্টার ফাইনালে তুলতে বড় ভূমিকা রেখেছিলেন নেইমার। জুভেন্টাসের বিপক্ষেও অসম্ভবকে সম্ভব করার স্বপ্ন দেখছিলেন। চেষ্টাও করেছেন খুব। কিন্তু এবার আর হয়নি। এই ‘না পারা’ নেইমারকে কতটা কষ্ট দিয়েছে, সেটা বোঝা গেল ম্যাচের শেষ বাঁশি বাজার সঙ্গে সঙ্গেই।তুরিন থেকে শেষ আটের প্রথম লেগে ৩-০ গোলে হেরে এসেছিল বার্সা। কাল নিজেদের মাঠে দ্বিতীয় লেগে জুভেন্টাসের সঙ্গে গোলশূন্য ড্র করেছে তারা। শেষ হয়ে গেছে বার্সেলোনার হয়ে নেইমারের দ্বিতীয় চ্যাম্পিয়নস লিগ জয়ের স্বপ্ন। তাঁর ব্যালন ডি’অর জয়ের স্বপ্নও বড় একটা ধাক্কা খেয়েছে। সব মিলিয়ে নিজের আবেগ আর ধরে রাখতে পারেননি বার্সার ব্রাজিলিয়ান ফরোয়ার্ড। ম্যাচ শেষে মাঠেই কাঁদলেন। ফুঁপিয়ে ফুঁপিয়ে কেঁদে মাঠ ছাড়েন নেইমার। একসময়ে বার্সায় খেলা তাঁর স্বদেশি ডিফেন্ডার দানি আলভেস এসে সান্ত্বনাও দিয়ে গেছেন। তবে তাতেও কান্না থামেনি নেইমারের।শেষ ষোলোর প্রথম লেগে পিএসজির মাঠে ৪-০ গোলে হেরেছিল বার্সা। নিজেদের মাঠে ঘুরে দাঁড়িয়ে ৬-১ গোলে জিতে শেষ আটে উঠেছিল তারা। সেই ম্যাচে জোড়া গোল করার পাশাপাশি দুটি গোলে অবদান রেখেছিলেন নেইমার। সূত্র: মার্কা
