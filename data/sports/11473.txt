
গতবার এক লেভানডফস্কিতেই লন্ডভন্ড হয়ে গিয়েছিল রিয়াল মাদ্রিদ। বরুসিয়া ডর্টমুন্ডের পোলিশ স্ট্রাইকারের চার গোলে প্রথম লেগেই এক রকম ছিটকে পড়েছিল রিয়াল। তবে এবার চিত্র ভিন্ন বলেই মনে করেন করিম বেনজেমা। গতবারের তুলনায় রিয়াল আরও ভয়ংকর, আরও গোছালো। বিপরীতে বরুসিয়া ডর্টমুন্ডের ধারে জমেছে মরিচা জমেছে বলে মনে করেন ফরাসি স্ট্রাইকার। সব মিলে করিম বেনজেমার দাবি, এ রিয়াল অন্য রকম।ফর্ম ও আত্মবিশ্বাসের তুঙ্গে থাকা বেনজেমা বলেন, ‘এখনো পর্যন্ত সব ঠিকঠাক রয়েছে। কোয়ার্টার ফাইনালে কোয়ালিফাই করেছি এবং সময়টা উপভোগ করছি। এই মৌসুমে প্রায় সব ম্যাচেই জিতেছি। দলও ভালো অবস্থায় রয়েছে।’গতবার অনেককেই তাক লাগিয়ে দেওয়া সেই বরুসিয়ার এবার কিছুটা নিষ্প্রভ। তবে প্রতিপক্ষকে নিয়ে ভেবে ভেবে সময় নষ্ট না করে নিজেদের কাজগুলোই ঠিকঠাকভাবে করা উচিত বলে মনে করেন বেনজেমা, ‘ওদের আগের মৌসুমের দলটাই এক রকম অপরিবর্তিত আছে। তবে এবার ওদের অনেক খেলোয়াড়ই ইনজুরি সমস্যায় ভুগেছে। আমাদের এই দলটা নতুন মানসিকতা নিয়ে নতুনভাবে গড়ে ওঠা একটা দল। আমাদের কাজ হবে, গত বারের ঘটনা মন থেকে সরিয়ে রাখা। ওরা দল হিসেবে ভালো হলেও তাদেরকে নিয়ে আমরা ভাবছি না।’নিজেদের লক্ষ্যের পুনরাবৃত্তিও করলেন ফরাসি স্ট্রাইকার, ‘এ মৌসুমে তিনটি শিরোপা জেতাই আমাদের লক্ষ্য। মনে হয় তা পারবও। শিরোপা জিততে আমাদের শক্তিশালী স্কোয়াড রয়েছে। (কার্লো) আনচেলত্তি দলে অনেক স্থিতিশীলতা এনেছেন। যেটি খুবই গুরুত্বপূর্ণ।’বেল-বেনজেমা-ক্রিস্টিয়ানো (রোনালদো)। ভালোবেসে সমর্থকেরা ডাকেন ‘বিবিসি’। রিয়াল মাদ্রিদের আক্রমণভাগের ত্রিরত্ন। তিনজনের মিলিত মূল্য ২০ কোটি ইউরোর কিছু বেশি। বিবিসির অপর দুই সদস্যকে নিয়ে বেনজেমার মন্তব্য, ‘বেল ও রোনালদো অসাধারণ খেলোয়াড়। মাঠ ও মাঠের বাইরে আমাদের মধ্যে বোঝাপড়া দারুণ। তাদের মতো দক্ষ, গতিশীল খেলোয়াড়দের সঙ্গে খেলাটা দারুণ।
