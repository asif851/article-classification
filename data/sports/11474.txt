
ম্যাচের ৮৪ মিনিট পর্যন্ত ২-০-তে এগিয়ে। জয়ের সুবাসই পাচ্ছিল ইতালি। তবে শেষ ছয় মিনিটে পাল্টে গেল দৃশ্যপট। দুটি গোল তুলে নিয়ে খেলায় সমতা ফেরাল হাইতি। ব্যাপারটা যেন আজ্জুরিদের মুখের খাবার কেড়ে নেওয়ার মতোই।গত রাতেই ইতালির মতো আন্তর্জাতিক প্রীতি ম্যাচে মাঠে নেমেছিল বিশ্ব চ্যাম্পিয়ন স্পেন। তবে ২০০৬ সালের বিশ্ব চ্যাম্পিয়নদের মতো কপাল পোড়েনি স্প্যানিশদের। প্রথমার্ধে গোলবঞ্চিত থাকলেও দ্বিতীয়ার্ধে দুটি গোল তুলে নেয় ভিসেন্তে দেল বস্কের দল। আয়ারল্যান্ডের বিপক্ষে জয়টা এসেছে ২-০ গোলে।আন্তর্জাতিক র‌্যাঙ্কিং আর পরিসংখ্যান, যা-ই বলা হোক, হাইতির চেয়ে নিরঙ্কুশ ব্যবধানে এগিয়ে ইতালি। ইতালীয়দের শুরুটাও হয়েছিল ফেভারিটের মতো করেই। ম্যাচের প্রথম মিনিটেই ইতালিকে এগিয়ে দেন ইমানুয়েলে জাক্কেরিনি। এরপর অবশ্য গোলের জন্য দীর্ঘ অপেক্ষা। শেষ পর্যন্ত গোলের দেখা মেলে ম্যাচের ৭২ মিনিটে। গোলদাতা ইতালীয় মিডিফিল্ডার ক্লওদিও মারকিসিও। শেষ মুহূর্তে হাইতি নাটকীয়ভাবে দুটি গোলের দেখা না পেলে বিজয়ীর বেশেই মাঠ ছাড়তে পারতেন সিজারে প্রানদেল্লির শিষ্যরা।
স্পেন-আয়ারল্যান্ড ম্যাচটা তুলনামূলক জমজমাট ছিল। প্রথমার্ধে অবশ্য গোল হয়নি। ম্যাচের প্রথম গোলের দেখা মেলে ৬৮ মিনিটে গিয়ে। আইরিশদের জালে বল জড়িয়ে দেন রবার্তো সোলদাদো। এরপর সমতায় ফেরানোর বেশ কয়েকটা ভালো সুযোগ পেয়েছিল আয়ারল্যান্ড। কিন্তু কোনোটাই কাজে লাগাতে পারেনি তারা। উল্টো ৮৮ মিনিটে গোল-ব্যবধান দ্বিগুণ করেন স্প্যানিশ ফরোয়ার্ড হুয়ান মাতা। ম্যাচ শেষে স্বভাবতই খুশি স্প্যানিশ কোচ দেল বস্ক, ‘সব মিলিয়ে আমরা ভালো খেলেছি। বলের ওপর আমাদের নিয়ন্ত্রণ ছিল। আক্রমণ-পাল্টা আক্রমণেও ভালো ছিলাম আমরা।’
দেল বস্কের মনের অবস্থার ঠিক বিপরীত ইতালির কোচ সিজারে প্রানদেল্লি। কনফেডারেশনস কাপ দোরগোড়ায়, অথচ এর আগে হাইতির বিপক্ষে ড্র! ম্যাচ শেষে প্রানদেল্লির কণ্ঠে ভেসে উঠল হতাশা, ‘এটা অবশ্যই বাজে ফল। হাইতির সঙ্গে ড্র আমাদের জন্য বিব্রতকরও।’ সূত্র: রয়টার্স।
