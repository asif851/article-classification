
সেঞ্চুরি আর কত! সেঞ্চুরি তো অনেকেই করেছে, করে। ১৫ বছর বয়সী এক ক্রিকেটার এবার সেঞ্চুরির ‘১০০’-এর পেছনে আরেকটা শূন্য যোগ করে বসেছে! না ভুল পড়েননি, প্রণব ধানাওয়ারে নামের এক ১৫ বছরের ক্রিকেটার আসলেই ১০০০ রান করেছে এক ইনিংসেই। স্বীকৃত ক্রিকেটে যেটি এক ইনিংসে সবচেয়ে বেশি রান তোলার বিশ্ব রেকর্ড।স্কুল ক্রিকেট ভারতীয় ক্রিকেটের এক গুরুত্বপূর্ণ অংশ। অনেক নামীদামি ক্রিকেটারই স্কুল ক্রিকেটের মাধ্যমেই প্রথম নজর কেড়েছিলেন। শচীন টেন্ডুলকারই তো এর সবচেয়ে বড় উদাহরণ। বন্ধু বিনোদ কাম্বলিকে নিয়ে তখনকার জুটির বিশ্ব রেকর্ড গড়েই আলোচনার ঝড় তুলেছিলেন। এই দুজনের মতো প্রণবও কিন্তু মুম্বাইয়েরই ছেলে। মুম্বাই ক্রিকেট অ্যাসোসিয়েশন আয়োজিত স্কুল টুর্নামেন্টে গতকাল শুরু হয়েছিল আরিয়া গুরুকুল ও কেসি গান্ধী স্কুলের মধ্যকার খেলাটি। প্রথমে ব্যাট করতে নেমে গুরুকুল অলআউট হয়ে যায় মাত্র ৩১ রানে।কিন্তু আসল লজ্জার তখনো শুরু হয়নি তাদের। প্রণবের দল ব্যাটিংয়ে নেমেই শুরু করল সত্যিকারের অত্যাচার। কাল দিনের খেলা শেষ হওয়ার আগেই প্রণব একাই করেছিল ৬৫২ রান। তাতেই ১১৭ বছরের পুরোনো রেকর্ড ভেঙে গিয়েছিল। ১৮৯৯ সালে ইংল্যান্ডের আর্থার কলিন্স ৬২৮ করেছিলেন এক ম্যাচে। যেকোনো ধরনের ক্রিকেটেই সর্বোচ্চ ব্যক্তিগত সংগ্রহ ছিল সেটি। গতকাল সেটি ভাঙার পর প্রণব নতুন লক্ষ্য ঠিক করে এক হাজার রান। আজ সকালে ব্যাট করতে নেমে সেটাও করে ফেলেছে প্রণব। ৩২৩ বলে শেষ পর্যন্ত অপরাজিত ছিল ১০০৯ রানে। এই ‘এভারেস্ট’সম এই ইনিংসে ছিল ৫৯টি ছক্কা ও ১২৯টি চার!প্রণবের এই ইনিংসের পর তার দল ইনিংস ঘোষণা করে ১৪৬৫ রানে। যেটি ১৯২৬ সালে ভিক্টোরিয়ার করা ১১০৭ রানের ইনিংসকেও পেছনে ফেলে দিয়েছে। স্বীকৃত ক্রিকেটের সর্বোচ্চ রানের রেকর্ডটি এখন কেসি গান্ধী উচ্চ বিদ্যালয়ের।প্রণবের জন্য সবচেয়ে খুশির ব্যাপার ছিল, এই ইনিংসটি মাঠে এসে দেখতে পেরেছেন তার বাবা প্রশান্ত ধানাওয়ারে। ছেলে ৩০০ রান ছোঁয়ার পরই মাঠে এসেছিলেন প্রশান্ত। ছেলেকে একের পর এক রেকর্ড ভেঙে আজ ১০০০ করতেও দেখলেন। আর্থিক সমস্যার পরও ছেলের ক্রিকেটার হওয়ার স্বপ্নকে উৎসাহ দিয়ে গেছেন রিকশাচালক প্রশান্ত। আজ সেই পরিশ্রমের ফল পেল বাবা-ছেলে।
তবে প্রণবের জন্য সবচেয়ে আনন্দের উপলক্ষ হয়ে এলেন খোদ শচীন টেন্ডুলকার। ক্রিকেটের ​এই জীবন্ত কিংবদন্তি প্রণবকে নিয়ে টুইট করেছেন, ‘অভিনন্দন প্রণব, প্রথম ব্যাটসম্যান হিসেবে এক ইনিংসে ১০০০ রান করার জন্য। শাবাশ! কঠোর পরিশ্রম করে যাও। আরও নতুন উচ্চতায় তো উঠতে হবে!’
