
মাঝে প্রায় পাঁচ মাসের বিরতি। বিশ্বকাপ বাছাইপর্বে দক্ষিণ আমেরিকা অঞ্চলের সর্বশেষ ম্যাচগুলো হয়েছিল এ বছর মার্চে। পরের রাউন্ড শুরু হচ্ছে আজ থেকে। এই পাঁচ মাসে ব্রাজিল বদলে গেছে, বদলেছে আর্জেন্টিনাও। নতুন রাউন্ডটা তাই নতুন করেই শুরু করবে দক্ষিণ আমেরিকার দুই পরাশক্তি।
ব্রাজিল ও আর্জেন্টিনার মূল পরিবর্তনটা এসেছে ডাগআউটে। গত জুনের শতবর্ষী কোপা আমেরিকার গ্রুপ পর্ব থেকে বিদায়ের পর আগের কোচ কার্লোস দুঙ্গাকে বিদায় করে দিয়েছে ব্রাজিল। তাঁর জায়গায় নেইমারদের দায়িত্ব নিয়েছেন সাবেক করিন্থিয়ানস কোচ তিতে। একই টুর্নামেন্টের ফাইনালে চিলির কাছে হারের পর সরে দাঁড়িয়েছেন আর্জেন্টিনার কোচ জেরার্ডো মার্টিনোও। নতুন কোচ সান লরেঞ্জোকে ২০১৪ সালে কোপা লিবার্তাদোরেস জেতানো এদগার্দো বাউজা। আর্জেন্টিনা দলে অবশ্য আরও বড় বদল আসতে পারত। কোপায় ব্যর্থতার পর অভিমানে জাতীয় দলকে বিদায় বলে দিয়েছিলেন লিওনেল মেসি। কিন্তু বাউজা দায়িত্ব নিয়ে মেসিকে ফিরিয়ে আনতে রেখেছেন বড় ভূমিকা। চোটাক্রান্ত হলেও মেসি আছেন বাছাইপর্বের এই রাউন্ডের ম্যাচগুলোর জন্য ঘোষিত আর্জেন্টিনা দলে।
বাউজার চ্যালেঞ্জটা বড়ই মনে হচ্ছে। কাল মেনদোজায় তাঁর দলের প্রতিপক্ষ উরুগুয়ে, ৬ সেপ্টেম্বর ভেনেজুয়েলার বিপক্ষে ম্যাচ। উরুগুয়ের বিপক্ষে মেসির খেলা নিয়ে শঙ্কা তো আছেই। এরই মধ্যে নিশ্চিত হয়ে গেছে সার্জিও আগুয়েরো আর হাভিয়ের পাস্তোরেকে প্রথম ম্যাচটা খেলতে দিচ্ছে না চোট। পরের ম্যাচে থাকেন কি না, সেটিও অনিশ্চিত।
উরুগুয়ে কোপার গ্রুপ পর্ব থেকে বিদায় নিলেও বিশ্বকাপ বাছাইপর্বটা খেলছে দারুণ। ৬ ম্যাচে ১৩ পয়েন্ট নিয়ে অস্কার তাবারেজের দলই দক্ষিণ আমেরিকা অঞ্চলে পয়েন্ট তালিকার শীর্ষে। আর্জেন্টিনা সমান ম্যাচে ১১ পয়েন্ট নিয়ে তিন নম্বরে। কাল মুখোমুখি লড়াইটা জিতলে বেশ এগিয়ে যাবে উরুগুয়ে। আর ফিফা র‍্যাঙ্কিংয়ের শীর্ষে থাকা আর্জেন্টিনাকে হারাতে পারাটা মানসিকভাবেও যেকোনো দলকে চাঙা করে দেয়। পরিসংখ্যান অবশ্য আর্জেন্টিনার পক্ষে। বিশ্বকাপ বাছাইপর্বে উরুগুয়ে কখনো আর্জেন্টিনায় আর্জেন্টিনাকে হারাতে পারেনি। এখন পর্যন্ত বাছাইপর্বে ১০ বারের সাক্ষাতে আর্জেন্টিনা জিতেছে ৫টি ম্যাচ, উরুগুয়ে দুটি। ড্র হয়েছে ৩টি ম্যাচ। উরুগুয়ের দুটি জয়ই নিজের মাঠে।
চ্যালেঞ্জটা কম নয় ব্রাজিলের নতুন কোচ তিতেরও। বাংলাদেশ সময় আজ রাত ৩টায় তাঁর দলের প্রতিপক্ষ ইকুয়েডর। একে তো ম্যাচটা ইকুয়েডরের রাজধানী কিটোতে, সমুদ্রপৃষ্ঠ থেকে প্রায় ২ হাজার ৮৫০ মিটার উচ্চতায়। তার ওপর প্রায় ৩৩ বছর ধরে কিটোতে কোনো ম্যাচ জেতেনি ব্রাজিল! অথচ এই ম্যাচেই জয়টা খুব বেশি দরকার ব্রাজিলের। বাছাইপর্বে ৬ ম্যাচে ৯ পয়েন্ট নিয়ে ব্রাজিল আছে ৬ নম্বরে। ইকুয়েডর সমান ম্যাচে ১৩ পয়েন্ট নিয়ে উরুগুয়ের চেয়ে গোল ব্যবধানে পিছিয়ে থেকে দ্বিতীয়। দক্ষিণ আমেরিকা থেকে চার দল সরাসরি সুযোগ পাবে বিশ্বকাপে, একটা দল খেলবে প্লে-অফ। আপাতত তাই সরাসরি বিশ্বকাপে খেলার আঙিনায় ফেরাটাই লক্ষ্য তিতের, ‘প্রথম চার দলের বাইরে থাকা সব সময়ই একটা ঝুঁকি। আমাকে দায়িত্বই দেওয়া হয়েছে কারণ এর আগে আমরা ফল পাচ্ছিলাম না।’
৬ সেপ্টেম্বর ব্রাজিল পরের ম্যাচটা খেলবে কলম্বিয়ার বিপক্ষে। সূত্র: এএফপি, গোলডটকম।
 
পয়েন্ট তালিকা
             ম্যাচ জয়    ড্র   হার   গোল  পয়েন্ট
উরুগুয়ে      ৬   ৪    ১    ১   ১২/৪   ১৩
ইকুয়েডর     ৬   ৪    ১    ১   ১২/৭   ১৩
আর্জেন্টিনা    ৬   ৩    ২    ১    ৬/৪    ১১
চিলি          ৬   ৩    ১    ২   ১২/১০   ১০
কলম্বিয়া      ৬   ৩    ১    ২    ৯/৮    ১০
ব্রাজিল       ৬   ২    ৩    ১   ১১/৮    ৯
প্যারাগুয়ে    ৬   ২    ৩    ১    ৭/৬     ৯
পেরু         ৬    ১    ১    ৪   ৬/১২    ৪
বলিভিয়া     ৬    ১    ০    ৫   ৭/১৩    ৩
ভেনেজুয়েলা  ৬   ০    ১    ৫   ৭/১৭    ১
