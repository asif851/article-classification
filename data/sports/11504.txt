
টেস্ট ক্রিকেটকে আরও আকর্ষণীয় করতে কত কিছুই না করছে আইসিসি। দিবারাত্রির টেস্ট আয়োজন করছে, দ্বিস্তরের টেস্ট ক্রিকেট করার কথা ভাবছে। অনেকে চার দিনের টেস্ট ক্রিকেটের কথা বলছেন। সেটির পক্ষে-বিপক্ষেও অনেক মত এসেছে। এবার একটা চমকপ্রদ প্রস্তাব দিলেন ব্রায়ান লারাও। টেস্ট ক্রিকেট থেকে ড্র তুলে দেওয়ার পক্ষে ওয়েস্ট ইন্ডিজের কিংবদন্তি ব্যাটসম্যান! তাতে খেলাটা আরও আকর্ষণীয় হবে বলেই মনে করছেন টেস্টে ব্যক্তিগত সর্বোচ্চ ইনিংসের মালিক লারা।ইদানীংকার টেস্টগুলোতে অবশ্য হারজিত দেখা যাচ্ছে আগের তুলনায় বেশি। তবে এটা একেবারে নিশ্চিত করা গেলে টেস্ট ক্রিকেট নিয়ে দর্শকদের আগ্রহ আরও বাড়বে বলে মনে করেন লারা। বিবিসির সঙ্গে সাক্ষাৎকারে টেস্ট ক্রিকেটের একমাত্র কোয়াড্রাপল সেঞ্চুরির মালিক বলেছেন, ‘আমার সঙ্গে এক আমেরিকানের কথা হচ্ছিল। তাঁর এক অভিযোগ হচ্ছে—একটা ম্যাচ পাঁচ দিন ধরে খেলার পর কীভাবে ড্র হয়! আমারও মনে হয়, প্রতিটি টেস্টে হারজিত দেখতে ভালোই লাগবে।’সেটা কীভাবে সম্ভব বা এর জন্য নিয়মটা কী হতে পারে, তা অবশ্য বলতে পারেননি লারা, ‘আমি জানি, এখন ৭০ ভাগ ম্যাচে স্বাভাবিকভাবেই হারজিত দেখা যায়। তবে আমরা একটা নিয়ম করে দিতে পারি। পাঁচ দিনে ৪৫০ ওভারের মতো খেলা হয়। সুতরাং, একটা ফর্মুলা তো বের করাই যায়, যেটা দিয়ে হারজিত নিশ্চিত হবে।’২০০৭ সালে আন্তর্জাতিক ক্রিকেটকে বিদায় বলে দিয়েছেন সর্বকালের অন্যতম সেরা এই ব্যাটসম্যান। টি-টোয়েন্টি ক্রিকেটের সেটা শুরুর দিকের সময়। লারার কখনো আন্তর্জাতিক টি-টোয়েন্টি খেলা হয়নি। তবে এ সংস্করণটি ক্রিকেটের জনপ্রিয়তায় নতুন মাত্রা যোগ করেছে বলেই মনে করেন ৪৭ বছর বয়সী লারা, ‘টি-টোয়েন্টি অনেক দর্শক এনেছে। আমার এটা দেখে ভালো লাগে। তিন ঘণ্টার মতো খেলা। তবে এটা আমেরিকা বা অন্য বড় দেশগুলোতে ছড়িয়ে দেওয়া উচিত।’তবে দিন শেষে টেস্ট ক্রিকেটকেই নিজের হৃদয়ের খোরাক ভাবেন ত্রিনিদাদের রাজপুত্র, ‘আমি বেড়ে উঠেছি সত্তর আর আশির দশকে। যখন একটা টেস্ট ম্যাচ দেখার জন্য ভোর পাঁচটায় ঘুম থেকে উঠতাম। আমার ক্যারিয়ারও মূলত টেস্ট ক্রিকেটকেন্দ্রিক। আমি ওটা নিয়েই খুশি।’ সিডনি মর্নিং হেরাল্ড।
 
