
নিদাহাস ট্রফির আয়োজনকে ব্যর্থ মনে হতে পারত শ্রীলঙ্কার কাছে। নিজেদের স্বাধীনতার ৭০ বছর পূর্তি উদ্‌যাপনের টুর্নামেন্টের ফাইনালে শ্রীলঙ্কাই দর্শক! ভারত-বাংলাদেশের ফাইনাল দেখার কথা নিশ্চয় চিন্তাও করেনি দেশটি। কিন্তু সমর্থকদের যতই মন খারাপ হোক, ক্রিকেট বোর্ড কিন্তু দারুণ খুশি। মাত্র ৭ ম্যাচ আয়োজন করে ৯৪ কোটি রুপি লাভ করলে খুশি না হওয়া কঠিন!
মার্চে আয়োজিত এ টুর্নামেন্ট থেকে ১৯ কোটি ৫০ লাখ রুপি লাভ করার কথা আশা করেছিল শ্রীলঙ্কা বোর্ড। কিন্তু টুর্নামেন্টের প্রতিটি ম্যাচ এতই জমজমাট হয়েছে যে টুর্নামেন্ট শেষের হিসাবে জানা গেছে, লক্ষ্যমাত্রার বহুগুণ আয় করেছে বোর্ড। নিখুঁত হিসাব চাইলে প্রত্যাশার ৪৮২ শতাংশ লাভ! শ্রীলঙ্কান বোর্ড প্রেসিডেন্ট থিলাঙ্গা সুমাথিপালা শুক্রবার জানিয়েছেন, শ্রীলঙ্কায় অনুষ্ঠিত সবচেয়ে সফল ত্রিদেশীয় সিরিজ এটি।
এসএলসি আরও জানিয়েছে, টুর্নামেন্ট থেকে ৬৫ কোটি রুপি আয়ের কথা ভেবেছিল তারা। কিন্তু সেটা শেষ পর্যন্ত ১৩৮ কোটি রুপি ছুঁয়েছে। ১২৬ কোটি রুপিই এসেছে আন্তর্জাতিক মিডিয়া স্বত্ব বিক্রি থেকে। বাকি অর্থ এসেছে টিকিট বিক্রি থেকে।
