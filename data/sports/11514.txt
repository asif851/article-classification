
মোহামেডান সমর্থকেরা আজকের দিনটিকে ‘কালো দিন’ হিসেবেই ঘোষণা করতে পারে। ফুটবল হোক কিংবা ক্রিকেট—চিরপ্রতিদ্বন্দ্বী আবাহনীর কাছে হারটাই যেখানে লজ্জার বলে বিবেচনা করা হতো, সেখানে আজ তাদের ক্রিকেট দল হেরেছে ২৬০ রানে! ঢাকা প্রিমিয়ার লিগের ইতিহাসে এটি সর্বকালের সবচেয়ে বড় ব্যবধানে হারগুলো একটি তো অবশ্যই।প্রথমে ব্যাট করে আবাহনী ৫০ ওভারে ৫ উইকেট ৩৭১ রান তুলে ফেলার পরপরই হার দেখছিল মোহামেডান। বিশেষ করে আবাহনীর শক্তিশালী বোলিংয়ের বিপক্ষে এই রান টপকানো? প্রত্যাশা একটু বাড়াবাড়িই। কিন্তু তাই বলে এমন অসহায় আত্মসমর্পণ। আবাহনীর পাঁড় সমর্থকও কি ভেবেছিলেন এমন জয়ের কথা?
লিটন দাসের ১৩৯, দীনেশ কার্তিকের ১০৯ আর সাকিব আল হাসানের ২৪ বলে ৫৭ রানের সুবাদে আবাহনীর ৩৭১ রানের সংগ্রহ ঢাকা প্রিমিয়ার লিগের রেকর্ড-সংগ্রহ। জবাবে ২৪.৩ ওভারে ১১১ রানে অলআউট মোহামেডান। মোহামেডানের ব্যাটিং গুঁড়িয়ে দিয়েছেন সাকিব। ব্যাট হাতে ফিফটির পর বল হাতে মাত্র ১৮ রানে ৫ উইকেট তুলে নিয়ে ‘শেষ’ করে দেন মোহামেডানকে।মোহামেডানের পক্ষে সর্বোচ্চ ৩২ রান নাঈম ইসলামের। ২৬ এসেছে মুশফিকুর রহিমের ব্যাট থেকে। এই দুজনের দিকেই তাকিয়ে ছিল মোহামেডান—বড় ইনিংস খেলতে পারলেন না কেউই। আরিফুল হক করেছেন ১৭। সাকিবের পাশাপাশি মোসাদ্দেক হোসেন ও সাকলাইন সজীব নিয়েছেন ২টি করে উইকেট। তাসকিন আহমেদের সংগ্রহ একটি।
