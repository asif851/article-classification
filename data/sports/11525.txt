
২০০৯ সাল থেকে ফিফা বর্ষসেরা ফুটবলারের পুরস্কারটা শুধু আক্ষেপই বাড়িয়েছে ক্রিস্টিয়ানো রোনালদোর। তিনবার সেরা তিন খেলোয়াড়ের তালিকায় জায়গা করে নিতে পারলেও পুরস্কারটা হাতে নিতে পারেননি রিয়াল মাদ্রিদের এই পর্তুগিজ উইঙ্গার। প্রতিবারই বিজয়ীর হাসি হেসেছেন লিওনেল মেসি। রোনালদো তো আর্জেন্টাইন এই তারকাকে কিছুটা ঈর্ষা করতেই পারেন। ঘটনা সত্যিই তাই কি না, সেটা নিয়ে বিতর্ক থাকতে পারে কিন্তু মেসির সঙ্গে প্রতিদ্বন্দ্বিতার ফলেই যে রোনালদো নিজের ফুটবল দক্ষতা দিন দিন বাড়িয়ে চলেছেন, সেটা সম্প্রতি নিশ্চিত করেছেন জেরার্ড পিকে।পিকে আর রোনালদো এখন চিরপ্রতিদ্বন্দ্বী দুই শিবিরে অবস্থান করলেও একসময় তাঁরা একই সঙ্গে খেলেছেন ম্যানচেস্টার ইউনাইটেডে। দুজনের বন্ধুত্বটাও যথেষ্ট গাঢ়। রোনালদোকে খুব কাছ থেকে দেখার অভিজ্ঞতা থেকেই এমন মন্তব্য করেছেন পিকে। সম্প্রতি এক সাক্ষাত্কারে বার্সেলোনার এই ডিফেন্ডার বলেছেন, ‘রোনালদোর কোনো পরিবর্তন হয়নি। তাকে আমি খুব শ্রদ্ধা করি। কারণ, সে কঠোর পরিশ্রম করে আর সব সময়ই নিজেকে আরও উঁচুতে নিয়ে যেতে চায়। সে সত্যিই খুব উচ্চাকাঙ্ক্ষী। আমার মনে হয়, মে সির সঙ্গে প্রতিদ্বন্দ্বিতাটাই রোনালদোকে আরও ভালো করার অনুপ্রেরণা জোগায়।’
পিকের কথা যদি সত্যি হয় তাহলে রোনালদোকে হয়তো ভবিষ্যতে আরও বিধ্বংসী ভূমিকাতেই দেখা যাবে। কারণ, মেসির সঙ্গে প্রতিদ্বন্দ্বিতাটা খুব দ্রুতই শেষ হওয়ার কোনোই সম্ভাবনা নেই।— গোল ডটকম
