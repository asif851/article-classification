
বিশ্বকাপে প্রথমবারের মতো কোয়ার্টার ফাইনালে উঠেছে বাংলাদেশ। মাশরাফি-সাকিবদের এ অর্জনে উদ্বেলিত পুরো দেশ। ভারতের বিপক্ষে খেলতে নামার আগে মুশফিক-মাহমুদউল্লাহদের শুভকামনা জানিয়ে পতাকা শোভাযাত্রা করবে বাংলাদেশ ক্রিকেট ফ্যানস ইউনিটি নামের একটি সংগঠন। কাল বুধবার বিকেল চারটার দিকে ঢাকা বিশ্ববিদ্যালয়ের টিএসসি থেকে ঢাকা শহরের বিভিন্ন এলাকায় লাল-সবুজের পতাকা শোভাযাত্রা অনুষ্ঠিত হবে।
এ ছাড়া বুধবার বেলা ১১টা থেকেই সংগঠনের সদস্যরা ঢাকা বিশ্ববিদ্যালয়ের রাজু ভাস্কর্য, স্বোপার্জিত স্বাধীনতাসহ টিএসসি এলাকায় অবস্থান নিয়ে এলাকাটি গানে মুখরিত রাখার ঘোষণা দিয়েছে। আজ মঙ্গলবার সংগঠনটির এক বিজ্ঞপ্তিতে এসব কথা জানানো হয়েছে।লাল-সবুজের পতাকা শোভাযাত্রা কর্মসূচি সফল করতে সামাজিক যোগাযোগের মাধ্যম ফেসবুকে একটি অ্যাকাউন্ট খুলেছে বাংলাদেশ ক্রিকেট ফ্যানস ইউনিটি। সেখানে প্রচার চলছে বেশ জোরেশোরেই।সংগঠনটি জানিয়েছে, ‘আমরা দেখেছি ফুটবল বিশ্বকাপের সময় বিভিন্ন দেশকে সমর্থন জানিয়ে পতাকায় সারা দেশ ভরে যায়, শোভাযাত্রা হয়, তাহলে যখন বাংলাদেশ বিশ্বকাপে কোয়ার্টার ফাইনালে খেলছে তখন আমরা ঘরে বসে থাকি কী করে? তাই আমরা এই উদ্যোগ নিয়েছি, যাতে নিজের দেশের পতাকায় ভরে যায় সারা বাংলাদেশ।’বিভিন্ন বিশ্ববিদ্যালয়ের সাধারণ শিক্ষার্থীদের উদ্যোগে গঠিত সংগঠনটি এর আগে বিশ্বকাপে মাশরাফি-সাকিবদের শুভকামনা জানিয়ে দেশব্যাপী জাতীয় পতাকা ওড়ানোর কর্মসূচিও ঘোষণা করেছিল, যা ব্যাপক সাড়া জাগিয়েছে।এরই ধারাবাহিকতায় কাল বুধবার বিকেলে টিএসসি থেকে পতাকা শোভাযাত্রা বের করবেন তাঁরা। একই সঙ্গে বিভাগীয় শহরসহ পুরো দেশে সবাইকে বিশেষ করে শিক্ষার্থীদের পতাকা হাতে রাজপথে নামার আহ্বান জানিয়েছে সংগঠনটি। দেশপ্রেমিক সবাইকে এই কর্মসূচিতে অংশ নিয়ে ক্রিকেট দলকে শুভকামনা জানানোর আহ্বান জানানো হয়েছে সংগঠনটির পক্ষ থেকে।আগামী দিনগুলোতেও বাংলাদেশ ক্রিকেট দলের সমর্থক শক্তি হিসেবে অনলাইন ও রাজপথে সবাইকে ঐক্যবদ্ধ করার প্রত্যয় ব্যক্ত করেছে সংগঠনটি।
