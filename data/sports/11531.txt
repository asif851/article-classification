
কে জিতবেন এবারের ফ্রেঞ্চ ওপেন? এই মুহূর্তে র‍্যাঙ্কিংয়ে এগিয়ে অ্যান্ডি মারে। দ্বিতীয় স্থানে থাকা নোভাক জোকোভিচের চেয়ে সাড়ে তিন হাজারেরও বেশি রেটিং পয়েন্ট নিয়ে সবার ওপরে ব্রিটিশ এই টেনিস তারকা। অস্ট্রেলিয়ান ওপেনসহ বছরের প্রথম তিনটি বড় টুর্নামেন্ট জেতা রজার ফেদেরারের পক্ষেও বাজি ধরবেন কেউ কেউ। তবে যে যেখানেই এগিয়ে থাকুক, ক্লে-কোর্টের রাজা রাফায়েল নাদালের কথা ভুলে গেলে চলবে না।
প্রশ্ন উঠতে পারে, ক্লে কোর্টে কি এখনো রাজত্ব আছে নাদালের? চোট আর বাজে ফর্ম—দুয়ে মিলে মাঝখানে তো হারিয়েই যেতে বসেছিলেন! হার্ড কোর্টে তো বটেই, গত আড়াই বছরে প্রিয় ক্লে-কোর্টেও হেরেছেন অখ্যাত সব খেলোয়াড়ের কাছে। যেখানে তাঁর রাজত্ব ছিল অবিসংবাদিত, লাল দুর্গ খ্যাত সেই রোঁলা গারোতেও গত দুই বছর শিরোপাশূন্য রেকর্ড নয়টি ফ্রেঞ্চ ওপেনের মালিক। তারপরও চলতি বছরে ক্লে-কোর্টের মৌসুমটা যেভাবে শুরু করেছেন, তাতে ফেবারিটদের তালিকায় তাঁকে রাখতেই হয়।
রাখতেই হয় কী, খেলাধুলা নিয়ে বাজি ধরার সাইট বোভাদা ডট এলভি-তে তো নাদালই শীর্ষ ফেবারিট। ২৮ মে শুরু হতে যাওয়া ফ্রেঞ্চ ওপেনে সম্ভাব্য চ্যাম্পিয়ন হিসেবে বাজির দরে নাদালের পরের চারটি অবস্থানে আছেন নোভাক জোকোভিচ, অ্যান্ডি মারে, স্তান ভাভরিঙ্কা ও রজার ফেদেরার।
নাদালের এই শীর্ষে থাকার পেছনে কাজ করেছে তাঁর সাম্প্রতিক সাফল্য। আগের সপ্তাহে জিতেছিলেন মন্টে কার্লো মাস্টার্স। গত রোববার জিতলেন বার্সেলোনা ওপেন। দুটি টুর্নামেন্টই জিতলেন রেকর্ড দশমবারের মতো। ১৪টি গ্র্যান্ড স্লামের মালিক দুই টুর্নামেন্ট মিলিয়ে ১০ ম্যাচে হেরেছেন মাত্র একটি সেট!
বার্সেলোনা ওপেন জয়ের পর নাদাল বলেছেন, ‘ক্লে-কোর্টে মৌসুমটা স্বপ্নের মতো শুরু হলো।’ শুরুর এই ছন্দটা নিশ্চয় ধরে রাখতে চাইবেন রোঁলা গারোতেও। আর প্রেরণা হিসেবে লাল দুর্গে ‘লা ডেসিমা’ জয়ের হাতছানি তো আছেই! এএফপি, রয়টার্স।
 
