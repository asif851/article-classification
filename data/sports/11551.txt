
নিশ্ছিদ্র নিরাপত্তা ব্যবস্থার প্রশ্নে নিজেদের শর্ত না মানা পর্যন্ত টি-টোয়েন্টি বিশ্বকাপ খেলতে ভারতে পা রাখবে না পাকিস্তান পুরুষ ও নারী দল ক্রিকেট দল।পাকিস্তান ক্রিকেট বোর্ডের (পিসিবি) সভাপতি শাহরিয়ার খান জানিয়েছেন, ভারতের মাটিতে টি-টোয়েন্টি বিশ্বকাপে আদৌ পাকিস্তান অংশ নেবে কি না, সেই সিদ্ধান্ত নেবে দেশটির স্বরাষ্ট্র মন্ত্রণালয়। এ ব্যাপারে পুরো নিরাপত্তা ব্যবস্থা খতিয়ে দেখে চূড়ান্ত সিদ্ধান্ত দেবেন পাকিস্তানের স্বরাষ্ট্রমন্ত্রী চৌধুরী নিসার আলী।পাকিস্তানের পুরুষ দলের আপত্তি হিমাচল প্রদেশের ধর্মশালা নিয়েই। ছবির মতো সুন্দর এই শহরটিতে নিজেদের একেবারেই নিরাপদ মনে করছে না তারা। এই মাঠেই ভারত-পাকিস্তান ম্যাচ হওয়ার কথা। ভারতীয় ক্রিকেট বোর্ডকে (বিসিসিআই) ইতিমধ্যেই ম্যাচটি মোহালি বা কলকাতায় সরিয়ে নেওয়ার অনুরোধ করেছে পিসিবি। বিসিসিআই জানিয়েছে, ধর্মশালার ম্যাচ মোহালিতে নেওয়ার আপাতত কোনো সুযোগ না থাকলেও কলকাতা অথবা দিল্লিতে আয়োজনের চেষ্টা চলছে।ধর্মশালায় পাকিস্তান ক্রিকেট দলকে পূর্ণাঙ্গ নিরাপত্তা দেওয়া-না দেওয়া নিয়ে একটা বিতর্ক তৈরি হয়েছে। সেই প্রেক্ষিতে পাকিস্তানের একটি নিরাপত্তা-প্রতিনিধি দল ধর্মশালা ঘুরে গিয়ে নেতিবাচক প্রতিবেদনই দেন দেশটির স্বরাষ্ট্র মন্ত্রণালয়ে। ওই প্রতিবেদনের ভিত্তিতেই নতুন করে তৈরি হয়েছে অনিশ্চয়তা। উল্লেখ্য, পাকিস্তানের মেয়েদের ম্যাচ পড়েছে চেন্নাই ও দিল্লিতে। সূত্র: এনডিটিভি।
