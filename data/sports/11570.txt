
দুর্দান্ত একটি বছর কাটিয়ে আইসিসি বর্ষসেরা হয়েছেন রবিচন্দ্রন অশ্বিন। কাল থেকেই ভাসছেন অভিনন্দন বার্তা আর স্তুতিতে। কিন্তু এমন আনন্দের মাঝেও তাঁর সমালোচনা করতে ছাড়েননি কেউ কেউ। কারণ, ধন্যবাদ বার্তায় মহেন্দ্র সিং ধোনির নাম বলেননি অশ্বিন!শচীন টেন্ডুলকার ও রাহুল দ্রাবিড়ের পর তৃতীয় ভারতীয় হিসেবে স্যার গারফিল্ড সোবার্স ট্রফি জিতেছেন অশ্বিন। পুরস্কারপ্রাপ্তির আনন্দটা সবার সঙ্গে ভাগাভাগি করে নিয়েছেন এই অফ স্পিনার। টুইটারের নিজের পেজে তিনটি বার্তায় নিজের এ যাত্রায় যাদের সহযোগিতা পেয়েছেন সবাইকে ধন্যবাদ দিয়েছেন। টেস্ট অধিনায়ক বিরাট কোহলি, কোচ অনিল কুম্বলে, স্ত্রী, বাবা-মা, দলের ট্রেনার, ফিল্ডিং কোচ, প্রাক্তন বোলিং কোচ—অশ্বিন ধন্যবাদ জানিয়েছেন সবাইকে। কিন্তু এত লম্বা তালিকাতেও ছিলেন না ভারতের সীমিত ওভারের অধিনায়ক ধোনির নাম!ধোনি ভক্তদের ক্ষোভটা এখানেই। প্রাক্তন বোলিং কোচ, ট্রেনার সবার নামই বলা হলো কিন্তু ধোনির কথাটাই ভুলে গেলেন অশ্বিন! সেই ধোনি, যার ছায়ায়ই অশ্বিন আজকের এই তারকা। আইপিএলে ধোনির নেতৃত্বে চেন্নাই সুপার কিংসে খেলেই নজরে আসেন। জাতীয় দলে জায়গা পেয়ে দেশের মাটিতে ভালো করছিলেন। তবে বিদেশের মাটিতে নিজেকে মেলে ধরতে পারছিলেন না। এক সময় বাদই পড়েন দল থেকে। তাঁর দিকে ধেয়ে আসে সমালোচনার তীর। সেই সময়েও ধোনিই আগলে রেখেছেন তাঁকে। সাফল্যের দিনে এই ধোনিকেই কিনা বেমালুম ভুলে গেলেন অশ্বিন!আইসিসির ভিডিও বার্তাতে অবশ্য ধোনির নাম নিয়েছেন অশ্বিন। তবে সেটা ধোনির জন্য সুখকর কিছু নয়, ‘মহেন্দ্র সিং ধোনি অবসর নেওয়ার পর আমাদের পরিবর্তনটা দুর্দান্ত হয়েছে। তরুণ এক অধিনায়ক দায়িত্ব নিয়েছে, আমরা সঠিক পথে ফিরেছি।’ এই বার্তার প্রসঙ্গ টেনে অনেকেই অশ্বিনকে অতীতের কথা মনে করিয়ে দিয়েছেন, ধোনির অবদানের কথা স্মরণ করিয়েছেন। এত বছর যিনি তাঁকে আগলে রেখেছেন তাঁকে সম্মান জানাতে বলেছেন। চাঁছাছোলা ভাষায় বর্ষসেরা খেলোয়াড়কে রীতিমতো ধুয়ে দিয়েছেন ধোনি-ভক্তরা।
কৃতজ্ঞতা প্রকাশ করতে গিয়ে এত কিছু। এখন থেকে টুইট করার ব্যাপারে আরেকটু সাবধানীই হতে হবে অশ্বিনকে!
