
অনিল কুম্বলের চুক্তিই নবায়ন করা হবে? নাকি নতুন কোচের পথে হাঁটবে ভারতীয় ক্রিকেট বোর্ড (বিসিসিআই)। কিছুদিন আগেই নতুন কোচ চেয়ে বিজ্ঞাপন দেওয়া হয়েছে। বিসিসিআই যতই বলুক, এই বিজ্ঞাপন স্রেফ একটা আনুষ্ঠানিকতা; পরিবেশ, পরিস্থিতি তা বলছে না। এরই মধ্যে কোচ হওয়ার জন্য আবেদনও করেছেন বেশ কজন।
বিসিসিআইকে জীবন-বৃত্তান্ত না পাঠালেও কোহলিদের কোচের চাকরিটা ‘দারুণ’ মনে করেন অস্ট্রেলীয় লেগ-স্পিন কিংবদন্তি শেন ওয়ার্ন। তবে তিনি সন্দিহান, তাঁর চাহিদা অনুযায়ী বেতন বিসিসিআই দিতে পারবে কি না।এই মুহূর্তে ধারাভাষ্যকার হিসেবে বেশ জমিয়ে কাজ করছেন ওয়ার্ন। ইংল্যান্ডে চ্যাম্পিয়নস ট্রফির ম্যাচগুলোতে দেখা যাচ্ছে কেতাদুরস্ত ‘শো ম্যান’ ওয়ার্নকে। ওয়ার্ন মনে করেন, কোচ হিসেবে কোহলির সঙ্গে ‘জুটি’টা দারুণ হতো তাঁর। তবে ক্রিকেট বিশ্বের সবচেয়ে ধনী বোর্ডের পক্ষেও নাকি নাকি বেশ ব্যয়বহুল।ওয়ার্ন বলেছেন, ‘কোহলির সঙ্গে আমার জুটিটা দুর্দান্ত হতো। এসব বলে লাভ নেই। ভারত আমাকে কোচ হিসেবে নিয়োগ দিতে পারবে না। আমাকে যে পরিমাণ অর্থ বেতন হিসেবে দিতে হবে, সেটা দেওয়ার সামর্থ্য বিসিসিআইয়ের নেই।’ওয়ার্ন কৌতুক করেছেন নিশ্চয়ই!ভারতীয় দলের কোচ হিসেবে বিসিসিআই বরাবর জীবন-বৃত্তান্ত পাঠানোর শেষ তারিখ ছিল গত ৩১ মে। শোনা যাচ্ছে, দেশি-বিদেশি বেশ কয়েকজন তারকাই আবেদন করেছেন। এঁদের মধ্য কুম্বলে তো আছেনই। পাশাপাশি আছেন ডোড্ডা গনেশ, লালচাঁদ রাজপুত ও বীরেন্দর শেবাগের মতো ভারতীয়রা। আছেন ক্রেগ ম্যাকডারমট, রিচার্ড পাইবাস ও টম মুডির মতো বিদেশিরাও। সূত্র: জি নিউজ।
