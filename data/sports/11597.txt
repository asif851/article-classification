
স্রেফ একতরফা! লিওনেল মেসিকে একতরফা ভোটে হারিয়ে দিলেন ক্রিস্টিয়ানো রোনালদো। ফিফা বর্ষসেরায় এবার কোচ, অধিনায়ক ও সাংবাদিক মিলে ৪৫৯ জন ভোট দিয়েছেন। এর মধ্যে ৩৪০ জন তাঁদের প্রথম পছন্দ হিসেবে বেছে নিয়েছেন রোনালদোকে। মেসিকে বেছে নিয়েছেন ৫৫ জন। ১৫ জন বেছে নিয়েছেন নেইমারকে।
ফিফা বর্ষসেরায় ফুটবল সংস্থাটির সদস্য দেশগুলোর তিনজন সদস্য ভোট দিয়ে থাকেন। ফিফার বেছে দেওয়া ২৪ জনের সংক্ষিপ্ত তালিকা থেকে নিজের পছন্দের তিনজনকে বেছে নিতে হয়। এক, দুই, তিন এভাবে সেরার ক্রম নির্ধারণ করেন ভোটাররা। প্রথম পছন্দের প্রার্থী পান ৫ পয়েন্ট, দ্বিতীয়জন ৩, তৃতীয়জন ১। এভাবে সর্বোচ্চ পয়েন্ট পাওয়া খেলোয়াড়টি নির্বাচিত হয় বর্ষসেরা।
রোনালদোকে যেমন ৫৭ জন তাঁদের দ্বিতীয় সেরা হিসেবে বেছে নিয়েছেন। আর তৃতীয় সেরা হিসেবে বেছে নিয়েছেন ১৭ জন। অর্থাৎ রোনালদোর মোট পয়েন্ট ছিল ১৭০০ (৩৪০ × ৫) + ১৭১ (৫৭ × ৩) + ১৭ (১৭ × ১) = ১৮৮৮। অন্যদিকে, মেসিকে দ্বিতীয় সেরা হিসেবে বেছে নিয়েছেন ১৫৬ জন। তৃতীয় সেরা হিসেবে ৮০ জন। মেসির মোট পয়েন্ট দাঁড়িয়েছে ২৭৫ (৫৫ × ৫) + ৪৬৮ (১৫৬ × ৩) + ৮০ (৮০ × ১) = ৮২৩। পয়েন্টেও রোনালদো মেসিকে ১০৬৫ ব্যবধানে হারিয়েছেন।
পয়েন্টের ভিত্তিতেই সেরা তিনে ছিলেন নেইমার। তাঁকে প্রথম পছন্দ হিসেবে বেছে নিয়েছেন ১৫ জন। দ্বিতীয় সেরা হিসেবে নেইমার ভোট পেয়েছেন ৫০ জনের। তৃতীয় সেরার ভোট দিয়েছেন ৭৩ জন। নেইমার মোট পেয়েছেন ৭৫ + ১৫০ + ৭৩ = ২৯৮ পয়েন্ট। ব্যালন ডি’অর জেতার যে আকাঙ্ক্ষা নেইমারকে পিএসজিতে নিয়ে গেছে বলে শোনা যায়, তা পূরণ করতে এখনো বহু পথ পাড়ি দিতে হবে। এখন পর্যন্ত সেরা দুইয়ের সঙ্গে তাঁর ব্যবধানটা যে অনেক।
আসলে প্রথম পছন্দ ৫ পয়েন্ট পান বলে সেখানে যিনি বেশি ভোট পাবেন, তিনিই এগিয়ে যাবেন। রোনালদো-মেসি-নেইমার ছাড়া আর কেউ এখানে দুই অঙ্কের বেশি ভোট পাননি।
প্রথম পছন্দের ভোট পেয়েছেন কে কত:
রোনালদো: ৩৪০ মেসি: ৫৫ নেইমার: ১৫ বুফন: ৮ টনি ক্রুস: ৭ অবামেয়াং: ৬ রামোস: ৬ লুকা মডরিচ: ৫ লুইস সুয়ারেজ: ৪ কান্তে এন’গোলো: ৩ ইব্রাহিমোভিচ: ২ লেভানডফস্কি: ২ নাভাস: ২ নয়্যার: ২ হ্যাজার্ড: ১ হ্যারি কেন: ১
