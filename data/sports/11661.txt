
শুরুটা করেছিলেন মাহমুদউল্লাহ। মার্চে বিশ্বকাপে অ্যাডিলেডে ইংল্যান্ডের বিপক্ষে পেলেন সেঞ্চুরি। সেটি ছিল অনেক ‘প্রথমে’র এক সেঞ্চুরি। মাহমুদউল্লাহর নিজের প্রথম ওয়ানডে সেঞ্চুরি, বিশ্বকাপে বাংলাদেশের প্রথম, এ বছরও বাংলাদেশের ব্যাটসম্যানদের মধ্যে প্রথম। মাহমুদউল্লাহ সেঞ্চুরি পেলেন নিউজিল্যান্ডের বিপক্ষে পরের ম্যাচেও। 
এপ্রিলে ঘরের মাঠে পাকিস্তানের বিপক্ষে ওয়ানডে সিরিজে পর পর দুই সেঞ্চুরি পেলেন তামিম ইকবাল। একই সিরিজে সেঞ্চুরি করলেন মুশফিকুর রহিম। সিরিজের শেষ ম্যাচে সেঞ্চুরি পেলেন সৌম্য সরকারও। নভেম্বরে জিম্বাবুয়ের বিপক্ষে আবারও তিন অঙ্ক ছুঁলেন মুশফিক। সব মিলিয়ে এ বছরে ওয়ানডেতে বাংলাদেশের সেঞ্চুরি ৭টি। এক বছরে এত সেঞ্চুরির দেখা আগে কখনো পাননি বাংলাদেশের ব্যাটসম্যানরা।এর আগে ২০০৬, ২০০৮, ২০০৯, ২০১০ ও ২০১৪-এ সেঞ্চুরি ছিল ৪টি করে। ১৯৯৯-এর মার্চে জিম্বাবুয়ের বিপক্ষে মেহেরাব হোসেনের প্রথম ওয়ানডে সেঞ্চুরির পরের ছয় বছর তিন অঙ্কের দেখা পাননি বাংলাদেশের কোনো ব্যাটসম্যান। সময়ের পরিক্রমায় চিত্র বদলেছে। বাংলাদেশের ব্যাটসম্যানদের কাছে এখন সেঞ্চুরি করা, বড় ইনিংস খেলা নিয়মিত ঘটনাই। তবে এ বছর ৭ সেঞ্চুরিতে তৃপ্ত হওয়ার সুযোগ নেই। ৭টির ছয়টিই এসেছে মার্চ-এপ্রিল। বিশ্বকাপে দুটি, বাকি চারটি পাকিস্তান সিরিজে। সেঞ্চুরির দেখা মেলেনি ভারত ও দক্ষিণ আফ্রিকা সিরিজে। অপেক্ষাকৃত দুর্বল জিম্বাবুয়ের বিপক্ষে সেঞ্চুরি মাত্র একটি। অবশ্য দক্ষিণ আফ্রিকার বিপক্ষে সিরিজের দ্বিতীয় ওয়ানডেতে ১৬৩ রানের লক্ষ্যে খেলতে নেমে সৌম্য অপরাজিত ছিলেন ৮৮ রানে। লক্ষ্যটা আরও বড় হলে সেঞ্চুরি পেলেও পেতে পারতেন। প্রোটিয়াদের বিপক্ষে সিরিজের শেষ ওয়ানডেতে সৌম্য ফিরেছিলেন ৯০ করে। বিশ্বকাপে তামিম স্কটল্যান্ডের বিপক্ষে আউট হয়েছিলেন সেঞ্চুরি থেকে পাঁচ রান দূরে থেকে। তবুও যা হয়েছে, মন্দ নয়। অধিকাংশ ব্যাটসম্যানই ছিলেন ছন্দে। নিয়মিত রান পেয়েছেন, দলের জয়ে ভূমিকা রেখেছেন। নতুন বছরে সেঞ্চুরি সংখ্যা নিশ্চয় আরও বাড়িয়ে নিতে চাইবেন তামিম-মুশফিকরা।
২০১৫-এ বাংলাদেশের ৭ সেঞ্চুরি



ব্যাটসম্যান 
রান 
প্রতিপক্ষ


তামিম ইকবাল
১৩২ 
পাকিস্তান


মাহমুদউল্লাহ
 ১২৮*
 নিউজিল্যান্ড


সৌম্য সরকার
 ১২৭*
 পাকিস্তান


তামিম ইকবাল
 ১১৬*
 পাকিস্তান


মুশফিকুর রহিম
 ১০৭ 
 জিম্বাবুয়ে


মুশফিকুর রহিম
 ১০৬ 
 পাকিস্তান


মাহমুদউল্লাহ
 ১০৩ 
 ইংল্যান্ড



 
কোন বছর কত সেঞ্চুরি



 বছর
 সেঞ্চুরি সংখ্যা


 ২০১৫
 ৭


 ২০০৬
 ৪


 ২০০৮
 ৪


 ২০০৯
 ৪


 ২০১০
 ৪


 ২০১৪
 ৪


 ২০০৭
 ২


 ২০১১
 ২


 ১৯৯৯
 ১


 ২০০৫
 ১


 ২০১২
 ১


 ২০১৩
 ১



