
পার পেলেন না লুইস সুয়ারেজ। ইতালির বিপক্ষে ম্যাচে জর্জো কিয়েলিনির কাঁধে কামড় বসিয়ে নিজের শাস্তি যেন নিজেই ডেকে আনলেন এই উরুগুইয়ান স্ট্রাইকার। মুহূর্তের পাগলামিতে নিজের বিশ্বকাপটাই শেষ করে দিলেন তিনি। কামড়-কাণ্ডে বিশ্ব ফুটবলের সর্বোচ্চ সংস্থা ফিফার ডিসিপ্লিনারি কমিটি তাঁকে বহিষ্কার করেছে ৯ ম্যাচ ও ৪ মাসের জন্য।ফুটবল মাঠে কামড়ের জন্য কুখ্যাত অসাধারণ প্রতিভাবান এই স্ট্রাইকারের শাস্তিটা অনুমিতই ছিল। এর আগেও খেলার মধ্যে দুবার প্রতিপক্ষের খেলোয়াড়ের শরীরে দাঁত বিঁধিয়ে নিষেধাজ্ঞার কবলে পড়েছিলেন তিনি। প্রতিটি নিষেধাজ্ঞাই ছিল বড় ধরনের। বিশ্বকাপের ময়দানে এমন অপকর্ম করে পার পেয়ে যাবেন—এমনটা বোধ হয় ভাবেননি কেউই।
এবারের বিশ্বকাপে উরুগুয়ের স্বপ্নটা একাই টেনে নিয়ে যাচ্ছিলেন এই সুয়ারেজ। চোটের কারণে কোস্টারিকার বিপক্ষে প্রথম ম্যাচটা খেলতে পারেননি। সেই ম্যাচে ৩-১ গোলে হেরে গিয়েছিল উরুগুয়ে। ইংল্যান্ডের বিপক্ষে দ্বিতীয় ম্যাচে ফিরে একাই উল্টে দিলেন দৃশ্যপট। ইংলিশদের বিপক্ষে জোড়া গোলে ‘বীর’ সুয়ারেজ ইতালির বিপক্ষে শেষ ম্যাচে করে বসলেন এমন কাণ্ড। সুয়ারেজের বিদায় উরুগুয়ের বিশ্বকাপ মিশনকেও ফেলে দিল হুমকির মুখে।আগামী ২৮ জুন রিও ডি জেনিরোয় দ্বিতীয় পর্বের নকআউট ম্যাচে উরুগুয়ে মুুখোমুখি হবে কলম্বিয়ার। এএফপি।
