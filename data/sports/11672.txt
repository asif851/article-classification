
এশিয়া কাপ ও টি-টোয়েন্টি বিশ্বকাপ—পরপর দুটি টুর্নামেন্টে ব্যর্থতা বড় ধাক্কা হয়ে এসেছে পাকিস্তানের ক্রিকেটে। সেই ব্যর্থতার দায় নিয়ে এরই মধ্যে সরে যেতে হয়েছে কোচ ওয়াকার ইউনিস ও টি-টোয়েন্টির অধিনায়ক শহীদ আফ্রিদিকে। চলছে সেই ব্যর্থতার ময়নাতদন্তও। জহির আব্বাস, ইমরান খান ও ওয়াসিম আকরামরা নিজেদের মতো করে কারণ ব্যাখ্যা করছেন। এবার সেই দলে যোগ দিলেন কিংবদন্তি পাকিস্তানি লেগ স্পিনার আবদুল কাদিরও।
অন্য সবাই মূলত পাকিস্তান ক্রিকেটের পুরো পদ্ধতি ও ক্রিকেট বোর্ডকে দায়ী করেছেন। কিন্তু কাদির একই সঙ্গে দায়টা চাপালেন ওয়াসিম আকরাম ও রমিজ রাজাদের মতো পিসিবির সঙ্গে যুক্ত সাবেকদের কাঁধেও। পাকিস্তানের দ্য নেশন পত্রিকার সঙ্গে এক সাক্ষাৎকারে সাবেক এই স্পিনার রীতিমতো ধুয়ে দিয়েছেন আকরাম-রমিজকে।সাম্প্রতিক ব্যর্থতার জন্য পিসিবি কর্তাদের দায়ী করে কাদির পাকিস্তানের প্রধানমন্ত্রী নওয়াজ শরিফকে অনুরোধ করেছেন দ্রুত পিসিবি চেয়ারম্যান শাহরিয়ার খান ও নির্বাহী কমিটির প্রধান নাজাম শেঠিকেও সরিয়ে দেওয়ার। আকরাম-রমিজকে তোপটা দেগেছেন এর পর। বোর্ডের উপদেষ্টা হিসেবে তাঁরা দুজনও এই ব্যর্থতার দায় এড়াতে পারেন না মন্তব্য করে কাদির আরও বলেছেন, ‘ওরা শুধু টাকা বানানোর জন্য পাকিস্তানে আসে। কথায় কথায় তারা বলে যে পিসিবির কাছ থেকে তারা কিছু নিচ্ছে না, বিনা পারিশ্রমিকে কাজ করছে। কিন্তু বাস্তবতা একেবারে উল্টো।’একসময়ের সতীর্থ ও কিংবদন্তি পাকিস্তানি ফাস্ট বোলার ওয়াসিম আকরামের ওপরই ঝালটা বেশি ঝেড়েছেন কাদির, ‘ওয়াসিম গত দুই বছরে পিসিবির কাছ থেকে কত টাকা নিয়েছে আর এর বিনিময়ে কী কাজ করেছে, সেটার জবাব জাতির কাছে দিতে হবে। আসলে তো কিছুই দেয়নি। যে লোকটা অল্পদিনের জন্যও পাকিস্তানে থাকে না, অথচ ভাব ধরে সে পাকিস্তানের চ্যাম্পিয়ন, সে পাকিস্তানের জন্য জান দিয়ে দিচ্ছে। লম্বা লম্বা কথা বলা এক জিনিস, কিন্তু দেশের জন্য কাজ করা অনেক কঠিন।’আকরাম-রমিজ এখনো জবাব দেননি, তবে দিতে সম্ভবত খুব একটা দেরি হবে না। পাকিস্তান ক্রিকেট বলে কথা! দ্য নেশন।
