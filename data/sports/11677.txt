
ভারতীয় মিডিয়ার একটা অংশ এখন তা-ই মনে করছে। অনিল কুম্বলে সরে যাওয়ার পর ভারতীয় দলে কার্যত সর্বেসর্বা এখন বিরাট কোহলিই। সুযোগ এসেছে ভারতীয় দলে নিজের কর্তৃত্বটা পুরোপুরি প্রতিষ্ঠা করার। ওয়েস্ট ইন্ডিজ সফরে সেই সুযোগটাই কোহলি মুঠোয় পুরে নিতে চাইছেন। সিরিজের দ্বিতীয় ওয়ানডেতেই বোঝা গেছে, এই ভারতের সঙ্গে পাল্লা দেওয়া ওয়েস্ট ইন্ডিজের কম্ম নয়। এ কারণেই দলের নতুনদের বাজিয়ে দেখার পরিকল্পনা করছেন কোহলি। অধিনায়কের এই পরিকল্পনায় প্রথম কোপটা পড়তে পারে ধোনির ওপরেই!২০১৯ বিশ্বকাপের দলে মহেন্দ্র সিং ধোনি, যুবরাজ সিং, এমনকি রবিচন্দ্রন অশ্বিন বা রবীন্দ্র জাদেজা থাকবেন কি না, এই প্রশ্ন এখনই উঠে গেছে। ভারতীয় ক্রিকেটের একটা অংশ মনে করে, এখন থেকে সেই প্রস্তুতিটা শুরু করে দেওয়া উচিত। যেন আকস্মিক পালাবদলের মধ্যে পড়ে বড় ধাক্কা না খেতে হয়।এই ওয়েস্ট ইন্ডিজ সফরটা তাই ভারতের জন্য হতে পারে পরীক্ষা-নিরীক্ষার বড় জায়গা। এটিই সুযোগ হয়ে আসতে পারে ঋষভ পন্তের জন্য। আইপিএলে নজর কাড়া এই তরুণকে অনেক আগে থেকেই ধোনির সঙ্গে তুলনা করা হচ্ছে। সিরিজের তৃতীয় ওয়ানডেতে অভিষেক হয়ে যেতে পারে পন্তের। গত আইপিএলে ১৪ ম্যাচে ৩৬৬ রান করেছিলেন এই ১৯ বছর বয়সী এই বাঁহাতি উইকেটকিপার-ব্যাটসম্যান। রঞ্জি ট্রফিতে ৪৮ বলে সেঞ্চুরি করে ভেঙেছেন টুর্নামেন্টের দ্রুততম সেঞ্চুরির রেকর্ড। পন্ত বেশ জোরেই জাতীয় দলের একাদশের কড়া নাড়ছেন।এরই মধ্যে ২২ বছর বয়সী স্পিনার কুলদীপ যাদবকে বেশ সাফল্যের সঙ্গে আন্তর্জাতিক ক্রিকেটের সঙ্গে পরিচয় করিয়ে দেওয়া হয়েছে। এবার সম্ভবত পন্তের পালা। তবে সরাসরি ধোনির বদলি হিসেবে তিনি খেলবেন, নাকি ফর্মে না থাকা যুবরাজ সিংয়ের বদলে মিডল অর্ডারে যুক্ত হবেন, তা এখনো নিশ্চিত নয়। প্রশ্নগুলোর উত্তর পেতে ৩০ জুন পর্যন্ত অপেক্ষা করতে হচ্ছে। ওদিন অ্যান্টিগায় সিরিজের তৃতীয় ওয়ানডে।ব্যাপারটা কিন্তু এমন নয় যে ধোনির বিরুদ্ধে কোহলি একটা ষড়যন্ত্র পাকিয়ে তুলতে চাইছেন। তবে এও সত্যি, বাস্তবতার দুয়ারটাও প্রায় ৩৬ বছর বয়সী ধোনিকে দেখিয়ে দেওয়া হচ্ছে এই সফরেই!
 
