
কলকাতা টেস্টেই ফিফটি হয়ে গেছে বিরাট কোহলির, সেঞ্চুরির ফিফটি। আন্তর্জাতিক ক্রিকেটে ভারত অধিনায়কের সেঞ্চুরির সংখ্যা এখন গুনে গুনে ৫০টি। আন্তর্জাতিক ক্রিকেট অবশ্য সেঞ্চুরির সেঞ্চুরিও দেখে ফেলেছে শচীন টেন্ডুলকারের সুবাদে। শোয়েব আখতারের ধারণা, কোহলির পক্ষে শচীনের সে রেকর্ডও ভেঙে ফেলা সম্ভব!
ওয়ানডেতে ৩২টি ও টেস্টে ১৮ সেঞ্চুরির মালিক কোহলির ক্ষমতা নিয়ে কারও সন্দেহ নেই। কিন্তু আন্তর্জাতিক ক্রিকেটে আবির্ভাবে দেরি হয়ে গেছে তাঁর। ফলে দুই যুগ সময় নিয়ে গড়া টেন্ডুলকারের রেকর্ড ভাঙাটা একটু কঠিন ২৯-এ পা রাখা কোহলির জন্য। কিন্তু সাবেক গতিদানবের ধারণা, চেষ্টা করলেই সম্ভব এ রেকর্ড ভাঙা, ‘মিসবাহ-উল-হক যদি ৪৩ পর্যন্ত খেলতে পারে, তবে বিরাটও ৪৪ পর্যন্ত খেলতে পারবে। সে যদি এত দিন খেলতে পারে এবং এভাবে রান করতে পারে, তবে আমার কোনো সন্দেহ নেই সে এটা করতে পারবে (১০০ সেঞ্চুরি)। আমার কোনো সন্দেহ নেই, যদি কেউ পারে, সে-ই পারবে। সত্যি হলো সে ১২০টি সেঞ্চুরিও করতে পারে।’কোহলির রেকর্ড গড়ার ক্ষমতা নিয়ে উচ্ছ্বসিত হলেও এখনো টেন্ডুলকারের পর্যায়ে টানতে রাজি নন শোয়েব। তাঁর চোখে কোহলি এখনো সে পর্যায়ে যেতে পারেননি, ‘তবে তাকে শচীনের সঙ্গে তুলনা করা যৌক্তিক নয়। শচীন সর্বকালের সেরাদের একজন। বর্তমানে বিরাট সবার সেরা।’নিজের একটা পুরোনো দুঃখের কথা আবারও জানিয়ে দিলেন শোয়েব, কোহলির বিপক্ষে খেলতে না পারার দুঃখ, ‘ওর বিপক্ষে আরও খেলতে পারলে খুব ভালো লাগত। দুঃখজনকভাবে আমার ক্যারিয়ারের শেষ দিকেও ও খুব ছোট ছিল। শ্রীলঙ্কায় আমার শুধু একটা বল খেলেছে সে।’ যদিও কদিন আগেই বলেছিলেন, এশিয়া কাপের সে ম্যাচে দুজন খেললেও কোহলিকে বল করা হয়নি তাঁর! দুই সপ্তাহ আগের কথা এত দ্রুত বদলে দিতে শুধু শোয়েবই পারেন। সূত্র: ডেকান ক্রনিকলস।
