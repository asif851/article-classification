
প্রমীলা টেনিসের ইতিহাসে সর্বোচ্চসংখ্যক টুর্নামেন্টে অংশ নেওয়া প্রতিযোগী তিনি। এবার প্রথম গ্র্যান্ড স্লাম শিরোপা জিতলেন, তা-ও আবার উইম্বলডনে। ৪৭টি গ্র্যান্ড স্লাম টুর্নামেন্ট খেলা মারিওন বারতোলি টেনিসের এ উন্মুক্ত যুগে কোনো সেট না হেরে উইম্বলডন জেতা ষষ্ঠ খেলোয়াড়। ফ্রান্সের এ তারকা এবার সারা বিশ্বে নিজেকে নতুনভাবে পরিচিত করে তুললেন। নারীদের টেনিস-বিষয়ক সংগঠন ওমেনস টেনিস অ্যাসোসিয়েশনের (ডব্লিউটিএ) একক সেরার তালিকায় বর্তমানে সপ্তম স্থানে থাকা মারিওন বারতোলির জন্ম ১৯৮৪ সালের ২ অক্টোবর। শিশু বয়সেই বিভিন্ন প্রতিযোগিতায় নিজের শ্রেষ্ঠত্ব দেখিয়ে আসছিলেন তিনি। সে সময়ে বিভিন্ন আইকিউ পরীক্ষাতেও বেশ সফলতা ছিল তাঁর। তবে টেনিসের মহাযজ্ঞে থাকা তারকাদের ভিড়ে ঠিক জ্বলে উঠতে পারেননি। অবশেষে এল সে সাফল্য। বাবা ওয়াল্টার বারতোলি এবং মা সোফি বারতোলির মেয়ে মারিওন বারতোলি ১৬ বছর বয়স থেকেই নিয়মিত বিভিন্ন টুর্নামেন্টে খেলা শুরু করেন। বর্তমানে ডব্লিউটিএর করা ফ্রান্সের সেরা নারী টেনিস খেলোয়াড়দের মধ্যে শীর্ষে আছেন তিনি। এখন পর্যন্ত গ্র্যান্ড স্লামে একক নারী হিসেবে ২০০৯ সালে অস্ট্রেলিয়া ওপেনে কোয়ার্টার ফাইনাল, ২০১১ সালে ফ্রান্স ওপেনে সেমিফাইনাল এবং গত বছর ইউএস ওপেনে কোয়ার্টার ফাইনালে খেলেছেন তিনি। এ ছাড়া যৌথভাবে ২০০৪ সালে উইম্বলডনে কোয়ার্টার ফাইনালে এবং ২০০৩ সালে ইউএস ওপেনে সেমিফাইনালে খেলেছিলেন তিনি। ছোটবেলা থেকেই বারতোলির ধ্যানজ্ঞান টেনিস। মারিওনের খেলা দেখতে এখনো তাঁর মা-বাবা নিয়মিত কোর্টে যান। মা-বাবার এ প্রেরণা নিয়ে আরও ভালো করতে পারবেন—এমন বিশ্বাস নিয়ে এগিয়ে যেতে চান। গ্রন্থনা: নুরুন্নবী চৌধুরী
তথ্যসূত্র: গার্ডিয়ান, টেলিগ্রাফ ও উইকিপিডিয়া
