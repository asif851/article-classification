
হারাধনের তিন ছেলে, রইল বাকি সুয়ারেজ!নেইমার গেছেন, লুইস সুয়ারেজও চোটের কাছে হার মেনে নিয়েছেন এক মাসের জন্য। এমন অবস্থায় আরও বড় এক ধাক্কা খেতে পারে বার্সেলোনা। বাজারে যে নতুন গুঞ্জন, লিওনেল মেসিকে দলে টানতে এবার সর্বস্ব নিয়ে নামছে ম্যানচেস্টার সিটি। 
বার্সেলোনায় লিওনেল মেসির বর্তমান চুক্তির মেয়াদ ফুরোবে আগামী মৌসুমে। গত মাসে কাতালান ক্লাবটি জানিয়েছিল, ২০২১ সাল পর্যন্ত চুক্তির মেয়াদ বাড়ানোর ব্যাপারে সম্মত হয়েছেন মেসি। তাঁর ‘রিলিজ ক্লজ’ হবে ৩০ কোটি ইউরো (প্রায় ২৭ কোটি ৫০ লাখ পাউন্ড)। কিন্তু শুক্রবার বার্সার সহসভাপতি জর্দি মেস্ত্রে জানিয়েছেন, আর্জেন্টাইন স্ট্রাইকার এখনো বার্সার নতুন চুক্তিপত্রে সই করেননি!বার্সার নতুন চুক্তিপত্রে সই করতে মেসির কালক্ষেপণের নেপথ্যে বোমা ফাটিয়েছে স্কটিশ গণমাধ্যম ‘ডেইলি রেকর্ড’। তারা জানিয়েছে, মেসিকে কিনতে তাঁর প্রতিনিধিদের সঙ্গে দেখা করেছেন ম্যানচেস্টার সিটির কর্মকর্তারা। গত সপ্তাহে বার্সেলোনার এক রেস্টুরেন্টে দুই পক্ষের এ বৈঠক অনুষ্ঠিত হয়। নেইমার বার্সা ছাড়ার পর থেকেই কাতালান ক্লাবটির ওপর কিছুটা নাখোশ পাঁচবারের বিশ্বসেরা এ ফুটবলার। বার্সার বর্তমান স্কোয়াড নিয়েও মেসি খুব একটা সন্তুষ্ট নয়।ইয়াহু স্পোর্টস ফ্রান্সের প্রতিবেদক রোমেইন কোঁলেত-গাউদিন জানিয়েছেন, বার্সার বেঁধে দেওয়া ‘রিলিজ ক্লজ’ মূল্য দিয়েই মেসিকে কিনতে চায় ম্যানসিটি। একই কথা জানিয়েছে ফরাসি গণমাধ্যম ক্যানাল প্লাস ও ইউরোস্পোর্ট। তাদের মতে, শিগগিরই চুক্তির কার্যক্রম শুরু করবেন ম্যানসিটির মালিক শেখ মনসুর।মিররের প্রতিবেদনে বলা হয়, ‘সিটির আগ্রহ দীর্ঘদিনের এবং তারা ২৭৫ মিলিয়ন পাউন্ড রিলিজ ক্লজ দিয়ে তাঁকে (মেসি) কিনতে প্রস্তুত।’ ব্রিটিশ গণমাধ্যমটি নু-ক্যাম্পের এক সূত্রের উদ্ধৃতিও প্রকাশ করেছে, ‘মেসি সত্যিই ক্লাব ছাড়ার কথা ভাবছেন। সে ছাড়তে প্রস্তুত। কিন্তু খেলোয়াড়টিকে আমরা যেভাবে চিনি, তাতে সিদ্ধান্ত নিতে কিছু সময় লাগবেই।’সিটি কোচ পেপ গার্দিওলার সঙ্গে ঘনিষ্ঠ সম্পর্ক রয়েছে মেসির। ২০০৮ থেকে ২০১২ পর্যন্ত বার্সার কোচ ছিলেন গার্দিওলা। ব্রিটিশ গণমাধ্যমগুলোর ধারণা, বার্সা কর্মকর্তাদের ওপর নাখোশ মেসি ম্যানসিটিতে নাম লেখাতে পারেন শুধুই গার্দিওলার সঙ্গে পুনর্মিলনীর জন্য। দলবদলের বাজারে সম্প্রতি মোটেও ভালো করতে পারছে না বার্সা। নেইমারকে ধরে রাখতে পারেনি। তাঁর শূন্যতা পূরণে কিনতে পারেনি ডেমবেলে ও কুতিনহোকেও। এদিকে ম্যানসিটি চাইলে ৩১ আগস্ট ইংলিশ ট্রান্সফার মৌসুমের মেয়াদ শেষ হওয়ার আগেই মেসিকে কিনতে।তবে ক্লাবের এমন বিপদে মেসি কি আসলেই বার্সেলোনাকে ছেড়ে যাবেন? সময়ই বলে দেবে! সূত্র: মিরর, ইএসপিএন
 
