
উইম্বলডনে খেলার স্বপ্ন ছিল। সেটি পূরণ হয়েছে মার্কাস উইলিসের। প্রথম রাউন্ডে জিতে টুর্নামেন্ট থেকে নিয়েও গেছেন ৩০ হাজার পাউন্ড প্রাইজমানি। ৭৭৫ থেকে র‍্যাঙ্কিংয়ে উঠে এসেছেন ৪৫৬ নম্বরে। এই মধুময় সময় কাটতে না কাটতেই জীবনের বড় একটা সিদ্ধান্ত নিয়ে নিলেন ২৫ বছর বয়সী এই ব্রিটিশ। বাগদান সেরে ফেললেন বান্ধবী জেনিফার বেটসের সঙ্গে। টানা ছয় বছর উইম্বলডনে খেলতে ব্যর্থ হয়ে উইলিস যখন অল ইংল্যান্ড ক্লাবে খেলার আশা ছেড়েই দিয়েছিলেন, তখন এই বেটই তাঁকে হাল না ছাড়তে উদ্দীপ্ত করেন। বাকিটা ইতিহাস...। পেশায় ডেন্টিস্ট বেটসের সঙ্গে বাগদানের খবরটি টুইটারে নিজেই দিয়েছেন উইলিস, ‘হ্যাঁ, সে রাজি। এর চেয়ে খুশির খবর আর কী হতে পারে।’ টেনিসডটকম।
