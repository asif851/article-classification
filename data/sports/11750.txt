
এবার লা লিগার চিত্রটা ভিন্ন। অন্যবারের মতো দুই ঘোড়া নয়, এবার লড়াই চলছে তিন ঘোড়ার। বার্সেলোনা-রিয়ালের সঙ্গে সমানে পাল্লা দিচ্ছে অ্যাটলেটিকো মাদ্রিদ। এ তিন দলের কেউ একটি ম্যাচ ড্র কিংবা হারলেই পুরো পয়েন্ট টেবিলের চেহারা যাচ্ছে পাল্টে। আজ ৭৬ মিনিট পর্যন্ত বার্সার জয় আটকে রেখেছিল এসপানিওল। ম্যাচ ড্র হলেই দুই পয়েন্ট খোঁয়াতে হবে। সেটি বাড়তি সুবিধা এনে দেবে শীর্ষে থাকা অ্যাটলেটিকোর। বার্সার জন্য আশির্বাদ হয়ে এল ৭৭ মিনিটের পেনাল্টি। লিওনেল মেসি সেটি আদায় করলেন ঠিকঠাকভাবেই। তাতেই ১-০ ব্যবধানে জয় পেল জেরার্ডো মার্টিনোর দল। তাতে যেন ঘাম দিয়ে জ্বর ছুটল বার্সার!আজকের ম্যাচটি ‘বার্সেলোনা ডার্বি’ হিসেবেই পরিচিত। ডার্বি হয় একই শহরের দুই ক্লাবের মধ্যে। বার্সা-এসপানিওল একই শহরের ক্লাব হলেও চিরদ্বৈরত বা ঐতিহাসিক যে প্রতিদ্বন্দিতা, সেটি অবশ্য খুঁজে পাওয়া মুশকিল। তবে মাঝেমধ্যে এসপানিওল বেশ ভড়কে দেয় বার্সাকে। আজও যেমন ৭৬ মিনিট পর্যন্ত দিয়েছিল।তবে ম্যাচের স্কোরলাইন দেখে মাঠে বার্সার আধিপত্য বোঝা যাবে না। বার্সার দখলে বল ছিল ৭২ শতাংশ, এসপানিওলের সেখানে ২৮। লক্ষ্যে বার্সা শট নিয়েছে ৮টি। কয়েকটি সুযোগ হাতছাড়া করেছেন নেইমার। পিকের একটি শট ক্রসবারে না লাগলে স্কোরলাইন অন্যরকম হতে পারত। তবে বার্সার দুর্ভাগ্য, ৮২ মিনিটে মেসির দারুণ এক ভলি ঠেকিয়ে দেন এসপানিওল গোলরক্ষক কিকো ক্যাসিয়া। ‘দুর্ভাগ্য’ বলার কারণ, ক্যাসিয়ার বল সেভ করেন বক্সের বাইরে এসে। অনেকটা কিংকর্তব্যবিমূঢ় হয়ে এমনটি করেছেন এসপানিওল গোলরক্ষক। লাল কার্ড খেয়ে শাস্তি পেয়েছেন নগদেই। তবে ক্ষতি যা হওয়ার হয়েছে বার্সারই। কেননা মেসির শটটির ঠিকানা যে ছিল গোলপোস্ট।এ জয়ে পয়েন্ট টেবিলে ফের শীর্ষে উঠে এসেছে বার্সা। ৩১ ম্যাচে বার্সার পয়েন্ট ৭৫। তবে দুই শিরোপা প্রতিদ্বন্দীর তুলনায় একটি ম্যাচ বেশি খেলেছে মেসিরা। রাতেই মাঠে নামবে রিয়াল-অ্যাটলেটিকো। অ্যাটলেটিকো জিতলে তারা ফের শীর্ষে উঠে আসবে।
 
