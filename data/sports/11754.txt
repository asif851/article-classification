
টেস্ট ক্রিকেট থেকে ৫০ ওভারের একদিনের ক্রিকেট। এর পর নানা পরীক্ষা-নিরীক্ষা হয়েছে। সিক্স-এ সাইড ক্রিকেটও হয়েছে। তবে টেস্ট-ওয়ানডের পর টি-টোয়েন্টিই এখন পর্যন্ত ক্রিকেটের তিন স্বীকৃতি ফরম্যাট। তবে ভবিষ্যতে এই চেহারাও বদলাবে বলে মনে করেন সৈয়দ কিরমানি। ভারতের এই সাবেক উইকেটরক্ষক বলছেন, ক্রিকেটে আসবে ১০-১০ ওভারের ম্যাচও।১৯৮৩ বিশ্বকাপজয়ী দলের এই সদস্য বলছেন, ‘এই তিনটা ফরম্যাট আরও জনপ্রিয় হবে। এর পর আরও একটি ফরম্যাট আসতে পারে শিগগিরই। টি-১০। যেটা হবে আরও মজার। ক্রিকেটে আরও বেশি গ্ল্যামার আর বাণিজ্যিকীকরণ হবে। এটা আমার মতে খেলাটার জন্য ভালোই।’ক্রিকেট আর আগের মতো নেই। ঐতিহ্যবাদীদের এমন হাহাকার কান পাতলেই শোনা যায়। ক্রিকেটের বিশুদ্ধতাবাদীরাও জাত গেল জাত গেল রব তোলেন। তবে কিরমানি এঁদের দলে নেই। তিনি বরং সবকিছু দেখছেন ইতিবাচক দৃষ্টিতে, ‘এখনকার খেলায় ফলাফলের দিকে ঝোঁক। এটা খুবই ভালো লক্ষণ। আমি অবশ্য পুরোনো ধ্যান ধারণার মানুষ। আমাদের যুগে আপনি ব্যাকরণ মেনে খেললে বেশি বাহবা পেতেন। আমাদের যুগের সঙ্গে এই যুগের আসমান-জমিন পার্থক্য। আমাদের তো কোচই ছিল না, সাপোর্ট স্টাফ দূরের কথা। এমন প্রযুক্তির ব্যবহারও ছিল না। প্রতিপক্ষ বা অন্য খেলোয়াড়ের দুর্বলতাগুলো দেখে দেখে আমরা শিখতাম। নিজেদেরই শেখাতাম। আর এখন ১১ জন খেলোয়াড়ের ১১ জন সাপোর্ট স্টাফ। এটা ইতিবাচক পরিবর্তন। বাতাসের ঝোঁকের সঙ্গে সঙ্গে আপনাকেও বদলাতে হবে। নতুন ধারণা আর ফরম্যাটকে বরণ করে নিতে হবে।’ পিটিআই।
