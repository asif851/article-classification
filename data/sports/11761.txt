
মিলটা বেশ চমকপ্রদ। নিউজিল্যান্ডের কাছে হেরে বিশ্বকাপ শুরু হয়েছিল ভারতের। একই দলের কাছে হার দিয়ে শুরু অস্ট্রেলিয়ারও। এরপর মহেন্দ্র সিং ধোনির দল টানা দুটি ম্যাচ জিতেছে পাকিস্তান ও বাংলাদেশের বিপক্ষে। স্টিভেন স্মিথের দলের টানা দুই জয়ও এই দুই দলের বিপক্ষেই। অবশেষে মোহালিতে আজ মুখোমুখি ধোনির ভারত আর স্মিথের অস্ট্রেলিয়া।টুর্নামেন্টে এখন পর্যন্ত পথচলাটা একই রকম হয়েছে বলে আজ দুই দলের সামনে হিসাবটাও একই—যে দল জিতবে, সেমিফাইনালের টিকিটও পাবে তারাই। ‘এ’ গ্রুপের শেষ ম্যাচটা তাই আসলে রূপ নিয়েছে অঘোষিত কোয়ার্টার ফাইনালে।খেলাটা ভারতের মাটিতে বলেই ফেবারিটের পাল্লাটা হয়তো কিছুটা ভারতের দিকেই ঝুঁকে থাকবে। তার ওপর টি-টোয়েন্টিতে অস্ট্রেলিয়ার বিপক্ষে মুখোমুখি পরিসংখ্যানেও তারা বেশ এগিয়ে। এখন পর্যন্ত ১২ ম্যাচে দুই দল মুখোমুখি হয়েছে, মাত্র ৪টিতে জিতেছে অস্ট্রেলিয়া, বাকি ৮টি ভারত। এর মধ্যে মুখোমুখি সর্বশেষ ৫ ম্যাচের সবগুলোই জিতেছে ভারত, সর্বশেষ তিনটি আবার অস্ট্রেলিয়ার মাটিতে।তবে টুর্নামেন্টটা যেমন ‘হট ফেবারিট’ তকমা লাগিয়ে শুরু করেছিল ভারত, পারফরম্যান্সটা সে রকম হয়নি মোটেও। চিরপ্রতিদ্বন্দ্বী পাকিস্তানকে ৬ উইকেটে হারালেও বাংলাদেশের বিপক্ষে জিততে ঘাম ছুটে গেছে ধোনির দলের। তর্কযোগ্যভাবে বিশ্বসেরা ব্যাটিং লাইনআপকে নিজেদের কন্ডিশনে বিধ্বংসী রূপে দেখা যায়নি একবারও। অস্ট্রেলিয়ার মুখোমুখি হওয়ার আগে এটাই সবচেয়ে বড় দুশ্চিন্তা ধোনির দলের। স্পিনার রবিচন্দ্রন অশ্বিনও মেনে নিলেন, ‘আমাদের ব্যাটিং সন্তোষজনক হয়নি। আমাদের ব্যাটিং খুবই ভালো, যদি ব্যাটসম্যানরা জ্বলে উঠতে পারে, তবে আমরা শিরোপার কথা ভাবতে পারি। কিন্তু এখন পর্যন্ত আমার মনে হয় না আমরা সে রকম ব্যাটিং করতে পেরেছি।’তবে পারফরম্যান্স যেমনই হোক, ভারতের মাটিতে ভারতকে হারানো সব সময়ই বড় চ্যালেঞ্জ বলে মনে করেন অস্ট্রেলিয়ান অলরাউন্ডার শেন ওয়াটসন। কিন্তু তাঁর দল সেই চ্যালেঞ্জ নিতেও তৈরি, ‘ভারতের মাটিতে ভারতকে হারানোটা কত বড় ব্যাপার, সেটা আমরা সবাই জানি। ওরা খুবই ভয়ংকর দল। তবে আমাদের জন্য আশার কথা হচ্ছে, এখন পর্যন্ত ওদের সেই ভয়ংকর রূপে দেখা যায়নি।’ শুধু সেমিফাইনাল নয়, ওয়াটসন তাই আরও বড় লক্ষ্যের দিকে তাকিয়ে, ‘আমরা পরপর দুটি ম্যাচ জিতেছি। আশা করছি, আরও তিনটি ম্যাচ জিতে হাসিমুখেই দেশে ফিরতে পারব।’এই টুর্নামেন্ট শেষেই আন্তর্জাতিক ক্রিকেট থেকে বিদায়ের ঘোষণা দিয়ে রেখেছেন ওয়াটসন। কিন্তু আজ হেরে গেলে এটাই হয়ে যাবে ওয়াটসনের ক্যারিয়ারের শেষ আন্তর্জাতিক ম্যাচ। পাকিস্তানের বিপক্ষে সর্বশেষ ম্যাচে ২১ বলে অপরাজিত ৪৪ রানের বিধ্বংসী ইনিংস খেলা ওয়াটসন কিন্তু বিদায়টা রাঙিয়ে যাওয়ার স্বপ্নই দেখছেন, ‘আশা করছি, শেষটা খুব রোমাঞ্চকর হবে।’ ক্রিকইনফো।
