
নিজের নাক উঁচু স্বভাবটা থেকে এবারও বেরিয়ে আসতে পারলেন না জিওফ বয়কট। বাংলাদেশের ক্রিকেট সম্পর্কে প্রশংসা সূচক কিছু বলতে গিয়েও করে বসলেন এমন কিছু মন্তব্য, যা প্রকারান্তরে মাশরাফি-সাকিবদের দিকে চ্যালেঞ্জ ছুড়ে দেওয়ার মতোই। ভারত, পাকিস্তানের বিপক্ষে পরপর দুটো ওয়ানডে সিরিজ জয়কে পাত্তা না দিয়ে বয়কটের মন্তব্য অনেকটা এমন, পারলে দক্ষিণ আফ্রিকা, অস্ট্রেলিয়া, ইংল্যান্ডের মাটিতে টেস্ট জেতো। তখন বলব যে তোমরা ভালো দল, ক্রিকেটের নতুন শক্তি! ’ বাংলাদেশের পেছনে আইসিসির ‘টাকা ঢালা’-সংক্রান্ত কথা-বার্তা বলেও খোঁচাটা তিনি দিতে চেয়েছেন। এদেশের ক্রিকেটের চিরকালীন সমালোচক বয়কটের মনোভাবটা অনেকটা এমন, ‘তোমাদের পেছনে টাকা খরচ হয়েছে অনেক। দুই-একটা ম্যাচ তোমরা জিতবে না? ’বয়কটের কথায় যদি নতুন করে চ্যালেঞ্জ ছোড়ার ব্যাপার-স্যাপার থাকে, তাহলে তা শক্ত হাতেই নিচ্ছেন মাশরাফি বিন মুর্তজা। বয়কটের কথার সূত্র ধরেই তাঁর মন্তব্য, ‘পৃথিবীর যেকোনো দেশেই ভালো খেলার সামর্থ্য বাংলাদেশের আছে। বাংলাদেশ ক্রিকেট দল কেবল ঘরের মাঠেরই ‘বাঘ’ নয়।’বয়কট খুব সম্ভবত কথাগুলো বলতে গিয়ে ভুলে গিয়েছিলেন যে তাঁর দেশের বিপক্ষে তিনটি জয়ের দুটিই বাংলাদেশ পেয়েছে ঘরের বাইরে। আরও নির্দিষ্ট করে বললে ইংল্যান্ডের বিপক্ষে বাংলাদেশ প্রথম জয়টি পেয়েছিল ইংল্যান্ডেরই মাটিতে। সাম্প্রতিক অতীতে বিশ্বকাপের গ্রুপ পর্ব থেকে ইংল্যান্ডকে বিদায় করে দেওয়ার স্মৃতিটা কিন্তু ক্রিকেট বিশ্বে বেশ টাটকা। অ্যাডিলেডের সেই জয়টা যে বাংলাদেশের ক্রিকেটের খোলনলচেই পাল্টে দিয়েছে, সে কথাটি বয়কট পুরোপুরি চেপে না গেলেও মন্তব্যে এর সঠিক মর্যাদাটা দিতে পারেননি।অ্যাডিলেডের সেই জয়ের প্রসঙ্গ টেনেও মাশরাফি বলে দিয়েছেন কিছু কথা, ‘দেখেন, অস্ট্রেলিয়া, নিউজিল্যান্ডে খেলতে গিয়ে অনেক দলই সমস্যায় পড়ে। ওখানে বিশ্বকাপটাও আমাদের জন্য খুব একটা সোজা কিছু ছিল না। কিন্তু আমরা ওখানে ভালো করেছি। আমরা ওখানে ভালো করেই আত্মবিশ্বাসী হয়েছি। আমরা এখন বিশ্বের যেকোনো প্রান্তেই ভালো করতে পারি। জিততে পারি যেকোনো কন্ডিশনেই।’
বিদেশের মাটিতে বাংলাদেশ
টেস্টে* ২০০৯ সালে ওয়েস্ট ইন্ডিজ সফরে ২-০তে টেস্ট সিরিজ জয়* ২০১৩ সালে হারারে টেস্টে জিম্বাবুয়ের বিপক্ষে জয়* ২০০৪ সালে ওয়েস্ট ইন্ডিজ সফরে সেন্ট লুসিয়া টেস্ট ড্র* ২০০৪ সালে জিম্বাবুয়ে সফরে বুলাওয়ে টেস্ট ড্র* ২০১৩ সালে শ্রীলঙ্কা সফরে গল টেস্ট ড্র
ওয়ানডেতে* ২০০৬ সালে কেনিয়া সফরে স্বাগতিকদের ৩-০তে হোয়াইটওয়াশ* ২০০৭ সালে জিম্বাবুয়ে সফরে ৩-১-এ সিরিজ জয়* ২০০৯ সালে ওয়েস্ট ইন্ডিজ সফরে স্বাগতিকদের ৩-০তে হোয়াইটওয়াশ* ২০০৯ সালে জিম্বাবুয়ে সফরে ৪-১ সিরিজ জয়* ১৯৯৯ ইংল্যান্ড বিশ্বকাপে পাকিস্তানকে হার* ২০০৫ সালে কার্ডিফে অস্ট্রেলিয়াকে হারানো* ২০০৭ ক্যারিবীয় বিশ্বকাপে ভারতকে হারানো* ২০০৭ ক্যারিবীয় বিশ্বকাপে দক্ষিণ আফ্রিকাকে হারানো* ২০১০ সালে ব্রিস্টলে ইংল্যান্ডকে হারানো* ২০১৩ সালে পাল্লেকেলেতে শ্রীলঙ্কাকে হারানো* ২০১৫ বিশ্বকাপে অ্যাডিলেডে ইংল্যান্ডকে হারানো
