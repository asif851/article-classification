
বিপিএলে নজরকাড়া পারফরম্যান্সে আবু হায়দার সুযোগ পাচ্ছেন দলে, কদিন ধরেই খবরটা ভাসছিল বাতাসে। ২৭ জনের প্রাথমিক দলে ডাক পাওয়ার পর আরও বড় সুখবর পেলেন এই উঠতি পেসার। জিম্বাবুয়ে সিরিজে প্রথম দুটি টি-টোয়েন্টির জন্য ঘোষিত চূড়ান্ত দলেও সুযোগ পেলেন আবু হায়দার। দলে নতুন মুখ আছেন আরও একজন—নুরুল হাসান। ৭ টেস্ট ও ৪ ওয়ানডে খেলা শুভাগত হোমেরও নতুন অভিজ্ঞতা হতে যাচ্ছে। এই প্রথম সুযোগ পেলেন টি-টোয়েন্টি স্কোয়াডে।নভেম্বরে জিম্বাবুয়ের সঙ্গে টি-টোয়েন্টি সিরিজের স্কোয়াড থেকে পরিবর্তন এসেছে মোট পাঁচটি। সদ্যোজাত কন্যার মুখ দেখতে জিম্বাবুয়ের বিপক্ষে প্রথম ওয়ানডে খেলেই যুক্তরাষ্ট্রে উড়াল দিয়েছিলেন সাকিব আল হাসান। বাঁহাতি অলরাউন্ডারের খেলা হয়নি বাকি দুই ওয়ানডে ও টি-টোয়েন্টি সিরিজে। সাকিবের ক্ষেত্রে তাই ‘ফেরা’ বলা যায় না। তবে চোটের কারণে জিম্বাবুয়ে সিরিজ না খেলা সৌম্য সরকার ফিরেছেন দলে।২০১৪-এর নভেম্বরে জিম্বাবুয়ে সিরিজে বাদ পড়ার পর নাসির হোসেন ফিরেছিলেন গত বিশ্বকাপ দিয়ে। ২০১৫ সালে বাংলাদেশের খেলা ১৮ ওয়ানডের ১৫টিতেই খেলেছিলেন। গত বছর বাংলাদেশের হয়ে খেলেছিলেন প্রতিটি টি-টোয়েন্টিই। এক বছর পর আবারও দল থেকে ছিটকে পড়লেন নাসির।গত জিম্বাবুয়ে সিরিজের টি-টোয়েন্টি স্কোয়াড থেকে বাদ পড়েছেন এনামুল হক বিজয়, জুবায়ের হোসেন, লিটন দাস ও কামরুল ইসলাম রাব্বী। দলে না থাকা খেলোয়াড়েরা চলে যাবেন ১০ জানুয়ারি থেকে শুরু হওয়া বিসিএলে।বাংলাদেশ দলমাশরাফি বিন মুর্তজা (অধিনায়ক), সাকিব আল হাসান (সহ অধিনায়ক), তামিম ইকবাল, ইমরুল কায়েস, সৌম্য সরকার, সাব্বির রহমান, মুশফিকুর রহিম, মাহমুদউল্লাহ, আরাফাত সানি, নুরুল হাসান, শুভাগত হোম, মুস্তাফিজুর রহমান, আবু হায়দার, আল আমিন।
