
আন্তর্জাতিক ক্যারিয়ারের শেষ টানলেন আশিস নেহরা। তাঁর শেষেই একটা শুরু হলো ভারতের, টি-টোয়েন্টিতে নিউজিল্যান্ডকে হারানোর! দশ বছরের অপেক্ষা ফুরোল দিল্লিতে। তিন ম্যাচ সিরিজের প্রথম ম্যাচে নিউজিল্যান্ডকে দুমরে মুচড়ে দিয়েছে ভারত। নেহরার বিদায়ী ম্যাচে স্বাগতিকদের জয় ৫৩ রানের। 
টি-টোয়েন্টিতে উদ্বোধনী জুটির রেকর্ড নিউজিল্যান্ডের। গত বছর পাকিস্তানের বিপক্ষে মার্টিন গাপটিল ও কেন উইলিয়ামসনের ১৭১ রানের সে রেকর্ড অবশ্য আজ হুমকির মুখে পড়েছিল। নিউজিল্যান্ডের রেকর্ড নিউজিল্যান্ডের বিপক্ষেই ভাঙার আয়োজন করছিল ভারত। শিখর ধাওয়ান ও রোহিত শর্মা যে ঝড় তুলেছিলেন দিল্লিতে। মাত্র ১৬ ওভারেই দেড় শ পার করে দিয়েছিলেন দুই ওপেনার। ইশ সোধির অনেক বাইরের এক বল তাড়া করতে গিয়ে স্টাম্পড হলেন ধাওয়ান। ওপেনিংয়ের বিশ্ব রেকর্ডও রক্ষা পেল একটুর জন্য (১৫৮)। ভারতের হয়ে যে কোনো জুটিতেই সবচেয়ে বেশি রানের রেকর্ড গড়ে ফিরলেন ধাওয়ান (৫২ বলে ৮০ রান)।  তাঁর সঙ্গী শর্মাও ফিরলেন ৮০ রান করে। তবে ধাওয়ানের চেয়ে ৩ বল বেশি খেলতে হয়েছে তাঁকে। ধাওয়ান-রোহিতের ঝড়ের পরও দুই শ পার করতে অধিনায়ক বিরাট কোহলিকে দরকার হয়েছে ভারতের। ৩ ছক্কায় ১১ বলে ২৬ রান তুলে নিজের কাজ সেরেছেন কোহলি। ২০৩ রানের লক্ষ্যে নিউজিল্যান্ডের শুরুটা হয়েছে অত্যন্ত বাজে। দ্বিতীয় ওভারে লং অফ থেকে দৌড়ে এসে দুর্দান্ত এক ক্যাচে নিউজিল্যান্ডের মূল ভরসা গাপটিলকে ফিরিয়েছেন হার্দিক পান্ডিয়া। অন্য ওপেনার মানরো ফিরেছেন চতুর্থ ওভারে। ১৮ রানেই দুই ওপেনারকে হারানোর ধাক্কা আর সামলাতে পারেনি নিউজিল্যান্ড। নিয়মিত বিরতিতে উইকেট হারিয়ে ম্যাচ থেকে ছিটকে গেছে ইনিংসের মাঝপথেই। শেষ পর্যন্ত ৮ উইকেট হারিয়ে ১৪৯ রান তুলেছে সফরকারীরা। ইনিংসের শেষ ওভারে নেহরাকে ডেকে এনে দর্শকদের বাড়তি আনন্দ দিয়েছে ভারতীয় দল। ক্যারিয়ারের শেষ বলটা ডট দিয়েই বিদায় নিলেন ৩৮ বছর বয়সী এই পেসার। 
