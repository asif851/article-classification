
শাস্তি হয়েছে নিক কিরিওসের। ২১ বছর বয়সী অস্ট্রেলিয়ান টেনিস খেলোয়াড়ের জন্য এটি কোনো ঘটনাই নয়! শাস্তি তাঁর প্রায়ই হয়। এই তো কদিন আগেই কোর্টে নিজের সর্বোচ্চটা দিয়ে খেলেননি বলে নিষেধাজ্ঞা পান। কোর্টে র্যাকেট ভাঙা, প্রতিপক্ষকে গালি দেওয়া—কত যে তাঁর ‘কীর্তি’! পরশু অস্ট্রেলিয়ান ওপেনের দ্বিতীয় রাউন্ড থেকে বিদায় নিয়েছেন। প্রথম দুই সেট জিতেও ম্যাচটি হেরেছেন আন্দ্রেস সেপ্পির কাছে। তৃতীয় সেটেই র্যাকেট ছুড়ে মেরেছেন, পয়েন্ট খুইয়েছেন। পরে অভব্য আচরণের জন্য সাড়ে ৫ হাজার ডলার জরিমানাও করা হয়েছে। তবে টেনিস-গ্রেটদের ভর্ৎসনা জুটেছে ঘটনার পরই কিরিওসের হাল ছেড়ে দেওয়া দেখে, প্রশ্নবিদ্ধভাবে হেরে যাওয়া দেখে। জন ম্যাকেনরোর চোখে বিশ্বের ১৩ নম্বর খেলোয়াড় মানসিকতার র্যাঙ্কিংয়ে ২০০তম! এএফপি।
