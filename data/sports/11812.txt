
মিরপুর শেরেবাংলা স্টেডিয়ামের ইনডোরে অনুশীলন শেষে বাংলাদেশ দলের খেলোয়াড়েরা এসে বসলেন পূর্ব গ্যালারির নিচ দিয়ে চলে যাওয়া টানেলটার মুখে। মিরপুরের শততম ওয়ানডে খেলছে শ্রীলঙ্কা-জিম্বাবুয়ে। সেটি দর্শক হয়ে দেখলেন মাশরাফি-তামিম-নাসিররা।এই ত্রিদেশীয় সিরিজের আয়োজক বাংলাদেশ ক্রিকেট বোর্ড (বিসিবি)। কেন মিরপুরের শততম ওয়ানডেতে বাংলাদেশ নেই, সেটির সবচেয়ে ভালো ব্যাখ্যা দিতে পারবে বিসিবি। মিরপুরের শততম ওয়ানডে আয়োজন নিয়ে বিসিবির শীর্ষ কর্তারা অবশ্য বেশ গদগদ।কিন্তু কেন এই ম্যাচে বাংলাদেশ নেই, সেটির জবাব দিতে গিয়ে কিছুটা অপ্রস্তুত হয়ে গেলেন বিসিবি সভাপতি নাজমুল হাসান, ‘এটা বলতে পারেন, শততম ম্যাচে বাংলাদেশকেও রাখতে পারতাম। ঠিক আছে...। সিরিজটা নিয়ে একটু তাড়াহুড়া ছিল। কিছুটা অনিশ্চয়তা ছিল বলেই আগে থেকে ঠিক করতে পারিনি। এটা যে করা যেত না তা নয়, করা যেত। করতে পারলে ভালোই হতো।’বিসিবি সভাপতি যে তাড়াহুড়োর কথা বললেন, সেটিও কতটা যুক্তিযুক্ত, তা নিয়ে আছে প্রশ্ন। বিসিবি অনেক আগেই ঘোষণা করেছে ত্রিদেশীয় সিরিজের সূচি। কিন্তু যাঁরা সূচি তৈরির দায়িত্বে ছিলেন, তাঁদের ভাবনাতেই হয়তো ছিল না—এটা হবে মিরপুরের শততম ওয়ানডে। চারদিকে যখন চাউর হলো খবরটা, তখন ঘুম ভেঙেছে বিসিবির। কিন্তু ততক্ষণে অনেক দেরি হয়ে গেছে!
