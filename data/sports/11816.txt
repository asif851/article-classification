
আনন্দের আতিশয্যেই কি লিওঁতে এমন কাণ্ড করেছিলেন পিএসজি সমর্থকেরা! কোপা ডে লা লিগা ফাইনালে মোনাকোর বিপক্ষে ৪-১ গোল জয়ের পর স্টেডিয়ামের একাংশকে ধ্বংসস্তূপে পরিণত করেছিলেন তাঁরা। বসার চেয়ার থেকে শুরু করে টয়লেট, সব জায়গাতেই ধ্বংসযজ্ঞের ছাপ রেখে এসেছিলেন তাঁরা। দেয়ালে ছবি আঁকায় স্টেডিয়ামের সৌন্দর্যহানিও হয়েছিল। মোনাকোর মাঠে এমন কাণ্ডের জন্য পিএসজিকে এক লাখ ইউরো জরিমানা করেছে ফ্রেঞ্চ লিগের পরিচালনা কমিটি। জরিমানাই কেবল নয়, পিএসজির দুই ম্যাচে সমর্থকদের উপস্থিতির ওপরও নিষেধাজ্ঞা আরোপ করা হয়েছে। এই নিষেধাজ্ঞা অবশ্য শেষ হয়ে গেছে অ্যাঞ্জার্স ও মেটজের বিপক্ষে ম্যাচে। এই দুই ম্যাচেই জয় পেয়েছে পিএসজি। 
ফ্রেঞ্চ লিগের পরিচালনা কমিটি এখানেই থেমে যায়নি। পিএসজিকে নিজেদের মাঠেও সমর্থকদের প্রবেশাধিকার নিয়ন্ত্রণ করার হুমকি দিয়ে রেখেছে তারা। ফ্রেঞ্চ লিগের শীর্ষ ক্লাবটি অবশ্য এই জরিমানাকে অপরাধের তুলনায় একটু বেশিই মনে করে। তারপরেও তারা এ ব্যাপারে সর্বাত্মক সহযোগিতার আশ্বাস দিয়েছে। মোনাকোর বিপক্ষে ম্যাচে স্টেডিয়ামে তাদের সমর্থকদের তাণ্ডবের ব্যাপারেও দুঃখ প্রকাশ করেছে তারা।
