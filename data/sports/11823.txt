



 জি সম্পথকুমারের দাবি, ম্যাচ পাতানোর বিরুদ্ধে কার্যকর সুরক্ষা নেই আইপিএলে
 বোর্ড কর্তাদের স্বার্থের দ্বন্দ্ব নিরসন হয়নি
 ভারতীয় বোর্ডের দুর্নীতি দমন ইউনিট দুর্বল
 মাদ্রাজ হাইকোর্ট সম্পথকুমারের মামলাটিকে দেখছে ‘জনস্বার্থ মামলা’ হিসেবেই


দুদিন পরেই শুরু হতে যাচ্ছে ২০১৮ সালের আইপিএল। টিভি পর্দা আর সামাজিক যোগাযোগ মাধ্যম ভারী হয়ে উঠেছে এ সংক্রান্ত নানা খবরে। চার দিকে সাজ সাজ রব। অথচ এমন উত্তেজনায় জল ছিটিয়ে দিতে চাইছেন এক পুলিশ অফিসার! ম্যাচ পাতানো বন্ধে কার্যকর কোনো প্রতিবন্ধকতা সৃষ্টি করতে না পারায় মাদ্রাজ হাইকোর্টের কাছে আইপিএল থামিয়ে দেওয়ার আবেদন করেছেন আইপিএস অফিসার জি সম্পথকুমার।সম্পথকুমারের এই আবেদনকে ‘জনস্বার্থ মামলা’ হিসেবে দেখা হচ্ছে। প্রধান বিচারক ইন্দিরা ব্যানার্জি ও বিচারক এ সেলভামের বেঞ্চে এর শুনানি হবে। আবেদনে আইপিএলের আট দলকেই বিবাদী হিসেবে দেখানো হয়েছে। চেন্নাইয়ের এই অফিসার নিজেকে ২০১৩ সালের স্পট ফিক্সিং কলঙ্ক ফাঁসের অন্যতম কুশলী হিসেবে দাবি করেছেন। তাঁর দাবি, আইপিএলে আবারও যে স্পট ফিক্সিং হবে না সেটা নিশ্চিত করার কোনো উপায় এখনো বের করা হয়নি,‘লোধা কমিশনের প্রতিবেদনে যাই দাবি করা হোক না কেন, আইপিএলে অনৈতিক সব ব্যাপার এখনো সুরক্ষা পায়। আর স্বার্থের দ্বন্দ্ব নিরসনের ব্যাপারটির এখনো কোনো সুরাহা হয়নি। এ ছাড়া বিসিসিআইয়ের নিজস্ব কোনো পদ্ধতিতে নেই যা দুর্নীতিবিরোধী ইউনিটের পারফরম্যান্স পরীক্ষা করতে পারে। এবং খেলোয়াড়দের আয়ের ব্যাপারে কোনো তথ্যভান্ডার সৃষ্টি করেনি। বুকি, ম্যাচ পাতানোর সঙ্গে জড়িত হর্তাকর্তাদেরও কোনো তথ্য নেই বোর্ডের কাছে।’সম্পথকুমারের দাবি আইপিএল নিষিদ্ধ করার কোনো উদ্দেশ্য তাঁর নেই। কিন্তু একাদশতম আইপিএলের আগে অবশ্যই দুর্নীতি প্রতিরোধক একটা পদ্ধতি নিশ্চিত করতে হবে টুর্নামেন্ট কমিটিকে। এমন কোনো সুরক্ষা সৃষ্টি না হওয়া পর্যন্ত এ টুর্নামেন্টের ওপর স্থগিতাদেশ দেওয়ার অনুরোধ করেছেন এই পুলিশ অফিসার।
