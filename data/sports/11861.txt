
একজন রেকর্ড ভেঙে হলেন ম্যান অব দ্য ম্যাচ। আরেকজন ম্যান অব দ্য ম্যাচ হয়ে গড়লেন রেকর্ড। পরশুর দুই সেরা টিম হাওয়ার্ড ও লিওনেল মেসি।গ্রুপপর্বের তিন ম্যাচেই ম্যাচসেরা হয়ে মেসি ছুঁয়েছিলেন ২০১০ বিশ্বকাপের ক্রিস্টিয়ানো রোনালদোকে। পরশু গেলেন ছাড়িয়ে। প্রথম ফুটবলার হিসেবে বিশ্বকাপে টানা চার ম্যাচে ম্যান অব দ্য ম্যাচ। অবশ্য টানা চারবার ফিফা বর্ষসেরা হতে পারেন যিনি, তাঁর কাছে এ আর এমন কী! আগের তিন ম্যাচে সেরা হয়েছিলেন গোল করে, পরশু গোল করিয়ে। মেসির দুর্দান্ত পাসেই অ্যাঙ্গেল ডি মারিয়ার গোলে সুইজারল্যান্ডকে হারিয়েছে আর্জেন্টিনা।গোলবারে দুর্দান্ত পারফরম্যান্স হাওয়ার্ড নাম লেখালেন আলজেরিয়ার রাইস এমবোলহি, মেক্সিকোর গিলের্মো ওচোয়াদের পাশে। তবে এভাবে পাশাপাশি থাকতে নিশ্চয়ই চাননি হাওয়ার্ড? এই তিন গোলকিপারই যে দ্বিতীয় রাউন্ডে ম্যাচসেরা হলেন দল হারার পরও! বেলজিয়ামের বিপক্ষে সবচেয়ে বেশি সেভ করার রেকর্ড গড়েছেন হাওয়ার্ড। কিন্তু দিন শেষে ১৫টি সেভের তৃপ্তির চেয়ে দুটি সেভ না করতে পারারই যন্ত্রণাই বেশি ছিল নিশ্চিত। তাতে তাঁর কিছু করার ছিল না, ম্যাচসেরাও এ জন্যই। কিন্তু তাতে কি আর যন্ত্রণা কমবে?
