
গুলবাদিন নাইবের ওই ক্যাচই আসলে নির্ধারণ করে দেয় ম্যাচের ফল। শেষ ওভারে ক্যাচটি না হলে শেষ হাসি হাসতো হয়তো জিম্বাবুয়েই। কিন্তু লুক জঙ্গুয়ের শটটি মাটির সামান্য ওপর থেকে লুফে নিয়ে নাইব তাঁর দল আফগানিস্তানকে এনে দেন রোমাঞ্চকর এক জয়।আফগানিস্তানের ১৮৭ রানে তাড়া করতে নেমে জিম্বাবুয়ে ধীরলয়ে হলেও লক্ষ্য ছুঁয়ে ফেলার পথে অনেকটাই এগিয়ে গিয়েছিল। শেষ ওভারে তাদের প্রয়োজন ছিল ২১ রান। কাজটা কঠিন হলেও দৌলত জাদরানের এলোমেলো বোলিংয়ে তা সহজ করে তুলেছিলেন লুক জঙ্গুয়ে। একটি চার ও একটি ছক্কায় লক্ষ্যটাকে নিয়ে আসেন হাতের নাগালে। জাদরানের দুটো ‘নো’ আর একটি ‘ওয়াইড’-এর সুবাদে শেষ দুই বলে জিম্বাবুয়ের দরকার মাত্র ৬। ওভারের পঞ্চম বলে কোনো রান নয়। আর বলে ‘মিয়াঁদাদ’ হতে পারলেন না জঙ্গুয়ে! ব্যাট চালিয়েছিলেন, ডিপ কাভারে নাইবের দুর্দান্ত ক্যাচে পরিণত হন জঙ্গুয়ে। ৫ রানের জয় জিতে যায় আফগানিস্তান।শারজায় টস জিতে প্রথমে ব্যাট করে উসমান গনির ইনিংস সর্বোচ্চ ৪২, গুলবাদিন নাইবের ২০ বলে ৩৭, মোহাম্মদ নবীর ১১ বলে ২৬ এবং মোহাম্মদ আসগরের ১৭ বলে ৩৩ রানের সুবাদে ১৮৭ আফগানিস্তান্। শেষ ৫ ওভারে আসে ৬৬ রান। ক্রেমার ১৭ রানে নেন ৩ উইকেট।পরে ব্যাটিংয়ে এসে ৫৪ রানে ৩ উইকেট হারিয়ে ধুঁকছিল জিম্বাবুয়ে। তবে ম্যালকম ওয়ালারের ৩৭ বলে ৪৯* জিম্বাবুয়েকে ফিরিয়ে আনে ম্যাচে। সঙ্গে ছিল হ্যামিল্টন মাসাকাদজার ২৪ বলে ৩৩, চামু চিবাবার ১০ বলে ১৮ আর সিকান্দার রাজার ১৯ বলে ১৯। শেষের দিকে জঙ্গুয়ের ৫ বলে ১১ তো দলকে জয়ের কাছাকাছিই নিয়ে গিয়েছিল।আফগানদের সেরা বোলার দৌলত জাদরান—৩২ রানে তিনি নিয়েছেন ৩ উইকেট।সিরিজের শেষ টি-টোয়েন্টি ম্যাচটি অনুষ্ঠিত হবে আগামীকাল রোববার। সূত্র: ক্রিকইনফো।

