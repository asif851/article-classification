
যুব এশিয়া কাপে আগের ম্যাচে নেপালের বিপক্ষে জয় পেতে ঘাম ছুটে গেছে বাংলাদেশ অনূর্ধ্ব-১৯ দলের। মালয়েশিয়ার বিপক্ষে একই ছবির পুনরাবৃত্তি হয়নি আজ। বরং স্বাগতিকদের উড়িয়েই দিয়েছেন সাইফরা। কুয়ালালামপুরে আজ গ্রুপ পর্বে নিজেদের দ্বিতীয় ম্যাচে মালয়েশিয়া অনূর্ধ্ব-১৯ দলকে ২৬২ রানে হারিয়েছে বাংলাদেশ।
টস জিতে বাংলাদেশ অনূর্ধ্ব-১৯ দলকে ব্যাটিং করতে পাঠায় মালয়েশিয়া। ৩৬ রানে বাংলাদেশের দুই ওপেনারকে ফিরিয়ে আগে ফিল্ডিংয়ের সিদ্ধান্ত সঠিক প্রমাণের দিকে এগোচ্ছিল মালয়েশিয়া। কিন্তু স্বাগতিকদের দুর্ভোগের শুরু এরপরই। তৃতীয় উইকেট জুটিতে ১৯২ রান যোগ করে দলকে বড় স্কোর গড়ার পথ তৈরি করে দেন সাইফ হাসান ও তৌহিদ হৃদয়। মুহাম্মদ হাফিজের বলে সাইফ ৯০ রানে ফিরলেও হৃদয় আউট হয়েছেন সেঞ্চুরি করেই। হাফিজের বলেই ফেরার আগে বাংলাদেশ অনূর্ধ্ব-১৯ দলের এই মিডল অর্ডার ব্যাটসম্যান করেছেন ১২০ রান। শেষ দিকে আমিনুল ইসলামের ১৭ বলে ৩৯, আফিফ হোসেনের ৯ বলে ২১ রান ও মাহিদুল ইসলামের ৯ বলে ১৬ রান বাংলাদেশকে এনে দিয়েছে ৬ উইকেটে ৩৩৫ রানের বিশাল সংগ্রহ। শেষ তিন ওভারেই বাংলাদেশের যুবারা তুলেছেন ৫১ রান।বাংলাদেশের গড়া রানের পাহাড় দেখেই কি ভড়কে গেলেন মালয়েশিয়ার যুবারা! ওপেনার ও দলের অধিনায়ক বীরন্দীপ সিং করতে পারলেন ৪৬ রান। দলের বাকি ব্যাটসম্যানদের কেউ দুই অঙ্কই ছুঁতে পারেননি! মালয়েশিয়া কিন্তু পুরো ৫০ ওভারই খেলেছে। বাংলাদেশের বিপক্ষে অলআউট হব না—এটাই বোধ হয় মূল লক্ষ্য ছিল তাদের! মালয়েশিয়া অনূর্ধ্ব-১৯ দলের সংগ্রহ ৮ উইকেটে ৭৩। মালয়েশিয়ার বিপক্ষে দুর্দান্ত এই জয়টা নিশ্চয়ই আগামী ম্যাচে আত্মবিশ্বাসের রসদ হিসেবে কাজ করবে সাইফদের। গ্রুপ পর্বের শেষ ম্যাচে কাল তাঁদের প্রতিপক্ষ শক্তিশালী ভারত।
