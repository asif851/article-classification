
নিউজিল্যান্ডের মাটিতে টেস্ট এবং ওয়ানডে সিরিজে তিল পরিমাণ প্রতিরোধও গড়তে পারেনি ওয়েস্ট ইন্ডিজ। শেষ পর্যন্ত টি-টোয়েন্টি সিরিজ নিয়ে ক্যারিবীয় সমর্থকেরা আশায় বুক বেঁধেছিলেন। তবে এই দলটা গেইল-স্যামিদের সেই দল না হলেও গায়ে তো বিশ্বচ্যাম্পিয়নের তকমা! কিন্তু নেলসনে টি-টোয়েন্টি সিরিজের প্রথম ম্যাচে নিঃশর্ত আত্মসমর্পণই করেছে কার্লোস ব্রাফেটের ওয়েস্ট ইন্ডিজ। নিউজিল্যান্ডের ছুড়ে দেওয়া ১৮৮ রানের লক্ষ্যে ব্যাটিংয়ে নেমে তাঁরা হেরেছে ৪৭ রানে।
আগে ব্যাটিংয়ে নেমে কলিন মুনরো ও গ্লেন ফিলিপসের ফিফটিতে ৭ উইকেটে ১৮৭ রানের স্কোর দাঁড় করায় নিউজিল্যান্ড। ৪০ বলে ৫৫ রান করার পর কিপিং-গ্লাভস হাতেও চারটি ডিসমিসাল করেন ম্যাচসেরা ফিলিপস। মুনরোর ব্যাট থেকে আসে ৩৭ বলে ৫৩ রানের ইনিংস। জবাবে ক্যারিবীয়দের কেউই উইকেটে বেশিক্ষণ থাকতে পারেননি। ১ ওভার হাতে রেখেই ১৪০ রানে গুটিয়ে যায় দলটি। সর্বোচ্চ ২৭ রান এসেছে আন্দ্রে ফ্লেচারের ব্যাট থেকে। অভিষেকেই ৩ উইকেট নেন নিউজিল্যান্ডের পেসার সেথ র‍্যাঞ্চ।
টেস্ট সিরিজে ২-০ এবং ওয়ানডে সিরিজে ৩-০ ব্যবধানে ধবলধোলাই হওয়ার পর ওয়েস্ট ইন্ডিজের সামনে এখন টি-টোয়েন্টি সিরিজে ঘুরে দাঁড়ানোর চ্যালেঞ্জ। তিন ম্যাচের এই সিরিজে পরবর্তী ম্যাচ সোমবার। এ ম্যাচে হারলে টি-টোয়েন্টি সিরিজও হাতছাড়া হবে ক্যারিবীয়দের। নিউজিল্যান্ডের মাটিতে এ পর্যন্ত তাঁদের পারফরম্যান্স বিচারে কিন্তু তা ঘটার সম্ভাবনাই বেশি।
