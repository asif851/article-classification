
ফেব্রুয়ারিতেই ফ্র্যাঞ্চাইজি ভিত্তিক টি-টোয়েন্টি লিগ চালু করতে যাচ্ছে পাকিস্তান ক্রিকেট বোর্ড। পাকিস্তান সুপার লিগ নামের এই টুর্নামেন্টে খেলার ব্যাপারে ইতিমধ্যে সম্মতি জানিয়েছেন ক্রিকেটের বেশ কিছু বড় নাম। বাংলাদেশের সাকিব আল হাসান, ওয়েস্ট ইন্ডিজের ক্রিস গেইল আছেন এদের মাঝে। এবার তাঁদের সঙ্গে যোগ দিলেন ইংল্যান্ডের কেভিন পিটারসেনও। ক্রিকেট দুনিয়ায় পাকিস্তান এখন প্রায় অস্পৃশ্যের পর্যায়ে। কিছুদিন আগে জিম্বাবুয়ে দল পাকিস্তান থেকে ঘুরে আসলেও অন্য দেশ এখনো পাকিস্তানে দল পাঠাতে আগ্রহী নয়। আন্তর্জাতিক ক্রিকেটের অভাবে ক্রিকেট বোর্ডের আয়ের উৎস হয়ে পড়েছে সীমিত। সে জন্যই পিসিএল আয়োজনের সিদ্ধান্ত নিয়েছে তারা। আরব আমিরাতে অনুষ্ঠিতব্য এই টুর্নামেন্টটি সফল করবার জন্য সর্বোচ্চ চেষ্টা চালাচ্ছে পাকিস্তান ক্রিকেট বোর্ড। ক্রিকেটের বড় বড় নামগুলোকে এই টুর্নামেন্টের সঙ্গে জড়ানোর চেষ্টা এর মাঝে একটি। সেই পথ ধরেই খেলোয়াড় তালিকায় যুক্ত হয়েছেন পিটারসেন। এক ভিডিও বার্তায় ইংল্যান্ডের সাবেক এই তারকা জানান, ‘ফেব্রুয়ারিতে এই পাকিস্তানি মেলার অংশ হতে পেরে আমি আনন্দিত। আমার আর তর সইছে না। এটি একটি অসাধারণ প্রতিযোগিতা হতে যাচ্ছে। প্রচুর ছক্কা, উইকেট আর অফুরন্ত মজা। টি-টোয়েন্টি থেকে যা আশা করেন তার সবকিছু।’ পাঁচটি দল নিয়ে পিসিএল শুরু হচ্ছে আসছে ফেব্রুয়ারিতেই। ভারতের সঙ্গে দ্বিপক্ষীয় সিরিজ নিয়ে সৃষ্ট অনিশ্চয়তায় অর্থনৈতিক ভাবে চাপে পড়েছে পিসিবি। আইপিএলের মতো ব্যবসা সফল প্রতিযোগিতা আয়োজন করতে পারলেই মন্দাদশা কাটাতে পারবে তারা। সূত্র: ক্রিকেট অস্ট্রেলিয়া। 
