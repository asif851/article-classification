
টেস্ট অধিনায়কত্ব হারালেন মুশফিকুর রহিম। বাংলাদেশের নতুন টেস্ট অধিনায়ক করা হয়েছে সাকিব আল হাসানকে। আজ বাংলাদেশ ক্রিকেট বোর্ডের (বিসিবি) এক সভায় এ ব্যাপারে সিদ্ধান্ত হয়েছে। সভায় টেস্ট দলের সহ–অধিনায়ক হিসেবে বেছে নেওয়া হয়েছে মাহমুদউল্লাহকে। এত দিন এ দায়িত্ব পালন করছিলেন তামিম ইকবাল। তাঁকে বানানো হয়েছে টি-টোয়েন্টি দলের সহ–অধিনায়ক। মাশরাফি বিন মুর্তজা থাকছেন ওয়ানডে অধিনায়ক হিসেবে। বিসিবি প্রধান নাজমুল হোসেন জানিয়েছেন, সবার সঙ্গে আলোচনা করেই এ সিদ্ধান্ত নেওয়া হয়েছে। মুশফিকের সঙ্গেও ব্যাপারটি নিয়ে নাকি আলোচনা হয়েছে। গত এপ্রিলে বাংলাদেশের শ্রীলঙ্কা সফরের সময় টি-টোয়েন্টি ক্রিকেট থেকে অবসরের ঘোষণা দিয়েছিলেন মাশরাফি বিন মুর্তজা। সিরিজের পরপরই সাকিবকে টি-টোয়েন্টি দলের অধিনায়ক হিসেবে ঘোষণা করেছিল বোর্ড। ২০১১ সালের সেপ্টেম্বরে বাংলাদেশ ক্রিকেট দলের অধিনায়কত্ব পেয়েছিলেন মুশফিকুর রহিম। ২০১৪ সালে সীমিত ওভারের ক্রিকেটে অধিনায়কত্ব তুলে দেওয়া হয়েছিল মাশরাফির কাঁধে।
