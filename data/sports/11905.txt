
এর আগেও দুটো সাফ চ্যাম্পিয়নশিপের আসর অনুষ্ঠিত হয়েছিল বাংলাদেশে। ২০০৩ সালে প্রথমবার আয়োজনের ছয় বছর পর ২০০৯ সালে দ্বিতীয়বারের মতো বাংলাদেশে অনুষ্ঠিত হয়েছিল দক্ষিণ এশিয়ার মর্যাদাকর এই ফুটবল প্রতিযোগিতা। সাফ চ্যাম্পিয়নশিপের দায়িত্ব আবারও পেতে যাচ্ছে বাংলাদেশ। ২০১৭ সালে সাফ চ্যাম্পিয়শিপের ১২ তম আসরটি বসতে যাচ্ছে বাংলাদেশে। আজ শনিবার কেরালায় সাফের কার্যনির্বাহী কমিটির বৈঠকে এই সিদ্ধান্ত হয়। শনিবারের বৈঠকে দীর্ঘ দিন ধরে ঝুলে থাকা সাফ ক্লাব চ্যাম্পিয়নশিপ আয়োজনের ব্যাপারেও সিদ্ধান্ত হয়েছে। এ বছরের ডিসেম্বরে সাফ অঞ্চলের দেশগুলোর শীর্ষ ক্লাবগুলোকে নিয়ে আয়োজিত এই প্রতিযোগিতা অনুষ্ঠিত হবে বাংলাদেশেই। সাফের পরবর্তী আসর আয়োজনের আগ্রহ প্রকাশ করেছিল ভুটানও। কিন্তু শেষ পর্যন্ত আয়োজকেরা আয়োজক হিসেবে বেছে নেয় বাংলাদেশকেই।
