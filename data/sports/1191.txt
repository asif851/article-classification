
বাংলাদেশের বিপক্ষে এক ম্যাচ বাকি থাকতেই টেস্ট সিরিজ হেরেছে জিম্বাবুয়ে। এর মধ্যে আরেকটি দুঃসংবাদ পেল দলটি। বোলিং অ্যাকশন প্রশ্নবিদ্ধ হয়েছে জিম্বাবুয়ের অফ স্পিনার ম্যালকম ওয়ালারের। ২১ দিনের মধ্যে আইসিসি স্বীকৃত ল্যাবে বোলিং অ্যাকশনের পরীক্ষা দিতে হবে ওয়ালারের।খুলনা টেস্টে ওয়ালারের বোলিং অ্যাকশন নিয়ে সন্দেহ প্রকাশ করেন ম্যাচ অফিসিয়ালরা। এই ম্যাচে ৬ উইকেট নেওয়া এই অফ স্পিনার প্রসঙ্গে আইসিসি এক বিবৃতিতে বলেছে, ‘শুক্রবার টেস্টের পর ওয়ালারের বোলিং অ্যাকশনের বৈধতা নিয়ে ম্যাচ অফিসিয়ালদের রিপোর্ট জিম্বাবুয়ে দলের ম্যানেজার মুফারো চিতুরুমানির হাতে তুলে দেওয়া হয়েছে।’অবৈধ বোলিং অ্যাকশনের জন্য এরই মধ্যে আন্তর্জাতিক ক্রিকেটে নিষিদ্ধ হয়েছেন অফ স্পিনার সচিত্রা সেনানায়েকে, কেন উইলিয়ামসন, সাঈদ আজমল ও সোহাগ গাজী। আইসিসির পরীক্ষায় উতরে যাওয়ার সর্বশেষ উদাহরণ বাংলাদেশের পেসার আল আমিন হোসেন। ক্রিকইনফো ও রয়টার্স।
