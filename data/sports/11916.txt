
চেলসির বিপক্ষে প্রিমিয়ার লিগের দুটি ম্যাচেই হারের মুখ দেখেছিল ম্যানচেস্টার সিটি। এফএ কাপের লড়াইটা যে তাই প্রতিশোধেরই হবে, সেটা আগে থেকেই পরিকল্পনা করেছিলেন ম্যানুয়েল পেলিগ্রিনির শিষ্যরা। এই দৃঢ় প্রত্যয় আর প্রতিশোধস্পৃহার সামনে শেষ পর্যন্ত নত হতেই হলো চেলসিকে। হারের মুখ দেখে এফএ কাপ থেকে ছিটকে পড়ল হোসে মরিনহোর চেলসি। আর ২-০ গোলের জয় দিয়ে কোয়ার্টার ফাইনাল নিশ্চিত করল ম্যানচেস্টার সিটি।নিজেদের মাঠে গতকাল আধিপত্য বিস্তার করেই খেলেছে ম্যানচেস্টার সিটি। ১৫ মিনিটের মাথায় ইয়া তোরের দূরপাল্লার একটি শট ঠেকিয়ে দেন চেলসির গোলরক্ষক পিটার চেক। ফিরতি বলটা আর জালে জড়াতে পারেননি স্টিভান জভেটিক। এক মিনিট পরে অবশ্য সমর্থকদের আর হতাশ করেননি মন্টেনেগ্রোর এই ফরোয়ার্ড। এডিন ডেকোর পাস থেকে বল পেয়ে মাপা শটে বল জড়িয়েছেন চেলসির জালে। দ্বিতীয়ার্ধের ৬৭ মিনিটে আরেকটি গোল করে দলের জয় নিশ্চিত করেছেন ইনজুরি কাটিয়ে দলে ফেরা সামির নাসরি। পাঁচ সপ্তাহ মাঠের বাইরে কাটিয়ে দলে ফিরেই গোল করেছেন এই ফরাসি মিডফিল্ডার।গতকাল প্রতিশোধের প্রতিজ্ঞা নিয়েই যে মাঠে নেমেছিলেন, সেটা ম্যাচ শেষে স্বীকারও করেছেন ম্যানচেস্টার সিটির অধিনায়ক ভিনসেন্ট কোম্পানি, ‘আমরা প্রতিশোধই চেয়েছিলাম। এই জায়গা থেকেই আমরা কঠোর পরিশ্রম করেছি। আর আমরা তাদের কিছুই নিতে দিইনি। এটা আমাদের জন্য ছিল দারুণ একটা জয়।’
চ্যাম্পিয়নস লিগে স্প্যানিশ জায়ান্ট বার্সেলোনার বিপক্ষে মাঠে নামার আগে এই জয়টা নিশ্চয়ই অনুপ্রাণিত করবে ম্যানচেস্টার সিটিকে। আগামী মঙ্গলবার নকআউট পর্বের প্রথম খেলায় মুখোমুখি হবে ম্যানচেস্টার সিটি ও বার্সেলোনা।— রয়টার্স
