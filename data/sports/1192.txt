
জাতীয় ক্রীড়া পরিষদের (এনএসসি) দেওয়া সংশোধিত গঠনতন্ত্রের ভিত্তিতে বাংলাদেশ ক্রিকেট বোর্ডের (বিসিবি) নির্বাচনে আইনগত বাধা আপাতত আর নেই। তবে এই গঠনতন্ত্রের অধীনে হওয়া নির্বাচনের মাধ্যমে গঠিত কমিটির বৈধতা নির্ভর করবে এ-সংক্রান্ত মামলায় আপিল বিভাগের চূড়ান্ত রায়ের ওপর।সংশোধিত গঠনতন্ত্র নিয়ে হাইকোর্টের দেওয়া রায়ের বিরুদ্ধে এনএসসি এবং বিসিবি আপিলের অনুমতি চেয়ে আবেদন (লিভ টু আপিল) করেছিল। নির্বাচন অনুষ্ঠানের অনুমতি চেয়ে এনএসসি এবং বিসিবি আবেদন করে। গতকাল প্রধান বিচারপতি মো. মোজাম্মেল হোসেনের নেতৃত্বাধীন পাঁচ বিচারপতির বেঞ্চ লিভ টু আপিল মঞ্জুর করেন এবং নির্বাচন নিয়ে বিসিবির আবেদন গ্রহণ করে আদেশ দেন।২০১২ সালে বিসিবির গঠনতন্ত্রে দুবার সংশোধনী আনা হয়। প্রথম সংশোধনীটি আনার পর বার্ষিক সাধারণ সভার অনুমোদন ছাড়াই গত ২৯ নভেম্বর গঠনতন্ত্রে দ্বিতীয়বারের মতো সংশোধনী আনে এনএসসি। দ্বিতীয় সংশোধনীর বৈধতা চ্যালেঞ্জ করে বিসিবির সাবেক পরিচালক স্থপতি মোবাশ্বের হোসেন এবং জেলা ও বিভাগীয় ক্রীড়া সংগঠক পরিষদের সভাপতি ইউসুফ জামিল গত বছরের ডিসেম্বরে রিট আবেদন করেন।শুনানি নিয়ে গত ১৩ ডিসেম্বর হাইকোর্ট রুল জারির পাশাপাশি সংশোধিত গঠনতন্ত্রের কার্যকারিতার ওপর স্থগিতাদেশ দেন। আর রুলের ওপর চূড়ান্ত শুনানি শেষে চলতি বছরের ২৭ জানুয়ারি তা অবৈধ ঘোষণা করে রায় দেন হাইকোর্ট। এ রায়ে স্থগিতাদেশ চেয়ে চেম্বার বিচারপতির আদালতে আবেদন করে এনএসসি ও বিসিবি। চলতি বছরের ২৮ জানুয়ারি চেম্বার বিচারপতি হাইকোর্টের রায়ের কার্যকারিতা স্থগিত করে বিষয়টি নিয়মিত বেঞ্চে শুনানির জন্য পাঠিয়ে দেন। পরে এনএসসি এবং বিসিবি নিয়মিত লিভ টু আপিল করে। এনএসসি এবং বিসিবি নির্বাচন অনুষ্ঠানের জন্য আবেদন করে। শুনানি নিয়ে আদালত আদেশ দেন।বিসিবির পক্ষে জ্যেষ্ঠ আইনজীবী রফিক-উল হক, রোকনউদ্দিন মাহমুদ ও শেখ ফজলে নূর তাপস মামলা পরিচালনা করেন। এনএসসির পক্ষে শুনানি করেন অ্যাটর্নি জেনারেল মাহবুবে আলম। তাঁকে সহায়তা করেন ডেপুটি অ্যাটর্নি জেনারেল একরামুল হক। রিট আবেদনকারীদের পক্ষে শুনানি করেন জ্যেষ্ঠ আইনজীবী মাহমুদুল ইসলাম। সঙ্গে ছিলেন আইনজীবী মাহবুব শফিক এবং কে এম হাফিজুল আলম।আদেশের পর অ্যাটর্নি জেনারেল মাহবুবে আলম সাংবাদিকদের বলেন, আদালত ক্রিকেট বোর্ড ও ক্রীড়া পরিষদের লিভ টু আপিল মঞ্জুর করেছেন। একই সঙ্গে সংশোধিত গঠনতন্ত্র অনুসারে নির্বাচন অনুষ্ঠানে অনুমোদন দিয়েছেন। তবে এই নির্বাচন টিকবে কি না, তা আপিল বিভাগের চূড়ান্ত রায়ের ওপর নির্ভর করবে।রিট আবেদনকারীদের কৌঁসুলি কে এম হাফিজুল আলম প্রথম আলোকে বলেন, এনএসসি এবং বিসিবিকে আপিল দায়েরের অনুমতি দেওয়ার পাশাপাশি আদালত গত বছরের ২৯ নভেম্বর দেওয়া সংশোধিত গঠনতন্ত্রের অধীনে নির্বাচন অনুষ্ঠানের অনুমতি দিয়েছেন। এ-ও বলেছেন, ওই সংশোধনীর অধীনে নির্বাচিত কমিটির বৈধতা নির্ভর করবে আপিল বিভাগের চূড়ান্ত রায়ের ওপর।
