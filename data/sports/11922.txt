
• ঢাকা প্রিমিয়ার লিগে দুর্দান্ত বোলিং করছেন মাশরাফি। • মাশরাফিকে দেখে তরুণ বোলারদের শিখতে বললেন খালেদ মাহমুদ।
পেসারদের হাত ধরে ২০১৫ বিশ্বকাপে ভালো করেছিল বাংলাদেশ, দেশের মাঠে জিতেছিল একের পর এক সিরিজ। হঠাৎ তাঁরা যেন হারিয়ে ফেলেছে পথ! আবারও পথে ফিরতে বেশি না, মাশরাফি বিন মুর্তজাকে দেখলেই হবে। বাংলাদেশ দলের টেকনিক্যাল ডিরেক্টর খালেদ মাহমুদ অন্তত সেটাই বলেছেন।
ক্যারিয়ারের গোধূলিতে এসেও মাশরাফি যেন তাঁর ঊষালগ্নের কথাই মনে করিয়ে দিচ্ছেন প্রতিনিয়ত। এবার ঢাকা প্রিমিয়ার লিগেও দুর্দান্ত মাশরাফির দেখাই মিলছে। দুদিন আগে শেখ জামালের বিপক্ষে ৫ উইকেট পেয়েছেন। ৫ ম্যাচে তাঁর উইকেট ১২টি। বাংলাদেশের তরুণ পেসাররা মাশরাফিকে দেখে শিখতে পারেন, কীভাবে বোলিং ধারটা দীর্ঘ সময় ধরে রাখতে হয়। খালেদ মাহমুদ তাই বললেন, ‘এখনো মাশরাফি যেভাবে প্রিমিয়ার লিগে বোলিং করে, জায়গায় ধারাবাহিক বোলিং, এক কথায় দারুণ। আমরা যখন ক্রিকেট খেলেছি আমাদের সামনে দেশের কোনো রোল মডেল ছিল না। এখনকার ছেলেরা অনেক ভাগ্যবান যে তাদের সামনে সেটা আছে। মাশরাফি, তামিম, সাকিব, মাহমুদউল্লাহ...। মাশরাফিকে দেখেও অনেক কিছু শিখতে পারে ফাস্ট বোলাররা। এখনো কতটা পরিশ্রমী সে বা নিজের অনুশীলন কতটা সিরিয়াস। এখনো ওর ফিটনেস দেখেন, একটু মেদ হলেই বাড়তি রানিং করে। সাকিবও তাই।’ভুল বলেননি মাহমুদ। এই যে নিষ্ঠা, খেলাটার প্রতি শতভাগ আত্মনিবেদন—তরুণ খেলোয়াড়েরা মাশরাফি-সাকিবকে অনুসরণ করলেই তো হয়।
