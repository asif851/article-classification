
বাংলাদেশের বিপক্ষে দেওয়া শ্রীলঙ্কার ওয়ানডে দলে অনেক পরিবর্তন। দক্ষিণ আফ্রিকার বিপক্ষে ৫-০ ব্যবধানে হোয়াইটওয়াশ হওয়া দলে থাকা পাঁচ জনকেই বাদ দিয়েছেন নির্বাচকেরা। দলে ফিরেছেন তিন ক্রিকেটার। চোটের কারণে টেস্টের মতো ওয়ানডে দলেও নেই নিয়মিত অধিনায়ক অ্যাঞ্জেলো ম্যাথুস। তাঁর পরিবর্তে তিন ম্যাচের ওয়ানডে সিরিজে শ্রীলঙ্কার নেতৃত্ব দেবেন উপুল থারাঙ্গা। 
দক্ষিণ আফ্রিকা সিরিজের দল থেকে বাদ পড়েছেন পেসার নুয়ান কুলাসেকারা আর লেগ স্পিনার জেফরি ভ্যান্ডারসে। দক্ষিণ আফ্রিকা সফরে দুজনেই একটি করে উইকেট পেয়েছেন। কুলাসেকারা খেলেছেন তিনটি ম্যাচ, ভ্যান্ডারসে দুটি। এ ছাড়াও বাদ পড়েছেন চতুরঙ্গা ডি সিলভা, লাহিরু মধুশাঙ্কা ও সান্ডুরন বিরাক্কোডি। দলে ফিরেছেন পেস অলরাউন্ডার থিসারা পেরেরা। দেশের হয়ে সর্বশেষ তিনি ওয়ানডে খেলেছেন গত আগস্টে। এ ছাড়াও দলে ফিরেছেন কুশল পেরেরা, দানুশকা গুনাতিলকে।ডাম্বুলায় সিরিজের প্রথম ওয়ানডে হবে আগামী ২৫ মার্চ। ডাম্বুলাতেই দ্বিতীয় ওয়ানডে ২৮ মার্চ। সিরিজের শেষ ম্যাচ কলম্বোয় হবে ১ এপ্রিল।
শ্রীলঙ্কা দল: উপুল থারাঙ্গা (অধিনায়ক), নিরোশান ডিকভেলা, ধনাঞ্জয়া ডি সিলভা, কুশল মেন্ডিস, আসেলা গুনারত্নে, দিনেশ চান্ডিমাল, কুশল জেনিথ পেরেরা, দানুশকা গুনাতিলকে, সুরঙ্গা লাকমল, লাহিরু কুমারা, ভিকুম সঞ্জয়া, থিসারা পেরেরা, শাচিথ পাথিরানা, সেকুগে প্রসন্ন, লক্ষ্মণ সান্দাকান।
