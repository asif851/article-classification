
ডারবান টেস্টটা বুঝি ক্যালিসময় হয়েই থাকবে! সর্বকালের অন্যতম সেরা অলরাউন্ডার শতক পেলেন। তাঁর দিনে দলও পেল ১৬৬ রানের লিড। ম্যাচ যত এগোচ্ছে, ভারতের জন্য সমীকরণ ততই কঠিন হচ্ছে। জয় দিয়েই ক্যালিসকে বিদায় সংবর্ধনা দিতে চাইছে দক্ষিণ আফ্রিকা। আর সেই কাজটিতে ক্যালিস নিজে সেঞ্চুরি করে রেখেছেন বড় ভূমিকা।এখন পর্যন্ত টেস্ট খেলার সৌভাগ্য হয়েছে দুই হাজার ৭৩৪ জনের। সংখ্যাটা কম নয়। এঁদের সিংহভাগই বিদায় নিয়েছেন ক্রিকেট থেকে। তবে শেষ টেস্টে সেঞ্চুরি করে বিদায় নেওয়ার গৌরব খুব বেশি খেলোয়াড়ের হয়নি। সংখ্যাটা ছিল মাত্র ৩৩ জনের। সেঞ্চুরি করে বিদায় নেওয়ার গৌরব হয়নি অনেক রথী-মহারথীরও। ক্যালিসও সেই তালিকায় নাম লেখালেন। নিজের বিদায়ী টেস্টে তুলে নিলেন ৪৫ নম্বর সেঞ্চুরিটা।১১৫ রান করার পর টেস্ট ক্রিকেটের ইতিহাসে সর্বোচ্চ রান সংগ্রহকারীদের তালিকায় রাহুল দ্রাবিড়কে পেরিয়ে গেলেন ক্যালিস। কিংসমিডে শতরানের পর ১৩ হাজার ২৮৯ রান করে তৃতীয় স্থানে উঠে এলেন তিনি। ১৬৬ টেস্টে ক্যালিস রয়েছেন শচীন টেন্ডুলকার (১৫ হাজার ৯২১ রান) ও রিকি পন্টিংয়ের (১৩ হাজার ৩৭৮ রান) পরেই।
ক্যালিসের সেঞ্চুরির পাশাপাশি এবি ডি ভিলিয়ার্সের ৭৪, নয়ে নামা রবিন পিটারসনের ৬১, ডেল স্টেইনের ৪৪ ও ফ্যাফ ডু প্লেসিসের ৪৩ রানের সৌজন্যে অলআউট হওয়ার আগে ৫০০ রান তোলে দক্ষিণ আফ্রিকা। প্রোটিয়াদের প্রথম ৬ উইকেটের পাঁচটিই তুলে নেওয়া রবীন্দ্র জাদেজা শেষ পর্যন্ত ৬ উইকেট ঝোলায় পুরলেও রান দিয়েছেন ১৩৮। জবাবে দ্বিতীয় ইনিংসে এই প্রতিবেদন লেখা পর্যন্ত বিনা উইকেটে করেছে ৮ রান।
দক্ষিণ আফ্রিকার ইনিংসের সবচেয়ে বড় হাইলাইটস অবশ্যই ক্যালিসের ইনিংসটি। কাল ৭৮ রানে অপরাজিত ছিলেন। প্রকৃতির বাধায় শেষ পর্যন্ত দিনের শেষ ৮ ওভার খেলা হয়নি। তবে আজ আর কোনো বাধাই বাধা হলো না। ক্যালিস ঠিকই তুলে নিলেন সেঞ্চুরি। শুধু তা-ই নয়, আগের দিন নাইটওয়াচম্যান হিসেবে নামা স্টেইনকে নিয়ে দারুণ একটা জুটিও গড়ে তুললেন। ষষ্ঠ উইকেটে ৮৬ রান যোগ করে এই জুটি। শেষ পর্যন্ত ক্ষণিকের ভুলে জাদেজাকে উড়িয়ে মারতে গিয়ে ইনিংসটা ১১৫ রানেই সমাপ্ত হয়েছে ক্যালিসের। না হলে হয়তো আরও লম্বা একটা ইনিংসই খেলতে পারতেন।
ক্যালিসের বিদায়ের পর দক্ষিণ আফ্রিকা আরও ১১৬ রান যোগ করেছে। এর মধ্যে ১১০ রানই জোগান দিয়ে অষ্টম উইকেটের ডু প্লেসিস আর পিটারসনের জুটিটা। ডু প্লেসিস রানআউটের খাঁড়ায় পড়ে বিদায় নিলেও পিটারসন শেষ পর্যন্ত তুলে নিয়েছেন ক্যারিয়ারের তৃতীয় ফিফটি।
