
এক দল বাংলাদেশের ফুটবলের সবচেয়ে জনপ্রিয় দুটি দলের একটি, অন্য দলটিও কয়েক মৌসুম ধরে বেশ সাড়া জাগিয়ে চলেছে। অথচ এই মৌসুমে মোহামেডান ও শেখ রাসেল, দুটি দলেরই অবস্থা কেমন ছন্নছাড়া। যে দুই দলের ম্যাচ হওয়ার কথা ছিল পয়েন্ট তালিকার ওপরের দিকের লড়াই, তারাই আজ সিলেট স্টেডিয়ামে লড়ল প্রিমিয়ার লিগে অবনমনের শঙ্কা থেকে আরেকটু দূরে থাকার আশায়। তাতে ১-০ গোলে জিতে কিছুটা স্বস্তি পেল শেখ রাসেল।
লিগে নবম রাউন্ড চলছে। অথচ আগের আট ম্যাচে একটিও জয় পায়নি দুই দলের কেউ। ২ পয়েন্ট নিয়ে শেখ রাসেল ছিল ১২ দলের লিগে সবার নিচে, মোহামেডানের অবস্থান ছিল দশে, পয়েন্ট ৬! আজ জয় পাওয়ায় শেখ রাসেলের পয়েন্ট ৫। উত্তর বারিধারাকে সবার নিচে ঠেলে শফিকুল ইসলাম মানিকের দল উঠে এল ১১তম স্থানে।দিনের আগের ম্যাচেই দুই বড় দল আবাহনী ও শেখ জামালের ম্যাচ দেখেছে গোল উৎসব। শেখ রাসেল ও মোহামেডানের ম্যাচও হয়তো তেমনি জমজমাট হওয়ার আশা ছিল। থাকারই কথা, ফর্ম যা-ই হোক, বড় দল তো! কিন্তু এই মৌসুমে দুই দলের যে কিছুতেই কিছু হচ্ছে না। আজও জমল না ম্যাচ। এবারের প্রিমিয়ার লিগে বড় দলগুলোর অনেক ম্যাচ যেমন উত্তেজনা ছড়িয়েছে, তুলনায় এই ম্যাচটি হলো অনেকটাই ম্যাড়মেড়ে। তাতে দুই দলের মধ্যে ব্যবধান গড়ে দিল ৫১ মিনিটে পল এমিলের গোল।প্রথমার্ধে তুলনামূলক ভালো খেলেছে মোহামেডান, যদিও সুযোগ দুই দলই পেয়েছে প্রায় সমানে সমান। এবং ‘যথারীতি’ সেটি নষ্ট করার প্রতিযোগিতাও চলল। ১৪ মিনিটে শেখ রাসেলের অভিজ্ঞ স্ট্রাইকার জাহিদ হাসান এমিলির ব্যর্থতাটাই চোখে লেগেছে বেশি, মাত্র তিন-চার গজ সামনে থেকে গোল করতে পারেননি তিনি। কিন্তু ১৬ মিনিট পর এমিলির ব্যর্থতাকেও ‘অনেক ভালো’ মনে করালেন তৌহিদুল ইসলাম সবুজ। এক সময়ের ‘সম্ভাবনাময়’ ট্যাগ গায়ে লাগানো মোহামেডান স্ট্রাইকার বল পেয়েছিলেন ছয় গজি বক্সের কোণে, কিন্তু শেখ রাসেল গোলকিপারকে একা পেয়েও তাঁর শট ফিরে এলো পোস্টে লেগে।দ্বিতীয়ার্ধে আর তেমন ভুল করেননি শেখ রাসেলের পল এমিল। ৫১ মিনিটে মোনায়েম খান রাজুর ফ্রি কিকে হেড করে গোল করেন ক্যামেরুনিয়ান স্ট্রাইকার, লিগে শেখ রাসেলের প্রথম জয় এনে দিল সেটিই। দ্বিতীয়ার্ধে দুর্দান্ত শুরু করা শেখ রাসেল মিনিট দুয়েক পরই আরেকটি গোল পেতে পারত। শাখাওয়াত হোসেন রনির থ্রু থেকে পল এমিলের টোকায় বল যাচ্ছিল জালের দিকে, কিন্তু গোললাইন থেকে ঠেকিয়ে দেন মোহামেডানের ডিফেন্ডার। শেষ দিকে অবশ্য অনেক আক্রমণ করেছিল মোহামেডান, কিন্তু জোসিমউদ্দিন জোসির দলে গোল এনে দেওয়ার লোক কই!অবশ্য এ দিকটিতে মোহামেডান এখনো বাংলাদেশের ফুটবলের অন্যতম প্রতিনিধি। বাংলাদেশ দলেরও তো মূল সমস্যা এটিই।
