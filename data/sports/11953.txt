
এশিয়াড থেকে দারুণ সংবাদই দিলেন বাংলাদেশের মেয়েরা। শক্তিশালী শ্রীলঙ্কাকে হারিয়ে সালমা খাতুনের দল উঠে গেছে নারী ক্রিকেটের ফাইনালে। আজ ইনচনের ইয়ানহুই ক্রিকেট গ্রাউন্ডে লঙ্কান মেয়েদের বিপক্ষে তাঁরা জিতেছেন ২৫ রানে।প্রথমে ব্যাট করে শ্রীলঙ্কার সামনে খুব বড় লক্ষ্য দিতে পারেননি আয়েশা, লতা মণ্ডলরা। তবে ইনচনের মাঠে ৯৫ রানই যে যথেষ্ট, সেটা প্রমাণ করে ছেড়েছেন বাংলাদেশের বোলাররা, বিশেষ করে পান্না ঘোষ। বাংলাদেশের এই স্ট্রাইক বোলার মাত্র ১০ রানের বিনিময়ে ৫ উইকেট তুলে নিয়েই মূলত গুঁড়িয়ে দেন শ্রীলঙ্কার ব্যাটিং-মেরুদণ্ড। লঙ্কানরা অলআউট হয়েছে ৭০ রানে। পান্নার পাশাপাশি রুমানা আহমেদ ১১ রানে দুটি এবং সালমা খাতুন ১২ রানে ১ উইকেট নিয়ে বাংলাদেশের জয়ে রেখেছেন দারুণ অবদান।সকালে টসে জিতে ব্যাটিং করা বাংলাদেশ নির্ধারিত ২০ ওভারে ৪ উইকেট হারিয়ে করে ৯৫ রান। লতা মণ্ডলের ব্যাট থেকে আসে সর্বোচ্চ ৩৪ রান। এ ছাড়া ফারজানা হক করেন ২২ রান। সালমার ব্যাটও হেসেছে ১৪ রান করে।৯৬ রানের লক্ষ্যে ব্যাট করতে নেমে লঙ্কানরা প্রথমেই বিপর্যয়ের মুখে পড়ে। মাত্র ৬ রানে প্রথম উইকেট হারানো দলটি পুরো ইনিংসে আর মাথা তুলেই দাঁড়াতে পারেনি। নিয়মিত বিরতিতে উইকেট হারিয়ে তারা শেষ পর্যন্ত অলআউট হয় ৭০ রানে, জয়ের লক্ষ্য থেকে ২৫ রান দূরে।দারুণ এই জয়ের পরও উৎসব করার খুব বেশি সুযোগ পাচ্ছেন না সালমা-আয়েশা-রুমানা-লতারা। কালই তাঁদের নেমে পড়তে হচ্ছে মেয়েদের ক্রিকেটে সোনা জয়ের লড়াইয়ে। ফাইনালে তাঁদের প্রতিপক্ষ আরেক শক্তিশালী দল পাকিস্তান।
