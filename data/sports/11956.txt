
নেইমারের প্রতিভা নিয়ে সংশয় নেই। কিন্তু মাঠে নাকি তিনি প্রতিপক্ষকে খুব ‘জ্বালান’! বার্সেলোনা ফরোয়ার্ডকে নিয়ে অ্যাটলেটিকো মাদ্রিদের অধিনায়ক গাবির মূল্যায়ন এমনই। তবে গাবির সতীর্থ কানি বললেন আরও একটু বেশি। এর জন্য নাকি নেইমারকে পস্তাতে হবে গোটা ক্যারিয়ারেই!  কোয়ার্টার ফাইনালের দ্বিতীয় লেগের পর অ্যাটলেটিকো মিডফিল্ডার কানি বললেন, ‘ক্যারিয়ারে অনেক সমস্যায় পড়তে হবে তাকে। আজ (পরশু) সে যা করেছে, এটা যদি সব সময়ই করে, একদিন তাকে সমস্যায় পড়তে হবে। নেইমারের নিজস্ব একটা খেলার ধরন আছে। ডিফেন্ডারের পা থেকে বল নিতে হবে, তবে মুখ বন্ধ করে। কিন্তু সে এটা করে (মুখ চালায়)। এটা যদি করতে পছন্দই করে...আসলে এভাবেই সে খেলে।’ এর আগে নেইমারকে নিয়ে গাবি বলেছিলেন, ‘মাঠে সে সব সময়ই অঙ্গভঙ্গি বা কাণ্ড করবে, বিশেষ করে সে যখন সামনে থাকে। কেউ হারতে চায় না। ফলে এসব আপনাকে খুব উত্তেজিত করবে।’ পরশু ব্রাজিলীয় সেনসেশনের জোড়া গোলেই কোপা ডেল রের কোয়ার্টার ফাইনাল থেকে ছিটকে পড়েছে অ্যাটলেটিকো। সামাজিক যোগাযোগমাধ্যমে প্রতিপক্ষের খেলোয়াড়দের এমন সমালোচনার জবাব দিয়েছেন নেইমার, ‘সবাইকে পছন্দ করতে কেউ বাধ্য নয়। তবে সম্মান বলে একটি ব্যাপার আছে।’ তথ্যসূত্র: মার্কা ও গোলডটকম।
