
মহাকাব্যিক এক ম্যাচ দিয়েই অবসান হলো মহাকাব্যিক এক যুগের। ৫-৫ গোলের অবিশ্বাস্য এক ম্যাচ উপহার দিয়েই স্যার অ্যালেক্স ফার্গুসনকে বিদায় জানাল ফুটবল। কাল মৌসুমের শেষ দিনে চ্যাম্পিয়ন ম্যানচেস্টার ইউনাইটেড ১০ গোলের ম্যাচটি খেলেছে ওয়েস্ট ব্রমউইচ আলবিয়নের সঙ্গে।
ব্রমউইচের মাঠ দ্য হথর্নস ইংলিশ ফুটবলের সবচেয়ে উঁচু ভেন্যু। সেই উঁচু মাঠেই গোলের বন্যা বইল, হলো রেকর্ড। ১৯৯২-৯৩ মৌসুমে চালু প্রিমিয়ার লিগ কালই দেখল সবচেয়ে বেশি গোলের ড্র। ইংল্যান্ডের শীর্ষ ফুটবলে সর্বশেষ ১৯৮৪ সালে ৫-৫ গোলে ড্র করেছিল নিউক্যাসল ও কিউপিআর। ইংল্যান্ডের শীর্ষ ফুটবলে এর চেয়ে বেশি গোলের ড্র আছেই মাত্র একটি। ১৯৩০ সালে তৎকালীন প্রথম বিভাগে লিস্টার সিটি ও আর্সেনাল ড্র করেছিল ৬-৬ গোলে।
রেকর্ডের এই ম্যাচের প্রথম ৩০ মিনিটেই ৩-০ গোলে এগিয়ে যায় ইউনাইটেড। এরপর ওয়েস্ট ব্রম ব্যবধান কমিয়ে ৩-২ করলেও ফন পার্সি ও চিচারিতোর ২ গোলে আবার এগিয়ে যায় ইউনাইটেড (৫-২)। এরপর ৮১ থেকে ৮৬—এই ৫ মিনিটেই ইউনাইটেডের রক্ষণ চুরমার করে ওয়েস্ট ব্রমের ৩ গোল। প্রিমিয়ার লিগের ইতিহাসে তৃতীয় খেলোয়াড় হিসেবে ফার্গির দলের বিপক্ষে হ্যাটট্রিক করেছেন রোমেলু লুকাকু।
কাল জিতেছে চেলসি, আর্সেনাল, লিভারপুল ও টটেনহামও। আর্সেনাল চতুর্থ দল হিসেবে সুযোগ পেয়েছে চ্যাম্পিয়নস লিগে। তবে কাল নরউইচের কাছে হেরে গেছে রানার্সআপ ম্যানচেস্টার সিটি। এএফপি, ওয়েবসাইট।
