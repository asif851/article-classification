
আরেকটি সিরিজ হার, আবারও রদবদল পাকিস্তানের ক্রিকেটে। অস্ট্রেলিয়ায় ওয়ানডে সিরিজে ৪-১ হারের পর নড়েচড়ে বসেছে ক্রিকেট বোর্ড। এবারের কোপটা আপাতত অধিনায়ক আজহার আলীর ওপর দিয়েই যাচ্ছে বলে মনে হচ্ছে। পাকিস্তান ক্রিকেটে জোর গুঞ্জন, ওয়ানডেতে পাকিস্তানের টানা ব্যর্থতার দায় নিয়ে সরে যেতে হচ্ছে এই ওপেনারকে। 
২০১৫ সালে বিশ্বকাপের পরই আচমকা নেতৃত্বের ভার তুলে দেওয়া হয় আজহারের কাঁধে। যে ব্যাটসম্যানটি সদ্য শেষ হওয়া বিশ্বকাপ দলেই জায়গা পাননি, ২০১৩ সালের পর ওয়ানডেই খেলা হয়নি যাঁর, তাঁকে অধিনায়ক করার সিদ্ধান্তটি তখনই প্রশ্নবিদ্ধ হয়েছিল। বাংলাদেশের বিপক্ষে সিরিজটাই ছিল প্রথম পরীক্ষা। ব্যাটসম্যান আজহার দারুণ করেছিলেন সে সিরিজে। এক ফিফটি ও এক সেঞ্চুরিতে দুই শর বেশি রান। কিন্তু অধিনায়ক আজহার ব্যর্থ পুরোপুরি। বাংলাদেশের কাছে ধবল ধোলাই হয়েছিল পাকিস্তান। আজহারের অধীনে পাকিস্তানের অবনমন চলেছে এরপরও। তাঁর অধীনেই দেশটির ইতিহাসের সর্বনিম্ন র‍্যাঙ্কিংয়ে (৯) নেমেছিল পাকিস্তান। শ্রীলঙ্কার বিপক্ষে সিরিজ জিতে কিছুদিনের জন্য আটে উঠে ২০১৭ সালের চ্যাম্পিয়নস ট্রফি খেলা নিশ্চিত করেছিল পাকিস্তান। কিন্তু এরপরই আবারও পথ হারিয়েছে পাকিস্তানের ওয়ানডে দল। টেস্ট দল যেখানে র‍্যাঙ্কিং শীর্ষে উঠেছিল তখন ওয়ানডে দলটাই আট আর নয়ের ‘ইঁদুর দৌড়’ খেলেছে ওয়েস্ট ইন্ডিজের সঙ্গে! আজহার অধীনে ৩১ ওয়ানডেতে মাত্র ১২টি ম্যাচে জয় পেয়েছে পাকিস্তান। জিম্বাবুয়ে ও আয়ারল্যান্ডের বিপক্ষে জয়গুলো বাদ দিলে সেটা নেমে আসে ২৫ ম্যাচে ৮! গত বছর ইংল্যান্ডে ৪-১ ব্যবধানে হারের পরই তাই আজহারের কাছ থেকে অধিনায়কত্ব কেড়ে নেওয়ার চিন্তা শুরু করেছিলেন পিসিবি প্রধান শাহরিয়ার খান। তাঁকে সরে যাওয়ার প্রস্তাবও দেওয়া হয়েছিল। কিন্তু আজহার তখন রাজি হননি। অস্ট্রেলিয়ায় ভরাডুবির পর আর অপেক্ষা করতে রাজি নন শাহরিয়ার খান, প্রধান নির্বাচক ইনজামাম-উল-হক ও ক্রিকেট একাডেমির প্রধান কোচ মুশতাক আহমেদ। আজহারের পরিবর্তে দলের নেতৃত্ব টি-টোয়েন্টি অধিনায়ক সরফরাজ খানের কাঁধেই ফেলার চিন্তা ভাবনা পিসিবির। সূত্র: ক্রিকইনফো
