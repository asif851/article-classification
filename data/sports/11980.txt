
যেকোনোভাবেই সিরিজ আয়োজনে মরিয়া পাকিস্তান। এমনি এমনি তো আর নয়। ভারত যে ক্রিকেটের সোনার ডিম পাড়া হাঁস। আর ভারত-পাকিস্তান সিরিজ মানে বাড়তি উত্তেজনা, বাড়তি আগ্রহ; বাড়তি ব্যবসাও। ভারতের বিপক্ষে সিরিজটা করতে না পারলে প্রায় ৭০০ কোটি টাকা হারাতে হবে পাকিস্তান ক্রিকেট বোর্ডকে।গত ছয় বছরে পাকিস্তান নিজেদের মাঠে আন্তর্জাতিক ক্রিকেট থেকে নির্বাসিত। এর প্রভাবও পড়েছে বোর্ডের ভান্ডারে। কেবল আইসিসির বিভিন্ন টুর্নামেন্টে অংশ নিয়ে পাওয়া অর্থেই টিকে আছে পিসিবি। স্পনসরদের সঙ্গে খেলা সম্প্রচার বাবদ ১৪ কোটি ৫০ লাখ টাকার চুক্তি আছে। কিন্তু চুক্তির একটি শর্ত ছিল আগামী চার বছরের মধ্যে ভারতের সঙ্গে হোম সিরিজ খেলতে হবে পাকিস্তানকে। কিন্তু দ্বিপাক্ষিক এই সিরিজ নিয়ে অনিশ্চয়তায় এখন সেই চুক্তি ভেঙে যাওয়ার শঙ্কা সৃষ্টি হয়েছে।পিসিবির এক কর্মকর্তা বলেছেন, ‘আমদের চুক্তিতে ছিল আগামী চার বছরের জন্য ১৪ কোটি ৫০ লাখ ডলার দেওয়া হবে। কিন্তু ভারতের সঙ্গে সিরিজ আয়োজন করতে না পারলে চুক্তির মূল্য ৬৫ ভাগ কমিয়ে আনা হবে। তার মানে প্রায় ৮ কোটি ৫০ লাখ ডলার (বাংলাদেশি মুদ্রায় প্রায় ৬৬৫ কোটি টাকা) হারাতে হবে। ভারত যদি সিরিজের নিশ্চয়তা না দেয়, তবে অর্থনৈতিকভাবে আমরা বিরাট এক ধাক্কা খাব।’আইসিসি থেকে প্রাপ্ত অর্থের কারণে পিসিবির ফান্ডে এখন পাঁচ কোটি ডলার রয়েছে। কিন্তু নতুন ফ্র্যাঞ্চাইজিভিত্তিক টি-টোয়েন্টি টুর্নামেন্ট আয়োজন, নতুন কর্মকর্তা নিয়োগ, খেলোয়াড়দের বেতন ভাতা বৃদ্ধি-সব মিলিয়ে খুব শিগগিরই অর্থ সংকটে পড়ার মুখে পিসিবি। এই কারণে ভারতের বিপক্ষে সিরিজ আয়োজন করতে এমন মরিয়া হয়ে উঠেছে তারা। কেবল আগামী ডিসেম্বরের সিরিজটি থেকেই ৭ কোটি ডলার (৫৫০ কোটি) আয় করার সম্ভাবনা ছিল। কিন্তু সিরিজ নিয়ে সৃষ্ট অনিশ্চয়তায় এই বিপুল অর্থ তো হাতছাড়া হচ্ছেই, স্পনসরদের থেকে পাওয়া অর্থ থেকেও প্রায় ৭০০ কোটি টাকা এখন হারিয়ে ফেলার দশা পাকিস্তানের। সূত্র: পিটিআই।
