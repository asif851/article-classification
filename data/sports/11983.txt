
বাংলাদেশের ক্রিকেটে একজন লেগ স্পিনারের জন্য হাহাকার চিরদিনের। আন্তর্জাতিক ক্রিকেটে কখনোই একজন সত্যিকারের লেগ স্পিনারকে দলের নিয়মিত সদস্য বানাতে পারেনি বাংলাদেশ। চন্ডিকা হাথুরুসিংহে মাঝখানে জুবায়ের হোসেনকে দিয়ে চেষ্টা করেছিলেন। জুবায়েরের ‘ঝলক’ দেখা গেলেও তিনিও খুব ভালো কিছু করতে পারেননি। লেগ স্পিনে হাথুরুসিংহের নতুন ‘বাজি’ তানভীর হায়দার। গত অক্টোবরে যিনি বিসিবি একাদশের হয়ে তিন দিনের প্রস্তুতি ম্যাচে ইংল্যান্ডের বিপক্ষে দারুণ বল করেছিলেন।সেই তানভীরকেই নিয়ে যাওয়া হয়েছে নিউজিল্যান্ডে। সুযোগ পেয়েছেন ওয়ানডে স্কোয়াডে। জাতীয় দলের জার্সি গায়ে তোলার খুব কাছাকাছিই তাঁর অবস্থান। রংপুরে জন্ম নেওয়া এই ক্রিকেটারের জন্য ব্যাপারটি কিন্তু স্বপ্নের মতোই। ৪৭টি প্রথম শ্রেণির ম্যাচে ৮৪ উইকেট পাওয়া তানভীর দারুণ খুশি জাতীয় দলের অংশ হতে পেরে, ‘জাতীয় দলে সুযোগ পাওয়ার পর অনেক ভালো লাগছে। ছোটবেলা থেকে স্বপ্ন দেখেছি জাতীয় দলে খেলার। সেই স্বপ্নটা পূরণ হওয়ায় আল্লাহর কাছে অনেক শুকরিয়া।’স্কোয়াডে সুযোগ পাওয়া মানেই যে অভিষেক হয়ে যাওয়া ব্যাপারটি কিন্তু এমন নয়। তানভীর ব্যাপারটি জানেন। দলের পরিকল্পনা যদি তাঁকে নিয়ে হয়, তাহলে সে ক্ষেত্রে নিজেকে উজাড় করে দেওয়াই প্রতিজ্ঞা তাঁর, ‘দলের একটা পরিকল্পনা থাকবে। খেলার সুযোগ যদি পাই, তাহলে সে পরিকল্পনা অনুযায়ী বল করার চেষ্টা করব। চেষ্টা করব দলের চাহিদা পূরণের।’২০১০ সালে সিলেট বিভাগের হয়ে প্রথম শ্রেণির ক্রিকেটে অভিষেক তানভীরের। এখন খেলেন রংপুর বিভাগীয় দলের হয়ে। ৪৭ ম্যাচে ৮৪ উইকেট তাঁর বোলিং সামর্থ্যকে তুলে ধরলেও ব্যাট হাতে তাঁর পারফরম্যান্স কিন্তু চমকে দেওয়ার মতোই। প্রথম শ্রেণির ক্রিকেটে তাঁর সেঞ্চুরি ৬টি! ফিফটি ১০টি। ৩৫.৫১ গড়ে প্রমাণিত ব্যাটসম্যান হিসেবেও চলনসই তিনি।লেগ স্পিনার খুঁজতে খুঁজতে কী তবে একজন ‘অলরাউন্ডার’কেই পেয়ে গেল বাংলাদেশ!
