
২০০৭ সালে কলম্বোতে শ্রীলঙ্কার বিপক্ষে অভিষেক। এরপর থেকে এখন পর্যন্ত ইংল্যান্ডের হয়ে ৯৮টি টেস্ট খেলেছেন স্টুয়ার্ট ব্রড। বাংলাদেশ সফরেই চট্টগ্রামে ক্যারিয়ারের শততম টেস্টটা খেলার কথা ব্রডের। তবে নিরাপত্তাজনিত শঙ্কায় বাংলাদেশে আসা নিয়ে বেশ কিছুদিন একটু দ্বিধার মধ্যে ছিলেন ইংলিশ পেসার। শেষ পর্যন্ত ইংল্যান্ড ও ওয়েলস ক্রিকেট বোর্ডের (ইসিবি) প্রধান নিরাপত্তা কর্মকর্তা রেগ ডিকাসনের প্রতিবেদনে আশ্বস্ত ব্রড। জানিয়েছেন, দলে থাকলে বাংলাদেশ সফরে যেতে কোনো সমস্যা নেই তাঁর। তবে বাংলাদেশ সফরের সিদ্ধান্ত নেওয়াটা কঠিন ছিল বলেই জানিয়েছেন ব্রড, ‘জুলাইয়ে ঢাকায় সন্ত্রাসী হামলার পর থেকেই বাংলাদেশের নিরাপত্তা পরিস্থিতির ব্যাপারটি আমাদের মাথায় ঘুরছে। আমাদের মধ্যে কেউই এই সিদ্ধান্ত নেওয়ার বিষয়টি হালকাভাবে নেয়নি। নিরাপত্তাব্যবস্থার ব্যাপারটি সব সময়ই বড় কিছু। ২০০৮ সালের মুম্বাই হামলার পরেও আমরা যখন ভারতে ফিরে গিয়েছিলাম, এমন সিদ্ধান্ত নিতে হয়েছিল।’ তবে শেষ পর্যন্ত সিদ্ধান্ত নিতে পেরে খুশি ব্রড, বাংলাদেশে যাব কি না, এ নিয়ে দোটানায় ছিলাম। তবে এখন মনে হচ্ছে, বাংলাদেশে যাওয়াটাই সঠিক সিদ্ধান্ত এবং ইসিবিকে ইতিমধ্যেই জানিয়ে দিয়েছি যে আমি যেতে প্রস্তুত।’ 
কেবল বাংলাদেশ নয়, ব্রডের মতে এই মুহূর্তে গোটা পৃথিবীটাই অনিরাপদ, ‘আমাদের অনেক আত্মীয় ও বন্ধুবান্ধব বলেছেন, কেবল ক্রিকেট খেলার জন্য নিজেদের এমন কঠিন পরিস্থিতিতে ফেলে ওখানে যাওয়ারই–বা কী দরকার! কিন্তু আমি মনে করি, দুনিয়াটা বদলে গেছে, নিরাপত্তার ঝুঁকি সব জায়গাতেই আছে। দুঃখজনক হলেও এটাই বাস্তব।’ ইসিবির প্রধান নিরাপত্তা কর্মকর্তা রেগ ডিকাসনের ওপর নিজের আস্থার কথাও বলেছেন ব্রড, ‘বোর্ড আমাদের বাংলাদেশের নিরাপত্তা পরিস্থিতির ব্যাপারে আশ্বস্ত করেছে, এখন নিরাপত্তা বাহিনীর দায়িত্ব আমাদের নিরাপদ রাখা। আমি রেগকে (ডিকাসন) অনেক দিন ধরে চিনি। তিনি আমাদের কখনো বিপদে ফেলেননি। আমরা সবাই বিশ্বাস করি, তিনি আমাদের সঠিক উপদেশই দিয়েছেন এবং নিশ্চিত করেছেন—আমাদের ভালোভাবে দেখেশুনে রাখা হবে। তিনি এসব বিষয়ে অনেক অভিজ্ঞ।’ বাংলাদেশের ক্রিকেটপ্রেমীদের প্রতিও দায়বদ্ধতা অনুভব করেছেন ব্রড, ‘পাকিস্তানে আন্তর্জাতিক ক্রিকেট হচ্ছে না—এটা খুব দুঃখজনক ব্যাপার। খুবই খারাপ লাগবে, যদি বাংলাদেশেও একই ব্যাপার ঘটে। বাংলাদেশের মানুষ ক্রিকেটপাগল, তারা খুবই অতিথি পরায়ণ। ভালো লাগছে এই ভেবে যে সফরটা শেষ পর্যন্ত হচ্ছে।’ সূত্র: ডেইলি মেইল।
