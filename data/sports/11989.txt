
বাংলাদেশ দল চলে গেছে সিডনিতে। বিপিএলও শেষ। মিরপুর শেরেবাংলা স্টেডিয়াম যেন শীতনিদ্রায়! নীরবতার চাদরে ঢাকা মিরপুরে অবশ্য একজনকে নিয়মিতই দেখা যাচ্ছে। বিসিবি একাডেমি মাঠে কখনো তিনি বোলিং অনুশীলন কিংবা রানিং করছেন। কখনো ফিটনেস নিয়ে কাজ করছেন জিমে। আল আমিন হোসেন! বাংলাদেশ দলের বাইরে থাকা পেসারের বর্তমান রুটিন এটাই।সেপ্টেম্বরে আফগানিস্তান সিরিজে বাদ পড়েছেন, অক্টোবরে ইংল্যান্ডের বিপক্ষে ওয়ানডে সিরিজে ফিরলেও একাদশে জায়গা হয়নি। বিপিএলে পারফরম্যান্সও ভালো হয়নি, বরিশাল বুলসের হয়ে ৫ ম্যাচে পেয়েছেন ৫ উইকেট। তবে আল আমিন আলোচনায় আছেন মাঠের বাইরের ঘটনায়। বিপিএল গভর্নিং কাউন্সিল তাঁর বিরুদ্ধে ওঠা ‘গুরুতর’ অভিযোগের সত্যতা খুঁজে পেয়েছে সিসি ক্যামেরার ফুটেজ দেখে, যদিও সেটি প্রকাশ করেনি। তাঁকে জরিমানা করা হয়েছে চুক্তির অর্ধেক অর্থ প্রায় ১৩ লাখ টাকা। দুঃসময় যাচ্ছে আল আমিনের।শৃঙ্খলাভঙ্গের অভিযোগে দুর্ভাগ্যজনকভাবে ২০১৫ বিশ্বকাপ শেষ হয়ে গিয়েছিল, আবারও আল আমিনের নামের পাশে লাল কালি! বারবার ধাক্কা খাওয়া আল আমিন বুঝতে পারছেন নিজেকে বদলানো জরুরি, ‘চলতে-ফিরতে মানুষ ভুল করে। জীবন নিয়ে আমাকে আরও সতর্ক, আরও সচেতন হতে হবে। যে কেউ ডাকলে বা যখন-তখন যেখানে-সেখানে যাওয়া যাবে না।’আফগানিস্তান সিরিজে আল আমিনকে বাদ দেওয়ার পেছনে প্রধান নির্বাচক মিনহাজুল আবেদীন বলেছিলেন, ‘তার বিষয়ে কিছু নেতিবাচক কথা এসেছে।’ বিপিএলে শফিউল ইসলাম চোটে পড়লে তাঁর বদলি হিসেবে কামরুল ইসলামকে নেন নির্বাচকেরা। আল আমিন কেন বিবেচনায় আসেননি, তার ব্যাখ্যায় প্রধান নির্বাচক ‘নেতিবাচক বিষয়টির’ কথাই বলেছেন। জাতীয় দলের বাইরে থাকা এই পেসার অবশ্য পরিষ্কার নন তাঁর নেতিবাচক বিষয় নিয়ে, ‘সংবাদমাধ্যমের কাছ থেকেই শুধু শুনি নেতিবাচক রিপোর্ট আছে। কিন্তু আমাকে নির্দিষ্ট করে কিছু বলা হয়নি। নেতিবাচকের অনেক অর্থ হতে পারে। নির্দিষ্ট সময়ে অনুশীলনে আসতে পারিনি, টিম হোটেলে দেরি করে ফিরেছি, সিনিয়রদের সঙ্গে বেয়াদবি করেছি...। আমি এর কোনটা করেছি, আমাকে না বললে বুঝব কী করে? শুনেছি আমার ফিল্ডিং খারাপ, চেষ্টা করছি সেটা ঠিক করতে। যদি বলেন আমি উচ্ছৃঙ্খল, চেষ্টা করব সামনে আরও সুশৃঙ্খল হতে। নিজের জীবনধারায় আরও পরিবর্তন আনতে।’পেছনের ভুল থেকে শিক্ষা নিয়ে আল আমিন তাকাতে চান সামনে, ঘরোয়া ক্রিকেটে ভালো করে ফিরতে চান দলে, ‘আগামী বছর বাংলাদেশের অনেক সিরিজ-টুর্নামেন্ট আছে। ঘরোয়া ক্রিকেটে ভালো করলে নিশ্চয়ই আবার সুযোগ আসবে।’
