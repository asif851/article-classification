
গোল, উদ্‌যাপন, জয়—শব্দত্রয় নেইমারের সমার্থক হয়ে গেছে অনেক দিন ধরেই! আবার মেজাজ হারিয়ে কার্ড দেখে মাঠ থেকে বেরিয়ে যাওয়া, ব্রাজিলীয় ফরোয়ার্ডের সঙ্গে জড়িয়ে গেছে এমন দৃশ্যও! অবশ্য মাঠে গত কিছু দিনে তাঁর উপস্থিতি বলছে, নিজেকে ভেঙে নতুন রূপে গড়ছেন নেইমার।
দেশের মাটিতে অনুষ্ঠিত ২০১৪ বিশ্বকাপে কলম্বিয়ান ডিফেন্ডার জুনিগার ভয়ংকর ট্যাকলে মেরুদণ্ডে চোট পেয়ে দল থেকে ছিটকে পড়েন নেইমার। পরের ম্যাচে শিরোপার দৌড় থেকে ছিটকে পড়ে ব্রাজিলও। সেই ক্ষোভ-আক্ষেপ থেকেই কি না কে জানে, পরের বছর কোপা আমেরিকায় আবারও কলম্বিয়ার মুখোমুখি হয়ে মাঠে মেজাজ হারিয়ে ফেললেন নেইমার। মাঠে লাল কার্ড দেখলেনই, নিষিদ্ধ হলেন চার ম্যাচের জন্য। নেইমারবিহীন ব্রাজিল আবারও খেই হারাল টুর্নামেন্টে। শুধু কলম্বিয়ার বিপক্ষেই নেইমারকে এমন আক্রমণাত্মক রূপে পাওয়া গেছে তা তো নয়। গত দুই বছরে বেশির ভাগ সময়ই আন্তর্জাতিক ম্যাচে নেইমারের খেলা হয়নি শুধু মাঠের বাজে আচরণের জন্যই।তবে রিও অলিম্পিকে দেখা গেছে অন্য নেইমারকে। এবার ব্রাজিলীয় তারকা যেন অনেক পরিণত, সাবলীল। এমনকি টুর্নামেন্টে কলম্বিয়ার বিপক্ষেও ঘটেনি মেজাজ হারানোর ঘটনা। ফলাফল তো দেখলেনই, ​অলিম্পিক ফুটবলের সোনাটা এবার ঝুলেছে নেইমারদের গলায়। দুদিন আগে বিশ্বকাপ বাছাইপর্বের ম্যাচে আবারও কলম্বিয়ার মুখোমুখি ব্রাজিল। ম্যাচে জয়সূচক গোল করে দলকে জেতালেন নেইমার। ২-১ গোলের এই জয়ে দক্ষিণ আমেরিকার বাছাইয়ে ব্রাজিল উঠে গেছে দ্বিতীয় অবস্থানে। মাঠে এবারও বাজে ট্যাকলের শিকার হয়েছিলেন, কিন্তু নেইমার জবাবটা ঔদ্ধত্য হয়নি, দিয়েছেন পারফরম্যান্সেই! এই জয়ে ব্রাজিল শুধু ৩ পয়েন্ট পায়নি, পেয়েছে একটা বার্তাও—বদলে গেছেন নেইমার। তিনি এখন পরিপূর্ণ নেতা, আগের চেয়ে অনেক পরিণত। এই নেইমার অন্য নেইমার। সূত্র : গোল।
