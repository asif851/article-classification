
চ্যাম্পিয়নস লিগের ম্যাচে প্রায় একইরকমভাবে হারের মুখ দেখতে হয়েছিল আর্সেনাল ও ম্যানচেস্টার সিটিকে। ইংল্যান্ডের অন্যতম সেরা এই দুই ক্লাবই ২-০ গোলের ব্যবধানে হেরেছিল বায়ার্ন মিউনিখ ও বার্সেলোনার কাছে। সেই হারের হতাশাজনক স্মৃতি অবশ্য খুব বেশিক্ষণ বয়ে বেড়াতে হলো না আর্সেনাল, ম্যানচেস্টার সিটিকে। গতকাল প্রিমিয়ার লিগের ম্যাচে জয় পেয়েছে দুই দলই। আর্সেনাল ৪-১ গোলে হারিয়েছে সান্ডারল্যান্ডকে। ম্যানচেস্টার সিটি ১-০ গোলে জিতেছে স্টোক সিটির বিপক্ষে। চেলসিও এভারটনের বিপক্ষে ১-০ গোলের জয় দিয়ে শীর্ষস্থানটা রেখেছে নিজেদের দখলে। প্রিমিয়ার লিগে নিজেদের শেষ তিন ম্যাচে জয়বঞ্চিত থাকা ম্যানচেস্টার ইউনাইটেডও ২-০ গোলে জিতেছে ক্রিস্টাল প্যালেসের বিপক্ষে।নিজেদের মাঠে গতকাল বেশির ভাগ সময়ই বলের দখল নিজেদের কাছেই রেখেছিল আর্সেনাল। জয়টাও নিশ্চিত করে ফেলেছিল প্রথমার্ধেই। ৫ ও ৩১ মিনিটে দলের প্রথম দুটি গোলই করেছিলেন অলিভার জিরোড। ৪২ মিনিটে আরও একটি গোল করে গানারদের চালকের আসনে বসিয়ে দেন টমাস রোসিস্কি। দ্বিতীয়ার্ধে, ৫৭ মিনিটে দলের পক্ষে চতুর্থ গোলটি করেছেন লরেন্ত কোস্কিয়েনলি। খেলার শেষ ভাগে সান্ডারল্যান্ডের পক্ষে সান্ত্বনাসূচক গোলটি করেছেন এমানুয়েল গিয়াচেরিনি।আর্সেনালের মতো সহজ জয় অবশ্য পায়নি ম্যানচেস্টার সিটি। পুরো মাঠে আধিপত্য বিস্তার করে খেললেও গোলের দেখা পেতে বেশ ভালোই ঘাম ঝরাতে হয়েছে ম্যানুয়েল পেলেগ্রিনির শিষ্যদের। ৭০ মিনিটে ম্যাচের একমাত্র গোলটি করেছেন ইয়া তোরে। প্রিমিয়ার লিগের অপর ম্যাচে এভারটনের বিপক্ষে একেবারে শেষমুহূর্তের গোলে জয় পেয়েছে চেলসি। শেষ বাঁশি বাজার কয়েকমুহূর্ত আগে দলের পক্ষে জয়সূচক গোলটি করেছেন অধিনায়ক জন টেরি।
ম্যানচেস্টার ইউনাইটেডের সঙ্গে পাঁচ বছরের নতুন চুক্তির পর মাঠে নেমেই গোলের দেখা পেয়েছেন ওয়েইন রুনি। পেনাল্টি থেকে গোল করেছেন রবিন ভন পার্সিও। দলের এই দুই তারকা স্ট্রাইকারের গোলে ক্রিস্টাল প্যালেসকে ২-০ গোলে হারিয়েছে রেড ডেভিলরা।
