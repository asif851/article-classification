
শেষ পর্যন্ত নেইমার চূড়ান্ত সিদ্ধান্তটি নিয়েই নিলেন। আগামী মৌসুম ইউরোপে কাটানোর প্রাথমিক সিদ্ধান্তটা নিয়েই রেখেছিলেন। এবার ঠিক করলেন কেবল তাঁর গন্তব্যের ব্যাপারটি। মাদ্রিদ নয়, ইউরোপীয় ফুটবলের শুরুটা তিনি কাটাবেন স্পেনের আরেক অংশ কাতালানিয়ায়। কাতালানিয়ার রাজধানী বার্সেলোনায়। টিকি-টাকা ফুটবলের চারণভূমি ন্যু ক্যাম্পে। আগামীকাল সোমবারই ইউরোপ-গমনের প্রাথমিক পর্বটা সেরে ফেলবেন নেইমার। সোমবারই বার্সেলোনার সঙ্গে আনুষ্ঠানিক চুক্তিতে আবদ্ধ হবেন তিনি।বার্সেলোনায় যোগ দেওয়ার এ খবরটি চাউর করেছেন নেইমার নিজেই। ফেসবুক অ্যাকাউন্টের মাধ্যমে তিনি জানিয়েছেন তাঁর ইউরোপ-গমনের কথা। বলেছেন, আজ (রোববার) ফ্ল্যামেঙ্গোর বিপক্ষে ম্যাচটিই হবে ছেলেবেলার ক্লাব সান্তোসের হয়ে তাঁর শেষ ম্যাচ।এদিকে এক বিবৃতিতে বার্সেলোনা জানিয়েছে, নেইমারের চুক্তির ব্যাপারে তারা সান্তোসের সঙ্গে ঐকমত্যে পৌঁছেছে।প্রায় ২৮ মিলিয়ন ইউরোয় সান্তোস বার্সেলোনার কাছে নেইমারকে বিক্রি করছে বলে জানা গেছে। চুক্তির মেয়াদটি হতে যাচ্ছে পাঁচ বছরের।
ব্রাজিলীয় এই তারকা বার্সেলোনা থেকে প্রতিবছর সাত মিলিয়ন ইউরো আয় করবেন। পাঁচ বছরে তাঁর মোট আয় হবে ৩৫ মিলিয়ন ইউরো।
পরিবারের সবার সঙ্গে আলাপ-আলোচনা করেই নিজের ভবিষ্যতের ব্যাপারে চূড়ান্ত সিদ্ধান্ত নিয়েছেন নেইমার। সান্তোসের সমর্থকদের অভিনন্দন জানিয়ে নেইমার বলেন, ‘নয় বছর এই ক্লাবে খেলেছি। যেখানেই যাই, এই ক্লাবের প্রতি আমার অনুভূতি ও ভালোবাসার কোনো পরিবর্তন হবে না।’
বার্সেলোনায় যোগ দেওয়ার ব্যাপারে নিজের অনুভূতি ব্যক্ত করতে গিয়ে নেইমার বলেন, ‘পুরো বিষয়টি একই সঙ্গে আনন্দের এবং কষ্টের। কষ্টের এই কারণে যে আমি আমার দীর্ঘদিনের ক্লাব সান্তোস ছেড়ে দিচ্ছি। আনন্দের ব্যাপারটি হচ্ছে, আমি বিশ্বের অন্যতম সেরা একটি ক্লাবে যোগ দিতে যাচ্ছি।’
সান্তোসের সঙ্গে নেইমারের চুক্তির মেয়াদ ছিল ২০১৪ সাল পর্যন্ত। এ কারণে এ বছরের মধ্যে কোনো একটি বড় ক্লাবে নেইমারকে বিক্রি করে দেওয়ার তাড়াহুড়ো ছিল সান্তোসের। কারণ, আগামী মৌসুম শেষে চুক্তি তামাদি হয়ে গেলে নেইমারকে এক প্রকার বিনে পয়সাতেই ছেড়ে দিতে হতো ব্রাজিলের শীর্ষ এ ক্লাবটিকে। শেষ পর্যন্ত বার্সেলোনার কাছে সান্তোসকে বিক্রি করে দিয়ে নিজেদের ব্যাংক হিসেবে স্ফীতি আনল সান্তোস। নেইমারও লাতিন ফুটবলারদের ইউরোপ-গমনের রীতি অক্ষুণ্ন রাখলেন অন্য আর সবার মতোই। রয়টার্স।
