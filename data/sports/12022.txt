
ক্রিকেটের ঐতিহাসিক মাঠগুলোর ক্ষুদ্রতম তালিকাতেও ওভালের নাম থাকবে। এ মাঠেই নিজের শেষ ইনিংসে শূন্য রানে আউট হয়েছিলেন ডন ব্র্যাডম্যান। কিন্তু একটি দুঃখ জড়িয়ে ছিল এ মাঠের সঙ্গে। বিশ্বের সেরা সেরা বোলারকেই ধোঁকা দিয়েছে এ মাঠ। অসাধারণ সব স্পেল দেখা ওভালে কখনো হ্যাটট্রিক করতে পারেননি কেউ। এ তথ্যটিও আজ থেকে মিথ্যা হয়ে গেল, আজ দক্ষিণ আফ্রিকার বিপক্ষে হ্যাটট্রিক করে দলকে জয় এনে দিয়েছেন মঈন আলী।
সেটাও কোন ম্যাচে? দক্ষিণ আফ্রিকা ও ইংল্যান্ডের এ ম্যাচটি ছিল ওভালের সেঞ্চুরির দিন। ছেলেদের ক্রিকেটে ওভালের শততম টেস্ট ছিল এ ম্যাচ। এমন উপলক্ষে হতাশ হতে হয়নি ইংল্যান্ডকে। সফরকারীদের ২৩৯ রানে হারিয়েছে জো রুটের দল। সেটাও এল শততম টেস্টে ওভালের প্রথম হ্যাটট্রিকের সুবাদে। মঈনের অফ স্পিনেই শেষ হলো প্রোটিয়াদের সব প্রতিরোধ।সিরিজের তৃতীয় টেস্ট যে প্রোটিয়ারা হারছে, সেটা গতকালই প্রায় নিশ্চিত বোঝা গেছে। আজও দক্ষিণ আফ্রিকার ব্যাটিংয়ে কোনো পরিবর্তন আসেনি। এক ডিন এলগার ছাড়া বাদবাকিরা শুধু আসা-যাওয়াতেই ব্যস্ত ছিলেন। একমাত্র কাঁটা হয়ে এলগারই ছিলেন। নিজের অষ্টম সেঞ্চুরিকে টেনে নিয়ে আশা জাগাচ্ছিলেন দলের। মঈনই সেই প্রতিরোধ ভাঙলেন। এলগারকে ম্যাচসেরা স্টোকসের ক্যাচ বানালেন। রাবাদাকেও সরালেন একই ফর্মুলায়। ওভার শেষ হয়ে গেল মঈনের।পরের ওভারের প্রথম বলে এলবিডব্লিউর জোরালো আবেদন। আম্পায়ার না বলে দিলেও হাল ছাড়লেন না, রিভিউ নিয়ে ফেরালেন মরনে মরকেলকে। ২৫২ রানে অলআউট হলো দক্ষিণ আফ্রিকা। মঈনও সেই সঙ্গে পেয়ে গেলেন নিজের প্রথম হ্যাটট্রিক, ওভালও পেল। সেই সঙ্গে ইংল্যান্ডের আরেকটি হতাশাও ঘুচল। ১৯৩৮ সালে এই দক্ষিণ আফ্রিকার বিপক্ষেই হ্যাটট্রিক করেছিলেন টম গডার্ড। এরপর আর কোনো ইংলিশ স্পিনার টেস্টে হ্যাটট্রিক করতে পারেননি!আর বেছে বেছে আজকের দিনটিতেই হ্যাটট্রিক করলেন মঈন? ১৯৫৬ সালে এ দিনেই তাঁর মতো আরেক অফ স্পিনার ইতিহাস গড়েছিলেন। টেস্টে কোনো বোলারের ১০ উইকেট নেওয়ার প্রথম উদাহরণ জিম লেকার তো আজকের দিনেই করে দেখিয়েছেন!
