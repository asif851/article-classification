
শুরুটা যত ভালো হয়েছিল, শেষটা তত ভালো হলো না। প্রথম দিনে ৩২ নম্বরে থাকা সিদ্দিকুর রহমান গলফ বিশ্বকাপ শেষ করলেন ৬০ জনের মধ্যে ৫৫তম হয়ে। আজ মেলবোর্নে গলফ বিশ্বকাপের শেষ দিনে অবশ্য দ্বিতীয় ও তৃতীয় দিনের তুলনায় অনেক ভালো খেলেছেন। পারের চেয়ে খেলেছেন দুটো শট বেশি। চার দিনে সব মিলিয়ে পারের চেয়ে ১৪ শট বেশি খেলেছেন তিনি। পারের চেয়ে ১০ শট কম খেলে বিশ্বচ্যাম্পিয়ন হয়েছেন স্বাগতিক অস্ট্রেলিয়ার জেসন ডে।প্রথম দিনও পারের চেয়ে দুটো শট বেশি খেলে মাঝামাঝি অবস্থানে ছিলেন সিদ্দিকুর। কিন্তু দ্বিতীয় দিনে পারের চেয়ে চারটি এবং তৃতীয় দিনে খেলেন ছয়টি শট বেশি। ২৮৪ শটের খেলায় সিদ্দিকুর খেলেছেন ২৯৮টি শট। আটটি বার্ডি করলেও ১৩টি বোগি ও ৩টি ডাবল বোগি করেছেন তিনি। অবশ্য প্রথমবারের মতো গলফ বিশ্বকাপে অংশ নেওয়া সিদ্দিকুরের জন্য এখানে খেলার অভিজ্ঞতা অর্জনই ছিল বড় কথা।এ মাসেই হিরো ইন্ডিয়ান ওপেন জেতা সিদ্দিকুর এখন তাকিয়ে আছেন হংকং ওপেনের দিকে। আগামী ৫ ডিসেম্বর শুরু হবে এই টুর্নামেন্টটি।
