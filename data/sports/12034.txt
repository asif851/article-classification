
‘তোমার হলো শুরু, আমার হলো সারা।’ ডেভিড ময়েসের সঙ্গে দেখা হলে উত্তরসূরিকে এই কথাটা বলতেই পারেন অ্যালেক্স ফার্গুসন। তবে কথাটা বলার সুযোগ এত তাড়াতাড়ি এসে যাবে সেটা বোধ হয় ফার্গিও ভাবেননি। প্রিমিয়ার লিগ শেষ হয়ে গেছে গত পরশু। আর কালই ম্যানচেস্টার ইউনাইটেডের অনুশীলন মাঠে উপস্থিত ছিলেন ময়েস! পূর্বসূরির সঙ্গে দেখা হয়েছে কিনা সেটা অবশ্য জানা যায়নি।
আনুষ্ঠানিকভাবে ওল্ড ট্রাফোর্ডে ময়েস-অধ্যায় অবশ্য এখনো শুরু হয়নি। শুরু হবে ১ জুলাই থেকে। কিন্তু ময়েসের হয়তো তর সইছিল না, সেজন্য নতুন দায়িত্ব পাওয়া ক্লাবের হালচাল দেখতে চলে এলেন ক্যারিংটনের অনুশীলন মাঠে। ইউনাইটেডের খেলোয়াড় ও স্টাফদের কী বলেছেন সেটা অজানাই রয়ে গেছে। তবে আর যা-ই হোক, নতুন কোচের আত্মনিবেদনে কোনো ঘাটতি থাকবে না, আপাতত এটা ভেবে তৃপ্তি পেতে পারেন ‘ফার্গি’।
ময়েসের নিজের জন্যও বিদায় নেওয়াটা সহজ ছিল না। এভারটনে কাটিয়েছেন ১১টি বছর। শেষটা অবশ্য মনমতো হয়নি, চেলসির কাছে এভারটন হেরে গেছে ২-১ গোলে। বিদায় নেওয়ার আগে পুরোনো ক্লাবের প্রতি দায়িত্ব এড়াতে পারছেন না, ‘আগামী সপ্তাহের আগে সম্ভবত কয়েকটা কাজ করতে হবে আমাকে।  কয়েক দিন আমি ফিঞ্চ ফার্মে যাব (এভারটনের অনুশীলন মাঠ)। আমাকে নিশ্চিত করতে হবে নতুন যে আসবে তার জন্য সবকিছু ঠিকঠাক আছে কিনা। বেশির ভাগই ঠিক আছে, কিন্তু চলে যাওয়ার আগে আমাকে সেটা নিশ্চিত করতে হবে।’ এএফপি।
