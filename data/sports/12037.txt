



বাংলাদেশে আশ্রয় নেওয়া রোহিঙ্গাদের জন্য সাহায্য চেয়েছেন ক্রিস্টিয়ানো রোনালদো।
 ফেসবুক পেজে রোহিঙ্গা শরণার্থী এবং নিজের সন্তানদের ছবি পোস্ট করেছেন রিয়াল তারকা।


সাদা-কালো একটা ছবি। তার মধ্যে সন্তান কোলে দাঁড়িয়ে এক বাবা। তাঁর চোখমুখে অনিশ্চয়তা। এসেছেন স্বাস্থ্য ক্যাম্পে। প্যাচপেচে কাদায় হাঁটাই দায়, এমন জায়গায় সেই স্বাস্থ্য ক্যাম্প। সেই বাবার পেছনে আরও কয়েকজন নারী। আন্তর্জাতিক দাতব্য সংস্থা ‘সেভ দ্য চিলড্রেন’-এর স্বাস্থ্য ক্যাম্পে সবাই চিকিৎসা নিতে এসেছেন। তাঁদের মতো বাকি আশ্রয়প্রার্থী সবার জীবনই এখন অনিশ্চয়তার ঘেরাটোপে বন্দী। আর কখনো দেশে ফেরা হবে কি না, ওরা জানে না। ওরা যে রোহিঙ্গা! সাদা-কালো এই ছবিটা ফেসবুকে পোস্ট করেছেন এমন এক মানুষ, আয়তাকার সবুজ গালিচার বাইরে যিনি সব সময়ই মানবতার মুক্তিকামী। সমাজের সুবিধাবঞ্চিত শিশু থেকে সর্বোপরি মানবতার কল্যাণে তাঁর দান-খয়রাত লিখে শেষ করার মতো নয়। ২০১৫ সালেও তাঁকে ঘোষণা করা হয়েছিল বিশ্বের সবচেয়ে পরোহিতকর ক্রীড়া-ব্যক্তিত্ব হিসেবে। ঠিকই ধরেছেন তিনি ক্রিস্টিয়ানো রোনালদো। বিশ্বের অন্যতম সেরা এই ফুটবলার এবার দাঁড়ালেন রোহিঙ্গাদের পাশে।বাংলাদেশের একটি রোহিঙ্গা শরণার্থী আশ্রয়কেন্দ্রের ছবি নিজের ভেরিফাইড ফেসবুক পেজে পোস্ট করেছেন রোনালদো। সেই ছবির পাশাপাশি নিজের চার সন্তানের ছবিও পোস্ট করেছেন পর্তুগিজ তারকা। দেখলে মনে হয়, একজন রোহিঙ্গার সন্তান আর রোনালদোর সন্তানদের মধ্যে কোনো পার্থক্য নেই! সেই পোস্টে রোনালদোর লেখা পড়লেও কিন্তু এটাই মনে হয়! রোনালদো ছবি দুটোর ওপরে সংযুক্ত করেছেন দাতব্য সংস্থা ‘সেভ দ্য চিলড্রেন’-এর একটি লিংক। সেখানে ‘ক্লিক’ করলে সেই ছবির বাবা (সাইফ) এবং তাঁর দেড় বছর বয়সী ছেলের (শফিক) পরিচয় মেলে। পাশে লেখা, মিয়ানমারের উত্তর রাখাইন প্রদেশে লোমহর্ষক আগ্রাসন থেকে বাঁচতে বাংলাদেশে আশ্রয় নেওয়া প্রায় সাড়ে ছয় লাখ শিশু ও পরিবারের অংশ ওরা দুজন। এই বিশাল বর্গের শরণার্থীর জন্য সাহায্য চাওয়া হয়েছে সেখানে।‘সেভ দ্য চিলড্রেন’-এর শুভেচ্ছাদূত রোনালদো এই সাহায্য প্রার্থনার লিংক নিজের ফেসবুক পেজজুড়ে দিয়ে লিখেছেন, ‘একটাই পৃথিবী, যেখানে আমরা নিজেদের সন্তানকে ভালোবাসি। দয়া করে সাহায্য করুন।’‘পিতা’ রোনালদোর কাছে দুনিয়ার সব সন্তানই সমান!
