
সেভাবে আলো ছড়াতে পারলেন না দুজনের কেউই। ব্যক্তিগত পারফরম্যান্সে সাকিব আল হাসানের তুলনায় মন্দের ভালো বলা যায় তামিম ইকবালকে। তবে ম্যাচের ফল আবার হাসিয়েছে সাকিবকে। ক্যারিবিয়ান প্রিমিয়ার লিগের প্রথম ম্যাচে সাকিবের বারবাডোজ ট্রাইডেন্ট ১৭ রানে হারিয়েছে তামিমের সেন্ট লুসিয়া জুকসকে। ব্যাট হাতে ৫ বলে ৫ রান করার পর বল হাতে ২ ওভারে ২৯ রান গুনেছেন সাকিব। তামিম করেছেন ১৪ বলে ২২।১৭০ রান তাড়ায় জুকসকে বিস্ফোরক শুরু এনে দিয়েছিলেন আন্দ্রে ফ্লেচার ও তামিম। ইনিংসের প্রথম বলেই জায়গা বানিয়ে শ্যানন গ্যাব্রিয়েলকে চার মারেন তামিম, চতুর্থ বলে আরেকটি চার ফাইন লেগ দিয়ে। পঞ্চম ওভারেই বল হাতে পাওয়া সাকিবকে টানা দুই ছক্কায় স্বাগত জানান ফ্লেচার। সাকিবের পরের ওভারে মারেন আরেকটি ছয়। ৫ ওভারেই ৫৭ তুলে ফেলে জুকস। চারটি চারে ২২ রান করে তামিম স্টাম্পড হন অফস্পিনার অ্যাশলি নার্শকে প্রথম বলেই হাঁকাতে গিয়ে। নার্শ পরে তুলে নেন ফ্লেচারকেও (৪১ বলে ৫৭), পথ হারায় জুকস। অধিনায়ক ড্যারেন স্যামির ১৬ বলে ২৫ রানও যথেষ্ট হয়নি।৪৮ রানে ৪ উইকেট হারানো ট্রাইডেন্ট ১৬৯ করতে পেরেছে শোয়েব মালিক ও কাইরন পোলার্ডের দারুণ দুটি ইনিংসে। ৫১ বলে ৭৮ করার পর ১ উইকেট নিয়ে ম্যাচসেরা মালিক। ৪৬ বলে অপরাজিত ৬১ করার পর ৩ উইকেট নিয়েছেন পোলার্ড। ত্রিনিদাদের একজনকে বারবাডোজের দলের নেতৃত্ব দেওয়ায় প্রতিবাদ মিছিল হয়েছিল বারবাডোজে। সেই পোলার্ড বারবাডিয়ানদের মন জয় করে নিয়েছেন প্রথম ম্যাচেই!সাকিবদের পরের ম্যাচ আগামীকাল বাংলাদেশ সময় সকাল ছয়টায়, তামিমদের ম্যাচ ৫ আগস্ট সকাল ছয়টায়। ওয়েবসাইট।
