

দেশে ক্রিকেট নিয়ে যা-ই হোক না কেন, ভারতীয় দলের এ নিয়ে কোনো মাথাব্যথা নেই। এই মুহূর্তে ব্যাটে-বলে দারুণ পারফরম করা ভারতীয় দলের একমাত্র লক্ষ্য টি-টোয়েন্টি বিশ্বকাপের বাকি ম্যাচগুলোতেও ভালো খেলে যাওয়া। কাল মাঠে মানসিকভাবে বিধ্বস্ত বাংলাদেশ দলের সঙ্গেও একই ধরনের লক্ষ্য ভারতীয়দের। সংবাদ সম্মেলনে এসে রোহিত শর্মা যেমন বললেন, ‘বাংলাদেশকে হালকাভাবে দেখার প্রশ্নই ওঠে না। তারা কিন্তু নিজেদের মাঠে, শতভাগ দর্শক সমর্থনে বাংলাদেশ খুব বিপজ্জনক দল। আমাদের লক্ষ্যটা খুবই সহজ-সরল। আমরা কাল জেতার জন্যই মাঠে নামব। বাংলাদেশের সঙ্গে খেলাটা সব সময়ই গুরুত্বপূর্ণ।’
দেশে আইপিএল নিয়ে ঘটে যাওয়া ঘটনাপ্রবাহ থেকে নিজেদের দূরেই রেখেছে ভারতীয় দল। টি-টোয়েন্টি বিশ্বকাপ জয়ের লক্ষ্য নিয়েই এই মুহূর্তে ব্যস্ত ভারতীয়রা। সংবাদ সম্মেলনে বারবার ওঠা এ-সংক্রান্ত প্রশ্ন অফ স্টাম্পের বাইরের বলের মতোই ব্যাট উঁচিয়ে ছেড়ে দিলেন রোহিত, ‘আমরা সত্যিই অন্য কিছু নিয়ে ভাবছি না। গুরুত্বপূর্ণ ব্যাপার হলো বিশ্বকাপ জেতা। ঢাকায় আসার পর থেকেই আমরা সেটা নিয়েই ভাবছি। কাল বাংলাদেশের বিপক্ষে গুরুত্বপূর্ণ ম্যাচ। আমাদের মনোযোগ এই মুহূর্তে খেলাটার দিকেই।
২০০৭ সালের পর থেকে প্রতিটি টি-টোয়েন্টি বিশ্বকাপে ভারতীয় দলে খেলেছেন রোহিত। এবারই ভারতীয়দের টি-টোয়েন্টি বিশ্বকাপ জয়ের সুবর্ণ সুযোগ কিনা, এমন প্রশ্নের জবাবটাও রোহিত দিলেন তাঁর ব্যাটিংয়ের মতোই কপিবুক, ‘আমরা ধাপে ধাপে ভাবছি। এই মুহূর্তে আমাদের লক্ষ্য সেমিফাইনাল। এরপর বিশ্বকাপ জয়ের কথা ভাবা যাবে। আপাতত আমাদের লক্ষ্য বাংলাদেশের বিপক্ষে জেতা।’
ভারত সুপার টেনের প্রথম দুটো ম্যাচই জিতেছে পরে ব্যাটিং করে। দুটো ম্যাচেই সহজ জয় এসেছে ইনিংসের একেবারে শেষলগ্নে। ধীরে-সুস্থে ব্যাট করে জেতাটা রান রেটের ওপর কতটা প্রভাব ফেলতে পারে? ভারতীয় সাংবাদিকদের এমন প্রশ্নের জবাবে আবারও রোহিত শর্মার ডাগ, ‘রান রেট নিয়ে এখন কেন ভাবব। আমরা তো জিতছি। আমরা প্রতিটি ম্যাচই জিততে চাই। ম্যাচগুলো জিতলে তো আর রান রেটের প্রসঙ্গ আসছে না।’
বিপর্যস্ত বাংলাদেশের বিপক্ষে ভারত কোনোভাবেই অতিরিক্ত আত্মবিশ্বাসী নয়। বাংলাদেশের খারাপ সময় যাচ্ছে কি না, সেটা ম্যাচে ভারতের মনোযোগে কোনো প্রভাব বিস্তার করবে না বলেই জানালেন রোহিত, ‘বাংলাদেশ নিজেদের মাঠে খেলবে। তাদের খারাপ সময় যাচ্ছে। আমরা এটা নিয়ে মোটেও আত্মতুষ্টিতে ভুগছি না। ক্রিকেটে আত্মতুষ্টির কোনো জায়গা নেই। মনে রাখতে হবে বাংলাদেশ নিজেদের পরিচিত কন্ডিশনে খেলবে। আমরা কাল মাঠে গিয়ে সেরা ক্রিকেটটাই খেলার চেষ্টা করব।’
শিখর ধাওয়ানের সঙ্গে নিজের উদ্বোধনী জুটি দারুণ উপভোগ করছেন রোহিত শর্মা, ‘ক্রিকেটের ছোট ফরম্যাটে ছোট ছোট ব্যাপারে, আপনার সহযোগী ব্যাটসম্যানের সঙ্গে বোঝাপড়াটা খুব জরুরি। ধাওয়ানের সঙ্গে আমার বোঝাপড়া ভালো। আমরা দুজনে মিলে ভারতকে অনেকবারই ভালো শুরু এনে দিয়েছি। আশা করছি ভবিষ্যতেও জুটিটা ভালো জমবে।’
যুবরাজ সিংকে নিয়ে চিন্তার কিছু নেই বলেই মনে করেন রোহিত, ‘জানি সে বাজে ফর্মে আছে। কিন্তু তাঁর অতীত রেকর্ডের দিকে তাকান। ভারতকে সে কত জয় এনে দিয়েছে। যুবরাজ যে ধরনের ব্যাটসম্যান, তাতে তাঁর ফর্মে ফেরার জন্য একটা ইনিংসই যথেষ্ট। আশা করছি সে দ্রুতই ফর্মে ফিরবে। ফর্মে ফেরার দিনটা কালই হোক না।’
