
রিয়াল মাদ্রিদই আগে প্রস্তুত করে রেখেছিল মঞ্চটা। নগর প্রতিদ্বন্দ্বী অ্যাটলেটিকো মাদ্রিদকে হারিয়ে নিশ্চিত করেছিল কোপা ডেল রের ফাইনাল। গতকাল সেটাকে পূর্ণতা দিল বার্সেলোনা। রিয়াল সোসিয়েদাদের বিপক্ষে দ্বিতীয় লেগের খেলাটি ১-১ গোলে ড্র হলেও দুই লেগ মিলিয়ে ৩-১ গোলের জয়ে ফাইনালে উঠেছে কাতালানরা। এখন ফাইনালে নিশ্চয়ই একটা রোমাঞ্চকর এল ক্লাসিকোর প্রত্যাশাই করবেন ফুটবলপ্রেমীরা। এ নিয়ে সপ্তমবারের মতো কোপা ডেল রের শিরোপা জয়ের অন্তিম লড়াইয়ে মুখোমুখি হতে যাচ্ছে চিরপ্রতিদ্বন্দ্বী বার্সেলোনা ও রিয়াল মাদ্রিদ।রিয়াল সোসিয়েদাদের বিপক্ষে নিজেদের মাঠে প্রথম লেগের ম্যাচটা ২-০ গোলে জিতেই ফাইনালে যাওয়ার কাজটা অনেকখানি এগিয়ে রেখেছিল বার্সেলোনা। গতকাল দ্বিতীয় লেগের ম্যাচেও জয় নিয়েই মাঠ ছাড়তে পারতেন জেরার্ডো মার্টিনোর শিষ্যরা। কিন্তু সোসিয়েদাদের স্ট্রাইকার গ্রিয়েজম্যানের শেষ মুহূর্তের গোলে শেষ পর্যন্ত ১-১ গোলের ড্র নিয়েই সন্তুষ্ট থাকতে হয় বার্সেলোনাকে।প্রথমার্ধে প্রতিপক্ষের ওপর চড়াও হয়েই খেলেছে বার্সা। ২৭ মিনিটে রক্ষণভাগের ভুল কাজে লাগাতে কোনোই ভুল করেননি লিওনেল মেসি। বল জড়িয়ে দিয়েছেন সোসিয়েদাদের জালে। দ্বিতীয়ার্ধে যেন কিছুটা ঘুরে দাঁড়ানোর প্রত্যয় নিয়েই মাঠে নেমেছিল স্বাগতিক সোসিয়েদাদ। মিডফিল্ডার কার্লোস ভেলার একটি শট ফিরে এসেছিল বার্সেলোনার গোলপোস্টে লেগে। বার্সার পক্ষে মেসি, দানি আলভেজ, সেস ফেব্রিগাসও পেয়েছিলেন ব্যবধান বাড়ানোর সুযোগ। কিন্তু সুযোগগুলো ঠিকঠাক কাজে লাগাতে পারেননি বার্সেলোনার তারকারা। ৮৭ মিনিটে বার্সার জালে বল ঠেলে খেলায় সমতা ফিরিয়েছেন গ্রিয়েজম্যান।
২০১১ সালের পর আবারও কোপা ডেল রের ফাইনালে মুখোমুখি হতে যাচ্ছে রিয়াল মাদ্রিদ ও বার্সেলোনা। সেবার কাতালানদের ১-০ গোলে হারিয়ে শিরোপা জিতেছিল রিয়াল। এবার সেই হারের প্রতিশোধই হয়তো নিতে চাইবেন মেসি-জাভি-ইনিয়েস্তারা। অন্যদিকে এবারের মৌসুমের প্রথম শিরোপা ঘরে তোলার সুযোগটা নিশ্চয়ই হাতছাড়া করতে চাইবেন না বর্ষসেরা ফুটবলার ক্রিস্টিয়ানো রোনালদো, গ্যারেথ বেল, করিম বেনজেমারা। ফলে একটা জমজমাট এল ক্লাসিকোর প্রত্যাশাতেই প্রহর গুনতে পারেন ফুটবলপ্রেমীরা। ১৯ এপ্রিল মুখোমুখি হবে বার্সেলোনা ও রিয়াল মাদ্রিদ।— রয়টার্স
