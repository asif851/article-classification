
গত মাসের শুরুতে ইউএস ওপেন খেলতে ব্যস্ত ছিলেন ভেনাস উইলিয়ামস। সুযোগটির দারুণ সদ্ব্যবহার করেছে চোরের দল। এ সময় কে বা কারা তাঁর বাড়িতে ঢুকে চার লাখ ডলারের মালামাল নিয়ে চম্পট দিয়েছে!মার্কিন টেনিস কৃঞ্চকলির বাড়ি ফ্লোরিডার পাম বিচ গার্ডেনসে। বৃহস্পতিবার প্রকাশিত অঞ্চলটির পুলিশ প্রতিবেদন অনুযায়ী, আনুমানিক গত ১ থেকে ৫ সেপ্টেম্বরের মধ্যে চুরিটি সংঘটিত হয়েছে। এ সময় ফ্লাশিং মিডোয় ইউএস ওপেনে প্রতিদ্বন্দ্বিতা করছিলেন সাতবারের গ্র্যান্ড স্লাম চ্যাম্পিয়ন ভেনাস। তাঁর অনুপস্থিতির সুযোগ নিয়ে ১০ হাজার স্কয়ার ফুট আয়তনের বাসায় চুরি সংঘটিত হয় বলে জানিয়েছে পাম বিচ পুলিশ কর্তৃপক্ষ। তাদের মতে, চুরি হওয়া সব জিনিসপত্রের আনুমানিক মূল্য চার লাখ ডলার। বাংলাদেশি মূল্যমানে প্রায় ৩ কোটি ২০ লাখ টাকা!তবে ঠিক কী কী জিনিস চুরি হয়েছে, সে ব্যাপারে কিছুই জানায়নি পুলিশ। প্রায় দুই দশক আগে থেকেই পাম বিচ গার্ডেনসে সেই বাসার মালিক ভেনাস। এখানে তাঁর ছোট বোন সেরেনা উইলিয়ামসেরও বাসা আছে এবং খ্যাতনামা বেশ কয়েকজন অ্যাথলেটের বসবাসও পাম বিচ গার্ডেনসে। সূত্র: নিউইয়র্ক টাইমস
