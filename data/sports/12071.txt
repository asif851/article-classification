
ইংরেজিতে ‘থার্ড টাইম লাকি’ বলে একটা কথা আছে। কুমার সাঙ্গাকারা আর মাহেলা জয়াবর্ধনের বেলায় কথাটা দারুণভাবে খেটে যায়। শ্রীলঙ্কা ক্রিকেটের সবচেয়ে সেরা দুই তারকার বিদায়টা কী রাজকীয় ঢংয়েই না হলো। অতীতের সব দুঃখ, গ্লানি আর ব্যর্থতার কবর রচনা করে তাঁরা দেশকে নিয়ে গেলেন ক্রিকেটের ছোট ফরম্যাটে বিশ্ব জয়ের গৌরব-মঞ্চে। তাঁরাও এখন বিশ্ব চ্যাম্পিয়ন দলের সদস্য।১৯৯৬ সালে ওয়ানডে বিশ্বকাপ জয়ের পর শ্রীলঙ্কার ক্রিকেটে টুকটাক সাফল্য এসেছে অনেক। কিন্তু বড় পরিসরে এই দলটি যেন কিছুতেই সাফল্যের শীর্ষে উঠতে পারছিল না। ২০০৭ সালের ওয়ানডে বিশ্বকাপের বৃষ্টি-বিধৌত ফাইনালে পরাজয়, এরপর ২০১১ সালে ওয়ানডে বিশ্বকাপে শিরোপার দ্বারপ্রান্তে গিয়েও ফিরে আসা। ২০০৯ ও ২০১২ সালের টি-টোয়েন্টি বিশ্বকাপের ফাইনালেও দুটি গ্লানির পরাজয়। সাঙ্গাকারা ও জয়াবর্ধনে যেন পেয়েও পাচ্ছিলেন তাঁদের প্রাপ্য সম্মাননা। কিন্তু ২০১৪ সাল আর বাংলাদেশের মাটি যেন ঘুচিয়ে দিল এই দুই গ্রেটের সব আক্ষেপ। বাংলাদেশের মাটিকে কোনোদিনও ভুলতে পারবেন না তাঁরা।দুই জের মধ্যে রয়েছে আশ্চর্য মিল। দুজনের জন্মই ১৯৭৭ সালে। সাল ছাপিয়েও তাঁদের দুজনের জন্মতারিখ একই ২৭। তবে একজনের মে আর অপরজনের অক্টোবর। টি-টোয়েন্টি রেকর্ডয়েও কী অদ্ভুত মিল। তবে আজ রাতে মিরপুরের মাঠে সবকিছুকে অতিক্রম করে গেল তাঁদের একই আবেগ। এই ফরম্যাটকে বিদায় বলার আবেগ। অশ্রুজলও চিক চিক করল দুজনের চোখে। এর সঙ্গে ব্যাটিং পারফরম্যান্সের অদ্ভুত সংমিশ্রণ ঘটিয়ে এই দুজন একই সঙ্গে আনন্দের কান্না কাঁদালেন গোটা লঙ্কাবাসীকে। বিদায়ের এই দিনে নিখাঁদ ক্রিকেটপ্রেমীরাও সরিয়ে রাখতে পারলেন না আবেগ! এমন বিদায় পান কজনা!আজ ফাইনালে ভারতের বিপক্ষে দুই গ্রেট যেন নিজেদের মধ্যে এক প্রতিযোগিতার পণ করে মাঠে নেমেছিলেন। কে কাকে ছাড়িয়ে যাবেন বিদায়বেলায়। তবে এই লড়াইয়ে জয়ী সাঙ্গাকারাই। তবে বন্ধু সাঙ্গার মঞ্চের ভিত কিন্তু গড়ে দিয়ে গিয়েছিলেন জয়াবর্ধনই। ২৪ বলে ২৪ করে ভারতীয় বোলিংকে দিগ্ভ্রান্ত করে দেওয়া তাঁর ইনিংসের ওপর ভর করেই সাঙ্গাকারা ৩৫ বলে ৫২ রানের দারুণ এক ইনিংস খেলে দেশকে জিতিয়েই ফিরলেন ডাগ-আউটে।এই মুহূর্তটি যেন বিধাতা নিজ হাতে গড়ে রেখেছিলেন মাহেলা আর সাঙ্গার জন্যে!
