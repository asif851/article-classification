
কৃষ্ণা রানী, সানজিদা খাতুন, মাছুরা আক্তারদের নাম এখন বাংলাদেশের নারী ফুটবলের ইতিহাসে। তাঁদের হাত ধরেই গত বছর সেপ্টেম্বরে ঢাকায় অনুষ্ঠিত এএফসি অনূর্ধ্ব-১৬ নারী বাছাইপর্বে অপরাজিত চ্যাম্পিয়ন হয়েছিল বাংলাদেশ। এএফসি অনূর্ধ্ব-১৬ নারী চ্যাম্পিয়নশিপের চূড়ান্ত পর্বের টিকিটও এনেছে এই জয় দিয়ে। এ প্রতিযোগিতাকে সামনে রেখে কঠোর পরিশ্রম করে যাচ্ছে বাংলাদেশের কিশোরীরা। প্রায় এক বছরের পরিশ্রমের ফল পাওয়া যাচ্ছে এখন, ফিটনেসে সানজিদারা এখন বিশ্বমানের।
১০ থেকে ২৩ সেপ্টেম্বর থাইল্যান্ডের চুরবুরিতে অনুষ্ঠিত হবে এশিয়ান শ্রেষ্ঠত্বের লড়াই। যেখানে অস্ট্রেলিয়া, জাপান, উত্তর কোরিয়ার মতো শক্তিশালী দলগুলোর বিপক্ষে লড়তে হবে বাংলাদেশকে। স্বস্তির ব্যাপার, অন্তত শারীরিকভাবে প্রতিদ্বন্দ্বীদের চেয়ে পিছিয়ে নেই বাংলাদেশ। কুপার বা এনডুরেন্স টেস্টে ১২ মিনিটে গড়ে ২৮০০ মিটারের ওপরে দৌড়াচ্ছে তারা। ক্রীড়া বিজ্ঞানের পরিসংখ্যান অনুযায়ী অনূর্ধ্ব ১৫-১৬ বছরের মেয়েরা কুপার টেস্টে ২১০০ মিটার দৌড়াতে পারলেই সেটা বিশ্বমানের ফিটনেস হিসেবে বিবেচিত হয়। সেখানে বাংলাদেশের মেয়েরা অনেক এগিয়ে আছে বলে জানালেন কোচ গোলাম রব্বানি, ‘কুপার টেস্টে আমাদের মেয়েরা গড়ে ২৮০০ মিটার দৌড়েছে। তহুরা সর্বোচ্চ ২৯৫০ মিটার। কৃষ্ণা-সানজিদাসহ বেশির ভাগই ২৮৫০ ও ২৮০০ মিটারের মধ্যে। কয়েকজন আছে এর চেয়ে একটু কম।’ যেখানে কিনা ১৯০০ মিটারের বেশি দৌড়াতে পারলেই পাওয়া যায় ‘পাস মার্ক’। বাংলাদেশের সিনিয়র পুরুষ ফুটবলাররা একই টেস্টে গড়ে দৌড়ান তিন হাজার মিটার। সেখানে বিশ্বমানের মানদণ্ড ৩২০০ মিটারের বেশি।  বাংলাদেশের মেয়েদের দমই শুধু বিশ্বমানের নই। তাঁদের ‘কোর’ ট্রেনিং বা পেটের পেশিগুলোর শক্তি ও শারীরিক ভারসাম্য বাড়ানোর অনুশীলন সেশনের সময়টাও বিশ্বমানের কাছাকাছি। আধুনিক ফুটবলে টেকনিক্যাল ও ট্যাকটিক্যাল বিষয়গুলো মাঠে প্রমাণ করতে চাইলে দমের সঙ্গে প্রয়োজন শরীরের ভারসাম্য। যার মধ্যে কোর ট্রেনিং অন্যতম। বাংলাদেশের মেয়েরা শুরুতে এই অনুশীলন এক মিনিটও করতে পারত না। কিন্তু এখন তারা ১০ মিনিট ধরে পুরো প্যাকেজ শেষ করতে পারে বলে জানান কোচ ছোটন, ‘বাছাইপর্বের আগে আমি খুব বেশি কোর ট্রেনিং করাতাম না। কিন্তু চূড়ান্ত পর্বের জন্য লম্বা সময় পাওয়ায় মেয়েদের কোর ট্রেনিং করানো শুরু হয়। প্রথমে তাঁরা এক মিনিটও করতে পারত না। কিন্তু আশ্চর্য বিষয় হলো, এখন ওরা পুরো প্যাকেজটি ১০ মিনিট সময় নিয়ে করতে পারে।’
বাছাইপর্বে ইরানকে ৩-০ গোলে হারিয়ে শুরু হয়েছিল বাংলাদেশের বাছাইপর্ব অভিযান। সিঙ্গাপুরের বিপক্ষে ৫-০, কিরগিজস্তানের বিপক্ষে ১০-০, চায়নিজ তাইপের বিপক্ষে ৪-২ ও শেষ ম্যাচে আরব আমিরাতের বিপক্ষে ৪-০ গোলের জয় ছিল বাংলাদেশের। চূড়ান্তপর্বে এর চেয়ে কঠিন প্রতিপক্ষের বিপক্ষে মোকাবিলা করতে হবে। তবে অন্তত শারীরিক সক্ষমতায় ছেড়ে কথা বলবে না বাংলাদেশ।
