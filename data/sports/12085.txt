



ভেরিফাইড ফেসবুক পেজে হঠাৎ করেই অবসর ঘোষণা রিয়াদ মাহরেজের।
ব্রিটিশ সংবাদমাধ্যমের সন্দেহ, তাঁর অ্যাকাউন্ট ‘হ্যাক’ করা হয়েছে।
অ্যাকাউন্ট হ্যাক হয়েছে বলে বিবৃতি দিয়েছে লেস্টার সিটি।


ফুটবলে ২৭ বছর বয়স ক্যারিয়ারের মধ্যগগনে থাকার। অথচ মাহরেজ কিনা এ বয়সে অবসর ঘোষণা করলেন! মঙ্গলবার তাঁর ভেরিফাইড ফেসবুক পেজে লেখা হয়, ‘চিকিৎসকের সঙ্গে সর্বশেষ আলোচনার পর ফুটবল থেকে দূরে থাকার সিদ্ধান্ত নিয়েছি। ফুটবলার হিসেবে আমার সময় শেষ হয়েছে। কিছু কথা বলতে চাই। এই অবিশ্বাস্য শহরে (লেস্টার) সবাই আমার প্রতি যে দয়া ও সমর্থন দেখিয়েছে, সে জন্য ধন্যবাদ। তোমাদের অবস্থান আমার হৃদয়ে।’মাহরেজ এখন বেশ পরিচিত নাম। ২০১৫-১৬ মৌসুমে লেস্টারের ইংলিশ প্রিমিয়ার লিগ জয়ে মূল ভূমিকা ছিল মাহরেজের। পরের মৌসুমে লেস্টারের সঙ্গে চার বছরের চুক্তিও নবায়ন করেন তিনি। তবে মৌসুম শেষে ক্লাবটি ছাড়তে মরিয়া হয়ে উঠেছিলেন মাহরেজ। আর্সেনাল, এএস রোমা ও ম্যানচেস্টার সিটির মতো ক্লাব মাহরেজের প্রতি আগ্রহী হলেও শেষ পর্যন্ত তাঁর ভাগ্যে শিকে ছেঁড়েনি। এই জানুয়ারিতেও সিটির সঙ্গে কথা বলে রেখেছিলেন। কিন্তু লেস্টার কোনোভাবেই তাঁকে ছাড়তে রাজি হয়নি। এ নিয়ে বেশ কিছুদিন মন খারাপ করে অনুশীলনে ফাঁকি দিয়েছেন মাহরেজ। তবে এরপর লেস্টারের হয়ে নিয়মিত খেলা চালিয়ে যাচ্ছেন মাহরেজ। কিন্তু হঠাৎ করেই তাঁর এই অবসর ঘোষণা যেন বিনা মেঘে বজ্রপাত! গত সোমবারও ইএসপিএনকে মাহরেজ বলেছেন, ‘ক্লাবের হয়ে আমি নিজের সর্বস্ব নিংড়ে দেব।’মাহরেজের ফেসবুক পেজে অনুসারীর সংখ্যা ১০ লাখের বেশি। অবসর নেওয়ার এ পোস্ট প্রকাশের পর সামাজিক যোগাযোগমাধ্যমে শোরগোল পড়ে যায়। কেউ কেউ এ পোস্টকে ‘ভুয়া’ বলেও দাবি করেন। ব্রিটিশ সংবাদমাধ্যম সন্দেহ করেছিল, তাঁর অ্যাকাউন্ট ‘হ্যাক’ করা হয়েছে। লেস্টার সিটির এক মুখপাত্র ওমনিস্পোর্টকে জানিয়েছেন, ‘আমি নিশ্চিত করছি, রিয়াদের পেজ হ্যাক হয়েছিল এবং এ পোস্ট মিথ্যা। আমরা পোস্ট মুছে ফেলার জন্য ফেসবুকের সঙ্গে কাজ করছি।’
