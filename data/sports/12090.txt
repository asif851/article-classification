
এবারের বিপিএলে রাজশাহী কিংসের হয়ে খুব খারাপ করেননি পাকিস্তানি পেসার মোহাম্মদ সামি। ৯ ম্যাচ খেলে পেয়েছেন ১১ উইকেট। দল কোয়ালিফাইয়ারে উঠতে ব্যর্থ হওয়ায় প্রতিযোগিতা শেষ হয়ে গেছে তাঁর। তবে দেশে ফিরেই অস্বস্তির মধ্যে পড়তে হচ্ছে তাঁকে। পাকিস্তান সুপার লিগে (পিএসএল) স্পট ফিক্সিং তদন্তে জিজ্ঞাসাবাদের মুখোমুখি হতে হচ্ছে তাঁকে।
তবে সামি স্বস্তি পেতে পারেন পাকিস্তান ক্রিকেট বোর্ডের (পিসিবি) আইনসংক্রান্ত ব্যবস্থাপক সালমান নাসিরের কথায়, ‘সামিকে অভিযুক্ত হিসেবে ডাকা হয়নি। তাঁর ভয়ের কোনো কারণ নেই। তাঁকে কেবল কিছু ব্যাপারে জিজ্ঞাসাবাদ করা হবে। এটা হতেই পারে। ওকে তো আর কারণ দর্শানোর নোটিশ পাঠানো হয়নি।’
৩৬ বছর বয়সী এই পেসারকে আগামী মৌসুমের জন্যও দলে রেখেছে ইসলামাবাদ ইউনাইটেড। সর্বশেষ জাতীয় দলের জার্সি পরেছিলেন বিশ্বকাপ টি-টোয়েন্টিতে। তিন ম্যাচ খেলে ৪ উইকেট নিয়েছিলেন তিনি। বিপিএলের নিয়মিত মুখ পাকিস্তানের এই অভিজ্ঞ পেসার।
স্পট ফিক্সিং কেলেঙ্কারিতে গত মৌসুমে কলঙ্কিত হয়েছিল পিএসএল। ম্যাচ গড়াপেটার অভিযোগে সাবেক পাকিস্তানি ওপেনার নাসির জামশেদকে গ্রেপ্তার করেছিল লন্ডন পুলিশ। পরে জামিনে তাঁকে ছেড়ে দেওয়া হয়। একই অভিযোগে পাঁচ বছরের জন্য নিষিদ্ধ হয়েছেন খালিদ লতিফ ও শারজিল খান। ফিক্সিংয়ের ব্যাপারে কর্তৃপক্ষকে না জানানোর দায়ে এক বছরের জন্য নিষিদ্ধ হয়েছেন পেসার মোহাম্মদ ইরফান ও মোহাম্মদ নেওয়াজকে। পরে শাস্তির মেয়াদ কমিয়ে যথাক্রমে ছয় মাস ও দুই মাস করা হয়। আরেক ক্রিকেটার শাহজাইব হাসানের বিরুদ্ধে চলছে ফিক্সিংয়ের দুটি অভিযোগের শুনানি। সূত্র: ক্রিকইনফো।
 
