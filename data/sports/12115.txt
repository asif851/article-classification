
এবার চিরতরেই থামলেন ‘টাইফুন’। ইংল্যান্ডের ফ্র্যাঙ্ক ‘টাইফুন’ টাইসন থামলেন ৮৫ বছর বয়সে। কাল অস্ট্রেলিয়ার গোল্ড কোস্টের একটি হাসপাতালে মারা গেছেন ক্রিকেট ইতিহাসের অন্যতম সেরা ফাস্ট বোলার। নিজের সময়ে গতির দিক দিয়ে সবার চেয়ে এগিয়ে ছিলেন এই ইংলিশ ক্রিকেটার।১৯৫৪ থেকে ১৯৫৯ সালের মধ্যে ইংল্যান্ডের হয়ে মাত্র ১৭টি টেস্ট খেলে টাইসন উইকেট নিয়েছেন ৭৬টি। ফাস্ট বোলারদের আজন্ম শত্রু চোটের কারণেই বাড়তে পারেনি ম্যাচের সংখ্যা। এই চোটের কারণেই মাত্র ৩০ বছর বয়সে ক্রিকেট ছেড়ে দিতে বাধ্য হন। তবে এরই মধ্যে যে বোলিং গড়টা করেন টাইসন সেটি রীতিমতো ঈর্ষণীয়—১৮.৫৬।১৯৫৪-৫৫ অ্যাশেজ সিরিজই টাইসনের সংক্ষিপ্ত ক্যারিয়ারের উজ্জ্বলতম অধ্যায়। ব্রিসবেনে প্রথম টেস্টে ১৬০ রান দিয়ে মাত্র ১টি উইকেট পেয়েছিলেন, ম্যাচটা হেরেও যায় ইংল্যান্ড। তবে দ্বিতীয় টেস্টেই ‘টাইফুন’ টাইসনকে দেখে অস্ট্রেলীয়রা। দ্বিতীয় ইনিংসে ৬ উইকেটসহ ম্যাচে ১০ উইকেট নিয়ে জেতান ইংল্যান্ডকে। মেলবোর্নে পরের টেস্টেও ‘টাইফুনে’ লন্ডভন্ড অস্ট্রেলিয়া। এবার প্রথম ইনিংসে ২ উইকেটের সঙ্গে দ্বিতীয় ইনিংসে ২৭ রানে ৭ উইকেট। সদ্য প্রয়াত অস্ট্রেলিয়ার সাবেক অধিনায়ক ও ধারাভাষ্যকার রিচি বেনোর মতে ক্রিকেট ইতিহাসের সবচেয়ে দ্রুতগতির স্পেলটা মেলবোর্নের দ্বিতীয় ইনিংসেই করেছেন টাইসন।২৪৪টি প্রথম শ্রেণির ম্যাচে ৭৬৭ উইকেট নেওয়া টাইসন অবসরের পর পাড়ি জমান অস্ট্রেলিয়ায়। শুরুতে কিছুদিন শিক্ষকতা করেছেন, পরে ভিক্টোরিয়া রাজ্যদলের কোচ হিসেবে কাজ করেছেন। ধারাভাষ্য ও ক্রিকেট নিয়ে লেখালেখিতেও সফল ছিলেন টাইসন। ক্রিকইনফো, ক্রিকেট অস্ট্রেলিয়া।
