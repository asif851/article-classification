
গত বিশ্বকাপের পারফরম্যান্স এবারের কোপা আমেরিকা প্রতিযোগিতায় ‘ডার্ক হর্স’ তকমা এঁটে দিয়েছিল চিলির গায়ে। প্রতিযোগিতার শুরু থেকেই দুর্দান্ত খেলে দলটি অবশ্য প্রমাণ করেছে কেবল ডার্ক হর্স হয়েই সন্তুষ্ট থাকতে চায় না তারা। কাল বলিভিয়াকে ৫-০ গোলে উড়িয়ে দিয়ে কোপার শেষ আটে জায়গা নিশ্চিত করেছে তারা।ম্যাচের স্কোরলাইনই বলে দিচ্ছে পুরো খেলায় কতটা আক্রমণাত্মক ছিল চিলি। ম্যাচের তৃতীয় মিনিটেই গোল করে এগিয়ে যায় তারা। ভারগাসের পাস থেকে গোলটি করেন আরানগুয়েজ। প্রথম গোলের পর প্রেসিংয়ের মাত্রাটা আরও বাড়িয়ে দেয় চিলি। আক্রমণভাগে ভারগাস-ভিদালের পাশে বিধ্বংসী হয়ে উঠেছিলেন আর্সেনালের আলেক্সিজ সানচেজ। ভালদিভিয়ার সঙ্গে ওয়ান টু খেলে হেড করে দলকে এগিয়ে নেন ২-০ গোলে। এর আগে অবশ্য তাঁর একটি দুর্দান্ত ফ্রি-কিক প্রতিহত হয় পোস্টে লেগে।দ্বিতীয়ার্ধে অবশ্য ভিদাল-সানচেজকে তুলে নেওয়া হয়। কিন্তু আক্রমণের ধার কিন্তু তাতে এতটুকু কমেনি। বরং এই অর্ধে আরও তিনটি গোল করে ব্যবধানটাকে অন্যমাত্রায় নিয়ে যায় চিলি। দলের পক্ষে তৃতীয় গোলটি করেন আরানগুয়েজ (৬৬ মিনিটে)। কিছুক্ষণ পর ভালদিভিয়ার ক্রসে মেদেল দলের পক্ষে চতুর্থ গোলটি করেন। বলিভিয়ার রালদেসের আত্মঘাতী গোল স্কোরলাইন বানিয়ে দেয় ৫-০। এত বড় হার অবশ্য বলিভিয়ার খুব একটা ক্ষতি করেনি। প্রথম দুই ম্যাচে ৪ পয়েন্ট নিয়ে কোপার কোয়ার্টার ফাইনাল ইতিমধ্যেই নিশ্চিত করেছে তারা।কোপায় কোনো দিন শিরোপা জেতেনি চিলিয়ানরা। ঘরের মাঠে ভিদাল-সানচেজরা এবার কী পাল্টে দিতে পারবেন এই ইতিহাস? সূত্র: এএফপি।
