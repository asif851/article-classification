

♦ যুব বিশ্বকাপের সেমিতে ভারতের বিপক্ষে উড়ে গেছে পাকিস্তান।♦ ভারতের ২৭২ রানের জবাবে পাকিস্তান অলআউট ৬৯ রানে।♦ দারুণ সেঞ্চুরি করেছেন শুবমান গিল।♦ ঈশান পোরেল ১৭ রানে নিয়েছেন ৪ উইকেট।

ভারত-পাকিস্তান ক্রিকেট লড়াই মানেই টান টান উত্তেজনা। যুব বিশ্বকাপে ভারত ও পাকিস্তানের সেমিফাইনাল ঘিরে দারুণ এক লড়াইয়েরই প্রতিশ্রুতি ছিল। কিন্তু সেটি হয়নি। ম্যাচটিকে নিতান্তই একপেশে বানিয়ে পাকিস্তানকে ২০৩ রানে উড়িয়ে দিয়েছে ভারতীয় অনূর্ধ্ব-১৯ দল। প্রথমে ব্যাটিং করে নির্ধারিত ৫০ ওভারে স্কোরবোর্ডে ৯ উইকেটে ২৭২ রান তুলে পাকিস্তানকে তারা গুটিয়ে দিয়েছেন ৬৯ রানেই। বাংলার মিডিয়াম পেসার ঈশান পোরেল ১৭ রানে ৪ উইকেট নিয়েই মূল ধ্বংসযজ্ঞ চালিয়েছেন। শিব শিং ও রিয়ান পরাগও কম যান না। শিব ২০ রানে ২টি আর পরাগ ৬ রানে নিয়েছেন ২ উইকেট।
এর আগে টসে জিতে ব্যাটিং বেছে নিয়েছিল ভারত। শুবমান গিলের অনবদ্য সেঞ্চুরিতে বড় সংগ্রহটা নিশ্চিত হয় তাদের। গিল ৯৪ বলে ৭টি বাউন্ডারিতে করেন ১০২ রান। ওপেনিং জুটিটা ছিল চমৎকার। আসে ৮৯ রান। পৃথ্বী শ করেন ৪১ আর মনোজ কারলা ৪৭। এ ছাড়া অনুকূল রায় ৩৩ আর হারভিক দেশাই করেন ২০। পাকিস্তানের মোহাম্মদ মুসা ৬৭ রানে ৪ উইকেট নিয়েছেন। আরশাদ ইকবাল ৩ উইকেট নিয়েছেন ৫১ রানে। এ ছাড়া শাহীন শাহ আফ্রিদি নিয়েছেন ১ উইকেট।
পাকিস্তানের ইনিংসের রোহিল নাজিরের ১৮ আর সাদ খানের ১৫ রান ছাড়া দুই অঙ্কের কোনো সংগ্রহ নেই।
