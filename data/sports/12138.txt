
মেসিকে সেরা হিসেবে মেনে নিয়েছেন অনেকেই। কিন্তু ফ্রাঞ্জ বেকেনবাওয়ার যখন মেসিকে সেরা হিসেবে মেনে নেন, সেটা তো একটা ঘটনাই। বিশ্বের অন্যতম ক্ষুরধার ফুটবল-মস্তিষ্ক যখন মেসিকে ‘বিশ্বের সেরা’ হিসেবে অভিহিত করেন, তখন তাঁর শ্রেষ্ঠত্ব নিয়ে আর কোনো সংশয়ই থাকে না।বেকেনবাওয়ার মেসিকে ‘অসাধারণ’ একজন খেলোয়াড় হিসেবেই মনে করেন। সম্প্রতি জার্মানিকে কোচ ও অধিনায়ক হয়ে দুইবার বিশ্বকাপ জেতানো এই ফুটবল-ব্যক্তিত্ব একটি বিশ্ব একাদশ সাজিয়ে ‘অসাধারণ’ মেসিকে তাঁর দলনায়ক বানিয়েছেন। এ মুহূর্তে বিশ্বের সেরা ১১ জন পারফরমারকে নিয়ে গড়া ‘কাইজারে’র এই একাদশে সবচেয়ে গুরুত্বপূর্ণ জায়গাটা আর্জেন্টাইন তারকারই।গোল ডটকমকে দেওয়া এক সাক্ষাত্কারে মেসির প্রতিভায় মুগ্ধতাই ঝরিয়েছেন বেকেনবাওয়ার, ‘আমার মতে মেসিই এ মুহূর্তে বিশ্বের সেরা ফুটবলার। তার প্রতিভা, বল পায়ে তার এগিয়ে চলা—সবই অসাধারণ। তার গোল করার ক্ষমতার কথাও বলাই বাহুল্য।’নিজের নির্বাচিত একাদশের অধিনায়কও বানিয়েছেন মেসিকে। ব্যাপারটা অবশ্য মেসিকে বিশ্বসেরা মনে করেন সে জন্য নয়, মেসির নেতৃত্বগুণও চোখে পড়েছে বেকেনবাওয়ারের, ‘মেসির নেতৃত্বের গুণাবলিও অসাধারণ। তবে সবকিছু ছাপিয়ে সে একজন নিখাঁদ ভদ্রলোক।’
