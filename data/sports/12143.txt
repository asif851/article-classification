
অবশেষে বিপিএলে যেন সংসার পেতে বসলেন অপু। নাজমুল ইসলাম অপু। যার সঙ্গে তাঁর প্রেম, সেই স্পিন বোলিংয়েই ঘর পেতেছেন। তাঁর জন্য ঘর হলেও প্রতিপক্ষের জন্য যে তা পেতে রাখা ফাঁদ। আর তাতে আজ ফেঁসে গেলেন বাঘা বাঘা ব্যাটসম্যানরা। ২০ রানে ২ উইকেট নিয়ে শুরু করেছিলেন। অপু তবু আলোতে আসতে পারছিলেন না ম্যাচ জেতানো স্পেল ছিল না বলে। আজ সে আক্ষেপ ঘুচিয়ে দিলেন।অধিনায়ক মাশরাফি বিন মুর্তজার বীরত্বে রংপুর রাইডার্স আরও একটি শ্বাসরুদ্ধকর ম্যাচ জিতলেও ম্যাচ সেরার পুরস্কার বাগিয়েছেন এই বাঁহাতি স্পিনার। টি-টোয়েন্টিতে পাওয়ার প্লেতে বল করে থাকেন। এবারে তো রংপুরের হয়ে মাশরাফির বোলিং পার্টনার হয়ে উঠেছেন। আজও শুরুতেই বোলিং আক্রমণে এসে ডট বল করেছেন ১২টি। ৪ ওভারে ১৮ রান দিয়ে ৩ উইকেট নিয়েছেন। দুই ওপেনারকেই আউট করেছেন, সেই সঙ্গে প্যাভিলিয়নের পথ দেখিয়েছেন সিলেট সিক্সারসের অধিনায়ক নাসির হোসেনকেও।এরপরও ম্যাচে তাঁর অবদান ছিলই। ৩৭ বলে ৫৪ রান করে হুমকি হয়ে ওঠা বাবর আজমকেও রান আউট করেছেন। সিলেটের ৫ উইকেটের চারটিতেই তাঁর প্রত্যক্ষ অবদান ছিল। ম্যাচ সেরার পুরস্কার তো ২৬ বছর বয়সী এই বাঁ হাতি স্পিনারেরই প্রাপ্য ছিল।
