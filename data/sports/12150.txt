
সেই পুরোনো বিতর্কটাই ঘুরেফিরে এল লিওনেল মেসির সামনে। কর ফাঁকির অভিযোগ থেকে এখনো মুক্তি মেলেনি বার্সেলোনা ফরোয়ার্ডের। আজ শুক্রবার কর ফাঁকির অভিযোগে করা মেসির আপিল খারিজ করে দিয়েছেন স্পেনের এক আদালত। এর ফলে আবারও বিচারের সম্মুখীন হতে হবে আর্জেন্টিনা অধিনায়ককে।২০০৭ থেকে ২০০৯ সালের মধ্যে মেসি চার মিলিয়নেরও বেশি ইউরো আয়কর ফাঁকি দিয়েছেন বলে অভিযোগ তুলেছিল স্পেনের আয়কর বিভাগ। মেসির এজেন্ট হিসেবে দায়িত্ব পালন করছেন তাঁর বাবা হোর্হে মেসি। শুরু থেকেই হোর্হে মেসি নিজেকে নির্দোষ দাবি করে আসছেন। গত জুনে স্পেনের কর বিভাগের আইনজীবীরাই দায়মুক্তি দিয়েছিলেন মেসিকে। কর ফাঁকির ব্যাপারটি মেসির অজান্তে হয়েছে নিশ্চিত হয়ে এ মামলা থেকে তাঁকে অব্যাহতি দিতে আদালতের কাছে অনুরোধ করেছিলেন সরকারি আইনজীবীরা। তবে ওই সময় মুক্তি মেলেনি মেসির বাবার। মেসির বাবা জেনেশুনে কর ফাঁকি দিয়েছেন বলে অভিযোগ কর বিভাগের।হোর্হে মেসিই কেবল দায়ী—এ ভিত্তিতে মেসির বিরুদ্ধে উত্থাপিত অভিযোগ প্রত্যাহারের দাবিতে করা আপিলটি খারিজ করে দেন আদালত। পাঁচ দিনের মধ্যে এ রুলের বিরুদ্ধে আপিল করতে পারবেন মেসি ও তাঁর বাবা। সূত্র: বিবিসি, রয়টার্স।
