
• দক্ষিণ আফ্রিকা সফরে আজই ভারতের শেষ ম্যাচ। • আজ শেষ টি-টোয়েন্টিতে কোহলির সামনে অপেক্ষা করছে রেকর্ডের হাতছানি। • প্রথম ভারতীয় হিসেবে এক সফরে ১০০০ রানের মাইলফলকের অপেক্ষায় কোহলি।
বিরাট কোহলির জীবনে বসন্ত চলছে। মাঠের বাইরে আনুশকা শর্মার সঙ্গে দাম্পত্য জীবনটা চলছে জম্পেশ। মাঠে তো সবচেয়ে সুখী এক অধিনায়ক। তাঁর হাত ধরেই দক্ষিণ আফ্রিকার মাঠে প্রথম ওয়ানডে সিরিজ জিতেছে ভারত। দলীয় অর্জন একপাশে রাখলে তাঁর ব্যক্তিগত অর্জন তো আরও অনেক বেশি। সব মিলিয়ে দক্ষিণ আফ্রিকা যেন কোহলির দুহাত ভরে দিয়েছে।
তৃতীয় ও শেষ টি-টোয়েন্টি ম্যাচ দিয়ে আজই শেষ হয়ে যাচ্ছে ভারতের দক্ষিণ আফ্রিকা অভিযান। বিদায় বেলায় কেপটাউনে কোহলির জন্য অপেক্ষা করছে কয়েকটি রেকর্ডের হাতছানি। প্রথমটি ভারতীয় ক্রিকেটার হিসেবে এক সফরে এক হাজার রান করার রেকর্ড। দ্বিতীয়টি এক সফরে সর্বোচ্চ রানের রেকর্ড করে ভিভ রিচার্ডসকে ছোঁয়ার হাতছানি। প্রথমটা স্পর্শ করতে ভারতীয় অধিনায়ককে করতে হবে ১২৯ আর দ্বিতীয়টার জন্য প্রয়োজন ১৭৪। ম্যাচটি টি-টোয়েন্টি বলে দুটোই বেশ কষ্টসাধ্য। কিন্তু ব্যাটসম্যানের নাম যখন কোহলি, কোনো কিছুই উড়িয়ে দেওয়া যায় না। আফ্রিকা সফরের তিন ম্যাচের টেস্ট সিরিজে কোহলির রান ২৮৬, ছয় ম্যাচের ওয়ানডে সিরিজে তিন সেঞ্চুরিতে ৫৫৮। ওয়ানডের গতিটা টি-টোয়েন্টিতে ধরে রাখতে পারেননি বলেই রেকর্ড ছোঁয়ার সম্ভাবনা একটু দূরে সরে গেছে। টি-টোয়েন্টি সিরিজের প্রথম ম্যাচে ২৬ রানের পর দ্বিতীয় ম্যাচে মাত্র ১ রান করেছেন। অর্থাৎ সব মিলিয়ে তাঁর রান ৮৭১। যোগ-বিয়োগের সোজা অঙ্কে এক হাজার রানের মাইলফলক স্পর্শ করতে তাঁর প্রয়োজন আর ১২৯ রান।
কোহলির সামনে প্রথম ভারতীয় হিসেবে এ রেকর্ড গড়ার হাতছানি থাকলেও এক সফরে ন্যূনতম এক হাজার রান করার রেকর্ড কিন্তু আগেই একজন করেছেন। ১৯৭৬ সালে ইংল্যান্ড সফরে ১০৪৫ রান করেছিলেন ভিভ রিচার্ডস। সেটাই প্রথম, সেটাই শেষ! অর্থাৎ রিচার্ডসের এই রেকর্ড ছুঁতে কোহলিকে করতে হবে ১৭৪। ব্যাপারটা অনেক কঠিন, কিন্তু এক ম্যাচে ১৭৫ রান (ক্রিস গেইলের) করার ঘটনা ড্রেসিংরুমে বসে দেখার অভিজ্ঞতা আছে কোহলির। তাহলে নিজেও কেন সে চেষ্টা করবেন না!
