
রেকর্ড কখনোই চিরস্থায়ী নয়। তা গড়া হয় ভাঙার জন্যই। এ যুক্তি দেখিয়ে স্বদেশি ইউসেবিওকে ‘মর্মাহত’ না হওয়ার অনুরোধ জানিয়েছেন পর্তুগিজ উইঙ্গার ক্রিস্টিয়ানো রোনালদো।গোলসংখ্যায় গত মাসে ইউসেবিওকে ছাড়িয়ে গেছেন রোনালদো। পর্তুগালের হয়ে ইউসেবিও করেছিলেন ৪১ গোল। রোনালদোর গোলসংখ্যা এখন ৪৩। পর্তুগালের সর্বকালের সর্বোচ্চ গোলের রেকর্ড থেকে পর্তুগিজ উইঙ্গার মাত্র চার ধাপ দূরে। রোনালদো যে খুব দ্রুতই রেকর্ডটা নিজের করে নেবেন, তা বলাই বাহুল্য। একটা প্রশ্ন তাই এরই মধ্যে উঠে গেছে—রোনালদোই কি তাহলে পর্তুগালের সর্বকালের সেরা ফুটবলার? প্রশ্নটা যেমন উঠছে, একই সঙ্গে উঠছে বিতর্কও। দুদিন আগেই এমন তুলনায় নিজের বেদনার কথা প্রকাশ করেছেন ইউসেবিও।ক্যারিয়ারজুড়ে গোলের বন্যা বইয়ে দেওয়া ইউসেবিও ৪১টি আন্তর্জাতিক গোল করেছিলেন মাত্র ৬৪ ম্যাচে। তাঁকে পেরিয়ে যেতে রোনালদোর খেলতে হয়েছে ১০৬ ম্যাচ। রোনালদোর সঙ্গে তুলনায় আপত্তি জানিয়ে পরশু সেটাই মনে করিয়ে দেন ইউসেবিও, ‘আমি মর্মাহত। এ ধরনের তুলনা করা ভুল। কারণ ৪১ গোল করতে আমি মাত্র ৬০টির মতো ম্যাচ খেলেছি।’ ইউসেবিওর এই বক্তব্যের পর রোনালদোর কাছে প্রতিক্রিয়া জানতে চেয়েছিলেন সাংবাদিকেরা। প্রতিক্রিয়া জানাতে গিয়ে ৭১ বছর বয়সী ইউসেবিওকে সান্ত্বনার বাণী শোনালেন বর্তমান সময়ের অন্যতম সেরা এই ফুটবলার, ‘আমার মনে হয় না এখানে মন খারাপ করার মতো কিছু আছে। রেকর্ড গড়াই হয় ভাঙার জন্য। এ নিয়ে আমাদের মন খারাপ করা উচিত নয়।’
ইউসেবিওর সঙ্গে নিজের তুলনা সম্পর্কে রোনালদোর প্রতিক্রিয়া, ‘ব্যাপারটা আমি স্বাভাবিকভাবে নিই। কারণ ইউসেবিও সব সময় ইউসেবিও থাকবেন, আর ক্রিস্টিয়ানো থাকবে ক্রিস্টিয়ানো হিসেবেই। লোকে খেলোয়াড়দের মধ্যে তুলনা করবে, এটাই স্বাভাবিক। কিন্তু ইউসেবিওর এ নিয়ে মন খারাপ ঠিক হবে না। কারণ তিনি সব সময় তাঁর জায়গাতেই থাকবেন।’ সর্বকালের সেরার প্রশ্নে তপ্ত বিতর্কের মধ্যে নিজের একটা লক্ষ্যের কথাও জানিয়ে রেখেছেন ২০০৮ সালের ফিফা ব্যালন ডি’অর জয়ী, ‘পর্তুগালের হয়ে আরও ১০০ ম্যাচ খেলতে চাই আমি। এটি করলে নিশ্চয় কারও মন খারাপ হবে না।’ রয়টার্স।
