


বিশ্বকাপের মতোই বিশ্বের শীর্ষ ২৪টি ক্লাব নিয়ে প্রতি চার বছর পরপর আয়োজন করতে চাচ্ছে ক্লাব বিশ্বকাপ

এখন যে ক্লাব বিশ্বকাপ নামে টুর্নামেন্টটি আছে, তার কোনো ভবিষ্যৎ দেখে না ফিফা। আর তাই ক্লাব বিশ্বকাপ নিয়ে নতুন করে ভাবছে ফুটবলের অভিভাবক সংস্থাটি। প্রতি চার বছরে বড় পরিসরে, ২৪টি ক্লাব নিয়ে ক্লাবের একটি আন্তর্জাতিক টুর্নামেন্ট করতে চায় তারা। সম্প্রতি জাপানভিত্তিক একটি কনসোর্টিয়াম ফিফাকে ক্লাব বিশ্বকাপ নতুন মোড়কে আয়োজনের লক্ষ্যে ২৫ বিলিয়ন ডলারের একটি প্রস্তাবও দিয়েছে।ইংলিশ দৈনিক ‘দ্য গার্ডিয়ান’ জানিয়েছে, ক্লাব বিশ্বকাপ আয়োজনের লক্ষ্যে ফিফার সভাপতি জিয়ান্নি ইনফান্তিনো ছয়টি কনফেডারেশনের সভাপতিদের নিয়ে আগামী সপ্তাহে এক বৈঠকে বসছেন। ফিফার সভাপতি অবশ্য এরই মধ্যে (গত শুক্রবার) ইউরোপের শীর্ষ ক্লাবগুলোর কর্তাদের নিয়ে এক বৈঠকের আয়োজন করেছিলেন। উয়েফা চ্যাম্পিয়নস লিগের সঙ্গে সাংঘর্ষিক হওয়ায় ফিফার এই উদ্যোগের বিরোধিতাই এসেছে ইউরোপীয় ক্লাবগুলোর কাছ থেকে। ইউরোপীয় ফুটবলের সর্বোচ্চ সংস্থা উয়েফা ফিফার এই আয়োজন নিয়ে নিজেদের অসন্তোষ গোপন রাখেনি।তবে ফিফা জানিয়েছে, বিভিন্ন কনফেডারেশনের কর্মকর্তাদের কাছ থেকে ‘ইতিবাচক’ সাড়া তারা পেয়েছে। জাপানের যে কনসোর্টিয়াম ফিফাকে ক্লাব বিশ্বকাপের জন্য উৎসাহিত করছে, সেখানে সৌদি আরব, সংযুক্ত আরব আমিরাত ও যুক্তরাষ্ট্রের ব্যবসায়ীদের বিনিয়োগ আছে।ফিফার প্রস্তাব অনুযায়ী, প্রতি চার বছর পরপর অনুষ্ঠিত হবে ফিফা ক্লাব বিশ্বকাপ। ২৪টি ক্লাবের অংশগ্রহণে এই টুর্নামেন্টে থাকবে ইউরোপের ১২টি ক্লাব। এই ১২টি ক্লাব হচ্ছে উয়েফা চ্যাম্পিয়নস লিগের আগের চার বছরের দুই ফাইনালিস্ট ও ইউরোপা কাপ চ্যাম্পিয়ন। লাতিন অঞ্চলের ক্লাব টুর্নামেন্ট কোপা লিবার্তাদোরেস জয়ী চারটি ক্লাব (চার বছরের) ছাড়াও প্রস্তাবিত ক্লাব বিশ্বকাপে এশিয়া, আফ্রিকা ও উত্তর আমেরিকা থেকে থাকবে দুটি করে ক্লাব।এখন যে ক্লাব বিশ্বকাপ হয়, তা যেন অনেকটা দায়সারা গোছের। সাতটি দল অংশ নিলেও ইউরোপ থেকে মাত্র একটি দল খেলে। চ্যাম্পিয়নস লিগজয়ী সেই দল আবার সরাসরি যুক্ত হয় সেমিফাইনাল থেকে। ডিসেম্বরে সংক্ষিপ্ত পরিসরের এই টুর্নামেন্ট থেকে ফিফা সে রকম কোনো আয় করে না। ফিফার বিশ্বকাপ মহড়ার টুর্নামেন্ট কনফেডারেশনস কাপ নিয়েও তেমন সাড়া নেই। ফিফা তাই ভাবছে, মূল বিশ্বকাপের মতো ক্লাবগুলোর আরও অংশগ্রহণ বাড়িয়ে চার বছর অন্তর ক্লাবেরই একটি টুর্নামেন্ট করার, যেটি কনফেডারেশনস কাপেরও বিকল্প হতে পারে।বর্তমানে ক্লাবগুলোর সবচেয়ে মর্যাদার টুর্নামেন্ট চ্যাম্পিয়নস লিগ। স্বাভাবিকভাবেই উয়েফা এই বিশ্বকাপের বিরুদ্ধে। আর উয়েফাকে সন্তুষ্ট না করে ফিফার পক্ষেও এত বড় ক্লাবের একটি টুর্নামেন্ট আয়োজন করা সম্ভব নয়।
