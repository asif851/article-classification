
‘গোল!’ রুপালি পর্দায় সান্তিয়াগো মুনেজের গল্পটি মনে আছে? লস অ্যাঞ্জেলেসের স্কুল মাঠ থেকে প্রিমিয়ার লিগে এসে রাতারাতি তারকা হয়ে গিয়েছিলেন। প্রায় একই কাহিনি নিয়ে আরেকটি চলচ্চিত্র বানানো হচ্ছে। এবার ফুটবলের ‘বিস্ময়বালকের’ চরিত্রে অভিনয় করার কথা জাস্টিন বিবারের। কানাডার এই সংগীতশিল্পীর সঙ্গে নাকি চুক্তি প্রায় হয়েই গেছে। এ চলচ্চিত্রের মূল কাহিনি হবে এক বালককে নিয়ে, কীভাবে বিশ্বের সবচেয়ে বিখ্যাত ক্লাবে যোগ দিয়ে তারকা বনে গেলেন তিনি। বিবার অভিনয় করবেন এই বালকের চরিত্রে। আর ক্লাব হিসেবে বেছে নেওয়া হয়েছে রিয়াল মাদ্রিদকে। সে সূত্রেই বিবারের সঙ্গে পর্দায় দেখা যাবে ক্রিস্টিয়ানো রোনালদো ও রিয়ালের অন্য তারকাদের। ডেভিড বেকহামকেও দেখা যাবে এ ছবিতে, ‘গোল’ সিরিজেও ছিলেন সাবেক রিয়াল তারকা। বিবারের দাদার চরিত্রে থাকবেন ‘দ্য গুড, দ্য ব্যাড অ্যান্ড দ্য আগলি’ খ্যাত ক্লিন্ট ইস্টউড। ২০১৭ সালে শুরু হবে এ ছবির কাজ। তথ্যসূত্র: এএস।
