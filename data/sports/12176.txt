
এখনো আনুষ্ঠানিকভাবে কিছু জানায়নি পাকিস্তান ক্রিকেট বোর্ড (পিসিবি)। তবে ভারতীয় সংবাদমাধ্যমের খবর, টি-টোয়েন্টি বিশ্বকাপে অংশ নিতে ভারতে উড়াল দেওয়ার সবুজ সংকেত পেয়েছে পাকিস্তান দল।ভারতের সিএনএন-আইবিএন জানিয়েছে, আগামীকালই রওনা দিতে পারে পাকিস্তান দল। লাহোর থেকে দিল্লি, এর পর কলকাতায় পৌঁছাবে শহীদ আফ্রিদির দল।এরই মধ্যে ভারত-পাকিস্তান ম্যাচের ভেন্যু পরিবর্তন করা হয়েছে। ভারত-পাকিস্তানের ১৯ মার্চের প্রথম ম্যাচটি সরিয়ে আনা হয়েছে কলকাতায়। ভেন্যু পরিবর্তনে সন্তুষ্টি প্রকাশ করে পিসিবি প্রধান শাহরিয়ার খান গতকালই বলেছেন, ‘আমি তাদের (ভারতকে) বলেছি কলকাতা দারুণ ভেন্যু। আমরা এই সিদ্ধান্তকে স্বাগত জানাচ্ছি, প্রশংসা করছি। তবে বিপজ্জনক পরিস্থিতিতে ভারতীয় সরকারকে অবশ্যই আমাদের সর্বোচ্চ নিরাপত্তা দেওয়ার আশ্বাস দিতে হবে।’এরই মধ্যে শোনা গেল আরেক খবর। অ্যান্টি-টেররিস্ট ফ্রন্ট অব ইন্ডিয়া (এটিএফআই) হুমকি দিয়েছে, তারা ইডেনেও ম্যাচ হতে দেবে না। দরকার হলে ইডেনের পিচ খুঁড়ে খেলার জন্য অনুপযুক্ত করে ফেলা হবে। ধর্মশালায় ম্যাচ আয়োজন করা যায়নি যে কয়েকটি হুমকির কারণে, এটিও তার একটি ছিল। সেখানেও গোর্খা সম্প্রদায়ের পক্ষ থেকে হুমকি এসেছিল, ধর্মশালার উইকেট খুঁড়ে ফেলা হবে।
