
 
আগের কোচ হোসে মরিনহোর সঙ্গে সম্পর্কটা একেবারেই ভালো ছিল না ক্রিস্টিয়ানো রোনালদোর। কিন্তু এবার শুরুতেই নজর কেড়েছেন নতুন কোচ কার্লো আনচেলত্তির। রিয়াল মাদ্রিদের কোচের দায়িত্ব নিয়েই রোনালদোর ভূয়সী প্রশংসা করেছিলেন। এবার রোনালদোকে ক্লাবের তরুণ ফুটবলারদের আদর্শ বলেও মন্তব্য করেছেন ইতালিয়ান এই কোচ।রোনালদো যে এ সময়ের অন্যতম সেরা ফুটবলার, সেটা ফুটবল-বিশ্বের স্বীকৃতি পেয়েই গেছে। রিয়াল মাদ্রিদের প্রায় প্রতিটি ম্যাচেই গোল করে আসছেন পর্তুগিজ এই স্ট্রাইকার। তবে শুধু মাঠের পারফরম্যান্স বিচারেই না, পেশাদারিত্ব ও আকর্ষণীয় ব্যক্তিত্ব দিয়ে রোনালদো তরুণ ফুটবলারদের আদর্শে পরিণত হয়েছেন বলেই মনে করছেন আনচেলত্তি, ‘ক্রিস্টিয়ানো তরুণদের জন্য আদর্শ। সেরা ফুটবলার হতে গেলে যেসব গুণ দরকার তার সবকিছুই রোনালদোর আছে। আর সে সত্যিই খুব দারুণ খেলোয়াড়। আমি খেলোয়াড়দের একটা প্রতিযোগিতামূলক মানসিকতা, পেশাদারিত্ব গড়ে তোলার কথা বলি। আর তাদের সবাইকে মাথায় রাখতে হবে যে, তারা খুবই মর্যাদাসম্পন্ন একটা ক্লাবে খেলছে।’
রিয়াল মাদ্রিদে রোনালদোর ভবিষ্যত্ নিয়ে সাম্প্রতিক সময়ে কিছুটা সংশয় তৈরি হয়েছে। চুক্তির মেয়াদ শেষ হয়ে যাওয়ার পর নতুন কোথাও পাড়ি জমাতে পারেন, এমন গুঞ্জনও শোনা যাচ্ছে। তবে রিয়াল মাদ্রিদের সভাপতি ফ্লোরেন্তিনো পেরেজ অবশ্য রোনালদোর রিয়ালেই থাকার ব্যাপারে আশাবাদী। রোনালদো নতুন করে চুক্তি স্বাক্ষর করবে বলেই মনে করছেন পেরেজ।
প্রাক-মৌসুম প্রস্তুতির অংশ হিসেবে রিয়াল মাদ্রিদ এখন আছে যুক্তরাষ্ট্র সফরে। আগামী সপ্তাহেই রিয়াল বেটিসের বিপক্ষে ম্যাচটি দিয়ে এবারের লা লিগা মৌসুম শুরু করবে রিয়াল।— গোল ডটকম
