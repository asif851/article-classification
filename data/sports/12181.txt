
বাংলাদেশ ক্রিকেট বোর্ডের (বিসিবি) নির্বাচনের তারিখ ঘোষণা হয়েছে আজ। দীর্ঘ সভা শেষে আজ সন্ধ্যায় মিরপুর শেরেবাংলা স্টেডিয়ামে প্রধান নির্বাচন কমিশনার ওমর ফারুক জানান, ৩১ অক্টোবর হবে বিসিবির নির্বাচন। তিন ক্যাটাগরিতে ২৩টি পদে হবে এই নির্বাচন।
এরই মধ্যে কাউন্সিলরদের নাম চেয়ে ঢাকার ক্লাব, জেলা ও বিভাগীয় ক্রীড়া সংস্থা, খেলোয়াড়, শিক্ষাপ্রতিষ্ঠান, এনএসসিসহ সব জায়গায় চিঠি পাঠিয়েছে বিসিবি। ১৫ অক্টোবরের মধ্যে জমা দিতে হবে কাউন্সিলরদের নাম। চূড়ান্ত ভোটার তালিকা প্রকাশের পর মনোনয়নপত্র বিতরণ, জমা, প্রত্যাহার, যাচাই-বাছাই শেষে প্রার্থীদের চূড়ান্ত তালিকা শেষে ভোট গ্রহণ—সব মিলিয়ে ১৬ কার্যদিবসের মধ্যেই বিসিবির নতুন কমিটি গঠন হয়ে যাবে।কিন্তু এখানে আইন-আদালতের একটা বিষয় আছে। বিসিবির বর্তমান কমিটিকে কেন অবৈধ বলা হবে না জানিয়ে রুল জারি করেছেন হাইকোর্ট। নির্বাচন কমিশন আজ জানিয়েছে, যেহেতু অন্তর্বর্তীকালীন কোনো আদেশ দেওয়া হয়নি, নির্বাচন করতে কোনো বাধা নেই।বাধা না থাকলেও বর্তমান পরিচালনা পর্ষদের অনুমোদিত নির্বাচন কমিশনের অধীনে কতটা নিরপেক্ষ নির্বাচন হবে, প্রশ্নটা কিন্তু থেকেই যাচ্ছে। অবশ্য নিরপেক্ষতার প্রশ্ন পরে। সব পক্ষের অংশগ্রহণে নির্বাচনটা আদৌ প্রতিদ্বন্দ্বিতাপূর্ণ হয় কি না, সেটি নিয়েই তো সংশয় আছে। গতবার সাবের হোসেন চৌধুরী ও তাঁর সমর্থকেরা সরে দাঁড়ানোয় যে ২৩ পরিচালক নির্বাচিত হওয়ার কথা ছিল, তাঁদের মধ্যে ১৯ জনই নির্বাচিত হয়েছিলেন বিনা প্রতিদ্বন্দ্বিতায়। এবারও একই ছবি দেখার সম্ভাবনাই যে বেশি!
বিসিবির নির্বাচনসূচি:* খসড়া ভোটার তালিকা প্রকাশ ১৬ অক্টোবর।* খসড়া ভোটার তালিকা নিয়ে কোনো আপত্তি থাকলে শুনানি ও চূড়ান্ত ভোটার তালিকা প্রকাশ ১৭ অক্টোবর।* মনোনয়নপত্র বিতরণ ২০ অক্টোবর।* মনোনয়নপত্র দাখিল ২৪ অক্টোবর।* মনোনয়নপত্র বাছাই ও তালিকা প্রকাশ ২৫ অক্টোবর।* আপিল গ্রহণ ও শুনানি ২৮ অক্টোবর।* মনোনয়নপত্র প্রত্যাহার ও প্রার্থীদের চূড়ান্ত তালিকা প্রকাশ ২৯ অক্টোবর।* নির্বাচন ৩১ অক্টোবর।* চূড়ান্ত ফল প্রকাশ ১ নভেম্বর।
