
ক্রিকেটের নিয়মিত দর্শকেরাও ছবিটা দেখলে চমকে উঠবেন। ক্রিকেটে হেলমেটের চল অনেক দিন ধরেই হচ্ছে। কিন্তু ফুটবলে? তাও যে সে হেলমেট নয়, গাড়িচালকেরা যে রকম শক্তিশালী বড় আকারের হেলমেট ব্যবহার করেন, সেই হেলমেট পরে মাঠে নেমেছিলেন করিন্থিয়ানসের খেলোয়াড়েরা!গত ম্যাচে মাঠে নামার সময় অদ্ভুত কাণ্ড করেছেন ব্রাজিলের জনপ্রিয় ক্লাবটির খেলোয়াড়েরা। টানেল থেকে বের হওয়ার সময় সবার হাতে ছিল একটি করে হেলমেট। এরপর খেলা শুরুর আগে দুই দল নিয়মমাফিক সারি বেঁধে দাঁড়িয়েছিল। সে সময় করিন্থিয়ানসের সব খেলোয়াড় হাতে ধরা হেলমেটটি কিছুক্ষণের জন্য পরেন। পুরো গ্যালারি এ সময় দাঁড়িয়ে তুমুল করতালির মাধ্যমে অভিবাদন জানায়।কিন্তু কেন এমনটা করেছেন খেলোয়াড়েরা? কারণ, গতকাল ছিল আয়ারটন সেনার মৃত্যুবার্ষিকী। ব্রাজিলের এই সাবেক ফর্মুলা ওয়ান চালক পেলের চেয়েও বেশি জনপ্রিয় ছিলেন বলে মনে করা হয়। সর্বকালের অন্যতম সেরা ফর্মুলা ওয়ান চালক তো ছিলেনই। তিনবারের ফর্মুলা ওয়ান জেতা সেনা ১৯৯৪ সালে মর্মান্তিক দুর্ঘটনায় মাত্র ৩৪ বছর বয়সে মারা যান।গতকাল ছিল তাঁর ২০তম মৃত্যুবার্ষিকী। বেঁচে থাকার সময় করিন্থিয়ানসের সমর্থক ছিলেন সেনা। দলের এই সাবেক ‘সেনা’কে তাই এভাবেই স্মরণ করল ক্লাবটি।
অভূতপূর্ব সেনা-স্মরণের সেই ভিডিওটি দেখুন:

