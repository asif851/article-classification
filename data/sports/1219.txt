
২০১৮ রাশিয়া, ২০২২ কাতার। কিন্তু ২০২৬ বিশ্বকাপ হবে কোন মহাদেশে? অবস্থাদৃষ্টে মনে হচ্ছে, ইউরোপ ও এশিয়ার কোনো দেশ বিশ্বকাপের এই আসরের জন্য প্রতিদ্বন্দ্বিতাই করতে পারবে না। ফিফা সভাপতি সেপ ব্ল্যাটার কাল আভাস দিয়েছেন, কোনো মহাদেশে বিশ্বকাপ হওয়ার পরের দুই আসরে ওই মহাদেশের কোনো দেশ আর প্রার্থীই হতে পারবে না। এই মাসেই ফিফার নির্বাহী কমিটিতে এ-সংক্রান্ত একটি প্রস্তাব তোলা হবে। ২০১৮ বিশ্বকাপের জন্য রাশিয়ার সঙ্গে জোর লড়াই করেছিল ইংল্যান্ড, পর্তুগাল, স্পেন। যৌথভাবে আবেদন করেছিল হল্যান্ড ও বেলজিয়াম। আবার ২০২২ বিশ্বকাপের জন্য কাতারের সঙ্গে দক্ষিণ কোরিয়া, জাপান ও অস্ট্রেলিয়াও চেষ্টা করেছিল। এখন মনে হচ্ছে, এই দেশগুলোকে আরও বেশ কয়েক বছর অপেক্ষা করতে হবে। ২০২৬ বিশ্বকাপের আয়োজক কে হবে, সেটা জানতে অপেক্ষা করতে হবে ২০১৭ সালের মে মাস পর্যন্ত। ইএসপিএন।
