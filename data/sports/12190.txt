
বয়স হয়েছে ৩৩, আগে-পরে অবসর তো নিতেই হতো। তবে যেখানেই খেলুন না কেন, এখনো তাঁর উপস্থিতিই অনেক সময় দলের চেহারা পাল্টে দেয়। অনেক দোলাচলে বাছাইপর্ব পার করেই বুটজোড়া তুলে রাখার ঘোষণা দিলেন। ২০১৮ রাশিয়া বিশ্বকাপের পর আন্তর্জাতিক ফুটবলকে বিদায় বলবেন হাভিয়ের মাচেরানো।
আলবিসেলেস্তেদের জার্সি গায়ে ১৩৯টি ম্যাচ খেলেছেন, দেশটির হয়ে সবচেয়ে বেশি ম্যাচ খেলা হাভিয়ের জানেত্তির চেয়ে মাত্র ৪ ম্যাচ কম। এর মধ্যে কখনো খেলেছেন মাঝমাঠে কখনো বা রক্ষণে। একজন আপাদমস্তক ‘টিমম্যান’। নিজের চেয়ে দলের ভূমিকাই যাঁর কাছে বেশি গুরুত্বপূর্ণ। ২০১৪ ব্রাজিল বিশ্বকাপের নক আউট পর্বে মাঠে আর্জেন্টিনার টিম মিটিংয়ে থাকত তাঁর সরব উপস্থিতি। অথচ অধিনায়কের আর্মব্যান্ডটা পরেছেন মেসি।
তবে অর্জনের খাতাটা তুলনামূলকভাবে খালিই বলতে হবে। ২৪ বছর ধরে বড় টুর্নামেন্টের শিরোপা জিততে ব্যর্থ হয়েছে দক্ষিণ আমেরিকার দেশটি। ২০১৪ বিশ্বকাপে রানারআপ দলে ছিলেন। চারবার রানারআপ হয়েছেন কোপা আমেরিকায় ২০০৪, ২০০৫, ২০০১৫ ও ২০১৬ সালে। ২০০৪ ও ২০০৮ সালে অলিম্পিক সোনা জিতেছেন আর্জেন্টিনার হয়ে।
বৃহস্পতিবার টিওয়াইসি স্পোর্টসকে তিনি বলেছেন, ‘রাশিয়াতে জাতীয় দলের হয়ে আমার চক্র পূর্ণ হবে। এটাই আমার ক্যারিয়ারের শেষ বিন্দু।’ তবে নিজেকে এখনো অপরিহার্য মনে করেন না সাবেক লিভারপুল মিডফিল্ডার। দল নির্বাচনে কোচ হোর্হে সাম্পাওলির ইচ্ছাকে প্রাধান্য দিয়ে তিনি বলেন, ‘এসব সিদ্ধান্ত কোচই নেন এবং তিনিই ঠিক করবেন আমি রাশিয়ায় যাব কি না। এই ছয়-সাত মাস আমি নিজেকে প্রস্তুত করার চেষ্টা করব। সাম্পাওলি চূড়ান্ত সিদ্ধান্ত নেবেন। আমি তাঁর সিদ্ধান্তকে সম্মান করি।’
মাচেরানো এমনই একজন। আর্মব্যান্ড না পরেও যিনি মাঠের নেতা। তাঁকে ছাড়া বাছাইপর্ব খেললে হয়তো আর্জেন্টিনার বিশ্বকাপে যাওয়া আরও কঠিন হতে পারত। মাচেরানো নিজেও সেটা বোঝেন বলেই মনে হচ্ছে। তাই রাশিয়া বিশ্বকাপ পর্যন্ত জাতীয় দলের দায়িত্ব বহন করতে প্রস্তুত। বহুদিনের পুরোনো সেনানীকে নিশ্চয় ট্রফি হাতে বিদায় দিতে চাইবেন সতীর্থরা। সূত্র: গোল।
