
কাল সাবিনা পার্কে যখন ব্যাটিংয়ে নামছিলেন সাকিব আল হাসান, ২ রানে ৩ উইকেট হারিয়ে ঠকঠক করে কাঁপছে তাঁর দল জ্যামাইকা তালওয়াস। ১২৮ রান তাড়া করতে নেমে প্রথম ৫ বলেই নেই ৩ উইকেট, প্রথম বলটা ঠিকভাবে খেলতে পারেননি সাকিবও, তাঁকে ফাঁকি দিয়ে বল লাগল প্যাডে।পরের ওভারের প্রথম বলেই আউট সাঙ্গাকারা। ৪ উইকেট হারিয়ে মাত্র ২ রান। যে কারও শিরদাঁড়া দিয়ে তখন ভয়ের চোরাস্রোত বয়ে যাওয়ার কথা। তার ওপর ফর্মটা ভালো যাচ্ছে না সাকিবের। ক্যারিবিয়ান প্রিমিয়ার লিগে এর আগে দুই ইনিংসে ব্যাটিংয়ের সুযোগ পেয়ে ৩২ রান করেছেন, তাও ৩৮ বল খেলে। টি-টোয়েন্টির সঙ্গে যা একেবারেই বেমানান। বোলিংয়েও আহামরি কিছু করতে পারেননি। চার ইনিংসে ১২ ওভারে ৯২ রানে মাত্র ৩ উইকেট। আত্মবিশ্বাস তো তলানিতে থাকার কথা সাকিবের!কিন্তু সাকিব যে অন্য ধাতুতে গড়া। ব্যক্তিগত ৫ রানে ক্যাচ আউটের হাত থেকে বেঁচে যাওয়ার পর আর পিছু ফিরে তাকাননি বাংলাদেশের অলরাউন্ডার। প্রাথমিক ঝড়ঝাপটা সামাল দিলেন আন্দ্রে রাসেলকে (১৫ বলে ২৪) নিয়ে। ৪৫ রানে রাসেলও ফিরে গেলে সঙ্গী হলেন ক্রিস গেইল। ফিল্ডিংয়ের সময় মাঠ থেকে আগে বেরিয়ে যাওয়ায় গেইল কাল পরে নামতে বাধ্য হয়েছিলেন। সেটাই শাপেবর হলো জ্যামাইকার। এই জুটি ২ ওভারেই তুলে ফেলে ৩৪ রান। এরপর অবশ্য একটু রয়েসয়ে খেলেন দুজন। তবু ২৫ বল বাকি রেখেই গায়ানা আমাজন ওয়ারিয়র্সের বিপক্ষে ৫ উইকেটের জয় পেল জ্যামাইকা। ম্যাচসেরা সাকিব তখন ৪৭ বলে ৫৪ রান করে অপরাজিত, তাতে ছিল ৭টি চার। আর ২ চার ও ৪ ছক্কার ৪৫ রানের গেইল-ঝড়টি এসেছে ২৯ বলে।আজ সকালেই পরের ম্যাচ খেলে ফেলেছেন সাকিবরা, প্রতিপক্ষ সেন্ট কিটস অ্যান্ড নেভিস প্যাট্রিয়ট। ক্রিকইনফো।
