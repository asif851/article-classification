
নেইমারের খুব দ্রুতই কিছু গোল করা দরকার। না, বার্সেলোনার জন্য নয়, সম্ভাব্য সব প্রতিপক্ষের সুবিধার কথা ভেবেই গোল করা উচিত তাঁর। কোপা দেল রে’র সেমিফাইনালে ভ্যালেন্সিয়াকে ৭-০ গোলে উড়িয়ে দিয়েছে তারা, হ্যাটট্রিক করেছেন মেসি-সুয়ারেজ দুজনই। কিন্তু তাতেও কোচ লুইস এনরিকের মন গলেনি। বার্সেলোনা নাকি এখনো সেরা ফর্মে আসতে পারেনি!
শেষ তিন ম্যাচে গোল পাননি নেইমার। এর মধ্যে একটি ম্যাচ ছিল লা লিগার শিরোপার অন্যতম দাবিদার অ্যাটলেটিকো মাদ্রিদের বিপক্ষে। কিন্তু তাতেও কোনো সমস্যা হয়নি। ২-১ গোলে ওই ম্যাচ জিতে সেদিন লিগের শীর্ষস্থান নিশ্চিত করেছে তারা। এরপর কাপ সেমিফাইনালের প্রথম লেগের বড় জয় দিয়ে ফাইনালেও এক পা দিয়ে রেখেছে। আর লেভান্তের বিপক্ষে ২-০ গোলের জয় দিয়ে নিজেদের অপরাজিত থাকার রেকর্ডকে নিয়ে গেছে ২৮ ম্যাচ পর্যন্ত। এর মধ্যে ২৩টিতেই জয়, ৫টিতে ড্র। সব প্রতিযোগিতা মিলে অপরাজিত থাকার রেকর্ডে ফ্রাঙ্ক রাইকার্ডের দলকে পার করে পেপ গার্দিওলার রেকর্ডকেও হুমকির মুখে ফেলে দিচ্ছে লুইস এনরিকের বার্সেলোনা। গার্দিওলার অধীনে ২০১০-১১ মৌসুমে টানা ২৮ ম্যাচ অপরাজিত ছিল বার্সা। আজ আবারও ভ্যালেন্সিয়ার মুখোমুখি হবে বার্সেলোনা। এই ম্যাচ না হারলেই রেকর্ড গড়ে ফেলবে বার্সেলোনা। টানা ২৯ ম্যাচ অপরাজিত থেকে গার্দিওলার রেকর্ড তো ভাঙবেই এনরিকের দল, সেই সঙ্গে স্প্যানিশ ফুটবলের নতুন রেকর্ডও গড়ে ফেলবে কাতালান ক্লাবটি।সর্বশেষ ১০ ম্যাচে ৩৪ গোল বার্সার, খেয়েছে মাত্র ৫টি। যেকোনো বিচারেই দুর্দান্ত খেলছে কাতালান এই ক্লাব। কিন্তু এনরিকে তা মানছেন না, ‘না, এটা আমাদের সেরা ফর্ম নয়। এ মৌসুমে আমরা ভালো খেলছি, কিন্তু গত বছরের মতো নয়। গত মৌসুমের শেষ দিকে আমরা সেরা সময় পার করেছি।’প্রথম লেগে ৭ গোল দিয়ে ফাইনালে এক পা দিয়ে রেখেছে বার্সা। এমন এক ম্যাচের আগে ফুরফুরে মেজাজেই থাকার কথা বার্সা কোচের। কিন্তু এনরিকে সাবধানী, ‘আমরা এখন মৌসুমের এমন এক পর্যায়ে আছি, যখন ম্যাচের ফল অনেক গুরুত্বপূর্ণ। শীর্ষে থাকার দৌড়ে এগিয়ে থাকাটা অনেক কঠিন।’দেখাই যাক বার্সার রেকর্ড গড়া আটকাতে পারে কিনা ভ্যালেন্সিয়া! সূত্র: ফোর ফোর টু
