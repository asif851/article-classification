
কথা ছিল ভারত অনূর্ধ্ব-১৯ দলের বিপক্ষে দ্বিপক্ষীয় সিরিজ খেলতে কলকাতা যাবে বাংলাদেশ যুব দল। কিন্তু এখন এই সফরটাই হয়ে যাচ্ছে ত্রিদেশীয় সিরিজের উপলক্ষ। তৃতীয় দল আফগানিস্তান। সিরিজটি খেলতে আগামী ১৭ নভেম্বর ভারতে যাবেন বাংলাদেশ অনূর্ধ্ব-১৯ ক্রিকেটাররা।শুধু ভারতের বিপক্ষে সিরিজ হলে সেটি হতো পাঁচটি সীমিত ওভারের ম্যাচের। এখন তিন জাতি সিরিজটি হবে ডাবল লিগ পদ্ধতিতে, শীর্ষ দুই দল খেলবে ফাইনাল। কাজেই সিরিজের ধরন বদলালেও তেমন একটা কমছে না ম্যাচ সংখ্যা। বাড়তি পাওয়া, একটির পরিবর্তে দুটি দলের বিপক্ষে খেলার অভিজ্ঞতা।দেশের মাটিতে অনুষ্ঠেয় আগামী বছরের যুব বিশ্বকাপের আগে কলকাতার এই সিরিজকে তাই প্রস্তুতির ভালো সুযোগই মনে করছেন বিসিবির ন্যাশনাল গেম ডেভেলপমেন্ট ম্যানেজার নাজমুল আবেদীন, ‘অনূর্ধ্ব-১৯ পর্যায়ে আফগানিস্তান দল ভালোই হয়। তা ছাড়া সহযোগী দেশ হিসেবে তারা অনূর্ধ্ব-২০ পর্যন্ত খেলোয়াড় নিতে পারবে। সে ক্ষেত্রে আমাদের ছেলেদের জন্য সফরটা আরও চ্যালেঞ্জিং হবে। বিশ্বকাপের প্রস্তুতি হিসেবেও এটা ভালো হবে।’ভারত সফরের আগে আগামী মাসেই চট্টগ্রামে জিম্বাবুয়ে অনূর্ধ্ব-১৯ দলের বিপক্ষে চারটি সীমিত ওভারের ম্যাচের সিরিজ খেলবেন বাংলাদেশের যুবারা।
