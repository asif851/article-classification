
আশার কথা শুনিয়েছিলেন। কিন্তু আশার প্রতিফলন দেখাতে পারলেন না উসাইন বোল্ট। ইতালির রোমে ডায়মন্ড লিগ মিটের ১০০ মিটারে হেরে গেছেন বিশ্বের দ্রুততম এই মানব।
বার্তা সংস্থা রয়টার্স জানায়, ৯.৯৪ সেকেন্ড টাইমিং করে জিতেছেন যুক্তরাষ্ট্রের জাস্টিন গ্যাটলিন। তাঁর চেয়ে ০.০১ সেকেন্ডে পিছিয়ে ছিলেন অলিম্পিকে ছয়টি সোনাজয়ী বোল্ট। এ লড়াইয়ে জ্যামাইকান স্প্রিন্টারের প্রধান প্রতিদ্বন্দ্বী হিসেবে গ্যাটলিনকে ভাবা হচ্ছিল। তবে শুধু প্রতিদ্বন্দ্বিতা নয়, বোল্টকে হারিয়ে সবাইকে চমকে দিলেন ২০০৪ এথেন্স অলিম্পিকে ১০০ মিটারজয়ী এই অ্যাথলেট। ডোপ কেলেঙ্কারিতে চার বছরের নিষেধাজ্ঞা কাটিয়ে ফেরার পর থেকে সময়টা বেশ যাচ্ছে গ্যাটলিনের।
বোল্টের হারের কারণ হতে পারে তাঁর ফিটনেস-সমস্যা। হ্যামস্ট্রিং ইনজুরি থেকে ফেরার পর গত মাসে প্রথম ট্র্যাকে নেমেছিলেন তিনি। তবে কেম্যান আমন্ত্রণমূলক মিটে তাঁর টাইমিং ছিল খুব সাদামাটা, ১০.০৯ সেকেন্ড। এরপর নামলেন গতকাল। ম্যাচের আগে অবশ্য আশার কথা শুনিয়েছিলেন বোল্ট। জানিয়েছিলেন, নিজের সেরাটা দেখাতে প্রস্তুতি তিনি, ‘গত কয়েক সপ্তাহে আমি অনেক পরিশ্রম করেছি। নিজের গতি নিয়ে কাজ করেছি। কোচ ও আমি দুজনই সন্তুষ্ট। আশা করছি, সেরাটাই দিতে পারব।’ বোল্ট অবশ্য সেরাটা দেখানো দূরে থাক, উল্টো গ্যাটলিনের কাছে হেরে গেলেন।
২৬ বছর বয়সী বোল্ট অবশ্য দৌড়ের শুরুতে এগিয়ে ছিলেন। কিন্তু অর্ধেক পথ যাওয়ার পরই পেছন থেকে এগিয়ে যান গ্যাটলিন। সেই ব্যবধানটা আর কমাতে পারেননি বোল্ট। ম্যাচশেষে জ্যামাইকান স্প্রিন্টারের কণ্ঠে হতাশার সুর, ‘এটা অবিশ্বাস্য। শুরুটা যথার্থ হয়েছিল। কিন্তু শেষটা আমার হলো না।’
