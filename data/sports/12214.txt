
ইংলিশ প্রিমিয়ার লিগের আজকের ম্যাচে সহজ জয় পেয়েছে দুই শিরোপাপ্রত্যাশী দল লিভারপুল ও ম্যানচেস্টার সিটি। সার্জিও অ্যাগুয়েরো ও আলভারো নেগ্রেডোর গোলে ম্যানচেস্টার সিটি ৩-১ ব্যবধানে হারিয়েছে এভারটনকে। ক্রিস্টাল প্যালেসের বিপক্ষে এই একই ব্যবধানের জয় পেয়েছে লিভারপুল। অল রেডদের পক্ষে গোল করেছেন লুইস সুয়ারেজ, ড্যানিয়েল স্টুরিজ ও স্টিভেন জেরার্ড।নিজেদের মাঠে আজ অবশ্য প্রথমেই পিছিয়ে পড়েছিল ম্যানচেস্টার সিটি। ১৬ মিনিটের মাথায় স্বাগতিকদের জালে বল জড়িয়েছিলেন এভারটনের রোমেলু লুকাকু। খেলায় সমতা ফেরাতে অবশ্য খুব বেশি সময় নেয়নি ম্যানচেস্টার সিটি। এক মিনিট পরেই এভারটনের জালে বল জড়িয়ে দিয়েছেন আলভেরো নেগ্রেডো। ২৬ মিনিটের মাথায় সহজ একটি গোলের সুযোগ নষ্ট করেছেন সার্জিও অ্যাগুয়েরো। গোলপোস্টের সামনে একেবারে ফাঁকায় বল পেয়েও সেটা জালে জড়াতে পারেননি। তবে প্রথমার্ধ শেষ হওয়ার খানিক আগে ম্যানচেস্টার সিটির দ্বিতীয় গোলটি এসেছে তাঁর পা থেকেই। দ্বিতীয়ার্ধের ৬৯ মিনিটে দলের তৃতীয় গোলটির পাশেও নিজের নামটাই লিখতে পারতেন অ্যাগুয়েরো। কিন্তু পেনাল্টি মিস করে গোলবঞ্চিত হয়েছেন এই আর্জেন্টাইন তারকা। অ্যাগুয়েরোর শটটা প্রায় রুখেই দিয়েছিলেন এভারটনের গোলরক্ষক টিম হাওয়ার্ড। কিন্তু পরক্ষণে সেটা তাঁর গায়ে লেগেই জালে জড়িয়েছে। ফলে এটা গণ্য হয়েছে আত্মঘাতি গোল হিসেবে।
প্রিমিয়ার লিগের অপর খেলায় ক্রিস্টাল প্যালেসকে সহজেই হারিয়েছে লিভারপুল। প্রথমার্ধের ১৩, ১৭ ও ৩৮ মিনিটে গোল করে দলের জয় নিশ্চিত করে ফেলেছিলেন সুয়ারেজ, স্টুরিজ ও জেরার্ড। দ্বিতীয়ার্ধে আর কোনো গোলের দেখা পায়নি অল রেডরা। উল্টো ৭৬ মিনিটের মাথায় ক্রিস্টাল প্যালেসের পক্ষে সান্তনাসূচক একটি গোল করেছেন রাইট গেইল।
