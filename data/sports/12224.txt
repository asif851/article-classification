
পার্থে প্রথম দিনে (৪ উইকেটে ৩০৫) দারুণ শুরু করেছিল ইংল্যান্ড। আজ দ্বিতীয় দিনে ৯৮ রানের মধ্যে বাকি ৬ উইকেট হারায় জো রুটের দল। সব মিলিয়ে প্রথম ইনিংসে ইংল্যান্ডের ৪০৩ রানকে মোটেও সাদামাটা স্কোর বলার উপায় নেই। কিন্তু স্টিভেন স্মিথ আজ যেভাবে ব্যাট করলেন, তাতে চারশোর্ধ্ব সংগ্রহও সাদামাটা হওয়ার পথে!ইংল্যান্ড অলআউট হওয়ার পরই মধ্যাহ্নবিরতিতে যায় দুই দল। এরপর বাকি দুই সেশনে ৩ উইকেটে ২০৩ রান নিয়ে দ্বিতীয় দিন শেষ করেছে অস্ট্রেলিয়া। হাতে ৭ উইকেট রেখে তাঁরা পিছিয়ে ২০০ রানে। পার্থের পেসবান্ধব উইকেটে অস্ট্রেলিয়ার ওভারপ্রতি ৩.২৭ গড়ে রান তোলাকে ‘সুপারসনিক’ কিছু মনে না হলেও স্মিথের ব্যাটে রানের ফোয়ারা ছুটেছে। ৯২ রানে অপরাজিত থেকে দিন শেষ করতে মাত্র ১২২ বল খেলেছেন অস্ট্রেলিয়ার এ অধিনায়ক। এর মধ্যে ফিফটি তুলে নিয়েছেন মাত্র ৫৮ বলে! তাঁর সঙ্গে উইকেটে রয়েছেন শন মার্শ (৭*)।স্মিথের দ্রুতলয়ে ব্যাটিংয়ের মাধুর্য বোঝাতে উসমান খাজার ইনিংসকে টেনে আনা যায়। ৩ নম্বরে ব্যাটিংয়ে নেমে ১২২ বলে ফিফটি করে পরের বলেই আউট হন তিনি। তার আগে ওপেনিং জুটিতে অস্ট্রেলিয়াকে বেশিক্ষণ টানতে পারেননি ডেভিড ওয়ার্নার ও ক্যামেরন ব্যানক্রফট। দলীয় ৫৫ রানের মধ্যে আউট হন দুই ওপেনার। তৃতীয় উইকেটে স্মিথ-খাজার ২০৩ বলে ১২৪ রানের জুটিতে ঘুরে দাঁড়ায় অস্ট্রেলিয়া। এর মধ্যে খাজা ধৈর্যের প্রতিমূর্তি হলে স্মিথ যেন ঠিক তার বিপরীত—তৃতীয় উইকেটে খাজার অবদান ১১০ বলে ৪৪ রান এবং স্মিথের অবদান ৯৩ বলে ৭৯!আগের দিন দুই অপরাজিত ব্যাটসম্যান ডেভিড মালান এবং জনি বেয়ারস্টো ব্যাটিংয়ে নেমে বেশ খানিকটা এগিয়ে দেন ইংল্যান্ডকে। ১৪০ রানে আউট হন মালান। বেয়ারস্টো (১১৯) তুলে নেন গত দেড় বছরের মধ্যে তাঁর প্রথম টেস্ট সেঞ্চুরি। অ্যাশেজে পঞ্চম উইকেটে ২৩৭ রানের রেকর্ড জুটি গড়েন তাঁরা। তবে এ জুটি ভাঙার পর ইংল্যান্ড বাকি ৬ উইকেট হারিয়েছে মাত্র ৩৫ রানে! অস্ট্রেলিয়ার হয়ে ৪ উইকেট নেন মিচেল স্টার্ক এবং ৩ উইকেট জস হ্যাজেলউডের।
