
খেলোয়াড়ি জীবনে ফুটবলের প্যাঁচ তার চেয়ে ভালো আর কে জানত! এখনো আনুষ্ঠানিকভাবে অবসরের কথা না জানালেও তিনি খেলার মধ্যে নেই দুই বছর আগে থেকেই। বলা হচ্ছে, ব্রাজিলীয় তারকা রোনালদিনহোর কথা। তিনি এখন অন্য নেশায় মত্ত। ব্রাজিল রাজনীতির মাঠে নামার কথা ভাবছেন ‘রোনি’।রোনালদিনহোর ভাই ও তাঁর এজেন্ট রবার্তো অ্যাসিস জানান, ৩৭ বছর বয়সী এই অ্যাটাকিং মিডফিল্ডার ব্রাজিলের কনজারভেটিভ প্যাট্রিওয়াটা পার্টির হয়ে সিনেট নির্বাচনে লড়ার প্রস্তাব পেয়েছেন। আগামী বছর অনুষ্ঠিত হবে এই নির্বাচন। ব্রাজিলের সংবাদমাধ্যমকে অ্যাসিস বলেন, ‘দল আমাদের সঙ্গে যোগাযোগ করে তাঁর (রোনালদিনহো) সম্ভাব্য প্রার্থিতা নিয়ে আলাপ করেছে। রাজনীতিতে আসার ইচ্ছা থাকলে তাঁর জন্য দ্বার খোলা থাকবে বলে জানিয়েছে দলটি।’অ্যাসিস বলেন, বিশ্বকাপজয়ী রোনালদিনহোকে রাজনীতির মাঠে নামাতে দলগুলোর ধরনা দেওয়ার ঘটনা এই প্রথম নয়। তাঁর ভাষ্য, ‘রোমারিওর দল (ব্রাজিলিয়ান সোশ্যালিস্ট পার্টি) থেকেও এর আগে প্রস্তাব দেওয়া হয়েছিল।’ তবে রোনালদিনহো এবার সত্যি সত্যিই রাজনীতিতে নামতে পারেন বলে জানিয়েছে ব্রাজিলের সংবাদমাধ্যম ইউওএল। তবে ২০০২ বিশ্বকাপজয়ী তারকাকে এ ব্যাপারে যা সিদ্ধান্ত নেওয়ার আগামী এপ্রিলের মধ্যেই নিতে হবে। কেন্দ্রীয় নির্বাচনে লড়তে চাইলে প্রার্থীদের জন্য সেটাই চূড়ান্ত সিদ্ধান্ত নেওয়ার শেষ সময়। সূত্র : মিড ডে।
