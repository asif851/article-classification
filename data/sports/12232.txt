
তিনের বৃত্তে ঘুরপাক খাচ্ছেন মুস্তাফিজুর রহমান। টনি কোচার, লেনার্ড ফাঙ্ক নাকি গ্রেগ হয়—কে করবেন তাঁর কাঁধের অস্ত্রোপচার? প্রথম দুজন ইংল্যান্ডের, শেষের জন অস্ট্রেলিয়ার। বিসিবি এই তিন বিশেষজ্ঞ শল্যবিদের কাছেই মুস্তাফিজের রিপোর্ট পাঠিয়ে অপেক্ষায় আছে তাদের মতামত জানার। অপেক্ষায় আছেন মুস্তাফিজও।বিসিবি আর মুস্তাফিজ আসলে পড়ে গিয়েছিলেন সাপ্তাহিক ছুটির ফাঁদে। রিপোর্টগুলো গত সপ্তাহে পাঠিয়ে দেওয়া হলেও শনি-রোববার সাপ্তাহিক ছুটির দিন পড়ে যাওয়ায় কাল রাতে এই প্রতিবেদন লেখা পর্যন্তও তাঁদের কোনো মতামত পাওয়া যায়নি। মুস্তাফিজের অস্ত্রোপচার কোথায় হবে, সেই সিদ্ধান্ত নেওয়া যায়নি। তবে এটুকু নিশ্চিত, ইউনিভার্সিটি অব গ্রিনউইচের শল্যবিদ টনি কোচারের পর মুস্তাফিজ এবার তাঁর চোট পাওয়া বাঁ কাঁধটা দেখাবেন ইংল্যান্ডের আরেক বিশেষজ্ঞ লেনার্ড ফাঙ্ককেও। ম্যানচেস্টারভিত্তিক এই চিকিৎসক সম্পৃক্ত ইংল্যান্ডের বেশ কয়েকটি প্রতিষ্ঠানের সঙ্গে।মুস্তাফিজের বাঁ কাঁধের চোট সারাতে অস্ত্রোপচারের পরামর্শ দিয়েছেন কোচার। তবে বিসিবি চাইছে চূড়ান্ত সিদ্ধান্ত নেওয়ার আগে আরও দু-একজন বিশেষজ্ঞের মতামত নিতে। সে কারণেই এই দেরি। অপেক্ষার সময়টা মুস্তাফিজের জন্য বিরক্তিকরই হওয়ার কথা। একে তো খেলতে পারছেন না, তার ওপর চোট-অস্ত্রোপচার নিয়ে টেনশন। ইংল্যান্ডে আছেনও একা। পরশু মুঠোফোনে বাংলাদেশ দলের ওয়ানডে ও টি-টোয়েন্টি অধিনায়ক মাশরাফি বিন মুর্তজার সঙ্গে ফোনে কথা বলে সেই টেনশনই কিছুটা কমাতে চেয়েছেন তিনি।বিসিবির প্রধান নির্বাহী কর্মকর্তা নিজাম উদ্দিন চৌধুরী অবশ্য আশ্বস্ত করলেন, ‘আমরা কয়েকজন বিশেষজ্ঞ চিকিৎসকের মতামতের অপেক্ষায় আছি। আশা করছি কাল-পরশুর (আজকাল) মধ্যেই সিদ্ধান্ত হয়ে যাবে কোথায় অস্ত্রোপচার হবে।’ দ্রুততম সময়ে অস্ত্রোপচার করানোর পাশাপাশি বিসিবি দেখছে কার হাতে অস্ত্রোপচারটা ভালো হবে, সেটাও। অস্ট্রেলিয়ান গ্রেগ হয়ের নাম এসেছে এ কারণেই। এ ধরনের অস্ত্রোপচারে তাঁর সুনাম আছে। এর আগে বাংলাদেশ দলের ব্যাটসম্যান এনামুল হকের কাঁধের অস্ত্রোপচার করেছিলেন তিনি। তবে অস্ট্রেলিয়ায় গিয়ে অস্ত্রোপচার করাতে খুব বেশি সময় লাগলে মুস্তাফিজের শল্যবিদ বেছে নেওয়া হবে ইংল্যান্ড থেকেই।
