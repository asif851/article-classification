
অনূর্ধ্ব-১৯ বিশ্বকাপ নিয়ে আইসিসির সভায় হঠাৎ সৃষ্ট অনিশ্চয়তা কেটে গেছে। নভেম্বরের বাংলাদেশ সফরে জিম্বাবুয়ে দল টেস্ট না খেলে খেলবে ওয়ানডে আর টি-টোয়েন্টি সিরিজ, এই সবই পুরোনো খবর। নতুন খবর হলো আগামী বছরের এশিয়া কাপ টুর্নামেন্টটি আয়োজনের আগ্রহ দেখিয়েছে বাংলাদেশ।
আইসিসির সভা শেষে পরশু রাতে দুবাই থেকে ফিরে কাল খবরটা দিয়েছেন বিসিবি সভাপতি নাজমুল হাসান। মিরপুর শেরেবাংলা স্টেডিয়ামে বাংলাদেশ স্পোর্টস জার্নালিস্টস অ্যাসোসিয়েশনের সঙ্গে বিসিবি দলের প্রীতি ম্যাচ চলাকালে সাংবাদিকদের বোর্ড সভাপতি বলেছেন, ‘আগামী বছর এশিয়া কাপ ভারতেই হওয়ার কথা। যদি ওরা কোনো কারণে শেষ পর্যন্ত আগ্রহ না দেখায় সে ক্ষেত্রে নিশ্চিত বাংলাদেশে হবে। আমরা এর জন্য আগ্রহ প্রকাশ করেছি। তবে এ ব্যাপারে চূড়ান্ত সিদ্ধান্ত জানতে আরও অপেক্ষা করতে হবে।’ আগামী মাসের ২৭-২৮ তারিখে সিঙ্গাপুরে এসিসির বোর্ড সভা। সিদ্ধান্তটি হয়ে যেতে পারে সেখানেও।
ভারত অবশ্য টুর্নামেন্টটি আয়োজন করতে চাইলে বাংলাদেশের আর কোনো সম্ভাবনা থাকবে না। নাজমুল হাসানের কথায়ই সেটা পরিষ্কার, ‘পরপর দুবার বাংলাদেশ এশিয়া কাপ হওয়ায় আমাদের সুযোগ একদম কম। সামনে ভারতে টি-টোয়েন্টি বিশ্বকাপ, এ কারণে সবাই চাচ্ছে ওখানেই এশিয়া কাপ খেলতে।’
টি-টোয়েন্টি বিশ্বকাপ নিয়ে সৃষ্ট অনিশ্চয়তা দূর হওয়াটাও আইসিসির সভা থেকে আসা সুসংবাদগুলোর মধ্যে পড়ে। এই শঙ্কার কথাটা বিসিবির কর্মকর্তারা টের পেয়েছেন আইসিসির সভাতে গিয়েই। নাজমুল হাসানের ভাষায়, ‘ওখানে গিয়ে দেখলাম আমাদের জন্য একটা বড় চ্যালেঞ্জ অনূর্ধ্ব-১৯ বিশ্বকাপ আয়োজন। এটা আরেকটা ধাক্কা খাওয়ার মতো। যদিও খেলাটা এখনো বেশ দূরে রয়েছে, ওটা নিয়ে একটু দুশ্চিন্তা ছিল সবার। ছোটদের খেলা বলেই ওরা বেশি শঙ্কিত ছিল।’ জবাবে বিসিবির ব্যাখ্যায় সবাই সন্তুষ্ট হয়েছে বলেই জানিয়েছেন সভাপতি, ‘ওই সভাতেই ঠিক হয়েছে অনূর্ধ্ব-১৯ বিশ্বকাপ বাংলাদেশেই হবে। আমাদের দুশ্চিন্তার কোনো কারণ নেই।’ তবে আইসিসির স্বাভাবিক প্রথা অনুযায়ী যুব বিশ্বকাপ সামনে রেখে নভেম্বরের প্রথম সপ্তাহে তাদের নিরাপত্তা দল বাংলাদেশ সফরে আসবে।
ওয়ানডে ও টি-টোয়েন্টি সিরিজ খেলতে আগামী মাসের প্রথম সপ্তাহে জিম্বাবুয়ে দলের বাংলাদেশে আসার খবরটিও নিশ্চিত করেছেন বোর্ড সভাপতি। তবে সফরে কয়টি টি-টোয়েন্টি ও কয়টি ওয়ানডে হবে সেটি আগামী কয়েক দিনের মধ্যে চূড়ান্ত হবে বলে জানিয়েছেন তিনি।
দুই বিদেশি নাগরিক হত্যার জেরে পর পর স্থগিত হয়ে যাওয়া অস্ট্রেলিয়ার জাতীয় দল ও দক্ষিণ আফ্রিকার মহিলা দলের বাংলাদেশ সফর স্থগিত হয়ে যাওয়া নিয়েও আলোচনা হয়েছে দুবাইয়ে। অস্ট্রেলিয়া সিরিজ নিয়ে আপাতত কোনো সুখবর নেই। তবে সান্ত্বনা পাওয়া যেতে পারে ক্রিকেট অস্ট্রেলিয়া কর্মকর্তাদের এ নিয়ে বারবার দুঃখ প্রকাশে। ‘অস্ট্রেলিয়া ওখানে আনুষ্ঠানিকভাবে সবার সামনে দুঃখ প্রকাশ করেছে। ওরা বলেছে অবশ্যই ওরা এটা পুষিয়ে দেবে এবং আগের চেয়ে বেশি দেবে’—বলেছেন নাজমুল হাসান। সঙ্গে এটাও জানিয়েছেন, ব্যস্ত সূচির কারণে ২০১৬ সালের শেষ বা ২০১৭-এর শুরুর আগে অস্ট্রেলিয়ার টেস্ট খেলতে বাংলাদেশে আসার সম্ভাবনা নেই। তবে সামনে যখনই তারা ভারত বা শ্রীলঙ্কা সফরে আসবে তখন বাংলাদেশে এসে দু-একটি ওয়ানডে ও টি-টোয়েন্টি খেলার চেষ্টা করবে।
তবে দক্ষিণ আফ্রিকা মহিলা দলকে হয়তো এ মাসেই দেখা যেতে পারে বাংলাদেশের মাটিতে। নাজমুল হাসানই দিলেন সে আভাস, ‘দক্ষিণ আফ্রিকা নিশ্চিত করেছে ওদের মহিলা দল আসবে। নতুন সূচি চেয়েছে তারা। আমরা গতকাল (পরশু) তা পাঠিয়ে দিয়েছি। ওরা তারিখটা নিশ্চিত করে জানিয়ে দেবে।’ দক্ষিণ আফ্রিকা মহিলা দলের ঢাকায় আসার সম্ভাব্য তারিখ ২৮ অক্টোবর বলে জানা গেছে।
আইসিসির সভায় আরও বেশি বেশি ম্যাচ খেলার দাবি জানিয়েছে বাংলাদেশ। ভবিষ্যতে সেটার প্রতিফলন দেখা যাবে বলে আশাবাদী বোর্ড সভাপতি।
 
