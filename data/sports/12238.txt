
বিশ্বকাপের চেয়ে চ্যাম্পিয়নস লিগ বড়! বিশ্বকাপের চেয়ে চ্যাম্পিয়নস লিগ জয়ের আনন্দ বেশি মধুর? ফার্নান্দো তোরেসের কথা শুনে তো সে রকমই মনে হচ্ছে। স্পেনের একটি বিশ্বকাপ ও দুটি ইউরো জেতা এই স্ট্রাইকার উন্মুখ হয়ে আছেন চ্যাম্পিয়নস লিগ জিততে। তোরেস বলেছেন, ‘বিশ্বসেরা সব দলের হয়ে খেলার সৌভাগ্য আমার হয়েছে। জাতীয় দল আমাকে সুযোগ করে দিয়েছে অবিশ্বাস্য কিছু রাত আর বড় বড় শিরোপা জেতার অভিজ্ঞতার মুখোমুখি হওয়ার। তবে ব্যক্তিগতভাবে আমার কাছে অ্যাটলেটিকোর হয়ে এটা (চ্যাম্পিয়নস লিগ) জেতার তুলনায় বাকি কোনো কিছুরই তুলনা হবে না।’
আজ ঘরের মাঠ ভিসেন্তে ক্যালদেরনে পাঁচবারের শিরোপাজয়ী বায়ার্ন মিউনিখের বিপক্ষে চ্যাম্পিয়নস লিগের সেমিফাইনালের প্রথম লেগে খেলতে নামবে অ্যাটলেটিকো মাদ্রিদ। তোরেসের শৈশবের ক্লাব এই অ্যাটলেটিকো। ২০০১ থেকে ২০০৭ পর্যন্ত অ্যাটলেটিকোতে খেলেই তাঁর তারকা হয়ে ওঠা। এই ক্লাব থেকেই লিভারপুল, চেলসি আর এসি মিলান হয়ে ঘরে ছেলের ঘরের ফেরা ২০১৫ সালের জানুয়ারিতে। এখন এই ক্লাবের হয়ে যদি চ্যাম্পিয়নস লিগ জিততে পারেন, সেটাকে জীবনের সবচেয়ে বড় পাওয়া বলেই মনে করেন এই স্প্যানিয়ার্ড।শিরোপা জেতা এখনো দূরের পথ। আগে তো বায়ার্ন-বাধা পেরোতে হবে। দুর্দান্ত ফর্মে থাকা তোরেস সেটাই মনে করিয়ে দিলেন, ‘আমাদের সামনে এখন ইতিহাস গড়ার সুযোগ। ইতিহাস গড়তে আমাদের এখন এমন একটি দলের বাধা পেরোতে হবে যারা সন্দেহাতীতভাবেই এই প্রতিযোগিতার অন্যতম সেরা। আমরা ইতিহাসে নাম লেখাতে চাই। আশা করি সপ্তাহ খানেকের মধ্যে আমাদের ইতিহাসযাত্রা নতুন মাত্রা পাবে।’ সূত্র: এএফপি।
