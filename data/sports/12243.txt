
শ্রীলঙ্কায় টেস্ট সিরিজে থাকারই কথা ছিল না শিখর ধাওয়ানের। শ্রীলঙ্কা সফরের ১৬ সদস্যের দলেই তো ছিলেন না এই বাঁহাতি ওপেনার। মুরালি বিজয়ের পুরোনো কবজির চোট নতুন করে ফিরে আসাতেই সুযোগ মিলেছে। গলে প্রথম টেস্টে একাদশে সুযোগ পাওয়া নিয়েও সংশয় ছিল। সেই সংশয় দূর করল লোকেশ রাহুলের জ্বর।
প্রায় ১০ মাসে ভারতের ১১টি টেস্টের দর্শক হয়ে থাকা ধাওয়ান তৃতীয়বার ভাগ্যের ছোঁয়া পেলেন আসেলা গুনারত্নের দুর্ভাগ্যে। লাহিরু কুমারার বলে ড্রাইভ করতে গিয়ে দ্বিতীয় স্লিপে ক্যাচ তুলে দিয়েছিলেন। নিজের বাঁ দিকে দুই হাত বাড়িয়ে বল ছুঁতে পারলেও ক্যাচটা নিতে পারলেন না গুনারত্নে। উল্টো বাঁ হাতের বুড়ো আঙুলের হাড় ফেটে যাওয়ায় ম্যাচ থেকেই ছিটকে পড়লেন তিনি। জরুরি অস্ত্রোপচার করাতে তখনই কলম্বোয় নিয়ে যাওয়া হয় গুনারত্নেকে।
ধাওয়ানের রান তখন ৩১। নতুন জীবন পাওয়ার পরই দেখা দিলেন চেনা সেই বিধ্বংসী রূপে। আউট হওয়ার আগে খেললেন ক্যারিয়ার-সর্বোচ্চ ১৯০ রানের ইনিংস। করে ফেললেন একটি ভারতীয় রেকর্ডও।
টেস্ট অভিষেকেই ১৭৪ বলে ১৮৭ রান করে নিজের ব্যাটিংয়ের ধরনটা বুঝিয়ে দিয়েছিলেন। কালকের ১৯০-ও মাত্র ১৬৮ বলে। চার মেরেছেন ৩১টি। ৬৪ রান নিয়ে লাঞ্চে যাওয়া ভারতীয় ওপেনার দিনের দ্বিতীয় সেশনে ৯০ বলে করেছেন ১২৬ রান। এর আগে দিনের দ্বিতীয় সেশনে কোনো ভারতীয় ব্যাটসম্যানের সর্বোচ্চ রান ছিল ১১০। ১৯৬২ সালে ওয়েস্ট ইন্ডিজের বিপক্ষে পোর্ট অব স্পেন টেস্টে অপরাজিত ১৭২ রান করার পথে যা করেছিলেন পলি উমরিগড়। দিনের যেকোনো সেশন বিবেচনায় নিলেও ভারতীয় ব্যাটসম্যানদের মধ্যে ধাওয়ানের চেয়ে বেশি রান করতে পেরেছেন শুধু বীরেন্দর শেবাগ। ২০০৯ সালে শ্রীলঙ্কার বিপক্ষেই মুম্বাই টেস্টে ১৩৩।চা-বিরতির কয়েক মিনিট আগে ক্যারিয়ারের প্রথম ডাবল সেঞ্চুরি থেকে মাত্র ১০ রান দূরে দাঁড়িয়ে নুয়ান প্রদীপের বলে মিড অফে সহজ ক্যাচ দিয়েছেন ধাওয়ান। দ্বিতীয় উইকেটে ২৫৩ রানের জুটিতে ধাওয়ানের অংশীদার চেতেশ্বর পূজারা অবশ্য দিন শেষেও অপরাজিত। সঙ্গীর পুরো বিপরীত ধারায় ব্যাট করে ২৪৭ বলে ১৪৪ রান দ্বাদশ সেঞ্চুরি পাওয়া পূজারার। আর এই দুই সেঞ্চুরিতে ৪০০ রান থেকে মাত্র ১ রান কম নিয়ে দিনটা শেষ করেছে ভারত।ধাওয়ান ছাড়া আউট হয়েছেন ওপেনিংয়ে তাঁর সঙ্গী অভিনব মুকুন্দ ও অধিনায়ক বিরাট কোহলি। ধাওয়ানের মতো দুজনই শিকার পেসার নুয়ান প্রদীপের। দুজনই ক্যাচ দিয়েছেন উইকেটকিপার নিরোশান ডিকভেলাকে। হ্যামস্ট্রিংয়ের চোটে জিম্বাবুয়ের বিপক্ষে টেস্ট না খেলা প্রদীপ কোহলির উইকেট পেয়েছেন রিভিউ নিয়ে। ওয়েস্ট ইন্ডিজের বিপক্ষে ঠিক আগের সিরিজে বেশ কবার শর্ট বলে আউট হওয়া ভারত অধিনায়ক কালও ক্যাচ দিলেন হুক করতে গিয়ে। এর আগে করতে পেরেছেন মাত্র ৩ রান। তথ্যসূত্র: সনি সিক্স, ক্রিকইনফো।
