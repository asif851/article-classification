
ভারতের বিপক্ষে ১ রানে হারের যন্ত্রণা এখনো পোড়াচ্ছে বাংলাদেশ দলকে। বারবার ফিরে আসছে দুঃসহ স্মৃতি। কিন্তু হতাশায় ভেঙে পড়লে চলবে কী করে? বেঙ্গালুরুর যন্ত্রণার স্মৃতি পেছনের পাতায় রেখে আগামীকাল ইডেনে নিউজিল্যান্ডের বিপক্ষে ঘুরে দাঁড়ানোই এখন বাংলাদেশ দলের বড় চ্যালেঞ্জ। বাংলাদেশ এই প্রথম এভাবে হারল, তা নয়। কিন্তু কিছু পরাজয় থাকে, মেনে নেওয়া কঠিন। বেঙ্গালুরুতে ভারতের বিপক্ষে হারটা ছিল তেমনই। মাশরাফিরা তাই শোকার্ত দল। সেটি সংক্রমিত হয়েছে গোটা দেশেই। তবে এখানেই থামতে চান না বাংলাদেশ অধিনায়ক। আগামীকাল বিশ্বকাপে বাংলাদেশের শেষ ম্যাচ। এ ম্যাচে বাংলাদেশের হারানোর কিছু নেই। তবে পাওয়ার আছে অনেক কিছু। এই ম্যাচ জিতলে দেশের মানুষের মুখে কিছুটা হলেও ফিরবে হাসি। সমর্থকদের জন্য সেটাই চাইছেন মাশরাফি।আজ কলকাতায় সংবাদ সম্মেলনে সামনে তাকানোর কথাই বললেন অধিনায়ক, ‘দলের সবাই শোকার্ত। কিন্তু কেউ কাউকে দোষ দিচ্ছি না। কিন্তু মেনেও (হার) নিতে পারছে না। মানসিকভাবে ফিরে আসা আসলে কঠিন। তবে খেলোয়াড় হিসেবে এখানেই পড়ে থাকা ঠিক হবে না। এই হার নিয়ে চিন্তা করে কোনো লাভও নেই। বাংলাদেশের ক্রিকেট ম্যাচ এখানেই থেমে থাকবে না। নিশ্চয় সামনে আরও ভালো কিছু আছে। এখন ভুল থেকে আমাদের শিক্ষা নিতে হবে।’
ভবিষ্যতে একই ভুলের পুনরাবৃত্তি কেউ চায় না। কিন্তু যন্ত্রণার অতীতও ভুলে থাকা যায় না। ভারতের মাঠে ভারতকে হারানোর সুযোগ কি প্রতিদিন মেলে? দারুণ সুযোগটা পেয়েও কেন ওভাবে হাতছাড়া করা হলো? এখনো যেন রাশি রাশি প্রশ্নের সুচ বিদ্ধ করছে। ব্যাখ্যা মাশরাফির কাছেও নেই, ‘এমন হারের ব্যাখ্যা আমার কাছে নেই। ১ রানে হারলে যেকোনো ত্রুটিই বের করা যায়। এমন পরিস্থিতিতে না খেলার অনভিজ্ঞতার মূল্যও কিছুটা দিতে হয়েছে।’ এমন পরাজয়ে দর্শকের সমর্থন খুব জরুরি। সামনে এগোতে সেই সমর্থন চাইছেন মাশরাফি, ‘সবাই হতাশ। এমন না যে এর আগে আমরা হারিনি। বাংলাদেশের দর্শকেরা আমাদের পাশে আছে, সামনেও থাকবে। সবাই বাসায় কথা বলেছে। সবাই ভেঙে পড়েছে। আমরা চেষ্টা করব পরের ম্যাচে সেরা খেলাটা খেলার। আশা করি সামনে আরও ভালো কিছু হবে।’নিউজিল্যান্ডের বিপক্ষে ভালো কিছু হলে সেটিই হবে ক্ষতে সান্ত্বনার প্রলেপ। এখন পর্যন্ত টুর্নামেন্টের সেরা দলটিকে হারাতে পারলেও তো অন্য এক তৃপ্তি!
