
নেতৃত্ব নিয়ে প্রশ্ন উঠেছে। এবার প্রশ্ন উঠল দলে মহেন্দ্র সিং ধোনির জায়গা নিয়েই। প্রশ্নটা তুললেন অজিত আগারকার। নির্বাচকদের প্রতি সাবেক এই তারকার পরামর্শ, কেবল ধোনির নেতৃত্বই নয়; ব্যক্তিগত পারফরম্যান্সও সূক্ষ্ম পর্যবেক্ষণ করা প্রয়োজন। দুর্দান্ত ফিনিশিংয়ের কারণে যাঁর গায়ে লেগেছিল ‘ফিনিশার’ তকমা, তিনিই যেন এখন ‘ফিনিশে’র পথে! ধোনি উইকেট আছেন, অথচ দল হারছে। বাংলাদেশের বিপক্ষে ওয়ানডে সিরিজ হারের পর দক্ষিণ আফ্রিকার বিপক্ষে টি-টোয়েন্টি সিরিজেও পরাজয়ের স্বাদ। সর্বশেষ কবে প্রতিকূল পরিস্থিতে বুক চিতিয়ে লড়ে দলকে জয়ের বন্দরে নিয়ে গেছেন ধোনি, মনে করা কঠিনই। ভারতীয় দলের ধোনির অবদান অনেক। খেলোয়াড় হিসেবেও তিনি অনেক বড়। সেটি স্বীকার করেই আগারকার বললেন, ‘ভারতীয় দলে সে অসাধারণ এক খেলোয়াড়। তবে সে দলের বোঝা হয়ে যাক, সেটিও নিশ্চয় চাইবেন না। এ কারণে তাঁকে এখনকার চেয়ে আরও ভালো পারফর্ম করা প্রয়োজন। বছরের পর বছর খেলছে বলে এই নয়, ব্যর্থ হওয়ার পরও তাঁর জন্য সব ঠিক থাকবে।’ নিজের পারফরম্যান্স নিয়ে ভাবছেন ধোনিও। ব্যাটিং অর্ডারে সাধারণত ছয়ে নেমে থাকেন ভারত অধিনায়ক। ওই সময় হাতে বল থাকে না পর্যাপ্ত। যেদিন বল থাকে, দেখা যায় দল ঘোরতর বিপর্যয়ে। এ কারণে ওপরে ব্যাটিংয়ের চিন্তা-ভাবনা ধোনির। আগারকার অবশ্য এ বিষয়ে একমত নন। সাবেক এ ভারতীয় পেসার বললেন, ‘তাকে চারে নামতে হবে, এ ব্যাপারে একমত নই। একটা বিশ্বকাপ শেষ হয়েছে। এখন দলকে পরের বিশ্বকাপের জন্য তৈরি করতে হবে। চার বছর দীর্ঘ সময়। কিন্তু ধোনির ক্যারিয়ার শেষের দিকে। এ সময়ে কেন সে ওপরে যেতে চায়, নিশ্চিত নই।’ এরই মধ্যে ভারতীয় টেস্ট দলের নেতৃত্বে বদল এসেছে। আগারকার মনে করেন, এবার বিরাট কোহলির হাতে তুলে দেওয়া যেতে পারে সীমিত ওভারের নেতৃত্বও, ‘ভারতীয় দলের নেতা কে হবে, সেদিকে নজর দেওয়ার সময় এসেছে নির্বাচকদের। কারণ, অধিনায়ক হিসেবে টেস্টে ভালো করছে কোহলি। ফলে এই সিরিজের পর (ওয়ানডে) নির্বাচকদের একটা সিদ্ধান্ত নেওয়া প্রয়োজন।’ সর্বশেষ ছয় ওয়ানডেতেই অবশ্য তিনটি ফিফটি আছে ধোনির। অবশ্য এ বছর খেলা এর আগের ছয় ইনিংসে কোনো ফিফটি নেই। সব মিলে ১২ ইনিংসে তিন ফিফটিসহ এ বছর ওয়ানডেতে তাঁর রান ৪২৮। তথ্যসূত্র: ক্রিকইনফো।
