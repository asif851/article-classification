
টি-টোয়েন্টি লিগ মানেই বেশ কয়েকটি পরিচিত নাম। ব্রেন্ডন ম্যাককালাম, শেন ওয়াটসন কিংবা কাইরন পোলার্ড—যেকোনো দেশের যেকোনো লিগেই নিলামে এ নামগুলো ওঠা মানেই হলো, মুহূর্তের মধ্যে কাড়াকাড়ি করে কিনে নিচ্ছে বিভিন্ন দল। দলকে জেতানোর জন্যই টি-টোয়েন্টিতে পরীক্ষিত সেনানীদের টেনে আনা। কিন্তু এই পরিসংখ্যান বলছে, এ তারকারা দলে থাকলেই বরং হারছে দল।
২০১৫ আইপিএলের পর থেকে টি-টোয়েন্টিতে ব্যস্ত তারকাদের একটি তালিকা করেছে দ্য ক্রিকেটার। আন্তর্জাতিক ও ঘরোয়া লিগ মিলিয়ে অন্তত এক শ ম্যাচ খেলেছেন এমন ক্রিকেটারদের মধ্যে স্বভাবতই নাম এসেছে ক্রিস গেইল, ম্যাককালাম, পোলার্ড, ডোয়াইন ব্রাভো ও সাকিবদের। মজার ব্যাপার হলো, এই বড় তারকাদের দলে নিয়ে সাফল্যের চেয়ে বরং বেশি ব্যর্থই হয়েছে ফ্র্যাঞ্চাইজিগুলো।চেন্নাই সুপার কিংসকে এবারের আইপিএলে একের পর এক ম্যাচ জেতাচ্ছেন ব্রাভো। অথচ গত তিন বছরে ব্যর্থতার স্বাদটাই বেশি পেতে হয়েছে তাঁকে। ১৩৪টি ম্যাচ খেলেছেন। এর মধ্যে ৫৬.৭ শতাংশ ম্যাচে তাঁর দল জিতেছে। হেরেছে ৪৩.৩ শতাংশ ম্যাচে। গেইলের অবস্থা তো আরও খারাপ। ১১৭ ম্যাচের ৫৩.৮ শতাংশ ম্যাচে জয় পেয়েছেন ‘ইউনিভার্স বস’। হেরেছেন ৪৬.২ শতাংশ ম্যাচে। টি-টোয়েন্টি লিগগুলোতে বাংলাদেশের প্রতিনিধিত্ব করা সাকিবের অবস্থাও ভালো নয়। ১১১ ম্যাচে সাকিব পরাজয়ের স্বাদ পেয়েছেন প্রায় অর্ধেক ম্যাচেই (৪৭.৭ শতাংশ হার)।এই তিনজন তবু হারের চেয়ে জয়ের দেখা বেশি পেয়েছেন। ১১৬ ম্যাচ খেলা আফ্রিদি যে জয় পেয়েছেন পঞ্চাশ ভাগেরও কম (৪৯.১)। তবে পোড়া কপাল হিসাব করতে গেলে থিসারা পেরেরার ধারেকাছেও নেই কেউ। সাকিবদের সঙ্গে বিশ্ব একাদশে খেলার সুযোগ পাওয়া শ্রীলঙ্কান অলরাউন্ডার গত তিন বছরে খেলেছেন ১০৬টি ম্যাচ। এর মধ্যে জয় পেয়েছেন মাত্র ৩৪.৯ শতাংশ ম্যাচে! মুম্বাই ইন্ডিয়ানসের হয়ে ভয়ংকর সময় কাটানো পোলার্ডও গত তিন বছরে জয়ের চেয়ে হেরেছেন বেশি (৪৬.৩ শতাংশ জয়)!টি-টোয়েন্টিতে তাহলে সফল কারা? আফগানরা! গত তিন বছরে আন্তর্জাতিক টি-টোয়েন্টিতে এতটাই সাফল্য আফগানিস্তানের, বিশ্বের সফল তিন ক্রিকেটারই এ দেশের। ৭৬.৩ শতাংশ জয় পেয়েছেন আসগর স্টানিকজাই। ওপেনার মোহাম্মদ শাহজাদ ৭৬.১ শতাংশ ম্যাচেই জয়ের হাসি হেসেছেন। সামিউল্লাহ শেনওয়ারিও ৭৫ শতাংশ ম্যাচেই সফল। সাম্প্রতিক এই সাফল্য টাটকা বলেই হয়তো আফগানিস্তানের মতো দলে খেলেও টি-টোয়েন্টি লিগগুলোতে বেশ কদর পান তাঁরা।
টি-টোয়েন্টিতে ব্যর্থ তারকারা




ক্রিকেটার


ম্যাচ


জয়ের হার




থিসারা পেরেরা


১০৬


৩৪.৯




কাইরন পোলার্ড


১৩৬


৪৬.৩




শেন ওয়াটসন


১১০


৪৬.৪




ড্যারেন স্যামি


১২২


৪৬.৭




ব্রেন্ডন ম্যাককালাম


১২১


৪৭.১




