
গোলপোস্টের নিচে কখনোই খুব একটা স্বচ্ছন্দে থাকেন না। কখনো বলের ফ্লাইট বুঝতে পারেন না, কখনো বা পোস্ট ছেড়ে অহেতুক এগিয়ে আসেন গোলরক্ষক শহীদুল আলম। কোচ মারুফুল হক তাই বঙ্গবন্ধু গোল্ডকাপের প্রথম ম্যাচের পর থেকেই একাদশে আর রাখেননি। পরের দুটি ম্যাচ দুর্দান্ত পারফরম্যান্স করে মারুফুলের আস্থা ভালোভাবেই আদায় করে নিয়েছিলেন আশরাফুল ইসলাম রানা। কিন্তু আজ চোটের কারণে একাদশেই ছিলেন না আশরাফুল। আবারও তাই কোচকে ভরসা করতে হয়েছে শহীদুলের ওপর। কিন্তু সেমিফাইনালে শহীদুলের হাস্যকর একটা ভুলে বাহরাইনের কাছে হেরে গেছে বাংলাদেশ। গতবারের ফাইনালিস্টরা এবার বিদায় নিল শেষ চারেই।
প্রথমার্ধের শেষ মিনিটে বাহরাইন মিডফিল্ডার ডান প্রান্ত থেকে সেলিম আদেলের ক্রস, পোস্ট ছেড়ে বেরিয়ে আসা শহীদুল হাত বাড়িয়ে নামিয়ে দেন। সামনেই দাঁড়িয়ে থাকা ইব্রাহিম আল হুতির নিখুঁত হেডে বল ঢোকে জালে।বল দখলের লড়াইয়ে বেশির ভাগ সময়ই এগিয়ে রইল বাংলাদেশ। বারবার আক্রমণেও উঠেছে। কিন্তু অ্যাটাকিং থার্ডে গিয়ে খেই হারিয়েছে বারবার। গোল করার মতো ফুটবলারকেই খুঁজে পাওয়া যায়নি ম্যাচে। মামুনুল ছিলেন আনফিট, কোচ তাকে তুলে নিয়েছেন দ্বিতীয়ার্ধের কিছু সময় পরই। মাঝমাঠটাও যেন হয়ে পড়ল নিষ্প্রভ।ম্যাচের ২৩ মিনিটে বাংলাদেশ এগিয়ে যেতে পারত। হেমন্তর ক্রসে মিঠুন পা ছোঁয়াতেই পারলেন না। দ্বিতীয়ার্ধে গোল শোধে মরিয়া ছিল বাংলাদেশ। দুর্দান্ত সুযোগ এসেছিল ৫২ মিনিটে। কিন্তু রনির হেড সাইড পোস্টে লেগে ফেরে। ম্যাচের একপর্যায়ে ডাগ আউটে দুর্ব্যবহারের কারণে বাহরাইন কোচ মারজান ইদকে বের করে দেন রেফারি। বেরিয়ে যাওয়ার সময় চ্যানেল নাইনের ক্যামেরাম্যানের সঙ্গে দুর্ব্যবহার করেন তিনি।ম্যাচের শেষ দিকে অবশ্য কয়েকটা আক্রমণ ছিল বাংলাদেশের। কিন্তু সব আক্রমণেরই অপমৃত্যু হয়েছে। খেলা শেষে প্রায় আট হাজার দর্শকেরা হতাশ হয়েই বাড়ির পথ ধরেছেন।
