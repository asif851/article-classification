
সবার দৃষ্টি এখন আর্জেন্টাইন অধিনায়ক লিওনেল মেসির দিকে। বিশ্বকাপে এখন পর্যন্ত নিজের খেলাটা খেলেনি মেসি। হতে পারে ও পুরোপুরি সুস্থ নয়, চোট কাটিয়ে ফিরেছে তো বেশি দিন হয়নি। কিন্তু নিঃসন্দেহে ও এই প্রজন্মের অন্যতম সেরা খেলোয়াড়। যেকোনো সময়ই ও দর্শনীয় গোল করে ম্যাচের মোড় ঘুরিয়ে দিতে পারে। জার্মানি ওকে কড়া পাহারায় রাখবে, জোয়াকিম লোর দল ওকে খুব একটা জায়গা দেবে না। যদিও হল্যান্ডের সঙ্গে মেসিকে খুঁজেই পাওয়া যায়নি, তবু আমি মনে করি ফাইনালে মেসিই হবে আর্জেন্টিনার মূল ভরসা। ফাইনালে যেহেতু উঠে গেছে দল, মেসি মুখিয়ে থাকবে দেশকে শিরোপা জিতিয়ে ইতিহাসের পাতায় নিজের নাম স্বর্ণাক্ষরে লেখানোর জন্য। কিন্তু ফুটবল তো দলগত খেলা। মেসি একা কীভাবে সেটা পরিবর্তন করবে? ফর্মের বিচারেও আর্জেন্টিনা থেকে এগিয়ে জার্মানি। তবে মেসি যদি বার্সার হয়ে ওর সেরা খেলাগুলোর মতো খেলতে পারে, যেকোনো কিছুই হতে পারে। সমালোচকেরা সব সময়ই বলেন পেলে বা ম্যারাডোনার মতো কিছু মেসি করেনি বিশ্বকাপে, সেটার জবাব দিতে রোববার ফাইনালে ওকে অসাধারণ কিছু করতে হবে।আমি আগেও বলেছি আর্জেন্টিনা কোচ খেলার ধরন পরিবর্তন করেছে। টুর্নামেন্টে আকাশি-নীলরা রক্ষণ গুছিয়ে খেলেছে বলাই যায়। ওরা আক্রমণে গিয়েছে প্রতিপক্ষের খেলা বুঝে। এতে অবশ্য মেসি ওর মতো করে খেলতে পারেনি। তবে ফাইনাল হবে তীব্র প্রতিদ্বন্দ্বিতাপূর্ণ। আর্জেন্টিনাকে ধৈর্য ধরতে হবে। হাভিয়ের মাচেরানোকে সেদিন ভালো খেলতেই হবে। এখন পর্যন্ত ওই আর্জেন্টিনার সেরা খেলোয়াড়। তবে ওর কথা বাদ দিলে মাঝমাঠে আর্জেন্টিনা কিন্তু ভুগছে। ডি মারিয়া খেললে মাঝমাঠ আরেকটু শক্তিশালী হতো, জার্মানদের জন্যও কঠিন হতো ব্যাপারটা। জমাট রক্ষণ, শক্তিশালী মাঝমাঠ আর দুর্দান্ত মেসি, আর্জেন্টিনার জন্য হতো স্বপ্নের দল।সব নির্ভর করছে মেসি-ম্যাজিকের ওপর। রোববার মারাকানায় অনেক কিছু প্রমাণ করার আছে ওর।
