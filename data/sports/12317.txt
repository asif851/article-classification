
ভারতীয় দলের কোচ থেকে অনিল কুম্বলের সরে যাওয়ার মূলে যে বিরাট কোহলি, সেটি তাঁর পদত্যাগপত্র থেকেই জানা গেছে। দুজনের ‘তিক্ত’ সম্পর্ক নিয়ে অনেক কথা ছড়িয়েছে গত কিছুদিন। চ্যাম্পিয়নস ট্রফিতেও দুজনের মতবিরোধের খবর প্রকাশিত হয়েছে ভারতীয় সংবাদমাধ্যমে। তবে চ্যাম্পিয়নস ট্রফিতে কুম্বলে-কোহলির মতানৈক্যের কথা উল্লেখ নেই ভারতীয় দলের ম্যানেজারের প্রতিবেদনে। চ্যাম্পিয়নস ট্রফিতে ভারতীয় দলের ম্যানেজার কপিল মালহোত্রার প্রতিবেদনে কোহলির বিরুদ্ধে কোনো অভিযোগের উল্লেখ নেই। নেই কোচ-অধিনায়কের দ্বন্দ্বের কথাও। বার্তা সংস্থা পিটিআইকে ভারতীয় ক্রিকেট বোর্ডের (বিসিসিআই) এক কর্মকর্তা বলেছেন, ‘ম্যানেজার তাঁর রিপোর্ট জমা দিয়েছেন। রিপোর্টে এমন কিছু নেই যেটিতে প্রমাণিত হয়, কোচের প্রতি কোহলি উদ্ধত আচরণ করেছিল বা কোনো শৃঙ্খলাভঙ্গ করেছিল।’ কুম্বলের পদত্যাগের পর মালহোত্রাকে একটি প্রতিবেদন দিতে বলেছিল বোর্ড। নির্দিষ্ট সময়ের মধ্যে সেটি তিনি দিয়েছেনও। ম্যানেজারের প্রতিবেদন নিয়ে বিসিসিআইয়ের ওই কর্মকর্তা আরও বলেছেন, ‘ড্রেসিংরুমে প্রভাব ফেলতে পারে বা দলকে মানসিকভাবে ধাক্কা দিতে পারে, এমন ঘটনা ঘটে থাকলে প্রতিবেদনে সেটি উল্লেখ করার কথা বলা হয়েছিল। কিন্তু তাঁর প্রতিবেদনে এসবের কিছু উল্লেখ নেই।’ মালহোত্রার পর অনিল প্যাটেলের প্রতিবেদনের অপেক্ষায় বিসিসিআই। গত মৌসুমে ঘরের মাঠে খেলা ১৩টি টেস্টে ভারতীয় দলের ম্যানেজার ছিলেন তিনি। সূত্র: জিনিউজ।
