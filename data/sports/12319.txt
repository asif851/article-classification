
ইংল্যান্ডের ঘরোয়া টুর্নামেন্ট ন্যাটওয়েস্ট টি-টোয়েন্টি ব্লাস্টে এসেক্স কাউন্টির হয়ে খেলতে ইতিমধ্যেই ইংল্যান্ড পৌঁছে গেছেন তামিম ইকবাল। সামনেই অস্ট্রেলিয়ার বিপক্ষে টেস্ট সিরিজ। বিসিবির কাছ থেকে দীর্ঘ ছুটি পাননি, তাই এসেক্সের সঙ্গে ৮ ম্যাচের চুক্তি তাঁর। আজ কেন্টের বিপক্ষে বেকেনহামে এসেক্সের ম্যাচের আগেই দলের সঙ্গে যোগ দেবেন ২৮ বছর বয়সী এই বাংলাদেশি ব্যাটসম্যান।
ন্যাটওয়েস্ট টি-টোয়েন্টি ব্লাস্টে এসেক্স ইগলসের হয়ে খেলবেন তামিম। দলটির কোচ ক্রিস সিলভারউড মনে করেন, তামিমের অন্তর্ভুক্তি ওপেনিংয়ে তাঁর দলের শক্তি বাড়াবে, ‘দলের ওপেনিং পজিশনটায় যে দুর্বলতা আছে, সেটি আমরা ধরতে পেরেছি। তামিমকে দলে নেওয়ায় সেটি এখন শক্তিশালী হয়েছে।’
ইংল্যান্ডের হয়ে ৬টি টেস্ট আর ৭টি ওয়ানডে খেলার অভিজ্ঞতাসমৃদ্ধ সিলভারউডের কণ্ঠে ছিল তামিমকে নিয়ে উচ্ছ্বাস, ‘তামিম কতটা ভালো খেলোয়াড়, সেটি সে দেখিয়েছে এবারের চ্যাম্পিয়নস ট্রফিতেই। ব্যাটসম্যান হিসেবে সে দারুণ মারকুটে, সেটি বোঝা যায় তাঁর স্ট্রাইক রেটের দিকে তাকালেই। আমরা এই মানের একজন খেলোয়াড় দলে পেয়ে দারুণ উচ্ছ্বসিত।’
এবারের চ্যাম্পিয়নস ট্রফিতে দুর্দান্ত তামিম ইংলিশ ক্লাবগুলোর নজর আলাদাভাবে কেড়েছেন। ২০১৯ বিশ্বকাপ সামনে রেখে বাংলাদেশের আরও কয়েকজন ক্রিকেটার দীর্ঘ মেয়াদে ইংলিশ ক্রিকেটে খেললে দলের জন্যই ভালো। দেখা যাক বাকিদের জন্য দুয়ার খোলে কি না। সূত্র: স্কাই স্পোর্টস।
 
