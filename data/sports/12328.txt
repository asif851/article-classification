
প্রায় একইভাবেই শেষ হলো সাফ গেমসের আজকের দুটি ম্যাচ। প্রথম ম্যাচে একেবারে শেষ মুহূর্তের গোলে হার এড়িয়েছে ভারত। তীরে এসে তরি ডুবেছে বাংলাদেশের। ১-১ গোলের ড্রয়ের পর পয়েন্ট ভাগাভাগি করেই মাঠ ছাড়তে হয়েছে লাল-সবুজদের। এরপর স্বাগতিক নেপাল আর পাকিস্তানের মধ্যকার দ্বিতীয় ম্যাচও শেষ হয়েছে একইভাবে। প্রায় পুরো ম্যাচেই ১-০ গোলে এগিয়ে ছিল পাকিস্তান। ভারতের মতো নেপালও সমতাসূচক গোলটি করেছে একেবারে শেষ মুহূর্তে। ফলে আজকের দুটি ম্যাচই শেষ হলো ১-১ গোলের ড্র দিয়ে।বাংলাদেশের সেমিফাইনালের স্বপ্ন বেশ খানিকটাই ফিকে হয়ে গেছে প্রথম ম্যাচেই নেপালের বিপক্ষে ২-০ গোলের হারের পর। আজ ভারতের বিপক্ষে ড্র করে আবারও কিছুটা আশা ফিরেছে বাংলাদেশ শিবিরে। কিন্তু দিনের দ্বিতীয় ম্যাচে পাকিস্তান আর নেপালও পয়েন্ট ভাগাভাগি করে নেওয়ায় কিছুটা কঠিনই হয়ে গেছে বাংলাদেশের সমীকরণটা।গ্রুপ পর্বের প্রথম দুটি ম্যাচের পর এখন চার পয়েন্ট নিয়ে যৌথভাবে পয়েন্ট তালিকার শীর্ষে আছে ভারত ও নেপাল। মাত্র একটি পয়েন্টই জমা হয়েছে বাংলাদেশ আর পাকিস্তানের ঝুলিতে। গোল ব্যবধানে এগিয়ে থাকায় তৃতীয় স্থানে আছে পাকিস্তান। বাংলাদেশ চলে গেছে পয়েন্ট টেবিলের তলানিতে। আগামী বৃহস্পতিবার ভারত ও নেপালের ম্যাচটি যদি ড্র হয় তাহলে বাংলাদেশকে বিদায় নিতে হবে গ্রুপ পর্ব থেকেই। ৫ পয়েন্ট নিয়ে ভারত আর নেপাল, দুদলই চলে যাবে সেমিফাইনালে। আর যদি তা না হয় তাহলে কাগজে-কলমে টিকে থাকবে লাল-সবুজদের সেমিফাইনাল স্বপ্ন। একই দিনে পাকিস্তানের বিপক্ষে শেষ ম্যাচটা জিতলে হয়তো শেষ চারে জায়গা হয়েও যেতে পারে বাংলাদেশের। অবশ্য গোল ব্যবধানে এগিয়ে থাকার জন্য জয়ের ব্যবধানটাও বাড়াতে হবে বাংলাদেশকে।
