
মাশরাফি বিন মুর্তজার অধিনায়কত্বের গলদের কারণেই অস্ট্রেলিয়ার বিপক্ষে ম্যাচটা জিততে পারেনি বাংলাদেশ—বিবিসি বাংলার ওয়েবসাইটে টি-টোয়েন্টি বিশ্বকাপে বাংলাদেশ-অস্ট্রেলিয়া ম্যাচ নিয়ে এমন মন্তব্যই করেছেন ক্রিকেট বিশ্লেষক বোরিয়া মজুমদার। তিনি মনে করেন ‘জয়ের ম্যাচই হাতছাড়া করেছে বাংলাদেশ।’
তিনি অধিনায়ক মাশরাফির কিছু সিদ্ধান্তের সমালোচনা করেছেন। অস্ট্রেলিয়ার ৫ উইকেট পড়ে যাওয়ার পর সাকলাইন সজীবকে দিয়ে বল করানোর বিষয়টিতেই আপত্তি বোরিয়া মজুমদারের, অস্ট্রেলিয়ার যখন ৫ উইকেট পড়ে গেছে তখন সাকিব, আল আমিন হোসেন আর মুস্তাফিজ—‘তিনজনেরই একটি করে ওভার বাকি থাকার পরেও কেন মাশরাফি সাকলাইন সজীবকে বল দিলেন? প্রতিপক্ষের ওপর কেন তিনি সাকিব, আল আমিন, মুস্তাফিজকে দিয়ে চাপ তৈরি করলেন না। সাকলাইনের ওই ওভারেই ১৩-১৪ রান হয়ে গেল। খেলাটা নাগালের বাইরে চলে গেল।’শচীন টেন্ডুলকারের আত্মজীবনীর সহ-লেখক কলকাতাভিত্তিক এই বাঙা​লি ক্রিকেট লেখিয়ে বলছেন, ‘অধিনায়কত্বের কৌশলগত ভুলই বাংলাদেশের হারের প্রধান কারণ।’মাশরাফির সমালোচনা করলেও মাহমুদউল্লাহর ব্যাটিংয়ের প্রশংসা করেছেন। একই সঙ্গে প্রশ্ন তুলেছেন, ‘আমি বুঝতে পারছি না মাহমুদউল্লাহকে কেন বাংলাদেশ এত নিচে ব্যাট করতে পাঠাচ্ছে। এশিয়া কাপে তার ১৩ বলে ৩৩ রানের ইনিংস ছিল। গত বিশ্বকাপে সে টানা দুটি সেঞ্চুরি করেছে। কিন্তু মাহমুদউল্লাহ কেন ৬-৭-এ ব্যাট করতে নামছে? আমি জানি না বাংলাদেশ এই কৌশলগত ভুলটা কেন বারবার করছে?’দলীয় সংগ্রহটা কমপক্ষে ২০ রান কম হয়েছে বলে মনে করেন এই বোরিয়া, ‘রানটা ১৭০ হলে খেলার ফল অন্য রকম হলেও হতে পারত।’ বোরিয়া মজুমদারের মতে, ‘তাসকিন আহমেদের মতো ফাস্ট বোলারের অভাবটা বাংলাদেশ অনুভব করেছে। যদি মুস্তাফিজের সঙ্গে তাসকিন থাকত তাহলে চিত্রটা অন্য রকম হলেও হতে পারত।’অধিনায়ক মাশরাফির কড়া সমালোচনাই করে বোরিয়া বলেছেন, ‘এই দলে মাশরাফি কী হিসেবে খেলছেন? তাঁর ১২০ কিলোমিটারের মিডিয়াম পেসের কার্যত কোনো মূল্য নেই! ব্যাটসম্যান হিসেবে তিনি আগের সেই ধার হারিয়েছেন, ৭ বা ৮ বা ৯-এ ব্যাট করছেন কি শুধু অধিনায়কত্বের জন্য? বাংলাদেশ দলে মাশরাফি নিজের অবস্থানটাকে কীভাবে মূল্যায়ন করছেন, নির্বাচকেরাই বা কীভাবে করছেন, এই প্রশ্ন আমি রাখতে চাই।’
