
আইপিএলে আর নয়। চোখ ধাঁধানো অর্থের এই প্রতিযোগিতাকে এবার বিদায় জানিয়ে দিলেন লিটল মাস্টার শচীন টেন্ডুলকার।গতকাল রোববার রাতে প্রথমবারের মতো আইপিএল শিরোপার স্বাদ পায় শচীনের দল মুম্বাই ইন্ডিয়ানস। আনন্দঘন মুহূর্তের মধ্যেই লিটল মাস্টার জানিয়ে দেন, এটাই তাঁর শেষ আইপিএল।শচীন বলেন, ‘আমি মনে করি, আইপিএলকে বিদায় জানানোর এটাই সেরা সময়। আমার বয়স ৪০ বছর। বাস্তবতা মানতেই হবে আমাকে। সিদ্ধান্ত নিয়েছি, এটাই আমার শেষ আইপিএল।’ষষ্ঠ আসরে এসে শিরোপা জয়। অপেক্ষার প্রহরটা একটু দীর্ঘ হয়ে গেল না? শচীন অবশ্য এটাকে খুব বেশি দীর্ঘ অপেক্ষা মানতে রাজি নন। সাংবাদিকদের এক প্রশ্নের জবাবে তিনি বলেন, ‘বিশ্বকাপ জয়ের জন্য আমি ২১ বছর অপেক্ষা করেছি। আর আইপিএলে অপেক্ষা করতে হলো মাত্র ছয় বছর। এটা মোটেই দীর্ঘ অপেক্ষা নয়। এটা আমার শেষ আইপিএল। শেষটা দারুণ হলো।’আইপিএলে ৭৮টি ম্যাচ খেলেছেন শচীন। ৩৪.৮৩ গড়ে তাঁর সংগ্রহ দুই হাজার ৩৩৪ রান। ছয় বছরের আইপিএল ক্যারিয়ারে সেঞ্চুরি করেছেন একটি, হাফ সেঞ্চুরি ১৩টি। এবারের মৌসুমে মাত্র ১৪টি ম্যাচে অংশ নেন শচীন। ২২.০৭ গড়ে সংগ্রহ করেন ২৮৭ রান। সর্বোচ্চ ইনিংস ৫৪ রানের। বাঁ হাতে চোট পাওয়ায় গতকাল চেন্নাই সুপার কিংসের বিপক্ষে ফাইনালে ছিলেন না শচীন।গত ডিসেম্বরে ওয়ানডে ক্রিকেটকে বিদায় জানান শচীন। আন্তর্জাতিক টি-টোয়েন্টি থেকে বলতে গেলে দূরেই আছেন। গোটা ক্যারিয়ারে খেলেছেন কেবল একটি ম্যাচ। সেটাও খেলেছেন ২০০৬ সালে। এবার লিটল মাস্টার বিদায় জানালেন ঘরোয়া টি-টোয়েন্টি লিগ আইপিএলকে। এর মানে, ক্রিকেট থেকে নিজেকে প্রায় গুটিয়েই ফেলেছেন শচীন। এখন অপেক্ষা কেবল টেস্ট ক্রিকেটকে বিদায় জানানোর।আন্তর্জাতিক ক্রিকেটের সবচেয়ে বেশি রান ও সেঞ্চুরির মালিক শচীন এ পর্যন্ত ১৯৮টি টেস্টে অংশ নিয়েছেন। ধারণা করা হচ্ছে, ২০০তম টেস্ট খেলার পর পাঁচ দিনের ম্যাচকেও বিদায় জানাবেন ভারতীয় এই ব্যাটিং কিংবদন্তি। সূত্র: ক্রিকইনফো।
