
ব্যাপারটা হতে পারত বাংলাদেশের অভিষেক টেস্টেই। কিন্তু বঙ্গবন্ধু স্টেডিয়ামে ভারতের সুনীল যোশি আউট হয়ে গেলেন ৯২ রানে। ২০১০ সালে ওই ভারতের বিপক্ষেই শেরেবাংলায় মাহমুদউল্লাহ থামলেন কাছাকাছি গিয়ে (৯৬*)। এবার জহুর আহমেদে ঠিকই সেঞ্চুরি পেয়ে গেলেন বিজে ওয়াটলিং। বাংলাদেশে আট নম্বরে নেমে টেস্ট সেঞ্চুরি পাওয়া প্রথম ব্যাটসম্যান হিসেবে লেখা হলো কিউই উইকেটকিপারের নাম। এ নিয়ে টেস্টে আট নম্বরে মোট সেঞ্চুরি হলো ৭২টি, সবচেয়ে বেশি চারটি সেঞ্চুরি নিউজিল্যান্ডের ড্যানিয়েল ভেট্টোরির। আটের সর্বোচ্চ ইনিংসটি ওয়াসিম আকরামের (২৫৭*, জিম্বাবুয়ে, শেখুপুরা, ১৯৯৬)। 
