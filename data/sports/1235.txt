
বিশ্বজুড়ে টি-টোয়েন্টি লিগগুলোর জোয়ারে ক্রিকেট মানেই যেন এখন চার-ছক্কা আর আতশবাজি। টিভি-স্বত্বের যুগে এটাই অবশ্য স্বাভাবিক। দর্শক আগ্রহের চিন্তা করেই প্রায় প্রতিটি দেশ শুরু করেছে ঘরোয়া ক্রিকেট লিগ। ঘরোয়া সে লিগগুলোতে খেলে বেড়ান আন্তর্জাতিক ক্রিকেটাররা। আর এরই ভিড়ে আন্তর্জাতিক ক্রিকেট খেলারই সময় পাওয়া যাচ্ছে না!দুবাইয়ে আইসিসির বোর্ড সভায় ভবিষ্যৎ সফর পরিকল্পনা নিয়ে আলোচনা উঠেছিল। ফেব্রুয়ারিতে পাস হওয়া ১২ দলের টেস্ট লিগ ও ১৩ দলের ওয়ানডে লিগগুলো কেমন হবে সেটারই একটা খসড়া বানিয়ে নেওয়া। কিন্তু সেটা করতে গিয়েই মাথায় হাত সবার। আন্তর্জাতিক ক্রিকেট খেলারই তো জায়গা রাখেনি কেউ! আইসিসির ক্রিকেট মহাব্যবস্থাপক জিওফ অ্যালারডাইস বলেছেন, ‘সদস্যদের সূচি একেবারেই ঠাসাঠাসি করে বানানো। ফেব্রুয়ারিতে যে প্রস্তাব দেওয়া হয়েছিল সেটা এই সূচিতে বাস্তবায়ন করা যাবে না।’ ২০১৭ সালের ক্রিকেট সূচি দেখলেই অ্যালারডাইসের উদ্বেগের কারণটা বোঝা যায়। ফেব্রুয়ারি থেকে মার্চ পর্যন্ত চলেছে পাকিস্তান সুপার লিগ। এপ্রিল থেকে মে মাস পুরোটা দখল করে নিয়েছে ইন্ডিয়ান প্রিমিয়ার লিগ বা আইপিএল। জুলাই থেকে সেপ্টেম্বর ন্যাটওয়েস্ট টি-টোয়েন্টি (ইংল্যান্ডের টি-টোয়েন্টি লিগ)। আগস্ট থেকে সেপ্টেম্বরে চলবে ক্যারিবীয় প্রিমিয়ার লিগ। নভেম্বর-ডিসেম্বরে প্রায় একই সময়ে চলবে বাংলাদেশ প্রিমিয়ার লিগ (বিপিএল) ও সিএসএ গ্লোবাল টি-টোয়েন্টি লিগ (দক্ষিণ আফ্রিকার টি-টোয়েন্টি লিগ)। ওই ডিসেম্বরেই শুরু হয়ে জানুয়ারিতে শেষ হবে বিগ ব্যাশ টি-টোয়েন্টি (অস্ট্রেলিয়া)। 
অর্থাৎ শুধু জুন ও অক্টোবর মাসেই কোনো ঘরোয়া টি-টোয়েন্টি নেই! শ্রীলঙ্কা যদি তাদের এসপিএল চালু রাখত, তবে সে ‘ঘাটতিটা’ও থাকত না। আইপিএলের কারণে ভারতের বিপক্ষে চার টেস্টের সিরিজ এপ্রিলের আগেই শেষ করতে হয়েছিল অস্ট্রেলিয়াকে। ফলে দুটি ভিন্ন মহাদেশে দুটি ভিন্ন অস্ট্রেলিয়া দলকে পরপর দুই দিন আন্তর্জাতিক ম্যাচ খেলতে দেখার দুর্লভ সুযোগটাও এই এপ্রিলে পেয়েছেন ক্রিকেটপ্রেমীরা। আইপিএলের কারণেই অস্ট্রেলিয়াসহ ছয়টি দেশ এপ্রিল-মেতে কোনো আন্তর্জাতিক ক্রিকেট খেলতে অপারগতা দেখিয়েছে! অনেক খেলোয়াড়ই শুধু আইপিএল খেলার জন্য জাতীয় দলকে দ্বিতীয় পছন্দ বানিয়ে দিচ্ছেন। ক্রিকেটের এ যুগে আয়ের উৎস বন্ধ করার কোনো উপায় খুঁজে পাচ্ছে না আইসিসি। উপায় খুঁজতে এখন টেস্ট ক্রিকেট কমিয়ে দেওয়ার প্রস্তাবও উঠছে! সামনে হয়তো এমন দিন আসবে, ঘরোয়া এসব লিগের কারণে আন্তর্জাতিক ক্রিকেটের সূচিই হয়ে যাবে গৌণ! ক্রিকইনফো।
