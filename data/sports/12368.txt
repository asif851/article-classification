
মেসুত ওজিল নিখোঁজ! চমকে গিয়ে কেউ প্রশ্ন করতেই পারেন—মানে কী? গত বুধবারও তো প্রিমিয়ার লিগে ওয়েস্ট হ্যামের বিপক্ষে খেলেছেন, গোলও করেছেন একটি। ২০১৩-১৪ মৌসুমে আর্সেনালে নাম লেখানোর পর এ মৌসুমেই সর্বোচ্চ ১০ গোল করেছেন। কিন্তু লিগের শীর্ষ দলগুলোর বিপক্ষে যেন খুঁজেই পাওয়া যায় না জার্মানির হয়ে বিশ্বকাপ জেতা এই মিডফিল্ডারকে! এ নিয়ে আর্সেনালের সমর্থকদের আক্ষেপ আর ক্ষোভ দুটিই আছে। ২ এপ্রিল ঘরের মাঠে ম্যানচেস্টার সিটির সঙ্গে ২-২ গোলে ড্র করা ম্যাচেও ওজিল ছিলেন নিষ্প্রভ। সেই ম্যাচের পর স্টেডিয়ামের বাইরে এক গানার সমর্থক একটি বাক্স নিয়ে সাহায্য চাইতে থাকেন। ওজিলের স্বদেশি ও ক্লাব সতীর্থ পার মার্টেসেকার সেই বাক্সে সাহায্যও করেন। এই সেন্টারব্যাক খেয়ালই করেননি বাক্সের ওপর পাশে লেখা ছিল—নিখোঁজ ব্যক্তি। তার নিচেই সাঁটা ছিল ওজিলের ছবি! মেট্রো।
 
