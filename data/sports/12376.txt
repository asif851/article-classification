
বিরাট কোহলিকে নিয়ে এত বেশি আলোচনা হচ্ছে, একটু যেন আড়ালেই চলে গেলেন রবিচন্দ্রন অশ্বিন। না হলে গত টেস্টে তিনিও তো নিয়েছেন ১২ উইকেট। মুম্বাই টেস্টের পর কোহলি-অশ্বিন দুজনই ক্যারিয়ারের সেরা রেটিং পয়েন্ট পেয়েছেন। টেস্ট ব্যাটসম্যানদের র‍্যা​ঙ্কিংয়ে সেরা হওয়ার পথে আরও একটু এগিয়ে গেলেন বর্তমানে দুইয়ে থাকা কোহলি। আর আগে থেকেই একে থাকা অশ্বিন এবার সর্বকালের সেরাদের রেটিং পয়েন্ট পেয়ে গেলেন। টেস্ট ইতিহাসে এর আগে মাত্র ২১ জন বোলার ৯০০ রেটিং পয়েন্ট পেয়েছিলেন। অফ স্পিনারদের মধ্যে এর আগে এই কীর্তি ছিল কেবল মুত্তিয়া মুরালিধরনের (রেটিং পয়েন্ট ৯২০)। সব সব স্পিনার মিলিয়েই এই কীর্তি আর ​আছে টনি লক (রেটিং পয়েন্ট ৯১২), ডেরেক আন্ডারউড (রেটিং পয়েন্ট ৯০৭) ও শেন ওয়ার্ন (রেটিং পয়েন্ট ৯০৫)। অশ্বিনের রেটিং পয়েন্ট ৯০৪। ২২ জনের ​কীর্তিমানদের তালিকায় তিনি আছেন ১৮তে। এই তালিকায় ৯৩২ রেটিং পয়েন্ট নিয়ে শীর্ষে আছেন সিডনি বার্নস।টেস্ট র‍্যাঙ্কিংয়ে বাংলাদেশিদের মধ্যে শীর্ষে আছেন: ব্যাটিংয়ে তামিম ইকবাল (২২তম), বোলিংয়ে সাকিব আল হাসান (১৬তম)। অলরাউন্ডার র‍্যাঙ্কিংয়ে সারা বিশ্বে সাকিব আছেন দুইয়ে, একে অশ্বিন।
র‍্যাঙ্কিংয়ের আলোচনায় আবার অশ্বিনের কাছে আড়াল হয়ে যাচ্ছেন কোহলি। অনন্য এক কীর্তির সামনে দাঁড়িয়ে আছেন ভারত অধিনায়ক। প্রথম ব্যাটসম্যান হিসেবে তিন ধরনের ক্রিকেটে ৫০-এর ওপর গড় তোলা কোহলি প্রথম ব্যাটসম্যান হিসেবে তিন ধরনের ​র‍্যাঙ্কিংয়ে শীর্ষে ওঠার অপেক্ষায় আছেন। ওয়ানডে ও টি-টোয়েন্টিতে একে থাকলেও টেস্টে স্টিভেন স্মিথের চেয়ে ১১ রেটিং পয়েন্ট পেছনে আছেন। সূত্র: আইসিসি।
