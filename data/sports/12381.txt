
তৃতীয় বিভাগের একটা দল নিয়ে কি এত ভাবলে চলে? এফএ কাপে কাল ওল্ডহামের বিপক্ষে ম্যাচ নিয়ে তবু বুক ধড়ফড় করছে ব্রেন্ডন রজার্সের। আসলে দল নিয়ে নয়, ভাবনাটা বেশি একজন খেলোয়াড়কে নিয়ে। অ্যান্টন রজার্স। নামের মিল দেখে যাঁদের মনে প্রশ্ন জাগছে তাঁদের জন্য তথ্য—২০ বছর বয়সী অ্যান্টন লিভারপুল কোচেরই ছেলে! ওল্ডহামের মিডফিল্ডে খেলে এরই মধ্যে নজর কেড়েছেন। বড় ক্লাবগুলোর চোখ পড়েছে তাঁর ওপর। পিতা-পুত্র কাল প্রতিপক্ষ! নিজের ছাত্রদের পরিষ্কার বলে দিয়েছেন রজার্স, কোচের ছেলে বলে যেন অ্যান্টনকে বিন্দুমাত্র ছাড় দেওয়া না হয়। তার পরও যদি অ্যান্টন দারুণ কিছু করতে পারেন তাহলে তো বাবারও আনন্দ। অ্যান্টনে আগ্রহী ক্লাবের তালিকায় তখন হয়তো লিভারপুলের নামও যোগ হবে। এএফপি।
