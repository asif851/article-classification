
সর্বকালের সেরা কি না, এ নিয়ে বিতর্ক হলেও সর্বকালের সফলতম ব্যাটসম্যান যে শচীন টেন্ডুলকার, এ নিয়ে সন্দেহ নেই। তাঁর মতো রান আর সেঞ্চুরি কেই-বা করতে পেরেছে। অস্ট্রেলিয়াকে টেস্টে হারানোর এই গৌরবোজ্জ্বল মুহূর্তে বাংলাদেশ অভিনন্দন পেল এই কিংবদন্তির কাছ থেকে।
বাংলাদেশ জেতার পরপরই টুইট করেছেন টেন্ডুলকার। গতকাল ওয়েস্ট ইন্ডিজ চমকে দেওয়া জয় পেয়েছে ইংল্যান্ডের মাটিতে। আজ জিতল বাংলাদেশ, যেটিও বিশ্ব ক্রিকেটকে হতবাক করে দেওয়ার মতো। টানা এই দুই জয়ের উদাহরণ টেনে টেন্ডুলকার লিখেছেন, ‘টানা দুই দিনে দুটি অঘটন। বাংলাদেশ ক্রিকেট দলের উজ্জীবনী এনে দেওয়া পারফরম্যান্স। টেস্ট ক্রিকেট সত্যিই জেগে উঠছে।’
বাংলাদেশের ক্রিকেট নিয়ে একবার খুবই আপত্তিকর মন্তব্য করেছিলেন বীরেন্দর শেবাগ। তিনিও টুইট করে অভিনন্দন জানিয়েছেন, ‘শাবাশ বাংলাদেশ। অস্ট্রেলিয়াকে হারাতে দুর্দান্ত খেলেছ।’
সাবেক শ্রীলঙ্কান ক্রিকেটার ও ধারাভাষ্যকার রাসেল আরনল্ড টুইট করেছেন, ‘শাবাশ বাংলাদেশ। দুর্দান্ত টেস্ট জয় আর শেষ পর্যন্ত কঠিন লড়াই করে যাওয়ায় তোমাদের অভিনন্দন। মন জিতে নিয়েছ তোমরা।’
আইসিসিও অভিনন্দন জানিয়েছে বাংলাদেশকে। অফিশিয়াল টুইটার থেকে টুইট করা হয়েছে, ‘ইতিহাস! ২০ রানের রোমাঞ্চকর এক জয় দিয়ে বাংলাদেশ অস্ট্রেলিয়ার বিপক্ষে তাদের প্রথম জয়ের ইতিহাস গড়ল।’
সাবেক ইংলিশ অধিনায়ক মাইকেল ভন টুইট করেছেন, ‘ঘুম থেকে উঠেই বাংলাদেশ থেকে আসা একটা দুর্দান্ত সুসংবাদ শুনলাম। সবাইকে শুভ সকাল।’ সামনে অ্যাশেজ। কাল ওয়েস্ট ইন্ডিজের কাছে হেরে যাওয়ার পর যে খোঁচা হজম করেছিলেন, অস্ট্রেলীয় বন্ধুদের যেন তা ফেরত দিতে পারলেন ভন!
মাহেলা জয়াবর্ধনে টুইট করেছেন, ‘দুর্দান্ত খেলে ঐতিহাসিক টেস্ট জিতে নিয়েছ বাংলাদেশ। ম্যাচটাও হয়েছে দারুণ।’
