
ম্যাচের আগে এবি ডি ভিলিয়ার্স বলেছেন, কোনো চাপ অনুভব করছেন না তাঁরা। আগের ম্যাচে শ্রীলঙ্কাকে আয়েশ করে হারানোর পর অমন কথা বলাই স্বাভাবিক। কিন্তু দক্ষিণ আফ্রিকা বলে কথা। যে পাকিস্তান ভারতের কাছে রীতিমতো উড়ে গেল, তাদের সামনেই কাঁপছে প্রোটিয়ারা! এ প্রতিবেদন লেখা পর্যন্ত ২৯ ওভারে ৬ উইকেট হারিয়ে ১১৮ রান তুলেছে দক্ষিণ আফ্রিকা। 
শুরুটা অবশ্য ভালোই ছিল প্রোটিয়াদের। হাশিম আমলা ও কুইন্টন ডি কক দেখেশুনে শুরু করে ৪০ রান এনে দিয়েছেন। কিন্তু ইমাদ ওয়াসিমের একটি আর্মার ঠিকভাবে খেলতে পারলেন না আমলা। ১৬ রানে ফিরেছেন আগের ম্যাচের সেঞ্চুরিয়ান। ওয়াসিমের বলেই ‘গোল্ডেন ডাক’ নিয়ে ফিরেছেন ডি ভিলিয়ার্স। মাঝখানে ডি ককও ৩৩ রানে আউট হয়ে যাওয়ায় হঠাৎ বিপাকে পড়ে দক্ষিণ আফ্রিকা। ডি কক আউট হয়েছেন মোহাম্মদ হাফিজের অফ স্পিনে। ৬১ রানে ৩ উইকেট হারানো দলকে খানিক পথ দেখিয়েছেন ফাফ ডু প্লেসি। কিন্তু ডেভিড মিলার ও ডু প্লেসির চতুর্থ উইকেট জুটিও থেমে গেছে ২৯ রানে। হাসান আলীর বলে ডু প্লেসি আউট হতেই জেঁকে বসেছে পাকিস্তান। ঠিক ২৮ রান পরে ফিরেছেন ডুমিনিও (৮)। হাসান আলীর বলে স্লিপে ক্যাচ দিয়ে ডুমিনি ফেরার ঠিক পরের বলেই আউট ওয়েইন পারনেল! নিজের স্বভাবজাত আক্রমণাত্মক ব্যাটিং ভুলে এখন ইনিংস মেরামতে নামতে হবে মিলারকে (৩১ *)।

