
ফর্মের তুঙ্গে থাকা একেই বলে! ২২ গজে নামলে নিয়মিত ব্যাট হাসছে নাসির হোসেনের। ঢাকা প্রিমিয়ার লিগে তাঁর উইকেট পাওয়া তো কঠিন হয়ে গেছে বোলারদের! এবারের লিগে ৬ ইনিংস ব্যাট করে মাত্র একবার আউট হয়েছেন নাসির। তাঁর গড়টা তাই অবিশ্বাস্য—৪২১.০০! স্বাভাবিকভাবে এবারের প্রিমিয়ার লিগে ব্যাটিং গড়ে নাসিরের আশপাশে কেউ নেই।
১০৬*, ৪১*, ১৫*, ৬৪—চার ম্যাচে ২২৬ রান করে নাসির গেলেন আয়ারল্যান্ডে ত্রিদেশীয় সিরিজ খেলতে। আয়ারল্যান্ড থেকে ফিরে আবারও তাঁর রান উৎসব। সর্বশেষ দুই ইনিংসে করেছেন ১৩৪* ও ৬১*। ৬ ম্যাচে দুই সেঞ্চুরিতে ৪২১ রান করা নাসিরের ব্যাটিং গড় ৪২১.০০! স্ট্রাইক রেট ১০৪.৪৬।নাসিরের অপরাজিত ইনিংসগুলো তাঁর ‘ফিনিশার’ তকমার কথা বারবার মনে করিয়ে দিচ্ছে। প্রায় প্রতি ম্যাচে তিনি নামছেন ম্যাচ শেষ করে আসার ব্রত নিয়ে। নাসিরের দুর্দান্ত ব্যাটিংয়ের সৌজন্যে তাঁর দল গাজী গ্রুপ ক্রিকেটার্সও এগিয়ে যাচ্ছে শিরোপার কাছে। দলের সাফল্য তো আছেই, ঘরোয়া ক্রিকেটে নিয়মিত ভালো খেলে জাতীয় দলের দুয়ারে কড়া নাড়ার শব্দটা তীব্র করে তুলছেন নাসির!
 
