
রিয়াল মাদ্রিদ কোনো ম্যাচে পিছিয়ে থাকলেও এখন থেকে জিনেদিন জিদানকে আর দুশ্চিন্তা করতে হবে না। সার্জিও রামোস আছেন না! শেষ মিনিটে গোল করে ম্যাচ বাঁচানোটাকে যে দিনে দিনে শিল্পের পর্যায়ে নিয়ে যাচ্ছেন রিয়াল মাদ্রিদ ডিফেন্ডার।
২০১৪ চ্যাম্পিয়নস লিগ ফাইনালে একেবারে শেষ মুহূর্তে গোল করে ম্যাচ নিয়ে গিয়েছিলেন অতিরিক্ত সময়ে। অ্যাটলেটিকো মাদ্রিদের বিপক্ষে সেবার জিতে শেষ পর্যন্ত শিরোপা উৎসব করে রিয়াল। এই মৌসুমে ইউরোপিয়ান সুপার কাপেও একই গল্প। সেভিয়ার বিপক্ষে দলকে উদ্ধার করেন রামোস। কাল ন্যু ক্যাম্পের ম্যাচটি কোনো শিরোপা নির্ধারক ছিল না। তবে এখানে হারের ক্ষতটা সম্ভবত সবচেয়ে বেশি। এ যে বার্সেলোনার সঙ্গে ম্যাচ। এল ক্লাসিকো! এখানে হার কি মেনে নেওয়া যায়?
হতাশায় পুড়তে হলোও না রিয়ালকে। দিল না রামোসের ‘ক্লাসিক’ গোল। ৯০ মিনিটে ফ্রি কিক থেকে লুকা মডরিচের ক্রসটা বার্সার জালে জড়িয়ে দেন রিয়াল অধিনায়ক। তাতেই মৌসুমের প্রথম এল ক্লাসিকোতে ১-১ গোলের ড্র নিয়ে ফিরল জিদানের দল।
ম্যাচের আগের সব সমীকরণ রিয়ালের জন্যই ছিল প্রেরণার। কালকের আগে সব প্রতিযোগিতা মিলিয়ে টানা ৩২ ম্যাচে অপরাজিত ছিলেন রোনালদোরা। কাল সেটি নিয়ে গেলেন ৩৩-এ। কমতে দিলেন না পয়েন্ট ব্যবধানও। হেরে গেলে দুইয়ে থাকা বার্সার সঙ্গে ব্যবধানটা নেমে যেত তিন পয়েন্টে। তা হতে দিলেন না রামোস।  
প্রথমার্ধে অবশ্য সুন্দর ফুটবলের চেয়ে দুই দলের খেলোয়াড়দের স্নায়ুচাপটাই দেখা গেল বেশি। ছিল ফাউলের ছড়াছড়ি। কখনো মেসিকে ফাউল করছেন রামোস, তো রোনালদোকে মাচেরানো। এর মধ্যেও তুলনামূলক ভালো খেলেছে রিয়ালই। একটা পেনাল্টিও পেতে পারত তারা। রিয়াল উইঙ্গার লুকাস ভাসকেজকে বক্সে মাচেরানো ফাউল করলেও তা এড়িয়ে যান রেফারি। বার্সেলোনাও যে সুযোগ পায়নি, তা নয়। তবে কখনো শেষ পাসটা ঠিকঠাক হয়নি, তো কখনো এক-দুটি টাচ বেশি নিতে গিয়ে আক্রমণ গেছে ভেস্তে।
তুলনামূলক দ্বিতীয়ার্ধে বার্সার ফুটবল হলো সুন্দর। কৃতিত্বটা আন্দ্রেস ইনিয়েস্তার। অক্টোবরের মাঝামাঝি হাঁটুর চোট পেয়ে মাঠ ছেড়ে যাওয়া স্প্যানিশ মিডফিল্ডার ফিরলেন কাল ম্যাচের দ্বিতীয়ার্ধে। তার আগেই অবশ্য বার্সাকে এগিয়ে দেন লুইস সুয়ারেজ। ৫৩ মিনিটে বক্সের ফ্রি কিক থেকে নেইমারের ক্রসে মাথা ছুঁইয়ে গোল করেন উরুগুইয়ান স্ট্রাইকার, যদিও তিনি অফসাইড ছিলেন কি না, এ নিয়ে বিতর্ক আছে।
ইনিয়েস্তা নামার পরই বার্সা খেলল ম্যাচের সবচেয়ে সুন্দর ফুটবল। মাঝমাঠে নিয়ন্ত্রণ এল, মেসির কাছে বলও গেল আরও বেশি, মেসি-নেইমারের সমন্বয়ও হলো আরও ভালো। কিন্তু সুযোগগুলো কাজে লাগাতে পারল না। মেসির শট গেছে পোস্ট ঘেঁষে, নেইমার তো তিন-চার গজ দূর থেকেও বল মেরেছেন বারের ওপর দিয়ে। সেটিরই মূল্য দিতে হলো এনরিকের দলকে। ম্যাচজুড়েই প্রতি–আক্রমণে ভয়ংকর রিয়াল শেষ দিকে বেশ কিছু ক্রস ফেলেছে বার্সার বক্সে। ৮৯ মিনিটে রোনালদো একটি সুযোগ পেয়েছিলেন। সেটি কাজে লাগাতে পারেননি।
তাতে কি! রামোস যে মুডে ছিলেন। সনি ইএসপিএন।
 
