
সিরিজ খেলার চুক্তি না মানার কারণে আর্থিক ক্ষতি হয়েছে পাকিস্তানের। সে কারণে ভারতীয় ক্রিকেট বোর্ডের বিরুদ্ধে মামলা করার কথা আগেই বলেছিলেন পাকিস্তান ক্রিকেট বোর্ডের (পিসিবি) প্রধান শাহরিয়ার খান। এ ব্যাপারে শনিবার চূড়ান্ত সিদ্ধান্ত হয়ে গেছে। সত্যি সত্যিই সিরিজের চুক্তি না মানার কারণে ভারতের বিপক্ষে মামলা করতে যাচ্ছে পাকিস্তান।২০১৪ সালে দুই দেশের ক্রিকেট বোর্ড একটি সমঝোতা চুক্তি সই করেছিল। সে চুক্তি অনুযায়ী পাকিস্তানের দুটি ‘হোম সিরিজে’ খেলার কথা ছিল ভারতের। যার একটি হওয়ার কথা ছিল এক বছর আগে—২০১৫ সালের ডিসেম্বরে। পাকিস্তানে যাওয়ার প্রশ্নই নেই, ভারত সিরিজটি খেলতে সংযুক্ত আরব আমিরাতে যেতেও অস্বীকৃতি জানায়। এমনকি শ্রীলঙ্কায় সিরিজ আয়োজনের কথা উঠলেও ভারত তাতে রাজি হয়নি। কারণ হিসেবে দুই দেশের তিক্ত রাজনৈতিক সম্পর্ককেই সামনে আনা হয়েছে।শনিবার পিসিবির বৈঠকে মামলার সিদ্ধান্ত নেওয়া হয়। শাহরিয়ার খান জানিয়েছেন, ‘আমাদের বোর্ড ভারতের বিরুদ্ধে মামলা করার সিদ্ধান্ত নিয়েছে।’নিজেদের সিদ্ধান্তের পক্ষে শাহরিয়ার যুক্তি দেখিয়েছেন, ‘সমঝোতা চুক্তি অনুযায়ী পাকিস্তানের সঙ্গে আট বছরে ভারতের ছয়টি সিরিজ খেলার কথা ছিল। দুটি সিরিজ ইতিমধ্যেই বাতিল হয়ে গেছে। এ কারণে আমাদের ব্যাপক আর্থিক ক্ষতি হয়েছে। মামলাটি সে ক্ষতিপূরণ আদায়ের জন্যই।’ সূত্র: এনডিটিভি।
