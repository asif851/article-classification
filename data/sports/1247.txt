
নতুন বছরের শুরুটা ফার্নান্দো তোরেসের জন্য নতুন করেই হচ্ছে। কদিন থেকেই শোনা যাচ্ছিল, তোরেস ধারে যেতে পারেন পুরোনো ক্লাব অ্যাটলেটিকো মাদ্রিদে। সেটা হয়নি, এই স্প্যানিশ স্ট্রাইকার পাকাপাকিভাবে নাম লিখিয়েছেন এসি মিলানে। কাল চেলসি তাদের ওয়েবসাইটে এটি নিশ্চিত করেছে। মৌসুমের শুরুতেই চেলসি থেকে ধারে খেলতে এসেছিলেন মিলানে। তবে স্প্যানিশ প্রচারমাধ্যম দাবি করছে, এখানেও পাকাপাকি থাকছেন না তোরেস। সামনের মাসেই আবার ধারে যেতে পারেন অ্যাটলেটিকোতে।মিলানে সময়টা খুব একটা ভালো কাটেনি, লিগে ১০ ম্যাচে মাত্র ১ গোল করেছেন তোরেস। মিলানও তাঁকে নাকি ধরে রাখতে চাইছে না, তোরেসও চাইছেন না থাকতে। শোনা যাচ্ছে, অ্যাটলেটিকোর ইতালিয়ান উইঙ্গার অ্যালসিও সেরসির সঙ্গে অদলবদল হবে তোরেসের। এসবই স্প্যানিশ প্রচারমাধ্যমের খবর। তবে অ্যাটলেটিকোর সহকারী কোচ জার্মান বার্গোসের কথায় কিন্তু মনে হচ্ছে ব্যাপারটা স্রেফ আনুষ্ঠানিকতার অপেক্ষা, ‘এটা হয়ে যাওয়ার খুব কাছাকাছি (তোরেসকে আনা), আমরা কিছু জিনিস নিষ্পত্তির জন্য অপেক্ষা করছি। সে মৌসুমের দ্বিতীয়ার্ধে দলের জন্য খুবই গুরুত্বপূর্ণ একজন সংযোজন হবে।’ রয়টার্স।
