
আসল ব্রাজিলের সঙ্গে মুখোমুখি হচ্ছে ইউরোপের ব্রাজিল। এটা অবশ্য কোনো খবর নয়। খবর হলো, প্রথমবারের মতো ক্রিস্টিয়ানো রোনালদোর মুখোমুখি হচ্ছেন নেইমার। গত কিছুদিনে এত এতবার তাঁর নাম উচ্চারিত হয়েছে, রোনালদো নিজেও নিশ্চয়ই কৌতূহলী হয়ে তাকিয়ে আছেন নেইমারকে একেবারে কাছে থেকে দেখার জন্য। ১০ সেপ্টেম্বর যুক্তরাষ্ট্রে এক প্রীতি ম্যাচে সেই অপেক্ষা ফুরোবে রিয়াল মাদ্রিদ তারকার।ম্যাচটা যুক্তরাষ্ট্রে হচ্ছে ঠিকই, কিন্তু ফক্সবোরোর জিলেট স্টেডিয়ামে দর্শকের কমতি হবে না; বরং গ্যালারি উপচে পড়ারই কথা। ব্রাজিল একসময় পর্তুগিজ উপনিবেশ ছিল বলে দুই দেশের সংস্কৃতিতে বেশ মিল আছে। ভাষা তো প্রায় অভিন্নই। আর ম্যাসাচুসেটসের এ অঞ্চলটিতেও পর্তুগিজ ভাষাভাষীর আধিক্য। ফলে ব্রাজিল ও পর্তুগাল দুই দলেরই অনেক সমর্থক আছে এখানে।এক বিবৃতিতে নেইমার বলেছেন, তিনি এ ম্যাচটির জন্য উন্মুখ হয়ে আছেন। পর্তুগাল অধিনায়ক রোনালদোর কথা এখনো পাওয়া যায়নি। তবে তিনিও যে উন্মুখ হয়ে আছেন, সে তো বলাই বাহুল্য! 
