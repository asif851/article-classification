
১২৪ রানে নেই ৬ উইকেট। প্রোটিয়াদের বিপক্ষে আবারও বিপর্যয়ে ভারত। অধিনায়ক মহেন্দ্র সিং ধোনি আবারও তীব্র চাপে। তবে আজ তাঁর সংকল্পটা ছিল আকাশছোঁয়াই। বিপর্যয়ের মধ্যেও ভুবনেশ্বর কুমার আর হরভজন সিংকে নিয়ে চালালেন দুটো খণ্ড লড়াই। সেই লড়াই দুটিই ইনদোরে দক্ষিণ আফ্রিকার বিপক্ষে দ্বিতীয় ওয়ানডেতে ভারতকে এনে দিয়েছে ৫০ ওভারে ৯ উইকেটে ২৪৭ রানের সংগ্রহ।দলীয় ৩ রানে আগের ম্যাচে সেঞ্চুরিয়ান রোহিত শর্মা ফিরলেও দ্বিতীয় উইকেটে ভারতকে পথ দেখাতে শুরু করেন শিখর ধাওয়ান ও অজিঙ্কা রাহানে। দ্বিতীয় উইকেটে জুটিতে অাসে ৫৬ রান। মরনে মরকেলের শিকার হয়ে ২৩ রানে ধাওয়ান ফিরলে ভারতের টপ অর্ডারকে চাপে ফেলার দুয়ার উন্মুক্ত হয়ে যায় দক্ষিণ আফ্রিকার সামনে। এর কিছু বাদে ৬৫ রানেই নেই ভারতের ৫ উইকেট।সাম্প্রতিক সময়ে ভারতের ব্যর্থতায় তীব্র সমালোচিত ধোনি লড়াইটা চালালেন বোলারদের নিয়েই। ভুবেনশ্বর কুমারকে সঙ্গে করে সপ্তম উইকেটে তুললেন ৪১ রান। ১৪ রানে ভুবেনশ্বর বিদায় নিলেও হরভজনকে নিয়ে ভারত অধিনায়ক চালালেন আরেকটি লড়াই। দুজনের অষ্টম উইকেটে এল ৫৬ রান। ২২ বলে ২২ রানের ছোট অথচ গুরুত্বপূর্ণ ইনিংসটি খেলে হরভজন বিদায় নিলেও ধোনি তবুও উইকেট আঁকড়ে থাকলেন। অবিচ্ছিন্ন শেষ উইকেট জুটিতে মোহিত শর্মাকে নিয়ে তুললেন ২২ রান। এর মধ্যে ২০ রানই ধোনির। মোহিত করতে পারেননি একটি রানও।
ধোনি শেষ ওভারে পা রাখেন ৮৬ রানে অপরাজিত থেকে। দশম ওয়ানডে সেঞ্চুরিটি তুলে নেওয়ার সুযোগ তখন সামনে।। কিন্তু রাবাদার প্রথম পাঁচ বলে রানই করতে পারলেন না। তবে শেষ বলটি আছড়ে ফেললেন সীমানার বাইরে। অপরাজিত ৯২ রানের এক লড়াকু ইনিংস খেলেই ফিরলেন ধোনি। সব সমালোচনা আর চাপ থেকে মুক্তির ইনিংস এটি। তবে আদৌ সেই চাপ থেকে মুক্তি পেলেন কিনা, সেটা অবশ্য জানা যাবে ম্যাচের শেষেই।ভারতের ছুড়ে দেওয়া ২৪৮ রানের চ্যালেঞ্জের মুখোমুখি হয়ে প্রোটিয়াদের শুরুটা মন্দ হয়নি। এই প্রতিবেদন তৈরির সময় ৪.৪ ওভারে তাদের সংগ্রহ ছিল বিনা উইকেটে ৩২ রান।
