
‘বার্সেলোনা মেসির যত্ন নেয় না’‍—লিওনেল মেসি চোটে পড়ার পর এই দাবি করে ফুটবল বিশ্বেই ঝড় তুলেছেন আর্জেন্টিনার কোচ এদগার্দো বাউজা। তাঁর এ মন্তব্যে একটা শীতল যুদ্ধও শুরু হয়ে গেছে মেসির ক্লাব বার্সেলোনা ও জাতীয় দল আর্জেন্টিনার মধ্যে। জবাব দিয়েছেন মেসির ক্লাব কোচ লুইস এনরিকে, সাবেক সতীর্থ সেস্ক ফ্যাব্রিগাস। তবে এ যুদ্ধটা আরও খারাপ দিকে মোড় নেওয়ার আগেই শান্তির বার্তা এল আর্জেন্টাইন ফুটবল অ্যাসোসিয়েশনের (এএফএ) পক্ষ থেকে। কোচ বাউজার মন্তব্যের জন্য বার্সেলোনার কাছে ক্ষমা চেয়েছে এএফএ। অবশ্য আগের দিন ওই কথাটা বলার পরই কাল স্পেনের স্পোর্ত-এর সঙ্গে এক সাক্ষাৎকারে নিজের মন্তব্যের ব্যাখ্যাও দিয়েছেন বাউজা। সেখানে বলেছেন, ‘আমি স্পষ্ট করে বলে দিতে চাই, আমি বার্সেলোনার সঙ্গে লড়াই করার কোনো ইচ্ছে নেই আমার। বরং উল্টোটা। আমরা মেসির ভালোর জন্য একসঙ্গে কাজ করতে চাই। কারণ মেসি তো সাধারণ কোনো খেলোয়াড় নয়।’ সংবাদমাধ্যমে তাঁর বক্তব্যের ভুল ব্যাখ্যা হয়েছে বলেও দাবিও বাউজার, ‘আমি যা বলেছিলাম, সেটা সংবাদমাধ্যমে ঠিকভাবে আসেনি। আমি যেটাতে জোর দিয়েছিলাম তা হচ্ছে, মেসির দেখভাল করা আমাদের সবার দায়িত্ব।’ মেসির ব্যাপারে বার্সেলোনাকে আজেন্টিনার কিছু পরামর্শও নেওয়ার অনুরোধ করেন বাউজা, ‘এটা তো অস্বীকার করার উপায় নেই যে, মেসি দুই সপ্তাহে পাঁচটি ম্যাচ খেলেছে। আমরা তাই ক্লাবকে ওর বিষয়ে এটা বিবেচনা করতে বলেছিলাম। আর তার যত্ন নিতে বলেছিলাম, যাতে সবাই তার থেকে লাভবান হতে পারে। তার চোট আমাদের সবার জন্যই ক্ষতিকর।’ 
আগের দিন বাউজার মন্তব্যের পরই এ নিয়ে আলোচনা-সমালোচনা শুরু হয়েছে। লা লিগায় স্পোর্টিং গিজনের বিপক্ষে বার্সার আজকের ম্যাচটা সামনে রেখে কোচ লুইস এনরিকের সংবাদ সম্মেলনেও এ প্রসঙ্গটা এসেছে। এনরিকে অবশ্য আগুনে ঘি ঢালা থেকে বিরতই থেকেছেন, ‘বিশ্বের সেরা খেলোয়াড় চোটে পড়া শুধু ওদের বা আমাদের জন্য দুঃসংবাদ নয়, এটা সারা পৃথিবীর সব ফুটবলপ্রেমীর জন্যই দুঃসংবাদ। কিন্তু যেসব গুঞ্জন চলছে আমি এর মধ্যে জড়িয়ে পরিস্থিতি আরও খারাপ করতে চাই না।’ এনরিকে এড়িয়ে গেলেও বাউজার কথার কড়া জবাব এসেছে মেসির সাবেক বার্সেলোনা সতীর্থ ও চেলসির স্পানিশ মিডফিল্ডার সেস্ক ফ্যাব্রিগাসের পক্ষ থেকে। স্প্যানিশ রেডিও কাদেনা কোপেকে ফ্যাব্রিগাস বলেছেন, ‘আমি মনে করি, বার্সেলোনাই বিশ্বের একমাত্র ক্লাব, যারা মেসির যত্ন নিতে পারে। সাম্প্রতিক বছরগুলোয় তারা এটা করেছে। তারা সব সময়ই তার যত্ন নিয়েছে, ভবিষ্যতেও নেবে।’ এই তর্ক-বিতর্কে যাতে ব্যাপারটা খারাপ দিকে চলে না যায় সে জন্য এগিয়ে এসেছে এএফএ। এএফএর মুখপাত্র জোসেফ ভিভেস কাল জানিয়েছেন, ‘এএফএ ইতিমধ্যে বার্সেলোনার সঙ্গে যোগাযোগ করেছে এবং মেসির চোট নিয়ে কোচ বাউজার করা মন্তব্যের কারণে ক্ষমা চেয়েছে। এএফএ আরও নিশ্চিত করেছে, কোচ বাউজার কোনো মন্দ উদ্দেশ্য নেই, তবে তাঁর মন্তব্যটা দুর্ভাগ্যজনক।’ মেসির দেখভালে এএফএ ও বার্সেলোনা এক সঙ্গে কাজ করা উচিত জানিয়ে জোসেফ ভিভেস বলেছেন, ‘কোচ লুইস এনরিকে যেটা বলেছেন সেটা আমাদের সবার মনে রাখতে হবে—মেসি বিশ্ব ফুটবলের সম্পদ।’ ইএসপিএন, স্পোর্ত।
