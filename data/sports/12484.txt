
দর্শকের ওপর পা তুললে ‘কত ধানে কত চাল’, তা এখন হাড়ে হাড়ে টের পাচ্ছেন প্যাট্রিক এভরা। ইউরোপা লিগের ম্যাচে মাঠের পাশে দাঁড়িয়ে থাকা ভক্তকে লাথি মারায় উয়েফা তাঁকে মৌসুমের বাকি সময়ের জন্য সব ধরনের ইউরোপিয়ান ম্যাচ থেকে নিষিদ্ধ করেছে। শুধু তা-ই নয়, ৩৬ বছর বয়সী এ ফরাসি ডিফেন্ডারের সঙ্গে সম্পর্কও চুকিয়ে ফেলেছে ক্লাব মার্শেই। ফরাসি ক্লাবটি এক বিবৃতিতে জানিয়েছে, ‘পারস্পরিক সমঝোতা’র ভিত্তিতে ‘খেলোয়াড়ের চুক্তি বাতিল করা হলো’।পাঁচবার ইংলিশ প্রিমিয়ার লিগ ও একবার চ্যাম্পিয়নস লিগ-জয়ী এভরা ২ নভেম্বর ইউরোপা লিগের সেই ম্যাচে লাথি মেরেছিলেন নিজ দলের সমর্থককে! ভিডিও ফুটেজে দেখা যায়, উত্ত্যক্ত করায় মেজাজ হারিয়ে রীতিমতো ‘অ্যাক্রোবেটিক’ ভঙ্গিতে লাথি ঝাড়ছেন ম্যানচেস্টার ইউনাইটেড ও জুভেন্টাসের সাবেক এ ডিফেন্ডার। বড় শাস্তি পাবেন তা সবারই জানা ছিল। তাৎক্ষণিকভাবে মার্শেই এভরাকে অনির্দিষ্টকালের জন্য নিষিদ্ধ করেছিল। কিন্তু উয়েফার কন্ট্রোল, এথিকস ও ডিসিপ্লিনারি বডি (সিইডিবি) মৌসুমের বাকি সময় পর্যন্ত এভরাকে নিষিদ্ধ করার পর চূড়ান্ত সিদ্ধান্ত নেয় ক্লাবটি।এভরাকে আগামী বছরের ৩০ জুন পর্যন্ত নিষিদ্ধ করেছে উয়েফা। সেই মাসেই তাঁর সঙ্গে মার্শেইয়ের এক বছরের চুক্তির মেয়াদ শেষ হতো। এ কারণে সিদ্ধান্ত নিতে আর দেরি করেনি মার্শেই। ক্লাবটি এক বিবৃতিতে জানিয়েছে, ‘পারস্পরিক সমঝোতার ভিত্তিতে মার্শেই ও এভরা সম্পর্ক চুকিয়ে দেওয়ার সিদ্ধান্ত নিয়েছে। তাৎক্ষণিক প্রতিক্রিয়া হিসেবে খেলোয়াড়টির চুক্তি আনুষ্ঠানিকভাবে বাতিল করা হলো।’এভরার খেসারত গোনা কিন্তু এখানেই শেষ নয়। উয়েফা তাঁকে ১০ হাজার ইউরো জরিমানাও করেছে। তার নিষেধাজ্ঞার শাস্তি কার্যকর হবে শুধু চ্যাম্পিয়নস লিগ ও ইউরোপা লিগে। তার মানে আগামী জানুয়ারিতে কোনো ক্লাবে যোগ দিয়ে ঘরোয়া ফুটবল খেলার সুযোগ থাকছে এভরার। সূত্র: বিবিসি, ইএসপিএন
