
গত জুলাইয়ে লস অ্যাঞ্জেলেস স্পেশাল অলিম্পিকসে এবং রাশিয়ায় ষষ্ঠ চিলড্রেন অব এশিয়া ইন্টারন্যাশনাল গেমসে পদকজয়ীদের সংবর্ধনা দিয়েছে বাংলাদেশ অলিম্পিক অ্যাসোসিয়েশন (বিওএ)। স্পেশাল অলিম্পিকসে ৬টি খেলায় ১৮ সোনা, ২২ রুপা ও ১৪টি ব্রোঞ্জ জেতে বাংলাদেশ। চিলড্রেন অব এশিয়া ইন্টারন্যাশনাল গেমসে আর্চারিতে একটি সোনা ও শুটিংয়ে একটি রুপা জেতে বাংলাদেশ। কুর্মিটোলা গলফ ক্লাবে এই পদকজয়ীদের হাতে আর্থিক পুরস্কার তুলে দেন বিওএর কর্মকর্তারা। সংবর্ধনা অনুষ্ঠানে উপস্থিত ছিলেন বিওএ সভাপতি ও বাংলাদেশ সেনাবাহিনীর প্রধান জেনারেল আবু বেলাল মোহাম্মদ শফিউল হকসহ অন্যরা।
