
ক্রিস্টিয়ানো রোনালদোর মাদ্রিদ-অধ্যায় সমাপ্তি কি তবে আসন্ন? আপাতত এ উত্তর পাওয়া কঠিন হলেও এরই মধ্যে বাতাসে গুঞ্জন, রিয়াল মাদ্রিদে ‘সুখী’ নেই সিআর সেভেন! কদিন আগে এ গ্রীষ্মের দলবদলে রিয়ালের খেলোয়াড় কেনা–বেচা নিয়ে অসন্তুষ্টি প্রকাশ করেছিলেন পর্তুগিজ ফরোয়ার্ড। তবে গুঞ্জনের পালে হাওয়া লেগেছে চেলসি-ম্যানচেস্টার ইউনাইটেডের ঘোষণায় । দুই ইংলিশ জায়ান্ট কোমর বেঁধে নেমেছে রোনালদোকে নিজেদের ডেরায় ভেড়াতে। কদিন আগে চেলসি ঘোষণা করেছে, জানুয়ারির দলবদলে পর্তুগিজ উইঙ্গারকে কিনতে ছয় কোটি পাউন্ড খরচ করবে তারা। ওদিকে ম্যানচেস্টার ইউনাইটেড বলছে, রোনালদোকে প্রতি সপ্তাহে তিন লাখ পাউন্ড বা ৩ কোটি ৭৭ লাখ টাকা দিতে রাজি তারা। রিয়াল তারকা এখন প্রতি সপ্তাহে আয় করেন ২ লাখ ৯০ হাজার পাউন্ড বা ৩ কোটি ৬৪ লাখ টাকা। বোঝাই যাচ্ছে, সিআর সেভেনকে আবারও নিজেদের ডেরায় ভেড়াতে বড় আর্থিক প্রস্তাব নিয়ে বসে আছে ‘রেড ডেভিল’রা। কিন্তু যাঁকে নিয়ে দুই জায়ান্টের দড়ি টানাটানি, সেই রোনালদো কী বলেন? পর্তুগিজ উইঙ্গার এখনো এ বিষয়ে চুপ। তবে কদিন আগে বলেছিলেন, ক্যারিয়ারে আরও একবার ফিরতে চান ইউনাইটেডে। কিন্তু কবে ফিরবেন, তা নির্দিষ্ট করে বলেননি। ফলে আসছে জানুয়ারিতে তিনি ইংল্যান্ডে আবারও আসবেন কি না, তা বলার উপায় নেই। সূত্র: মেট্রো
