
‘দ্রুত দেশে ফেরো।’ অস্ট্রেলিয়ায় বিগ ব্যাগ খেলতে যাওয়া অজন্তা মেন্ডিসের কাছে এই বার্তাই পাঠালেন শ্রীলঙ্কা ক্রিকেট দলের নির্বাচকেরা। লঙ্কান এই স্পিনার যে একটা সুখবরই পেলেন। প্রায় এক বছর পর টেস্ট দলে ফেরার সুখবর। বাংলাদেশের বিপক্ষে দুই টেস্টের সিরিজে রাখা হয়েছে মেন্ডিসকে। ১৫ জনের দলে আছেন উঠতি ব্যাটসম্যান কিথুরুয়ান ভিথানাগেও। আজ বাংলাদেশের উদ্দেশে দেশ ছেড়েছে শ্রীলঙ্কা। দুবাই হয়ে আগামীকাল বাংলাদেশে পৌঁছাবে অ্যাঞ্জেলো ম্যাথুসের দল।মাত্রই কদিন আগে পাকিস্তানের বিপক্ষে টেস্ট সিরিজ খেলেছে শ্রীলঙ্কা। সেই দল থেকে বাদ পড়েছেন সচিত্র সেনানায়েকে। তাঁর জায়গাতেই ঢুকেছেন বেশ কিছুদিন ধরে কেবল ওয়ানডের জন্য বিবেচিত হতে থাকা মেন্ডিস। বাংলাদেশের বিপক্ষেই সর্বশেষ টেস্ট খেলেছিলেন তিনি। পাকিস্তানের বিপক্ষে ওয়ানডে সিরিজে অ্যাঙ্কেলে চোট পাওয়া লাহিরু থিরিমান্নেও নেই এই সফরে। পাকিস্তানের বিপক্ষে ঘোষিত স্কোয়াডটির বাকি ১৩ সদস্য অপরিবর্তিত আছেন এই দলে।
ঘরোয়া ক্রিকেটে খুব বেশি ফর্মে না থাকলেও ভিথানাগেকে আরেকটি সুযোগ দেওয়া হয়েছে। শ্রীলঙ্কার মিডল অর্ডারের অন্যতম ভবিষ্যত্ ভাবা হয় এই ২২ বছর বয়সীকে। বাংলাদেশের গত শ্রীলঙ্কা সফরে অভিষেকে ফিফটিও হাঁকিয়েছিলেন।
বাংলাদেশ সফরে দুটি টেস্ট, দুটি টি-টোয়েন্টি ও তিনটি ওয়ানডে খেলবে শ্রীলঙ্কা। প্রথম টেস্ট শুরু হবে ২৭ জানুয়ারি, মিরপুরে।
শ্রীলঙ্কা দল: অ্যাঞ্জেলো ম্যাথুস (অধিনায়ক), দিনেশ চান্ডিমাল, দিমুথ করুনারত্নে, কুশল সিলভা, কুমার সাঙ্গাকারা, মাহেলা জয়াবর্ধনে, কিথুরুয়ান ভিথানাগে, প্রসন্ন জয়াবর্ধনে, দিলরুয়ান পেরেরা, রঙ্গনা হেরাথ, অজন্তা মেন্ডিস, সুরঙ্গা লাকমল, নুয়ান প্রদীপ, শামিন্দা ইরাঙ্গা ও বিশ্ব ফার্নান্দো।
