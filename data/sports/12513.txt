
পাকিস্তানের সঙ্গে অক্টোবর-নভেম্বরে সংযুক্ত আরব আমিরাতে দুই টেস্ট, পাঁচ ওয়ানডে ও তিনটি টি-টোয়েন্টির পূর্ণাঙ্গ সিরিজ খেলবে শ্রীলঙ্কা। পাকিস্তান ক্রিকেট বোর্ড (পিসিবি) অক্টোবরে দুটি টি-টোয়েন্টি লাহোরে খেলে যেতে প্রস্তাব দিয়েছিল শ্রীলঙ্কাকে। পিসিবির সেই আমন্ত্রণে ‘না’ বলে দিয়েছে ক্রিকেট শ্রীলঙ্কা (এসএলসি)।
২০০৯ সালে লাহোরে এই শ্রীলঙ্কা দলের বাসে সন্ত্রাসী হামলার পর থেকেই পাকিস্তানে আন্তর্জাতিক ক্রিকেট একরকম নির্বাসিত। মাঝে একবার জিম্বাবুয়ে দল অবশ্য পাকিস্তান সফরে গিয়েছিল। হোম সিরিজগুলো পাকিস্তান দল এখন সংযুক্ত আরব আমিরাতেই খেলে। দেশে আন্তর্জাতিক ক্রিকেট ফেরাতে মরিয়া পিসিবি সর্বশেষ আইসিসি সভা চলাকালে এসএলসি সভাপতি থিলাঙ্গা সুমাথিপালাকে লাহোরে দল পাঠানোর প্রস্তাবটি দিয়েছিল। সুমাথিপালা বিষয়টি শ্রীলঙ্কা সরকারের সঙ্গে আলোচনা করে বিবেচনার আশ্বাস দিয়েছিলেন। কিন্তু দিন কয়েক আগে লাহোরে আত্মঘাতী বোমা হামলায় বেশ কয়েকজন নিহত হওয়ার পর এসএলসি পাকিস্তানে দল পাঠানোর কোনো কারণই দেখছে না।
এসএলসির এই সিদ্ধান্তে হতাশ হয়েছেন পিসিবি সভাপতি শাহরিয়ার খান। ওয়ান ইন্ডিয়া।
 
