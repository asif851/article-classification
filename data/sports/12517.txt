
শ্রীলঙ্কার কোচ হিসেবে মাথা উঁচু করে বিদায় নিয়েছেন। বাংলাদেশের ক্রিকেটকেও অন্য একটি স্তরে পৌঁছে দিয়ে ছেড়েছিলেন দায়িত্ব। কিন্তু পাকিস্তানের কোচ হিসেবে ডেভ হোয়াটমোরের বিদায়টি সম্ভবত সুপ্রসন্ন হচ্ছে না। বিদায় আসন্ন। আর একটি টেস্ট শেষেই পাকিস্তানের হোয়াটমোর অধ্যায়ের সমাপ্তি। কিন্তু শেষপ্রান্তে এসেও স্বস্তিতে নেই হোয়াটমোর। আজ দুবাই টেস্টের প্রথম দিনে যে ভয়াবহ ব্যাটিং বিপর্যয়ে পড়ে মাত্র ১৬৫ রানে অলআউট হয়েছে পাকিস্তান।লাঞ্চের পরের দুই ওভারেও পাকিস্তান ঠিক পথেই ছিল। ১ উইকেটে ৭৮। কিন্তু লঙ্কান পেসে রীতিমতো কাঁপন ধরে গেল পাকিস্তানের ব্যাটিং লাইনআপে। আর ৮৭ রান যোগ করতেই শেষ হয়ে গেল বাকি ৯ উইকেট। ৪৬.৫ ওভার থেকে ৫৩.৪ ওভার—এই ৩৫ বলে ১১ রানের মধ্যে পাকিস্তান হারিয়েছে ৩ উইকেট। ১১৮ রানে ৫ উইকেট হারানোর পর পাকিস্তানের ঘুরে দাঁড়ানোর শেষ আশাও শেষ হয়ে গেছে এই ক্ষণিকের ঝড়ে। শেষ স্বীকৃত তিন ব্যাটসম্যান খুররম মনজুর, আসাদ শফিক ও সরফরাজ আহমেদকে হারিয়েছে পাকিস্তান।লঙ্কান তিন পেসার মিলে তুলে নিয়েছেন প্রথম সাত উইকেট। বাকি তিন উইকেট নিয়ে স্পিনার রঙ্গনা হেরাথ ছেঁটে ফেলেছেন লেজ। একমাত্র খুররমই যা একটু লড়াই করেছেন তাঁর ৭৩ রানের ইনিংসটাতে। আবুধাবি টেস্টে পাকিস্তানকে লড়াইয়ে ফিরিয়েছিলেন দুই অভিজ্ঞ ব্যাটসম্যান ইউনুস খান ও মিসবাহ-উল হক। কিন্তু আজ দুবাইয়ে নিজের টানা দুই ওভারে এই দুই স্তম্ভ ভেঙে দিয়েছেন শামিন্দা এরাঙ্গা। অসাধারণ বোলিং করা এরাঙ্গা ১৪ ওভারে রান দিয়েছেন মাত্র ২৪। লাকমল দুটি এবং প্রদীপ নিয়েছেন ৩টি উইকেট।১ উইকেটে ৫৭ রান নিয়ে প্রথম দিন শেষ করেছে শ্রীলঙ্কা। হাতে ৯ উইকেট নিয়ে পাকিস্তানের চেয়ে ১০৮ রানে পিছিয়ে আছে তারা।
