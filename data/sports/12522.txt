
আন্তর্জাতিক টি-টোয়েন্টিতে এক ম্যাচে সেরা বোলিং (৪-২-৮-৬) অজন্তা মেন্ডিসের। আকাশ চৌধুরী লঙ্কান স্পিনারের মতো আন্তর্জাতিক ক্রিকেটার নয়। রাজস্থানের ভরতপুর জেলার স্থানীয় এ ক্রিকেটারের বয়স মাত্র ১৫ বছর। এ বাঁ হাতি পেসার এই বয়সেই যে কীর্তি গড়েছে, তাতে রবি শাস্ত্রীর টিম ম্যানেজমেন্টের নজরে গেলে মোটেও অবাক হওয়ার কিছু নেই।জয়পুরে স্বর্গত ভারওয়ার সিং টি-টোয়েন্টি টুর্নামেন্টের এক ম্যাচে আকাশ কোনো রান না দিয়ে নিয়েছে ১০ উইকেট! মাঠটির মালিক তাঁর দাদার স্মরণে এ টুর্নামেন্টের আয়োজন করেছিলেন। পার্ল একাডেমির বিপক্ষে সেই ম্যাচে আগে ব্যাটিংয়ে নেমে ১৫৬ রান করেছিল দিশা ক্রিকেট একাডেমি। জবাবে ব্যাটিংয়ে নেমে দিশার পেসার আকাশের বোলিং-তোপে পার্ল গুটিয়ে যায় মাত্র ৩৬ রানে। নিজের প্রথম তিন ওভারে দুটি করে উইকেট নেয় আকাশ। এরপর চতুর্থ ওভারে হ্যাটট্রিকসহ তার শিকার আরও ৪ উইকেট! সব মিলিয়ে এ ম্যাচে আকাশের বোলিংয়ের চেহারাটা দুর্দান্তই—৪-৪-০-১০!ভারতীয় ক্রিকেট পরিসংখ্যানবিদ মোহনদাস মেনন টুইটারে শেয়ার করেছেন আকাশের এই অবিশ্বাস্য কীর্তি। খুদে ক্রিকেটারটি অবশ্য সব কৃতিত্ব দিচ্ছে তার সৌভাগ্যকে, ‘নিজের দিনে টি-টোয়েন্টি ম্যাচে ৫ উইকেট নেওয়া সম্ভব। কিন্তু ১০ উইকেট শিকার, সেটাও আবার কোনো রান না দিয়ে—এ জন্য অবশ্যই সৌভাগ্যের প্রয়োজন। সৃষ্টিকর্তাকে যতই ধন্যবাদ জানাই, সেটা কম হবে।’সূত্র: টাইমস অব ইন্ডিয়া, জি নিউজ।
