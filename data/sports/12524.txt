
ওভার যত কমানো হবে, ততই বিধ্বংসী হয়ে উঠবেন আফ্রিদি—সূত্রটা কি তাহলে এই? ছোট হতে হতে দশ ওভারে নেমে এসেছে ক্রিকেট, টি-টেন লিগ শুরু হয়েছে সংযুক্ত আরব আমিরাতে। আর প্রথম দিনই সব আকর্ষণ নিজের দিকে টেনে নিয়েছেন শহীদ আফ্রিদি। নিজের প্রথম তিন বলেই হ্যাটট্রিক করেছেন সাবেক এই পাকিস্তানি লেগ-স্পিনার। ক্রিকেটের নবতম ও ক্ষুদ্রতম সংস্করণে এটিই ছিল আফ্রিদির প্রথম তিন বল। তাঁর বোলিং নৈপুণ্যে প্রথম ম্যাচে জয় পেয়েছে তাঁর দল পাখতুন। বীরেন্দর শেবাগের মারাঠা অ্যারাবিয়ানসকে ২৫ রানে হারিয়েছে তারা।
দক্ষিণ আফ্রিকান ব্যাটসম্যান রাইলি রুশোকে লং অনে নজীবুল্লাহ জাদরানের ক্যাচ বানিয়ে শুরু। পরের দুই বলে এলবিডব্লুর ফাঁদে ফেলেছেন ডোয়াইন ব্রাভো ও বীরেন্দর শেবাগকে। নতুন এই ক্রিকেটে টি-টোয়েন্টির পুরোনো স্বাদই পাওয়া যাচ্ছে। চেনা চেহারায় রয়েছেন আফ্রিদিও। বছরের পর বছর ধরে একই বিনোদনদায়ী ক্রিকেট খেলে যাচ্ছেন চির তরুণ এই ক্রিকেটার।
মাত্রই তো শুরু হলো টি-টেন। দলগুলোর নামও ভালো মতো জানা নেই দর্শকদের। অথচ এর মধ্যেই শারজাহ ক্রিকেট স্টেডিয়ামে হাজার খানেক দর্শক ‘১০ আফ্রিদি’ লেখা জার্সি পরে মাঠে এসেছেন। এই টুর্নামেন্ট তো আফ্রিদিরই। অবশ্য সে ব্যাপারে আগেই আঁচ করা গিয়েছিল। অক্টোবরে টুর্নামেন্টের উদ্বোধনী অনুষ্ঠানে আফ্রিদি বলেছিলেন, ‘হাবিব খানের (পাখতুনের মালিক) কাছে এর কথা শোনার পরই আমি বলেছিলাম, আমাকে এখানে খেলতে দাও।’
১০ ওভারে ৪ উইকেট হারিয়ে ১২১ রান করেছিল পাখতুন। অ্যালেক্স হেলসের অপরাজিত ফিফটিতেও জয়ের দেখা পায়নি মারাঠা অ্যারাবিয়ানস। ব্রিস্টলের সেই পানশালা কেলেঙ্কারির পর মাঠে নেমে ২৬ বলে ৫৭ রান করে অপরাজিত ছিলেন হেলস।
