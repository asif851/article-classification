
বিপিএলে টানা তিন জয় পেয়েছে সিলেট সিক্সারস। জয়ের সঙ্গে আরও একটি ‘হ্যাটট্রিক’ হয়ে গেছে নাসির হোসেনের দলের! প্রথম ম্যাচে টস করতে ৬ মিনিট দেরিতে আসায় নাসিরকে সতর্ক করা হয়। দ্বিতীয় ম্যাচে আম্পায়ারের সঙ্গে বাজে আচরণে ‘আইকন’ সাব্বির রহমানকে জরিমানা করা হয় ম্যাচ ফির ৫০ শতাংশ। কাল তৃতীয় ম্যাচে স্লো ওভার রেটে দল ও দলের অধিনায়ক নাসিরকে জরিমানা করেছে বিসিবি।কাল রাজশাহী কিংসের বিপক্ষে নির্ধারিত সময়ের মধ্যে ২০ ওভার শেষ করতে পারেনি সিলেট। নিয়ম হচ্ছে প্রতি ওভার শেষ করতে হবে ৪.২ মিনিটে। এক ঘণ্টায় করতে হবে ১৪ ওভার। ২০ ওভার শেষ করতে হবে ৮৪ মিনিটে। এর সঙ্গে যোগ হবে ১২ মিনিটের পানি পান বিরতি আর ‘স্ট্র্যাটেজিক টাইম আউট’ ৬ মিনিট। এক ইনিংস শেষ করতে হবে ১০২ মিনিটের মধ্যে। নাসিররা বোলিংয়ের সময় নিয়েছে সেখানে ১২০ মিনিট।নির্ধারিত সময়ে ২ ওভারের ঘাটতি থাকায় অধিনায়ক নাসিরের ৪০ শতাংশ ম্যাচ ফি জরিমানা করা হয়েছে আর দলের অন্য খেলোয়াড়দের ২০ শতাংশ। দলীয় সূত্র জানিয়েছে, শিশিরে ভিজে যাওয়ায় বারবার মুছতে হয়েছে বল। সিলেটের সময় বেশি লেগেছে এ কারণেই।জয়ের হ্যাটট্রিকের সঙ্গে জরিমানা-সতর্কতাতেও একটা ‘হ্যাটট্রিক’ হয়ে গেল সিলেটের।
