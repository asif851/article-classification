


• স্মিথকে অধিনায়কত্ব থেকে সরিয়ে দিতে বলেছেন অস্ট্রেলিয়ার প্রধানমন্ত্রী।• প্রধানমন্ত্রী বলেছেন, পুরো ব্যাপারটাই অস্ট্রেলীয়দের হতাশ করেছে।• অস্ট্রেলিয়ার ক্রীড়া কমিশনও স্মিথকে সরিয়ে দিতে বলেছে।• ক্রীড়া কমিশন চায় অস্ট্রেলীয় ক্রীড়াবিদদের সর্বোচ্চ সততা।

নিজের অধিনায়কত্বটা বোধ হয় আর রাখতে পারছেন না স্টিভ স্মিথ। অস্ট্রেলীয় ক্রিকেট দলের অধিনায়কত্বের পদ থেকে স্মিথকে সরিয়ে দেওয়ার নির্দেশ দিয়েছেন খোদ অস্ট্রেলীয় প্রধানমন্ত্রী।ক্রিকেট অস্ট্রেলিয়ার প্রধান নির্বাহী জেমস সাদারল্যান্ড সকালেই সংবাদ সম্মেলন করে নিজেদের হতাশার কথা জানিয়েছেন। বলেছেন, কেপটাউনে বিশেষ প্রতিনিধিদল পাঠিয়ে পুরো ব্যাপারটি তদন্ত করে দেখার। কিন্তু অস্ট্রেলিয়ার প্রধানমন্ত্রী ম্যালকম টার্নবুল মনে করেন, দক্ষিণ আফ্রিকার বিপক্ষে কেপটাউন টেস্টে অস্ট্রেলীয় ক্রিকেট দল যে কাণ্ড করেছে, তারপর অধিনায়ক হিসেবে থাকার সব অধিকার হারিয়েছেন স্মিথ।অস্ট্রেলীয় প্রধানমন্ত্রী বলেছেন, ‘আমি ক্রিকেট অস্ট্রেলিয়ার প্রধানের সঙ্গে কথা বলেছি। দক্ষিণ আফ্রিকাতে যা ঘটেছে, সে ব্যাপারে স্পষ্টভাবে আমি তাঁকে নিজের হতাশার কথা জানিয়েছি।’স্মিথের অস্ট্রেলীয় ক্রিকেট দলের অধিনায়ক থাকার অধিকার নেই বলেই নিজের মত জানিয়েছেন প্রধানমন্ত্রী, ‘যদিও পুরো ব্যাপারটাই ক্রিকেট অস্ট্রেলিয়ার এখতিয়ার, কিন্তু আমি একটা জিনিস বলতে চাই, এ দেশের মানুষ যেহেতু ব্যাগি গ্রিন পরিহিত ক্রিকেটারদের অনেক মর্যাদার আসনে বসিয়ে রেখেছে, তাদের কাছে এই সংবাদ সত্যিই হতাশাজনক। বাজে একটা ব্যাপার ঘটে গেছে। আমি মনে করি, ক্রিকেট অস্ট্রেলিয়া এ ব্যাপারে কার্যকর পদক্ষেপ নেবে।’অস্ট্রেলীয় ক্রীড়া কমিশন (এএসসি) প্রধান জন উইলিসহ কমিশনের অন্য সদস্যরা অস্ট্রেলীয় সরকারের সঙ্গে কথা বলে এ ব্যাপারে কার্যকর পদক্ষেপ নেওয়ার অনুরোধ জানিয়েছে। এএসসির প্রধান গতকালকের ঘটনার নিন্দা করে বলেন, ‘এএসসি খেলাধুলায় যেকোনো ধরনের প্রতারণারই নিন্দা জানায়। কমিশন প্রত্যাশা করে, অস্ট্রেলীয় ক্রীড়াবিদেরা দেশকে প্রতিনিধিত্ব করার সময় সর্বোচ্চ সততা বজায় রেখে চলবে।’প্রতিষ্ঠানটি আরও জানিয়েছে, যেহেতু স্বীকারোক্তি এসেছে, তাই এএসসি চায়, অস্ট্রেলীয় ক্রিকেট দলের অধিনায়কত্ব থেকে স্টিভ স্মিথকে যেন দ্রুতই সরিয়ে দেওয়া হয়। এর পাশাপাশি সিনিয়র ক্রিকেটার (অস্ট্রেলিয়ার সাবেক সিনিয়র খেলোয়াড়দের নিয়ে গঠিত লিডারশিপ গ্রুপ) ও কোচিং স্টাফের যাঁরাই এই ঘটনা সম্বন্ধে জানতেন, তাঁদের বিরুদ্ধেই যেন কার্যকর ব্যবস্থা নেওয়া হয়।
