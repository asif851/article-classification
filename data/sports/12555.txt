
সপ্তাহ খানেক পর অস্ট্রেলিয়া-নিউজিল্যান্ডে শুরু বিশ্বকাপে নাকি আশা নেই ভারতের! যারা এমনটা বলছেন, উদাহরণ হিসেবে তাঁরা টেনে আনছেন মাত্রই শেষ হওয়া ত্রিদেশীয় সিরিজটকে। ইংল্যান্ড, অস্ট্রেলিয়া, ভারতকে নিয়ে এই সিরিজের ফাইনালেই উঠতে পারেননি মহেন্দ্র সিং ধোনির দল। কিন্তু আশাবাদী ধোনি জানিয়েছেন, বিশ্বকাপে অন্য এক ভারতকে দেখবে সবাই। ১৪ ফেব্রুয়ারি শুরু হতে যাওয়া টুর্নামেন্টে যদি ধোনি সফল হন, তবে সেটি হতে পারে তাঁর কন্যাভাগ্যে! পরশু কন্যাসন্তানের বাবা হয়েছেন ভারতের ওয়ানডে অধিনায়ক। গুরগাঁওয়ের এক হাসপাতালে বিকেলে সন্তান জন্মদানের পর সুস্থ আছেন ধোনির স্ত্রী সাক্ষী, সুস্থ আছে নবজাতকও। অস্ট্রেলিয়ায় ধোনির কাছে পাঠিয়ে দেওয়া হয়েছে মেয়ের ছবি। তবে নবজাতকের ছবি এখনই প্রকাশ করতে চান না ধোনির পরিবার। সামাজিক যোগাযোগের মাধ্যমে তাই এখনই কোনো ছবি পোস্ট করা হচ্ছে না। টাইমস অব ইন্ডিয়া।
