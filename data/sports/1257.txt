
দিল্লির সেই টেস্টটা পারলে ভুলেই যেতে চাইবেন নাথান লায়ন। গত বছর ভারত সফরে এসে ওই টেস্টে ধবলধোলাই নিশ্চিত হয়েছিল অস্ট্রেলিয়ার! অথচ ম্যাচে লায়ন করলেন ক্যারিয়ারের সেরা বোলিং—এক ইনিংসে ৭ উইকেট, ম্যাচে নয়টি। দলের এমন লজ্জার হারে ব্যক্তিগত অর্জনের কী-ই বা মূল্য! সে জ্বালা অ্যাডিলেডে দারুণভাবে জুড়ালেন এ অস্ট্রেলীয় অফ স্পিনার। লায়নের ঘূর্ণিতে প্রথম ইনিংসে ৪৪৪ রানে অলআউট ভারত। অস্ট্রেলিয়া পেল ৭৩ রানের লিড।দ্বিতীয় ইনিংসে ব্যাট করতে নেমে সর্বশেষ অস্ট্রেলিয়ার সংগ্রহ ১ উইকেটে ৯৩ রান। দ্বিতীয় ইনিংসেও ভারতের বোলারদের ভোগাচ্ছেন ডেভিড ওয়ার্নার। তুলে নিয়েছেন ১৪তম ফিফটি । অপর প্রান্তে শেন ওয়াটসন আছেন ২০ রানে। দুজনের অবিচ্ছিন্ন দ্বিতীয় উইকেট জুটিতে এসেছে ৫৫ রান। অস্ট্রেলিয়া এগিয়ে ১৬৬ রানে। কর্ন শর্মার ফ্লাইট ডেলিভারিতে সুইপ করতে গিয়ে মিড উইকেটে দাঁড়ানো রোহিত শর্মার হাতে ধরা পড়ার আগে ক্রিস রজার্সের সংগ্রহ ২১ রান। গত দিনের ৫ উইকেটে ৩৬৯ রানে খেলতে নেমে ভারত আজ অবশিষ্ট ৫ উইকেটে তুলল ৭৫ রান। ভারতের লেজ গুটিয়ে দিয়েছেন লায়ন। শেষ পাঁচটির তিনটিই নিয়েছেন তিনি। লায়নের ঘূর্ণির মধ্যেই ভারতের সংগ্রহ কিছুটা বাড়াতে সহায়তা করেছেন মোহাম্মদ সামি। পিটার সিডলের বলে ফেরার আগে করেছেন ২৪ বলে ৩৪। দশম উইকেটে বরুণ অ্যারনকে নিয়ে ১৭ বলে গড়েছেন ২২ রানের এক ছোট জুটি। লায়ন পেয়েছেন সর্বোচ্চ ৫ উইকেট। এ ছাড়া সিডল ও মিচেল জনসনের সংগ্রহ দুটি করে। সূত্র: ক্রিকইনফো, স্টার স্পোর্টস ১।
