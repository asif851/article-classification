
২৬০ ম্যাচে ৩০.৪১ গড়ে ৬০৮৩ রান। স্ট্রাইকরেট ৯৬.৩৭, ৫টি সেঞ্চুরির সঙ্গে ৩২টি হাফ সেঞ্চুরি। এক নজরে এটাই ব্রেন্ডন ম্যাককালামের ১৪ বছরের ওয়ানডে ক্যারিয়ারের পরিসংখ্যান। যে ক্যারিয়ার শেষ হয়েছে কাল, হ্যামিল্টনে অস্ট্রেলিয়ার বিপক্ষে চ্যাপেল-হ্যাডলি ট্রফির শেষ ওয়ানডে দিয়ে।এই পরিসংখ্যান দেখে স্ট্রাইকরেট ছাড়া ম্যাককালামের বাকি সবকিছু ‘গড়পড়তা’ মনে হচ্ছে কী? সেটাই হওয়ারই কথা। বোবা পরিসংখ্যানের সাধ্য কী নিজের শরীরে কতগুলো সংখ্যা ঝুলিয়ে রেখে ম্যাককালামকে প্রকাশ করে!অধিনায়ক হয়ে নিউজিল্যান্ড দলটাকে আমূল বদলে দিয়েছেন, সাদামাটা একটা দলকে বানিয়েছেন বিশ্ব ক্রিকেটের সবচেয়ে আক্রমণাত্মক দলগুলোর একটা, নিজে হয়ে উঠেছেন ক্রিকেটের সবচেয়ে শ্রদ্ধাভাজন অধিনায়কদের একজন—এসব তো আর পরিসংখ্যানে লেখা থাকছে না।অর্জনও তো কম নয়। গত বছর নিউজিল্যান্ডকে বিশ্বকাপের ফাইনালে নিয়ে গেছেন প্রথমবারের মতো। ৬২টি ওয়ানডেতে দলকে নেতৃত্ব দিয়ে জিতিয়েছেন ৩৬টিতে। কিউই অধিনায়কদের মধ্যে তাঁর ৬১.৮৬ শতাংশ জয়ের হারের কাছাকাছি আছেন শুধু ড্যানিয়েল ভেট্টোরি (৫৫.৩৩ শতাংশ)। গত বছর ডিসেম্বরে শ্রীলঙ্কার বিপক্ষে ডানেডিন টেস্টে ইতিহাসের মাত্র দ্বিতীয় ব্যাটসম্যান (প্রথম জন অ্যাডাম গিলক্রিস্ট) হিসেবে টেস্ট ক্রিকেটে ১০০ ছক্কার মাইলফলক ছুঁয়েছিলেন, কাল বিদায়ী ওয়ানডেতে নাম লেখালেন ২০০ ছক্কার অভিজাত ক্লাবেও। ওয়ানডে ইতিহাসে চতুর্থ ব্যাটসম্যান হিসেবে ২০০ ছক্কার মাইলফলক ছুঁয়েছেন ম্যাককালাম!ওয়ানডেতে তাঁর চেয়ে বেশি ছক্কা আছে শুধু পাকিস্তানের শহীদ আফ্রিদি (৩৬৯ ইনিংসে ৩৭১টি ছক্কা), শ্রীলঙ্কার সনাৎ জয়াসুরিয়া (৪৩৩ ইনিংসে ২৭০) ও ওয়েস্ট ইন্ডিজের ক্রিস গেইলের (২৬৪ ইনিংসে ২৩৮)।বিস্ময়কর লাগতে পারে, কাল যিনি ছক্কার ডাবল সেঞ্চুরি করেছেন, সেই ম্যাককালামের ক্যারিয়ারের প্রথম ১৭ ইনিংসে কোনো ছক্কাই ছিল না! প্রথম ছক্কাটি মেরেছেন ১৮তম ইনিংসে এসে, প্রথম ৫০ ইনিংসে ছক্কা ছিল মাত্র ১১টি, ১০০ ইনিংসে ৫২টি। সেই ম্যাককালামেরই পরের ১২৮ ইনিংসে ১৪৮ ছক্কা!ঘটনাচক্রে গেইল আর জয়াসুরিয়ার ক্যারিয়ারের শুরুটাও খুব বেশি ‘ছক্কাময়’ ছিল না। গেইলের প্রথম ২২ ইনিংসে মাত্র ১টি ছক্কা, জয়াসুরিয়ার প্রথম ২৫ ইনিংসে মাত্র ২টি! আফ্রিদি আবার উল্টো। ওয়ানডে ক্যারিয়ারের প্রথম ইনিংসেই ১১টি ছক্কা মেরেছিলেন পাকিস্তানি অলরাউন্ডার। ক্যারিয়ারের প্রথম ১০০ ইনিংস শেষে ছক্কার সংখ্যায়ও আফ্রিদি বেশ এগিয়ে বাকিদের চেয়ে। প্রথম ১০০ ইনিংসেই আফ্রিদির ছক্কা ছিল ৮১টি, যেখানে গেইলের ছিল ৫৩টি, ম্যাককালামের ৫২ আর জয়াসুরিয়ার ৫১টি।ক্যারিয়ার শেষের পর ছক্কার সংখ্যায় জয়াসুরিয়া, গেইলের চেয়ে পিছিয়ে থাকলেও একটা জায়গায় কিন্তু এ দুজনের চেয়ে এগিয়ে ম্যাককালাম। ২০০ ছক্কা মারতে এই কিউই ব্যাটসম্যানের খেলতে হয়েছে ২২৮ ইনিংস। গেইলের লেগেছিল ২৪১ ইনিংস, জয়াসুরিয়ার ৩৪৩! এই জায়গায়ও শুধু আফ্রিদিই এগিয়ে ম্যাককালামের চেয়ে। ২০০ ছক্কার মারতে পাকিস্তানি অলরাউন্ডারকে খেলতে হয়েছিল ১৯৫ ইনিংস।
