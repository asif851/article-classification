
এই লর্ডসেই ৫০ বছর আগে দেখা হয়েছিল তাঁদের। কাল সেই লর্ডসেই কিংবদন্তি মোহাম্মদ আলীকে শ্রদ্ধা জানালেন আরেক কিংবদন্তি গ্যারি সোবার্স। একজনকে মনে করা হয় সর্বকালের অন্যতম সেরা ক্রীড়াবিদ। অন্যজন অনেকের চোখেই ক্রিকেট ইতিহাসের সেরা অলরাউন্ডার। প্রথমজন ৭৪ বছর বয়সে না-ফেরার দেশে চলে গেছেন কয়েক দিন আগে।লর্ডসে কাল প্রয়াত আলীকে স্মরণ করলেন ৭৯ বছর বয়সী সোবার্স।১৯৬৬ সালে ওয়েস্ট ইন্ডিজের হয়ে ইংল্যান্ড সফরে এসেছিলেন সোবার্স। আলী ওই সময় লন্ডন এসেছিলেন হেনরি কুপারের বিপক্ষে হেভিওয়েট চ্যাম্পিয়নশিপে লড়তে। দুই কিংবদন্তির দেখা হয় তখনই। অপরাজিত ১৬৩ রান করে লর্ডসে ইংল্যান্ডের বিপক্ষে সিরিজের দ্বিতীয় টেস্টটা ড্র করতে বড় ভূমিকা রেখেছিলেন সোবার্স। আলী কুপারকে হারিয়ে দিয়েছিলেন ষষ্ঠ রাউন্ডেই।কাল লর্ডসে ইংল্যান্ড-শ্রীলঙ্কা টেস্টের মধ্যাহ্নবিরতির সময় জায়ান্ট স্ক্রিনে দেখানো হলো আলী-সোবার্সের সেই সাক্ষাৎপর্বের কতগুলো ছবি। দিনের দ্বিতীয় সেশন শুরুর পাঁচ মিনিট আগে ঐতিহ্য মেনে লর্ডসের প্যাভিলিয়নে ঘণ্টা বাজান স্যার গ্যারি সোবার্স।একই দিনে আলীর নিজের শহর লুইভিলেও তাঁকে শেষ শ্রদ্ধা জানিয়েছেন হাজারো মানুষ। এএফপি।
