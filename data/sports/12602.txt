
দেশের উত্তরাঞ্চলে বন্যা ভয়াবহ রূপ নিচ্ছে। দুর্ভোগে বহু মানুষ। পানিবন্দী অবস্থায় মানবেতর জীবন তাদের। বাংলাদেশের টেস্ট অধিনায়ক মুশফিকুর রহিমকে ছুঁয়ে গেছে মানুষের কষ্ট। ফেসবুকে এক ভিডিও বার্তায় তিনি দেশের মানুষকে বন্যাদুর্গতদের পাশে দাঁড়ানোর আহ্বান জানিয়েছেন।
তিনি নিজেও বন্যাদুর্গত মানুষের পাশে দাঁড়ানোর ব্যাপারে প্রতিজ্ঞাবদ্ধ। ফেসবুকের ভিডিওতে তিনি বলেন, ‘অনেক কষ্ট, আশা আর অনুরোধ নিয়ে আজ আমি আপনাদের সামনে এসেছি। আপনারা সবাই অবগত আছেন যে বাংলাদেশে এখন বন্যার কতটা ভয়াবহ অবস্থা।’বন্যাদুর্গত মানুষের সাহায্যের আবেদন জানিয়ে মুশফিক বলেন, ‘আমি বন্যার্তদের পাশে দাঁড়ানোর প্রতিজ্ঞা নিয়েছি। আমি আপনাদের অনুরোধ করব, আপনারা আর্থিকভাবে অথবা ত্রাণসহায়তা দিয়ে অথবা যেভাবেই হোক, তাদের পাশে এসে দাঁড়ান। বিশেষ করে উত্তরবঙ্গের মানুষ, দিনাজপুর ও ঠাকুরগাঁওয়ের মানুষের অবস্থা অনেক অনেক খারাপ। আমি তাদের পাশে দাঁড়ানোর অনুরোধ করছি সবাইকে। ত্রাণ বা টাকাপয়সা দিয়ে সাহায্য করতে না পারলেও আপনারা আল্লাহর কাছে দোয়া করবেন, তাদের এই কষ্টের জীবনের যেন অবসান ঘটে খুব তাড়াতাড়ি। তারা যেন আবারও স্বাভাবিক জীবনে ফিরে আসতে পারে। আসুন, আমরা সবাই এগিয়ে আসি এবং বানভাসি মানুষকে সাহায্য করি।’সামনেই অস্ট্রেলিয়ার বিপক্ষে সিরিজ। সেখানে ভালো করার জোর প্রস্তুতিই নিচ্ছেন মুশফিক। কিন্তু দেশের মানুষের কষ্টও চোখ এড়িয়ে যাচ্ছে না তাঁর। বন্যাদুর্গত মানুষের জন্য উদ্বেগ ও উৎকণ্ঠা ভালোভাবেই ছুঁয়ে যাচ্ছে বাংলাদেশের টেস্ট অধিনায়ককে। মুশফিকের আহ্বানে সাড়া দিয়ে তাঁর ভক্তরা ফেসবুকে মন্তব্য করেছেন, তাঁরা শুধু আর্থিক সাহায্য নয়, নিজেরা স্বেচ্ছাসেবক হিসেবেও বন্যার্ত মানুষের পাশে দাঁড়াবেন।
