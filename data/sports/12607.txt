
২০১৪-১৫ লিটন কুমার দাসের কাছে সোনালি ফ্রেমে বাঁধাই করে রাখার মতো একটা মৌসুম। যে মৌসুম ঘুরিয়ে দিয়েছে তাঁর জীবনের বাঁকটাই। ঘরোয়া ক্রিকেটে যেখানে খেলেছেন, সেখানেই রানের বন্যা বইয়ে দিয়েছেন দিনাজপুরের এই ওপেনার।পরিসংখ্যানটা দেখুন, আবাহনীর হয়ে গত প্রিমিয়ার লিগে ১৬ ম্যাচে ১ সেঞ্চুরি ও ৫ হাফ সেঞ্চুরিতে করেছিলেন ৪২.৮৭ গড়ে ৬৮৬ রান। লিগে যেটি দ্বিতীয় সর্বোচ্চ। এক দিনের ক্রিকেটের চেয়ে তিনি বড় দৈর্ঘ্যের ক্রিকেটে আরও দুর্দান্ত, সেটি বোঝালেন জাতীয় লিগে। ৭ ম্যাচে ৫ সেঞ্চুরি, ৮৫.৩৩ গড়ে ১০২৪ রান। ভেঙে দিয়েছিলেন ২০০১-০২ মৌসুমে মিনহাজুল আবেদীনের করা ১০১২ রানের রেকর্ড।ঘরোয়া ক্রিকেটে নিয়মিত আলো ছড়ানো লিটনের বাংলাদেশ দলে খেলা হয়ে উঠেছিল তখন সময়ের ব্যাপার। দ্রুত চলেও এসেছিলেন জাতীয় দলে। গত জুনে ভারতের বিপক্ষে ফতুল্লা টেস্টে পা পড়ল আন্তর্জাতিক ক্রিকেটের আঙিনায়। দারুণ সম্ভাবনার কথাই জানিয়েছিল অভিষেকে তাঁর ৪৫ বলে ৪৪ রানের ইনিংসটি। দক্ষিণ আফ্রিকার বিপক্ষে পরের টেস্টেই পেয়ে গেলেন প্রথম হাফ সেঞ্চুরি। কিন্তু এর পরই আন্তর্জাতিক ক্রিকেট তার নিষ্ঠুরতার দিকটিও দেখিয়ে দিল লিটনকে। পরের টেস্টের একমাত্র ইনিংসে ৩ রান। ৯টি ওয়ানডে ও ৩টি টি-টোয়েন্টিতে আর কোনো হাফ সেঞ্চুরি নেই, সর্বোচ্চ রান ৩৬। একসময় তাই বাদই পড়ে গেলেন দল থেকে।গত নভেম্বরে জিম্বাবুয়ে সিরিজের পর থেকেই লিটন দলের বাইরে, এর পর তাঁর পদচারণ আবার সেই ঘরোয়া ক্রিকেটে। গত তিন মাসে ব্যস্ত সময় কাটিয়েছে বাংলাদেশ দল। লিটন তা দেখেছেন দূর থেকে। সঙ্গে আক্ষেপ তৈরি হয়েছে তাঁর মনে। কাল মিরপুর শেরেবাংলা স্টেডিয়ামে বললেন সেই আফসোসের কথাই, ‘মাঝে মাঝে মনে হয় দল খেলছে, যদি থাকতে পারতাম!’অসাধারণ প্রতিভা আর ঘরোয়া ক্রিকেটে ধারাবাহিক ভালো করে জাতীয় দলে সুযোগ পেয়েও কেন তিনি সেটি ধরে রাখতে পারলেন না—সে এক রহস্য। তাঁর প্রতিভায় মুগ্ধ অনেকেই। লিটনকে নিয়ে তামিম ইকবাল একবার বলেছিলেন, ‘আন্তর্জাতিক ম্যাচে সে যে কটা ইনিংস খেলেছে, আমি বলব প্রতিভা-সামর্থ্যের মাত্র ৩০ শতাংশ দিতে পেরেছে। ঘরোয়া ক্রিকেটে যে কটা ইনিংস দেখেছি, তাতে বলতে পারি, ও বাংলাদেশ দলের আগামী দিনের বিরাট তারকা।’ বারবার ব্যর্থ হওয়ার পরও লিটন সমর্থন পেয়েছেন অধিনায়ক মাশরাফি বিন মুর্তজার।তার পরও কেন পথ হারিয়ে ফেললেন লিটন? তাঁর কথা শুনে মনে হলো, কারণগুলো তিনি খুঁজে পেয়েছেন, ‘আমার কিছু একটা ঘাটতি আছে বলেই দলের বাইরে। আমি সেগুলো নিয়েই কাজ করছি।’ সেগুলো কী, বিস্তারিত বলতে চাইলেন না, ‘এগুলো আমার কাছেই না হয় থাক।’দুয়ারে এখন ঢাকা প্রিমিয়ার লিগ। গত মৌসুমে যে লিগ দিয়েই লিটনের পাদপ্রদীপের আলোয় আসা। পুরোনো দল আবাহনী তাই তাঁকে লটারিতে না তুলে ধরে রেখেছে। চেনা দল, সাফল্যের দ্যুতিতে উজ্জ্বল সেই প্রিমিয়ার লিগ—লিটন আবারও জ্বলে উঠতে চান গতবারের মতোই। সেটি যদি পারেন, লিটনের সামনে আবারও হয়তো খুলে যাবে স্বপ্নের দুয়ার। ‘ভুল’ মোচনের সুযোগ হয়ে আসবে আন্তর্জাতিক ক্রিকেটে তাঁর ‘দ্বিতীয় ইনিংস’!
