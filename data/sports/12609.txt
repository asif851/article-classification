
হরভজন সিংয়ের প্রশংসা করতেই হচ্ছে। অন্য কেউ হলে হয়তো এখন কোনো গর্ত খুঁজে নিত লুকানোর জন্য। ‘৩-০–তে জিতবে, না হলে ৪-০–তে’—সিরিজের আগে এমন ভবিষ্যদ্বাণী করার পর সেটা করাই মানায়। কিন্তু পুনে টেস্টে ভারতের ভরাডুবির পরও হার মানতে রাজি নন। ম্যাচের নায়ক স্টিভ ও’কিফকে খোঁচা দিয়ে বলেছেন, পারলে ভালো উইকেটে বোলিং করে দেখাক!
পুনের উইকেট নিয়ে প্রথম দিনে রবি শাস্ত্রীর বলা কথাটা মনে আছে? তিন দশক ধরে ভারতীয় ক্রিকেটের অংশ হয়ে যাওয়া শাস্ত্রী বলেছিলেন, জীবনে ঘূর্ণি উইকেট দেখেছেন অনেক, তবে এমন নয়। আর শেন ওয়ার্ন তো বলেই দিয়েছেন, এটা অষ্টম দিনের উইকেট। কোনো বল করার আগেই যে উইকেট নিয়ে এমন মন্তব্য করা হচ্ছে, সেটা কতটা স্পিন-স্বর্গ ছিল, এতেই বোঝা যায়। আর সে উইকেটের পূর্ণ ফায়দা তুলেছেন ও’কিফ-নাথান লায়ন। ভারতের ১৭ উইকেটই গেছে এ দুই স্পিনারের ভাগে।তবে ধ্বংসযজ্ঞের নেতৃত্ব দিয়েছেন ও’কিফ। মাত্র ৭০ রানে ১২ উইকেট নিয়ে মুগ্ধ করেছেন সবাইকে। হরভজন অবশ্য সে দলে নেই, ইন্ডিয়ান এক্সপ্রেসকে জানিয়েছেন, ‘আগে ওকে একটা ভালো টেস্ট উইকেটে বল করতে দেখি, এই পিচে না। এর আগ পর্যন্ত কোনো মন্তব্য করব না।’ কারণটা জানিয়েছেন ‘ভাজ্জি’, ‘এখানে তো বলে ফ্লাইটও দেওয়া লাগে না। একটু জোরে করলেই হয়! সত্য কথা হলো, এটা কোনো পিচই না।’ হরভজনের এমন কথার পেছনেও অনেকে অন্য ইঙ্গিত খুঁজে নিচ্ছেন। ম্যাচের পর সামাজিক যোগাযোগমাধ্যমে যে ব্যঙ্গ আর খোঁচায় টিকতে পারছেন না এই অফ স্পিনার!তবে হরভজন সেসব ভুলে ক্রিকেট বোর্ডকে একটা পরামর্শ দিয়েছেন, ‘টেস্ট ক্রিকেট পাঁচ দিন ধরে হওয়া উচিত। এমন পিচে খেলা উচিত নয়, যেখানে কেউ বল করলেই উইকেট পায়।’ কিন্তু এমন উইকেটেও ভারতীয় স্পিনাররা কেন অস্ট্রেলিয়াকে এর চেয়ে কম রানে বেঁধে ফেলতে পারল না, সে উত্তরটা অবশ্য দিতে পারেননি হরভজন। ২০০৪ সালে মুম্বাইয়ের ওয়াংখেড়েতে এমন একটা পিচেই মাইকেল ক্লার্ক তাঁর ‘খণ্ডকালীন’ স্পিনে ৯ রানে পেয়েছিলেন ৬ উইকেট। সে টেস্টে কিন্তু ভারতের স্পিনাররা ১৮ উইকেট তুলে নিয়ে ১৩ রানে ম্যাচ জিতিয়ে দিয়েছিল স্বাগতিকদের। হরভজন পেয়েছিলেন ৫ উইকেট। সেবার কিন্তু ওই পিচ নিয়ে হরভজনের মুখে কোনো নেতিবাচক মন্তব্য শোনা যায়নি! তাঁর কথায় তো মনে হচ্ছে, সেই টেস্টের কথা বেমালুম ভুলেই গেছেন, ‘আমি ১০০-র বেশি টেস্ট খেলেছি, প্রতিটা উইকেটের জন্য কতটা কষ্ট করতে হয়েছে আমি জানি।’সেবার বিজয়ী দলের নাম ভারত ছিল বলেই কি মুম্বাই টেস্টের কথা ভুলে গেলেন হরভজন? সূত্র: দ্য ওয়েস্ট অস্ট্রেলিয়ান
 
