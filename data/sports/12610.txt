
কী দোষ করেছিলেন হামেস রদ্রিগেজ? না হয় চোটের কারণে কয়েকটা ম্যাচ মাঠের বাইরেই ছিলেন। তাই বলে তাঁর জার্সিটা অন্য কাউকে দিয়ে দেবে রিয়াল মাদ্রিদ! দিল তো দিল, সবচেয়ে বড় ‘শত্রু’কেই! রিয়ালের ১০ নম্বর জার্সি, তাতে খেলোয়াড়ের নাম লেখা—মেসি!এটুকু শুনেই আপনার কলজেটা যদি ঠোঁটের ডগায় চলে আসে, তাতে দোষ দেওয়া যায় না। লিওনেল মেসি রিয়ালের জার্সিতে! এর চেয়ে ভুল করে সূর্য এক-দুবার পশ্চিমে উঠলেও উঠতে পারে। মেসিকে রিয়ালে খেলতে দেখার সম্ভাবনা অনেকটা ম্যারাডোনাকে ব্রাজিলের হলুদ জার্সিতে কিংবা পেলেকে আর্জেন্টিনার আকাশি-নীলে দেখতে পাওয়ার মতোই। তবে গতকাল রিয়ালের খেলা চলার সময় কিন্তু সত্যিই দেখা গেল এই দৃশ্যই! ভাগ্যিস মাঠে নয়, গ্যালারিতে!কাল সেভিয়া-রিয়াল ম্যাচে সার্জিও রামোসের দুর্দান্ত গোলটার পরই টিভি পর্দায় ধরা পড়ল এই দৃশ্য। এক অতি উৎসাহী দর্শকের হাতে উঁচিয়ে ধরা রিয়ালের সাদা জার্সিতে ১০ নম্বরের ঠিক নিজেই লেখা ‘মেসি’ নামটি। প্রথমে মনে করা হয়েছিল এটি সেভিয়া সমর্থকের কাণ্ড। পরে অবশ্য জানা গেছে, তিনি নাকি রিয়ালেরই সমর্থক।এই এক জার্সি বানিয়েই আলোচনায় চলে এসেছেন ওই সমর্থক। অভাবিত এক ভাবনা যে ভাবতে পেরেছেন। উলট-পুরানের মতো এ যেন ‘উলট-জার্সি’। তাঁর উদ্দেশ্যটা অবশ্য পরিষ্কার নয়। ফ্লোরেন্তিনো পেরেজকে কোনো ইঙ্গিত? নাকি ক্রিস্টিয়ানো রোনালদোকে কোনো খোঁচা? তথ্যসূত্র: সিবিএস স্পোর্টস।
