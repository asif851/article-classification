



এএফসি কাপে আজ প্রথম জয় পেয়েছে আবাহনী লিমিটেড
ভারতীয় চ্যাম্পিয়ন আইজল এফসিকে ৩-০ গোলে হারিয়েছে তারা
এর আগের দুই ম্যাচেই হেরেছিল আবাহনী


এএফসি কাপে হ্যাটট্রিক হারের শঙ্কা নিয়ে মাঠে নেমে ৩-০ গোলের দাপুটে জয়। দেয়ালে পিঠ ঠেকে গেলে কতটা দুর্দান্তভাবে ঘুরে দাঁড়ানো যায়, তা–ই করে দেখাল আবাহনী লিমিটেড। তা–ও আবার ভারতের মাটিতে তাদের আই লিগ চ্যাম্পিয়ন আইজল এফসিকে মাটিতে নামিয়ে। একটি করে গোল করেছেন রুবেল মিয়া, এলিসন উদোকা ও সেইয়া কোজিমা।
মালদ্বীপের নিউ রেডিয়ান্ট ও ভারতের বেঙ্গালুরু এফসির বিপক্ষে টানা দুই ম্যাচ হেরে গত বছরের মতো এবারও গ্রুপ পর্ব থেকে বিদায়ের আশঙ্কা ছিল আবাহনীর। শুধু একটি জয়ই পারত তাদের টিকে থাকার আশার প্রদীপটা জ্বালিয়ে রাখতে। ভারতে গিয়ে সে জয়টায় তুলে নিয়ে আশাটাও বাঁচিয়ে রাখল বাংলাদেশের শীর্ষ লিগ চ্যাম্পিয়নরা।
আবাহনী যে তিনটি গোল করেছে—সব কটিই প্রথমার্ধে। দুই মিনিটে গোলের দেখা পেয়ে যান রুবেল মিয়া। ১৭ মিনিটে ব্যবধান ২-০ করেছেন এলিসন উদোকা। আর ৩৭ মিনিটে ৩-০ করেছেন জাপানি মিডফিল্ডার সেইয়া কোজিমা।
২০১৬-১৭ মৌসুমের চ্যাম্পিয়ন হিসেবে এএফসি কাপে খেলার সুযোগ পায় আইজল। কিন্তু ২০১৭-১৮ মৌসুমেই দলটি পরিণত হয় ভাঙাহাটে। ফলস্বরূপ এবার লিগ শেষ করেছে তারা পঞ্চম স্থানে থেকে। আর এএফসি কাপে পেল হ্যাটট্রিক হারের স্বাদ।
আজকের জয়ের ফলে তিন ম্যাচে তিন পয়েন্ট নিয়ে চার দলের গ্রুপের তিন নম্বরে আবাহনী। আর টানা তিন হারে তলানিতে আইজল। সমানসংখ্যক ম্যাচে নয় পয়েন্ট নিয়ে সবার ওপরে বেঙ্গালুরু এফসি। ছয় পয়েন্ট নিয়ে দুইয়ে রেডিয়ান্ট।
