
ইতালি জ্বলে উঠেছে। ঠিক সময়ে ইতালি জ্বলে উঠতই। যেমনটা তারা উঠেছে ১৯৮২ বিশ্বকাপে। যেমনটা ২০০৬ বিশ্বকাপে। অনেক দূরের ইতিহাসে চোখ রাখার দরকারটাই বা কী? ২০১২ ইউরোতেও তো অনেকের হিসাব পাল্টে দিয়ে ইতালি চলে গিয়েছিল ফাইনালে। ইতালিকে বাতিলের খাতায় ফেলে দিলেই তারা হয়ে ওঠে ভয়ংকর।টুর্নামেন্ট শুরুর আগে যতবারই ইতালিকে বাতিলের খাতায় ফেলে দেওয়া হয়, ততবারই যেন তারা বেশি করে ঝলসে ওঠে। এবারও ইতালিকে হিসাবের মধ্যে ধরছে না কেউ। শুধু তা-ই নয়, বলা হচ্ছিল বুড়ো বাতিলের দল ইতালিকে হারিয়ে দেবে তরুণ-তুর্কি বেলজিয়াম। ঠিক সময়ে হাতুড়ির ঘা পড়ল। বেলজিয়ামকে কাল গ্রুপ পর্বে নিজেদের প্রথম ম্যাচে ২-০ গোলে উড়িয়ে দিল ইতালি।এত এত নেতিবাচক কথাবার্তা হচ্ছে বলে ম্যাচের আগের দিন অধিনায়ক জিয়ানলুইজি বুফন বলেছেন, ‘কখনো আপনি কামারের নেহাই হবেন, কখনো হবেন হাতুড়ি। আপনারা এখন যা দেখছেন সবই কাগজে-কলমে। আগামীকাল আসল জিনিস দেখবেন মাঠে।’তা-ই হলো। ইতালি কখনো নেহাই হয়ে আঘাত সহ্য করেছে, কখনো হাতুড়ি হয়ে আঘাত করেছে। সবচেয়ে বড় কথা, নেহাই ও হাতুড়ি দুটিই একসঙ্গে হয়ে মাঝখানে ঘা মেরেছে বেলজিয়ামকে। ৩২ মিনিটে জাকেরেনির গোলে প্রথম এগিয়ে গিয়েছিল ইতালি। শেষ মুহূর্তে ম্যাচে ফিরতে মরিয়া বেলজিয়ামকে আসল ঘা দিয়েছেন পেল্লে। এই ইতালি নিখুঁত, অটল, অটুট। কোচ আন্তোনিও কন্তে দল নির্বাচন নিয়ে অনেক সমালোচনা সহ্য করেছেন। কন্তে তাদেরই নিয়েছেন, যাদের ওপর তিনি আস্থা রাখতে পারেন। কাল সেই আস্থার প্রতিদানই দিল ইতালি।ম্যাচ শেষে বেলজিয়াম অধিনায়ক এডেন হ্যাজার্ড আসল কথাটাই বলেছেন, ‘লোকে যখন ইতালিকে বাতিলের খাতায় ফেলে দেয়, তখনই তারা সবচেয়ে ভয়ংকর।’ করতোয়া, ভারমায়েলেন, ফেলাইনি, ডি ব্রুইন, হ্যাজার্ড, লুকাকু—ক্লাব ফুটবলের ঝলমলে একক নামগুলোই হারিয়ে গেল ইতালির দল হয়ে ওঠার সম্মিলিত প্রচেষ্টায়।ম্যাচ শেষের বাঁশি বাজতেই মাঠের ডান দিকে হাতে হাত ধরে ইতালির খেলোয়াড়েরা দৌড় দিলেন। মাত্রই একটা ম্যাচ জয় করেই এমন উদ্‌যাপন হয়তো চোখে লেগে থাকতে পারে আপনার। কিন্তু এটাই যেন তাঁদের সংহতির প্রতীকী উদ্‌যাপন। ২০১০ বিশ্বকাপের হতাশা একটু হলেই মুছে দিতে পারত তারা, পারেনি ফাইনালে স্পেন সুন্দর ফুটবলের অবিশ্বাস্য প্রদর্শনী নিয়ে হাজির হওয়ায়। এবারের ইউরোতে ইতালি কত দূর যাবে, সেটা এখনই বলা কঠিন। তবে আবারও ২০১৪ বিশ্বকাপের গ্রুপ পর্বেই বাদ পড়ার হতাশা মুছতে যে বুফনের দল দৃঢ়প্রতিজ্ঞ, তাতে কোনো সন্দেহ নেই।
