
কী দারুণ একটা সময়ই কাটাচ্ছে মহেন্দ্র সিং ধোনির দল! ত্রিদেশীয় সিরিজের পর মনে হচ্ছে ভারত যেন আমূল বদলে গেছে। তারা আগের চেয়ে অনেক বেশি ক্ষুধার্ত, সজীব, ধারালো। দুটি কঠিন প্রতিপক্ষের সঙ্গে দুর্দান্ত দুটি পারফরম্যান্সেই সেটি বুঝিয়ে দিয়েছে তারা।পরাজয়ের যে ব্যবধান, তাতে দক্ষিণ আফ্রিকার অবশ্যই উদ্বিগ্ন হওয়ার কারণ আছে। ভারত ব্যাটিং ও বোলিং ভালো তো করেছেই, সবচেয়ে বড় কথা, ফিল্ডিংয়েও তারা বিশ্বের সেরা দলগুলোর একটিকে টেক্কা দিয়েছে। দক্ষিণ আফ্রিকাকে দেখে খুবই জবুথবু মনে হচ্ছিল, সম্ভবত ভারতের অসাধারণ ব্যাটিং ও বোলিংয়ের কারণেই এমনটা মনে হয়েছে।ধোনি ও তার খেলোয়াড়দের যতটা আত্মবিশ্বাসী মনে হচ্ছে, এবি ডি ভিলিয়ার্সদের মনে হয়েছে ততটাই ছন্নছাড়া। তাড়া করতে গিয়ে তারা যেভাবে রানআউট হয়েছে, তাতেই বোঝা যায় তারা একটু হলেও আত্মবিশ্বাসের অভাবে ভুগেছে। এখন অনেকে আগের বিশ্বকাপ স্মৃতির ভূতগুলো টেনে আনবে। সেটি মাথা থেকে ঝেড়ে ফেলেই তাদের সামনে তাকাতে হবে। খুব বেশি না ভেবে সামনের ম্যাচটা নিয়েই তাদের পরিকল্পনা করা উচিত।এবির (ডি ভিলিয়ার্সের) নিজের ওপর অবশ্য খুব বেশি চাপ নেই। হাশিম আমলা, জেপি ডুমিনি, ফাফ ডু প্লেসিসদের মতো ব্যাটসম্যান আছে তার দলে। হ্যাঁ, বিরাট কোহলি ও স্টিভেন স্মিথের মতো সে টুর্নামেন্টের সবচেয়ে বড় তারকাদের একজন। কিন্তু আমার মনে হচ্ছে চাপটা তার ওপর বেশি হয়ে গেছে। অবশ্যই টুর্নামেন্টের কোনো না কোনো পর্যায়ে সে নিজের জাত চেনাবেই।অনেকেরই ধারণা, দক্ষিণ আফ্রিকায় অধিক সন্ন্যাসীতে গাঁজন নষ্ট হচ্ছে, কোচ ও পরামর্শকদের সংখ্যা বেশি হয়ে গেছে। এটার সঙ্গে অবশ্য আমি একমত নই, আধুনিক দলগুলোতে এ রকমই হয়। বেশির ভাগ দলেরই এই বাড়তি সমর্থনটা দরকার হয়, দক্ষিণ আফ্রিকা জিতলে তো ব্যাপারটাকে অন্যভাবে দেখা হতো। হেরেছে বলেই এসব প্রশ্ন উঠছে। মাইক হাসি ও গ্যারি কারস্টেনকে রাখাটা মোটেই ভুল কিছু নয়।ভারতের জন্য চিন্তার একটা বিষয়ই হতে পারে, বেশি তাড়াতাড়ি নিজেদের সেরাটা দিয়ে ফেলছে কি না। এ রকম একটা দুর্দান্ত শুরুর পর সেটা ধরে না রাখতে পারার অবশ্য কোনো কারণ নেই। অস্ট্রেলিয়া আগে এটা করে দেখিয়েছে, ভারতেরও সেই সামর্থ্য আছে।ভারতের নির্বাচকদের আরও একটা কারণে বাহবা দিতে চাই। শিখর ধাওয়ান ও রবিচন্দ্রন অশ্বিনের ফর্ম খারাপ হওয়ার পরও তাদের ওপর আস্থা রেখেছেন তাঁরা। ধোনিও আগের চেয়ে অনেক বেশি আত্মবিশ্বাসী, সবকিছু মিলে ভারত এখন উড়ছেই। (গেমপ্ল্যান)
