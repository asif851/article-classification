
এখনো বাংলাদেশের নিন্দুক বা সমালোচকের অভাব নেই। জিওফ বয়কট যেমন এক রকম চ্যালেঞ্জের সুরেই বলেছেন, বিদেশে গিয়ে জিতে দেখাক না বাংলাদেশ। বাংলাদেশের হয়ে উত্তরটা বয়কটকে দিলেন সুনীল গাভাস্কারই। বললেন, বাংলাদেশ যে ওয়ানডের অন্যতম সেরা দল হয়ে উঠেছে, সেটা প্রমাণ করার জন্য বিদেশের মাটিতে জিতে দেখাতেই হবে, এমন কোনো বেদবাক্য নেই।নিজের কলামে গাভাস্কার মনে করিয়ে দিয়েছেন, যাঁরা বাংলাদেশকে বিদেশের মাটিতে জিতে দেখাতে বলছেন, তাঁদের ভাবখানা এমন, সব বড় দলই যেন বিদেশের মাটিতে নিয়মিত জিতে চলেছে। গাভাস্কার লিখেছেন, ‘ যাঁরা বাংলাদেশকে কৃতিত্ব দিতে চাইছেন না, তাঁরা বলার চেষ্টা করবেন, এবার তাদের বিদেশে জিতে দেখানো উচিত। যেন অন্যান্য দেশগুলো বিদেশের মাটিতে নিয়মিত জেতে। ১৯৭০-এর মাঝামাঝি থেকে ৯০-এর মাঝামাঝি পর্যন্ত ওয়েস্ট ইন্ডিজ এবং ৯০-এর মাঝামাঝি সময় থেকে ২০০৫-এর মাঝামাঝি সময় পর্যন্ত অস্ট্রেলিয়া ধারাবাহিকভাবে বিদেশের মাটিতে জয় পেয়েছে। অন্য দলগুলোও বিদেশে জিতেছে, কিন্তু এই দুটো গ্রেট দলের মতো নিয়মিত নয়। তাই শুধু বাংলাদেশকেই বিদেশের মাটিতে জিততে বলার কোনো মানে নেই।’পাকিস্তানকে বাংলা​ওয়াশ করাটা সেই দেশের সমর্থকেরা হজম করতে পারেনি। ভারতের সিরিজ হারটাও যেমন মেনে নিতে পারেনি ভারতের অনেকে। কিন্তু গাভাস্কার লিখেছেন, ‘যাঁরা বলেছিলেন, পাকিস্তান এবং ভারতের বিরুদ্ধে বাংলাদেশের জয় হুট করে পাওয়া ছিল, তাঁরা এবার নিশ্চয়ই চুপ করে যাবেন, দক্ষিণ আফ্রিকার বিরুদ্ধে তিন ম্যাচের একদিনের সিরিজে বাংলাদেশের অসাধারণ জয়ের পর। প্রোটিয়াদের কাছে প্রথম ম্যাচ হেরে গিয়েছিল বাংলাদেশ। কিন্তু পরের দুটো ম্যাচে ব্যাট এবং বলে দুর্দান্ত খেলে সহজেই জয় ছিনিয়ে নিয়েছে তারা।’ সূত্র: টাইমস অব ইন্ডিয়া।
