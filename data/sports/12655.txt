
অকল্যান্ড টেস্টের শুরুটা হয়েছিল ব্যাটসম্যানদের দাপট দিয়ে। ব্রেন্ডন ম্যাককালামের দ্বিশতক আর কেন উইলিয়ামসনের শতকে ৫০৩ রানের বড় সংগ্রহ গড়েছিল নিউজিল্যান্ড। প্রথম দিনে উইকেট পড়েছিল মাত্র চারটি। কিন্তু দ্বিতীয় দিন থেকেই দেখা যাচ্ছে ভিন্ন চিত্র। বোলারদের আধিপত্যই যেন বাড়ছে ক্রমাগত। দ্বিতীয় দিনে পতন হয়েছে ১০টি উইকেটের। আর আজ তৃতীয় দিনে যেন শুধুই আসা-যাওয়া করছেন ব্যাটসম্যানরা। এখন পর্যন্ত ভারত ও নিউজিল্যান্ডের সব মিলিয়ে সাজঘরে ফিরেছেন মোট ১৭ জন ব্যাটসম্যান।৪ উইকেটে ১৩০ রান নিয়ে আজ তৃতীয় দিন শুরু করা ভারতের দ্বিতীয় ইনিংস গুটিয়ে গেছে ২০২ রানে। ৩০১ রানের এগিয়ে থেকে দ্বিতীয় ইনিংস শুরু করে ব্যাটিং বিপর্যয়ের মুখে পড়েছে স্বাগতিকরাও। মাত্র ১০৫ রানেই গুটিয়ে গেছে নিউজিল্যান্ডের দ্বিতীয় ইনিংস।জবাবে জয়ের জন্য ৪০৬ রানের লক্ষ্যে ব্যাট করতে নেমে ভারতও হারিয়েছে একটি উইকেট। ইনিংসের অষ্টম ওভারে মাত্র ৩৭ রান সংগ্রহ করতেই সাজঘরে ফিরেছিলেন ওপেনার মুরলি বিজয়। দিনের বাকিটা সময় অবশ্য নির্বিঘ্নেই পার করতে পেরেছেন আরেক ওপেনার শিখর ধাওয়ান ও চেতেশ্বর পূজারা। তৃতীয় দিন শেষে ভারতের সংগ্রহ দাঁড়িয়েছে ১ উইকেট হারিয়ে ৮৭ রান। ৪৯ রান নিয়ে অপরাজিত আছেন ধাওয়ান। ২২ রান নিয়ে ব্যাট করছেন পূজারা। জয়ের জন্য এখনও ৩২০ রান করতে হবে ভারতকে।এর আগে ৪ উইকেটে ১৩০ রান নিয়ে আজ তৃতীয় দিন শুরু করে মাত্র ২১ ওভার ব্যাটিং করতেই বাকি ছয়টি উইকেট হারিয়েছে ধোনির দল। গতকালের সঙ্গে যোগ করতে পেরেছে মাত্র ৭২ রান। ব্যক্তিগত ৭২ রান করে প্রায় একাই প্রতিরোধ গড়ার চেষ্টা করেছিলেন রোহিত শর্মা। কিন্তু নেইল ওয়েগনার ও টিম সাউদির ভালো বোলিংয়ে সংগ্রহটা খুব বেশি বড় করতে পারেনি ভারত। আজ দিনের ছয়টি উইকেটের মধ্যে তিনটিই গিয়েছে ওয়াগনারের ঝুলিতে। সব মিলিয়ে চারটি উইকেট শিকার করেছেন এই বামহাতি পেসার। তিনটি করে উইকেট পেয়েছেন সাউদি ও ট্রেন্ট বোল্ট।
দ্বিতীয় ইনিংসে অবশ্য ভারতের চেয়েও বেশি দুরবস্থার মধ্যে পড়তে হয়েছে নিউজিল্যান্ডকে। তিন ভারতীয় পেসার ইশান্ত শর্মা, মোহাম্মদ সামি ও জহির খান রীতিমতো গুঁড়িয়ে দিয়েছেন কিউইদের দ্বিতীয় ইনিংস। মাত্র ৪২ ওভার পর্যন্ত ব্যাটিং করে ১০৫ রান সংগ্রহ করতে পেরেছে স্বাগতিকেরা। সর্বোচ্চ ৪১ রানের ইনিংসটি এসেছে রস টেলরের ব্যাট থেকে। তিনটি করে উইকেট পেয়েছেন ইশান্ত ও সামি।
