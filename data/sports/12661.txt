
অধিনায়ক জো রুট ছাড়া বাকি সতীর্থরা সেভাবে দাঁড়াতে পারেননি উইকেটে। রুট নিজেও বেশিক্ষণ টিকতে পারেননি। হাফ সেঞ্চুরি (৫৯) করে ফিরেছেন সাজঘরে। হেডিংলি টেস্টে প্রথম দিনে দলের এমন পরিস্থিতিতে স্রোতের বিপরীতে লড়াই করে সেঞ্চুরি তুলে নেন বেন স্টোকস (১০০)। 
কিন্তু স্টোকসের সেঞ্চুরির পরও প্রথম ইনিংসে খুব বেশি দূর এগোতে পারেনি ইংল্যান্ড। ২৫৮ রানেই অলআউট হয়েছে স্বাগতিকেরা। জবাবে এই প্রতিবেদন লেখা পর্যন্ত প্রথম ইনিংসে ওয়েস্ট ইন্ডিজের সংগ্রহ ১ উইকেটে ১১ রান। কিয়েরন পাওয়েলকে (৫) তুলে নেন ইংলিশ পেসার জেমস অ্যান্ডারসন। ব্যাট করছিলেন ক্রেগ ব্রাফেট (৭*) ও ‘নাইটওয়াচম্যান’ দেবেন্দ্র বিশু (০*)।এর আগে টেস্ট ক্যারিয়ারে নিজের ষষ্ঠ সেঞ্চুরি তুলে নেওয়ার আগে দুবার ‘জীবন’ পান স্টোকস। ৬ উইকেটে ১৫৮ রান নিয়ে চা-বিরতির পর ব্যাটিংয়ে নেমে বাকি ১০০ রান তুলতে ৪ উইকেট হারায় স্বাগতিকেরা। শেষ দিকে মঈন আলী (২২) ও ক্রিস ওকস (২৩) লড়াই না করলে আরও ছোট হতো ইংল্যান্ডের ইনিংস। ৪টি করে উইকেট নেন দুই ক্যারিবীয় পেসার কেমার রোচ ও শ্যানন গ্যাব্রিয়েল। সূত্র: এএফপি
