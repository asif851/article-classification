
যে যার মতো করে এগিয়ে আসছে। শাপেকোয়েনসের শোক যতটা সম্ভব লাঘব করার চেষ্টা করে যাচ্ছে গোটা ফুটবল বিশ্বই। সব হারানো ক্লাবটিকে চারদিক থেকে সাহায্যের হাত বাড়িয়ে দিতে চাইছে বিশ্বের বিভিন্ন দেশের দল আর খেলোয়াড়েরা। এগিয়ে এসেছে ব্রাজিল ফুটবল কনফেডারেশনও (সিবিএফ)। বিমান দুর্ঘটনায় নিহত শাপেকোয়েনস ফুটবল দল ও নিহত খেলোয়াড়-কর্মকর্তাদের পরিবার-পরিজনের সাহায্যে সিবিএফ পরিকল্পনা করছে একটি আন্তর্জাতিক প্রীতি ম্যাচ আয়োজনের। কলম্বিয়ার বিপক্ষে ঐতিহাসিক মারকানা স্টেডিয়ামে অনুষ্ঠেয় এই ম্যাচে হামেস রদ্রিগেজের বিপক্ষে মাঠের নামার কথা নেইমার-জেসুসদের।ম্যাচটির সম্ভাব্য তারিখ ঠিক হয়েছে ২২ জানুয়ারি। ম্যাচটি নিয়ে সিবিএফ এরই মধ্যে ফিফা ও কনমেবলের সঙ্গে কথা বলেছে। তারা সবুজ সংকেত দিলেই খেলাটি অনুষ্ঠিত হবে।গত সপ্তাহে কলম্বিয়ায় মর্মান্তিক বিমান দুর্ঘটনায় শাপেকোয়েনস দলটিই আসলে নিশ্চিহ্ন হয়ে গেছে। সব মিলিয়ে সেই দুর্ঘটনায় মারা গেছেন ৭১ জন। সেই শোকে গুমরে কেঁদে চলেছে ফুটবল বিশ্ব।শাপেকোয়েনসের নিহত খেলোয়াড়-স্টাফদের স্মরণে বিশ্বের সব প্রান্তেই বিভিন্ন দলগুলো তাদের ম্যাচগুলো খেলছে কালো আর্মব্যান্ড পরে। তবে শুধু শোক আর শ্রদ্ধা জানালেই তো চলবে না, এই মুহূর্তে ক্লাবটিকে আবার সোজা হয়ে দাঁড়ানোর সুযোগও করে দিতে হবে। এর জন্য চাই টাকা। কলম্বিয়ার বিপক্ষে ব্রাজিলের প্রীতি ম্যাচটি সে উদ্দেশ্যও পূরণ করবে।এরই মধ্যে ক্লাবটির হয়ে বিনা পারিশ্রমিকে খেলবেন বলে প্রতিশ্রুতি দিয়েছেন ব্রাজিল ও আর্জেন্টিনার দুই সাবেক তারকা রোনালদিনহো আর হুয়ান রোমান রিকেলমে।যাঁরা চলে গেছেন, তাদের আর ফিরে পাওয়া যাবে না। তবে শাপেকোয়েনস আবার মাথা তুলে দাঁড়াবে, এটাই সবার প্রত্যাশা। সূত্র: ফোর ফোর টু।
