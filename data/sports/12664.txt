
শ্রীলঙ্কা থেকেই সরাসরি আইপিএলে নিজের দল সানরাইজার্স হায়দরাবাদে যোগ দেবেন মোস্তাফিজুর রহমান? হায়দরাবাদের অস্ট্রেলীয় কোচ টম মুডি এমনটিই জানিয়েছেন।
আইপিএল শুরু হবে ৫ এপ্রিল। প্রথম দিনই রয়্যাল চ্যালেঞ্জার্স বেঙ্গালুরুর বিপক্ষে মাঠে নামবে হায়দরাবাদ। শ্রীলঙ্কার বিপক্ষে বাংলাদেশের টি-টোয়েন্টি সিরিজের দুটি ম্যাচ ৪ ও ৬ এপ্রিল। প্রথম ম্যাচ মোস্তাফিজ খেলবেন না নিশ্চিত। থাকতে পারবেন না আইপিএলের শেষ অংশেও। তবে মুডি জানিয়েছেন, মোস্তাফিজ ৭ এপ্রিল সানরাইজার্স হায়দরাবাদের সঙ্গে যোগ দেবেন, এমনটাই জানেন তিনি।মোস্তাফিজ এবারের আইপিএলে খেলবেন না—এমন একটি প্রতিবেদন কিছুদিন আগেই বেরিয়েছে ভারতীয় গণমাধ্যমে। মোস্তাফিজ নিজে অবশ্য এমন প্রতিবেদন ‘ভিত্তিহীন’ বলে উড়িয়ে দিয়েছেন। মুডিও বলেছেন, মোস্তাফিজ আসবেন, তাঁদের প্রত্যাশা এমনটিই, ‘বাংলাদেশ ক্রিকেট বোর্ডের কাছ থেকে অন্য কিছু না শুনলে ধরে নেব মোস্তাফিজকে আমরা পাচ্ছি।’গত পরশু বিসিবি সভাপতি নাজমুল হাসান অবশ্য মোস্তাফিজকে আইপিএলে খেলার অনুমতি দেওয়ার কথাই বলেছেন। তবে জুড়ে দিয়েছেন একটা শর্ত, ‘মোস্তাফিজ যদি আইপিএলে খেলতে চায়, তাহলে খেলতে পারে। তবে শ্রীলঙ্কার বিপক্ষে সিরিজ শেষে তাঁকে কমপক্ষে ১০ দিনের বিশ্রাম নিতে হবে।’ যদিও মুডির কথা শুনে মনে হচ্ছে পরিকল্পনা অন্য রকম।গত মৌসুমে সানরাইজার্সের আইপিএল শিরোপা জয়ে দারুণ ভূমিকা ছিল বাংলাদেশের ‘কাটার মাস্টারে’র। প্রথম আইপিএলেই সেরা উদীয়মান ক্রিকেটার নির্বাচিতও হয়েছিলেন। মোস্তাফিজ আইপিএলে খেলবেন কি না, এ ব্যাপারে ভারতীয় সংবাদমাধ্যমেও ভীষণ আগ্রহ। সূত্র: টাইমস অব ইন্ডিয়া।
