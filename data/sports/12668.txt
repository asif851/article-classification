
অস্ট্রেলিয়া বাংলাদেশে আসছে। চুক্তি নিয়ে বোর্ড-খেলোয়াড়দের ঝামেলার পর এটাই বড় সুখবর। কিন্তু বাংলাদেশের জন্য কতটা প্রস্তুত অস্ট্রেলিয়া? অধিনায়ক স্টিভ স্মিথ নিজেই বলেছেন, পুরো জুলাই মাস ব্যাট ধরা হয়নি তাঁর। নিজেদের ঝালিয়ে নিতে এক সপ্তাহ সময় পেয়েছে অস্ট্রেলিয়া। একটি প্রস্তুতি ম্যাচও খেলে বুঝে নিয়েছে নিজেদের অবস্থা। সেটা তো অস্ট্রেলিয়ানদের দৃষ্টিকোণ থেকে। এ প্রস্তুতি ম্যাচ থেকে বাংলাদেশ কী বার্তা পেল দেখে নেওয়া যাক—
স্পিনই ভরসাস্মিথ একাদশ ও ডেভিড ওয়ার্নার একাদশের এ ম্যাচে দুর্দান্ত করেছেন স্পিনাররা। বাংলাদেশের কথা মাথায় রেখে একটু স্লো উইকেট বানিয়েছিলেন কিউরেটর। এর ফায়দা তুলেছেন প্রায় সবাই। অ্যাশটন অ্যাগার, নাথান লায়ন দুজনই ৪ উইকেট করে পেয়েছেন। অধিনায়ক স্টিভ স্মিথও অনেক দিন পর হাত ঘুরিয়ে লেগ স্পিনে নিয়েছেন ২ উইকেট। কিন্তু মূল লেগ সুয়েপসন অবশ্য ভালো করেননি। তবে নির্বাচকদের বোকা বানিয়েছেন জন হল্যান্ড। এই বাঁহাতি স্পিনার ১১ বলের এক স্পেলে ৪ উইকেট পেয়েছেন। কিন্তু বাংলাদেশ সফরে নেই তিনি!
দুর্দান্ত মিডল অর্ডারপ্রস্তুতি ম্যাচে সেঞ্চুরি পেয়েছেন পিটার হ্যান্ডসকম্ব। অন্যদের সুযোগ দিতে না চাইলে স্মিথও পেতে পারতেন সেঞ্চুরি। হিল্টন কার্টরাইট পেয়েছেন রানের দেখা। মিডল অর্ডারের অন্য নাম ম্যাক্সওয়েল বড় স্কোর না করলেও দুই ইনিংসেই ত্রিশোর্ধ্ব রান পেয়েছেন। বাংলাদেশের স্পিন ট্র্যাকে মিডল অর্ডারের এমন চারটি ইনিংসেই ম্যাচের রূপ পাল্টে যেতে পারে।
দুশ্চিন্তার টপ অর্ডারডেভিড ওয়ার্নার আহত হয়ে খুব বেশিক্ষণ ব্যাট করতে পারেননি। ম্যাথু রেনশ কিংবা উসমান খাজাও উইকেটে সময় কাটাতে পারেননি খুব বেশি। বাংলাদেশে দুই দিনে প্রস্তুতি ম্যাচেও যদি সে ধারা বজায় থাকে, তবে কোচের কপালে ভাঁজ বাড়তে বাধ্য।
পেসাররা প্রস্তুতবাংলাদেশের উইকেট বলে স্পিনাররাই দাম পাচ্ছেন বেশি। কিন্তু ইংল্যান্ডের পেসাররা দেখিয়ে দিয়েছিলেন, গতি আর সুইংয়ের অস্ত্র কখনোই ফেলে দেওয়ার মতো নয়। মিচেল স্টার্কের অনুপস্থিতি বাংলাদেশকে স্বস্তি দিলেও জশ হ্যাজলউড, প্যাট কামিন্স, জ্যাকসন বার্ডরা ঠিকই নিজেদের জানান দিয়েছেন। ওয়ার্নারের হেলমেটের দাগই তার সাক্ষী!
১৮ আগস্ট বাংলাদেশে আসছে অস্ট্রেলিয়া দল। এর আগে বাংলাদেশ দল কি অস্ট্রেলিয়ার দেওয়া বার্তা টের পেল? সূত্র: ক্রিকেট অস্ট্রেলিয়া।
