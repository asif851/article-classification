
প্রেমাদাসায় নিদাহাস ট্রফির ফাইনালে ভারতকে মনে হলো স্বাগতিক দল! শ্রীলঙ্কাকে বিদায় করে ফাইনালে উঠেছে বাংলাদেশ, সেই গাত্রদাহ থেকে কিনা পুরোটা ম্যাচজুড়ে শ্রীলঙ্কানরা গলা ফাটালেন রোহিত শর্মাদের হয়ে। ম্যাচ শেষে বাউন্ডারির পাশে পানির বোতল পড়ে থাকতে দেখে বোঝা গেল, কাদের উদ্দেশ্যে ছোড়া হয়েছে এগুলো!
সাকিব আল হাসান যখন পুরস্কার বিতরণী অনুষ্ঠানে কথা বলতে শুরু করলেন, গ্যালারি থেকে ছুটে এল দুয়োধ্বনি। প্রেমাদাসায় তখন কান পাতাই দায়! বাংলাদেশ অধিনায়ক যখন সংবাদ সম্মেলনে আসছিলেন, তখনো তাঁকে শুনতে হলো দুয়ো। শ্রীলঙ্কানদের এমন আচরণে কতটা অবাক সাকিব? সংবাদ সম্মেলনে বাংলাদেশ অধিনায়ক অবশ্য বেশি কিছু বলতে চাইলেন না, ‘এটা নিয়ে বলার কিছু নেই। ওরা ওদের কাজ করবে। এসব নিয়ে চিন্তা করি না, বেশি মন্তব্য করতে চাচ্ছি না।’
তবে ড্রেসিংরুমে ফেরার পথে সাকিব জানালেন, তাঁর কাছে এটি নতুন নয়। বাংলাদেশ যতবার খেলতে এসেছে শ্রীলঙ্কায়, প্রতিবারই প্রচুর গালি হজম করতে হয়েছে খেলোয়াড়দের। মাঠে বাংলাদেশকে সবচেয়ে বেশি উত্ত্যক্ত করতেন, এমন দুজনের নাম বললেন, যেটি শুনে রীতিমতো চমকেই উঠতে হলো—কুমার সাঙ্গাকারা-মাহেলা জয়াবর্ধনে! ‘আগে ওরা দিত, এখন আমরা সেটা ফিরিয়ে দিই’—সাকিব মনে করিয়ে দিলেন দিনবদলের কথাটাও।
মাঠের খেলায় স্লেজিং বা কথার লড়াই হতে পারে। কিন্তু এবার মাঠের বাইরে যা হলো, সেটি যেন ছাড়িয়ে গেছে আগের সবকিছুই। হঠাৎ শ্রীলঙ্কানদের কাছে ‘শত্রু’ হয়ে গেছে বাংলাদেশ! শ্রীলঙ্কার বিপক্ষে ম্যাচের পর বাংলাদেশে সাকিব-নুরুলরা যেমন ‘বীর’ হয়েছেন, শ্রীলঙ্কায় ঠিক বিপরীত। ১৬ মার্চের ম্যাচে বাংলাদেশ তো খেলেই হারিয়েছে। আর যে ঘটনা ঘটেছে, সবই আম্পায়ারের ভুলে। তবুও কেন সাকিবদের ওপর শ্রীলঙ্কানদের এত ক্ষোভ? সহজ উত্তর—আবেগ! যাঁর বিয়ে তাঁকে হটিয়ে অতিথিদের অধিকারে মঞ্চ-যুক্তির চেয়ে শ্রীলঙ্কানদের কাছে তাই আবেগ বড় হয়েছে!
