
এক ‘রহস্যময় ভাইরাসে’এর আক্রম​ণই নাকি শেষ করে দিয়েছে সবকিছু! অন্তত ব্রাজিল কোচ কার্লোস দুঙ্গা তা-ই মনে করেন। প্যারাগুয়ের বিপক্ষে কোয়ার্টার ফাইনালে টাইব্রেকারে হেরে যাওয়ার পর দুঙ্গা বলেছেন, ম্যাচের আগে এক রহস্যময় ভাইরাসের কারণে প্রস্তুতিটা ব্যাহত হয়েছে বাজেভাবেই।সংবাদ সম্মেলনে এমন কথা বলার পর স্বাভাবিকভাবেই প্রশ্ন ওঠে কি সেই ভাইরাস! যে ভাইরাস কোয়ার্টার ফাইনালের প্রস্তুতিকেই এলোমেলো করে দিল!কোচ দুঙ্গা জানিয়েছেন, ম্যাচের আগে দলের অনেক খেলোয়াড়ই একসঙ্গে অসুস্থ বোধ করছিল। কারও মাথা ব্যথা, কারও বা শরীরে, কাঁধে। অনেকেই বমিও করেছে। আমি কোনো অজুহাত দাঁড় করাচ্ছি না। কিন্তু সত্যি বলছি, কোয়ার্টার ফাইনালের আগে এসব সমস্যা আমাদের প্রস্তুতিকে মারাত্মকভাবে বাধাগ্রস্ত করেছে। খেলাতেও এর প্রভাব পড়েছে। কোয়ার্টার ফাইনালের মতো একটি ম্যাচ জিততে যেখানে প্রচণ্ড গতিশীল হতে হয়, সেখানে আমার দলের খেলোয়াড়েরা ছিল গতিহীন, ক্লান্ত।’তবে দুঙ্গার এই বক্তব্য ব্রাজিল দলেই নাকি বিভ্রান্তি ছড়িয়েছে মারাত্মকভাবে। চেলসি মিডফিল্ডার ফিলিপে লুইস রীতিমতো আকাশ থেকে পড়েছে দুঙ্গার এই বক্তব্য শুনে। পরক্ষণেই নীতির বেড়াজালে নিজেকে আটকে কূটনীতির আশ্রয় নিয়েছেন তিনি, ‘ভাইরাস? কী বলছেন এসব? দলের খেলোয়াড়েরা ভাইরাসে আক্রান্ত? কই আমার তো কিছুই হয়নি। কারও কারও ক্ষেত্রে হতে পারে, তবে আমার কিছু হয়নি, এটা আমি বলতে পারি।’গোলরক্ষক জেফারসন অবশ্য কোচ দুঙ্গার বক্তব্যকে সমর্থন করেছেন, ‘গতকাল সকালে ঘুম থেকে উঠে দেখি আমাদের অনেকেরই শরীরে ব্যথা। বুঝতে পারছিলাম না সবার শরীরে ব্যথা কেন? অনেকের মাথা ব্যথা ছিল। কেউ কেউ বমিও করেছে। পুরো ব্যাপারটি নিঃসন্দেহে কোয়ার্টার ফাইনালে বাজে প্রভাব রেখেছে।’ সূত্র: এএফপি।
