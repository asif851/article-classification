
আন্তর্জাতিক ক্রিকেট-ক্যারিয়ারে কেবল তৃতীয় বছরে পা দিয়েছেন ভারতীয় ওপেনার লোকেশ রাহুল। এর মধ্যে সাফল্য যেমন পেয়েছেন, ঠিক তেমনি সহ্য করেছেন চোটের জ্বালা। চোট ও অসুস্থতার কারণে বারবারই মাঠের বাইরে চলে যেতে হয়েছে তাঁকে। অস্ট্রেলিয়ার বিপক্ষে সিরিজের সময় কাঁধে যে চোটটা পেয়েছিলেন, সেটির চিকিৎসার কারণে আইপিএলে খেলতে পারছেন না। রাহুল নিজেই জানিয়েছেন, সেরে উঠতে আরও দুই থেকে তিন মাস লাগবে বলে জুনে ইংল্যান্ডের মাঠে অনুষ্ঠেয় চ্যাম্পিয়নস ট্রফিতে থাকতে পারবেন না তিনি।
নিজের হতাশাটা গোপন করেননি রাহুল, ‘মাত্র আড়াই বছর আন্তর্জাতিক ক্রিকেটে কাটানো একজন তরুণ ক্রিকেটারের জন্য এটি খুবই হতাশাজনক। আমি বুঝতে পারছি না, আমি এত চোটে কেন পড়ি, তবে নিশ্চয়ই এর পেছনে কোনো কারণ আছে। ব্যাপারটা আমাকে দারুণ ভাবাচ্ছে, আমার সমস্যাটা আসলে কোথায়?’২৫ বছর বয়সী এই ওপেনিং ব্যাটসম্যান অস্ট্রেলিয়ার বিপক্ষে সিরিজের প্রথম ম্যাচেই কাঁধে চোট পেয়েছিলেন। সিরিজটা শেষ করেছেন সেই চোট নিয়েই। ভালো করেছেন যথেষ্টই। সাত ইনিংসে করেছেন ৬টি ফিফটি। এর মধ্যে একটি ইনিংস ৯০ রানের। মোট রানে তাঁর সামনে আছেন কেবল চেতেশ্বর পূজারা (৪০৫)। রাহুলের রান ৩৯৩।চ্যাম্পিয়নস ট্রফিতে খেলার আশাটা তুলেই রাখছেন রাহুল। টাইমস অব ইন্ডিয়াকে তিনি বলেছেন, ‘আমি এখন অপেক্ষা করব। চিকিৎসকেরা বলেছেন, দুই থেকে তিন মাস লাগবে সেরে উঠতে। প্রতিটি মানুষের শরীর ভিন্ন। আমার কম সময় লাগলেও লাগতে পারে। তবে চ্যাম্পিয়নস ট্রফিতে খেলার আশা খুব ক্ষীণ। আশা না করাই ভালো। দুই সপ্তাহ বিশ্রামে থাকতে হবে। এরপর ফিজিওথেরাপি শুরু হবে। পুনর্বাসন প্রক্রিয়া শুরু হবে এরও পরে।’ফেরার পর চোটমুক্ত খেলোয়াড়ি জীবনের প্রত্যাশা রাহুলের, ‘এবারের চোটটি কাটিয়ে ওঠার পর আমার একমাত্র লক্ষ্য হবে চোটকে যতটা সম্ভব দূরে সরিয়ে খেলে যাওয়া। চোটমুক্ত খেলোয়াড়ি জীবন যেকোনো ক্রীড়াবিদেরই প্রত্যাশা।’ ভারতের হয়ে ১৭ টেস্ট, ৬ ওয়ানডে আর ৮টি টি-টোয়েন্টি খেলেছেন বেঙ্গালুরুর এই ক্রিকেটার। ১৭ টেস্টে ৪৪.৪৪ গড়ে রান করেছেন ১২০০। সর্বোচ্চ ১৯৯। মোট সেঞ্চুরি ৪টি, ফিফটি ৭টি। ৬ ওয়ানডেতে ৫৫ গড়ে রান ২২০। করেছেন একটি ফিফটি ও একটি সেঞ্চুরি। গত জানুয়ারিতে ইংল্যান্ডের বিপক্ষে সিরিজের তিনটি ওয়ানডেতেই খেলেছিলেন রাহুল। সূত্র: এএফপি. ক্রিকইনফো।
