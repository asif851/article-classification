
ফুরিয়ে গেছেন, এটা এখনো মনে হয়নি কেভিন পিটারসেনের। অস্ট্রেলিয়ায় সদ্য শেষ হওয়া অ্যাশেজ সিরিজেও দলের পক্ষে সবচেয়ে বেশি রান এসেছিল এই ডানহাতি ব্যাটসম্যানের ব্যাট থেকে। কিন্তু তার পরও তাঁকে বাদ দিয়েই ভবিষ্যত্ চিন্তা করছে ইংল্যান্ড ক্রিকেট বোর্ড। আর ইসিবির এই সিদ্ধান্তের ফলে প্রায় শেষের পথেই চলে এসেছে পিটারসেনের আন্তর্জাতিক ক্রিকেট ক্যারিয়ার।এখন পর্যন্ত সব ধরনের ক্রিকেটেই ইংল্যান্ডের পক্ষে সবচেয়ে বেশি রান করার রেকর্ডটি আছে পিটারসেনের দখলে। অস্ট্রেলিয়ার বিপক্ষে সদ্য শেষ হওয়ার অ্যাশেজ সিরিজেও ইংল্যান্ডের পক্ষে সর্বোচ্চ ২৯৪ রান করেছিলেন তিনি। তবে সবচেয়ে বেশি রান করার জন্য বাহবা নয়, বরং যেভাবে আউট হয়েছেন, সেগুলোর জন্য সমালোচনার শিকারই বেশি হতে হচ্ছে পিটারসেনকে।অস্ট্রেলিয়া সফরে লজ্জাজনক ব্যর্থতার পর এখন নতুন করে দল গোছানোর কথা চিন্তা করছেন ইংল্যান্ডের নীতিনির্ধারকেরা। আর সেখানে কোনো জায়গা থাকছে না ৩৩ বছর বয়সী পিটারসেনের। টি-টোয়েন্টি বিশ্বকাপের জন্য ঘোষিত ৩০ সদস্যের প্রাথমিক দলে নাম থাকলেও চূড়ান্ত দল থেকে হয়তো বাদই পড়বেন কেপি। এ মাসের শেষে ওয়েস্ট ইন্ডিজ সফরের দলেও হয়তো অন্তর্ভুক্ত করা হবে না পিটারসেনকে। ইংল্যান্ড ক্রিকেট বোর্ডের নতুন ব্যবস্থাপনা পরিচালক পল ডাউনটন বলেছেন, ‘এ সিদ্ধান্ত নেওয়াটা খুবই কঠিন ছিল। কারণ কেভিন একজন অসাধারণ খেলোয়াড়। সে-ই ইংল্যান্ডের পক্ষে সবচেয়ে বেশি রান সংগ্রাহক। কিন্তু অস্ট্রেলিয়া সফরের পর এখন যে দীর্ঘমেয়াদি পরিকল্পনা করা দরকার সে ব্যাপারে সবাইকে সচেতন থাকতে হবে। এখনই ভবিষ্যত্ নিয়ে চিন্তা করার যথার্থ সময়।’
২০০৪ সালে আন্তর্জাতিক ক্রিকেটে অভিষেকের পর ১০৪টি টেস্ট খেলে আট হাজার ১৮১ রান করেছেন পিটারসেন। ১৩৬টি ওয়ানডে খেলে তাঁর ব্যাট থেকে এসেছে চার হাজার ৪৪০ রান। ১০ বছরের আন্তর্জাতিক ক্যারিয়ারে স্মরণীয় অনেক সাফল্যও পেয়েছিলেন অভিজ্ঞ এই ক্রিকেটার। ২০০৫ সালে অভিষেক টেস্ট সিরিজেই দারুণ পারফরম্যান্স দেখিয়েছিলেন পিটারসেন। সেবারই ১৮ বছর পর অ্যাশেজ জয়ের স্বাদ পেয়েছিল ইংল্যান্ড। ২০১০ সালে ইংল্যান্ডের টি-টোয়েন্টি বিশ্বকাপ জয়ের পেছনেও প্রধান ভূমিকা ছিল পিটারসেনের। তাঁর হাতেই উঠেছিল টুর্নামেন্ট সেরার পুরস্কার।— বিবিসি অনলাইন
