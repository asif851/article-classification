
মাত্রই এল ক্লাসিকো শেষ হয়েছে। ক্রিস্টিয়ানো রোনালদেরা তখনো লিওনেল মেসির শেষ মুহূর্তের গোলে হেরে যাওয়ার হতাশা থেকে বের হতে পারেননি। ঠিক সেই সময়েই রিয়াল মাদ্রিদের ড্রেসিংরুমে গিয়ে হাজির জুলিয়া রবার্টস। অস্কারজয়ী হলিউডের এই অভিনেত্রির সান্নিধ্যে রোনালদো-রামোসদের হতাশার ক্ষতে কিছুটা হলেও প্রলেপ পড়েছে।
রবার্টসের দেখা পেয়ে যেন চাঙা হয়ে উঠেছিল পুরো রিয়াল শিবির। রোনালদো এগিয়ে এসে তাঁর সঙ্গে হাত মেলালেন। করলেন কুশল বিনিময়। হলিউডের এত বড় তারকাকে কাছে পেয়ে তাঁর সঙ্গে একটি ছবি তুলে রাখতেও ভোলেননি রিয়ালের পর্তুগিজ ফরোয়ার্ড। রোনালদোর পর একে একে রবার্টসের সঙ্গে ফ্রেমবন্দি হয়েছেন রিয়াল অধিনায়ক সার্জিও রামোস, ডিফেন্ডার মার্সেলো, কোচ জিনেদিন জিদান।বার্সা খেলোয়াড়দের উচ্ছ্বাসে বাড়তি মাত্রা যোগ করতেই হয়তো রবার্টস পা রাখেন তাদের ড্রেসিংরুমেও। তাঁকে কাছে পেয়ে ছবি তোলেন মেসিসহ বার্সার অনেক খেলোয়াড়ই। রবার্টস পরে রিয়ালের মাঠ সান্তিয়াগো বার্নাব্যুতে যান। ঐতিহ্যবাহী মাঠটিতে পা রাখতে পেরে দারুণ উচ্ছ্বসিত ছিলেন এই অভিনেত্রী। রবার্টসের মুখের চওড়া হাসিই বলে দিচ্ছিল বার্নাব্যুর ঘাস মাড়াতে পেরে কতটা রোমাঞ্চিত তিনি। সূত্র: ফক্স স্পোর্টস
