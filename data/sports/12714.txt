
ঢাকায় এর আগেও অনেকবার এসেছেন। তবে সেটি খেলতে। শচীন টেন্ডুলকার আবারও ঢাকা আসছেন। এবার মূলত বন্ধুকৃত্য করতে। ঢাকা প্রিমিয়ার লিগের ক্লাব গাজী ট্যাংকের স্বত্বাধিকারী লুৎফর রহমানের (বাদল) সঙ্গে টেন্ডুলকারের অনেক দিনের ঘনিষ্ঠতা। লুৎফর গত বছর গাজী ট্যাংক দলটি কিনে সেটির নাম বদলে ‘লিজেন্ডস অব রূপগঞ্জ’ রাখার আবেদন করেছিলেন ক্রিকেট বোর্ডের কাছে। তার এক বছর পর কালকের বোর্ডসভায় অনুমোদিত হয়েছে এই নামবদল। শচীন টেন্ডুলকারের ঢাকায় আসাটা চূড়ান্ত হয়েছে এতেই।সবকিছু ঠিক থাকলে ১৪ অক্টোবর এক দিনের ঝটিকা সফরে এসে ‘লিজেন্ডস অব রূপগঞ্জ’ ক্লাবের আনুষ্ঠানিক উদ্বোধন করবেন টেন্ডুলকার। কাল টেলিফোনে যোগাযোগ করা হলে লুৎফর রহমান এটি নিশ্চিত করেন, ‘শচীন আমার খুব ভালো বন্ধু। আমি যখন টিম কিনি, তখনই ও কথা দিয়েছিল উদ্বোধনে আসবে। সেই কথা রাখতেই ও ঢাকায় আসছে। আমি মনে করি, এটা শুধু আমার ক্লাবের জন্যই নয়, বাংলাদেশের ক্রিকেটের জন্যও হবে মাইলফলক।’
