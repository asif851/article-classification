
হার্দিক পান্ডিয়ার জবাব দিলেন গ্লেন ম্যাক্সওয়েল!
অ্যাডাম জাম্পাকে টানা তিন ছক্কা হাঁকিয়েছিলেন পান্ডিয়া। অস্ট্রেলিয়ার ইনিংসেও ছক্কার হ্যাটট্রিক দেখা গেল। কুলদীপ যাদবকে মাঠের নানা প্রান্তে আছড়ে ফেলে কিছুক্ষণের জন্য উত্তেজনা ছড়ালেন। কিন্তু সেটা ‘কিছুক্ষণ’ই হয়ে থাকল। ব্যাটিং বিপর্যয়ের শিকার হয়ে প্রথম ওয়ানডেতে ২৬ রানে হেরেছে অস্ট্রেলিয়া।১১তম ওভারে যাদবের চার বলে ২২ রান তুলে নিয়েছিলেন ম্যাক্সওয়েল। তারপরও ১১ ওভার শেষে অস্ট্রেলিয়ার স্কোর ৬৯, উইকেটের ঘরে চার! দলের প্রথম চার ব্যাটসম্যান যে ৩৫ রানের মধ্যেই বিদায় বলে দিয়েছেন। স্পিনারদের নিয়ে ভয়ে ছিল অস্ট্রেলিয়া। কিন্তু অস্ট্রেলিয়ার টপ অর্ডার ধসে পড়ল পেসারদের সামনেই। জসপ্রীত বুমরা ও হার্দিক পান্ডিয়ার কাটার ও স্লোয়ারে কাবু হয়ে পড়ল অস্ট্রেলিয়া। কার্টরাইট, স্মিথ ও হেড ফিরে গেলেন সপ্তম ওভারের মধ্যেই, দলকে ২৯ রানে রেখে। ২১ ওভারে জয়ের লক্ষ্য যখন ১৬৪ রান, মোটেও আদর্শ শুরু বলা যায় না!তবু অস্ট্রেলিয়ার আশা ছিল, ডেভিড ওয়ার্নারকে ঘিরে। কিন্তু ২৮ বলে ২৫ রান করা ওয়ার্নারও ফিরে গেলেন অষ্টম ওভারে। কুলদীপ যাদবের প্রথম শিকার হয়ে। ভারতও এমন ধসের শিকার হয়েছিল। কিন্তু হার্দিক পান্ডিয়া ও মহেন্দ্র সিং ধোনির সুবাদে ঠিকই ২৮১ রানের পুঁজি পেয়েছিল ভারত। বৃষ্টির কারণে ২১ ওভারে নেমে আসায় শুধু একজন দাঁড়িয়ে গেলেও চলত অস্ট্রেলিয়ার। ৩ চার ও ৪ ছক্কায় কিছুক্ষণ আশা দেখিয়েছেন ম্যাক্সওয়েল। কিন্তু যুজবেন্দ্র চাহালের পাতা ফাঁদে পা দিয়ে ম্যাক্সওয়েল (১৮ বলে ৩৯ রান) ফিরে গেলেন ১২তম ওভারে। অস্ট্রেলিয়ার জয় তখনো ৮৮ রান দূরে।জেমস ফকনার শেষ দিকে একাই টানলেন দলকে। কিন্তু তাঁর ২৫ বলে ৩২ রানেও মিলল না জয়ের সমীকরণ। ৯ উইকেটে ১৩৭ রানে থেমেছে অস্ট্রেলিয়া।
