
সেঞ্চুরির পরেই খুলে ফেললেন হেলমেট। প্রথমে সতীর্থদের দিকে স্যালুট করার ভঙ্গি করলেন। এরপর সবাইকে অবাক করে মিসবাহ-উল-হক শুয়ে পড়লেন মাটিতে, একের পর এক বুক ডন শুরু করলেন! যেন বোঝাতে চাইলেন, বয়স ৪২ পেরিয়ে গেলেও এখনো চালশে হয়ে যাননি। পরে মিসবাহ জানিয়েছেন, কাজটা করেছেন কথা রাখার জন্যই। 
লর্ডস টেস্টে কাল পাকিস্তান অধিনায়কের অমন অদ্ভুত উদযাপন নিয়েই এখন তুমুল আলোচনা। ইংল্যান্ডে প্রথম টেস্ট খেলতে নেমেই গড়েছেন ইতিহাস। চল্লিশ পেরোনোর পর অধিনায়ক হিসেবে টেস্ট ক্রিকেটে একাধিক সেঞ্চুরির কীর্তি আছে শুধু মিসবাহর। অধিনায়ক হিসেবেও সবচেয়ে বেশি বয়সে সেঞ্চুরির রেকর্ড এখন তাঁর। ভারতের বিপক্ষে সতীর্থ ইউনিস খান ফিফটি করার পর এমন বুক ডন দিয়েছিলেন। তবে দুজনেই এই ‘আইডিয়া’ হয়তো পেয়েছেন অস্কারজয়ী অভিনেতা জ্যাক প্যালান্সের কাছ থেকে। ১৯৯২ সালে সেরা পার্শ্ব অভিনেতা হিসেবে অস্কার জেতার পর মঞ্চেই কয়েকটি পুশ আপ দিয়েছিলেন প্যালান্স। মিসবাহ অবশ্য কাল সংবাদ সম্মেলনে বুক ডনের রহস্য ফাঁস করলেন। ইংল্যান্ড সফরের আগে অ্যাবোটাবাদের সেনানিবাসে নিবিড় অনুশীলন করেছিল পাকিস্তান ক্রিকেট দল। সেখানে সবার শারীরিক সামর্থ্যের বড় একটা পরীক্ষাও হয়েছিল। মিসবাহ জানাচ্ছেন, সেখানকার সৈন্যদের দেওয়া কথা রাখতেই এই বুক ডন, ‘আমি সৈন্যদের কথা দিয়েছিলাম সেঞ্চুরি করতে পারলে বুক ডন দেব। বুট ক্যাম্পে একটা নিয়ম ছিল দশটা করে বুক ডন দেওয়ার। আমি তখন বলেছিলাম সেঞ্চুরি করতে পারলেই এটা করব। আর স্যালুট দিয়েছি পতাকার জন্য।’ মিসবাহ জানিয়েছেন, দ্বিতীয় দিনে আরও ১০০ রান যোগ করতে চায় পাকিস্তান। অধিনায়ক নিজে ১১০ রানে অপরাজিত আছেন। অবশ্য উইকেট পড়ে গেছে ৬টি, পাকিস্তানের সংগ্রহ ২৮২। কাল ২৮২ রানেই দিনের শেষ দুটি উইকেট পড়েছে। যার মধ্যে ছিলেন ৭৩ রান করা আসাদ শফিকও। না হলে বেশ শক্ত অবস্থানে থেকেই আজকের দিনটা শুরু করতে পারত পাকিস্তান। এখন মিসবাহ দেখাতে পারেন পথ। সূত্র: এএফপি।
