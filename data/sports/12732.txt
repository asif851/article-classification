
ভারতীয় ক্রিকেট বোর্ডের (বিসিসিআই) সভাপতির পদ ছাড়তেই হলো এন শ্রীনিবাসনকে। তাঁকে সরিয়ে সাবেক অধিনায়ক সুনীল গাভাস্কার বোর্ডের অন্তর্বর্তী প্রধান হিসেবে নিয়োগ পেলেন। বিষয়টি অনুমোদন করেছেন দেশটির সুপ্রিম কোর্ট।টাইমস অব ইন্ডিয়ার এক প্রতিবেদনে বলা হয়েছে, আগামী মাসে শুরু হতে চলা আইপিএল আসর শেষ হওয়া পর্যন্ত বোর্ডের অন্তর্বর্তী প্রধান হিসেবে দায়িত্ব পালন করতে গাভাস্কারকে আজ অনুমতি দিয়েছেন সুপ্রিম কোর্ট। আইপিএল শেষ হওয়ার পর বোর্ডের যেকোনো সহসভাপতি দায়িত্ব নিতে পারবেন।আদালত আদেশে বলেছেন, বোর্ডের চুক্তিবদ্ধ একজন ধারাভাষ্যকার হলেও আইপিএলের আসন্ন আসরে ধারাভাষ্য দিতে পারবেন না গাভাস্কার। তবে এ জন্য ক্ষতিপূরণ পাবেন তিনি।আদালতের আদেশে বলা হয়, কেবল আইপিএল-সংক্রান্ত বিষয়গুলোই দেখভাল করবেন গাভাস্কার। আর আইপিএলের বাইরে যাবতীয় বিষয় দেখবেন বোর্ডের সহসভাপতি শিব লাল যাদব।গত মঙ্গলবার এক আদেশে সুপ্রিম কোর্ট বলেছিলেন, আইপিএল ফিক্সিংয়ের তদন্তের স্বার্থে বিসিসিআইয়ের সভাপতির পদ ছেড়ে দিতে শ্রীনিবাসনকে। যেহেতু শ্রীনিবাসনের দল চেন্নাই সুপার কিংস এবং তাঁর জামাতা মায়াপ্পন আছেন অভিযুক্তের তালিকায়। এ অবস্থায় শ্রীনিবাসনের বিকল্প অন্তর্বর্তী সভাপতি হিসেবে গতকাল সুনীল গাভাস্কারের নাম প্রস্তাব করে বোর্ড। আজ সেই প্রস্তাবটা অনুমোদন করলেন সুপ্রিম কোর্ট। গাভাস্কার গতকালই জানিয়ে রেখেছিলেন, বোর্ড সভাপতি হতে কোনো আপত্তি নেই তাঁর।আজ বাংলাদেশের বিপক্ষে ম্যাচের ঠিক আগে ভারতীয় ক্রিকেট বোর্ডে আরেক দফা টালমাটাল হলো। এর প্রভাব ধোনিদের খেলায় পড়ে কিনা, সেটাই দেখার।
