
গতকাল সকালে হঠাৎ সংবাদ সম্মেলনের ঘোষণা দিয়েছিলেন। তখনই ফিসফাস শুরু হয়ে যায়, ২৯ বছর বয়সেই আবার অবসরের ঘোষণা-টোষণা দিয়ে ফেলবেন না তো! কিন্তু যে বোমাটা ফাটালেন, সেটা আরও বড়। মারিয়া শারাপোভা কাল জানিয়েছেন, এই বছরের অস্ট্রেলিয়ান ওপেনে ডোপ পরীক্ষায় ‘পজিটিভ’ হয়েছিলেন। ২০০৬ সাল থেকে স্বাস্থ্যগত কারণে যে মেলডোনিয়াম নিয়ে আসছেন, সেটির জন্যই ডোপ পরীক্ষায় উতরাতে ব্যর্থ হয়েছেন।শারাপোভার দাবি, এই ওষুধটি ১০ বছর ধরে নিয়ে আসছেন। কিন্তু ১ জানুয়ারি থেকে যে সেটি নিষিদ্ধ হয়েছে সেটা জানতেন না। গত ২২ ডিসেম্বর বিশ্ব ডোপবিরোধী সংস্থা ডব্লুএডিএ একটা মেইলে নিষিদ্ধ ড্রাগের হালনাগাদ তালিকা সবার কাছে পাঠায়। কিন্তু শারাপোভা জানিয়েছেন, তখন ওই মেইলটা পড়ে দেখেননি।কিন্তু এটার জন্য এখন কী শাস্তি পেতে হবে? চূড়ান্ত শাস্তিটা কী হবে সেটা এখনই বলার উপায় নেই। তবে আন্তর্জাতিক টেনিস ফেডারেশন আইটিএফ জানিয়েছে, আগামী ১২ মার্চ থেকে সাময়িকভাবে নিষিদ্ধ হচ্ছেন শারাপোভা। শারাপোভাও শাস্তির ব্যাপারটা মেনে নিয়েছেন, ‘আমি জানি ভুল করেছি। সেটার পরিণতিও আমাকে ভোগ করতে হবে।’ তবে টেনিস ক্যারিয়ারকে এখনই বিদায় বলে দিচ্ছেন না, ‘আমি এভাবে ক্যারিয়ার শেষ করতে চাই না। আশা করি, আবার খেলার সুযোগ পাব।’ 
এর মধ্যে পৃষ্ঠপোষকেরাও মুখ ফিরিয়ে নিতে শুরু করেছে। ক্রীড়া সামগ্রী প্রস্তুতকারক প্রতিষ্ঠান নাইকি জানিয়েছে, তারা শারাপোভার সঙ্গে চুক্তি বাতিল করেছে। গত অস্ট্রেলিয়ান ওপেনের কোয়ার্টার ফাইনালে ৫ বারের এই গ্র্যান্ড স্লামজয়ী হেরে গিয়েছিলেন সেরেনা উইলিয়ামসের কাছে। এর পর বাহুর চোটের জন্য আর কোর্টে নামেননি।
