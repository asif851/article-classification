
আজ ফিল্ডিংয়ের সময় চোট পেয়েছেন ইমরুল কায়েস ও মাশরাফি বিন মুর্তজা। দুজনই মাঠ থেকে বেরিয়ে গেছেন। দুজন ব্যাটিংও করেননি। তবে দুজনের চোট গুরুতর নয় বলে জানা গেছে। ড্রেসিংরুমে বরফ দেওয়া হয়েছে আহত স্থানে। এরপর মাশরাফি স্ক্যান করাতে গেছেন স্থানীয় একটি হাসপাতালে। ইমরুল টেস্ট দলে থাকলেও মাশরাফির আপাতত ছুটি।
ইনিংসের শুরুর দিকে ইমরুল খানিকটা ব্যথা পেয়েছিলেন চার বাঁচাতে গিয়ে। এরপর ১২তম ওভারে ক্যাচ ধরতে গিয়ে এবার বাউন্ডারি লাইনের পাশে থাকা বিজ্ঞাপনের এলইডি বোর্ডের ওপর গিয়ে পড়েন। বোর্ডের ওপর চোখা মোটা স্ক্রু ছিল। ইমরুলকে তখন সেখানেই প্রাথমিক চিকিৎসা দিতে হয়। এরপর কাঁধে ভর করে ফিরে যান ড্রেসিংরুমে।এর কিছুক্ষণ পর চোট পান মাশরাফি। নিজের বলে ফিল্ডিং করতে গিয়ে হাতের তালুতে বল লাগে সজোরে। ওই ওভারের শেষ চারটি বলও করতে পারেননি মাশরাফি।তবে বিসিবির মিডিয়া ম্যানেজার জানিয়েছেন, দুজনের চোট অতটা গুরতর নয় বলে মনে হয়েছে প্রাথমিকভাবে। ম্যাচের অবস্থা বিবেচনায় প্রয়োজন বুঝে ​ইমরুলকে পরের দিকে ব্যাটিংয়ে পাঠান হতো। তবে দুজনকে শেষ পর্যন্ত ব্যাট হাতে নামতে হয়নি।
