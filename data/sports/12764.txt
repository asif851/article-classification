
বোলিং অ্যাকশনের পরীক্ষায় উতরে গেছেন তাসকিন আহমেদ ও আরাফাত সানি।টি-টোয়েন্টি বিশ্বকাপে আচমকা পাওয়া ধাক্কায় শঙ্কার যে মেঘ বাংলাদেশের ক্রিকেটে উড়ছিল, সেটি কেটে গেল আজ। আইসিসি আজ একটু আগে জানিয়ে দিল, নতুন করে দেওয়া বোলিং পরীক্ষায় উত্তীর্ণ হয়েছেন তাসকিন ও সানি। ফলে আন্তর্জাতিক ক্রিকেটে বল করতে আর বাধা নেই দুজনের। আফগানিস্তানের বিপক্ষের সিরিজেই থাকবেন তাসকিন।গত ৯ মার্চ হল্যান্ডের বিপক্ষে ম্যাচের পর তাসকিন ও সানির বোলিং নিয়ে প্রশ্ন তোলেন মাঠের আম্পায়াররা। চেন্নাইয়ে দেওয়া পরীক্ষায় দুজনই অকৃতকার্য হওয়ায় সাময়িকভাবে আন্তর্জাতিক ক্রিকেটে বোলিং নিষিদ্ধ হয় দুজনের। নতুন করে ৮ সেপ্টেম্বর ব্রিসবেনের ন্যাশনাল ক্রিকেট সেন্টারে বোলিং অ্যাকশনের শুদ্ধি পরীক্ষা দিয়েছিলেন বাংলাদেশের দুই বোলার। দুই বা তিন সপ্তাহ পরে সেই পরীক্ষার ফল দেওয়ার কথা ছিল। আইসিসির এক বিজ্ঞপ্তিতে আজ জানিয়ে দেওয়া হলো বাংলাদেশের দুই বোলারের কনুইয়ের বাঁক এখন গ্রহণযোগ্য (১৫ ডিগ্রি) মাত্রার মধ্যে আছে। তাই আন্তর্জাতিক ক্রিকেটে বল করতে আর কোনো বাধা নেই দুজনের।
এদিকে পরীক্ষার ফল ইতিবাচক হবে ধরে রেখেই আফগানিস্তানের বিপক্ষে সিরিজের দলে তাসকিনের জন্য জায়গা রেখে দিয়েছিলেন নির্বাচকেরা। ফলে স্কোয়াডের ১৪তম সদস্য হিসেবে বাংলাদেশ দলে ঢুকে পড়লেন তাসকিন।
