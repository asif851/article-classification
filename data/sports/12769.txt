
কনকনে ঠান্ডা আর মেঘলা আকাশ—কদিনে ইংলিশ পরিবেশের সঙ্গে ভালোই পরিচয় হয়ে গেছে তামিম-মুশফিকদের। টানা তিন দিন অনুশীলন শেষে এবার ব্যাট-বলের লড়াই শুরু। সাসেক্সে নয় দিনের প্রস্তুতি পর্বের অংশ হিসেবে দুটি প্রস্তুতি ম্যাচের প্রথমটি খেলবে আজ বাংলাদেশ। প্রতিপক্ষ ডিউক অব নরফোক একাদশ।আরুনডেল ক্যাসল ক্রিকেট মাঠে ম্যাচটি শুরু হবে স্থানীয় সময় বেলা ১১টায়। এই ম্যাচ দিয়ে নতুন মৌসুম শুরু করবে আরুনডেল ক্যাসল ক্রিকেট ক্লাব। দর্শকদের দৃষ্টি আকর্ষণ করতে তাদের চেষ্টার তাই কমতি নেই। নিজেদের ওয়েবসাইটে ক্লাবটি বলছে, ‘দৃষ্টিনন্দন মাঠে এই ম্যাচটি হতে পারে ছুটির দিনে পরিবারের সময় কাটানোর ভালো উপায়!’ নরফোকের বিপক্ষে ম্যাচের আগে নিজেদের ঝালিয়ে নিতে কাল বিকেলে ব্ল্যাকস্টোন একাডেমি গ্রাউন্ডে তিন ঘণ্টা অনুশীলন করেছে বাংলাদেশ। আগের দুই দিন তারা অনুশীলন করেছে হোভের কাউন্টি ক্রিকেট গ্রাউন্ডে।এই ম্যাচে থাকছেন না ওয়ানডেতে বাংলাদেশ নিয়মিত অধিনায়ক মাশরাফি বিন মুর্তজা। স্ত্রীর অসুস্থতার কথা শুনে কদিনের ছুটি নিয়ে কাল রাতেই তাঁর দেশে ফেরার কথা ছিল। প্রস্তুতি ম্যাচে মাশরাফির জায়গায় অধিনায়কত্ব করার কথা মুশফিকুর রহিমের। সব ঠিক থাকলে মাশরাফি ফের সাসেক্সে রওনা দেবেন ৪ মে। ওই দিন তাঁর সঙ্গী হবেন আইপিএল খেলে দেশে ফিরে আসা সাকিব আল হাসান ও মোস্তাফিজুর রহমান।হোভে ৫ মে দ্বিতীয় প্রস্তুতি ম্যাচে বাংলাদেশের প্রতিপক্ষ সাসেক্স একাদশ। এক দিনের বিশ্রাম নিয়ে ত্রিদেশীয় সিরিজ খেলতে বাংলাদেশ আয়ারল্যান্ডে রওনা দেবে ৭ মে। ১০ মে একটি প্রস্তুতি ম্যাচ খেলার পর ১২ মে শুরু ত্রিদেশীয় সিরিজ। প্রথম ম্যাচের প্রতিপক্ষ স্বাগতিক আয়ারল্যান্ড।
