
আইপিএল শুধু ভারতের নয়, ক্রিকেট বিশ্বের সবচেয়ে ব্যয়বহুল ও ধনী ক্রিকেট লিগ। দেশটির বেশ কয়েকটি রাজ্যের ক্রিকেট মাঠে খেলা হবে আইপিএলের ম্যাচ। কিন্তু মহারাষ্ট্র রাজ্যে বাদ সেধেছেন আদালত। কারণ, খরায় আক্রান্ত এ রাজ্যর পিচে পানি ব্যবহার নিয়ে মহারাষ্ট্র ক্রিকেট অ্যাসোসিয়েশনকে (এমসিএ‍) কটাক্ষ করেছেন বম্বে আদালত। এ-সংক্রান্ত এক আবেদনের জবাবে প্রশ্ন তুলে আদালত বলেন, ‘আইপিএল না জনগণ বেশি গুরুত্বপূর্ণ?’ এ বছরে আইপিএলের উদ্বোধন হবে শুক্রবার সন্ধ্যায়। খেলা মাঠে গড়াবে পরদিন শনিবার। এনডিটিভির খবরে বলা হয়েছে, খরায় আক্রান্ত রাজ্য মহারাষ্ট্র। এই রাজ্যের কয়েকটি মাঠে খেলা হবে আইপিএল ম্যাচ। পিচ তৈরির জন্য ব্যবহার করা হচ্ছে পানি। পানির ব্যবহার বন্ধে বম্বে হাইকোর্টে একটি আবেদন করা হয়। আদালতে আবেদনকারী বলেন, মহারাষ্ট্রের মুম্বাই, পুনে ও নাগপুরে আইপিএলের ১৯টি ম্যাচ অনুষ্ঠিত হবে। এসব ম্যাচের পিচের জন্য প্রায় ৬০ লাখ লিটার পানি ব্যবহার করা হবে। ওই আবেদনের শুনানিতে বম্বে হাইকোর্ট মহারাষ্ট্র ক্রিকেট অ্যাসোসিয়েশনকে বেশি পানি ব্যবহার করে পিচ তৈরির জন্য কঠোর ভাষায় তিরস্কার করে আদালত বলেছেন, ‘আপনারা কীভাবে এত পানি অপচয় করছেন? মানুষ কি আইপিএলের চেয়ে গুরুত্বপূর্ণ? আপনারা কীভাবে এত অসাবধান হতে পারেন।’ আদালত আরও বলেন, ‘এ অপচয় অপরাধমূলক। আপনাদের মহারাষ্ট্রের অবস্থা সম্পর্কে জানা উচিত?’ 
মহারাষ্ট্র ক্রিকেট অ্যাসোসিয়েশনের পক্ষ থেকে আদালতে যুক্তি দেওয়া হয়েছে যে তারা ব্যবহারের জন্য পানি কিনেছেন এবং এই পানি পানের অযোগ্য। বম্বে হাইকোর্ট আইপিএলের মহারাষ্ট্রে অনুষ্ঠেয় ম্যাচগুলো পানিঘাটতি নেই এমন রাজ্যগুলোতে সরিয়ে নিতে বলেছেন। এ ব্যাপারে কী পদক্ষেপ নেওয়া হয়েছে বা পরিকল্পনা হাতে নেওয়া হয়েছে, তা অবহিত করতে রাজ্য সরকারের প্রতি আদেশ দিয়েছেন আদালত। আগামীকালও এই আবেদনের ওপর শুনানি হবে। আইপিএল চেয়ারম্যান রাজীব শুক্লা গতকাল বলেছেন, ‘খরায় আক্রান্ত এলাকা মহারাষ্ট্রের মারাথ ওয়াডার প্রতি আমাদের সহানুভূতি আছে। দু-তিনটি পিচের জন্য যে সামান্য পরিমাণ পানি লাগে, তাতে কিন্তু সমস্যার সমাধান হবে না। সিডিউল অনুযায়ী ম্যাচ হবে।’
