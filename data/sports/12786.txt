
ইতিহাসের সেরা ধ্রুপদি লড়াইয়ের একটি হয়ে গেল কাল বার্নাব্যুতে। শ্বাসরুদ্ধকর এই লড়াইয়ে রিয়াল মাদ্রিদকে ৩-২ গোলে হারিয়ে বিজয়ের হাসি হেসেছে বার্সেলোনা। বার্সার এই স্মরণীয় জয়ের মূল নায়ক জোড়া গোল করা লিওনেল মেসি। বার্সার কোচ আর খেলোয়াড়েরাও তাই নেমেছেন মেসি-বন্দনায়। 
লুইস এনরিকে বলেছেন, ম্যাচের ভাগ্য গড়ে দিয়েছেন মেসই, ‘আমি ফুটবল দেখছি অনেককাল। সে ইতিহাসের সেরা খেলোয়াড়। সব সময়ই ম্যাচের ফল নির্ধারণ করে দেয়। এটা খুবই আনন্দের বিষয়, সে আমাদেরই একজন।’ গোলরক্ষক মার্ক-আন্দ্রে টের স্টেগেন দলীয় ঐক্যের জয়ধ্বনি করলেও ঘুরেফিরে তাঁর কথায় ওই মেসি-বন্দনাই, ‘মেসিকে আমরা জানি। সে ম্যাচের পার্থক্য গড়ে দিতে পারে। অন্য রকম এক খেলোয়াড়। বাকিরাও খুব চেষ্টা করেছে। দল হিসেবেই জিতেছি আমরা।’ ইনিয়েস্তার কাছে আর্জেন্টাইন এই ফরোয়ার্ড বার্সার জন্য আশীর্বাদ, ‘মেসির অসাধারণ বিষয় এটাই যে এত বছর পরও তার বিস্ময় উপহার দেওয়া থামছে না। তাকে পাওয়া ক্লাবের জন্য গর্বের। সে আসলে আমাদের জন্য আশীর্বাদ।’ সান্তিয়াগো বার্নব্যুতে বার্সেলোনার খেলা দেখে অনেকেই বলে উঠেছেন—আহা! এই খেলাটাই জুভেন্টাসের বিপক্ষে চ্যাম্পিয়নস লিগের শেষ আটে যদি খেলত পারত বার্সা! ক্লাসিকো জয়ের উচ্ছ্বাস আর মেসি-বন্দনার ফাঁকে ইনিয়েস্তাও যেন একটু গুমরে কেঁদে উঠলেন, ‘আমরা খুব ভালো খেলেছি আর জুভেন্টাসের বিপক্ষে হারার পর এটা সহজ ছিল না।’মেসির সঙ্গে খেলতে পারছেন বলে গর্বিত বার্সার উরুগুইয়ান স্ট্রাইকার লুইস সুয়ারেজ, ‘দল দারুণ খেলেছে। সবাই অসাধারণ ছিল। বিশ্বের সেরা খেলোয়াড়ও। অভিনন্দন বন্ধু!’ সূত্র : এএফপি, গোলডটকম, ফোরফোরটু। 
