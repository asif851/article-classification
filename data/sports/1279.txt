
আন্তর্জাতিক ক্রিকেটে পা রাখার পর একের পর এক সুখবর আনছেন মুস্তাফিজুর রহমান ! মুস্তাফিজের সর্বশেষ সুখবরটি হচ্ছে, র‍্যাঙ্কিংয়ে বিরাট লাফ। সর্বশেষ আইসিসি টি-টোয়েন্টি র‍্যাঙ্কিংয়ে ৭৮ ধাপ লাফ দিয়ে চলে এসেছেন ৩৭ নম্বরে। খুলনায় জিম্বাবুয়ে সিরিজে খেলেছিলেন প্রথম দুটি টি-টোয়েন্টি। নিয়েছিলেন ৪ উইকেট। র‍্যাঙ্কিয়ে বিরাট লাফের জন্য এটিই বড় ভূমিকা রেখেছে। এ সিরিজের আগে টি-টোয়েন্টি র‍্যাঙ্কিংয়ে ছিলেন ১০০-এর ওপারে। এবার চলে এলেন ৩৭ নম্বরে। সামনে নিশ্চয়ই আরও এগোতে চাইবেন বাঁহাতি পেসার। মুস্তাফিজের দিনে সাকিব আল হাসানের হয়েছে অবনমন। দুই ধাপ পিছিয়ে বারোতে নেমে গেছেন বাঁহাতি স্পিনার। তবে দুই ধাপ এগিয়েছেন মাশরাফি বিন মুর্তজা। বাংলাদেশ অধিনায়ক আছেন র‍্যাঙ্কিংয়ের ৩৩ নম্বরে। পেসার আল আমিন ১৫ ধাপ এগিয়ে ৩৫-এ। ব্যক্তিগত এমন দু-একটি সাফল্য বাদ দিলে দলীয় র‍্যাঙ্কিংটা বাংলাদেশের জন্য হতাশার। জিম্বাবুয়ের সঙ্গে সিরিজ ড্র করে টি-টোয়েন্টিতে বাংলাদেশ এখন স্কটল্যান্ডেরও পরে। এক ধাপ পিছিয়ে মাশরাফির দল ১১ নম্বরে।
