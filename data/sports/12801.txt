

দুই দলের সর্বশেষ লড়াইয়ে জিতেছিলেন বাংলাদেশের সংসদ সদস্যরা। ব্রিটিশ লর্ডস অ্যান্ড কমন্স ক্রিকেট দল বুঝি এবার সেটারই ‘প্রতিশোধ’ নিল! লন্ডনের ব্যাংক অব -ইংল্যান্ড ক্রিকেট মাঠে অনুষ্ঠিত এক প্রীতি ম্যাচে কাল শুক্রবার বাংলাদেশের সংসদ সদস্য দল তাদের কাছে হেরে গেছে ৮ উইকেটে।কনজারভেটিভ ফ্রেন্ডস অব বাংলাদেশ নামে একটি সংগঠন এর আগেও বাংলাদেশ ও ব্রিটিশ সংসদ সদস্যদের মধ্যে এ ধরনের প্রীতি ক্রিকেট ম্যাচ আয়োজন করেছে। সেটারই ধারাবাহিকতায় এবার বাংলাদেশের সংসদ সদস্য দল লন্ডন গেল। দলের বেশির ভাগই শৌখিন ক্রিকেটার। তবে নেতৃত্বে ছিলেন জাতীয় দলের সাবেক অধিনায়ক ও বিসিবির পরিচালক নাঈমুর রহমান।রাজনীতিতে ঢুকেও খেলাটা যে ভুলে যাননি, ব্যাট হাতে ৮৮ রানের ইনিংস খেলে তারই প্রমাণ দিয়েছেন মানিকগঞ্জ-১ আসনের সংসদ সদস্য নাঈমুর। এগারোটি বাউন্ডারির সঙ্গে তাঁর ব্যাট থেকে ছক্কাও এসেছে দুটি। দলের পক্ষে দ্বিতীয় সর্বোচ্চ ৪৪ করেছেন লন্ডনপ্রবাসী বাংলাদেশি মেহবুব আলম।বাংলাদেশ থেকে যাওয়া দলটিতে দুই-একজন ছাড়া প্রায় সবাই-ই ছিলেন সংসদ সদস্য। কিন্তু ব্রিটিশ লর্ডস অ্যান্ড কমন্স ক্রিকেট দলে নাকি সংসদ সদস্য ছিলেন মাত্র তিন জন! বাকিদের বেশির ভাগ তাদের অফিসের কর্মকর্তা-কর্মচারী, তিনজন পেশাদার ক্রিকেটারও খেলিয়েছে দলটি। সেটার প্রতিফলন পড়ল ২০ ওভারের ম্যাচের ফলাফলেও। বাংলাদেশের সংসদ সদস্যদের ৩ উইকেটে করা ১৬৭ রানের জবাবে দুই উইকেট হারিয়েই জয় পেয়ে যায় ব্রিটিশ লর্ডস অ্যান্ড কমন্স ক্রিকেট দল।বাংলাদেশের সংসদ সদস্য দলের অধিনায়ক নাঈমুর অবশ্য হার-জিতের চেয়ে ম্যাচটির অন্য গুরুত্বের ওপরই বেশি জোর দিলেন। লন্ডন থেকে মুঠোফোনে বলছিলেন, ‘এর আগে ওরাও আমাদের দেশে খেলতে এসেছিল, আমরা তখন জিতেছি। এই ম্যাচটা আসলে দুই দেশের সংসদ সদস্যদের সম্পর্ক জোরদার করা, তাদের মধ্যে সৌহার্দ্য বাড়ানো এবং চিন্তা-ভাবনার বিনিময়ের জন্যই আয়োজন করা হয়। ফলাফল এখানে গুরুত্বপূর্ণ নয়।’
