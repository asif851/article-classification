
চট্টগ্রামে শেখ কামাল আন্তর্জাতিক ক্লাব কাপের ফাইনালটা রীতিমতো স্বপ্নের মতো! ঘরের দল চট্টগ্রাম আবাহনী ফাইনালে খেলছে বলে এ নিয়ে শহরে আগ্রহও প্রবল। আজ সন্ধ্যা ৭টা ৪০ মিনিটে এম এ আজিজ স্টেডিয়ামে ফাইনালের আরেক দল কলকাতা ইস্টবেঙ্গল। দুই বাংলার ক্লাব ছাপিয়ে ম্যাচটা আসলে বাংলাদেশ-ভারত লড়াই-ই হয়ে দাঁড়িয়েছে।ইস্টবেঙ্গল এই উপমহাদেশেরই প্রায় শতাব্দী প্রাচীন দল। চট্টগ্রাম আবাহনীর আন্তর্জাতিক স্তরে পথচলা এই টুর্নামেন্ট দিয়েই শুরু। ঐতিহ্যের সঙ্গে নবীনের এই লড়াই দিয়েই শেষ হচ্ছে ১১ দিনের প্রতিযোগিতা। বাংলাদেশের তিনটি দলের সঙ্গে বিদেশি পাঁচটি দলের আয়োজনটা শেষদিকে জমিয়ে ফেলেছে স্বাগতিক চট্টগ্রাম আবাহনী।কলকাতায়ও যথেষ্ট সাড়া পড়েছে। ইস্টবেঙ্গলের বেশ কিছু সমর্থক চট্টগ্রামে এসেছেন খেলা দেখতে। সামাজিক যোগাযোগের মাধ্যমে দলটির সমর্থকদের মধ্যেও আগ্রহ এখন তুঙ্গে। ইস্টবেঙ্গল-ঢাকা মোহামেডান সেমিফাইনাল ম্যাচটা ভারতের ডিডি স্পোর্টসে সরাসরি সম্প্রচার হয়েছে, ফাইনালও দেখাবে ওই চ্যানেলটি। এটি বিবেচনায় নিলে ফাইনালটায় চোখ থাকবে কয়েক কোটি মানুষের।টিকিটের চাহিদা অনেক। আয়োজকদের আশা, স্টেডিয়াম আজ পরিপূর্ণ হয়ে যেতে পারে। ফাইনালের আসল কুশীলব যাঁরা, সেই ফুটবলাররাও ফুটছেন টগবগ করে। কাল সংবাদ সম্মেলনে দুই অধিনায়কের করমর্দনের দৃশ্যটা ছিল চোখে লেগে থাকার মতো। চট্টগ্রাম আবাহনীর জাহিদ হাসান এমিলি ও ইস্টবেঙ্গলের দীপক মণ্ডল দুজনই জয়ের আশাবাদ রাখলেন। দুই কোচ শফিকুল ইসলাম মানিক আর বিশ্বজিৎ ভট্টাচার্য ফাইনালের অঙ্ক কষায় ব্যস্ত। কৌশলের লড়াই-ই হবে দুই কোচের মধ্যে।একসময় বাংলাদেশের ফুটবলের দ্বিতীয় তীর্থস্থান ছিল চট্টগ্রাম। সময়ের স্রোতে বন্দর নগরীর ফুটবলও আকর্ষণ হারিয়েছে। অনেক দিন পর দর্শকদের মাঠে ফেরার উপলক্ষ হয়ে এল এই শেখ কামাল ক্লাব কাপ। আজ সেটির মধুর সমাপ্তির অপেক্ষা।
