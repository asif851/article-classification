
গত দুই বছরে বাংলাদেশের পেস বোলিং আক্রমণের যে সাফল্য, তাতে বড় অবদান মোস্তাফিজুর রহমানের। এবার চ্যাম্পিয়নস ট্রফিতে বাংলাদেশের পেস আক্রমণের মূল দায়িত্বও ছিল তাঁর কাঁধে। কিন্তু তাতে ব্যর্থ বাঁহাতি পেসার। টুর্নামেন্টে মাত্র ১ উইকেট পেয়েছেন, তার চেয়ে বেশি প্রশ্ন তুলছে মোস্তাফিজের নির্বিষ বোলিং। জাতীয় দলের সাবেক কোচ সরওয়ার ইমরান বলছেন, যে স্টক বল দিয়ে প্রতিপক্ষ ব্যাটসম্যানের বড় পরীক্ষা নিতেন বাঁহাতি পেসার, সেগুলো দেখা যায়নি এবার।
আবির্ভাবেই আন্তর্জাতিক ক্রিকেটে হইচই ফেলা দেওয়া মোস্তাফিজ বোলিংয়ে ফিরলে কিছু একটা হবে; কাটার, ইয়র্কার, স্লোয়ারে এলোমেলো করে দেবেন প্রতিপক্ষের ব্যাটসম্যানদের—এমন একটি বিশ্বাস অনেক দিন ধরে তৈরি হয়েছে বাংলাদেশ দলে। কিন্তু তাঁর বোলিং-সৌন্দর্যে ডুব দেওয়ার উপলক্ষই তো তৈরি হয়নি এবার।চ্যাম্পিয়নস ট্রফিতে কেন মোস্তাফিজ-জাদু দেখা গেল না, সেটির বিশ্লেষণে সরওয়ার ইমরান বলছেন, ‘মোস্তাফিজের যে স্টক বল, সেটাই তো নেই। প্রতিটি বোলারের নিজের কিছু বল থাকে। প্রচুর অনুশীলন করে যেটি সে আয়ত্ত করে। ওর সেই স্টক বল দেখতে পাইনি। কখনো হাফ ভলি, কখনো অফ স্টাম্পের বাইরে কখনো বা স্লোয়ার দিচ্ছে। যে বলে সে পারদর্শী, সেটা দিতে দেখিনি। আগে যে গতিটা তার ছিল, ধারাবাহিক জায়গায় করতে পারত, সেটাও দেখা যায়নি।’কদিন আগে মোস্তাফিজ নিজেই বলছিলেন, ‘আমার কাটার বলটা দেশের উইকেটে ভালো হয়। এখানে অত বেশি হচ্ছে না।’ সরওয়ার ইমরান তা মনে করেন না। জাতীয় দলের সাবেক এই কোচের বিশ্লেষণী চোখে ধরা পড়েছে তাঁর অন্য সমস্যা, ‘ইংলিশ কন্ডিশনে হবে না, এটা ভুল। সে অ্যাঙ্গেলে একটু পরিবর্তন এনেছে। আগে ক্লোজ টু দ্য স্টাম্প করত। বলটা অফ স্টাম্পে পড়ত, কাট করে বের হতো। খেলতে পারত না ব্যাটসম্যানরা। এখন স্টাম্প থেকে দূরে বোলিং করে। যখন এটা করবেন, তখন লেগ স্টাম্পের বাইরে পিচ করাতে হবে। বলটা তখন অফ বা মিডল স্টাম্পে আসবে। এটা করতে গিয়ে এবার ও অনেক মার খেয়েছে। লাইন-লেন্থেও অনেক পার্থক্য দেখা গেল। এক জায়গায় বোলিং করতে পারেনি।’কেন মোস্তাফিজ ‘অ্যাঙ্গেলে’ পরিবর্তন এনেছেন, সেটি অবশ্য বলেননি সরওয়ার। তবে অস্ত্রোপচারের প্রভাবে এটা হয়েছে, সেটিও মনে করেন না দেশের এই অভিজ্ঞ কোচ, ‘অস্ত্রোপচারের কোনো প্রভাব নেই। অ্যাঙ্গেল বদলালে লাইন-লেন্থ, শরীরের অবস্থান, বোলারের মানসিকতা সব বদলে যাবে। আর অনেকে বলছে মোস্তাফিজকে ব্যাটসম্যানরা পড়ে ফেলছে, এটাও ঠিক নয়। ওর আগের যে অ্যাকশন ছিল, সেটা সহজে পড়ার মতো ছিল না।’তবে এক টুর্নামেন্ট দিয়ে একজন বোলারকে বিচার করতে চান না সরওয়ার। ভুল-ত্রুটি থেকে শিক্ষা নিয়ে মোস্তাফিজ নিজের ছায়া থেকে বেরিয়ে আসবেন, এটাই তাঁর চাওয়া।
 
