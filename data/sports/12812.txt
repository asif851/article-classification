
মুখোমুখি ১৬ টেস্টের ১৪টিতেই শ্রীলঙ্কা জিতেছে। ড্র হয়েছে বাকি দুটি। প্রায় একই রকম একতরফা ওয়ানডের পরিসংখ্যানটাও। ৩৮ ম্যাচের ৩৩টিতেই জিতেছে শ্রীলঙ্কা, চারটিতে জয় বাংলাদেশের। পরিত্যক্ত হয়েছে একটি ওয়ানডে। অতীত রেকর্ড দেখলে তাই অনেক এগিয়ে রাখতে হবে শ্রীলঙ্কাকে। কিন্তু অতীত মাথায় রাখছেনই না এই সিরিজে শ্রীলঙ্কার টেস্ট অধিনায়ক রঙ্গনা হেরাথ। বাংলাদেশকে তিনি বিচার করছেন বর্তমান দিয়ে। আর তাতেই তাঁর মনে হচ্ছে, শ্রীলঙ্কা সফর করা বাংলাদেশ দলগুলোর মধ্যে এবারের দলটাই সেরা! চোটের কারণে অ্যাঞ্জেলো ম্যাথুস না থাকায় এই সিরিজেও শ্রীলঙ্কা টেস্ট দলের নেতৃত্ব হেরাথের কাঁধে। এর আগে গত বছর অক্টোবর-নভেম্বরে জিম্বাবুয়ের বিপক্ষে টেস্ট সিরিজেও তিনি অধিনায়কত্ব করেছেন। দুই টেস্টের ওই সিরিজ ২-০ ব্যবধানে জিতলেও বাংলাদেশের বিপক্ষে জয়টা সহজ হবে না বলেই মনে করেন হেরাথ। ক্রিকেট ওয়েবসাইট ক্রিকবাজকে জানিয়েছেন, ‘আমি মনে করি, শ্রীলঙ্কা সফরে আসা বাংলাদেশের সেরা দল এটিই। কয়েক মাস আগেই ওরা ইংল্যান্ডকে হারিয়েছে। যদিও তারপর ফর্ম খুব ভালো যায়নি, নিউজিল্যান্ড ও ভারতে হেরেছে।’ বাংলাদেশের কোচ চন্ডিকা হাথুরুসিংহের সঙ্গে অনেক দিনের সম্পর্ক হেরাথের। দুজন একসঙ্গে খেলেছেন শ্রীলঙ্কার ঘরোয়া ক্রিকেটে। হাথুরুসিংহে কোচিংয়ে আসার পরে হেরাথ তাঁকে পেয়েছেন পরামর্শক হিসেবেও। আর শুধু হাথুরুসিংহে কেন, বাংলাদেশের ব্যাটিং কোচ থিলান সামারাবীরা ও ট্রেনার মারিও ভিল্লাভারায়নও তো শ্রীলঙ্কান।কোচিং স্টাফদের মধ্যে এত শ্রীলঙ্কান থাকায় এ সফরে বাংলাদেশ বাড়তি সুবিধা পাবে বলেই মনে করেন হেরাথ, ‘ওদের দলে এত বেশি শ্রীলঙ্কান যে আমাদের দল ও খেলা নিয়ে ওদের একটা ভালো ধারণা তৈরি হয়েছে। ওরা তিনজনই বাংলাদেশের জন্য দারুণ কাজ করে যাচ্ছে, বিশেষ করে হাথুরুসিংহে। এ কারণেই আমি বলছি, এই সিরিজটি হবে আমাদের জন্য দারুণ চ্যালেঞ্জিং। অন্য কোচদের চেয়ে আমাদের সম্পর্কে ওদের ধারণা বেশি।’ ক্রিকবাজ।
