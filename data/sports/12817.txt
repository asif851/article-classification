
গত তিন মৌসুমে আবাহনী ঘরোয়া হকিতে খেললেও অনুপস্থিত ছিল মোহামেডান। অনেক দিন পর আবারও দুই চিরপ্রতিদ্বন্দ্বী দল মাঠে মুখোমুখি হবে আজ। বিকেল সোয়া চারটায় শুরু হবে ম্যাচটি। গ্রুপ পর্বে ৩ ম্যাচে সব কটিতেই জিতে ৯ পয়েন্ট মোহামেডানের। সমান ম্যাচে ২ জয় ও ১ ড্রয়ে ৭ পয়েন্ট আবাহনীর। আজ জিতলে আবাহনী গ্রুপ চ্যাম্পিয়ন হয়ে সেমিফাইনালে উঠবে, মোহামেডানের ড্র করলেই চলবে।
সোনালী ব্যাংকের জয়: পরশু আলোকস্বল্পতার কারণে ৪৫ মিনিট পর বন্ধ হয়ে যায় বাংলাদেশ স্পোর্টিং ক্লাব ও সোনালী ব্যাংকের ম্যাচটি। কাল শেষ হয়েছে বাকি ২৫ মিনিটের খেলা। আগের দিন ১-০ তে এগিয়ে থাকা সোনালী ব্যাংক ৩-১ গোলে জিতেছে। গোল করেছেন তাহের আলী, রকি ও প্রসেনজিৎ। বাংলাদেশ স্পোর্টিং ক্লাবের বেলাল একমাত্র সান্ত্বনাসূচক গোলটি করেছেন।
 
