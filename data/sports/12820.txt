
খুব বেশি চমকের কি কিছু আছে এখানে?৮০০ মিটার ফ্রি স্টাইল এমনিতেই তাঁর প্রিয় ইভেন্ট। চার বছর আগে লন্ডন অলিম্পিকে এই ইভেন্টেই সোনা জিতে বিশ্বমঞ্চে প্রথম আলো ছড়িয়েছিলেন। ৮০০ মিটার বিশ্ব রেকর্ড তাঁর, তাও আবার নিজেই নিজের রেকর্ড ভেঙেছেন চারবার। কেটি লেডেকি এবারও রিওতেও বিশ্ব রেকর্ড গড়বেন, এ আর আশ্চর্য কী! অন্তত তাঁর জন্য তো নয়ই।বিশ্ব রেকর্ড গড়েই আজ ৮০০ মিটার ফ্রি স্টাইলের সোনা জিতেছেন ১৯ বছর বয়সী যুক্তরাষ্ট্রের এই মেয়ে সাঁতারু। সময় নিয়েছেন ৮ মিনিট ৪.৭৯ সেকেন্ড। ভেঙে দিয়েছেন এই বছর ১৭ জানুয়ারি অস্টিনে নিজের গড়া ৮ মিনিট ৬.৬৮ সেকেন্ডের রেকর্ড।কতটা দাপট ছিল লেডেকির, সেটি এই তথ্য থেকে বুঝে নিতে পারেন। রুপাজয়ী ব্রিটেনের জ্যাজ কার্লিন সময় নিয়েছেন ৮ মিনিট ১৬.১৭ সেকেন্ড। হাঙ্গেরির বোগলারকা কাপাস ব্রোঞ্জ জিততে সময় নিয়েছেন ৮ মিনিট ১৬.৩৭ সেকেন্ড।এমনভাবে পুলে নেমে ঝড় তুলছেন, তাঁকে এখনই ঠারেঠোরে কেউ মেয়েদের ‘মাইকেল ফেল্‌প্‌স’ বলতে শুরু করে দিয়েছেন। সেটি একটু বাড়াবাড়ি মনে হতে পারে। তবে রিও অলিম্পিকে যেন সে পথেই হাঁটছেন (পড়ুন সাঁতরাচ্ছেন) লেডেকি। ১০০ মিটার ফ্রি স্টাইলের রিলেতে রুপা জিতে শুরু হয়েছিল রিও অলিম্পিক অভিযান। এরপর ৪০০ মিটার ফ্রিস্টাইলে সোনা জিতেছেন বিশ্ব রেকর্ড গড়ে। ২০০ মিটার ফ্রি স্টাইলেও সোনা জিতেছেন, যদিও বিশ্ব রেকর্ড হয়নি। ২০০ মিটার ফ্রি স্টাইলের রিলেতেও বলতে গেলে একাই দেশকে সোনা এনে দিয়েছিলেন।রিও অলিম্পিকেই সোনার সংখ্যাটাকে আজ পাঁচে নিয়ে গেলেন লেডেকি।
