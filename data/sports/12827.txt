
‘এ’ দলের হয়ে ভারত সফরে গিয়ে গত সেপ্টেম্বরে পায়ে চোট পেয়ে রুবেল হোসেন মাঠের বাইরে ছিলেন প্রায় দুই মাস। ডিসেম্বরে বিপিএলে সিলেট সুপারস্টারসের হয়ে ৬ ম্যাচ খেলে আবারও চোটে পড়েন বাংলাদেশ দলের এই পেসার। প্রায় পাঁচ মাসের পুনর্বাসন–প্রক্রিয়া শেষে এপ্রিলে ঢাকা প্রিমিয়ার লিগ দিয়ে আবারও মাঠে ফিরেছেন রুবেল।পুনর্বাসন চলার সময়ে নিজেকে ফিরে পাওয়ার লড়াই তো ছিলই, রুবেল চেষ্টা করেছেন ভান্ডারে নতুন কিছু যোগ করতে। সেই চেষ্টাতে রপ্ত করতে যাচ্ছেন ‘বাটারফ্লাই’ ডেলিভারি। গতি আর ইয়র্কার মূলত রুবেলের প্রধান অস্ত্র। এর সঙ্গে বাটারফ্লাই ডেলিভারি যোগ করে চাইছেন স্লগ ওভারে সাফল্য পেতে, ‘এই ডেলিভারিটা নিয়ে অনেক দিন ধরে অনুশীলন করছি। যদিও আমার সাইড আর্ম অ্যাকশনের জন্য এটা করা কঠিন। তবুও চেষ্টা করছি নতুন কিছু আনতে। অফকাটার, ইয়র্কার, গতির সঙ্গে যদি অতিরিক্ত কিছু যোগ করতে পারি স্লগ ওভারে আমার জন্য ভালো হবে।’ডেলিভারিটা নিয়ে কিছুটা ধারণা দিলেন রুবেল, ‘আঙুলের মাঝে বল রাখতে হয়। এরপর সেটা পড়ে নিচু হয়ে ধীর গতিতে যাবে। দক্ষিণ আফ্রিকার ল্যাঙ্গেভেল্ট, ভারতের জহির খান করেছেন। এটা কাজে লাগাতে পারলে ভালো হবে।’ 
দীর্ঘদিন পুনর্বাসন–প্রক্রিয়ায় ছিলেন বলেই প্রশ্নটা উঠছে, বোলিংয়ে আগের গতিটা ধরে রাখতে পারবেন রুবেল? যদিও প্রাইম ব্যাংকের হয়ে প্রিমিয়ার লিগটা বেশ ভালোই গেছে তাঁর। ১৫ ম্যাচে ১৯ উইকেট নিয়ে ছিলেন দলের সবচেয়ে সফল বোলার। এ সাফল্যই রুবেলকে বেশ আত্মবিশ্বাস জোগাচ্ছে, ‘আমার মূল শক্তি হচ্ছে জোরে বোলিং করা, ইয়র্কার ​দেওয়া। বোলিংয়ে গতি বাড়াতে অনেক পরিশ্রম করছি। আগের গতিটা ফিরে পাওয়ার চেষ্টা করছি। আমার মনে হয় না গতি কমেছে। ঢাকা প্রিমিয়ার লিগে মনে হয়েছে ভালো গতিতেই করেছি।’
