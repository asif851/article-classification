
 
শুরুটা হয়েছিল যাচ্ছেতাই। ১০ রানেই নেই দুই উইকেট। তার পরও অ্যাডাম ভোগসের ৭১, জর্জ বেইলির ৫৫ এবং মিচেল মার্শ ও গ্লেন ম্যাক্সওয়েলের দুটি ছোট অথচ কার্যকরী (২২ ও ২৯) ইনিংসের ওপর ভর করে নিউজিল্যান্ডের বিপক্ষে চ্যাম্পিয়নস ট্রফিতে নিজেদের দ্বিতীয় ম্যাচে অস্ট্রেলিয়া তুলেছে ২৪৩ রান।টসে জিতে প্রথমে ব্যাট করা অস্ট্রেলিয়া ইনিংস শেষে এই স্কোরে তুষ্ট হতেই পারে। হবে না-ই বা কেন, দলীয় পাঁচ রানে শেন ওয়াটসন, ১০ রানে ম্যাথু ওয়েড এবং ৭৪ রানে জর্জ বেইলিকে হারানোর পর ২৪৩-কে তো যথেষ্ট বড় স্কোরই মনে হওয়ার কথা। অসিরা তাই ধন্যবাদ দিতে পারে অ্যাডাম ভোগস আর জর্জ বেইলিকে। নিজেদের মধ্যে ৭৭ রানের জুটি গড়ে তাঁরা দলকে নিয়ে গেছেন সম্মানজনক সংগ্রহের দ্বারে। এর আগে অবশ্য বিপর্যয়কর পরিস্থিতিতে ম্যাথু ওয়েডের সঙ্গে বেইলির ৬৪ রানের জুটিটি ইনিংসের মেরুদণ্ড শক্ত করতে অত্যন্ত গুরুত্বপূর্ণ ভূমিকা পালন করে।
ভোগস আরেকটি গুরুত্বপূর্ণ জুটি গড়েন মার্শের সঙ্গে। ৪২ রানের এই জুটিটি দেয় ইনিংসের পরিণতি। কিউই বোলারদের মধ্যে সবচেয়ে সফল ছিলেন বাম হাতি পেসার মিচেল ম্যাকক্লেনাঘান। ৬৫ রানের বিনিময়ে তিনি তুলে নিয়েছেন ৪টি উইকেট। নাথান ম্যাককালামের ঝুলিতে গেছে ২টি উইকেট। এ ছাড়া কেইন উইলিয়ামসনের সংগ্রহ একটি উইকেট।
বল হাতে অস্ট্রেলিয়াকে ২৪৩ রানে আটকে দেওয়ার পাশাপাশি আজ কিউই বোলাররা দারুণ এক সাফল্যে হেসেছেন। তাঁরা তিন ঘণ্টা ২০ মিনিটে সেরেছেন পুরো ৫০ ওভার। এটি একদিনের ক্রিকেটে ওভাররেটের নিউজিল্যান্ডের একটি নতুন রেকর্ড। রয়টার্স।
