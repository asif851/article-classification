
জেসন গিলেস্পির পরিচয় এভাবে দেওয়া হয়তো ঠিক নয়। তবে এখনকার পরিচয় তাঁর তা-ই। পাপুয়া নিউগিনি (পিএনজি) ক্রিকেটে তেমন কোনো দল নয়। সেই দলের অন্তর্বর্তী কোচের দায়িত্ব নিয়েছেন সাবেক অস্ট্রেলীয় এই পেসার। গিলেস্পি এক সাক্ষাৎকারে জানিয়েছেন, পাপুয়া নিউগিনির দায়িত্ব নেওয়ার আগে তিনি একদফা ভারতের কোচের পদের জন্য লড়াই করার চিন্তাও করেছিলেন। কিন্তু শেষ পর্যন্ত করেননি।ভারতের কোচের পদটা সবার জন্যই লোভনীয়। শেষ পর্যন্ত যেটি বাগে এনেছেন রবি শাস্ত্রী। বছরে শাস্ত্রী ৬ থেকে ৭ কোটি রুপি বেতন পাবেন বলে শোনা যাচ্ছে। মাসে ৫০ লাখ রুপিও যদি হয়, ক্রিকেটে এমন চাকরি কটিই বা মেলে!আবেদনকারী প্রার্থীদের তালিকায় নাম না থাকলেও গিলেস্পি জানিয়েছেন, বিষয়টি ‘সিরিয়াসলি’ ভেবেছিলেন, ‘আমি এটা নিয়ে পরিবারের সঙ্গে অনেক কথা বলেছি। করব কি করব না, এ নিয়ে অনেক দ্বিধায় ছিলাম। কোনো কোনো দিন মনে হয়েছে, অবশ্যই আবেদন করব। দেখি না কী হয়। আবার কোনো কোনো দিন মনে হয়েছে, কী দরকার আবেদন করার। শেষ পর্যন্ত মনে হয়েছে, দায়িত্বটার জন্য আমি হয়তো এখনো প্রস্তুত নই। হয়তো কয়েক বছর পর আমি বিষয়টি নিয়ে বেশ গুরুত্বের সঙ্গে ভাবব।’ব্যাট হাতে ডাবল সেঞ্চুরি করার পরের টেস্টেই ক্যারিয়ার শেষ হয়ে গিয়েছিল গিলেস্পির। সেটিও বেশ আগের কথা। ২০১০ সালে কোচিং ক্যারিয়ার শুরু করেন জিম্বাবুয়ের স্থানীয় একটি দলের হয়ে। পরের বছরই আলোচনায় আসেন ইয়র্কশায়ারের প্রধান কোচের দায়িত্ব নিয়ে। কাউন্টি দলটিকে কোচিং করিয়ে বেশ সারাও ফেলেছিলেন।প্রথম বছরে ইয়র্কশায়ারকে দ্বিতীয় বিভাগ থেকে প্রথম বিভাগে তুলে আনেন। পরের বছর প্রথম বিভাগে রানার্সআপ হয় তাঁর দল। এরপর দুই বছর প্রথম বিভাগে টানা দুবার শিরোপা জিতেছিল ইয়র্কশায়ার। টানা তৃতীয় শিরোপাটা পাওয়া হয়নি একটুর জন্য। গিলেস্পি সাম্প্রতিককালে অস্ট্রেলিয়া `এ' দলের কোচ হিসেবে দায়িত্ব পেয়েছিলেন। দল নিয়ে যাওয়ার কথা ছিল দক্ষিণ অাফ্রিকায়। কিন্তু বোর্ডের সঙ্গে খেলোয়াড়দের দ্বন্দ্বে বাতিল হয়ে যায় সে সফর। সেই তিনি আপাতত পাপুয়া নিউগিনির মতো দলের ভারপ্রাপ্ত কোচ হতে পারেন, তাই বলে অবহেলা করা ঠিক হবে না। কে জানে, একদিন গিলেস্পি হয়তো ভারতের কোচ হিসেবে দেখা দিতেও পারেন!
