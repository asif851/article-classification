
১৩ জুলাইয়ের মারাকানার বিশ্বকাপ ফাইনালের স্মৃতি এত তাড়াতাড়িই ভুলে যাওয়ার কথা নয়। তবে একটু ধূসর তো হয়েছেই। কিন্তু সেই পর্দা ফুঁড়ে আজ নিশ্চিতভাবেই ফুটবলপ্রেমীদের কাছে জীবন্ত হয়ে উঠবে মারাকানার ফাইনাল। ঠিক ৫০ দিন পর আজ যে মারাকানার ফাইনালেরই পুনর্মঞ্চায়ন। ডুসেলডর্ফে চ্যাম্পিয়ন জার্মানির মুখোমুখি রানার্সআপ আর্জেন্টিনা।এই সপ্তাহে বসছে আন্তর্জাতিক প্রীতি ম্যাচের মেলা। জার্মানি-আর্জেন্টিনা ছাড়াও মাঠে নামছে ইংল্যান্ড, কোস্টারিকা, বেলজিয়াম, রাশিয়ার মতো দলগুলো। আগামীকাল মুখোমুখি হবে ইতালি-হল্যান্ড, ফ্রান্স-স্পেন। নেইমারের বিশ্বকাপ স্বপ্নভঙ্গের স্মৃতিকে নতুন করে মনে করিয়ে দিতে শুক্রবার যুক্তরাষ্ট্রের মায়ামিতে ব্রাজিল-কলম্বিয়া। সব মিলিয়ে আজ ২১টি ম্যাচ।তবে অনুমিতভাবেই ডুসেলডর্ফের ম্যাচটা থাকবে কৌতূহলের কেন্দ্রবিন্দুতে। ম্যাচটা নিয়ে জার্মানরা কতটা রোমাঞ্চিত, তা বোঝা গেছে পরশু জার্মান দলের অনুশীলনেই। যা দেখতে স্টেডিয়ামে এসেছিলেন ৪৫ হাজার দর্শক! এসপিরিট অ্যারেনায় আজ তিল ধারণের ঠাঁই থাকবে না সেটা বলাই যায়। বিশ্বকাপ ফাইনালের পুনর্মঞ্চায়ন বলা হচ্ছে।আসলেই কি তাই? সেই জার্মানি আর আর্জেন্টিনাই বটে; তবে কুশীলবদের তালিকাটা যে বদলে গেছে অনেকটাই। বদলে গেছে লক্ষ্যও। বিশ্বকাপ-সাফল্য পেছনে ফেলে দুই দলই শুরু করছে নতুনভাবে, নতুন লক্ষ্য ঠিক করে। বিশ্বকাপের পর আলেসান্দ্রো সাবেলা সরে দাঁড়িয়েছেন। আর্জেন্টিনার কোচের দায়িত্বে এখন জেরার্ডো মার্টিনো। কিন্তু জাতীয় দলের কোচ হিসেবে সাবেক বার্সেলোনা কোচকে শুরুতেই মুখোমুখি হতে হচ্ছে অগ্নিপরীক্ষার।প্রতিপক্ষ বিশ্ব চ্যাম্পিয়ন। এক দিক থেকে অবশ্য এটি আর্জেন্টাইনদের জন্য হতে পারে অনুপ্রেরণাও। মারাকানার ফাইনালে হারের ক্ষতে একটু হলেও প্রলেপ দেওয়া যাবে জিতলে।কিন্তু প্রতিশোধের মিশনে দলের সেরা অস্ত্রটিকেই পাচ্ছেন না কোচ মার্টিনো। রোববার ভিয়ারিয়ালের সঙ্গে বার্সেলোনার ম্যাচে চোট পাওয়া লিওনেল মেসিই খেলছেন না। চোটের কারণে নেই রদ্রিগো প্যালাসিও, ম্যাক্সি রদ্রিগেজ, এজেকিয়েল গ্যারাইরাও। সংশয় আছে এজেকিয়েল লাভেজ্জিকে নিয়েও।এসব মিলিয়েই হয়তো ডুসেলডর্ফের বিমানে ওঠার আগে মার্টিনো ম্যাচের ফলাফলটাকে গুরুত্ব দিতে চাইলেন না, ‘ফলটা অগ্রাধিকার নয়। গুরুত্বপূর্ণ হলো দলের পরিবেশটা কতটা ভালো।’ জার্মানির জন্য এটা আবার প্রস্তুতি মঞ্চও। আগামী রোববারই স্কটল্যান্ডের সঙ্গে ২০১৬ ইউরো বাছাইপর্বের ম্যাচ। গোলরক্ষক ম্যানুয়েল নয়্যার বলেই দিয়েছেন, আজকের ম্যাচটা তাঁদের জন্য নিজেদের ঝালাই করে নেওয়ার সুযোগ।যে মঞ্চে পরিবর্তন অনেকটাই। ডাগ-আউটে থাকবেন সেই জোয়াকিম লো-ই। তবে মাঠের জার্মান দল থাকবে অন্য চেহারার। বিশ্বকাপের পরই অধিনায়ক ফিলিপ লাম, ডিফেন্ডার পার মার্টেসেকার ও বিশ্বকাপ ইতিহাসের সর্বোচ্চ গোলদাতা মিরোস্লাভ ক্লোসা আন্তর্জাতিক ফুটবলকে বিদায় বলে দিয়েছেন। এই তিনজনে মিলে খেলেছেন ৩৫৪টি ম্যাচ। চোটের কারণে খেলতে পারছেন না বাস্তিয়ান শোয়েনস্টাইগার ও শকোদ্রান মুস্তাফি। সংশয় আছে মেসুত ওজিলকে নিয়েও। তবে চোটের কারণে বিশ্বকাপ-স্বপ্ন গুঁড়িয়ে যাওয়া মার্কো রয়েস ফিরে এসেছেন। ফিরেছেন স্ট্রাইকার মারিও গোমেজও। এএফপি।
