
এই মুহূর্তে বিশ্বের সবচেয়ে প্রভাবশালী ফুটবলার কে? উত্তরটা দেওয়ার আগে একটু ভেবে নিন, চট করেই লিওনেল মেসি কিংবা ক্রিস্টিয়ানো রোনালদোর নাম বলতে যাবেন না। তাঁদের কেউ নন, সময়ের সবচেয়ে প্রভাবশালী ফুটবলারের নাম নেইমার। বিশ্বখ্যাত সাময়িকী টাইম নির্বাচিত বিশ্বের ১০০ প্রভাবশালী মানুষের তালিকায় যে একমাত্র ফুটবলার হিসেবে জায়গা পেয়েছেন বার্সেলোনার ব্রাজিলিয়ান ফরোয়ার্ড।নেইমার ছাড়া তালিকায় স্থান পেয়েছেন ক্রীড়াজগতের আরও ছয়জন। তাঁদের মধ্যে ২০১৬ রিও অলিম্পিকে চারটি সোনাজয়ী নারী জিমন্যাস্ট সিমোন বাইলস ও বাস্কেটবল তারকা লেব্রন জেমসও আছেন।নেইমারকে কেন বেছে নেওয়া হলো, তা নিয়ে টাইম সাময়িকীতে লিখেছেন ডেভিড বেকহাম। ইংল্যান্ডের সাবেক অধিনায়কের মতে, ‘নেইমারের মতো ফুটবলার এক প্রজন্মে একজনই আসে।’নেইমার যে খুব শিগগির মেসি-রোনালদোর প্রতিদ্বন্দ্বী হিসেবে দাঁড়িয়ে যাবেন, তা নিয়েও কোনো সংশয় নেই বেকহামের। ম্যানচেস্টার ইউনাইটেড ও রিয়াল মাদ্রিদের সাবেক ফুটবলার মনে করেন বিশ্বসেরা হওয়ার প্রথম পদক্ষেপটা নেইমার এবারের চ্যাম্পিয়নস লিগে দিয়ে ফেলেছেন, ‘আমার মনে হয়, এবারের চ্যাম্পিয়নস লিগে প্যারিস সেন্ট-জার্মেইয়ের বিপক্ষে দলকে ৬-১ গোলে জেতাতে নেইমারের ভূমিকাকে বিশ্বসেরা হওয়ার পথে তার প্রথম পদক্ষেপ হিসেবেই সবাই দেখবে। লিওনেল মেসি ও ক্রিস্টিয়ানো রোনালদো নতুন প্রতিদ্বন্দ্বী পেয়ে গেল। (বিশ্বসেরা হতে) প্রস্তুত নেইমার।’ এএফপি, টাইম।
