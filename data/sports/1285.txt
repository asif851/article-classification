
কাফ মাসলের চোট সারেনি। রুবেল হোসেনের দলের বাইরে থাকাটা অনুমিতই ছিল। ‘এ’ দলের হয়ে দক্ষিণ আফ্রিকা সফরে ভালো বল করে আসা আল আমিন হোসেনের ফেরা ও কামরুল ইসলাম রাব্বীর জাতীয় দলে নতুন মুখ হয়ে আসাটাও তা-ই। তবে আরেক পেসার তাসকিন আহমেদের বাদ পড়াটা একটু বিস্ময়ই হয়ে এল সবার কাছে।গত জুনে ভারতের বিপক্ষে সিরিজেই চোটে পড়েছিলেন, যে কারণে পরের মাসে দক্ষিণ আফ্রিকার বিপক্ষে বাংলাদেশের সর্বশেষ সিরিজেও ছিলেন না। সুস্থ হয়ে ‘এ’ দলের সঙ্গে ভারত সফরে গিয়েছিলেন। কিন্তু দুর্ভাগ্য পিছু ছাড়লে তো! প্রথম ম্যাচেই আবারও শরীরের এক পাশের পেশিতে টান পড়ায় সিরিজ অসমাপ্ত রেখে ফিরে আসেন দেশে। পুনর্বাসন-প্রক্রিয়া শেষে ফিটনেস ট্রেনিং এবং গত কিছুদিনের বোলিং অনুশীলন আশা জাগাচ্ছিল, জিম্বাবুয়ে সিরিজ দিয়ে আবারও মাঠে ফিরবেন এই তরুণ পেসার। কিন্তু বিধি বাম!তাসকিন নিজে অবশ্য এতে খুব একটা অবাক হননি, ‘বোলিংয়ে এখনো পুরোপুরি ছন্দ ফিরে পাইনি। হয়তো এ কারণেই আমাকে বাইরে রাখা হয়েছে। আমিও মনে করি, পুরো ফিট হয়ে খেলাটাই ভালো।’ তবে প্রধান নির্বাচক ফারুক আহমেদ সিরিজের বাকি ম্যাচগুলোতে তাসকিনের খেলার সম্ভাবনা উড়িয়ে দিচ্ছেন না, ‘আমরা এখনই তার খেলার সম্ভাবনা পুরোপুরি বাদ দিয়ে দিতে চাচ্ছি না। এই দলটা শুধু প্রথম দুই ওয়ানডের জন্য। সিরিজের পরের ম্যাচগুলোতে, বিশেষ করে টি-টোয়েন্টিতে তাসকিনের খেলার সম্ভাবনা আছে।’
তাসকিন না থাকলেও পেস আক্রমণে অধিনায়ক মাশরাফি বিন মুর্তজা সঙ্গে পাচ্ছেন মুস্তাফিজুর রহমান, আল আমিন আর নতুন মুখ রাব্বীকে। শৃঙ্খলাভঙ্গের দায় নিয়ে বিশ্বকাপ থেকে দেশে ফিরে আসা আল আমিনের সামনে সুযোগ এসেছে আন্তর্জাতিক ক্রিকেটে আবারও নিজেকে প্রমাণ করার। সর্বশেষ ওয়ানডে খেলেছিলেন গত বছর, এই জিম্বাবুয়ের বিপক্ষেই। তাঁকে দলে ফেরানোর কারণ হিসেবে ফারুক বললেন, ‘ভারত ও দক্ষিণ আফ্রিকায় “এ” দলের হয়ে খুব ভালো করেছে আল আমিন। রুবেল চোটে পড়ায় তার জায়গায় আমাদের ভালো একজন পেসার দরকার ছিল। আল আমিনই এ মুহূর্তে সেরা পছন্দ।’
প্রত্যাবর্তন সিরিজে প্রধান নির্বাচকের কথা নিশ্চিতভাবেই বড় প্রেরণা হবে আল আমিনের জন্য। আল আমিন অবশ্য রোমাঞ্চিত তার আগে থেকেই। উত্তরায় চাচার বাসায় কাল দুপুরের খাবার খাওয়ার সময় টেলিভিশনের খবরে প্রথম জানতে পারেন দলে ডাক পাওয়ার খবরটা। পরে প্রতিক্রিয়ায় বললেন, ‘আশা ছিল হয়তো দলে ফিরব। কারণ বিসিএল, জাতীয় লিগ এবং “এ” দলের সফরেও আমি ভালো বল করেছি। জিম্বাবুয়ে সিরিজে সে রকম বোলিং করতে পারলেই আশা করি সাফল্য পাব।’
জিম্বাবুয়ে দল ঢাকায় আসছে আজ। এক দিন বিরতির পর বাংলাদেশ দলের অনুশীলনও আজ আরও জোরেশোরে শুরু হওয়ার কথা। সব ঠিক থাকলে আজ পুরো রানআপে বল করবেন ডেঙ্গুর ধকল বয়ে বেড়ানো মাশরাফি। যুক্তরাষ্ট্রে সন্তানসম্ভবা স্ত্রীর সঙ্গে কয়েক সপ্তাহ কাটিয়ে পরশু রাতে দেশে ফেরা সাকিব আল হাসানও আজ যোগ দেবেন দলের সঙ্গে। কাল বিকেলেই অবশ্য সাকিব ঘণ্টা খানেক অনুশীলন করে গেছেন মিরপুরে।
প্রথম দুই ওয়ানডের বাংলাদেশ দল: মাশরাফি বিন মুর্তজা (অধিনায়ক), তামিম ইকবাল, লিটন দাস, সৌম্য সরকার, সাকিব আল হাসান, মুশফিকুর রহিম, মাহমুদউল্লাহ, সাব্বির রহমান, নাসির হোসেন, আরাফাত সানি, জুবায়ের হোসেন, মুস্তাফিজুর রহমান, আল আমিন হোসেন ও কামরুল ইসলাম রাব্বী।
 
