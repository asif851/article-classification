
এই সময়ের সেরা তো বটেই, বায়ার্ন মিউনিখ ইতিহাস-সমৃদ্ধ একটি ক্লাব। বাংলাদেশেও আছে বায়ার্নের বিশাল সমর্থক গোষ্ঠী। সেই সমর্থকদের জন্য কাল চমকে দেওয়া একটা উপহার দিল জার্মান ক্লাবটি। না, আগের রাতে সাত ম্যাচ হাতে রেখেই শিরোপা জয় করে ফেলেছে বলে নয়, উপহারটি আরও বড় কিছু। বাংলাদেশের স্বাধীনতা দিবসে বায়ার্ন মিউনিখ তাদের অফিসিয়াল ফেসবুক পেজ থেকে স্ট্যাটাস দিয়ে শুভেচ্ছা জানিয়েছে।বায়ার্ন ছাড়াও স্বাধীনতা দিবসের শুভেচ্ছা জানিয়েছে ইংলিশ ক্লাব লিভারপুল। পাঁচবারের চ্যাম্পিয়নস লিগ চ্যাম্পিয়ন লিভারপুল অবশ্য শুভেচ্ছাটি জানিয়েছে তাদের ফেসবুক পেজের বাংলাদেশ সংস্করণে। সেখানে শুভেচ্ছাটি তারা দিয়েছে বাংলাতেই। শামসুর রাহমানের ‘স্বাধীনতা তুমি’ কবিতাটির কয়েকটি পঙক্তি উদ্ধৃত করে সুন্দর একটি গ্রাফিকসের মাধ্যমে লিভারপুল জানিয়েছে শুভেচ্ছা।বায়ার্ন শুভেচ্ছা জানিয়েছে তাদের মূল পেজেই। সদ্যই জেতা লিগ ট্রফিটি নিয়ে থিয়াগো-গোটশেদের উচ্ছ্বাসের ছবির সঙ্গে ছোট্ট একটি বার্তা পোস্ট করেছে বায়ার্ন। তাতে লেখা, ‘এফসি বায়ার্ন মিউনিখ বাংলাদেশে আমাদের সব সমর্থককে স্বাধীনতা দিবসের শুভেচ্ছা জানাচ্ছে।’ পরের লাইনে আছে ক্লাবটির স্লোগান: মিয়া স্যান মিয়া।স্বাধীনতা দিবস প্রত্যেক বাঙালির জন্য বিশাল আবেগের। বায়ার্ন ও লিভারপুলের এই শুভেচ্ছা পেয়ে আপ্লুত হয়েছেন সমর্থকেরা। ইউরোপের শীর্ষ ক্লাবের বাংলাদেশের স্বাধীনতা দিবসে শুভেচ্ছা জানানোর ঘটনাই যে অভূতপূর্ব। বায়ার্নের পোস্টটিতে তিন হাজারের বেশি ফেসবুক ব্যবহারকারী লাইক দিয়েছেন। ছয় শতাধিক শেয়ার হয়েছে। মন্তব্য করেছেন সাড়ে ছয় শর বেশি।
স্বাভাবিকভাবেই বেশির ভাগ লাইক-মন্তব্য বাংলাদেশিদের। প্রায় সবাই বায়ার্নকে এই অপ্রত্যাশিত শুভেচ্ছার জন্য ধন্যবাদ ও কৃতজ্ঞতা জানিয়েছেন। অন্যান্য ক্লাবের সমর্থকেরাও বায়ার্নের এই সৌজন্যে নিজেদের মুগ্ধতার কথা লিখেছেন। বায়ার্নের সমর্থকদের কেউ কেউ লিখেছেন, ‘আমরা বায়ার্নের পাঁড় ভক্ত হলেও এ ধরনের একটা কিছু যে প্রিয় ক্লাবের কাছ থেকে পাব, প্রত্যাশাই করিনি।’
এই লিংকে গেলে সেই ছবিসহ শুভেচ্ছাবার্তাটি পাওয়া যাবে:  https://www.facebook.com/photo.php?fbid=866473160036043&set=a.169308173085882.45784.141973839152649&type=1&theater 
লিভারপুলের শুভেচ্ছাবার্তাটিতে লাইক দিয়েছেন ২ হাজার ৬০০ জনেরও বেশি ফেসবুক ব্যবহারকারী। স্বাধীনতা দিবস থেকে লিভারপুল তাদের ফেসবুক পেজের বাংলা সংস্করণও চালুর ঘোষণা দিয়েছে। এই লিংকে গেলে পাওয়া যাবে লিভারপুলের শুভেচ্ছাবার্তাটি: https://www.facebook.com/photo.php?fbid=1463930317172586&set=a.1463817327183885.1073741833.1463706923861592&type=1&relevant_count=1 
