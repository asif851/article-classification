
ধরুন, আপনি সিনেমা দেখতে গিয়েছেন হলে। বিরতির সময় ইচ্ছা হলো কিছু খাওয়ার। এক হাতে খাবার আর আরেক হাতে পানির বোতল নিয়ে যদি আপনাকে টিকিট দেখাতে হয়, তাহলে নিশ্চয়ই মুশকিলে পড়ে যাবেন। তিন বছর আগে এমনই এক পরিস্থিতিতেই পড়েছিলেন হামবুর্গের জার্মান উইঙ্গার ম্যাক্সি বেইস্টার। তখনই মাথায় বিদ্যুতের মতো উঁকি দিয়ে গেল একটা বুদ্ধি। একটা নতুন ধরনের কাপ বানালে কেমন হয়, যাতে একই সঙ্গে খাবার ও পানীয় রাখা যাবে? দুজন ঘনিষ্ঠ বন্ধুর সঙ্গে মিলে ভাবনাটা বাস্তবায়নের কাজও শুরু করে দিলেন। সেটারই আবিষ্কার ‘স্ন্যাকস কাপ’ নামের নতুন এই জিনিস। এর মধ্যেই আবিষ্কারের স্বত্ব নিজের নামে নিবন্ধন করে ফেলেছেন। বাণিজ্যিকভাবে এটা বাজারে ছাড়ার জন্য ‘ফিউচার কাপ’ নামে একটা কোম্পানিও শুরু করেছেন। মেইনজের সঙ্গে সামনের বুন্দেসলিগার ম্যাচে চার হাজার দর্শককে এটা উপহারও দেওয়ার কথা। ইএসপিএন।
