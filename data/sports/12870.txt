
বিবিসি, নাকি এমএসএন? এই নিয়ে বিতর্কটা জমে বেশ। রিয়ালের আক্রমণত্রয়ী বেল-বেনজেমা-ক্রিস্টিয়ানোর (বিবিসি) পাল্টা জবাব হিসেবে আছে বার্সার মেসি-সুয়ারেজ-নেইমার। কোন আক্রমণের শক্তি বেশি? এই বিতর্কটাকে অর্থহীন করে তুললেন ডিয়েগো সিমিওনি। অ্যাটলেটিকো মাদ্রিদকে জাদুর স্পর্শে বদলে দেওয়া এই কোচ বললেন, মেসি একাই রোনালদো-বেল-বেনজেমার সমষ্টির চেয়ে ভয়ংকর!গত মৌসুমে অ্যাটলেটিকোকে একবার হারাতে পারেনি বার্সা। আর এবার এই এক মাসেই হারিয়েছে তিন-তিনবার। সর্বশেষ হারাল কোপা ডেল রের ফিরতি লেগে। ৩-২ গোলের ম্যাচটায় একটি গোলও করেননি মেসি। তবে ম্যাচ শেষে সিমিওনির কণ্ঠে প্রশংসা ঝরেছে মেসির। বলেছেন, ‘মাদ্রিদ (রিয়াল) আর বার্সা দুই দলের বিপেক্ষই আমার দল খেলেছে। মেসির সঙ্গে ক্রিস্টিয়ানোর তুলনা চলে না। মেসি একাই বেল-বেনজেমা-রোনালদোর মিলিত শক্তির চেয়ে ভয়ংকর।’ম্যাচের আগে সিমিওনি বলেছিলেন, বার্সাকে সাফল্য পেতে হলে মেসিকে ডানে, বড় জায়গাজুড়ে খেলাতে হবে। মূল স্ট্রাইকার করে নয়। বার্সা করেছেও তা-ই। মেসি অনেক নিচে নেমে খেলেছেন। তাতে তাঁর নিজের গোল করার সুযোগ কমে গিয়েছিল। কিন্তু ম্যাচে বার্সা যে দুটো গোল করেছে, দুটোই চোখের পলকের দুটো পাল্টা আক্রমণ থেকে। যে রকম পাল্টা আক্রমণ বার্সার খেলায় দেখা যায় না। আর এই দুটো আক্রমণই সাজিয়েছেন মেসি।
