
বাংলাদেশ খুব শক্তিশালী দল, সিঙ্গাপুর কোচ আগেই এটি স্বীকার করে নিয়েছিলেন। মাঠের লড়াইয়ে সেটিরই প্রতিফলন ঘটাল বাংলাদেশের মেয়েরা। কিন্তু স্কোর লাইন প্রবল শক্তিমত্তার পরিচয় হয়তো সেভাবে দেয়নি। পুরো ৯০ মিনিটে সিঙ্গাপুরকে চেপে ধরে রেখে বাংলাদেশের মেয়েরা গোল করতে পারল ‘মাত্র’ পাঁচটি!। ৫-০ গোলের জয়টি প্রত্যাশিত, কিন্তু দর্শকেরা চেয়েছিল আরও গোল।
গোটা ম্যাচে সিঙ্গাপুর নয়, লড়াই চলল বাংলাদেশের ফরোয়ার্ডদের মধ্যেই। কৃষ্ণা, সানজিদা, মার্জিয়া, জাহান মৌসুমী আর স্বপ্নারা গোলের নেশায় আক্রমণের পর আক্রমণ চালিয়েও বল লক্ষ্যে রাখতে পারেনি। বাংলাদেশের আক্রমণগুলোর অর্ধেকও যদি গোলে পরিণত হতো, তাহলে আজ নিশ্চিতভাবেই ৮-৯ গোলের জয় নিয়ে মাঠ ছাড়তে পারত বাংলাদেশ। তারপরও ৫ গোলের জয়টা মন্দ নয়। আসলে বাংলাদেশের কিশোরীরা তাদের অনন্য নৈপুণ্যে সবাইকে এতটাই মন্ত্রমুগ্ধ করে রেখেছে যে ৫-০ গোলের জয়েও ঠিক তৃপ্তি হচ্ছে না ফুটবলপ্রেমীদের।প্রথম গোল পেতে বাংলাদেশের অপেক্ষা করতে হয়েছে ৩৯ মিনিট পর্যন্ত। একের পর এক গোল নষ্ট করে সানজিদার ক্রস থেকে কৃষ্ণার হেড শেষ পর্যন্ত খুঁজে নেয় জাল। প্রথমার্ধে ১-০ গোলে এগিয়ে ছিল বাংলাদেশ। দ্বিতীয়ার্ধের ৪৬ মিনিটে দ্বিতীয় গোল, মাসুরার ক্রস থেকে কৃষ্ণাই মোক্ষম এক টোকায় জালে জড়িয়ে দেয় বল।৮১ মিনিটে বদলি অনুচিংয়ের পা থেকে তৃতীয় গোল। তহুরার শট সিঙ্গাপুর গোলকিপারের হাত ফসকে গেলে আলতো টোকায় গোল করে অনুচিং। ৮৬ মিনিটে মৌসুমী দলকে এগিয়ে নেয় ৪-০ গোলে। ম্যাচের একবারে অন্তিম মুহূর্তে অনুচিং নিজের দ্বিতীয় গোলে বাংলাদেশকে এনে দেন বড় ব্যবধানের জয়।পরশু কিরগিজস্তানের মুখোমুখি হবে বাংলাদেশের মেয়েরা।
