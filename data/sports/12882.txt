
টেস্ট সিরিজ ড্র, ওয়ানডেতে ধবলধোলাইয়ের লজ্জা। বাংলাদেশ সফরে যেন দুঃস্বপ্নের ভেতর দিয়ে হাঁটছে নিউজিল্যান্ড। ব্যর্থতার পাল্লাটা আরও ভারী হতে পারে, যদি আগামীকাল সফরের একমাত্র টি-টোয়েন্টি ম্যাচটিতেও হারের মুখ দেখতে হয়। কিউইরা যে তেমন পরিস্থিতি এড়ানোর সর্বোচ্চ চেষ্টাটাই করবে, সেটা বলার অপেক্ষা রাখে না। এখন সংক্ষিপ্ত সংস্করণের এই ম্যাচটি জিতেই হয়তো কিছুটা সান্ত্বনা খোঁজার চেষ্টা করবে কিউইরা। টি-টোয়েন্টি ম্যাচটি আরও একটি কারণে গুরুত্বপূর্ণ নিউজিল্যান্ডের কাছে। এটিকে আগামী বছর বাংলাদেশে অনুষ্ঠেয় টি-টোয়েন্টি বিশ্বকাপের প্রস্তুতির অংশ হিসেবেও বিবেচনা করছে তারা।নিউজিল্যান্ডের জন্য আশার ব্যাপার হলো, টি-টোয়েন্টিতে বাংলাদেশের পরিসংখ্যান খুব একটা ভালো না। ক্রিকেটের এই ফরম্যাটের সঙ্গে যেন মানিয়েই নিতে পারছে না তারা। সর্বশেষ সাতটি ম্যাচের ছয়টিতেই হারের মুখ দেখেছে বাংলাদেশ। হেরেছে নেদারল্যান্ডস, স্কটল্যান্ডের মতো চুনোপুঁটিদের কাছেও। ওয়ানডেতে ধারাবাহিকভাবে ভালো করলেও সংক্ষিপ্ত সংস্করণটি এখনো যেন একটা দুর্বোধ্য ধাঁধা বাংলাদেশ দলের কাছে।
নিউজিল্যান্ড নিতে চাইছে সেই সুযোগটিই। তবে শুধু লজ্জা ঢাকার জন্যই নয়, আগামী বছর এই বাংলাদেশেই অনুষ্ঠেয় টি-টোয়েন্টি বিশ্বকাপের প্রস্তুতির জন্যও ম্যাচটা গুরুত্বপূর্ণ নিউজিল্যান্ডের কাছে। সংবাদ সম্মেলনে সেটাই বললেন কিউই পেসার টিম সাউদি, ‘আমরা ওয়ানডেতে ভালো কিছু করতে না পারায় হতাশ। তবে টি-টোয়েন্টি ম্যাচে ভালো কিছু করতে চাই। কিছুদিন পর এখানে টি-টোয়েন্টি বিশ্বকাপ হবে। সেই দিক থেকে ম্যাচটা আমাদের প্রস্তুতির জন্য একটা ভালো সুযোগ।’
ওয়ানডে সিরিজে দুবার ধবলধোলাই করলেও টি-টোয়েন্টিতে নিউজিল্যান্ডের বিপক্ষে এখনো জয়ের দেখা পায়নি বাংলাদেশ। এর আগের দুটি ম্যাচেই সহজ জয় পেয়েছিল নিউজিল্যান্ড। তবে এবারের পরিস্থিতিটা যে ভিন্ন, সেটা সহজেই অনুমান করা যায়। ওয়ানডেতে দুর্দান্ত পারফরম্যান্সের ধারাবাহিকতা ধরে রাখতে পারলে টি-টোয়েন্টিতেও নিউজিল্যান্ডের বিপক্ষে প্রথম জয়টা পেয়ে যেতে পারে বাংলাদেশ। আর এই মুহূর্তে টানা তিনটি ম্যাচ জয়ের আত্মবিশ্বাসটাই হয়তো এগিয়ে রাখবে মুশফিকদের।
