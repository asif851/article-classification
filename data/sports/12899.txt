
এল ক্লাসিকোতে পরাজয়ের স্মৃতি সহজে ভোলার কথা নয় বার্সেলোনার। জেরার্ড পিকের তো আরও বেশি সময় লাগার কথা। মাদ্রিদের সঙ্গে গত বছর থেকেই একটা চাপান উতোর চলছিল বার্সা ডিফেন্ডারের। গত শনিবারের ক্লাসিকোতে গোল করেও জেতাতে পারেননি দলকে। পিকের মনে ‘প্রতিশোধ’ শব্দটা ঘুরে ঘুরে আসবেই। সে জন্যই চ্যাম্পিয়নস লিগের ফাইনালে চান রিয়াল মাদ্রিদকে।এল ক্লাসিকোর হারের বদলা নিতে যেন তর সইছে না পিকের, ‘আমি মাদ্রিদকে চ্যাম্পিয়নস লিগের ফাইনালে চাই। যে কেউ তাদের সঙ্গে খেলতে চাইবে।’ কিন্তু এবারের হারে আত্মবিশ্বাসটা কি একটু টাল খেল না? ইয়োহান ক্রুইফের জন্যই ওই ম্যাচটা জিততে চেয়েছিল বার্সা। কিন্তু ম্যাচ জিতে প্রয়াত মহানায়ককে সম্মান জানানোটা আর হয়নি। পিকে সেটাই মনে করিয়ে দিলেন, ‘আমাদের অনেক বেশি আত্মবিশ্বাস থাকবে। ক্রুইফ আমাদের সেই শিক্ষাই দিয়ে গেছেন।’ মার্কা।
