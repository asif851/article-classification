

ওভালে আজ চ্যাম্পিয়নস ট্রফির প্রথম ম্যাচে ৬ উইকেটে ৩০৫ রান তুলে ইংলিশদের সামনে বড় চ্যালেঞ্জই ছুড়ে দিয়েছেন তামিম-মুশফিকরা। ৬ রানে ইংল্যান্ডের প্রথম উইকেট তুলে নিয়ে চাপ আরও বাড়িয়ে দিয়েছিলেন মাশরাফি। ১০৫ রানের জুটিতে সেই চাপ সামলে উঠেছেন জো রুট (৪৭*) ও অ্যালেক্স হেলস (৬০*)। ২১ ওভার শেষে তাদের স্কোর ১ উইকেটে ১১১।ফিরেছেন ফর্ম নিয়ে ধুঁকতে থাকা জেসন রয়। উইকেটটা মাশরাফির নামে লেখা হলেও শর্ট ফাইন লেগে যেভাবে ক্যাচটা লুফে নিয়েছেন, মোস্তাফিজের কৃতিত্বই আসলে বেশি। বাংলাদেশের বড় স্কোর পেয়েছে তামিম ইকবাল-মুশফিকুর রহিমের তৃতীয় উইকেটের ১৫১ বলে ১৬৬ রানের জুটি। ওয়ানডেতে বাংলাদেশের যেটি পঞ্চম সর্বোচ্চ জুটি। এশিয়ার বাইরে সর্বোচ্চ জুটির রেকর্ড। লিয়াম প্লাঙ্কেটের বলে জস বাটলারের গ্লাভসে ক্যাচ হওয়ার আগে তামিম করে গেছেন ১২৮ রান, ওভালে ইংল্যান্ডের বিপক্ষে যেকোনো দেশের ব্যাটসম্যানের এটাই সর্বোচ্চ। প্লাঙ্কেটের পরের বলেই উড়িয়ে মারতে গিয়ে লং অফে অ্যালেক্স হ্যালসের ক্যাচ হওয়ার আগে মুশফিকের রান ৭৯।আট ব্যাটসম্যানের লম্বা ব্যাটিং লাইনআপ নিয়ে নামা বাংলাদেশ স্লগ ওভারের ঝড়টা বড় করতে পারলে স্কোরটাও বড় হতে পারত। শেষ ১০ ওভারে বাংলাদেশ তুলেছে ৮২ রান। এর আগে দুর্দান্ত শুরুর পরও ইনিংস বড় না করে আউট হয়েছেন সৌম্য সরকার। ইনিংসের শুরুটা ধীর-লয়ে করেছিলেন তামিম ও সৌম্য। প্রথম ৪ ওভারে বাংলাদেশের রান ছিল ৬। ধীরে ধীরে খোলস থেকে বের হতে শুরু করেন দুই ওপেনার। সপ্তম ওভারের শেষ বলে জ্যাক বলের বলে স্কয়ার লেগে মঈন আলীর হাতে ১১ রানে অবশ্য জীবন পান সৌম্য।কুড়িয়ে পাওয়া সুযোগটা খুব একটা কাজে লাগতে পারেননি বাঁহাতি ওপেনার, আউট হয়েছেন ২৮ রানে। ৩৪ বলে ৪টি চার ও এক ছক্কা মেরে। ৫৬ রানে থামে উদ্বোধনী জুটি। ওয়ানডেতে ইংলিশদের বিপক্ষে এ নিয়ে বাংলাদেশের ওপেনিং জুটি ৫০ পেরোল চতুর্থবার। আগের তিনটি ছিল তামিম-ইমরুলের। এই প্রথম সেটি তামিম-সৌম্যর। ইংল্যান্ড সফরে এই প্রথম ওয়ানডে খেলতে নামা ইমরুলও টেকেননি খুব বেশি। ২০ বলে ১৯ রান করে উচ্চাভিলাষী শট খেলতে আউট হয়েছেন তিনে নামা ইমরুল। দলের ৯৫ রানে ইমরুলের বিদায়ের পর স্কোরটা যে ৩০০ পেরিয়েছে তাতে বড় অবদান তামিম-মুশফিকের। ব্যাটসম্যানদের এই চেষ্টা সফল করতে এখন ভালো করতে হবে বোলারদের।
সংক্ষিপ্ত স্কোরবাংলাদেশ: ৫০ ওভারে ৩০৫/৬ (তামিম ১২৮, মুশফিক ৭৯, সৌম্য ২৮, সাব্বির ২৪, ইমরুল ১৯, সাকিব ১০, মাহমুদউল্লাহ ৬*, মোসাদ্দেক ২*; প্লাঙ্কেট ৪/৫৯, স্টোকস ১/৪২, বল ১/৮২)। উইকেট পতন: ১-৫৬ , ২-৯৫ , ৩-২৬১, ৪-২৬১, ৫-২৭৭, ৬-৩০০।
