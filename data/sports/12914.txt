
দলবদলের বাজার এখন খ্যাপা মোষের মতো। কোনো অঙ্কই আর অস্বাভাবিক নয়। জ্ঞান নয়, অর্থের জন্য ফুটবলাররা পাড়ি জমাচ্ছেন সুদূর চীনে। নেইমারের আলোচিত দলবদলের সুবাদে বাজারে যে অস্থিরতা তৈরি হয়েছে, তা যেন থামছেই না। বার্সেলোনা, লিভারপুল আর বরুসিয়া ডর্টমুন্ডকেও যেমন অস্থিরতার মধ্যে টেনে এনেছে। আর খেলোয়াড়দের এজেন্টরাও নাকি তাঁদের খেলোয়াড়দের উসকানি দিয়ে চলেছেন দলবদলের জন্য।
তাই বড় ক্লাবগুলো চাইছে দলবদলের জানালাটা যাতে আগেই বন্ধ করা হয়। এমন দাবি করলেন সিরি ‘আ’ চ্যাম্পিয়ন জুভেন্টাসের মহাপরিচালক বেপ্পে মারোত্তা।শিরোপা ধরে রাখার মিশনে নামার দুই দিন আগে মারোত্তা বলেছেন, ‘এই বাজারটা ধ্বংসাত্মক হয়ে পড়েছে। সব দলই চায় দলবদল আগেই শেষ হোক। লিগ শুরু হওয়ার পর এটা আরও অস্থিতিশীল হয়ে পড়ে। বাজারভর্তি এমন সব এজেন্ট আছে যারা খেলোয়াড় দলবদল করাতে চায়। কিছু খেলোয়াড় তো দলে প্রীতি ম্যাচে দলে জায়গা না পেলেই ক্লাব ছাড়তে চায়। এটা এখন এমন একটা বাজার, খেলাটার মূল্যবোধের সঙ্গে যার কোনো সম্পর্কই নেই।’২০১৭ সালে টানা ষষ্ঠবারের মতো স্কুডেট্টো জিতেছে জুভেন্টাস। টানা তৃতীয়বার জিতেছে ইতালিয়ান সুপার কাপ। তবে এই মৌসুমে প্রতিদ্বন্দ্বিতার মুখে পড়তে পারে। চীনা অর্থে নতুন করে দল গড়েছে এসি মিলান। ইন্টার মিলানকেও শক্তিশালী দেখাচ্ছে।তবে জুভেন্টাস প্রতিযোগিতা করে কাউকে দলে টানবে না বলে মন্তব্য ক্লাবটির মহাপরিচালকের, ‘এখনো দুই সপ্তাহ বাকি আছে (দলবদলের), আমরা দেখব কাউকে কেনা যায় কি না। তবে সেটা বেহিসাবি কিছু হবে না।’ সূত্র: এএফপি।
