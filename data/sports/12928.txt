
কাঁধে ব্যাগ ঝুলিয়ে শিস দেওয়ার ভঙ্গিতে সংবাদ সম্মেলনকক্ষে ঢুকলেন অ্যাঞ্জেলো ম্যাথুস। বাংলাদেশের সাংবাদিকদের দেখে হাই-হ্যালো, হাসি বিনিময়, যেন কত দিনের চেনা! প্রথম প্রশ্নটা শুনে কাঁধ ঝাঁকিয়ে এমনভাবে হাসলেন, যেন তৈরিই ছিলেন, ‘এক মাস ধরে বাংলাদেশে আছে শ্রীলঙ্কা, এটা কতটা সুবিধা?’ একাই এসেছিলেন সংবাদ সম্মেলনে। সঙ্গে না দলের ম্যানেজার, না এসিসির কেউ। গেলেনও একাই, হেলতে-দুলতে। মিনিট দশেক পর হন্তদন্ত হয়ে ছুটে এসে ম্যানেজার মাইকেল ডি জয়সার জিজ্ঞাসা, ‘প্রেস কনফারেন্স শেষ?’গত এক মাসের অভিজ্ঞতায় বাংলাদেশ যে এখন শ্রীলঙ্কাকে ঘরের মাটির স্বস্তিই এনে দিচ্ছে, সেটা বলে দিচ্ছে লঙ্কানদের আয়েশি চালচলনই। উল্টো চিত্র পাকিস্তান শিবিরে। মিসবাহ-হাফিজরা সবার ধরাছোঁয়ার বাইরে। পাকিস্তান দল বাইরে বেরোলে হোটেলের লবিতে দুই পাশে সার বেঁধে দাঁড়িয়ে থাকে পুলিশ। পাকিস্তানি ক্রিকেটাররা সিঁড়িতে থাকলে সিঁড়ি দিয়ে উঠতে ও নামতে দেওয়া হয় না কাউকে। ম্যাচের আগের দিন কোনো ক্রিকেটার সংবাদ মাধ্যমের মুখোমুখি হবেন, এটাই অলিখিত নিয়ম। কিন্তু পাকিস্তানের কাউকে দেওয়া হবে না জানিয়ে দলের ম্যানেজার ও সাবেক পেসার জাকির খান পাথুরে মুখে বললেন, ‘আমরা এখানে ক্রিকেট খেলতে এসেছি, চাই না ছেলেরা বেশি কথা বলুক।’এখানে বিপরীতমুখী হলেও গত কিছুদিনে কিন্তু বারবার এক নিঃশ্বাসে নিতে হয়েছে পাকিস্তান-শ্রীলঙ্কার নাম। বিশ্ব ক্রিকেট কাঠামোর খোলনলচে পাল্টে দেওয়ার তিন বোর্ডের প্রস্তাবের বিরোধিতায় দিন কয়েক আগ পর্যন্ত এককাট্টা ছিল এই দুই দেশের বোর্ড। মাঠের ক্রিকেটেও দুদল পরস্পরের ‘প্রিয় শত্রু’। ভারত-শ্রীলঙ্কা লড়াইয়ের (১৪৩) পর ওয়ানডে ক্রিকেট সবচেয়ে বেশি দেখেছে পাকিস্তান-শ্রীলঙ্কা লড়াই। আজ এশিয়া কাপের উদ্বোধনী ম্যাচ দুদলের ১৩৮তম লড়াই! গত এশিয়া কাপের পরই দুদল ওয়ানডেতে পরস্পর মুখোমুখি হয়েছে ১০ বার!এই গত ডিসেম্বরেই আরব আমিরাতে পাঁচ ম্যাচের সিরিজ খেলল দুদল। তিনটি ম্যাচ গড়িয়েছে শেষ ওভারে, পাকিস্তান শেষ পর্যন্ত সিরিজ জিতেছে ৩-২-এ। ওই সিরিজ যেমন বলছে, শক্তির বিচারে আসলেই দুদলকে আলাদা করা কঠিন। বোলিং শক্তিতে যথারীতি এগিয়ে পাকিস্তান। জুনাইদ খানের বরাবরই পছন্দ শ্রীলঙ্কা, সর্বশেষ সিরিজেও নিয়েছেন ১৩ উইকেট। সঙ্গে গুল-আজমল-আফ্রিদি-হাফিজদের নিয়ে পাকিস্তান বোলিং আক্রমণ সব সময়ের মতোই বৈচিত্র্যময়। দুই পেস বোলিং অলরাউন্ডার বিলাওয়াল ভাট্টি ও আনোয়ার আলীর একজনের জায়গা হবে একাদশে। শ্রীলঙ্কা আবার পরিষ্কার এগিয়ে ব্যাটিংয়ে। চোটের কারণে দিলশান না থাকলেও বিশ্রাম কাটিয়ে ফিরছেন মাহেলা জয়াবর্ধনে। ওপেনার হিসেবে জয়াবর্ধনের রেকর্ড দারুণ, কুশল পেরেরার সঙ্গে আজ ওপেন করবেন তিনিই। এরপর আছে সাঙ্গাকারার ভরসা, পরিস্থিতির সঙ্গে তাল মেলাতে আছেন চান্ডিমাল-ম্যাথুসরা। তবে এই শক্তির বিচারই শেষ কথা নয়। গত সিরিজে তিন সেঞ্চুরি করা মোহাম্মদ হাফিজ যেমন ব্যাট হাতে গড়ে দিতে পারেন ম্যাচের ভাগ্য, তেমনি মুহূর্তে রং পাল্টে দিতে পারেন লাসিথ মালিঙ্গা।গত এশিয়া কাপ শিরোপা জয়ের পথে শ্রীলঙ্কাকে অনায়াসে হারিয়েছিল পাকিস্তান। সেই স্মৃতির সঙ্গে পাকিস্তানের সঙ্গী সর্বশেষ সিরিজ জয়ের তরতাজা আত্মবিশ্বাস। তবে শ্রীলঙ্কাকে পাশাপাশি রাখার জন্য গত এক মাস তো আছেই। ঘাটতি যেটুকু ছিল, সেটাও পুষে গেছে গতকাল। ভারত-পাকিস্তান এখনো ফতুল্লার ছায়াও মাড়াতে পারেনি, সেখানে শ্রীলঙ্কা কাল অনুশীলন করেছে ফতুল্লাতেই!সব মিলিয়ে হিসাব-নিকাশ আর কাটাছেঁড়ায় দুদলই সমান্তরালে। এশিয়া কাপের উদ্বোধনী দিনে আগুনে লড়াই দেখার প্রস্তুতি তাই নিয়েই রাখা যায়!ওয়ানডেতে মুখোমুখিম্যাচ পাকিস্তান শ্রীলঙ্কা টাই/পরি.মোট ১৩৭ ৮০ ৫২ ১/৪এশিয়া কাপে ১২ ৪ ৮ ০/০
 
