
অবশেষে যেন নিজেকে খুঁজে পেলেন রাফায়েল নাদাল। মন্টে কার্লো ও বার্সেলোনা ওপেনের কোয়ার্টার ফাইনাল থেকেই বিদায় নিতে হলেও মাদ্রিদ মাস্টার্সে বেশ ভালোভাবেই ফিরেছেন টেনিসের এই শীর্ষ তারকা। সেমিফাইনালে স্বদেশী রবার্তো বাউতিস্তাকে ৬-৪, ৬-৩ গেমে হারিয়ে চলে গেছেন ফাইনালে। শিরোপা জয়ের অন্তিম লড়াইয়ে জাপানের কেই নিশিকোরির মুখোমুখি হতে হবে নাদালকে।মাদ্রিদ মাস্টার্সে এখন পর্যন্ত তিনটি শিরোপা জিতেছেন নাদাল। গতবারের শিরোপাটাও উঠেছিল এই স্প্যানিশ তারকার হাতে। এবারও শেষ হাসি হাসতে পারলে ছুঁয়ে ফেলতে পারবেন কিংবদন্তি বরিস বেকারকে। সবচেয়ে বেশি চারবার এই শিরোপা জয়ের রেকর্ডটা আছে বেকারের দখলে। তবে এবারের ফাইনালটা খুব একটা সহজও হবে না নাদালের জন্য। জাপানের নিশিকোরি কয়েক দিন আগেই জিতেছিলেন বার্সেলোনা ওপেনের শিরোপা।অভিজ্ঞতার দিক দিয়ে অবশ্য অনেকখানি এগিয়ে থাকবেন নাদাল। মাদ্রিদ মাস্টার্সের ফাইনালে সবচেয়ে বেশি ছয়বার ফাইনাল খেলার অভিজ্ঞতা আছে এ সময়ের অন্যতম সেরা এই টেনিস খেলোয়াড়ের। অন্যদিকে নিশিকোরি এবারই প্রথমবারের মতো খেলবেন ফাইনালে। এর আগে ছয়বারের মুখোমুখি লড়াইয়েও নিশিকোরিকে হারের স্বাদ দিয়েছিলেন নাদাল। কিন্তু সদ্যই বার্সেলোনা ওপেন জয়ের আত্মবিশ্বাস সঙ্গে থাকায় শিরোপা জয়ের স্বপ্ন তো নিশিকোরি দেখতেই পারেন।— রয়টার্স
