
• এক টেস্ট খেলে স্কোয়াড থেকেই বাদ সানজামুল • এক ম্যাচ বিরতি দিয়েই ডাক পেলেন সাব্বির • চোট কেড়ে নিয়েছে রুবেলকে
বাংলাদেশ-শ্রীলঙ্কা টেস্ট সিরিজে মিউজিক্যাল চেয়ারের খেলাও চলছে। দল থেকে কেউ বাদ পড়ছেন, আবার কেউ ঢুকে পড়ছেন। নির্বাচকদের এই খেলার দ্বিতীয় ধাপে যেমন আবারও দলে ডাক পেলেন সাব্বির রহমান। তাঁকে জায়গা দিতে বাদ পড়েছেন চট্টগ্রামে অভিষেক হওয়া সানজামুল ইসলাম।
সিরিজের আগেই ঘটা করে বাদ দেওয়া হয়েছিল সাব্বির রহমানকে। চট্টগ্রামের রান-উৎসবের পর নির্বাচকদের মনে হয়েছে দলে আরেকজন ব্যাটসম্যান নেওয়া জরুরি। অন্তত প্রধান নির্বাচক মিনহাজুল আবেদীন সেটিই বললেন, ‘সাব্বিরকে নিয়েছি...আমরা একজন অতিরিক্ত ব্যাটসম্যান নিতে চেয়েছি। মিরপুরের উইকেট তো ধীরগতির, এ কারণে।’ মিরাজকে ধরলে একাদশের আটজন পর্যন্ত ব্যাটসম্যান বাংলাদেশ দলে। মিরপুরের উইকেট এতটাই ধীর গতির যে এখন নয়েও ব্যাটসম্যানের দরকার হচ্ছে দলের!
সানজামুলের সঙ্গে দল থেকে নাম কাটা পড়েছে রুবেল হোসেনেরও। চট্টগ্রামে দর্শক থাকা এই পেসার অবশ্য দুর্ভাগ্যের শিকার। তবে সানজামুলের বাদ পড়ার কারণটা বেশ মজার, ‘রুবেল ডান হাঁটুর চোটের কারণে নেই। আর দলে অনেক স্পিনার, কমাতে চেয়েছি। অভিজ্ঞ বাঁহাতি স্পিনার রাজ্জাক তো আছেই।’চট্টগ্রাম টেস্টের আগেই না সানজামুলকে রাজ্জাকের চেয়ে ‘বেশি ভালো’ মনে হচ্ছিল নির্বাচকদের! চট্টগ্রামের ফ্ল্যাট উইকেট নির্বাচকদের ধারণা পাল্টাতে তাহলে বেশি সময় নেয়নি!
বাংলাদেশ স্কোয়াড : মাহমুদউল্লাহ (অধিনায়ক), তামিম ইকবাল, লিটন দাস, মুশফিকুর রহিম, ইমরুল কায়েস, মুমিনুল হক, মোসাদ্দেক হোসেন, তাইজুল ইসলাম, মোস্তাফিজুর রহমান, মেহেদী হাসান মিরাজ, কামরুল ইসলাম, সাব্বির রহমান, আবদুর রাজ্জাক, নাঈম হাসান, তানভীর হায়দার।
