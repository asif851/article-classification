
চট্টগ্রাম টেস্টের দ্বিতীয় দিনের সকালটা অন্য রকম। প্রথম দিনের মতো আজ দাপুটে নন বাংলাদেশের ব্যাটসম্যানরা। বরং চাপে ফেলে সকালেই দুটো উইকেট তুলে নিয়েছে জিম্বাবুয়ে। সাজঘরে ফিরেছেন মুমিনুল হক ও মাহমুদউল্লাহ। বাংলাদেশের সংগ্রহ ৪ উইকেটে ৩৪৪।উইকেটে আছেন দলের দুই অভিজ্ঞ ব্যাটসম্যান সাকিব আল হাসান ও অধিনায়ক মুশফিকুর রহিম। ২২ রানে অপরাজিত আছেন সাকিব। মাহমুদউল্লাহর বিদায়ের পর সাকিবের সঙ্গী হয়ে সদ্যই উইকেটে এসেছেন মুশফিক। তাঁর সংগ্রহ ২।কালই বড় ইনিংসের ভিত্তি গড়ে তুলেছিলেন মুমিনুল হক। ৫০ থেকে চার রান দূরে দিন শেষ করে আজ সকালে তিনি সাজঘরে ফিরেছেন ৪৮ রানে। ১৩২ বলে দারুণ পরিশ্রম করে গড়া ভিতটা তিনি নষ্ট করেছেন তিনাশে পানিয়াঙ্গারার বলে জিম্বাবুইয়ান অধিনায়ক ব্রেন্ডন টেলরকে ক্যাচ দিয়ে। মাহমুদউল্লাহ ১৬ রানে এলবিডব্লিউর শিকার শিঙ্গি মাসাকাদজার বলে।
