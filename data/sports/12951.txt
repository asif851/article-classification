
ওভারের প্রথম বলে উইকেট, তৃতীয় বলেই ক্যাচ মিস!
সাকিব আল হাসানের চেহারাই সব বলে দিচ্ছিল। শূন্য দৃষ্টি। হতাশা মাখানো। হয়তো ভাবছিলেন, এত সহজ ক্যাচ কীভাবে মিস হলো!ইনিংসের ২৭তম ওভারের প্রথম বলেই অজিঙ্কা রাহানেকে বোল্ড করে দেন সাকিব। ছক্কা মারতে চেয়েছিলেন রাহানে, কিন্তু সাকিবের নিচু হয়ে আসা বলটা তাঁর ব্যাট ফাঁকি দিয়ে লাগল স্টাম্পে। দুই বল পরই সাকিবের বলে আউট হয়ে যেতে পারতেন নতুন ব্যাটসম্যান রবীন্দ্র জাদেজাও। ওভারের তৃতীয় বলেই উড়িয়ে মারলেন, ক্যাচ উঠে যায় ডিপ মিডউইকেটে। সহজ ক্যাচই ছিল, কিন্তু বাউন্ডারির কাছে দাঁড়ানো মিরাজ সেটি ধরতে পারলেন না। উল্টো তাঁর হাত থেকে পড়ে এক বাউন্সে বল চলে গেল সীমানার বাইরে।এর দুই ওভার পরই চা–বিরতি হয়ে গেছে। আর সে সময় দ্বিতীয় ইনিংসে ৪ উইকেটে ১৫৯ রান নিয়েই ইনিংস ঘোষণা করেছে ভারত। তাতে জয়ের জন্য বাংলাদেশের লক্ষ্য দাঁড়িয়েছে ৪৫৯ রান! এই ‘পাহাড়’ টপকাতে পারবে বাংলাদেশ?ক্রিজে থাকা দুই ব্যাটসম্যান জাদেজা ও চেতেশ্বর পূজারা বেশ আক্রমণাত্মক খেলেছেন। পূজারা তো ফিফটিও পেয়ে গেছেন। তিনি অপরাজিত ছিলেন ৫৪ রানে, আর সাকিবের ওই ওভারে প্রাণ ফিরে পাওয়া জাদেজা ১০ বলে করেছেন ১৬ রান।
