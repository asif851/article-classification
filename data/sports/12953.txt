
আর্জেন্টিনা, ফাইনাল, ব্যর্থতা, হিগুয়েইন। শব্দ চারটি প্রায় একাকারই হয়ে গেছে। বিশ্বকাপ ও কোপা আমেরিকা মিলিয়ে টানা তিনটি ফাইনালে আর্জেন্টিনার ব্যর্থতার জন্য অনেকেই গঞ্জালো হিগুয়েইনকে দায়ী করেন। এবার কোপার ফাইনালে ব্যর্থতার পর তো জাতীয় দল থেকেই বাদ পড়লেন হিগুয়েইন। এ মাসের শুরুতে বিশ্বকাপ বাছাইয়ে আর্জেন্টিনা দলে হিগুয়েইনকে নেননি দেশটির নতুন কোচ এদগার্দো বাউজা। অনেকেই ভেবেছিলেন এবার বুঝি শেষ হলো হিগুয়েইনের আর্জেন্টিনা অধ্যায়। কিন্তু আর্জেন্টিনার নতুন এবার নিজেই আশার বাণী শোনালেন নাপোলি স্ট্রাইকারকে। বললেন, হিগুয়েইনকে ভবিষ্যতে জাতীয় দলে ডাকতেও পারেন তিনি।শুধু হিগুয়েইনই নন বাউজা আশার বাণী শুনিয়েছেন আরেক স্ট্রাইকার কার্লোস তেভেজকেও। গত বছরের অক্টোবরের পর আর আর্জেন্টিনার হয়ে খেলেননি তেভেজ। বিশ্বকাপ বাছাইয়ে সর্বশেষ দু ম্যাচের ফলই হয়তো বাউজাকে নতুন করে ভাবিয়েছে। প্রথম ম্যাচে উরুগুয়েকে হারালেও দ্বিতীয় ম্যাচে মেসিহীন আর্জেন্টিনা ড্র করেছে দুর্বল ভেনেজুয়েলার সঙ্গে। এর ​মধ্যে নতুন ক্লাব জুভেন্টাসের হয়েও দারুণ ফর্মে আছেন হিগুয়েইন। 
হিগুয়েইনের সঙ্গে নাকি কথাও বলে রেখেছেন বাউজা, ‘আমি ওর (হিগুয়েইন) সঙ্গে কথা বলেছি। সে জানে যেকোনো সময় তাকে ডাকা হতে পারে। সে এখনও জাতীয় দলের খেলোয়াড়।’জাতীয় দলে ফিরতে হলে তেভেজের করণীয়টাও বলে দিয়েছেন বাউজা, ‘সে (তেভেজ) তার সেরা ফর্মে ফিরছে। কিন্তু আমি অপেক্ষা করছি নিষেধাজ্ঞা (আর্জেন্টাইন লিগ) উঠে গেলে সে কী করে সেটা দেখার। ফর্ম ধরে রাখতে পারলে তাকেও নিতে পারি।’জাতীয় দলের দায়িত্ব নেওয়ার পর দুই ম্যাচে একটি জয় ও একটি ড্র। খুব একটা ভালো ফল না হলেও বাউজা ইতিবাচক কিছুও খুঁজে পেয়েছেন ম্যাচ দুটি থেকে, ‘দর্শনটা জানিয়ে দেওয়া হয়েছে। বাছাই পর্বের শেষ দুটি ম্যাচ পর্যালোচনা করছি। অনেক কিছুই ভালো হয়েছে, আবার ঠিক করারও আছে কিছু ব্যাপার। আমরা জানি কঠিন এই বাছাই পর্বে জয় পাওয়াটাই সবচেয়ে গুরুত্বপূর্ণ। আমার দর্শন এটাই।’ তথ্যসূত্র: গোল।
