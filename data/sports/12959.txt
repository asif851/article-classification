
কয়েক বছর আগেও নারী ফুটবলে ভারতের সামনে দাঁড়াতেই পারত না বাংলাদেশ। কিন্তু সময়ের পালাবদলে বয়সভিত্তিক পর্যায়ে প্রতিবেশী দেশটি এখন আর কোনো শক্ত প্রতিপক্ষই নয়। আজ অনূর্ধ্ব-১৫ সাফে ভারতকে হারাতে পারলেই বয়সভিত্তিক ফুটবলে টানা তিন জয় তুলে নেবে বাংলাদেশের কিশোরীরা। বীরশ্রেষ্ঠ শহীদ সিপাহি মোস্তফা কামাল স্টেডিয়ামে বেলা সাড়ে ১১টায় মুখোমুখি হবে দুই দল।
ভারতের চোখে চোখ রাখা শুরু হয়েছিল ২০১৫ সালে। সেবার তাজিকিস্তানে অনুষ্ঠিত এএফসি অনূর্ধ্ব-১৪ আঞ্চলিক চ্যাম্পিয়নশিপে গ্রুপ পর্বে ভারতকে ৩-১ গোলে হারায় বাংলাদেশ। একই টুর্নামেন্টের ফাইনালে সেই ভারতকেই আবার এক হালি (৪-০) গোল দিয়ে শিরোপা জিতেছিল কিশোরীরা। ঢাকায় হ্যাটট্রিক জয় হবে কি না, সেটা জানতে আর কয়েক ঘণ্টার অপেক্ষা।
এক ম্যাচ হাতে রেখে ফাইনাল নিশ্চিত করেছে দুই দলই। তাই খাতা-কলমে ম্যাচটি নিয়ম রক্ষার। তবে বাংলাদেশ কোচ গোলাম রব্বানী ছোটনের কাছে ম্যাচটি মর্যাদার লড়াই, ‘ভারত-বাংলাদেশ ম্যাচ মানেই মর্যাদার লড়াই। এখানে কেউ হারতে চাই না। যদিও ভারতের ফুটবলে অনেক ঐতিহ্য আছে। আর আমরা বেশি দিন হয়নি শুরু করেছি। তবে আত্মবিশ্বাস আছে, আমরা আবার ভারতকে হারাতে পারব।’
ফাইনালে ওঠার পথে নেপালকে ৬-০ ও ভুটানকে ৩-০ গোলে হারিয়েছে বাংলাদেশ। সেখানে ভুটানকে ৩ ও নেপালের জালে ১০ গোল দিয়েছে ভারত। পরিসংখ্যানের বিচারে ভারতকে কিছুটা এগিয়ে রাখতেই হচ্ছে।
তাই ভারতীয় কোচ মায়মল রকিকে জিজ্ঞাসা করা হয়েছিল প্রতিশোধের উপলক্ষ কি না। কিন্তু আগুনে ঘি ঢাললেন না রকি,‌ ‘আমার ওই দুই হারের কথা মনে আছে। তবে প্রতিশোধের কথা ভাবছি না। জিততে হবে, এটাই লক্ষ্য।’
