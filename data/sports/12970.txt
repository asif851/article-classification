


• চ্যাম্পিয়নস লিগ থেকে ম্যানচেস্টার ইউনাইটেডের বিদায় • ২-১ গোলে জিতেছে সেভিয়া • ৬০ বছর পর দ্বিতীয়বার শেষ আটে জায়গা করে নিল সেভিয়া• জোড়া গোল করে ম্যাচের নায়ক বেন ইয়েদের

বেন ইয়েদের নামটি চিনে রাখুন। গতকাল রাতে ম্যানচেস্টার ইউনাইটেডের বিপক্ষে যা দেখালেন সেভিয়ার এই ফরাসি স্ট্রাইকার, তাতে তাঁকে না চিনে উপায় আছে? চ্যাম্পিয়নস লিগের দ্বিতীয় লেগে বেন ইয়েদের জোড়া গোলেই শেষ আটে পৌঁছে গেছে সেভিয়া। জোড়া গোল পেলেও আক্ষেপ থাকতেই পারে ইয়েদেরের। ম্যাচের ৯০ মিনিটে ডেভিড ডি গিয়াকে একা পেয়েও গোল করতে পারলেন না!
বেন ইয়েদের আফসোস করেছেন কি না জানা যায়নি। তবে এবারের মৌসুমে চ্যাম্পিয়নস লিগে গোলসংখ্যায় তিনি আছেন ক্রিস্টিয়ানো রোনালদোর পেছনেই। রিয়াল মাদ্রিদ তারকার ১২ গোলের বিপরীতে ইয়েদেরের গোল-৮!

এই জয়ে চ্যাম্পিয়নস লিগের শেষ আটে উঠে গেল সেভিয়া। এটাও বেশ বড় ঘটনাই। সেই ১৯৫৭-৫৮ মৌসুমে (চ্যাম্পিয়নস লিগের নাম তখন ইউরোপিয়ান কাপ) শেষ আটে উঠেছিল তারা। এরপর আর কখনোই শেষ ষোলো পেরিয়ে যেতে পারেনি। কাল তাই ম্যানচেস্টার ইউনাইটেডকে হারিয়ে ইতিহাসই গড়েছে তারা।
প্রথম লেগ ড্র হওয়ায়, নিজেদের মাঠে জয়ের জন্য মরিয়াই ছিল হোসে মরিনহোর দল। তবে পেরে ওঠেনি কোনোভাবেই। প্রথমার্ধে বল দখলের লড়াইয়ে এগিয়ে ছিল সেভিয়াই। গোলমুখে নিয়েছে একের পর এক শট। প্রথমার্ধেই ম্যানচেস্টার ইউনাইটেডের গোলমুখে ১০টির মতো শট নিয়েছিল সেভিয়ার খেলোয়াড়েরা। পুরো ম্যাচে সেভিয়ার ২১ শটের বিপরীতে ম্যানচেস্টার ইউনাইটেডের শটের সংখ্যা ১৭। ২০১৩ সালের চ্যাম্পিয়নস লিগে ম্যানচেস্টার ইউনাইটেডের বিপক্ষে রিয়াল মাদ্রিদই রেকর্ড ২২টি শট নিতে পেরেছিল।
ম্যাচের ৬১ মিনিটে এসে ফেলাইনিকে তুলে নেন মরিনহো। এরপর ভালো কিছু সুযোগও তৈরি করেছিল ইংলিশ এই ক্লাব। কিন্তু ম্যাচের নিয়ন্ত্রণ বারবার নিজেদের দখলে নিয়ে নিয়েছে সেভিয়া। শেষতক বদলি খেলোয়াড় হিসেবে নেমে বাজিমাত বেন ইয়েদেরের। ফরাসি এই সেনা নেমেই ৭৪ মিনিটে প্রথম গোল করে গেরো খোলেন। ৪ মিনিট পর ‘শেষ’ করে দেন ম্যানচেস্টার ইউনাইটেডকে।

৭৮ মিনিট শেষে ২-০ গোলে পিছিয়ে থাকলে ম্যাচে ফেরাটা খুবই কঠিন। তবে সেই কঠিন কাজটা করারই চেষ্টা চালিয়েছিল হোসে মরিনহোর দল। চাপে ফেলেছিল সেভিয়ার রক্ষণকে। ৮৪ মিনিটেই রোমেলু লুকাকুর দুর্দান্ত শটে ব্যবধান কমায় ইউনাইটেড।
ম্যাচ শেষে ইয়েদেরের প্রশংসা সেভিয়া কোচ ভিনসেঞ্জো মন্টেলার, ‘দ্বিতীয়ার্ধে ইয়েদের নেমে পার্থক্য গড়ে দিয়েছে। তবে আমরা প্রথমার্ধেও ভালো খেলেছি। গোলটাই কেবল পাচ্ছিলাম না। শেষ পর্যন্ত সেই কাজটা করেছে ইয়েদের।

ইয়েদেরও উচ্ছ্বসিত নিজের জোড়া গোলে। আনন্দের আতিশয্যে সেভিয়াকে ‘গ্রেট’ বলছেন ইয়েদের, ‘আমার নিজের ও দলের ওপর বিশ্বাস আছে। আমরা দেখিয়েছি, আমরা গ্রেট ক্লাব।’
ম্যানচেস্টার ইউনাইটেডের খেলা দেখতে এসেছিলেন স্যার অ্যালেক্স ফার্গুসন। শেষমেশ হতাশা নিয়েই মাঠ ছাড়েন। অন্যদিকে, নিজের হতাশা লুকাতে চাইছেন মরিনহো, ‘এসব নিয়ে কোনো নাটক করতে চাই না। এক দিনের বেশি মন খারাপ করে বসে থাকারও কোনো কারণ দেখছি না। এটা ফুটবল, এখানেই সব শেষ হয়ে যায়নি।’
তাদের চ্যাম্পিয়নস লিগটা তো শেষ হয়ে গেল!
