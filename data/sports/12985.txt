
• ফেবারিট হিসেবেই ত্রিদেশীয় সিরিজ খেলেছে বাংলাদেশ, শিরোপা জিততে পারেনি।• টেস্টে বাংলাদেশ-শ্রীলঙ্কা—কে ফেবারিট, সেটিই জানতে চাওয়া হয়েছিল দুই অধিনায়কের কাছে।• দুই দলের সর্বশেষ টেস্টটা জিতেছে বাংলাদেশই। সেটাও কলম্বোতে।• টেস্ট সিরিজে ফেবারিট নির্ধারণের দায়িত্বটা লঙ্কান অধিনায়ক তুলে দিলেন সংবাদমাধ্যমের কাঁধেই• হাথুরু বলছেন ওয়ানডের চেয়ে টেস্টে শ্রীলঙ্কা অনেক বেশি গোছানো দল

সংবাদ সম্মেলনের ডায়াসে উঠেই চোখে কালো চশমাটা পরে নিলেন চন্ডিকা হাথুরুসিংহে। রোদচশমা পরে সংবাদ সম্মেলন! ভাবটাব নয়, টিভি ক্যামেরার লাইটে দৃষ্টি মেলতে অসুবিধা হচ্ছিল শ্রীলঙ্কান কোচের। বসেও স্বস্তি পেলেন না শ্রীলঙ্কান কোচ! নড়বড়ে চেয়ারে বসে কী স্বচ্ছন্দে কথা বলা যায়?ডায়াসে যত অস্বস্তিই হোক, এই মুহূর্তে সবচেয়ে স্বস্তির সময় কাটাচ্ছেন হাথুরুই। ফেবারিট তকমা নিয়ে খেলতে নামা বাংলাদেশকে হারিয়ে ত্রিদেশীয় সিরিজ নিজেদের মুঠোয় নিয়েছেন। এবার হাথুরুর চোখ টেস্ট সিরিজে। এগিয়ে থেকেই কি চট্টগ্রাম টেস্ট শুরু করতে যাচ্ছে শ্রীলঙ্কা? সরাসরি কিছু বলতে চাইলেন না হাথুরু, ‘আমাদের টেস্ট দলটা ওয়ানডের চেয়ে বেশি গোছাল। খেলোয়াড়েরা জানে তাদের কী করতে হবে।’দলে যোগ হয়েছেন অভিজ্ঞ রঙ্গনা হেরাথ। মুত্তিয়া মুরালিধরনের বিদায়ের পর টেস্টে শ্রীলঙ্কার বোলিংয়ের ভারটা তাঁরই কাঁধে। যোগ দিয়েছেন দিলরুয়ান পেরেরা, দিমুথ করুনারত্নে, ধনঞ্জয় ডি সিলভারা। তরুণ, তুলনামূলক কম অভিজ্ঞদের নিয়েই যদি বাংলাদেশকে হারিয়ে ত্রিদেশীয় সিরিজের ফাইনাল জিততে পারে শ্রীলঙ্কা, ‘গোছাল’ দল নিয়ে টেস্টে তাদের আরও ভালো করার কথা। ফেবারিট নির্ধারণের দায়িত্বটা শ্রীলঙ্কান অধিনায়ক দিনেশ চান্ডিমাল সংবাদমাধ্যমের ওপর ছেড়ে দিলেন, ‘আমরা এটা নিয়ে কিছু বলতে পারব না। এখানে এসেছি প্রতিদ্বন্দ্বিতাপূর্ণ ক্রিকেট খেলতে। কে ফেবারিট, এটা আপনারাই (সংবাদমাধ্যম) ঠিক করুন। দল হিসেবে আমরা শুধু শুরুটা ভালো করতে চাই।’ঘরের মাঠে ত্রিদেশীয় সিরিজে বাংলাদেশকে ফেবারিট বলা গেলেও টেস্টে কেন সেটা অনায়াসে বলা যাচ্ছে না? গত মার্চে শ্রীলঙ্কা সফরেও তো বাংলাদেশ এগিয়ে থেকেই টেস্ট সিরিজ শুরু করেছিল। ফাইনালে হারটা যদি আত্মবিশ্বাসে ধাক্কা দেয়, উজ্জীবিত হওয়ার পরিসংখ্যানও কিন্তু আছে। শ্রীলঙ্কার মুখোমুখি সবশেষ টেস্টটা কিন্তু বাংলাদেশই জিতেছে। কলম্বোয় শ্রীলঙ্কার মাটিতে শ্রীলঙ্কাকে হারিয়ে নিজেদের শততম টেস্টটা স্মরণীয় করে রেখেছে বাংলাদেশে। দেশের মাঠে শ্রীলঙ্কার বিপক্ষে মাহমুদউল্লাহরা সর্বশেষ টেস্ট খেলেছেন এই চট্টগ্রামেও। সেটিও ড্র করেছিল বাংলাদেশ।খেলা যেহেতু দেশের মাঠে, মাহমুদউল্লাহকে আত্মবিশ্বাসী করছে এটিই, ‘ফেবারিট ঠিক বলতে পারব না। তারা টেস্টে ভালো করছে। আমাদের হোম কন্ডিশনে বিশ্বাস করি আমরা এগিয়ে থাকব। আমাদের যে টিম ব্যালেন্স, সাকিব (সাকিব আল হাসান) নেই, তবুও বলব ভারসাম্যপূর্ণ দল হয়েছে। ভালো কিছুর আশা আমরা করতে পারি।’ওয়ানডেতে আশা পূরণ হয়নি। মাহমুদউল্লাহর চ্যালেঞ্জ এটাই, টেস্টে ভালো করে ভুলতে হবে ওয়ানডের ব্যর্থতা। কিন্তু সেটি করতে হলে কতটা পথ হাঁটতে হবে, তা অজানা নয় ভারপ্রাপ্ত অধিনায়কের।
