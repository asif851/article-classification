
ফুসফুসের ক্যানসারে আক্রান্ত হয়েছেন ডাচ ফুটবল কিংবদন্তি ইয়োহান ক্রুইফ। বৃহস্পতিবার স্পেনের গণমাধ্যম এই খবর জানিয়েছে।স্প্যানিশ রেডিও আরএসি-১ এবং কাতালান পত্রিকা মুনদো দেপোর্তিভো জানিয়েছে, মঙ্গলবার এক পরীক্ষায় ক্রুইফ তাঁর ক্যানসারের বিষয়টি জানতে পারেন। তাঁর শারীরিক অবস্থা কতটা গুরুতর সেটা বোঝার জন্য আরও কিছু ডাক্তারি পরীক্ষার মধ্য দিয়ে যেতে হচ্ছে।৬৮ বছর বয়সী ক্রুইফের নেতৃত্বে ১৯৭৪ বিশ্বকাপের ফাইনালে পৌঁছে গিয়েছিল হল্যান্ড। আয়াক্সের হয়ে জিতেছেন টানা তিনটি ইউরোপিয়ান কাপের শিরোপা। কোচ হিসেবেও তাঁর ক্যারিয়ার ছিল বর্ণাঢ্য। বার্সেলোনা তাঁর অধীনেই ১৯৯০ থেকে ১৯৯৪ পর্যন্ত জিতেছিল টানা চারটি লা লিগার শিরোপা। ১৯৯২ সালে কাতালান ক্লাবটি তাদের ইতিহাসে প্রথম ইউরোপ সেরাও হয়।অবশ্য শিরোপা সংখ্যা দিয়ে নয়, ক্রুইফ ইতিহাসে অমর হয়ে থাকবেন ‘টোটাল ফুটবল’ নামের ফুটবলকে বদলে দেওয়া এক জাদুমন্ত্রের অন্যতম কারিগর হিসেবে। তিনটি ব্যালন ডি’অর জেতা ইতিহাসের প্রথম খেলোয়াড় ক্রু​ইফ এখন সরাসরি ফুটবলে​ যুক্ত নেই। তবে তাঁর ভাবনা দিয়ে এখনো ভূমিকা তো রাখছেন। ক্রুইফের ক্যানসার আক্রান্তের খবর ফুটবল বিশ্বের জন্য দুঃসংবাদ।
