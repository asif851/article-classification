



নোট দিয়ে নাকের সর্দি মুছলেন রাশিয়ান ফুটবলার।
ইনস্টাগ্রামে দৃশ্যের ভিডিও দিয়ে ব্যাপক সমালোচিত তিনি।
রাশিয়ান ক্রীড়ামন্ত্রী তাঁকে বলেছেন ‘ছোটলোক’।
বিশ্বকাপ আয়োজক কমিটির প্রধান বলেছেন তাঁর কানের নিচে কষে চড় দিতে।


কোনো এক ঢাকাই ছবিতে দৃশ্যটা দেখানো হয়েছিল। টাকা দিয়ে সিগারেট ধরিয়ে সেটি নাক দিয়ে টানছে নায়ক। কতটা বখে গেছে নায়ক, সেটি প্রমাণ করার জন্যই এই দৃশ্যের অবতারণা। বাস্তবেও যে এমন কিছু সম্ভব, সেটা দেখা গেল এক রাশিয়ান ফুটবলারের কল্যাণে। পাঁচ হাজার রুবলের নোট দিয়ে নাক মুছেছেন তিনি।
দুদিন আগেও তাঁকে খুব একটা চিনত না কেউ। রাশিয়ার এক ক্লাবের রিজার্ভ টিমের কোনো এক মিডফিল্ডার। তাঁর খবর কে রাখে? কিন্তু স্তানিস্লাভ মানায়েভের দিন বদলেছে। সামাজিক যোগাযোগমাধ্যম আর ইউরোপের বড় বড় সংবাদমাধ্যমে মানায়েভ নামটা এখন যথেষ্ট পরিচিত ও প্রচারিত। এফসি টন্সোর দ্বিতীয় দলে খেলেন ১৯ বছর বয়সী এই মিডফিল্ডার।
উড়োজাহাজে করে কোথাও যাওয়ার সময় এক সতীর্থকে সর্দি মুছতে কিছু দিতে বলেছিলেন মানায়েভ। সতীর্থ মজা করে একগাদা পাঁচ হাজার রুবলের (সাত হাজার টাকার কিছু বেশি) নোট মানায়েভের সামনে ধরেন। মানায়েভ পিছপা হননি। একটি নোট ধরে বেশ ‘জ্বালাময়ী’ মন্তব্যই করেন, ‘চাইলে আমি অভাবী লোকদের এটা দান করতে পারতাম, কিন্তু আমি করব না। কারণ, আমার সর্দি হয়েছে।’ এটা বলেই নাক মুছে নোটটি ছুড়ে ফেলে দেন নিচে। হাসিঠাট্টাতেই কি না কে জানে, মানায়েভের মনে হলো এ ভিডিও ইনস্টাগ্রামে শেয়ার করা দরকার! তবে সেটি করেই বিপদে পড়েছেন। মানুষের গালাগালি ও ভর্ৎসনা শুনে খুব দ্রুত সেটা মুছেও ফেলেছেন। কিন্তু লাভ হয়নি কোনো, এর আগেই যে সেটা বিভিন্ন ওয়েবসাইট ও ইউটিউবে ছড়িয়ে পড়েছে! ‘প্রাপ্তি’ও মিলেছে। তাঁকে এক কথায় ‘ছোটলোক’ বলেছেন রাশিয়ান ক্রীড়ামন্ত্রী, ‘কোনো সন্দেহ নেই, এ ভিডিওতেই বোঝা যাচ্ছে কতটা নীচু মানসিকতার খেলোয়াড়। আমি নিশ্চিত, এটা ওর জন্য শিক্ষা হয়ে থাকবে।’ রাশিয়া বিশ্বকাপ আয়োজক কমিটির প্রধান আরও এক ধাপ এগিয়ে থাকলেন। জাতীয় দলের সঙ্গে এ ধরনের আচরণের কোনো সম্পর্ক নেই জানিয়ে মানায়েভের কানের নিচে একটা চড় কষাতে বলেছেন অ্যালেক্সি সরোকিন!
