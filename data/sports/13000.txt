
বার্সেলোনায় খেলার প্রস্তাব দেওয়ার জন্য মুহূর্তটা খুব আদর্শ ছিল—এটা বললে ভুল হবে। ম্যাচ চলছে বিশ্ব ফুটবলের দুই চিরপ্রতিদ্বন্দ্বী আর্জেন্টিনা-ব্রাজিলের মধ্যে। এর মধ্যেই কিনা মেসি পাওলিনহোকে প্রস্তাব দিলেন বার্সেলোনার জার্সি গায়ে দেওয়ার! অবাক করার মতোই বিষয়। 
ঘটনাটা জানিয়েছেন পাওলিনহো নিজেই। এই মৌসুমে বার্সেলোনায় এসেই যিনি নিজেকে দারুণভাবে চিনিয়ে যাচ্ছেন। বার্সার মধ্যমাঠে তিনি ইতিমধ্যেই প্রমাণ করেছেন নিজের অপরিহার্যতা। লা লিগায় এখনো পর্যন্ত তিনটি গোল করে নিজের গোল করার ক্ষমতারও প্রমাণ রেখেছেন।বার্সায় খেলার প্রস্তাবটা যেভাবে পেয়েছিলেন, সেটি ভাবলে পাওলিনহো নিজেই অবাক হয়ে যান, ‘ব্রাজিল-আর্জেন্টিনার একটি ম্যাচে মেসি আমাকে সেই প্রস্তাবটা দিয়েছিল। অস্ট্রেলিয়ায় হচ্ছিল খেলাটি। আমরা সেই মুহূর্তে একটা ফ্রিকিক পেয়েছিলাম। আমি আর উইলিয়ান বলের কাছে দাঁড়িয়ে ছিলাম। মেসি একটু দূরে। উইলিয়ান ফ্রিকিকটা নেওয়ার জন্য যখন তৈরি হচ্ছে, আমি একটু পিছিয়ে আসি। সে সময় মেসি আমার কাছে এসে বলে, “বার্সেলোনায় খেলবে?”’সঙ্গে সঙ্গেই পাওলিনহোর ইতিবাচক সাড়া দিয়েছিলেন, ‘আমি বললাম, তুমি যদি আমাকে বার্সায় নিতে চাও, আমি অবশ্যই যাব। মেসি বিশ্বের অন্যতম সেরা খেলোয়াড়। তাঁর মুখ থেকে যদি এমন প্রস্তাব কেউ পায়, সেটা অবশ্যই তাঁকে আনন্দিত করবে। আত্মবিশ্বাসী করে তুলবে। যে পরিস্থিতিতেই হোক, বিশ্বের সেরা ফুটবলারের পাশে খেলাটা বিশেষ কিছু। এটা এমন একটা ব্যাপার, যা নিয়ে সারা জীবন ধরে ছেলেমেয়েদের সঙ্গে গল্প করা যায়। প্রস্তাবটা পাওয়ার সঙ্গে সঙ্গে আমি হতভম্বই হয়েছিলাম। তবে খেলা চালিয়ে যেতে সমস্যা হয়নি।’মেসি তাঁকে আন্তর্জাতিক ম্যাচের মধ্যে প্রস্তাব দিয়েছিলেন। পাওলিনহোর বার্সেলোনায় পা রাখার পেছনে আর্জেন্টাইন তারকার বড় অবদান। তবে পাওলিনহোর বার্সায় আসার পেছনে গুরুত্বপূর্ণ ভূমিকা রেখেছেন স্বদেশি নেইমারও। মৌসুমের শুরুতে বার্সা ছেড়ে প্যারিস সেন্ট জার্মেইয়ে পা রাখা নেইমার তাঁকে উৎসাহিত করেছেন। অভয় দিয়েছেন। বার্সেলোনার প্রশংসা করে বলেছেন, ক্যারিয়ারের জন্য এই ক্লাব কতটা গুরুত্বপূর্ণ ভূমিকা পালন করবে। পাওলিনহো জানিয়েছেন নেইমারের ব্যাপারটিও, ‘নেইমার আমাকে বলেছে, বার্সেলোনা গেলে তোমার ভালো লাগবে, দারুণ একটা ক্লাব এটি। বার্সেলোনায় নাম লেখালে তুমি খুশিই হবে।’ব্রাজিলীয় এই তারকা বার্সেলোনায় আসাটা অনেকেই নেতিবাচকভাবে দেখেছিল। সর্বশেষ কয়েক মৌসুম চীনা লিগে গুয়াংজুর হয়ে খেলা পাওলিনহো বার্সেলোনার জন্য কতটা উপযোগী খেলোয়াড়—সবার চিন্তার জায়গাটা ছিল তা নিয়েই। তবে পাওলিনহো বলছেন, সমালোচনা নিয়ে তিনি ভাবেন না, ‘সমালোচনা ফুটবলেরই অংশ। সমালোচনা ছাড়া ফুটবলই হয় না। আমি সমালোচনার মধ্যেও অবিচল থাকার পদ্ধতিটা শিখে গেছি গত কয়েক বছরে।’এই মুহূর্তে পাওলিনহোর একমাত্র ভাবনা বার্সেলোনার হয়ে ভালো খেলা, ‘আমি আমার কাজটা নিয়ে মনোযোগী। আমি বার্সার হয়ে ভালো করতে চাই। ক্লাবটিকে ভালো করতে সহায়তা করতে চাই। তারা আমার সামর্থ্যের ওপর আস্থা রেখেছে। আমাকে এখানে নিজের সেরাটাই দিতে হবে। সবকিছু ভুলে আমাকে এটিই করতে হবে।’ সূত্র: গোল ডটকম।
