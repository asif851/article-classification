
‌‘সাধনা করলে সবই সম্ভব।’ কথাটির সত্যতা নতুন করে যাচাইয়ের কোনো কারণ নেই। যুগ যুগ ধরে সাধনা করেই অসাধ্যসাধন করে আসছে অসাধারণ মানুষেরা। মোহাম্মদ শামসুজ্জামান আরাফাত এমনই একজন। অনেক কষ্টের পথ পাড়ি দিয়ে ‘আয়রনম্যান’ খেতাব অর্জন করেছেন বাংলাদেশের এই ছেলে। মালয়েশিয়ায় অনুষ্ঠিত প্রতিযোগিতায় বিভিন্ন দেশের মোট ১০০৮ জন প্রতিযোগীর মধ্যে ২৭৪তম হয়েছেন বাংলাদেশের একমাত্র প্রতিযোগী।
আয়রনম্যান কী? এটি একধরনের প্রতিযোগিতা। যেখানে প্রতিযোগীদের ১৭ ঘণ্টার মধ্যে টানা ৩.৮ কিলোমিটার সাঁতার কাটতে হয়, ১৮০ কি.মি. পাড়ি দিতে হয় সাইকেল আর ৪২.২ কি.মি. দূরত্ব অতিক্রম করতে হয় দৌড়ে। আরাফাত এই কঠিন চ্যালেঞ্জটি অতিক্রম করেছেন মাত্র ১২ ঘণ্টা ৪৩ মিনিট ২৭ সেকেন্ড সময় নিয়ে। অনেক দিন ধরেই আয়রনম্যান খেতাব অর্জনের জন্য পরিশ্রম করে যাচ্ছিলেন। অবশেষে গতকাল এসেছে সেই মাহেন্দ্রক্ষণ।
এর আগে প্রথম বাংলাদেশি হিসেবে দৌড়ে বাংলাদেশের দুই প্রান্ত—টেকনাফ থেকে তেঁতুলিয়া গিয়েছেন আরাফাত। চলতি বছর ১৫ ফেব্রুয়ারি টেকনাফের নোয়াপাড়া পরিবেশ টাওয়ার এলাকা থেকে দৌড় শুরু করে ২০ দিনে প্রায় ১ হাজার ৪ কি.মি. রাস্তা পাড়ি দিয়ে ৬ মার্চ তেঁতুলিয়া উপজেলার বাংলাবান্ধা জিরো পয়েন্টে পৌঁছান। এ ছাড়া তিনবার বাংলা চ্যানেল সাঁতরে পাড়ি দিয়েছেন। বোঝাই যাচ্ছে অসাধ্যকে সাধন করাই আরাফাতের লক্ষ্য।
