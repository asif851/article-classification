
গত বছর জুলাইয়ের ঘটনা। মোস্তাফিজুর রহমানকে দলে পাওয়ার উত্তেজনার সাসেক্স রীতিমতো আন্দোলিত ছিল। সাসেক্স কোচ মার্ক ডেভিস আর অধিনায়ক লুক রাইট নিজেদের উচ্ছ্বাসের কথা বারবার বলেছেন। একের পর এক ছবি, ভিডিও পোস্ট করেছে কাউন্টি দলটি। আর মোস্তাফিজও দীর্ঘ ভ্রমণক্লান্তি নিয়ে মাঠে নেমেই দেখিয়েছেন কেন তাঁকে নিয়ে এত উচ্ছ্বাস। অভিষেক ম্যাচেই ম্যাচ সেরা হয়েছিলেন ২৩ রানে ৪ উইকেট নিয়ে। সত্যি বলতে কি, এই সাসেক্সে গিয়েই প্রথম ধরা পড়ল মোস্তাফিজের চোট। এরপর দীর্ঘ সময় মাঠের বাইরে। মোস্তাফিজের সেই জাদু ফিরে আসার অপেক্ষায় এখনো বাংলাদেশ।
আজ সেই সাসেক্সের বিপক্ষে প্রস্তুতি ম্যাচ খেলবে বাংলাদেশ। যে দলটা বাংলাদেশের আপামর ক্রিকেট ভক্তরাও চিনে ফেলেছিলেন ‌‘মোস্তাফিজের দল’ হিসেবে। বেশ কিছুদিন ধরে এখানেই তাঁবু ফেলা বাংলাদেশের আজ সফরের দ্বিতীয় প্রস্তুতি ম্যাচ। ১ মে প্রথম প্রস্তুতি ম্যাচে ডিউক অব নরফোক একাদশের বিপক্ষে খেলেছিল বাংলাদেশ। মুশফিকুর রহিমের অপরাজিত সেঞ্চুরিতে ৭ উইকেটে ৩৪৫ রান করেছিল। তবে বাংলাদেশের বোলিংয়ের সময় বৃষ্টি নামে ঝমঝমিয়ে। শেষ পর্যন্ত ম্যাচটা পরিত্যক্ত হয়।আজ সাসেক্সের কোন একাদশ খেলবে, তা অবশ্য নিশ্চিত নয়। কারণ সাসেক্সের মূল দলের আজই খেলা আছে রয়্যাল লন্ডন ওয়ানডে কাপে, কেন্টের বিপক্ষে। কন্ডিশনের সঙ্গে মানিয়ে নেওয়ার এই সফরে এটাই শেষ ম্যাচ। এরপর ৭ মে বাংলাদেশ উড়ে যাবে আয়ারল্যান্ডে। আয়ারল্যান্ডেও একটি প্রস্তুতি ম্যাচ খেলবে বাংলাদেশ। এরপর স্বাগতিক ও নিউজিল্যান্ডের বিপক্ষে ত্রিদেশীয় সিরিজ শুরু হবে। বাংলাদেশের প্রথম ম্যাচ আয়ারল্যান্ডের বিপক্ষে, ১২ মে।আজকের ম্যাচেও নেতৃত্বভার মুশফিকের কাঁধে থাকবে সম্ভবত, সফরের মাঝপথে মাশরাফি বিন মুর্তজা দেশে চলে এসেছিলেন বলে। সাসেক্স একাদশের বিপক্ষে এই ম্যাচে মোস্তাফিজও থাকছেন না।
