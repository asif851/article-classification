
খেলাধুলার ইতিহাসেই অন্যতম সেরা তাঁদের দ্বৈরথ। ৩৭ মুখোমুখির ৯টি-ই আবার গ্র্যান্ড স্লাম ফাইনাল। কিন্তু আশ্চর্যের ব্যাপার হলো, ইউএস ওপেনে নাদাল-ফেদেরার কখনো মুখোমুখি হননি! এবার বোধ হয় ঘুচতে পারে সে অপেক্ষা। এবার সবকিছু ঠিক থাকলে সেমিফাইনালে চিরপ্রতিদ্বন্দ্বী রাফায়েল নাদালের মুখোমুখি হতে পারেন রজার ফেদেরার। প্রাথমিক ধাক্কা সামলেই চতুর্থ রাউন্ডে উঠে দুজনেই বাঁচিয়ে রেখেছেন সে আশা।
চলতি ইউএস ওপেনে শনিবার বড় এক ধাক্কা পার করেছেন ছেলেদের শীর্ষ বাছাই রাফায়েল নাদাল। তৃতীয় রাউন্ডে আর্জেন্টিনার লিওনার্দো মেয়ারের কাছে প্রথম সেট হারলেও পরের তিন সেট জিতে (৬-৭ (৩/৭), ৬-৩, ৬-১, ৬-৪) নাদাল নাম লেখান চতুর্থ রাউন্ডে। তবে শেষ সেটে দুর্দান্ত সব সার্ভ করে ম্যাচে ফেরার চেষ্টা করেছিলেন মেয়ার। কিন্তু কিছুক্ষণ পরই জয় নিশ্চিত করেন নাদাল। শেষ হয় ৩ ঘণ্টা ১৬ মিনিটের লড়াই। চতুর্থ রাউন্ডে নাদালের প্রতিপক্ষ ইউক্রেনের আলেক্সান্ডার ডলগোপোলভ।তৃতীয় বাছাই সুইস কিংবদন্তি রজার ফেদেরার অবশ্য সহজ জয় পেয়েছেন তৃতীয় রাউন্ডে। স্পেনের ফেলিচ্চিয়ানো লোপেজকে ৬-৩, ৬-৩, ও ৭-৫ গেমে হারিয়ে চতুর্থ রাউন্ডে নাম লেখান রেকর্ড ১৯ গ্র্যান্ড স্লামের মালিক। চতুর্থ রাউন্ডে জার্মানির ফিলিপ কোলশ্রেইবারের মুখোমুখি হবেন ফেদেরার।চতুর্থ রাউন্ডে নিজ নিজ ম্যাচ জিততে পারলে কোয়ার্টার ফাইনালে উঠবেন নাদাল-ফেদেরার। শেষ আটের এ লড়াইয়েও দুই কিংবদন্তি জয়ের মুখ দেখলে অপেক্ষা ঘুচবে টেনিসভক্তদের। তখন ইউএস ওপেনের ইতিহাসে প্রথমবারের মতো মুখোমুখি হবেন নাদাল-ফেদেরার, সেটাও ফাইনালে ওঠার লড়াইয়ে! সূত্র: এএফপি
