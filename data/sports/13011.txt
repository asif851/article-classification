
ইন্দোরে আবহাওয়ার প্রতিবেদনে আর যাই হোক, ছক্কাবৃষ্টির পূর্বাভাস ছিল না! কিন্তু ভারতের মধ্যপ্রদেশের এই শহরে ভারত-শ্রীলঙ্কা মিলে সিরিজের দ্বিতীয় টি-টোয়েন্টি ম্যাচে ঠিক এ কাজটিই করেছে। আন্তর্জাতিক টি-টোয়েন্টিতে এক ম্যাচে সর্বাধিক ৩২ ছক্কার রেকর্ড ছোঁয়ার পথেই ছিল দুই দল। শেষ পর্যন্ত তা হয়নি। মোট ৩১ ছক্কায় শেষ হওয়া ম্যাচে ৮৮ রানের জয় পেয়েছে ভারত।
এই জয়ে তিন ম্যাচের সিরিজে ২-০ ব্যবধানে এগিয়ে গেল রোহিত শর্মার দল। ধবলধোলাই ঠেকাতে হলে রোববার মুম্বাইয়ে সিরিজের তৃতীয় ও শেষ ম্যাচে জিততেই হবে শ্রীলঙ্কাকে।আগে ব্যাটিংয়ে নেমে চতুর্থ ওভারে দুষ্মন্ত চামেরাকে ছক্কা মেরে শুরুটা করেছিলেন ভারতীয় ওপেনার লোকেশ রাহুল। পূর্ণতা দিয়েছেন রোহিত শর্মা। আন্তর্জাতিক টি-টোয়েন্টিতে দ্রুততম সেঞ্চুরির রেকর্ড ছোঁয়ার পথে ভারতের অধিনায়ক মেরেছেন ১০ ছক্কা। সঙ্গে ৮ ছক্কা রাহুলের, ২টি ধোনির এবং একটি ছক্কা মারেন হার্দিক পাণ্ডিয়া। সব মিলিয়ে ২১ ছক্কায় এক ইনিংসে সর্বোচ্চ ছক্কার রেকর্ড ছুঁয়ে ফেলে ভারত। এর আগে গত বছর যুক্তরাষ্ট্রের লাউডারহিলে এই ভারতের বিপক্ষেই আন্তর্জাতিক টি-টোয়েন্টিতে এক ইনিংসে সর্বোচ্চ ২১ ছক্কা মারার রেকর্ড গড়েছিল ওয়েস্ট ইন্ডিজ।ভারতের ছুড়ে দেওয়া ৫ উইকেটে ২৬০ রানের ‘এভারেস্ট’ টপকাতে গিয়ে বেশ ভালো শুরু করেছিল শ্রীলঙ্কা। পঞ্চম ওভারে দলীয় ৩৬ রানে নিরোশান ডিকভেলা আউট হওয়ার পর তাণ্ডব শুরু করেন কুশল পেরেরা। ৪ বাউন্ডারি ও ৭ ছক্কায় ৩৭ বলে ৭৭ রানের ইনিংস খেলেন এই শ্রীলঙ্কান ব্যাটসম্যান। ২ ছক্কা ও ৩ বাউন্ডারিতে ২৯ বলে ৪৭ রান করেন উপুল থারাঙ্গা। ১টি ছক্কা মারেন ডিকভেলা। শেষ পর্যন্ত ১৭২ রানে থেমে লঙ্কানদের ইনিংস। তাঁদের ইনিংসে ১০ ছক্কা আর ভারতের ইনিংসে ২১ ছক্কা মিলিয়ে এ ম্যাচে ছক্কা হয়েছে মোট ৩১টি—যা আন্তর্জাতিক টি-টোয়েন্টিতে এক ম্যাচে দ্বিতীয় সর্বোচ্চসংখ্যক ছক্কার রেকর্ড। গত বছর লাউডারহিলের সে ম্যাচে ওয়েস্ট ইন্ডিজ-ভারত মিলে মোট ৩২টি ছক্কা মেরেছিল, যা এ সংস্করণের আন্তর্জাতিক মঞ্চে এক ম্যাচে সর্বোচ্চসংখ্যক ছক্কার রেকর্ড।
