
বাংলাদেশের বিপক্ষে এর আগে টেস্টে স্পিনারদের মধ্যে এক ইনিংসে ন্যূনতম ৭ উইকেট নেওয়ার কীর্তি ছিল স্টুয়ার্ট ম্যাকগিল, দানিশ কানেরিয়া ও রঙ্গনা হেরাথের। আজ চট্টগ্রাম টেস্টের দ্বিতীয় দিনে চতুর্থ স্পিনার হিসেবে একই কীর্তি গড়লেন অস্ট্রেলিয়ার নাথান লায়ন। বাংলাদেশের প্রথম ইনিংসে লায়নের বোলিং ফিগার ৩৬.২-৭-৯৪-৭!
তবে লায়ন একটি জায়গায় অনন্য। ম্যাকগিল, কানেরিয়া ও হেরাথদের কেউ অফ স্পিনার নন, অর্থাৎ অফ স্পিনার হিসেবে বাংলাদেশের বিপক্ষে টেস্টে এক ইনিংসে প্রথম ৭ উইকেট নেওয়ার কীর্তি এখন লায়নের। ২০০৬ ফতুল্লা টেস্টে বাংলাদেশের প্রথম ইনিংসে ১০৮ রানে ৮ উইকেট নিয়ে ক্যারিয়ার-সেরা বোলিংয়ের কীর্তি গড়েছিলেন অস্ট্রেলিয়ারই সাবেক লেগ স্পিনার ম্যাকগিল। বাংলাদেশের বিপক্ষে টেস্টে এক ইনিংসে এটাই সেরা বোলিং।
টেস্টে এক ইনিংসে দানিশ কানেরিয়ার ক্যারিয়ার-সেরা বোলিং ফিগারও বাংলাদেশের বিপক্ষে। ২০০২ ঢাকা টেস্টে বাংলাদেশের দ্বিতীয় ইনিংসে ৭৭ রানে ৭ উইকেট নিয়েছিলেন পাকিস্তানের সাবেক এ লেগ স্পিনার। চার বছর আগে কলম্বো টেস্টে বাংলাদেশের দ্বিতীয় ইনিংসে ৮৯ রানে ৭ উইকেট নিয়েছিলেন লঙ্কান বাঁহাতি স্পিনার হেরাথ।
চলতি চট্টগ্রাম টেস্টে লায়ন যা করেছেন, সেটা তাঁর টেস্ট ক্যারিয়ারে যুগ্মভাবে দ্বিতীয় সেরা বোলিং ফিগার। টেস্ট ক্যারিয়ারে এ পর্যন্ত তিনবার এক ইনিংসে ৭ উইকেট নিয়েছিলেন অস্ট্রেলিয়ার এ অফ স্পিনার। চলতি বছরের মার্চে ভারতের বিপক্ষে বেঙ্গালুরু টেস্টে ৫০ রানে ৮ উইকেট নিয়ে ক্যারিয়ার-সেরা বোলিংয়ে কীর্তি গড়েছিলেন লায়ন।
চলতি বছর টেস্টে সর্বোচ্চ উইকেট শিকারিদের মধ্যেও তিনে উঠে এসেছেন ২৯ বছর বয়সী এ স্পিনার। সমান ৪৪ উইকেট নিয়ে রবীন্দ্র জাদেজা ও রবিচন্দ্রন অশ্বিন যথাক্রমে প্রথম ও দ্বিতীয়। ৮ টেস্ট খেলা অশ্বিনের চেয়ে এক ম্যাচ কম খেলেছেন জাদেজা। চলতি বছর এ পর্যন্ত ৭ টেস্টে ৪০ উইকেট নিয়ে তৃতীয় লায়ন। ২৭ উইকেট নিয়ে এ তালিকায় ১১তম বাংলাদেশের সাকিব আল হাসান। বাংলাদেশি বোলারদের মধ্যে চলতি বছর এ পর্যন্ত সাকিবের উইকেটসংখ্যাই সর্বোচ্চ।
টেস্টে অস্ট্রেলিয়ার হয়ে সর্বোচ্চ উইকেট শিকারির তালিকায়ও সাতে উঠে এলেন লায়ন। চট্টগ্রাম টেস্টে বাংলাদেশের প্রথম ইনিংসে এ পথে তিনি টপকে যান জ্যাসন গিলেস্পিকে। ২৬৩ উইকেট নেওয়া লায়নের সামনে এখন ক্রেগ ম্যাকডারমট (২৯১)।
