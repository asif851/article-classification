
বাংলাদেশের ক্রিকেটে প্রায় সব ব্যাটিং রেকর্ডই নিজের করে রেখেছেন তামিম ইকবাল। আজ ডাম্বুলায় শ্রীলঙ্কার বিপক্ষে প্রথম ওয়ানডেতে পূরণ করলেন নিজের ১০ হাজার আন্তর্জাতিক রানও।আজকের ম্যাচের আগে তিন ধরনের ক্রিকেটে তামিমের রান ছিল ৯ হাজার ৯৯৯। আজ প্রথম রানটি নিয়েই তিনি পা রাখলেন ১০ হাজার রানের ঘরে। প্রথম বাংলাদেশি ক্রিকেটার হিসেবে এই কীর্তি তাঁর। তামিমের ব্যাটে ভালো শুরু পেয়েছে বাংলাদেশ। সিরিজের প্রথম ওয়ানডেতে ব্যাট করতে নেমে ১ উইকেটে তুলেছে ৭৮। তামিম অপরাজিত ৩২ রানে, সাব্বির ২৯-এ। ১০ রান করে ফিরেছেন সৌম্য।টেস্টে তামিমের রান ৩ হাজার ৬৭৭। টি-টোয়েন্টিতে ১ হাজার ২০২। ওয়ানডেতে ইতিমধ্যেই ৫ হাজার রান পেরিয়ে গেছেন। দাঁড়িয়ে ছিলেন ৫ হাজার ১২০-এ।আন্তর্জাতিক ক্রিকেটে সবচেয়ে বেশি রান শচীন টেন্ডুলকারের—৩৪ হাজার ৩৫৭। কমপক্ষে ১০ হাজার রান করা আন্তর্জাতিক ক্রিকেটারদের মধ্যে আছেন ১২ জন ভারতীয়। তাঁরা হলেন শচীন টেন্ডুলকার, রাহুল দ্রাবিড়, সৌরভ গাঙ্গুলী, মোহাম্মদ আজহারউদ্দিন, বীরেন্দর শেবাগ, মহেন্দ্র সিং ধোনি, বিরাট কোহলি, সুনীল গাভাস্কার, যুবরাজ সিং, ভিভিএস লক্ষ্মণ, দিলীপ ভেংসরকার ও গৌতম গম্ভীর। শ্রীলঙ্কান আছেন ৮ জন—কুমার সাঙ্গাকারা, মাহেলা জয়াবর্ধনে, সনাৎ জয়াসুরিয়া, অরবিন্দ ডি সিলভা, অর্জুনা রানাতুঙ্গা, তিলকরত্নে দিলশান, মারভান আতাপাত্তু, অ্যাঞ্জেলো ম্যাথুস। ইনজামাম–উল–হক, ইউনিস খান, মোহাম্মদ ইউসুফ, জাভেদ মিয়াঁদাদ, সেলিম মালিক, সাঈদ আনোয়ার, শহীদ আফ্রিদি, মোহাম্মদ হাফিজরা পাকিস্তানের হয়ে আন্তর্জাতিক ক্রিকেটে করেছেন কমপক্ষে ১০ হাজার রান।তামিম ১০ হাজার রান পূরণের দিনে দুর্দান্ত এক ইনিংস খেলতে পারেন কি না, তা–ই দেখার।
