
লিওনেল মেসিকে যেন ছাড়তেই চাইছিল না শিশুটি। দেখা হওয়ার পরই জড়িয়ে ধরেছিল, বার্সেলোনা ফরোয়ার্ড তাকে কোলে নিয়ে ছবি তুলে ফেললেন। ‘মাসকট’ হিসেবে মেসির হাত ধরেই মাঠে নেমেছে শিশুটি। কিন্তু দুই দলের খেলোয়াড়দের সৌজন্য বিনিময় শেষে যখন তাকে ফিরতে বললেন রেফারি, তখন আবার দৌড়ে চলে গেল মেসির কাছে। মেসিকে ঘিরে এতটাই ভালোবাসা পাঁচ বছর বয়সী মুর্তাজা আহমাদির!এই ভালোবাসাই আসলে মেসির সঙ্গে দেখা করার সুযোগ করে দিয়েছে আহমাদিকে। গত জানুয়ারিতে আফগান শিশুটির ছবি ছড়িয়ে পড়ে টুইটারে, নীল-সাদা পলিথিন গায়ে জড়িয়ে ফুটবল খেলছে। পেছনে কালো কালিতে লেখা—মেসি। বড় করে জার্সি নম্বরও দেওয়া—১০! ‘প্লাস্টিক মেসি’র ছবিটি দেখেই মেসি বার্সেলোনায় নিয়ে যেতে চেয়েছিলেন আহমাদিকে। ভিসা-জটিলতায় সেবার পারেননি, বার্সেলোনা ও আর্জেন্টিনার দুটি জার্সি তাই সই করে পাঠিয়েছিলেন।কিন্তু এবার কোনো জটিলতা নয়। আল-আহলির সঙ্গে প্রীতি ম্যাচ খেলতে কাতারে এসেছে বার্সেলোনা, সেখানেই মেসির সঙ্গে দেখা প্লাস্টিক মেসির। ম্যাচটা বার্সা ৫-৩ গোলে জিতেছে। ‘এমএসএন’ ত্রয়ীর সঙ্গে গোল পেয়েছেন রাফিনহা ও পাকো আলকাসার। কিন্তু ম্যাচের ফল নিয়ে কে ভাবে! এই ম্যাচের গল্প তো এক কিংবদন্তি আর তাঁর খুদে ভক্তের নিষ্পাপ ভালোবাসার। ছবি: এএফপি।
