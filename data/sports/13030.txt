
উদ্বোধনী জুটিতেই ৫৩ রান যোগ করে শুরুটা ভালোভাবেই করেছিলেন জিম্বাবুয়ের দুই ওপেনার হ্যামিল্টন মাসাকাদজা ও ভুসি সিবান্দা। কিন্তু পরবর্তীতে রানের চাকাটা ঠিকমতো ঘোরাতে পারেনি স্বাগতিকেরা। জয়ের জন্য ১৬২ রানের লক্ষ্য তাড়া করতে নেমে ৫ উইকেট হারিয়ে জিম্বাবুয়ের ইনিংস শেষ হয়েছে ১৩৬ রানে। ২৫ রানের জয় দিয়ে জিম্বাবুয়ে সফরের শুরুটা ভালোভাবেই করেছে পাকিস্তান।
৩০ বলে ৩২ রানের হার না মানা ইনিংস খেলে দলকে জয়ের কাছাকাছি নিয়ে যাওয়ার সর্বোচ্চ চেষ্টাটাই করেছিলেন অধিনায়ক ব্রেন্ডন টেলর। কিন্তু সফল হতে পারেননি। শহীদ আফ্রিদি ও সোহেল তানভিরের ভালো বোলিংয়ে বড় কোনো জুটিও গড়তে পারেনি জিম্বাবুয়ে। ২৫ রানের বিনিময়ে তিনটি উইকেট নিয়ে পাকিস্তানের জয়টা সহজ করে দিয়েছেন আফ্রিদি। কোনো উইকেট না পেলেও কৃপণ বোলিং করে জিম্বাবুয়েকে অল্প রানেই আটকে রেখেছেন তানভির। চার ওভার বল করে তিনি দিয়েছেন ২৩ রান।
১৬২ রানের লক্ষ্যে ব্যাট করতে নেমে শুরুটা অবশ্য ভালোভাবেই করেছিল জিম্বাবুয়ে। মাসাকাদজা ও সিবান্দার ৫৩ রানের উদ্বোধনী জুটিটা হয়তো শুরুতে জয়ের স্বপ্নই দেখিয়েছিল জিম্বাবুয়ের সমর্থকদের। কিন্তু ১৩ ওভারের মধ্যে এই দুই ব্যাটসম্যান সাজঘরে ফেরার পর আর সুবিধা করে উঠতে পারেননি জিম্বাবুয়ের ব্যাটসম্যানেরা। সে সময় স্কোরবোর্ডে জমা হয়েছিল ৮০ রান। সিবান্দা ৩১ ও মাসাকাদজা ১৮ রান করে আউট হয়েছেন। শেষ পর্যায়ে টেলরের অপরাজিত ৩২ ও ম্যালকম ওয়ালারের ১৪ রানের ইনিংস দুটি হারের ব্যবধানটাই শুধু কমাতে পেরেছে।
এর আগে টসে হেরে ব্যাট করতে নেমে আহমেদ শেহজাদের ৭০ ও অভিষিক্ত শোহাইব মাকসুদের ২৬ ও শহীদ আফ্রিদির ২৩ রানের ইনিংসে ভর করে ১৬১ রান সংগ্রহ করে পাকিস্তান।
