
শৃঙ্খলা ভঙ্গের দায় নিয়ে ফিরে আসতে হয়েছিল বিশ্বকাপ থেকে। এরপরই জাতীয় দলে ব্রাত্য হয়ে পড়েন আল আমিন হোসেন। আসন্ন জিম্বাবুয়ে সিরিজ দিয়ে আবারও আন্তর্জাতিক ক্রিকেটে ফেরার স্বপ্ন তাঁর চোখে। ‘এ’ দলের হতাশার দক্ষিণ আফ্রিকা সফরে আল আমিন ভালো করেছেন। ভালো করেছেন কামরুল ইসলাম রাব্বীও। কাল ঘোষিত ১৮ সদস্যের প্রাথমিক দলে এই দুই পেসারই ডাক পেয়েছেন।মিরপুর শেরেবাংলা স্টেডিয়ামে জিম্বাবুয়ে সিরিজের প্রস্তুতি শুরু হয়ে যাবে আজ থেকেই। তবে ‘এ’ দলের হয়ে দক্ষিণ আফ্রিকা সফরে থাকা ছয় ক্রিকেটার যোগ দেবেন ২ নভেম্বর। কাফ মাসলের চোট থেকে পুরোপুরি সেরে না ওঠায় প্রাথমিক দলে রাখা হয়নি পেসার রুবেল হোসেনকে। প্রধান নির্বাচক ফারুক আহমেদের দৃষ্টিতে অবশ্য এই দলটাই এই মুহূর্তের সম্ভাব্য সেরা। তিন ওয়ানডে ও তিন টি-টোয়েন্টি ম্যাচের সিরিজের চূড়ান্ত দলে খুব বেশি পরিবর্তনের সম্ভাবনা নেই বলেও আভাস দিয়েছেন প্রধান নির্বাচক, ‘স্কোয়াড যা-ই তৈরি করি না কেন, সব সময় দলে পরিবর্তন আনা সম্ভব হয় না। দলে বেশি পরিবর্তনের সম্ভাবনা কম।’তবে রুবেল না থাকায় এবং মাশরাফি বিন মুর্তজা, তাসকিন আহমেদ ও শফিউল ইসলাম মাত্রই চোট কাটিয়ে ফেরায় পেস আক্রমণ নিয়ে কিছুটা চিন্তিত নির্বাচক কমিটি। পরিবর্তন এলে এখানেই আসতে পারে। প্রাথমিক দলে আল আমিন ও রাব্বীর উপস্থিতিও সেই আভাস দিচ্ছে।আল-আমিন, রাব্বীকে ‘এ’ দল থেকে ফিরিয়ে আনার সিদ্ধান্ত আগেই জানিয়ে দেওয়ায় প্রাথমিক দলটা খুব বেশি চমক নিয়ে আসেনি। অবশ্য সিরিজ শুরুর মাত্র আট-নয় দিন আগেও চূড়ান্ত দল ঘোষণা না করে প্রাথমিক দল দেওয়াটাই একটা চমক। ১৮ জনের মধ্যে যাঁরা চূড়ান্ত দলে থাকবেন না, তাঁরা বঞ্চিত হবেন সব দিক থেকেই। আজ থেকে জিম্বাবুয়ে সিরিজের অনুশীলন শুরু করে পরে যখন নিজেকে চূড়ান্ত দলের বাইরে আবিষ্কার করবেন, তত দিনে যে শুরু হয়ে যাবে জাতীয় লিগের শেষ রাউন্ডের খেলা! জাতীয় দলের খেলোয়াড়দের সঙ্গে তিন-চার দিন অনুশীলন করার চেয়ে কি ৩১ অক্টোবর থেকে শুরু জাতীয় লিগের ম্যাচ খেললেই বেশি ভালো হতো না তাঁদের?জিম্বাবুয়ে সিরিজের প্রাথমিক দল: মাশরাফি বিন মুর্তজা, তামিম ইকবাল, এনামুল হক, লিটন দাস, সৌম্য সরকার, সাকিব আল হাসান, মুশফিকুর রহিম, মাহমুদউল্লাহ, সাব্বির রহমান, নাসির হোসেন, আরাফাত সানি, জুবায়ের হোসেন, ইমরুল কায়েস, মুস্তাফিজুর রহমান, আল-আমিন হোসেন, কামরুল ইসলাম রাব্বী, শফিউল ইসলাম ও তাসকিন আহমেদ।
