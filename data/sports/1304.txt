
ইতালিয়ান কোচ মানেই একটু ভিন্ন ট্যাকটিকস। তা ঢাকায় আসা ব্রাদার্সের কোচ জিওভান্নি স্কানুর কোচিং-ভাবনাটা কেমন? এসব নিয়েই কাল গোপীবাগে ব্রাদার্স ক্লাবে বসে প্রথম আলোর মুখোমুখি হলেন ৪২ বছর বয়সী ইতালিয়ান কোচl অনেক বিখ্যাত কোচের জন্ম দিয়েছে ইতালি। ফাবিও ক্যাপেলো, মার্সেলো লিপ্পি, আরিগো সাচ্চি, হালে আন্তোনিও কন্তে অনেক অনেক নামী কোচ। প্রথাগতভাবে ইতালির ফুটবল মানে রক্ষণ সামলানোই আগে। তো আপনার কাছ থেকে আসলে আমরা কী ধরনের ফুটবল দেখতে পাব?জিওভান্নি স্কানু: ইতালিয়ান কোচরা প্রথমে চায়, দল গোল খেয়ে চাপে পড়বে না। আমিও সেটাই চাই। দ্বিতীয় কথা হলো, আমি কোন ছকে যাব? ধরুন ৩-৪-৩ আক্রমণাত্মক ছকে আমি গেলাম, এটা আমার পছন্দ। কিন্তু দেখতে হবে আমার হাতে কেমন খেলোয়াড় আছে। সেই অনুযায়ীই কৌশল ঠিক করতে হবে।l বাংলাদেশে এর আগে মুক্তিযোদ্ধায় ইতালিয়ান কোচ ক্লদিও রাফো এবং জাতীয় দলে ফাবিও লোপেজ মাত্র দুই মাস কাজ করেই বিদায় নিয়েছেন। দীর্ঘ মেয়াদে এখানে কাজ করার ব্যাপারে আপনি কতটা আশাবাদী? ব্রাদার্সের সঙ্গে যোগাযোগটা কীভাবে হলো?স্কানু: ক্লদিও, ফাবিওদের আমি চিনি। ফাবিও আমার বন্ধু, আমরা সমবয়সী। উয়েফা প্রো-লাইসেন্স একসঙ্গে করেছি। তবে ওর সম্পর্কে কিছু বলতে চাই না। আর ডিসেম্বর পর্যন্ত ব্রাদার্সের সঙ্গে আমার চুক্তি, তবে চাইব আরও লম্বা সময় থাকতে। এই ক্লাবটির ম্যানেজার আমের খানের সঙ্গে চার-পাঁচ বছর ধরে আমার বন্ধুত্ব। তাঁর মাধ্যমেই ব্রাদার্সের প্রস্তাব পাই।l গত এক সপ্তাহ কাজ করে ব্রাদার্স দলটাকে কেমন দেখলেন?স্কানু: ভালোই। ছেলেদের মধ্যে শেখার আগ্রহ আছে। যদিও অনেক কাজ করতে হবে। তবু আমি চাই, ব্রাদার্স যেন লিগে গতবারের মতো চতুর্থ হওয়ার চেয়ে এবার আরও ভালো করে।l তরুণ বয়সেই আপনার কোচিংয়ে আসার কারণ কী?
স্কানু: আমি ইতালির চতুর্থ ডিভিশনে খেলতাম, ছিলাম মিডফিল্ডার। ২০ বছর বয়সে পা ভাঙলে কোচিংয়ে চলে আসি। ২২ বছরের কোচিং জীবনে উয়েফা সি, বি, এ, প্রো...ধাপে ধাপে এগোতে ১৭ বছর লেগেছে। গত ডিসেম্বরে চেষ্টায় উয়েফা প্রো-লাইসেন্স পেয়েছি।
l এই লম্বা সময়ে কোচ হিসেবে আপনার সেরা সাফল্য কী?
স্কানু: ২২ বছরে আমি প্রায় ১৫টি ক্লাবে কাজ করেছি। অন্তত এক হাজার ছেলেকে কোচিং করিয়েছি। নাইজেরিয়া, লিথুয়ানিয়া, ব্রাজিলসহ আরও কয়েকটি দেশ হয়ে সর্বশেষ হাঙ্গেরিতে তৃতীয় বিভাগের দল এফসি তাতাবায়েনার প্রধান কোচ ছিলাম। বেশি কাজ করেছি ইতালিতে, সেখানে চতুর্থ-তৃতীয় বিভাগের দলকে কোচিং করিয়েছি অনেক বছর। ব্রাজিলের তৃতীয় বিভাগের দলে কোচিং করিয়েছি। আর স্মরণীয় সাফল্য, ১১ বছর আগে চতুর্থ বিভাগ থেকে চ্যাম্পিয়ন করে ইতালিয়ান একটি ক্লাবকে তৃতীয় বিভাগে তুলেছি।
l কোচ হিসেবে আপনি কার ভক্ত? ইতালির কোন ক্লাবকে সমর্থন করেন? তা ছাড়া অবসরে কী করেন? 
স্কানু: কোচ ফাবিও ক্যাপেলোকে আমার বেশি ভালো লাগে। আর সমর্থন করি আমার শহরের ক্লাব সিরি আর ক্যালিয়ারিকে। রোম থেকে আমার বাড়ি বিমানে ৫০ মিনিটের পথ। অবসর পেলেই সাগরে যাই। নৌকা নিয়ে ঘুরি। মাছ ধরি।
