
স্পোর্টিং গিজনের সীমানায় একের পর এক আক্রমণ। গোলপোস্টে মোট ২৭টি শট। কিন্তু তারপরেও ‘এল মলিননে’ পয়েন্ট ভাগাভাগিই করতে হলো রাফায়েল বেনিতেজের দলকে। লা লিগায় সদ্যই উত্তীর্ণ গিজনের সঙ্গে শক্তিমত্তায় যোজন যোজন এগিয়ে থাকার পরেও গোলশূন্য এই অমীমাংসা রিয়াল সমর্থকদের ক্ষুব্ধই করেছে। কোচ বেনিত্তেজ এই ড্রয়ের জন্য দায়ী করেছেন তাঁর দলের খেলোয়াড়দের সুযোগের অপচয়কেই। তাঁর মতে, প্রচুর আক্রমণ করেও সুযোগের সদ্ব্যবহার করতে না পারাটাই গিজনের বিপক্ষে ভুগিয়েছে তাঁর দলকে। গ্যারেথ বেলকে কাল কোচ খেলিয়েছেন কেন্দ্রীয় ভূমিকায়। কিন্তু ওয়েলসের এই তারকা নিজেকে প্রত্যাশা মাফিক তুলে ধরতে ব্যর্থতার পরিচয় দিয়েছেন। আক্রমণের নিউক্লিয়াস হয়েও তাঁর নিষ্প্রভতা পুরো দলকেই ভুগিয়েছে। দ্বিতীয়ার্ধে কোচ বেলকে অন্য ভূমিকায় খেলালেও তিনি তাঁর নিজের খেলায় ফিরতে পারেননি। ক্রিস্টিয়ানো রোনালদোও কাল নিজের মধ্যে ছিলেন না। হামেস রদ্রিগেজের একটি দুর্দান্ত পাস থেকে তাঁর গোল করার ব্যর্থতা অবাক করেছে সবাইকে। খেলা শেষ হওয়ার ১৫ মিনিট আগে দানিলোর আরও একটি চমৎকার পাসকে গোলে ঠেলতে ব্যর্থ হন তিনি। পুরো খেলা দেখে বোঝাই গেলো দিনটা কাল রোনালদোর ছিল না। রিয়াল অধিনায়ক সার্জিও রামোসের মতে প্রথমার্ধের ব্যর্থতাই ডুবিয়েছে তাঁর দলকে, ‘প্রথমার্ধটা ছিল যাচ্ছেতাই। দ্বিতীয়ার্ধে দল ঘুরে দাঁড়িয়ে বলের দখলে নিয়ন্ত্রণ প্রতিষ্ঠা করেছিল, গোলের সুযোগও তৈরি হয়েছিল। কিন্তু আমরা পারিনি। এই ম্যাচ না জেতাটা মোটেও স্বস্তির কিছু নয়। লিগটা আমরা তিন পয়েন্ট নিয়েই শুরু করতে চেয়েছিলাম।’ সূত্র: এএফপি।
