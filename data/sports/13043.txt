
আবাহনী সুপার লিগে উঠেছে শীর্ষ দল হিসেবেই। কিন্তু সুপার লিগের দ্বিতীয় ম্যাচেই ধাক্কা খেয়েছিল শেখ জামালের কাছে হেরে। আজ যেন সে ধাক্কা সামলাতেই নেমেছিল দলটি। এনামুল হক আর নাজমুল হোসেনের জোড়া সেঞ্চুরিতে বাংলাদেশের মাটিতে যেকোনো লিস্ট ‘এ’ ম্যাচে এটাই সর্বোচ্চ দলীয় স্কোর (৩৯৩/৪) গড়ে আবাহনী। অথচ পাহাড়সমান এ স্কোর গড়েও আবাহনীর হারের ভয় ছিল। দলটিকে নাটকীয়ভাবে বাঁচিয়ে দিয়েছে বৃষ্টি!
৩০ ওভার শেষেও দোলেশ্বরের স্কোর ২ উইকেটে ২১৭। উইকেটে মার্শাল আইয়ুব (৭৪ বলে ৯৩) ও ফজলে মাহমুদ (৭৭ বলে ৯১)। বাকি ২০ ওভারে ১৭৭ রানের লক্ষ্যটা এমন আহামরি কিছু ছিল না। অন্তত মার্শাল আর মাহমুদের বারুদ-ব্যাটিংয়ে সেরকম ইঙ্গিতই ছিল। কিন্তু এমন সময় বৃষ্টি নেমে দুজনের ব্যাটের সব বারুদ ভিজিয়ে দিল!
কথাটা একেবারে মিথ্যে নয়। বৃষ্টি নামার আগে ৩ ছক্কা আর ৯ বাউন্ডারি মারেন মার্শাল, ৪ ছক্কা ও ৯ বাউন্ডারি এসেছে মাহমুদের ব্যাট থেকে। বৃষ্টি থামার পর খেলা পুনরায় শুরু হলে ডার্ক ওয়ার্থ লুইস পদ্ধতিতে দোলেশ্বরের সামনে লক্ষ্য দেওয়া হয় ৩৫ ওভারে ২৭৮। অর্থাৎ ৩০ বলে ৬১ রানের লক্ষ্য। আশ্চর্য হলেও সত্যি, মার্শাল (১০৮)ও মাহমুদ (১০০) এরপর সেঞ্চুরি তুলে নিলেও কোনো চার-ছক্কা মারতে পারেননি! এমনকি আবারও বৃষ্টি নামায় ৩৪.১ ওভারে ২৬৪ রানের লক্ষ্য নিয়েও দোলেশ্বরের কোনো ব্যাটসম্যান চার-ছক্কা মারতে পারেননি! ৩৪.১ ওভারে ৩ উইকেটে ২৪৪ রানে থেমেছে দোলেশ্বর। ডি/এল পদ্ধতিতে ২০ রানের জয় তুলে নেয় আবাহনী। দিনের বাকি দুই ম্যাচে রূপগঞ্জ ১২ রানে হারিয়েছে খেলাঘরকে। আর বৃষ্টি আইনে গাজি গ্রুপকে ৮ রানে হারিয়েছে শেখ জামাল।
এর আগে অবশ্য ম্যাচের আলোটা কেড়ে নিয়েছিলেন এনামুল-নাজমুল। ঢাকা প্রিমিয়ার লিগে এবার আগেই সেঞ্চুরি পেয়েছেন এনামুল। শেখ জামালের বিপক্ষে ১২২ বলে খেলেছিলেন ১১৬ রানের ইনিংস। আজ অবশ্য বলের সঙ্গে পাল্লা দিয়ে রান তুলেছেন বেশি। ৬ ছক্কা আর ৭ চারে ১২২ বলে ১২৮ রান করেছেন এ ওপেনার। এনামুলের মতো নাজমুলও এবার লিগে নিজের দ্বিতীয় সেঞ্চুরি তুলে নেন। অবশ্য এনামুলের তুলনায় নাজমুলের ব্যাট ছিল আরও ক্ষুরধার। ২ ছক্কা ও ১২ চারে ১০৬ বলে ১২১ রান করেছেন নাজমুল।
দুজনে মিলে প্রিমিয়ার লিগে এবারের যেকোনো উইকেটে সর্বোচ্চ রানের জুটি গড়েছেন। ৩৬.৩ ওভারে এনামুল যখন রানআউট হন, আবাহনীর স্কোর তখন ২৩৬। সে রানটা প্রায় ৪০০ ছুঁই ছুঁই বানিয়েছেন বিহারি ও মিঠুন। ভারতীয় ব্যাটসম্যান হানুমা বিহারি (৩৬ বলে ৬৬) ও মোহাম্মদ মিঠুনের (২৪ বলে ৪৭) ঝোড়ো ইনিংসেই লিস্ট ‘এ’তে বাংলাদেশের রেকর্ড গড়েছে আবাহনী।
এর আগের রেকর্ডটিও ছিল আবাহনীর। ২০১৬ সালে মোহামেডানের বিপক্ষে ৫ উইকেটে ৩৭১ রান তুলেছিল আবাহনী। তৃতীয় সর্বোচ্চ দলীয় স্কোরও আবাহনীর দখলে। গত বছর এই মোহামেডানের বিপক্ষেই ৫ উইকেটে ৩৬৬ রান তুলেছিল দলটি।
