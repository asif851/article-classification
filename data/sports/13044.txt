
লিড নেওয়া হলো না বাংলাদেশের। চট্টগ্রাম টেস্টে প্রথম ইনিংসে ইংল্যান্ডের ২৯৩ রানের জবাবে বাংলাদেশের ইনিংস শেষ হয়েছে ২৪৮ রানেই। ৪৫ রানে এগিয়ে থেকে ইংল্যান্ড শুরু করবে তাদের দ্বিতীয় ইনিংস।দ্বিতীয় দিনের খেলা শেষে ৭২ রানে পিছিয়ে ছিল বাংলাদেশ। হাতে ছিল ৫ উইকেট। সাকিব আল হাসান অপরাজিত ছিলেন ৩১ রানে। সঙ্গে ছিলেন নাইট ওয়াচ ম্যান শফিউল ইসলাম।কিন্তু তৃতীয় দিনের শুরুতেই (দ্বিতীয় বলে) সাকিবের দায়িত্বজ্ঞানহীন এক শটেই শুরু বাংলাদেশের বিপর্যয়ের। স্পিন-বান্ধব উইকেটে মঈন আলীকে ক্রিজ ছেড়ে বেরিয়ে এসে সীমানার বাইরে আছড়ে ঠেলতে চাইলেন সাকিব। কেন চাইলেন, সেটি তিনিই জানেন। বল সাকিবের ব্যাটকে ফাঁকি দিয়ে চলে গেল উইকেটকিপার জনি বেয়ারস্টোর গ্লাভসে। সাকিবকে স্টাম্পড করে দিতে বেয়ারস্টোর কোনো সমস্যাই হয়নি। সাজঘরে পৌঁছে সাকিব আল হাসান নিশ্চয়ই অন্তত একবার তাঁর আউটটি স্ক্রিনে দেখেছেন। দেখে তাঁর মনের অবস্থা কী হয়েছে সেটি বলাই বাহুল্য। দিনের দ্বিতীয় বল, স্পিন উপযোগী উইকেটে বল করছেন একজন স্পিনার, সিনিয়র খেলোয়াড় হিসেবে তাঁর কাঁধে রাজ্যের দায়িত্ব; কিন্তু সাকিব মাথায় রাখলেন না কিছুই। সাকিবের বিদায়ের পর প্রতিরোধের দেয়ালটা ভেঙে পড়তে বেশি সময় লাগেনি। সাব্বির রহমান কিছুটা লড়তে চেয়েছিলেন। কিন্তু বেন স্টোকসের বলে স্লিপে ইংলিশ অধিনায়ক অ্যালিস্টার কুকের হাতে ধরা পড়ে শেষ হয়েছে তাঁর ইনিংস। তবে টিভি রিপ্লেতে দেখে মনে হয়েছে কিছুটা যেন দুর্ভাগ্যের শিকার সাব্বির। কুকের হাতে বল যাওয়ার আগে তা মাটি স্পর্শ করেছে কিনা রিপ্লেতে দেখার বিষয় ছিল এটিই। তাতে বল মাটি স্পর্শ করার ইঙ্গিতটা বেশ স্পষ্টই। ১৯ রানে শেষ হয়েছে সাব্বিরের ইনিংস। 
মেহেদী হাসান ব্যাট করতে পারেন। তাঁর ওপরও প্রত্যাশা ছিল। কিন্তু বল হাতে স্বপ্নের অভিষেক হওয়া মেহেদী সেই প্রত্যাশা পূরণ করতে পারেননি। রানের খাতা না খুলেই বেন স্টোকসের বলে এলবিডব্লিউ হয়েছেন তিনি। নাইট ওয়াচ ম্যাচ শফিউল তাঁর দায়িত্বটি ভালোভাবেই পালন করছিলেন। কিন্তু আদিল রশিদের বলটি তুলে মারতে গিয়েই হলো বিপত্তি, স্টুয়ার্ট ব্রডকে ক্যাচ দিলেন তিনি। আউট হওয়ার আগে ২৯ বলে ২ রান করেছেন তিনি। কামরুল ইসলাম রাব্বী খেলেছেন মাত্র ৩ বল। স্টোকসের বলেই বোল্ড হয়ে শেষ হয়েছে তাঁর ইনিংস। ইংল্যান্ডের সবচেয়ে সফল বোলার বেন স্টোকস। মাত্র ২৬ রানে ৪ উইকেট নিয়েছেন তিনি। মঈন আলী ৩ উইকেট নিয়েছেন ৭৫ রানে। আদিল রশিদ ২ উইকেট তুলে নিয়েছেন ৫৮ রানে। একটি উইকেট গ্যারেথ ব্যাটির। সকালে মাত্র ১২ ওভার খেলেছে বাংলাদেশ। এই ১২ ওভারে ২৭ রান তুলতেই নেই বাংলাদেশের শেষ ৫ উইকেট। আবারও লেজের বিপর্যয়। তবে এবার লেজের সঙ্গে আঙুল উঠছে সাকিবের দায়িত্বজ্ঞানহীনতার দিকেই। কে বলেছিল তাঁকে ওই শটটি খেলতে!
