
ইতিহাসের প্রথম টেস্টেই ইংল্যান্ডকে হারিয়ে চমকে দিয়েছিল অস্ট্রেলিয়া। কিন্তু কালক্রমে ইতিহাসের সেরা দল হিসেবে নিজেদের প্রমাণ করেছে নিজেদের। অস্ট্রেলিয়ার মতো রাজত্ব, শ্রেষ্ঠত্ব ঘোষণা করতে পারেনি আর কোনো দলই। রেকর্ড সর্বোচ্চবার বিশ্বকাপ জেতা অস্ট্রেলিয়া তাদের দাপট দেখিয়েছে টেস্টেও। সত্যি বলতে কী, টেস্ট সিরিজে ধবলধোলাই হওয়ার অভিজ্ঞতা তাদের জন্য বিরলই। ১৩৯ বছরে মাত্র নয়বার এমন অভিজ্ঞতা হয়েছে অস্ট্রেলিয়ার। ১৮৯০ সাল থেকে ১৯৭০ সাল পর্যন্ত মাঝখানে ৮০ বছর কখনোই ধবলধোলাই হতে হয়নি অস্ট্রেলিয়াকে।
কিন্তু সেই বিরল অভিজ্ঞতাটাই যেন ‘নিয়মিত’ হতে বসেছে। বিশেষ করে অস্ট্রেলিয়া যখন এশিয়ায় খেলতে আসছে। গত পাঁচ বছরেই চারবার হোয়াইটওয়াশ হলো অস্ট্রেলিয়া। এর মধ্যে সর্বশেষ ধবল-লজ্জা তো একেবারেই অপমানের। মাত্রই টেস্ট চ্যাম্পিয়নশিপের গদা হাতে নিয়ে এভাবে শ্রীলঙ্কার আনকোরা দলটার কাছে হেরে যাওয়া! তিন ম্যাচ সিরিজে ৩-০তেই হারার অভিজ্ঞতা অস্ট্রেলিয়ার জন্য মাত্র তৃতীয়বার। অস্ট্রেলিয়া দুই ম্যাচ সিরিজে ২-০ ব্যবধানে হেরেছে চারবার। আর দুবার হেরেছে ৪-০ ব্যবধানে চার ম্যাচ সিরিজে।ভারতীয় উপমহাদেশ বা এশিয়া সব সময়ই অস্ট্রেলিয়ার জন্য কঠিন পরীক্ষার এক জায়গা ছিল। তাতে লেটার নম্বর সব সময় না পেলেও অনেকবারই প্রথম বিভাগে পাস অন্তত করেছে। এভাবে বারবার ফেল মেরে যায়নি। অস্ট্রেলিয়ার গত পাঁচ বছরের চারটি ধবল​ধোলাই-ই হয়েছে এশিয়ায়। ভারতে সর্বশেষ দুটি সিরিজে তারা হেরেছে ২-০ ও ৪-০ ব্যবধানে। গত বছর পাকিস্তানও তাদের ২-০তে ধবলধোলাই করেছে সংযুক্ত আরব আমিরাতে। এবার শ্রীলঙ্কা। অস্ট্রেলিয়া তাদের ইতিহাসে যে নয়বার ধবলধোলাই হয়েছে, পাঁচবারই হয়েছে এশিয়ায়।
অস্ট্রেলিয়ার যত ​ধবলধোলাই :



প্রতিপক্ষ 
স্বাগতিক
 ব্যবধান 
মৌসুম


ইংল্যান্ড 
ইংল্যান্ড 
৩-০ 
১৮৮৬


ইংল্যান্ড 
অস্ট্রেলিয়া 
২-০ 
১৮৮৬-৮৭


ইংল্যান্ড 
ইংল্যান্ড 
২-০
 ১৮৯০


দক্ষিণ আফ্রিকা 
দক্ষিণ আফ্রিকা
 ৪-০ 
১৯৬৯-৭০


পাকিস্তান 
পাকিস্তান
 ৩-০ 
১৯৮২-৮৩


ভারত 
ভারত 
২-০ 
২০১০-১১


ভারত 
ভারত
 ৪-০ 
২০১২-১৩


পাকিস্তান 
পাকিস্তান *
২-০ 
২০১৪-১৫


শ্রীলঙ্কা 
শ্রীলঙ্কা 
৩-০ 
২০১৬



* পাকিস্তান সিরিজটি খেলেছিল আরব আমিরাতে
