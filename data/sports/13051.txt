
রূপকথা লেখা হয়নি। নিজের শেষ ব্যক্তিগত ইভেন্টে সোনা জিততে পারেননি উসাইন বোল্ট। তাতেও অবশ্য কিছু যায়–আসে না, বোল্ট যে কিংবদন্তি হয়েছেন এর বহু আগেই। টানা তিন অলিম্পিকে স্প্রিন্টের ডাবল জেতা এই অ্যাথলেট তো ‘অমরত্ব’ই পেয়ে গেছেন। তাঁর মতো ট্র্যাকে ঝড় তুলতে পারেনি কেউ। কেউ কখনো করতে পারবে—এমনটাও বিশ্বাস করতে ইচ্ছে হয় না। 
ক্যারিয়ারজুড়ে ট্র্যাকে গড়ে ঘণ্টায় ২৩ মাইল গতিতে ছুটেছেন। সর্বোচ্চ ২৭ মাইল গতিতেও ছুটেছেন তিনি। ২০০৯ সালে ম্যানচেস্টারে ১৫০ মিটারের এক রেস শেষ করেছিলেন ১৪.৩৫ সেকেন্ডে। সেদিন তাঁর গতিবেগ ছিল ঘণ্টায় ২৫.৭১ মাইল (৪১.৩৮ কিলোমিটার)। এ গতিতে তিনি ১০০ মিটারের রেকর্ডের দিনেও ছোটেননি। অবশ্য দর্শকদের আনন্দ দিতে বুক চাপড়ানো কিংবা আশপাশের দৃশ্য দেখতে দেখতে দৌড় শেষ না করলে ১০০ ও ২০০ মিটারের রেকর্ডগুলো চাইলেই আরও ভালো করতে পারতেন। আসুন দেখে নেওয়া যাক, মানবজাতির কারও পক্ষে তো সেরা ফর্মের বোল্টের সঙ্গে পাল্লা দেওয়া সম্ভব নয়, প্রাণিজগতের অন্যরা তাঁর সঙ্গে পারে কি না!

