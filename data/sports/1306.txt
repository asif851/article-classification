
ভারতীয় ক্রিকেটারদের বেতন বাড়ানো হয়েছে কয়েক দিন আগেই । বিরাট কোহলি, মহেন্দ্র সিং ধোনির মতো গুরুত্বপূর্ণ খেলোয়াড়েরা এখন থেকে বার্ষিক দুই কোটি রুপি করে পাবেন ভারতীয় ক্রিকেট বোর্ড থেকে। গত বছরও যে অঙ্কটা ছিল এক কোটি, সেটা দ্বিগুণ হয়ে গেল মুহূর্তেই। ভাবছেন খুশিতে বাদ্যি বাজাচ্ছেন সবাই? ভুল, বরং রাগে দাঁত কিড়মিড় করে তেড়ে আসার কথাই ভাবছেন ভারতীয় ক্রিকেটারেরা।
নতুন বেতন কাঠামোতে ৩২ জন খেলোয়াড়কে চুক্তির আওতায় আনা হয়েছে। এর মাঝে কোহলি, ধোনি ছাড়াও রবিচন্দ্রণ অশ্বিন ও সহ অধিনায়ক অজিঙ্কা রাহানে, চেতশ্বর পূজারা, রবীন্দ্র জাদেজা ও মুরালি বিজয় আছেন ‘এ’ গ্রেডে। তাঁদের বার্ষিক বেতন এখন থেকে দুই কোটি রুপি। গ্রেড ‘বি’-তে ঠাঁই মিলেছে যুবরাজ সিং, রোহিত শর্মাসহ মোট নয়জনের। এঁদের বার্ষিক বেতন ঠিক হয়েছে এক কোটি রুপি করে। আর যে ১৬ জন খেলোয়াড় জাতীয় দলে আসা-যাওয়ার মধ্যে আছেন তারা পাবেন ৫০ লাখ রুপি করে। সহকারী কোচদের বেতনটা লোভনীয়। মাসে ১৫ লাখ রুপি করে পাবেন সঞ্জয় বাঙ্গাররা।বেতন ভাতা এখানেই শেষ হচ্ছে না। টেস্ট স্কোয়াডে থাকা প্রতি খেলোয়াড় ম্যাচ প্রতি পাবেন ১৫ লাখ রুপি (আগে এটা ছিল ৭ লাখ)। ওয়ানডের ক্ষেত্রে সেটা ৪ লাখ থেকে বেড়ে হয়েছে ৬ লাখ। টি-টোয়েন্টিতেও সেটা ২ লাখ থেকে হয়েছে ৩! অঙ্কগুলো বেশ বড়। বিশেষ করে যখন জানবেন, প্রথম শ্রেণির শীর্ষ ক্রিকেটাররা চার দিনের ম্যাচের জন্য সর্বোচ্চ ৪০ হাজার রুপি পান। কিন্তু কোহলিরা এতেও সন্তুষ্ট নন। কারণ অবশ্য আছে। বিভিন্ন সূত্র জানাচ্ছে, কোহলির সমগোত্রীয় দুজন—জো রুট ও স্টিভ স্মিথ তাঁদের নিজ নিজ বোর্ড থেকে বার্ষিক বেতন যা পাচ্ছেন সেটা ভারতীয় অর্থে ৮ ও ১২ কোটি রুপি!বিশ্বের সবচেয়ে ধনী বোর্ডের অধীনে থাকা কোহলিরা তাই ব্যাপারটা মেনে নিতে পারছেন না। কোচ অনিল কুম্বলেও ২০১০ সালের পর দেওয়া নতুন বেতন-কাঠামো নিয়ে অসন্তুষ্টি গোপন করেননি। কিন্তু এ বিষয়ে কুম্বলের দেওয়া প্রস্তাব মানতে রাজি হয়নি বোর্ড। টেস্টের শীর্ষ দলটি তাই বেতন ভাতা নিয়ে নিজেদের ক্ষোভটা আর আড়াল করতে রাজি নয়। সূত্র: ক্রিকইনফো।
