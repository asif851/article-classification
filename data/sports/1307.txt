
৫৫ মিনিটেই চিলি-ব্রাজিল ম্যাচের সমাধান হতে পারত, যদি হাল্কের ওই গোলটা বাতিল না হতো! গোল বাতিল তো হলোই, উপরি হিসেবে হলুদ কার্ড! স্বাভাবিকভাবেই বিতর্কের রসদ জুগিয়েছে হাল্কের হ্যান্ডবল ও হলুদ কার্ড নিয়ে।ভলিতে চিলির জালে বল জড়িয়েই হাল্ক ছুটলেন গোল উদযাপন করতে। দেখা গেল, ইংলিশ রেফারি হাওয়ার্ড ওয়েব ছুটে আসছেন হলুদ কার্ড নিয়ে। রেফারির সিদ্ধান্তের পর হাল্ক বারবার বোঝাতে চাইছিলেন, বল বগলের নিচে লেগেছিল, হাতে নয়। কিন্তু ওয়েব ব্রাজিল মিডফিল্ডারের দাবি নাকচ করে দেন। রেফারির চোখে বল হাল্কের ঊর্ধ্ব বাহুতেই লেগেছিল। হ্যান্ডবল যদি হয়েও থাকে, সেটি হয়তো ইচ্ছাকৃত ছিল না। ফলে হলুদ কার্ড নিয়ে উঠেছে প্রশ্ন।
