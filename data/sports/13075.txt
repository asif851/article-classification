
কোচ হোর্হে সাম্পাওলি আগেই বলেছিলেন, ২০১৮ রাশিয়া বিশ্বকাপের প্রস্তুতি হিসেবে বেশ কয়েকটি প্রীতি ম্যাচে খেলবে আর্জেন্টিনা। রাশিয়ার সঙ্গে গতকাল শনিবারের ম্যাচটি তারই অংশ। স্বাগতিক রাশিয়ার সঙ্গে এই ম্যাচে সে দেশের কন্ডিশনটা কিছুটা হলেও জানা হয়ে গেল মেসিদের। তার ওপর বিশ্বকাপের বল ‘টেলস্টার ১৮’ দিয়ে হয়েছে ম্যাচটি। ‘বিশ্বকাপ’ ‘বিশ্বকাপ’ আবহটা ভালোই টের পেয়েছে দুবারের বিশ্বচ্যাম্পিয়নরা।
ম্যাচটি আর্জেন্টিনা জিতেছে ১-০ গোলে। ম্যাচে মেসি খেলেছেন; ভালোই খেলেছেন। তবে নাইজেরিয়ার বিপক্ষে পরের প্রীতি ম্যাচটিতে খেলবেন না বার্সেলোনা তারকা।
দলের অফিশিয়াল টুইটার পেজে নাইজেরিয়ার বিপক্ষে অধিনায়কের না খেলার ব্যাপারটা জানানো হয়। তবে কোনো অসুস্থতা বা চোটের কারণে যে ব্যাপারটা হচ্ছে না, সেটিও নিশ্চিত করা হয়েছে। রাশিয়ার বিপক্ষে ম্যাচটি খেলেই তিনি ফিরে যাবেন বার্সেলোনায়। গতকালের ম্যাচে পুরো ৯০ মিনিটই মাঠে ছিলেন মেসি। দলের আক্রমণের প্রাণভোমরা হয়েই খেলেছেন। তবে সাম্পাওলির কাছে মেসির নৈপুণ্যের চেয়েও বড় আশার ব্যাপার সার্জিও আগুয়েরোর গোল। সাম্পাওলির অধীনে প্রথমবার মূল একাদশে সুযোগ পেয়েই জাতীয় দলে গোলখরা কাটালেন ম্যানচেস্টার সিটি ফরোয়ার্ড। আকাশি-নীল জার্সি গায়ে তাঁর সর্বশেষ গোলটি এসেছিল ২০১৬ সালের জুন মাসে। এই গোল দিয়ে আর্জেন্টিনার পক্ষে সর্বোচ্চ গোলদাতার তালিকার তিন নম্বরে উঠেছেন আগুয়েরো, ছুঁয়েছেন সাবেক এসি মিলান ফরোয়ার্ড হার্নান ক্রেসপোকে।
ম্যাচ শেষে টিওয়াইসি স্পোর্টসকে দেওয়া সাক্ষাৎকারে মেসি বলেছেন, ‘আমরা সব সময়ই মনে করি, বিশ্বকাপ খুব কঠিন। বাস্তবতা হচ্ছে, আমাদের হাতে খুব বেশি সময় নেই। এর মাঝেই আমাদের দলীয় সমন্বয় তৈরি করে ফেলতে হবে।’
ক্রেসপোকে ছোঁয়ায় আগুয়েরোর প্রশংসা করেছেন পাঁচবারের ফিফা-ব্যালন ডি’অর বিজয়ী। তিনি বলেছেন, ‘এটা তাৎপর্যপূর্ণ। মাত্রই সে সিটির হয়ে রেকর্ড গড়েছে আর আজ তাঁর এই অর্জন।’
মঙ্গলবার আফ্রিকার নাইজেরিয়ার মুখোমুখি হবেন সাম্পাওলির শিষ্যরা। খেলাটি শুরু হবে বাংলাদেশ সময় রাত সাড়ে ১০টায়। সূত্র: গোল ডটকম।
