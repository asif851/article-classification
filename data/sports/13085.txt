
ডোয়াইন ব্রাভো একেকটা উইকেট পান আর বাজতে থাকে তাঁর ‘চ্যাম্পিয়ন’ গান। সেই গানের তালে নিজে নাচেন, নাচে ঢাকা ডায়নামাইটসের সমর্থকেরাও! মিরপুর শেরেবাংলা স্টেডিয়ামে ‘ডিজে ব্রাভো’র দারুণ বোলিং আর সাকিব আল হাসানের রানের ফেরার দিনে কুমিল্লা ভিক্টোরিয়ানসকে ৩২ রানে হারিয়েছে ঢাকা।
চট্টগ্রামে রাজশাহী কিংসের বিপক্ষে একটা জয় পেলেও আবারও সেই ব্যর্থতার বৃত্তে কুমিল্লা। বর্তমান চ্যাম্পিয়নদের হার যেন নিত্য ছবি এই বিপিএলের। ঢাকার দেওয়া ১৭১ রান তাড়া করতে নেমে শুরু থেকেই তারা ছন্নছাড়া। কোনো ব্যাটসম্যানই পারেননি দ্যুতি ছড়াতে, হয়নি ম্যাচ বদলে দেওয়া একটা জুটিও। বলার মতো ইনিংস একটাই—ওপেনার খালেদ লতিফের ৩৩ বলে ৩৮ রান। ব্রাভো একে একে তুলে নিয়েছেন লতিফ, শেহজাদ ও মাশরাফি বিন মুর্তজার উইকেট। ক্যারিবীয় অলরাউন্ডার উইকেট পাওয়ার মানেই তো বুঝতে পারছেন, গানের তালে নেচে ওঠা!আগের ৭ ম্যাচে রান মাত্র ৯৩, সাকিব যেন নিজের ছায়া হয়ে ছিলেন। ব্যাটিংয়ে অবশেষে ছন্দ ফিরে পেয়েছেন বাঁহাতি অলরাউন্ডার। সাকিব অপরাজিত থাকেন ২৬ বলে ৪১ রান করে। মোসাদ্দেক হোসেনের সঙ্গে কার্যকরী এক জুটি গড়েন ঢাকা অধিনায়ক। দুজনের চতুর্থ উইকেট জুটিতে এসেছে ৩২ বলে ৪৬ রান। ১৮ বলে ২৫ রান করে মোসাদ্দেক ফিরে গেলে সেকুগে প্রসন্নার সঙ্গে অবিচ্ছিন্ন পঞ্চম উইকেটে সাকিব যোগ করেন ১২ বলে ২৯ রান। ম্যাচসেরাও হয়েছেন তিনি।বিপিএলে নিজের দ্বিতীয় ম্যাচ খেলার সুযোগ পেয়েছেন মাহেলা জয়াবর্ধনে। ফেরাটা একেবারে মন্দ হয়নি লঙ্কান কিংবদন্তির, ২৭ বলে করেছেন ৩১ রান। বন্ধু কুমার সাঙ্গাকারার সঙ্গে দ্বিতীয় উইকেট জুটিতে তুলেছেন ৩৮ বলে ৪৫ রান। ঢাকার ইনিংসে একটি ফিফটিও নেই। তবে ‘দশে মিলে করি কাজ’পদ্ধতিতে তারা পায় ১৭০ রানের স্কোর। যেটি পরে পেরোতে পারেনি কুমিল্লা।
সংক্ষিপ্ত স্কোর:ঢাকা ডায়নামাইটস : ২০ ওভারে ১৭০/৪ (মারুফ ২২, সাঙ্গাকারা ৩৩, জয়াবর্ধনে ৩১, সাকিব ৪১*, মোসাদ্দেক ২৫, প্রসন্না ১১*; মাশরাফি ০/৩১, শান্ত ০/১০, শরিফ ০/৪০, তানভির ১/৩৬, নাবিল ১/১৬, রশিদ ২/২৬, আল আমিন ০/৮)।কুমিল্লা ভিক্টোরিয়ানস : ২০ ওভারে ১৩৮/৮ (শান্ত ১৭, লতিফ ৩৮, ইমরুল ৯, শেহজাদ ২২, লিটন ৫, মাশরাফি ১০, তানভির ১৪, রশিদ ৩, আল আমিন ৯*, শরিফ ২* ; আবু জায়েদ ১/২০, শহীদ ১/৬, সাকিব ১/৩০, ব্রাভো ৩/৩২, প্রসন্না ১/৩০, সানজামুল ০/১১, নাসির ১/৪, মোসাদ্দেক ০/৩)।ফল : ঢাকা ডায়নামাইটস ৩২ রানে জয়ীম্যান অব দ্য ম্যাচ : সাকিব আল হাসান
