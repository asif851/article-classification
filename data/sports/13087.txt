
রবি শাস্ত্রীর মতে সময়টা এখনই। তিন ধরনের ক্রিকেটেই ভারতীয় দলের নেতৃত্ব কাঁধে তুলে নিক বিরাট কোহলি। ধোনির উচিত হবে ওয়ানডে ও টি-টোয়েন্টির অধিনায়কত্ব ছেড়ে দিয়ে ক্রিকেটটাকে উপভোগ করা।টি-টোয়েন্টি বিশ্বকাপের পর থেকে আর ভারতীয় দলের ‘টিম ডিরেক্টর’ পদে নেই শাস্ত্রী। তবে ভারতীয় দলের ড্রেসিং রুমের অভিজ্ঞতা থেকে তাঁর উপলব্ধি, ‘কোহলিকে এখনই তিন ধরনের ক্রিকেটেই অধিনায়ক করা উচিত। সে সব ক্রিকেটেই ভারতকে নেতৃত্ব দেওয়ার জন্য পুরোপুরি প্রস্তুত।’ আগামী তিন বছর ভারতীয় ক্রিকেট দলের ক্রিকেটসূচি দেখে ধোনিকে দলের একজন সদস্য ​হিসেবেই খেলার পরামর্শ তাঁর, ‘২০১৯ বিশ্বকাপের আগে ভারতের সামনে আর কোনো বড় ইভেন্ট নেই। এমনকি আগামী ১৮ মাস ভারতীয় দল ওয়ানডে কিংবা টি-টোয়েন্টির চেয়ে টেস্টই বেশি খেলবে। এই সময় ধোনিকে লম্বা বিরতি দিয়ে ভারতীয় দলকে নেতৃত্ব দিতে হবে। এই বিরতি তাঁর জন্য সমস্যার কারণ হতে পারে। তাই ধোনির (নেতৃত্ব থেকে) সরে যাওয়ার এটাই ভালো সময়।’ ধোনির ভাগ্যে তাহলে কী ঘটবে? ইঙ্গিতে কি ধোনিকে অবসরেই যেতে বলছেন শাস্ত্রী? ভারতের সাবেক অলরাউন্ডার অবশ্য এখনই ধোনির অবসরে যাওয়ার বিপক্ষে, ‘না, আমি ওকে অবসর নিতে বলছি না। আমি মনে করি, ভারতীয় ক্রিকেটকে দেওয়ার এখনো অনেক কিছু আছে ধোনির। তাঁকে খেলাটা উপভোগ করতে দেওয়া হোক। সে নিজেই দেখুক, তাঁর মধ্যে কতটা খিদে রয়েছে।’ সূত্র : ক্রিকইনফো।
