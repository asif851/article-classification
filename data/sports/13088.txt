
টেস্ট অধিনায়কত্ব ছেড়ে দিয়েছেন প্রায় দুই বছর আগে। তবে সীমিত ওভারে ভারতের নেতৃত্বভার মহেন্দ্র সিং ধোনির কাছেই ছিল। ‘ছিল’ বলতে হচ্ছে, কারণ ওয়ানডে ও টি-টোয়েন্টির অধিনায়কত্বও ছেড়ে দিয়েছেন ধোনি।
২০১৫ ওয়ানডে বিশ্বকাপের পর থেকেই ধোনির অধিনায়কত্ব নিয়ে প্রশ্ন উঠেছে বারবার। তবু ধোনি ছাড়া সীমিত ওভারে কেউ টস করতে নামছেন, এ দৃশ্যের কথা কেউ ভাবতে পারেননি এত দিন। আর আগামী ১৫ জানুয়ারি থেকে ইংল্যান্ডের বিপক্ষে শুরু হচ্ছে তিন ওয়ানডের সিরিজ। এরপরই আছে তিনটি টি-টোয়েন্টি। এমন অবস্থায় অধিনায়ক বদলের কথা ভারতীয় বোর্ডও ভাবতে যেত না কি না সন্দেহ। কিন্তু নয় বছর দায়িত্ব পালনের পর সবাইকে চমকে দিয়ে আজ সরে দাঁড়ালেন ধোনি।এ প্রসঙ্গে ভারতীয় ক্রিকেট বোর্ডের প্রধান নির্বাহী রাহুল জোহ্‌রি বলেছেন, ‘সকল সংস্করণে অধিনায়ক হিসেবে ভারতকে অসাধারণ সাফল্য এনে দেওয়ার জন্য ভারতের প্রতিটি ক্রিকেট সমর্থক ও বিসিসিআইয়ের পক্ষ থেকে আমি ধোনিকে ধন্যবাদ দিতে চাই। তাঁর নেতৃত্বে ভারত নতুন উচ্চতায় উঠেছে। ভারতীয় ক্রিকেটে তাঁর অর্জন আজীবন লেখা থাকবে।’বিসিসিআই আরও জানিয়েছে অধিনায়কত্ব ছেড়ে দিলেও উইকেটকিপার-ব্যাটসম্যান হিসেবে ধোনিকে পাওয়া যাবে। আগামী ৬ জানুয়ারি সিরিজের দল ঘোষণা করা হবে।
