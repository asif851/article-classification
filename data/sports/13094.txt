
ঘটনাটা শুরু হয়েছিল জস বাটলারের আউট নিয়ে। ম্যাচের ওই সময় তাঁর উইকেটটা অনেক কাঙ্ক্ষিত ছিল, সেটাও এল রিভিউ নেওয়ার পর। সে জন্যই বাংলাদেশের উদ্‌যাপনটা হয়েছিল বাঁধভাঙা। যে উদ্‌যাপন পছন্দ হয়নি ইংলিশ অধিনায়কের। রাগে গজরাতে গজরাতে তেড়ে যেতে চাইছিলেন বাংলাদেশের খেলোয়াড়দের দিকে! আম্পায়াররা মাঝে বাধা হয়ে দাঁড়ানোয় তখন আর ব্যাপারটি বেশি দূর গড়ায়নি।তবে মিরপুরে কাল বাংলাদেশ-ইংল্যান্ড দ্বিতীয় ওয়ানডের ম্যাচের এ ঘটনাটির রেশ দেখা গেল ম্যাচ শেষেও। বাংলাদেশের জয়ের পর ইংল্যান্ডের ড্রেসিংরুমের সামনে দুই দলের খেলোয়াড়রা যখন হাত মেলাচ্ছেন, বেন স্টোকসের সঙ্গে লেগে গেল তামিম ইকবালের।সারি বেঁধে করমর্দন করে যাওয়ার সময় হঠাৎই তামিম-বেয়ারস্টোর মধ্যে ঠোকাঠুকি লেগে গেল। কে কাকে কী বলেছিলেন তা টেলিভিশনে বা পরে ভিডিও দেখে বোঝা যায়নি। তবে ডেইলি মেইলসহ বেশ কয়েকটি ব্রিটিশ সংবাদমাধ্যমের দাবি, তামিম করমর্দন করার সময় কিছু একটা বলেছেন বেয়ারস্টোকে। বেয়ারস্টোর পরেই ছিলেন বেন স্টোকস। তিনি হঠাৎ করে কেন জানি খেপে গেলেন তামিমের ওপর। বেশ তেড়েফুঁড়ে গেলেন তামিমের দিকে, উত্তেজিত হয়ে কিছু বললেন। পাল্টা জবাব দিলেন তামিম। ওই সময় সাকিব এসে দুজনকেই আলাদা করে দিয়ে পরিস্থিতি সামাল দেন।ম্যাচের পর সংবাদ সম্মেলনে অবশ্য বাটলারের মাঠের ঘটনাটি নিয়েই বেশি কথা হয়েছে, স্টোকস-তামিমের প্রসঙ্গ আসেনি। বাংলাদেশ অধিনায়ক মাশরাফি সংবাদ সম্মেলনে ব্যাপারটা এড়িয়ে যেতে চেয়েছেন। কিন্তু তাঁর আগে এসে বাটলার তাঁর ঘটনাটার জন্য বাংলাদেশের ‘সীমা ছাড়ানো’ উদ্‌যাপনকে দায়ী করেছেন! আর স্টোকস-তামিমের ঘটনা নিয়ে ব্রিটিশ সংবাদমাধ্যমকে আলাদা করে বলেছেন, ‘বেন একটু আবেগপ্রবণ মানুষ। কিন্তু যদি ওখানে কিছু না হয়ে থাকে তাহলে সে ওইভাবে প্রতিক্রিয়া দেখাত না।’ম্যাচের পর নিজের টুইটারে স্টোকস অবশ্য রীতিমতো হুমকিই দিয়েছেন বাংলাদেশকে, ‘জয়ের জন্য বাংলাদেশকে অভিনন্দন, ওরা আমাদের চেয়ে ভালো খেলেছে। কিন্তু আমার কোনো সতীর্থকে হাত মেলানোর সময় কঠিন কিছু বলা আমি একদমই মেনে নেব না।’পুরো ব্যাপারটার রেশ যে সহজেই শেষ হচ্ছে না, তা তো বোঝা যাচ্ছেই। চট্টগ্রামেও তাই মাঠ ও মাঠের বাইরে একটা জমজমাট লড়াই হতেই পারে।
