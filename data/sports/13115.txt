
ইমরান খান ইসলামাবাদে গিয়েছিলেন একটা বাণিজ্য সম্মেলনে। তবে গত শুক্রবার সেখানে পাকিস্তানের বিশ্বকাপজয়ী অধিনায়ককে কথা বলতে হয়েছে ক্রিকেট নিয়েও। সেখানেই ইমরানের দাবি, সর্বকালের সেরা লেগ স্পিনার শেন ওয়ার্ন নন, আবদুল কাদির।১৪৫ টেস্টের ক্যারিয়ারে ৭০৮ উইকেট ওয়ার্নের। সে তুলনায় অনেক পিছিয়ে কাদির, ৬৭ টেস্টে মাত্র ২৩৬ উইকেট। তবু ইমরানের দাবি, শেন ওয়ার্নের যুগে খেললে উইকেট কাদিরেরই বেশি হতো। এখনকার স্পিনারদের উইকেটসংখ্যা বাড়ার পেছনে নিয়মকানুনে পরিবর্তনের ভূমিকাও দেখছেন ইমরান, ‘কাদিরের যুগে ব্যাটসম্যানদের এলবিডব্লু করতে হলে পেছনের পায়ে খেলতে বাধ্য করতে হতো। এখন তো সামনের পায়ে খেললেও ব্যাটসম্যান আউট হতে পারে।’শুধু লেগ স্পিনার নয়, পছন্দের ব্যাটসম্যান হিসেবেও নিজের সময়ের একজনের নাম বলেছেন ইমরান। তবে ওই নামটা মোটেও বিস্ময়কর নয়—ভিভ রিচার্ডস। ক্যারিবীয় কিংবদন্তিকে নিয়ে ইমরানের সোজাসাপ্টা কথা, ‘সে প্রকৃতিপ্রদত্ত প্রতিভা, দারুণ সাহসী। কালজয়ী ব্যাটসম্যান হতে যা লাগে, সব ছিল ওর।’ আর ইমরানের চোখে সেরা অধিনায়ক অস্ট্রেলিয়ার ইয়ান চ্যাপেল।
