
বাংলাদেশের কাছে হেরে যাওয়া ইংল্যান্ডকে খুব একটা শাপ-শাপান্ত করছেন না ইয়ান বোথাম। এই হার দিয়ে ইংল্যান্ড দলকে বিচারও করতে চান না সাবেক এই ইংলিশ অলরাউন্ডার। তাঁর মতে, ভারত সফর দিয়েই বিচার করা হবে অ্যালিস্টার কুকের দলকে।
বাংলাদেশের কাছে ইংল্যান্ডের হারটা তাহলে তাঁর কাছে কিছুই নয়! বোথাম অবশ্য ঠিক সেই লাইনে ভাবছেন না। তাঁর মতে, ‘এই জয় অবশ্যই বাংলাদেশের জন্য বিশেষ কিছু। তবে তাদের এখন বিদেশের মাটিতে জিতে দেখাতে হবে। এই মুহূর্তে এটিই বাংলাদেশের জন্য অগ্নিপরীক্ষা। এই একই কাজ এখন ইংল্যান্ডকেও করে দেখাতে হবে।’বোথাম বলেছেন, ‘ঢাকা টেস্টের উইকেট ছিল বাংলাদেশের উপযোগী করে তৈরি করা। এটি পুরোপুরি স্পিন-বান্ধব উইকেট। যখন কোনো টেস্ট ম্যাচে স্পিনাররা বোলিং সূচনা করে, তখনই বোঝা যায় গোটা টেস্ট ম্যাচে কী অপেক্ষা করে আছে।’বাংলাদেশের মেহেদী হাসান মিরাজের মতো একজন তরুণ-উদীয়মান অফ স্পিনার একাই ধসিয়ে দিয়েছেন ইংলিশ দলকে। ভারত সফরে রবিচন্দ্রন অশ্বিনের মতো স্পিনারের সামনে ইংল্যান্ডের অবস্থা কী হবে—এই আলোচনা উঠে গেছে এরই মধ্যে। বোথাম মনে করেন, ৫ টেস্টের এই সিরিজ দিয়েই হবে ইংল্যান্ডের আসল বিচার, ‘শেষ পর্যন্ত বাংলাদেশে কী হলো, এটা নিয়ে তাদের খুব একটা বিচার করা হবে না। বরং ভারতে কী হলো, সেটা দিয়েই বেশি বিচার করা হবে তাদের।’বাংলাদেশের মতোই যে ভারতে ঘূর্ণি উইকেটে ইংল্যান্ডকে খেলতে হবে, এটি মাথায় রেখেও ইংল্যান্ড দলের ব্যাপারে দারুণ আশাবাদী বোথাম। তবে সাবেক এই অলরাউন্ডার মনে করেন, স্পিন নয়, পেসই হয়ে উঠবে ইংল্যান্ডের আসল অস্ত্র, ‘ইংল্যান্ডের রিভার্স সুইং করানোর বোলার আছে। যারা ঘূর্ণি উইকেটের সমীকরণ নিজেদের দিকে টেনে নিয়ে আসতে পারে। যদি তারা ভারতে ভালো করতে পারে, তাহলে ইংল্যান্ড আশাবাদী হতেই পারে।’ সূত্র: এএফপি।
