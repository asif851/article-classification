
আবারও জাতীয় দলের জন্য নতুন কোচ নিয়োগ দিতে চলেছে বাংলাদেশ ফুটবল ফেডারেশন (বাফুফে)। সেই কোচ হতে পারেন টম সেইন্টফিট। আজই ঢাকায় এসে বিকেলে বঙ্গবন্ধু স্টেডিয়ামে ফেডারেশন কাপের প্রথম সেমিফাইনাল দেখেছেন এই বেলজিয়ান। কাল দ্বিতীয় সেমিফাইনাল ও ২৭ জুন ফাইনাল দেখবেন। ঢাকায় থাকবেন সাত দিন। এই ফাঁকেই কথা বলবেন বাফুফের শীর্ষ কর্মকর্তাদের সঙ্গে। দুই পক্ষ ঐকমত্যে পৌঁছালে তবেই চুক্তি হবে। বাংলাদেশ দলের নতুন কোচ হওয়ার ব্যাপারে সেইন্টফিট বেশ আগ্রহী। আগ্রহের কারণটাও জানালেন, ‘এশিয়ার এই অঞ্চলের ফুটবল নিয়ে কাজ করার আগ্রহ আমার। তাই এ দেশে এসেছি সবকিছু দেখতে।’ বয়স মাত্র ৪৩, কোচ হয়েছেন অল্প বয়সেই। ফুটবল খেলেছেন ১৯৮৩-৯৭ পর্যন্ত। বেলিজিয়ামের এফসি বুম ক্লাবে কাটিয়েছেন বেশ কয়েক বছর। তবে সাবেক এই মিডফিল্ডার খেলোয়াড়ি জীবন নয়, কোচিং জীবনই তুলনামূলক সমৃদ্ধ। এরই মধ্যে ছয়টি জাতীয় দলের কোচ ছিলেন। এর মধ্যে এশিয়ার দেশ শুধু ইয়েমেন (২০১২-১৩)। বাকিগুলো আফ্রিকার। গত এপ্রিল পর্যন্ত সর্বশেষ কোচ ছিলেন ফিফা র‌্যাঙ্কিংয়ে বর্তমানে ৯৫ নম্বরে থাকা টোগোর। 
এর আগে নামিবিয়া (২০০৮-১০), ইথিওপিয়া (২০১১), জিম্বাবুয়ে (২০১০) কোচ হিসেবে কাজ করেন। কাতার অনূর্ধ্ব-১৭ দল তাঁর অধীনে ফিফা অনূর্ধ্ব-১৭ বিশ্বকাপের চূড়ান্ত পর্বে ওঠে। ২০১০ দক্ষিণ আফ্রিকা বিশ্বকাপে নাইজেরিয়ার কোচ হওয়ার দৌড়েও ছিলেন।  সেই সেইন্টফিটের বিশ্বাস, বাংলাদেশকে ব্যর্থতার বৃত্ত থেকে বের করে আনা সম্ভব। তবে এ জন্য সময়ের প্রয়োজন। সামনে ভুটানের সঙ্গে ম্যাচ দুটির কথা জানেন। বাংলাদেশের ফুটবল ইতিহাস অল্প বিস্তর জেনে এসেছেন। নিজেই বললেন, ‘বাংলাদেশের কোচ হলে সব অভিজ্ঞতা ঢেলে দেব।’
