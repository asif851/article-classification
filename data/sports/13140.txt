
আয়ারল্যান্ড হেসেখেলে হারিয়ে দিয়েছে একসময়ের পরাক্রমশালী ওয়েস্ট ইন্ডিজকে। স্কটল্যান্ডের চোখ রাঙানি তো ভয় ধরিয়ে দিয়েছিল কিউই সমর্থকদের মনে। সহযোগী দুটি দেশের অমন পারফরম্যান্সের পর ক্রিকেটবিশ্বের চোখ এখন আফগানিস্তানের দিকে। আফগানরা কি হারিয়ে দেবে বাংলাদেশকে? সময়ই তা বলবে। তবে আগামীকাল মানুকা ওভালে বাংলাদেশের বিপক্ষে মাঠে নামার আগে আফগান অধিনায়ক মোহাম্মদ নবী কিন্তু ‘হুঙ্কার’ই ছাড়লেন। বাংলাদেশকে হারিয়ে দেবেন বলেই বিশ্বাস আফগান অধিনায়কের!
এমনিতে ভয়ডরহীন ক্রিকেট খেলে ক্রিকেটবিশ্বে দারুণ পরিচিতি পেয়ে গেছে আফগানিস্তান। একঝাঁক দ্রুতগতির পেস বোলার, টপঅর্ডার-মিডলঅর্ডারে আগ্রাসী সব ব্যাটসম্যান নিয়ে আফগান দলটা এমনিতে নিজেদের দিনে হারিয়ে দিতে পারে যেকোনো দলকেই। যেমনটা হয়েছিল সর্বশেষ এশিয়া কাপে, বাংলাদেশের মাটিতে বাংলাদেশকে হারিয়ে দিয়েছিল আফগানরা। কিন্তু সেই ম্যাচটিতে বাংলাদেশ দলে ছিলেন না সাকিব আল হাসান, তামিম ইকবালের মতো ক্রিকেটাররা। তা ছাড়া দুই দলের পরের সাক্ষাতে টি-২০ ম্যাচটি কিন্তু জিতে নিয়েছিল বাংলাদেশই।তবু রেকর্ডবইয়ে লেখা তো থাকছেই, ওয়ানডেতে আফগানিস্তান ১: ০ বাংলাদেশ! সেটিই অনন্ত চাপ হয়ে উঠতে পারে বলে বিশ্বাস আফগান অধিনায়কের, ‘আমি নিশ্চিত, কালকের ম্যাচ নিয়ে বাংলাদেশই বেশি চাপে আছে। কারণ, তারা জানে সর্বশেষ লড়াইয়ে তাদের মাঠেই আমরা হারিয়ে এসেছি। আশা করি আমরা আবারও তাদের হারাতে পারব।’ম্যাচজয়ের পক্ষে যুক্তিও আছে তাঁর কাছে, ‘অস্ট্রেলিয়ার কন্ডিশন আমাদের জন্য মানানসই। কারণ, আমাদের দলে বেশ কজন মানসম্পন্ন ফাস্ট বোলার আছে। তা ছাড়া দারুণ পিচে আমাদের ব্যাটসম্যানরা ইচ্ছেমতো খেলতেও সক্ষম।’ আফগানিস্তানের কোচ অ্যান্ডি মোলসের কণ্ঠেও কিছু করে দেখানোর প্রত্যয়, ‘আমরা বাংলাদেশ দলকে শ্রদ্ধা করি। কিন্তু তাই বলে তাদের ভয় পাচ্ছি না।’আফগান অধিনায়ক-কোচের এই হুঙ্কার বৃথা আস্ফালনে পরিণত করার দায়িত্ব কিন্তু মাশরাফিদেরই! তথ্যসূত্র: ক্রিকইনফো, মেইল অনলাইন।
