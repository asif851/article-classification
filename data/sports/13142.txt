

ধারাভাষ্যকার সুনীল গাভাস্কারও বারবার বলছিলেন, ‘দুই রান ওখানে কোনোভাবেই হয় না।’ তামিম ইকবাল ও মুমিনুল হক নিজেরাও নিশ্চয়ই সংশয়ে ছিলেন। না হলে দ্বিতীয় রানটি নিতে গিয়ে পিচের মাঝে দুই-এক সেকেন্ডের জন্য ওভাবে থমকে যাবেন কেন! কিন্তু তারপরও একের জায়গায় দুই রান নিতে গেলেন। তার মূল্যও দিতে হলো চড়া। দিনের তৃতীয় ওভারেই রান আউট হয়ে গেলেন তামিম! তামিমের বাজে ওই রানআউটের পর এলবিডব্লু হয়ে ফিরলেন আগের দিনের অন্য অপরাজিত ব্যাটসম্যান মুমিনুলও। টেস্টের তৃতীয় দিনটা বাংলাদেশ শুরু কর​ল দুঃস্বপ্ন দিয়েই। এই প্রতিবেদন লেখার সময়ে উইকেটে মাহমুদউল্লাহর সঙ্গী সাকিব আল হাসান। মাহমুদউল্লাহ অপরাজিত আছেন ১৩ রানে, সাকিবের রান ৮। বাংলাদেশের রান এই মুহূর্তে ৩ উইকেটে ৭৮।আগের দিনের ২৪ রান নিয়ে ব্যাট করতে নেমেছিলেন তামিম। আউট হলেন আর মাত্র এক রান যোগ করে। তৃতীয় ওভারে ভুবনেশ্বর কুমারের বলটাকে স্কয়ার লেগে ফ্লিক করে দিয়েছিলেন মুমিনুল। এক রান সহজেই হতো। কিন্তু সেখানে তামিম-মুমিনুল নিতে গেলেন দুই। কিন্তু স্কয়ার লেগ থেকে ফিল্ডার উমেশ যাদবের থ্রো বোলারের কাছে আসার সময় আর নন স্ট্রাইকিং প্রান্তে পৌঁছাতে পারলেন না তামিম। ভুবনেশ্বর স্টাম্প ভাঙার আগেই বুঝে গিয়েছিলেন আউট হচ্ছেন। আর আউট হওয়ার পর শুধু হতাশা আর বিস্ময় মাখা চোখে মুমিনুলের দিকে তাকিয়ে থাকা ছাড়া আর কিছু করার ছিল না বাংলাদেশ ওপেনারের। কিছুই করার ছিল না মুমিনুলেরও। দিনের ১১তম ওভারে উমেশেরই দুর্দান্ত বলটা পিচে পড়ে ঢুকে যায় ভেতরের দিকে। ব্যাট নামিয়ে এনেছিলেন মুমিনুল, কিন্তু বল অল্প সুইং করে, তাঁর ব্যাট ফাঁকি দিয়ে লেগে যায় প্যাডে। ভারতীয় ফিল্ডারদের আবেদনের পর আঙুল তুলে দেন আম্পায়ার।
