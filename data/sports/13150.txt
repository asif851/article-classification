
পচেফস্ট্রুম টেস্টের প্রথম দিনে ভালো অবস্থানে নেই বাংলাদেশ। মোস্তাফিজ-তাসকিনদের কঠিন পরীক্ষা নিচ্ছেন দুই প্রোটিয়া ওপেনার। তবে সিলেটে ভিন্ন ছবি। আফগানিস্তানকে দাঁড়াতেই দেয়নি বাংলাদেশ অনূর্ধ্ব-১৯ দল। পাঁচ ম্যাচের যুব ওয়ানডে সিরিজের প্রথমটিতে আফগানদের তারা হারিয়েছে ১৪৫ রানে।
বাংলাদেশ অনূর্ধ্ব-১৯ দলের এই বড় জয়ের নায়ক কাজী অনিক। ২২৩ রানের লক্ষ্যে খেলতে নামা আফগানিস্তানকে প্রথম ধাক্কাটা দেন এই বাঁহাতি পেসার। ৩৪ রানের মধ্যে আফগানের যে তিন উইকেটে পড়েছে, প্রতিটি অনিকের। ১০ম ওভারে ৪ বলের মধ্যে পেয়েছেন ২ উইকেট। অনিকের দিনে জ্বলে ওঠেন নাঈম হাসানও। বাংলাদেশ অনূর্ধ্ব-১৯ দলের এই অফ স্পিনারের জোড়া আঘাতে আফগানিস্তানের স্কোরটা হয়ে যায় ৩৬/৫। আফগানরা আর ঘুরে দাঁড়াতে পারেনি। ৪১ রানের মধ্যে বাকি ৫ উইকেট হারিয়ে ৩৪.২ ওভারে ৭৭ রানে অলআউট তারা। আফগানিস্তানের মাত্র দুই ব্যাটসম্যান পৌঁছাতে পেরেছেন দুই অঙ্কের ঘরে। ৮ ওভারে ২ মেডেনে ২৭ রান দিয়ে ৪ উইকেট নিয়ে ম্যাচসেরার পুরস্কার উঠেছে অনিকের হাতে। ৯ ওভারে ৪ মেডেনে ১১ রান দিয়ে নাঈম পেয়েছেন ৩ উইকেট। বাকি দুই উইকেট রবিউল হক ও মনিরুল ইসলামের। টস জিতে বাংলাদেশকে ব্যাট করতে পাঠায় আফগানিস্তান অনূর্ধ্ব-১৯ দল। ৮৪ রানে চার উইকেট হারায় স্বাগতিকেরা। পঞ্চম উইকেটে হৃদয় ও মাহিদুল ৭৫ রানের জুটি দলকে চ্যালেঞ্জিং স্কোর এনে দেওয়ার সুযোগ করে দেয় বাংলাদেশকে। দলীয় সর্বোচ্চ ৫২ রান করে ফেরেন হৃদয়। মাহিদুল আউট ৩৫ রানে। অষ্টম উইকেট জুটিতে অনিক ও রবিউলের ৪৮ রানের জুটির সৌজন্যে বাংলাদেশ ৫০ ওভারে করতে পেরেছে ৯ উইকেটে ২২২। এই রানটাই শেষ পর্যন্ত পর্বত হয়ে দাঁড়িয়েছে আফগানিস্তানের সামনে।
