
সকালের দিকে বৃষ্টি হতে পারে। তবে দুপুরে প্রখর সূর্যালোকের সম্ভাবনা। বাংলাদেশ-শ্রীলঙ্কা প্রথম ওয়ানডের দিন এই হলো আবহাওয়ার পূর্বাভাস।আজ ওয়ানডে সিরিজ শুরু হচ্ছে। কোথায় দল, খেলা এসব নিয়ে আলোচনা হবে তা না, প্রিভিউটা শুরুই হচ্ছে বৃষ্টি-বাদলের কথা দিয়ে। এ ছাড়া আর উপায়ও যে নেই! কাল সারা দিন আর রাতের গুঁড়ি গুঁড়ি বৃষ্টির পর মিরপুর শেরেবাংলা স্টেডিয়ামে আজ প্রথম ওয়ানডেটা সময়মতো শুরু হবে কি না, সেটাই যে বড় আলোচনার বিষয় এখন!দিবারাত্রির ম্যাচ, খেলা শুরু হবে দুপুর ১টায়। আবহাওয়ার পূর্বাভাস ঠিকঠাক হলে খেলার আগেই রোদ উঠে যাওয়ার কথা। তার পরও শেরেবাংলা স্টেডিয়ামের আউটফিল্ড আর আগের মতো নেই বলে ঠিক সময়ে খেলা শুরুর নিশ্চয়তা পাওয়া যাচ্ছে না। আধুনিক পানিনিষ্কাশনের ব্যবস্থার সুবাদে আগে বৃষ্টি থামার ঘণ্টা খানেকের মধ্যে খেলা শুরু করা যেত এ মাঠে। কিন্তু মাঝে ভুল পদ্ধতিতে বাজে ঘাস বাছতে গিয়ে মাঠের এমনই অবস্থা হয়েছে যে এখন সেই নিশ্চয়তা খোদ কিউরেটরও দিতে পারেন না।শেরেবাংলা স্টেডিয়ামের উইকেট কাল প্রায় সারা দিনই আচ্ছাদিত ছিল কাভারে। দুপুরের পর হুভার কাভার নিয়ে বসানো হয়েছে উইকেটের ওপর। তাতে উইকেট এবং আশপাশের ৩০ গজের মতো ঢাকা গেলেও আউটফিল্ডের অনেকাংশই ছিল খোলা আকাশের নিচে।ম্যাচের আগের দিন যখন আবহাওয়া আর মাঠের এই অবস্থা, তখন একাদশ-গেমপ্ল্যান সবই নির্ভরশীল হয়ে পড়ে এসবের গতি-প্রকৃতির ওপর। কাল সিরিজ-পূর্ব সংবাদ সম্মেলনে এসে শ্রীলঙ্কার অধিনায়ক অ্যাঞ্জেলো ম্যাথুস যেমন বলে গেলেন, আজ সকালে কন্ডিশন বুঝে একাদশ ঠিক করবেন তাঁরা। বাংলাদেশ অধিনায়ক মুশফিকুর রহিমও বারবার বললেন, ‘কাল (আজ) একটার দিকে খেলা। টিম কম্বিনেশন ঠিক করার জন্য আমাদের হাতে অনেক সময় আছে। শিশিরও একটা ব্যাপার হতে পারে।’ তিন পেসার খেলানো হবে নাকি নেওয়া হবে অতিরিক্ত একজন স্পিনার—কন্ডিশন-নির্ভর এসব সিদ্ধান্ত তাই আজ ম্যাচের আগেই নেওয়ার কথা।প্রথম ওয়ানডেতে মুশফিক খেলতে পারবেন কি না, গত পরশু পর্যন্ত অনিশ্চয়তার চাদরে ঢাকা ছিল সেটাও। কাল অবশ্য মুশফিক নিজেই জানিয়েছেন, তিনি খেলবেন। তবে আঘাতের জায়গায় আবার ব্যথা পেলে লম্বা সময়ের জন্য খেলার বাইরে চলে যাওয়ার শঙ্কা আছে। সতর্কতার জন্য তাই উইকেটকিপিং করবেন না। উইকেটের পেছনে গ্লাভস হাতে দেখা যেতে পারে এনামুল হককে (বিজয়)। কাল অনুশীলনে মুশফিককেও তাই উইকেটকিপিং নয়, লং ক্যাচ প্র্যাকটিস করতেই দেখা গেল। ওপেনার তামিম ইকবালের ঘাড়ের চোটটাও নাকি ফিরে এসেছে আবার। তবে কাল রাতে পাওয়া দল সূত্রের খবর, টি-টোয়েন্টি ম্যাচের মতো আজও চোট নিয়ে খেলে ফেলবেন তিনি।প্রথম টেস্টে বিশাল হারের পরও চট্টগ্রামে ড্র—শ্রীলঙ্কার বিপক্ষে এবারের টেস্ট সিরিজ থেকে বাংলাদেশ দলের তাই ভালো প্রাপ্তিও আছে। আর টি-টোয়েন্টি সিরিজে তো দুই ম্যাচেই হেরেছে জিততে জিততে। দুই ম্যাচেই শেষ বলের হারে যেমন আফসোস আছে, তেমনি টি-টোয়েন্টি র‌্যাঙ্কিংয়ের শীর্ষ দলের বিপক্ষে ওই পারফরম্যান্স আত্মবিশ্বাস-জাগানিয়াও। আজ থেকে শুরু ওয়ানডে সিরিজে সেটার প্রভাব পড়লে খুবই ভালো। ওয়ানডের এই পালা তো আর শুধু শ্রীলঙ্কা সিরিজেই সীমাবদ্ধ থাকছে না, ছড়িয়ে পড়বে এশিয়া কাপ পর্যন্ত। তিন ওয়ানডের শ্রীলঙ্কা সিরিজ শেষ হবে ২২ ফেব্রুয়ারি। এশিয়া কাপ শুরু হয়ে যাবে তার দুই দিন পর থেকেই।গত বছরের অক্টোবরে নিউজিল্যান্ডকে ‘বাংলাওয়াশ’। এর আগে ২০১২-এর নভেম্বর-ডিসেম্বরে ওয়েস্ট ইন্ডিজের বিপক্ষে ৩-২-এ সিরিজ জয়। ওয়ানডেতে গত দুটি হোম সিরিজেই জয়ী দলের নাম বাংলাদেশ। শ্রীলঙ্কার বিপক্ষে সিরিজের আগে সেই সুখস্মৃতিটাও দলকে চাঙা রাখতে বড় প্রভাবক হচ্ছে। কাল একই কথা বলছিলেন মুশফিকও, ‘গত দুটি হোম সিরিজ আমরা জিতেছি। ওটা আমাদের মাথায় থাকবে। সেদিক থেকে বলব, আমরা একটু আত্মবিশ্বাসীও। আমাদের একটা ভালো স্মৃতি আছে। তবে এটাও মনে রাখতে হবে, ওরা (শ্রীলঙ্কা) অনেক ভালো দল।’চট্টগ্রাম টেস্টের পর বাংলাদেশ সম্পর্কে একই কথা বলতে শুরু করেছেন শ্রীলঙ্কান অধিনায়ক অ্যাঞ্জেলো ম্যাথুসও। ফলাফল শেষ পর্যন্ত যা-ই হোক, ওয়ানডে সিরিজ শুরুর আগে অন্তত এই একটা জায়গায় শ্রীলঙ্কার সমান অবস্থানে দাঁড়িয়ে বাংলাদেশ দল।
