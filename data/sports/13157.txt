
বিয়ের পর মধুচন্দ্রিমায় মানুষ কত জায়গাতেই না যায়। সিঙ্গাপুর-সুইজারল্যান্ড-ইন্দোনেশিয়া। নিদেন নেপাল। কিন্তু কপাল পোড়া অঙ্কিত চাভান। বিয়ের পর তাঁকে যেতে হলো কারাগারে!
কারাগারে ফেরাটাই ভবিতব্য ছিল। আইপিএলে স্পট ফিক্সিং কেলেঙ্কারিতে জড়িয়ে আগেই গ্রেপ্তার হয়েছিলেন চাভান। কিন্তু পূর্বনির্ধারিত বিয়ের জন্য বিশেষ বিবেচনায় অন্তর্বর্তী জামিন দেওয়া হয়েছিল তাঁকে। সেই জামিনের মেয়াদ ছিল ২ থেকে ৬ জুন। নববধূর মেহেদির রং টাটকা থাকতেই বাসরঘর থেকে সোজা শ্রীঘরে। গতকাল বৃহস্পতিবার দিল্লির আদালতে আত্মসমর্পণ করার পর চাভানকে আবার কারাগারে নেওয়া হয়। মামলা চলাকালে বিচারিক হেফাজতে ১৮ জুন পর্যন্ত আপাতত কারাগারে থাকতে হবে রাজস্থান রয়্যালসের এই খেলোয়াড়কে।
বিয়ের তারিখ আগেই ঠিক করা ছিল। প্রস্তুতি চলছিল বিয়ের আনুষ্ঠানিকতার। এরই মধ্যে চাভানের জীবন ওলট-পালট হয়ে যায়। গত ১৬ মে আইপিএলে স্পট ফিক্সিংয়ের অভিযোগে আরও দুই ক্রিকেটার শ্রীশান্ত ও অজিত চান্ডিলার সঙ্গে দিল্লি পুলিশ গ্রেপ্তার করে তাঁকে। জেল হয়ে যায় তাঁর আপাতত অস্থায়ী ঠিকানা। কিন্তু বিয়ের দিনক্ষণ পাল্টানো সম্ভব হচ্ছিল না। এ কারণে চাভানের পক্ষ থেকে জামিন চেয়ে আবেদন করা হয়। মানবিক কারণেই ২ জুন তিহার জেল থেকে জামিনে মুক্তি পান এই ক্রিকেটার। কিন্তু নবপরিণীতাকে একা রেখেই আবার কারাগারে ফিরতে হলো তাঁকে। ডিএনএ।
