
আজ থেকে বহু বছর পরেও হয়তো লুইস এনরিকের মনে পড়ে যাবে ২০১৫ সালের ১৪ আগস্টের ম্যাচটির কথা। হয়তো একটা দীর্ঘশ্বাস বেরিয়ে আসবে। ওই একটা শূন্যতার জন্যই তো গেলবার সব পাওয়ার মৌসুমেও কীসের একটা খামতি, একটা শূন্যতা! পেপ গার্দিওলা, ইতিহাসের একমাত্র কোচ, এক পঞ্জিকাবর্ষে ছয় ট্রফির সবগুলো জেতার অমর কীর্তি গড়েছেন। এনরিকে একদম কাছে গিয়েও পারেননি। সে তো সেই অদ্ভুতুড়ে ১৪ আগস্টের জন্যই!
স্প্যানিশ সুপারকাপে সেদিন বার্সেলোনা মুখোমুখি হয়েছিল অ্যাথলেটিক বিলবাওয়ের। তিন দিন আগে সেভিয়ার কাছে ৪ গোল হজম করেও ৫ গোলে পাল্টা জবাব দিয়ে উয়েফা সুপার কাপ জিতেছিল বার্সা। কে জানত, টের স্টেগেন​ চার দিনে চার দুগুণে আটটি গোল হজম করবেন! ​বিলবাও গুণে গুণে চার গোল দিল বার্সাকে। ফিরতি লেগ থাকলেও সুপার কাপ জেতার আশা ওখানেই শেষ হয়ে গেল। গেল বছর বাকি পাঁচ ট্রফির প্রত্যেকটি জিতলেও এই একটি ট্রফি জেতা হয়নি বার্সার। গতকাল ম্যাচের আগে এনরিকে নিজে ‘৪-০’-র সেই ম্যাচটিকে বলেছেন ‘অদ্ভুত’।সেই বিলবাওয়ের সঙ্গেই লিগে প্রথম ম্যাচ খেলেছিল বার্সা। লুইস সুয়ারেজের একমাত্র গোল ঘাম ছোটানো জয়। অবশেষে কাল লিগে ফিরতি দেখায় আসল জবাবটা দিতে পারল বার্সা। সেই সুয়ারেজেরই হ্যাটট্রিকে বিলবাওকে উড়িয়ে দিল ৬-০ গোলে। আবারও গোলের দেখা পেল এমএসএন-ত্রয়ী। ৭ মিনিটে পেনাল্টি থেকে মেসির খাতা খোলা। ৩১ মিনিটে নেইমারের ২-০ করে ফেলা। বাকি সময়টা শুধুই সুয়ারেজের।প্রথমার্ধে একটি গোলও পাননি। কিন্তু ৪৭, ৬৮ আর ৮২ মিনিটে তিন গোল করে বুঝিয়ে দিলেন, মেসির মাঠে না-থাকা মানেই বার্সার প্রাণ হারিয়ে ফেলা নয় আর। আহত মেসিকে দ্বিতীয়ার্ধে খেলাননি কোচ। ম্যাচের ৪ মিনিটেই লাল কার্ড দেখে বিলবাও গোলরক্ষক মাঠ ছাড়ায় দশ জনের দলের বিপক্ষে গোল-উৎ​সবের পুরো সুযোগটাই নিয়েছে বার্সা। ৬২ ​মিনিটে গোল করে তাতে যোগ দিয়েছেন ইভান রাকিটিচও।আধডজন গোলে বিল​বাওকে বার্সার জবাবটা হয়েছে যোগ্য জবাব। সুয়ারেজেরও জবাব দেওয়ার ছিল। সেটি অবশ্য সতীর্থদেরই। এ বছর আগের ম্যাচগুলোতে গোল পাননি। শুধু তা-ই নয়, হাস্যকর কিছু মিসও করেছেন। একদম ফাঁকা গোলমুখে দাঁড়িয়ে এক গজ দূর থেকে শট নিয়ে বল লাগিয়েছেন পোস্টে। এ নিয়ে নাকি সতীর্থরা বেশ খোঁচাচ্ছিল। এ বছর হ্যাটট্রিক দিয়ে গোল খাতা খোলায় উরুগুইয়ান এই স্ট্রাইকার তাই তৃপ্ত। লিগে ১৮ ম্যাচে ১৮ গোল দিয়ে রোনালদো-বেনজেমা-নেইমারকে টপকে সর্বোচ্চ গোলদাতার এক নম্বরেও উঠে গেছেন। সব মিলিয়ে এই মৌসুমে ২৯ ম্যাচে গোল করেছেন ২৯টি।তবে এই তৃপ্তির জয়েও এনরিকের কপালে ভাঁজ ফেলেছে। জর্ডি আলবা কমপক্ষে দশ দিনের জন্য মাঠের বাইরে ছিটকে গেছেন। মেসিরও পুরোনো হ্যামস্ট্রিংয়ের চোট ফিরে এসেছে। তবে এনরিকে জানাচ্ছেন, মেসি দ্বিতীয়ার্ধে খেলেননি মানে এমন নয় খেলার অবস্থায় ছিলেন না। ঝুঁকি নিতে চাননি বলেই নামানো হয়নি। আজ পরীক্ষার পর জানা যাবে মেসির চোট আসলেই কতটা গুরুতর।
