
তাঁর কাটার যতটা দুর্বোধ্য, মানুষ তিনি ততটাই সরল। মুস্তাফিজুর রহমানের সেই সারল্য প্রকাশিত হয় সব সময়। বিশ্বের বড় বড় তারকাদের অনায়াস শিকার বানিয়েও সে রকম উচ্ছ্বাসে ফেটে পড়েন না। উদযাপন করেন না তা নয়। কিন্তু সে বিরাট কোহলিরই উইকেট হোক কিংবা জঙ্গুয়ের, সেই উদযাপনে কোনো আবেগের বাড়াবাড়ি থাকে না।সেই মুস্তাফিজকে আজ এক সময় ভেতরের আবেগ প্রকাশ করতে দেখা গেল। টানা পাঁচটি ডট দেওয়ার পর নিজের প্রথম ওভারের শেষ বলে চার খেয়েছেন। দ্বিতীয় ওভারে ভুসি সিবান্দা আবারও তাঁকে চার মারলেন। দুটো চারের পর সিবান্দার কাছেই ওই ওভারের শেষ বলে আবারও ছক্কা হজম করেছেন। হজম হয়নি, মুস্তাফিজের এ​কদমই হজম হয়নি।কিন্তু তৃতীয় ওভারেই বুঝিয়ে​ দিলেন, কেন তিনি স্পেশাল। ওই ওভারে মাত্র এক রান দিয়ে তুলে নিলেন দুই উইকেট। দুটোই বোল্ড করে। সব মিলিয়ে ৩.৫ ওভার বল করে ১৯ রানে ২ উইকেট। প্রথম ২ ওভারে ১৫ রান দিয়ে উইকেটশূন্য, দ্বিতীয় স্পেলে ৪ রান দিয়ে দু্ই উইকেট!ইদানীং ভারতের নতুন এক পেসারকে তাঁর সঙ্গে তুলনা করা হচ্ছে। অস্ট্রেলিয়া সফরে অভিষেক ম্যাচে বারিন্দর স্রান ৩ উইকেট নিলেও বাকি দুই ম্যাচ মিলিয়ে ১০৪ রান দিয়ে উইকেটশূন্য! মাশরাফিও আজ বলে ​দিলেন, মুস্তাফিজ বাংলাদেশের ক্রিকেটের জন্যই শুধু নয়, বিশ্ব ক্রিকেটের জন্যই বিরল এক রত্ন। মুস্তাফিজের সঙ্গে কারও তুলনা চলে না, ‘মুস্তাফিজের সঙ্গে বিশ্বের কোনো বোলারের সঙ্গে তুলনা হয় না। কারণ আমি সব সময় বলেছি ও যেন অন্য গ্রহের কেউ। ওর সঙ্গে কারও তুলনা করার সুযোগ নেই।’মাশরাফি অবশ্য বললেন অন্য প্রসঙ্গে। চোট পাওয়ার আগেই মুস্তাফিজকে শেষ দুই ম্যাচের জন্য দলে রাখেননি নির্বাচকেরা। আগে থেকেই পরিকল্পনা করা হয়েছিল মুস্তাফিজকে ​বিশ্রামে রাখা হবে। সেই প্রসঙ্গে বলতে গিয়েই মাশরাফি বললেন, ‘আরেকজন বোলারকে দেখার সুযোগ আছে। সে কেমন করছে। তবে মুস্তাফিজ যা করবে সেটাই ওই বোলারের কাছ থেকে চাইলে সেটা হবে ওর জন্য অনেক বড় চাপ। এটা আমি আশা করছি না। তবে সবাইকে তো সুযোগ দিতে হবে। সামনে বড় টুর্নামেন্টগুলো আসছে। সেরা বিকল্প তো খুঁজে বের করতে হবে।’মুস্তাফিজের চোটটি গুরুতর নয় বলেই আশা করছেন অধিনায়ক। নিজে ক্যারিয়ারের শুরুতে বাড়তি চাপ নেওয়ার ফল ভোগ করেছেন। শেষ দুই ম্যাচে না খেলা মুস্তাফিজের জন্য ভালোই হবে বলে মনে করেন মাশরাফি, ‘এই মুহূর্তে মুস্তাফিজও চোটে পড়েছে। জানি না ও কী অবস্থায় আছে। তবে দলে নতুন যে দুজন এসেছে, ওরা অনুশীলন ম্যাচ কিংবা বিপিএল ভালো বোলিং করেই এসেছে। আমার বিশ্বাস ওরা এখানেও ভালো করবে।’
