
অবশেষে চরমপত্র দেওয়া হচ্ছে বিপিএলের খেলাপি ফ্র্যাঞ্চাইজিদের। ফ্র্যাঞ্চাইজি ফি ও খেলোয়াড়দের টাকা দিতে ব্যর্থ ফ্র্যাঞ্চাইজিদের এ মাসের মধ্যেই চুক্তি বাতিলের চিঠি দেবে বিসিবি। বিসিবির আইনজীবীরা সেই চিঠি তৈরিও করে ফেলেছেন। এখন শুধু ছাড়ার অপেক্ষা।দ্বিতীয় বিপিএলের সাত ফ্র্যাঞ্চাইজির কোনোটিই শতভাগ পাওনা পরিশোধ করেনি। বকেয়া টাকা পরিশোধের জন্য এর আগে একাধিকবার চিঠি দেওয়া হলেও ইতিবাচক সাড়া পাওয়া যায়নি কারও কাছ থেকেই। সর্বশেষ পাঠানো হয়েছিল একটা উকিল নোটিশ। সেটারও সন্তোষজনক সাড়া না আসায় স্বয়ংক্রিয়ভাবেই বাতিল হয়ে যাওয়ার কথা চুক্তি। ফ্র্যাঞ্চাইজিদের চিঠি দিয়ে এখন সেটা আনুষ্ঠানিকভাবে জানানো হবে। এই চিঠি দেওয়ার পর সালিসের (আরবিট্রেশন) মাধ্যমে পাওনা আদায়ের জন্য লড়বে বিসিবি।চুক্তি বাতিলের চিঠি তৈরির প্রক্রিয়া প্রায় শেষ পর্যায়ে বলে কাল টেলিফোনে জানিয়েছেন বিপিএল গভর্নিং কাউন্সিলের প্রধান আফজালুর রহমান সিনহা, ‘আইনজীবীরা চিঠি তৈরি করে আমাদের দিয়েছেন। বোর্ড সভাপতির সঙ্গে আলোচনার পর তিনিও সেটা ওকে করেছেন। আমার জানামতে, এ মাসের মধ্যেই চিঠি ইস্যু হওয়ার কথা। এর আগে ফ্র্যাঞ্চাইজিদের উকিল নোটিশও পাঠানো হয়েছিল। সেটার মেয়াদ শেষ হয়ে যাওয়ায় এখন জানিয়ে দেওয়া হবে, চুক্তি বাতিল করা হচ্ছে।’
জানা গেছে, পাওনা টাকার অঙ্কগুলো আরও নিখুঁত করার জন্যই একটু সময় নিচ্ছে বিসিবি। চিঠি ছাড়ার আগে চূড়ান্তভাবে এই বিষয়গুলো খতিয়ে দেখার কথা বিসিবির অস্থায়ী কমিটির সদস্য মাহবুবুল আনামের। যদিও গত পরশুই বিদেশ থেকে ফেরা মাহবুবুল এ বিষয়ে এখনো কিছু জানেন না বলে জানিয়েছেন কাল।
সব চূড়ান্ত হয়ে যাওয়ার পরও চিঠি ছাড়তে সময় নেওয়ার আরেকটা কারণ আছে। সাত ফ্র্যাঞ্চাইজির কাছে পাওনার অঙ্কটা একই রকম নয়। এ দিক দিয়ে কিছুটা ভালো অবস্থানে আছে ঢাকা গ্ল্যাডিয়েটরস ও দুরন্ত রাজশাহী। ফ্র্যাঞ্চাইজি ফি বাবদ ৮০ লাখ টাকার মতো পরিশোধ করায় শুধু দ্বিতীয় বিপিএলে অংশ নেওয়া রংপুর রাইডার্সের ব্যাপারেও বিসিবি অতটা কঠোর নয় বলে জানিয়েছে সূত্র। চিটাগং কিংসের বকেয়ার অঙ্ক বেশ বড় হলেও সর্বশেষ বিপিএলের রানার্সআপের প্রাইজমানি বাবদ তারাও বিসিবির কাছ থেকে তিন কোটি টাকা পায়। কিছুটা সমন্বয়ের সুযোগ তাই তাদের সঙ্গেও আছে। বাকি তিন ফ্র্যাঞ্চাইজি সিলেট রয়্যালস, খুলনা রয়েল বেঙ্গলস ও বরিশাল বার্নার্সের পাওনা পরিশোধের অবস্থাই বেশি খারাপ বলে জানা গেছে। এই তিন ফ্র্যাঞ্চাইজির একটা নাকি এ মাসের শুরুতে বকেয়া পাওনা মাফ করে দেওয়ার অনুরোধ জানিয়ে চিঠিও দিয়েছে বিসিবিকে। এ অবস্থায় ঢালাওভাবে সব ফ্র্যাঞ্চাইজিকেই চিঠি দেওয়া হবে, নাকি যাদের কাছে পাওনা বেশি তাদের দেওয়া হবে, বিসিবি ভেবে দেখছে সেটাও। তবে নাম প্রকাশ না করার শর্তে বিসিবির এক কর্মকর্তা সব ফ্র্যাঞ্চাইজির ব্যাপারেই সমান কঠোর হওয়ার পক্ষে, ‘১০ টাকা বকেয়া থাকলেও সেটা বকেয়া, ১০ কোটি টাকা বকেয়া থাকলেও সেটা বকেয়া। এ ক্ষেত্রে সবার ব্যাপারে সমান নীতিই অবলম্বন করা উচিত আমাদের।’
সাত ফ্র্যাঞ্চাইজির কাছে ফ্র্যাঞ্চাইজি ফি বাবদ বিসিবির মোট পাওনা ৬০ লাখ ডলারেরও বেশি। খেলোয়াড়দের বকেয়া পাওনা বাবদ অঙ্কটা কত, সেটা নিশ্চিত করে বলতে না পারলেও ফ্র্যাঞ্চাইজি ফির সঙ্গে এই টাকাও কড়ায়-গন্ডায় উশুল করার প্রতিজ্ঞা বিপিএল গভর্নিং কাউন্সিলের সদস্যসচিব ইসমাইল হায়দার মল্লিকের কণ্ঠে, ‘চুক্তি বাতিল করা মানে এই নয় যে, তারা মাফ পেয়ে যাবে। এই টাকা দেওয়ার ব্যাপারে ফ্র্যাঞ্চাইজিরা খেলোয়াড়দের সঙ্গেও চুক্তিবদ্ধ। টাকা না দিলে তাদের বিরুদ্ধে ফৌজদারি মামলা হতে পারে। চুক্তি বাতিলের পর তারা আর মালিক থাকবে না। আমরা নতুন করে ফ্র্যাঞ্চাইজি বিক্রি করে বকেয়া টাকা তুলে নেব।’ তবে চুক্তি বাতিলের পরও যদি কেউ পাওনা পরিশোধে এগিয়ে আসে, তাদের সেই সুযোগ দেওয়ার বিষয়টা বিবেচনা করা হতে পারে বলে জানিয়েছেন মল্লিক।
