
নিউজিল্যান্ড সফরটা মিশ্র এক অভিজ্ঞতা হয়ে থাকবে সাকিব আল হাসানের জন্য। বাংলাদেশের পক্ষে রেকর্ড ভাঙা ইনিংস খেলেছেন টেস্টে, কিন্তু সেটি ভুলিয়ে দিচ্ছে তাঁর আউট হওয়ার ধরন। ব্যাটসম্যানদের র‍্যাঙ্কিং অবশ্য সাকিবকে সুখানুভূতিই দেবে। সিরিজের পারফরম্যান্স দিয়েই যে র‍্যাঙ্কিংয়ে এগিয়ে যাচ্ছেন সাকিব। 
সাকিব ব্যাটিংয়ে ক্যারিয়ার-সেরা অবস্থানে উঠেছিলেন ওয়েলিংটনে ২১৭ রানের ইনিংস খেলে। ক্রাইস্টচার্চ টেস্ট শেষে প্রকাশিত টেস্ট ব্যাটসম্যানদের র‍্যাঙ্কিংয়ে আরও এক ধাপ এগিয়েছেন বাংলাদেশের অলরাউন্ডার। নিউজিল্যান্ডের বিপক্ষে শেষ টেস্টে ৫৯ ও ৮ রান করে এক ধাপ এগিয়ে ২২ নম্বরে উঠেছেন সাকিব আল হাসান। বাংলাদেশের ব্যাটসম্যানদের মধ্যে সবার ওপরে ছিলেন তামিম। ২০ থেকে নেমে তিনি চলে গেছেন ২৮-এ। সাকিবই এখন বাংলাদেশের ব্যাটসম্যানদের মধ্যে সবার ওপরে। বোলারদের র‍্যাঙ্কিংয়েও এক ধাপ এগিয়েছেন সাকিব। ক্রাইস্টচার্চের ৪ উইকেট তাঁকে ১৪ নম্বরে উঠিয়েছে। ব্যাটিং-বোলিং দুই বিভাগেই এগোনোর ছাপটা সাকিবের অলরাউন্ডার র‍্যাঙ্কিংয়েও পড়েছে। সিরিজ শেষে ক্যারিয়ার সেরা ৪৪৩ রেটিং পয়েন্ট সাকিবের। তাতেও অবশ্য অবস্থানের কোনো হেরফের হয়নি ২০১১ থেকে ২০১৫ পর্যন্ত ৭৬৭ দিন অলরাউন্ডার র‍্যাঙ্কিংয়ের শীর্ষে থাকা সাকিবের। তিনি আছেন আগের মতোই ২ নম্বরে। ৪৮২ পয়েন্ট নিয়ে সেখানে শীর্ষে রবিচন্দ্রন অশ্বিন। ২০১৫ সালের ডিসেম্বর থেকেই ১ নম্বরে ভারতীয় অলরাউন্ডার। ব্যাটিংয়ে শীর্ষে স্টিভেন স্মিথ। দুইয়ে ভারতের বিরাট কোহলি। পরিবর্তন নেই বোলারদের র‍্যাঙ্কিংয়ের শীর্ষ দশেও। অশ্বিনই ধরে রেখেছেন ১ নম্বর জায়গাটা।
