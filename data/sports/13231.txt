
অলিম্পিকে একটা সোনার পদক জেতাটাই যেখানে অনেক অ্যাথলেটের স্বপ্ন, সেখানে তিনি জিতেছেন ২৩টি! সব মিলিয়ে ২৮টি পদক। মাইকেল ফেল্‌প্‌স কোথায় রেখেছেন এত পদক?
গত শনিবার শেষ হয়ে গেছে ফেল্‌প্‌সের অলিম্পিক। যেভাবে শেষ করতে চেয়েছিলেন, সেভাবেই শেষ করেছেন। মিডলে রিলেতে সোনার পদক গলায় পরে শেষবারের মতো বেরিয়ে গেছেন অলিম্পিকের পুল থেকে।একটু আগে রিওর বিকেলে ফেল্‌প্‌সের বিদায়ী সংবাদ সম্মেলনটা হলো মেইন প্রেস সেন্টারের সবচেয়ে বড় সংবাদ সম্মেলন কক্ষে। সেটির বেশির ভাগ আসনই অবশ্য খালি থাকল। সেটির একটা কারণ বোধ হয়, ফেল্‌প্‌সে সাংবাদিকদের ক্লান্তি এসে যাওয়া। যতবার পদক জিতেছেন, ততবারই তো এসেছেন সংবাদ সম্মেলনে। ফেল্‌প্‌সের কথা আর কত শুনবেন!সংবাদ সম্মেলনটা অবশ্য দারুণ হলো। সাঁতারজীবন, ব্যক্তিজীবন—সবকিছু্ নিয়ে প্রশ্ন করলেন সাংবাদিকেরা। সবচেয়ে মজার প্রশ্ন বোধ হয় এটাই, এত পদক দিয়ে কী করেছেন ফেল্‌প্‌স?যা শুনে ফেল্‌প্‌স খুব হাসলেন, ‘খুব বেশি মানুষ জানে না, ওই পদকগুলো আমি কোথায় রেখেছি। বলতেও চাই না। তবে সবগুলো একত্র করে আমার ছেলেকে নিশ্চয়ই তা দেখাব। আমি নিজে যে তা খুব নিয়মিত দেখি, তা নয়। তবে আজ সকালে এই অলিম্পিকে জেতা পদকগুলো (৫টি সোনা ও ১টি রুপা) অনেকক্ষণ তাকিয়ে দেখলাম। দেখতে দেখতে হাসলাম। ২৮টা পদক একসঙ্গে করলে তা বোধ হয় দেখার মতোই হবে।’অবশ্যই তা হবে। সবগুলো পদক সাজিয়ে একটা প্রদর্শনী করলে পারেন মাইকেল ফেল্‌প্‌স! দর্শকের অভাব হবে বলে মনে হয় না।
