
ভারতীয় দলের কোচ থেকে অনিল কুম্বলের সরে যাওয়ার মূলে যে বিরাট কোহলি, সেটি তাঁর পদত্যাগ পত্র থেকেই জানা গেছে। কুম্বলের মতো একজনকে এভাবে চলে যেতে দেখে ভারতীয় অধিনায়ককে নিয়ে নানা আলোচনা-সমালোচনা ভারতীয় ক্রিকেটে। কিন্তু এ নিয়ে কোহলির মন্তব্য কী? অবশেষে মুখ খুলেছেন ভারতীয় অধিনায়ক, বলেছেন কুম্বলেকে নিয়ে।
পাঁচ ওয়ানডে ও এক টি-টোয়েন্টি খেলতে ভারত এখন ওয়েস্ট ইন্ডিজে। ক্যারিবীয়দের বিপক্ষে প্রথম ওয়ানডের আগে কোহলির সংবাদ সম্মেলনে অবধারিতভাবে উঠেছিল কুম্বলে-প্রসঙ্গ। ‘অনিল ভাই একটা সিদ্ধান্ত নিয়েছেন। তিনি সিদ্ধান্ত নিয়েছেন কোচের পদ থেকে সরে দাঁড়ানোর। আমরা সেই সিদ্ধান্তকে সম্মান করতে চাই। সব সময়ই একটা জিনিস বিশ্বাস করে এসেছি, ড্রেসিংরুমের কথা ড্রেসিংরুমেই থাকবে। গত তিন-চার বছর ধরে আমরা এই সংস্কৃতি তৈরি করেছি। তবুও যেটা বললাম তিনি তাঁর সিদ্ধান্ত নিয়েছেন, সেটিকে সম্মান জানাই। এ নিয়ে সবার সামনে কথা বলতে চাই না’—২২ গজে যতই আক্রমণাত্মক ব্যাটিং করুন, কুম্বলে-প্রসঙ্গে কোহলি যেন ভীষণ রক্ষণাত্মক। ক্রিকেটার কুম্বলকে নিয়ে কোহলির স্তুতি শোনা গেলেও কোচ কুম্বলকে নিয়ে টুঁ শব্দ করলেন না ভারতীয় অধিনায়ক, ‘একজন ক্রিকেটার হিসেবে দেশের হয়ে তিনি যা করেছেন, তাঁকে শ্রদ্ধা করি। তাঁর কাছ থেকে কেউ সেটা কেড়ে নিতে পারবে না।’অনেক কিছুই বলার ছিল কোহলির। বলতে শুরু করেও যেন কিছু বললেন না। সূত্র: ক্রিকইনফো, রয়টার্স।
