
নিজের কথায় রুবেল হোসেন নিজেই হাসেন। হাসিটা ব্যাটিং-স্বর্গে ৬ উইকেট তুলে নেওয়ার আনন্দে। ‘উইকেট একদম ফ্ল্যাট, সাদা। ব্যাটিংয়ের জন্য খুবই ভালো। আমি বোধ হয় একটু বেশিই ভালো বল করে ফেলেছি’—মুঠোফোনে কথাগুলো বলছিলেন আর হাসছিলেন রুবেল।বিকেএসপিতে কাল রুবেল ৬ উইকেট নেওয়াতেই ধসে পড়ে কলাবাগান, সহজ জয় পায় প্রাইম ব্যাংক ক্রিকেট ক্লাব। কিন্তু ব্যাটিং উইকেটেও এত ভালো বোলিংয়ের রহস্য কী? রুবেলের কথা থেকেই পাওয়া গেল দুটি ‘ক্লু’।প্রথমত, সৌম্য সরকারের একটি কথা। “বোলিংয়ের একপর্যায়ে সৌম্য কাছে এসে বলল, ‘ভাই, রিভার্স সুইং চেষ্টা করেন। আমার বলেই রিভার্স সুইং হচ্ছে। আপনার বলে তো আরও বেশি হবে”—বলছিলেন রুবেল। সৌম্যের কথায় রুবেল রিভার্স সুইংয়েই মন দিলেন এবং সাফল্য পেতে লাগলেন। সবচেয়ে বেশি সফল হলেন মুক্তার আলীকে করা একটা বলে, ‘বিশাল রিভার্স সুইং হয়েছে বলটায়। মুক্তারের ওই আউটেই বেশি মজা পেয়েছি।’রুবেলের ৬ উইকেটের মধ্যে তিনটিই বোল্ড। তিন ক্যাচের দুটি উইকেটকিপারের হাতে। বোঝাই যাচ্ছে, তাঁর গতি আর সুইংয়ের কাছে বারবার পরাস্ত হয়েছেন কলাবাগানের ব্যাটসম্যানরা। এই প্রসঙ্গেই রুবেল দিলেন ব্যাটিং উইকেটেও ভালো বোলিংয়ের দ্বিতীয় ‘ক্লু’টা।জাতীয় দলের পেস বোলিং কোচ কোর্টনি ওয়ালশ আউটসুইংয়ের জন্য নতুন একটা গ্রিপ শিখিয়েছেন। কাল সেই গ্রিপে বল করেও সফল রুবেল। ভালো লাইন-লেংথ আর ইয়র্কার রুবেলের বোলিংয়ের মূল অস্ত্র হলেও শ্রীলঙ্কা সফরের সময় নতুন ওই অস্ত্রটি নাকি যোগ করেছেন বোলিং তূণে, ‘শ্রীলঙ্কায় আমি নেটে প্রচুর বল করেছি। সেখানেই ওয়ালশ আউটসুইংয়ের জন্য নতুন একটা গ্রিপ দেখিয়ে দিয়েছেন। আজ (গতকাল) সেটাও ভালো কাজে লেগেছে। শফিউল আউটসুইং বোলার হলেও পাশের মাঠের ম্যাচেও নাকি তার বলে আজ (গতকাল) আউটসুইং হচ্ছিল না। কিন্তু কোচের দেখানো গ্রিপে বল করে একই রকম উইকেটে আমার বলে হলো।’সামনে আয়ারল্যান্ড সফর আর চ্যাম্পিয়নস ট্রফি। রুবেলের লক্ষ্য, প্রিমিয়ার লিগের পারফরম্যান্স দিয়ে ওই দুই সফরের দলেই জায়গা করে নেওয়া, ‘ঘরোয়া ক্রিকেটে আমি সব সময়ই সর্বোচ্চ সামর্থ্য দিয়ে খেলি। এবারও তা-ই দেব। যে কয়টা ম্যাচই খেলি, ভালো কিছু করার চেষ্টা করব, যেন নির্বাচকেরা আমার কথা ভাবতে পারেন।’চ্যালেঞ্জ জয়ের লড়াইয়ে শুরুটা হলো দুর্দান্ত। রুবেলের আত্মবিশ্বাস, বাকিটাও খারাপ হবে না।
