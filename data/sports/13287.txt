
অর্থবিত্ত আর ক্ষমতার আকর্ষণে কূটনৈতিক শিষ্টাচারটুকুও বোধ হয় হারিয়ে ফেলতে বসেছেন ভারতের ক্রিকেট বোর্ডের সভাপতি শ্রীনিবাসন। ক্রিকেট বিশ্বে তিন দেশের (ভারত, ইংল্যান্ড, অস্ট্রেলিয়া) আধিপত্য যেন নিশ্চিত হয়, সেই প্রস্তাব পাস করানোর জন্য নানাবিধ প্রলোভন তো দেখানো হচ্ছেই, সেগুলো দিয়ে কাজ না হলে এমনকি হুমকি পর্যন্ত দিচ্ছেন বিসিসিআইয়ের প্রধান। সংস্কার প্রস্তাবের পক্ষে অবস্থান না নিলে ভারত এশিয়া কাপ, টি-টোয়েন্টি বিশ্বকাপে খেলতে আসবে না বলে হুমকি দিয়েছেন শ্রীনিবাসন। আজ মঙ্গলবার আনন্দবাজার পত্রিকার প্রতিবেদনে এ কথা বলা হয়।ক্রিকেট বিশ্বের ওপর একচ্ছত্র আধিপত্যের যে পরিকল্পনা ভারত, ইংল্যান্ড ও অস্ট্রেলিয়া করেছে, সে জন্য আইসিসির সাতটি পূর্ণ সদস্য দেশের সম্মতি দরকার। নানাবিধ প্রলোভন, আর্থিক সুযোগ-সুবিধা দেওয়ার প্রতিশ্রুতি দিয়ে জিম্বাবুয়ে, নিউজিল্যান্ড ও ওয়েস্ট ইন্ডিজকে নিজেদের পক্ষে আনতে পেরেছে মোড়লেরা। কিন্তু বাংলাদেশের ক্রিকেট-সংশ্লিষ্টদের বারবার চাপ দিয়েও রাজি না করাতে পেরে নাকি এমন হুমকি দিয়েছেন শ্রীনিবাসন।আনন্দবাজার পত্রিকার প্রতিবেদনে বলা হয়েছে, ‘গোটা পরিকল্পনা যার মস্তিষ্কপ্রসূত, সেই নারায়ণস্বামী শ্রীনিবাসন, মা মারা যাওয়ায় দুবাই আসতে পারেননি। তাঁর হয়ে বাংলাদেশের কর্তাদের সঙ্গে কথা বলেন আইপিএল কর্তা সুন্দর রামন ও সচিব সঞ্জয় পটেল। বাংলাদেশ রাজি হচ্ছে না দেখে এবার চাপ দেওয়ার জন্য স্কাইপে শ্রীনিবাসনকে ডেকে আনা হয়। শ্রীনিবাসন একটা সময় উত্তেজিত হয়ে বলেন, আপনারা রাজি না হলে আমরা এ বছর বাংলাদেশে টি-টোয়েন্টি ওয়ার্ল্ড কাপ খেলব না। এশিয়া কাপ থেকেও নাম তুলে নেব। দেখি, আপনারা কী করেন।’
