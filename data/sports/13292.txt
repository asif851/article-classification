
মাহমুদউল্লাহ কেন অমন শট খেলতে গেলেন? দিনের শেষ বল। কোনোভাবে কাটিয়ে দিলেই হয়। তা ছাড়া জাফর আনসারির বলটাও এমন দুর্দান্ত কিছু ছিল না। যদি একান্তই রক্ষণাত্মক শট খেলতে ইচ্ছে না হয়, এক-দুই রানের জন্যও তো খেলতে পারতেন।
না, মাহমুদউল্লাহ এত সরল হিসাব করেননি। বেছে নিয়েছেন জটিল উপায়। বাউন্ডারি মেরে দিনটা শেষ করতে চাইলেন। হয়তো হাফ সেঞ্চুরির জন্য ‘টেনশন’ নিয়ে রাত কাটাতে চাননি। কিন্তু এসবের কিছুই হলো না। অপ্রয়োজনীয় শটে আনসারির বলে বোল্ড হয়ে উল্টো দলকেই টেনশনে ফেলে দিয়েছেন। দলের প্রতিনিধি হয়ে সংবাদ সম্মেলনে আসা মেহেদী হাসান মিরাজ অবশ্য সিনিয়র সতীর্থের আউট নিয়ে কৌশলী উত্তরই দিয়েছেন। তবে তাঁর কণ্ঠে আফসোসটা ঠিকই টের পাওয়া গেছে, ‘রিয়াদ ভাই (মাহমুদউল্লাহ) অনেক ভালো খেলোয়াড়। তিনি অনেক অভিজ্ঞ। একজন ব্যাটসম্যান আউট হতেই পারে। সিদ্ধান্তে যদি একটু এদিক-ওদিক হয়ে যায়, তখনই আউট হতে হয়। তবে তিনি থাকলে আমাদের জন্য ভালো হতো। দুর্ভাগ্য আউট হয়ে গেছেন। কেউ ইচ্ছে করে আউট হয় না। পরে যাঁরা আছেন, সাকিব-মুশফিক ভাই নিশ্চয়ই চেষ্টা করবেন ভালো কিছু করার।’বাংলাদেশ এই মুহূর্তে এগিয়ে আছে ১২৮ রানে। ইংল্যান্ডের সামনে যে লক্ষ্যই ছুড়ে দেওয়া হোক, সেটি নিয়েই লড়াইয়ের প্রত্যয় মিরাজের, ‘প্রথম ইনিংসে আমাদের ভালো একটা জুটি হয়েছে। যদিও এরপর দ্রুত উইকেট পড়ে গেছে। আমাদের যাঁরা ব্যাটসম্যান আছেন, আশা করি দায়িত্ব নিয়ে খেলবেন। যে রানই আমরা করি, আশা করি সেটা নিয়েই আমরা লড়াই করতে পারব। আমরা আমাদের শক্তি সম্পর্কে জানি। আমাদের স্পিনাররা ভালো বোলিং করছেন। ভালো ব্যাটিং হলে স্পিনারদের জন্য কাজ সহজ হয়ে যাবে।’বাংলাদেশে তো অবশ্যই, টেস্ট ইতিহাসে প্রথম অফ স্পিনার হিসেবে ক্যারিয়ারের শুরুর দুই ম্যাচে ৫ উইকেট পেয়েছেন মিরাজ। এটা নিয়ে অবশ্য বাড়তি উচ্ছ্বাস নেই তাঁর। শুধু বললেন, ‘ভালো লাগছে, দুইবার ৫ উইকেট পেয়েছি।’
