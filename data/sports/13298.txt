
দুই সপ্তাহ আগেও ব্যাপারটা অচিন্তনীয় ছিল। কিন্তু আজ সেটাই বাস্তবে রূপ নেওয়ার হুমকি দিচ্ছে। দলের ব্যর্থতার দায় নিয়ে অবসর নেওয়ার চিন্তা করছেন পাকিস্তানের মিসবাহ-উল-হক! ইঙ্গিতটা এমনই যে বছরের প্রথম টেস্টের জন্য নতুন অধিনায়ক খুঁজতে হবে পাকিস্তান ক্রিকেট বোর্ডকে। সিরিজের শেষ টেস্ট না–ও খেলতে পারেন, এমন ইঙ্গিত দিয়ে রেখেছেন মিসবাহ নিজে। দল নাটকীয়ভাবে মেলবোর্ন টেস্টে হেরে যাওয়ার পর সরে যাওয়ার কথা বলছেন পাকিস্তান অধিনায়ক।অস্ট্রেলিয়ায় সময়টা ভালো যাচ্ছে না মিসবাহর। ২ টেস্টের ৪ ইনিংসে মাত্র ২০ রান করেছেন। দলও হেরেছে দুই ম্যাচে। সিডনি টেস্টের আগেই সিরিজ খুইয়ে বসেছে পাকিস্তান। ব্যাটসম্যান হিসেবে নাকি সঠিক চিন্তা করতে পারছেন না মিসবাহ, ‘আমার সঙ্গে এটাই হচ্ছে। এমন শট খেলেছি, যা দরকার ছিল না, ভুল সময়ে ভুল শট খেলছি। যখন রান পাবেন না, তখন সঠিক সিদ্ধান্ত নেওয়াটা কঠিন।’ নিজের এমন ব্যাটিং ব্যর্থতাই কঠিন সিদ্ধান্ত নিতে বলছে মিসবাহকে। ৩ জানুয়ারির সিডনি টেস্টের আগেই তাই বিদায় বলে দিতেন পারেন পাকিস্তান অধিনায়ক, ‘আমাকে এ নিয়ে ভাবতে হবে। আমি সব সময় বিশ্বাস করি, দলে অবদান না রাখতে পারলে এভাবে পড়ে থাকার কোনো দরকার নেই। এমন এক অবস্থায় এসেছি, আমাকে এটা নিয়ে ভাবতে হচ্ছে। পরের ম্যাচের (সিডনি টেস্ট) আগেই। আবার সিরিজ শেষ হলে কী হবে সেটা নিয়েও। আগামী দুই দিন আমি এ নিয়ে ভাবব, তারপর সিদ্ধান্ত নেব। কিছু না করে দলে পড়ে থাকার কোনো মানে হয় না। সিডনির ব্যাপারে এখনো সিদ্ধান্ত নিইনি, দেখা যাক।’ 
মিসবাহর অবসরের গুঞ্জন নতুন কিছু নয়। গত বছর ইংল্যান্ডের বিপক্ষে সিরিজ জয়ের পর থেকেই শুরু হয়েছে মিসবাহর অবসর নিয়ে জল্পনা-কল্পনা। কিন্তু ২০১৬ সালে অনেকগুলো কঠিন সফর থাকায় সে সিদ্ধান্ত থেকে সরে আছেন মিসবাহ। ইংল্যান্ড সফরে সফলও হয়েছেন, সিরিজটা ২-২ ব্যবধানে ড্র করেছে পাকিস্তান। এরপর নিউজিল্যান্ড ও অস্ট্রেলিয়া সফর। মিসবাহও চূড়ান্ত সিদ্ধান্তটা অস্ট্রেলিয়া সফরের পরেই নেবেন বলেছিলেন। পিসিবি প্রধান শাহরিয়ার খান অবশ্য এতেও সায় দিচ্ছিলেন না। মিসবাহকে অন্তত আরও এক বছর থেকে যেতে বলেছিলেন। কোচ মিকি আর্থারও বলেছিলেন, মিসবাহ ও ইউনিসের বিকল্প এখনই তৈরি হয়নি। মিসবাহ অবশ্য চূড়ান্ত সিদ্ধান্ত নিয়েই ফেলছেন মনে হচ্ছে তাঁর কথায়, ‘অনেক দিন ধরে অবসর নিয়ে ভাবছি। যখন দুবাইয়ে ইংল্যান্ডের সঙ্গে খেলছি, তখন থেকে। ভেবেছিলাম ভারতের সঙ্গে টেস্ট হবে, সেটা খেলব। এরপর অবসর নেব। কিন্তু কঠিন কিছু সিরিজ থাকায় ভাবলাম এটা সঠিক সময় নয়। এখন আমাকে ভাবতে হবে আবার।’
