
ফিফার বর্ষসেরা ১০ গোলের তালিকা প্রকাশিত হয়েছিল আগেই। গত কয়েক দিন নিজেদের পছন্দের গোলকে সেরা বানাতে ভোট করেছেন বিশ্বের নানা প্রান্তের মানুষ। ‘দ্য বেস্ট’ ট্রফির সেরা ১০ ফুটবলারের নাম ঘোষণার দিনে শীর্ষ ৩ গোলের তালিকাও প্রকাশ করল ফিফা।
অনূর্ধ্ব-১৭ নারী বিশ্বকাপে ভেনেজুয়েলার অধিনায়ক ডেয়না কাস্তেয়ানোসের গোল উঠে এসেছে সেরা তিনে। ক্যামেরুনের বিপক্ষে সেই ম্যাচে। কিক অফের পর সরাসরি সটে বল জালে জড়িয়েছেন ডেয়না। সেরা দশে নারীদের ফুটবলের একমাত্র গোল ছিল এটাই।

তালিকার একমাত্র পরিচিত মুখ অলিভিয়ের জিরু। আর্সেনালের ফরাসি ফরোয়ার্ড নিখুঁত এক স্করপিয়ন কিকে গোল করেছিলেন ক্রিস্টাল প্যালেসের বিপক্ষে। প্রতি আক্রমণে বল পায় আর্সেনাল। অ্যালেক্স আইয়োবির কাছ থেকে বল নিয়ে বাঁ প্রান্তে এগিয়েছিলেন সানচেজ। তাঁর বাড়িয়ে দেওয়া ক্রস ধরতে আগেই বক্সে পৌঁছান জিরু। বলের সামনে শরীর থাকায় বাঁ পায়ের গোড়ালি দিয়ে কাঁকড়া বিছের ছোবল দেওয়ার মতো শট নিয়েছেন, তাতেই গোল।

সেরা তিনে মনোনীত হয়েছেন একজন গোলরক্ষকও। বারোকা এফসির গোলরক্ষক অস্কারিন মাসুলুকে যোগ করা সময়ে বাইসাইকেল কিকে গোল করেছিলেন অরল্যান্ডো পাইরেটসের বিপক্ষে। দক্ষিণ আফ্রিকার এই গোলরক্ষকের দর্শনীয় গোলটি স্থান পেয়েছে সেরা তিনে।

ভোট করার সুযোগ থাকবে মূল অনুষ্ঠানের আগ পর্যন্ত। ভোট দিতে কোনো বাধা-নিষেধ নেই, তবে একটির বেশি ভোট করা যাবে না। ২৩ অক্টোবর ফিফা ‘দ্য বেস্ট’ পুরস্কার ঘোষণার দিনেই সেরা গোলের পুসকাস পুরস্কার দেওয়া হবে। সূত্র: ফিফা, মার্কা।
