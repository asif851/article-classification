

নাম বদলানোর সঙ্গে সঙ্গে ভাগ্যও বদলে গিয়েছিল। বিপিএলের প্রথম দুই আসরের চ্যাম্পিয়ন ঢাকা আবারও চ্যাম্পিয়নসের মুকুট পরল। এবার ‘ডায়নামাইটস’ নামে। একপেশে, নিষ্প্রাণ ম্যাচের জন্য এবারের আসরটি মনে রাখবে দর্শকেরা। ফাইনালটি সেদিক দিয়েই ‘সার্থক’ হলো। ঢাকা জিতল ৫৬ রানের বিশাল ব্যবধানে। ১৬০ রানের লক্ষ্য ছুঁতে গিয়ে ১৭.৩ ওভারে রাজশাহী কিংস অলআউট হলো মাত্র ১০৩ রানে। বিপিএলে চার আসরে তিনবারই চ্যাম্পিয়ন হয়েছে রাজধানী। গতবার কুমিল্লা ভিক্টোরিয়ানসের দেখানো চমকটা করে দেখাতে পারল না রাজশাহী। বিপিএলে ঢাকাই রাজত্ব আবার ফিরে এল।ব্যাট হাতে ঢাকার একক কোনো নায়ক নেই। লুইস ৩১ বলে ৪৫ করলেন। কুমার সাঙ্গাকারা ৩৩ বলে ৩৬। বিশেষ করে সাঙ্গার ব্যাটেই শেষ চার ওভারে ৪৪ রান তুলতে পারল ঢাকা। না হলে ফরহাদ রেজার দুর্দান্ত ক্যাচে রানের গতি শ্লথ হয়ে গিয়েছিল। আর রাসেলের মতো ঝড় তোলা ব্যাটসম্যানকে হারানো তো ছিল আরও বড় ধাক্কা। বল হাতেও ঢাকা লড়ল কাঁধ মিলিয়ে। ৫ বোলারের প্রত্যেকে উইকেট পেয়েছেন। এর মধ্যে আবু জায়েদ, সাকিব ও সানজামুল নিয়েছেন দুটি করে উইকেট। রাজশাহীর তিন ব্যাটসম্যান বাদে আর কেউ দুই অঙ্ক ছুঁতে পারেননি। মুমিনুল ২৭, সাব্বির ২৬ ও সামিত প্যাটেল ১৭ করলেন। দুই থেকে পাঁচ—এই টানা তিন ব্যাটসম্যান বাদে বাকি আট ব্যাটসম্যান মিলে করতে পারলেন মাত্র ২৮ রান! ঢাকার তোলা ৯ উইকেটে ১৫৯ রানের জবাবটা ভালোই দিচ্ছিল রাজশাহী। ১ উইকেটে তুলে ফেলেছিল ৬২ রান। কিন্তু রান রেটটা স্বস্তি দিচ্ছিল না। শেষ ১০ ওভারে প্রায় ১০ করে রান তুলতে হতো। টি-টোয়েন্টি হিসেবে কঠিন নয়, কিন্তু বিপিএলের এবারের আসর বলছে খুব কঠিন এক কাজ। একটা মানসিক চাপ তো ছিলই। সেটাই আর সামলে নিতে পারল না রাজশাহী। শুরু হয়ে গেল উইকেট পতনের মিছিল। ৪১ রানের মধ্যে শেষ ৯ উইকেট হারিয়ে বড় ব্যবধানেই ম্যাচ হারল।ভাগ্যিস ম্যাচ শেষে নাচ-গানের ব্যবস্থা ছিল। সেই আয়োজন ফাইনাল বলে নাকি বিপিএলের আগের ম্যাচগুলোর অভিজ্ঞতা থেকে—কে জানে। এই নাচ-গানেও অবশ্য দর্শকদের কতটা পয়সা উশুল হলো, বলা কঠিন!
সংক্ষিপ্ত স্কোর : ঢাকা ডায়নামাইটস : ২০ ওভারে ১৫৯/৯ (মেহেদী মারুফ ৮, লুইস ৪৫, নাসির ৫, মোসাদ্দেক ৫, সাঙ্গাকারা ৩৬, ব্রাভো ১৩, রাসেল ৮, সাকিব ১২, আলাউদ্দিন ১, সানজামুল ১২*, জাইদ ০*; উইলিয়ামস ১/৩৬, ফরহাদ ৩/২৮, মেহেদী মিরাজ ১/২২, আফিফ ১/২৩, স্যামি ১/২২, নাজমুল ০/১৩, প্যাটেল ১/৮।রাজশাহী কিংস : ১৭.৪ ওভারে ১০৩/৯ (নুরুল ৫, মুমিনুল ২৭, সাব্বির ২৬, প্যাটেল ১৭, ফ্র্যাঙ্কলিন ৫, স্যামি ৬, আফিফ ৪*, মেহেদী মিরাজ ১, ফরহাদ ২, উইলিয়ামস (রিটায়ার্ড হার্ট) ৪, নাজমুল ১; জাইদ ২/১২, রাসেল ১/২১, সাকিব ২/৩০, ব্রাভো ১/২০, সানজামুল ২/১৭)।ফল: ঢাকা ৫৬ রানে জয়ী।ম্যান অব দ্য ম্যাচ: কুমার সাঙ্গাকারা ম্যান অব দ্য সিরিজ: মাহমুদউল্লাহ
