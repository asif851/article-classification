
কোপা ডেল রে’র সেমিফাইনালের প্রথম লেগে রিয়াল মাদ্রিদের কাছে ৩-০ গোলে বিধ্বস্ত হওয়ার পরও অ্যাটলেটিকো মাদ্রিদ কোচ ডিয়েগো সিমিওনের যেন আশায় বসতি। সিমিওনের আশার একটাই কারণ, ফিরতি লেগ অনুষ্ঠিত হবে অ্যাটলেটিকোর ঘরের মাঠ ভিসেন্তে ক্যালদেরনে। পরের ম্যাচে নিজ দলের ঘুরে দাঁড়ানোর সুযোগ পুরোপুরিই আছে বলে মনে করেন সিমিওনি, ‘আমাদের সুযোগ এখনো আছে। এখনো খেলা বাকি আছে ৯০ মিনিট।’ সেমিফাইনালের পরের লেগে রিয়ালকে চেপে ধরার প্রচ্ছন্ন হুমকি কি দিয়ে রাখলেন সিমিওনে? তবে অ্যাটলেটিকো কোচের জন্য দুঃসংবাদ—ঘরের মাঠে ফিরতি লেগে তিনি পাচ্ছেন না দলের অন্যতম প্রধান অস্ত্র ডিয়েগো কস্তাকে। এ ম্যাচে হলুদ কার্ড দেখেছেন কস্তা। কোপা ডেল রেতে এ নিয়ে তিনটি হলুদ কার্ড দেখায় পরের লেগে খেলতে পারবেন না এই অ্যাটলেটিকো স্ট্রাইকার। জন্মদিনটা বাজেই কাটল ক্রিস্টিয়ানো রোনালদোর। ম্যাচের আগেই নেমে এল লা লিগায় তিন ম্যাচ নিষিদ্ধের খড়্গ। এ ম্যাচেও বল জড়াতে পারলেন না প্রতিপক্ষের জালে। রোনালদোর ‘খারাপ’ দিনে রিয়ালের দাপুটে বিজয়ে গুরুত্বপূর্ণ ভূমিকা পালন করেছেন পেপে, হেসে রুদ্রিগেজ ও অ্যাঙ্গেল ডি মারিয়া। রিয়ালের দিনে বার্সেলোনাও পিছিয়ে নেই খুব একটা। নু-ক্যাম্পে সোসিয়াদেদকে ২-০ ব্যবধানে হারানোর পর আরেকটি ‘এল ক্ল্যাসিকো’র ইঙ্গিত দিয়েছে কাতালানরা। রোনালদোর মতো লিওনেল মেসিও গোলবঞ্চিত ছিলেন এই ম্যাচে। বার্সাকে উদ্ধার করেছেন মূলত সার্জিও বুসকেটস। অপর গোলটি আত্মঘাতী। গোলরক্ষক জুবিকারাইয়ের ভুলের মাশুল গুনতে হয়েছে সোসিয়াদেদকে। সেমিফাইনালের পরের লেগে রিয়াল-বার্সা জিতলে ১৯ এপ্রিল কোপা ডেল রের ফাইনাল পরিণত হবে আরেক ক্লাসিকোয়। এএফপি ও ওয়েবসাইট।
