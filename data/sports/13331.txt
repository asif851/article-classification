
উদ্‌যাপনে ক্রিস্টিয়ানো রোনালদো যেমন চোস্ত, লিওনেল মেসি ততটা নন। গোলের পর বার্সেলোনার আর্জেন্টাইন তারকার উদ্‌যাপন বরাবরই সাদামাটা। কিন্তু ইদানীং সান্তিয়াগো বার্নাব্যুতে গোল পেলেই যেন ভিন্নভাবে গোল উদ্‌যাপনের শখ জাগে বার্সার মেসির। 
গত মৌসুমে শেষ মুহূর্তে গোলের পর জার্সি তুলে ধরেছিলেন মেসি। আজ ৬৪ মিনিটে পেনাল্টি থেকে দলের দ্বিতীয় গোলটি করার পর তাঁর উদ্‌যাপন হলো আরেক কাঠি সরেস। রিয়াল-ভক্তদের গ্যালারির সামনে গিয়ে খুঁজছিলেন বার্সা সমর্থকেরা কোথায়। অবশেষে তাঁদের দেখা পেয়ে কুর্নিশ করতে করতে প্রথমে একটা চুমু, তারপর আস্তে আস্তে দুহাত মাথার ওপরের দিকে দুদিকে উঁচিয়ে ধরলেন! যেন বোঝাতে চাইলেন—আমার সব চেষ্টা শুধু তোমাদের জন্য!মেসির চেষ্টা যে বিফলে যায়নি তা তো স্কোরলাইনই বলে দিচ্ছে। রিয়ালের মাঠেই চিরপ্রতিদ্বন্দ্বী রিয়ালকে বিধ্বস্ত করেছে বার্সা।
