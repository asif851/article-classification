
টেস্ট সিরিজ শেষে এবার ওয়ানডে সিরিজের অপেক্ষা। টেস্টে ভারতীয় দলের নেতৃত্বে ছিলেন বিরাট কোহলি। এবার শুরু মহেন্দ্র সিং ধোনি-পর্ব। বিকেল সাড়ে চারটার দিকে ঢাকায় পা দিয়েছেন ভারতের ওয়ানডে অধিনায়ক।বাংলাদেশের বোলারদের ভোগাতে ধোনি নাকি কদিন আগে টেকনিকে পরিবর্তন আনতে কাজ করেছেন। ঢাকার বিমান ধরার দুদিন আগে শরণাপন্ন হয়েছিলেন তাঁর সাবেক কোচ এমপি সিংয়ের। কোচের সঙ্গে তিনি আগের মতো স্ট্রোক খেলার ব্যাপারে কাজ করেছেন। টাইমস অব ইন্ডিয়াকে সিং জানিয়েছেন, ‘সে (ধোনি) আমাকে বলেছে, টেস্টের জন্য স্ট্যান্স ও টেকনিকে পরিবর্তন এনেছিলাম। যেহেতু ওই সংস্করণ থেকে সে অবসরে গিয়েছে, এ কারণে আবার পুরোনো টেকনিকে ফিরে যেতে চায়।’পরশু থেকে শুরু হওয়া তিন ম্যাচের ওয়ানডে সিরিজ খেলতে ধোনির সঙ্গে ঢাকায় এসেছেন সুরেশ রায়না, স্টুয়ার্ট বিনি, রবীন্দ্র জাদেজা, ধাওয়াল কুলকার্নি, অক্ষর প্যাটেল, আম্বাতি রায়ডু ও মোহিত শর্মা। টেস্ট স্কোয়াড থেকে ফিরে যাচ্ছেন হরভজন সিং, ইশান্ত শর্মা, চেতেশ্বর পূজারা, বরুণ অ্যারন, ঋদ্ধিমান সাহা, কর্ণ শর্মা ও মুরালি বিজয়।আজ বিকেলে বাংলাদেশ দল অনুশীলন করলেও ভারতীয় দল করেনি।
ভারতের ওয়ানডে দলমহেন্দ্র সিং ধোনি (অধিনায়ক), রোহিত শর্মা, অজিঙ্কা রাহানে, শিখর ধাওয়ান, বিরাট কোহলি, সুরেশ রায়না, অম্বাতি রায়ডু, রবিচন্দ্রন অশ্বিন, রবীন্দ্র জাদেজা, অক্ষর প্যাটেল, ভুবনেশ্বর কুমার, উমেশ যাদব, মোহিত শর্মা, স্টুয়ার্ট বিনি ও ধাওয়াল কুলকার্নি।
ওয়ানডে সিরিজের সূচি১৮ জুন ১ম ওয়ানডে২১ জুন ২য় ওয়ানডে২৪ জুন ৩য় ওয়ানডে* মিরপুরে অনুষ্ঠেয় প্রতিটি ওয়ানডে শুরু দুপুর তিনটায়।
