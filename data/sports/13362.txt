
একের পর এক চমক দিয়েই যাচ্ছে অনূর্ধ্ব-১৯ বিশ্বকাপ। নিউজিল্যান্ডের বিপক্ষে নেপাল কিংবা দক্ষিণ আফ্রিকার সঙ্গে নামিবিয়ার রূপকথার মতো জয় দেখেছে এই বিশ্বকাপ, গতকাল জিম্বাবুয়ের সঙ্গে স্নায়ুক্ষয়ী ম্যাচে ওয়েস্ট ইন্ডিজের ‘মানকাড রান আউট’ বিতর্কও দেখেছে। তবে এগুলো তো দলীয়, এবার ব্যক্তিগত চমকেরও দেখা মিলল। আজ দুই হাতে বোলিং করলেন শ্রীলঙ্কার কামিন্ডু মেন্ডিস। পাকিস্তানের বিপক্ষে গ্রুপ পর্বের শেষ ম্যাচে একই ওভারে কখনো তিনি ছিলেন ডান হাতি বোলার, কখনো বাঁ হাতি!
কদিন আগে ভারতের ঘরোয়া ক্রিকেটে দুই হাতে বোলিং করে বেশ আলোড়ন ফেলেছিলেন অক্ষয় কারনেওয়ার। তবে ঘরোয়া ক্রিকেটে বল করা আর আন্তর্জাতিক কোনো টুর্নামেন্টে বল করা এক নয়। আর সেটি বিশ্বকাপ বলেই আরও বেশি নজর কাড়ল। ফলে আলোচনায় এখন মেন্ডিস।১৭ বছর বয়সী এই স্পিনার পাকিস্তান ইনিংসের ২৬তম ওভারে বোলিংয়ে এসেছিলেন। দুই প্রান্তে দুই ডানহাতি ব্যাটসম্যান উমাইর মাসুদ ও হাসান মহসিন। এ সময় ৩টি বল বাঁ হাতি স্পিন করে গেলেন মেন্ডিস। তৃতীয় বলে মাসুদ রান আউট হয়ে যাওয়ায় ব্যাটিংয়ে এলেন সালমান ফায়াজ। ফায়াজ আবার বাঁহাতি। ব্যাস, বদলে গেলেন মেন্ডিসও। ওই ওভারের চতুর্থ বলেই পুরো ডানহাতি অফ স্পিনার বনে গেলেন।ম্যাচে কোনো উইকেট পাননি। তবে একই ওভারে দুই হাতে বোলিং দিয়ে ‘সব্যসাচী’ বোলারদের বিরলতম তালিকায় নতুন নাম লেখালেন মেন্ডিস। সর্বশেষ ভারতের সৈয়দ মুশতাক আলী ট্রফিতে কারনেওয়ার করেছেন এমনটা। মাত্র কদিনের মধ্যে করলেন মেন্ডিসও। তাই বলে ভেবে বসবেন না ক্রিকেটে এমনটা হররোজ ঘটে। অবশ্যই প্রতিযোগিতামূলক ক্রিকেটে বিরল ঘটনাগুলোর একটি এটি।শ্রীলঙ্কান ক্রিকেটে মেন্ডিস মানেই অবশ্য যেন চমকের অন্য নাম। এর আগে ক্যারম বল করে চমকে দিয়েছিলেন অজন্তা মেন্ডিস। <SNG-QTS>বড়<SNG-QTS> মেন্ডিস অবশ্য করেছিলেন বড়দের ক্রিকেটে। যুব ওয়ানডেতেও ভিন্ন কিছু নিয়ে আসা এই মেন্ডিস শেষ পর্যন্ত ক্যারিয়ারে কী করতে পারেন সেটি দেখার বিষয়।
ভিডিওটি দেখুন: http://www.icc-cricket.com/u19-world-cup/videos/media/id/6277/the-ambidextrous-kamindu-mendis
