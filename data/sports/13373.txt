
রাদেক স্তেপানেক এবং লিয়েন্ডার পেজ জুটির কাছে হেরে যখন কোর্ট ছেড়ে বেরিয়ে গেলেন ব্রায়ান ভাইয়েরা, সেই বেরিয়ে যাওয়াটা প্রতীকীভাবে হয়ে থাকল ইতিহাসের পৃষ্ঠা থেকেও। ইতিহাস যে হাতছানি দিয়ে ডাকছিল বব আর মাইক ব্রায়ানকে। যুক্তরাষ্ট্রের যমজ এই ভাইদের জুটি এ বছর প্রথম তিনটি গ্র্যান্ড স্লামেই জিতেছিলেন পুরুষ দ্বৈতে। বছরের শেষ গ্র্যান্ড স্লাম ইউএস ওপেন জিতলে এক বছরেই চারটি গ্র্যান্ড স্লাম জেতার কীর্তি গড়তেন। টেনিসের ওপেন যুগে কোনো পুরুষ জুটি এর আগে যে কীর্তি গড়তে পারেনি।কিন্তু হলো না। ৩-৬ ৬-৩ ৬-৪ গেমে হেরে সেমিফাইনাল থেকে বিদায় নিলেন বয়সে কয়েক মিনিটের ছোট-বড় এই দুই ভাই। আপাতত তাই রেকর্ডটা নিয়ে স্বস্তিতেই থাকতে পারছেন দুই অস্ট্রেলিয়ান কেন ম্যাকগ্রেগর ও ফ্রাঙ্ক সেডম্যান। ১৯৫১ সালে তাঁরাই যে সর্বশেষ এক বছরে টানা চারটি গ্র্যান্ড স্লাম জিতেছিলেন পুরুষ দ্বৈতে।৬২ বছর পর সেই একই কীর্তি করার খুব কাছাকাছি গিয়েছিলেন কেউ। গত ছয় দশকে এটা হয়নি, এর থেকেই বোঝা যায়, কাজটা কত কঠিন। এই রেকর্ড দেখার জন্য আরও ছয় দশক হয়তো অপেক্ষা করতে হবে। যদিও মাইক বলছেন, ‘বাস্তবতা বলছে, এটা আর কখনোই হবে না। দ্বৈতে একটা দলের সঙ্গে আরেকটা দলের ব্যবধান এখন খুবই সামান্য। এখন অনেক দুর্দান্ত সব দল। সামান্য ভুলও এখানে করলে চলে না। তাই এটা (এক বছরে চারটি গ্র্যান্ড স্লাম জয়) করতে চাইলে অনেক কিছুই ঠিকঠাক মতো হতে হবে।’এক বছরে না হলেও টানা চারটি গ্র্যান্ড স্লাম জয়ের কীর্তি অবশ্য গড়েছেন তাঁরা। গত বছর সর্বশেষ ইউএস ওপেন জেতার পর এ বছর জিতেছেন অস্ট্রেলিয়ান ওপেন, ফ্রেঞ্চ ওপেন এবং উইম্বলডন। আরেকটি কীর্তিও গড়া হয়েছে তাঁদের। জুটি বেঁধে সবেচেয়ে বেশি গ্র্যান্ড স্লাম জয়ের রেকর্ড তাঁদেরই। ১৫টি ডাবলস জিতেছেন তাঁরা।
 
 
