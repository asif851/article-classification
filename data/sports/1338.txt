
দেড় মাসের মহোৎসব শেষ হচ্ছে আজ। রয়্যাল চ্যালেঞ্জার্স বেঙ্গালুরু-সানরাইজার্স হায়দরাবাদ ফাইনাল দিয়ে পর্দা নামবে ইন্ডিয়ান প্রিমিয়ার লিগের (আইপিএল) নবম আসরের। আজ ব্যাটিং-বোলিংয়ের খণ্ড খণ্ড সব লড়াইয়েই নির্ধারিত হবে শিরোপার। তবে সব ছাপিয়ে আজকের ম্যাচে দৃষ্টি থাকবে বিরাট কোহলি ও ডেভিড ওয়ার্নারের ওপর। জিজ্ঞাসু দৃষ্টি থাকবে অন্য একটি দিকেও, খেলবেন তো মুস্তাফিজ?এ ম্যাচটি যতটা বেঙ্গালুরু-হায়দরাবাদ লড়াই, ততটাই কোহলি-ওয়ার্নার দ্বৈরথ। কোয়ালিফায়ার বৈতরণিতে এবি ডি ভিলিয়ার্সের ওই অবিশ্বাস্য ইনিংসে মুগ্ধ কোহলি যতই বলুন বিশ্বের সেরা ব্যাটসম্যান এবি; এবারের আইপিএল আসর সেটি বলে কী করে। এ আসর শেষ পর্যন্ত প্রশস্তি গাইবে কোহলি-ওয়ার্নারকে নিয়েই।দুজনের প্রতিদ্বন্দ্বিতা শুরু নিজেদের প্রথম ম্যাচেই। কোহলির ৭৫ এর জবাবে ওয়ার্নার করেছিলেন ৫৮ রান। জিতেছিল কোহলির দলই। পরেরবার অবশ্য জয়ী ওয়ার্নার। কোহলির ১৪ রানের জবাবে করলেন ৯২, জিতল হায়দরাবাদ। দুজনের এমন লড়াই চলেছে টুর্নামেন্টজুড়েই। তাতে এগিয়ে রাখতে হবে বেঙ্গালুরু অধিনায়ককে। ১৫ ম্যাচে ৪টি সেঞ্চুরি ও ৬টি ফিফটিসহ ৮৩.৫৪ গড়ে ৯১৯ রান তাঁর। কিছুটা পিছিয়ে আছেন ওয়ার্নার—৮ ফিফটিতে ৫৯.৯২ গড়ে ৭৭৯ রান। রানের হিসাবে পিছিয়ে থাকলেও দল জেতানোয় কোহলির চেয়ে একচুলও পিছিয়ে নেই হায়দরাবাদ অধিনায়ক।তবে বাংলাদেশের দর্শকদের দৃষ্টি ম্যাচে নয়, থাকবে টসের মুহূর্তে। তখনই নিশ্চিত হওয়া যাবে, চোট কাটিয়ে মাঠে নামবেন কি না মুস্তাফিজুর রহমান। হ্যামস্ট্রিংয়ের চোট কোয়ালিফায়ারে নামতে দেয়নি ‘কাটার মাস্টার’কে। ১৫ ম্যাচে ৬.৭৩ ইকোনমি রেটে ১৬ উইকেট নিয়ে এ আইপিএলের সেরা চমক মুস্তাফিজ। পরশু স্লগ ওভারে তাঁর অভাব ভালোভাবেই বুঝেছে হায়দরাবাদ। এ ম্যাচে তাঁকে যেকোনো মূল্যে খেলাতে চাইবে তাঁর দল। কাল তাঁর ভাই মোখলেছুর রহমান সে রকমই ইঙ্গিত দিয়েছেন, ‘ওর সঙ্গে কথা বলে যা মনে হলো, চোট ততটা গুরুতর নয়। অবস্থা ভালো হলে খেলতেও পারে। মনে হলো, আগামীকাল (আজ) শেষ মুহূর্ত পর্যন্ত অপেক্ষা করবে ওর জন্য।’
