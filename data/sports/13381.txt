
ফুটবল মাঠে খেলোয়াড়দের সতর্ক করে দেওয়ার জন্য দেখানো হয় হলুদ কার্ড। আর মাঠ থেকে বের করে দিতে চাইলে রেফারি দেখান লাল কার্ড। কিন্তু ইতিহাসে এই প্রথমবার এক ফুটবলার দেখলেন সবুজ কার্ড! কেন?ইতালিয়ান সিরি ‘বি’-তে এই মৌসুমে সবুজ কার্ড দেখানোর নিয়ম চালু হচ্ছে, এটা আগেই জানা গিয়েছিল। তবে এটা ঠিক হলুদ বা লাল কার্ডের মতো নেতিবাচক কিছু নয়। বরং মাঠে খেলোয়াড়সুলভ আচরণ বা অন্যদের জন্য প্রেরণাদায়ী কিছু করার জন্য এক ধরনের স্বীকৃতি এই সবুজ কার্ড। ইতিহাস গড়ে ফুটবলের প্রথম সবুজ কার্ড দেখেছেন ইতালির দ্বিতীয় বিভাগের দল ক্রিস্টিয়ান গ্যালানো।ঘটনাটি গত মঙ্গলবারের। সিরি ‘বি’-তে ভিরতাস এনতেল্লা ও ভিসেনজার মধ্যে একটি ম্যাচে কর্নার পেয়েছিল ভিসেনজা। কিন্তু ওই সময় ভিসেনজা স্ট্রাইকার গ্যালানো রেফারির কাছে গিয়ে স্বীকার করেন, বল মাঠের বাইরে যাওয়ার আগে এন্তেতেল্লার কোনো খেলোয়াড়ের পা ছুঁয়ে যায়নি, বরং তাঁর পা ছুঁয়ে গিয়েছিল। এই সততার কারণেই গ্যালানোকে সবুজ কার্ড দেখান রেফারি মার্কো মেইনার্দি। ইতালিয়ান ফুটবল ফেডারেশন জানিয়েছেন, মৌসুমে সবচেয়ে বেশি সবুজ কার্ড দেখা খেলোয়াড় মৌসুম শেষে একটা ফেয়ার প্লে ট্রফিও পাবেন।সিরি ‘বি’ সভাপতি আন্দ্রেয়া আবদি আগেই বলেছেন, ‘এটা প্রতীকী একটা পুরস্কার। কেউ উদাহরণ সৃষ্টি করার মতো কিছু করলেই কেবল এই পুরস্কার পাবে। সেটা খুব সাধারণ কিছুও হতে পারে। গুরুত্বপূর্ণ ব্যাপার হচ্ছে, ব্যাপারটার স্বীকৃতি দেওয়া।’
