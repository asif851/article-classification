
অনেক ফুটবলারই বাধা-নিষেধ উপেক্ষা করে টুইটারে নিজেদের প্রতিক্রিয়া জানাতে মোটেও পিছপা হন না। এতে দলীয় শৃঙ্খলা যেমন ভঙ্গ হওয়ার সুযোগ থাকে, নানা বিপত্তিও কম তৈরি হয় না। তবে এক হিসেবে এই ‘টুইটার যোদ্ধা’রা ইংলিশ ফুটবল অ্যাসোসিয়েশনের জন্য শাপেবরই! ব্রিটিশ দৈনিক গার্ডিয়ান-এর একটি রিপোর্ট বলছে, ‘প্রতিক্রিয়াশীল’ এই ফুটবলারদের সৌজন্যে গত তিন বছরে ইংলিশ ফুটবল অ্যাসোসিয়েশনের আয় হয়েছে তিন লাখ ৫০ হাজার পাউন্ড! রিও ফার্ডিনান্ড হলেন এই আয়ের সর্বশেষ ‘উৎস’। মাস দুয়েক আগে ছাপার অযোগ্য ভাষায় একজনকে আক্রমণ করেছিলেন টুইটারে। তারই ফলস্বরূপ দুই দিন আগে ফার্ডিনান্ডকে জরিমানা গুনতে হয়েছে প্রায় ২০ হাজার পাউন্ড। যত বেশি নিয়মভঙ্গের ঘটনা, তত বেশি আয়। যেমন চলছে, চলুক না! ইএসপিএন।
