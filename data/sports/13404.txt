


• ৫ মাস পর আন্তর্জাতিক ক্রিকেটে ফিরলেন বেন স্টোকস।• সেপ্টেম্বরে নাইট ক্লাব-কাণ্ডের পর নিষিদ্ধ ছিলেন তিনি।• ফেরাটা ভালো হয়নি স্টোকসের।• আউট হয়েছেন মাত্র ১২ রানেই।

বেন স্টোকসের ফেরা নিয়ে অনেক আলোচনা ছিল। অনেকেই অপেক্ষায় ছিলেন গত পাঁচ মাসের উপেক্ষার জবাবটা স্টোকস কীভাবে দেন, সেটি দেখার। কিন্তু হ্যামিল্টনে নিউজিল্যান্ড-ইংল্যান্ডের প্রথম ওয়ানডেতে স্টোকসের ফেরাটা হলো বেশ সংক্ষিপ্ত। ২২ বলে ১২ রান করে আউট হয়েছেন তিনি।গত সেপ্টেম্বরে নাইট ক্লাবে মারামারির ঘটনায় ইংল্যান্ড দল থেকে বাদ পড়েছিলেন। জননিরাপত্তা ভঙ্গের ঘটনায় আদালতে বিচারও চলছিল। অস্ট্রেলিয়ার মাটিতে অ্যাশেজ সিরিজ খেলতে পারেননি। দলও তাঁর অভাবটা প্রতিমুহূর্তে অনুভব করেছে। নিউজিল্যান্ডের বিপক্ষে ওয়ানডে সিরিজে তাঁর ফেরাটা তাই আলাদা মনোযোগই কেড়েছিল সবার।মিচেল স্যান্টনারের একটি ফ্লাইটেড ডেলিভারিতে স্লগ সুইপ করতে গিয়ে রস টেলরের হাতে ধরা পড়েন স্টোকস। যদিও জো রুট, জস বাটলার আর জেসন রয়ের ব্যাটে টসে হেরে প্রথমে ব্যাটিং করে স্কোরবোর্ডে ২৮৫ রান তুলেছে ইংলিশরা। রুট ৭১ ও বাটলার ৭৯ রান করেন। রয়ের ব্যাট থেকে আসে ৪৯ রান। নিউজিল্যান্ডের পক্ষে ২টি করে উইকেট পেয়েছেন ট্রেন্ট বোল্ট ও স্যান্টনার।
