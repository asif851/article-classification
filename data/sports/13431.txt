
বাংলাদেশে জাতীয় ফুটবল দল শেষ কবে মাঠে নেমেছে? ইদানীং এই হিসাব বের করতে পাঁড় ফুটবলপ্রেমীও বিভ্রান্তির মধ্যে পড়ে যাবেন। একটু মাথাই খাটাতে হবে আসল তথ্যটা বের করতে। ২০১৬ সালের অক্টোবরে ভুটানের বিপক্ষে থিম্পুর সেই দুঃস্বপ্নের পর বাংলাদেশ জাতীয় ফুটবল দল বলে আর কিছুরই যে অস্তিত্ব নেই।
ফুটবলের সূচি ঘটনার ঘনঘটায় ঠাসা। গত এক বছরে ফুটবল দুনিয়ায় কত কিছুই না ঘটে গেছে। বিশ্বকাপ বাছাই পেরিয়ে ২০১৮ রাশিয়া বিশ্বকাপের মূল পর্বে জায়গা করে নিয়েছে ৩১টি দেশ। আমাদের আশপাশের দেশগুলো খেলেছে একের পর এক প্রীতি ম্যাচ। এই সময় কেবল ফুটবল দুনিয়ায় লাল-সবুজ পতাকা উড়তে দেখা যায়নি। শোনা যায়নি ‘আমার সোনার বাংলা’র সুর।
১০ অক্টোবর, ২০১৬—১৩ মাস আগে থিম্পুতে ভুটানের বিপক্ষে সেই ম্যাচে বাংলাদেশ হেরে গিয়েছিল ৩-১ গোলে। বাংলাদেশের ফুটবলে যে দিনটি চিরদিন চিত্রায়িত হয়ে ‘ভুটান ট্র্যাজেডির দিন’ হিসেবে। প্রথমবারের মতো ভুটানে সেদিন হারিয়েছিল বাংলাদেশকে। সেই ম্যাচটি জিততে না পারায় এশিয়ান কাপের বাছাইপর্বে খেলার সুযোগ হারিয়েছিল বাংলাদেশ। সেটা বড় ব্যর্থতাই। তাই বলে সেই ব্যর্থতাকে ঢাল বানিয়ে এক বছর ধরে জাতীয় দলকে নিষ্ক্রিয় করে রাখা হয়েছে কেন—এ ব্যাপারে সদুত্তর নেই কারও কাছে। কিছুদিন আগে বাফুফে সভাপতি কাজী সালাউদ্দিন আফসোস করে বলেছিলেন, ‘আমার হাতে কোনো জাতীয় দল নেই।’ দলের ব্যর্থতায় ক্ষুব্ধ সভাপতি হতেই পারেন, কিন্তু সেই ব্যর্থতা থেকে নিজেদের বের করে নিয়ে আসার কোনো প্রচেষ্টা তো গত এক বছরে দেখা যায়নি। জাতীয় দলকে পুনর্গঠনের কোনো উদ্যোগ কি নেওয়া হয়েছে? উত্তর হচ্ছে—না!
নিষেধাজ্ঞা ছাড়া পৃথিবীর কোনো দেশের জাতীয় দল এত দীর্ঘ সময় নিষ্ক্রিয় বসে থাকে না। তার মানে কি বাংলাদেশের কোনো জাতীয় ফুটবল দল নেই! একটি ম্যাচে হারের জের যে বাংলাদেশ জাতীয় ফুটবল দলকে এভাবে টানতে হবে, সেটা আর কে ভেবেছে! বাফুফের আচার-আচরণে মনে হয়, পৃথিবীর কোনো দেশেরই ফুটবল মাঠে খারাপ সময় আসে না। কোনো দেশই মাঠের লড়াইয়ে হারে না। ভুটানের কাছে হার অবশ্যই বড় ব্যর্থতা। কিন্তু অতীতে বাংলাদেশ কি সব সময় জিতেছে? অতীতে বাংলাদেশের ফুটবলের স্বর্ণসময়ে শক্তিশালী জাতীয় দল নিয়ে বাংলাদেশ হেরেছে তুলনায় অনেক দুর্বল নেপাল-মালদ্বীপ-পাকিস্তানের কাছে। বিদেশে গিয়ে তারকাসমৃদ্ধ জাতীয় দল ৭-৮ গোল খেয়ে এসেছে। কই, তখন তো জাতীয় দলকে এভাবে নিষ্ক্রিয় করে দেওয়া হয়নি।
এশিয়ান কাপের বাছাইয়ে যে দেশগুলো অংশ নিতে পারেনি, তাদের জন্য এএফসি ‘সলিডারিটি কাপ’ নামের একটি প্রতিযোগিতা আয়োজন করেছিল। কিন্তু বাফুফে সেই প্রতিযোগিতায় খেলেনি। কাজী সালাউদ্দিন সেখানে খেলার প্রয়োজনীয়তা বোধ করেননি। জরিমানা দিয়ে নাম প্রত্যাহার করে বাংলাদেশ। ভেবে দেখুন, না খেলার জন্য জরিমানা গোনা—পৃথিবীতে এমন নজির বোধ হয় খুব বেশি নেই।
বঙ্গবন্ধু কাপ খুব ঢাকঢোল পিটিয়ে শুরু হয়েছিল ২০১৪-১৫ সালের দিকে। পরপর দুটি আয়োজনের পর সেটিও এখন হিমাগারে। বাফুফের ভয় জাতির জনকের নামে আয়োজিত প্রতিযোগিতায় জাতীয় দলের বাজে পারফরম্যান্স নিয়ে। ব্যাপার অনেকটা পেট খারাপ হওয়ার ভয়ে না খেয়ে বসে থাকার মতো। মাঝখানের সময়ে বেশ কয়েকটি দেশের কাছ থেকে আন্তর্জাতিক প্রীতি ম্যাচ খেলার আমন্ত্রণ পেলেও বাফুফে ‘ব্যর্থতার ভয়ে’ সেগুলো খেলেনি। এভাবে চলতে থাকলে ফুটবল খেলাটাই না এ দেশ থেকে বিলুপ্ত হয়ে যায়!
জাতীয় দল না থাকলেও মোটা বেতনে কোচ কিন্তু ঠিকই পোষা হচ্ছে। অস্ট্রেলীয় কোচ অ্যান্ড্রু ওর্ডের কাজ প্রিমিয়ার লিগের ম্যাচ দেখা। কাজ নেই বলেই হয়তো তাঁকে বিভিন্ন বয়সভিত্তিক দলের সঙ্গে বিদেশ সফরে যেতে হয়। গত জুলাই মাসে ফিলিস্তিনে অনূর্ধ্ব-২৩ দলকে নিয়ে গিয়েছিলেন। চুক্তির বড় একটা সময় পেরিয়ে গেলেও জাতীয় দলের ডাগ আউটেই তাঁর দাঁড়ানো হয়নি। তাঁকে জাতীয় দল সম্পর্কে জিজ্ঞেস করতেই দীর্ঘ নিশ্বাস ছেড়ে বলেন, ‘ওটা তো ফেডারেশনের কাজ। আমি কী করতে পারি। আমার কাজ তো জাতীয় দলকে প্রশিক্ষণ দেওয়া।’
দেশের ফুটবল নিয়ে ভাবার দায়িত্ব যাঁদের, তাঁরা সবাই ঠুঁটো জগন্নাথ। হাত-পা গুটিয়ে নিষ্প্রভ বসে থাকাই তাঁদের কাজ। কোনো কিছুই নাকি তাঁদের দায়িত্বের পর্যায়ে পড়ে না—ক্লাবগুলোকে নিয়মের মধ্যে আসতে বলা, খেলোয়াড় তৈরি—কিছুই নাকি তাঁদের কাজ নয়। জাতীয় দল নিয়েও কিছু করছেন না তাঁরা—তাহলে তাঁদের কাজ কী!
শেষ আন্তর্জাতিক ম্যাচে জাতীয় দলের অধিনায়কত্বের দায়িত্ব পালন করা মামুনুল ইসলামের কণ্ঠে জাতীয় দলকে মাঠে ফেরানোর আকুতিই, ‘লেবানন, তাজিকিস্তান আমাদের কাছে হেরেছিল। তারা কী থেমে গিয়েছিল। বরং নতুন উদ্যমে শুরু করেছিল। নতুন জাতীয় দল গঠন করতেও তো আন্তর্জাতিক ম্যাচ খেলতে হবে।’
দেশের ফুটবলে ‘কী করলে কী হবে’—সবাই জানেন। জানেন বাফুফে কর্তারাও। কিন্তু তারা কেবল কাজটাই করতে জানেন না। বিশ্ব ফুটবলে বাংলাদেশের ১৯২তম অবস্থান সেটিই বলে দিচ্ছে।
