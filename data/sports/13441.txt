
ভারত-পাকিস্তান ম্যাচ নিয়ে জটিলতা কাটছেই না। অবস্থাদৃষ্টে মনে হচ্ছে, রাজনীতির জন্য খুবই লোভনীয় এই ‘রসাল ফল’টির স্বাদ চেখে দেখতে চায় সবাই। এরই মধ্যে এক দফা ম্যাচের ভেন্যু বদলে নিয়ে আসা হয়েছে ধর্মশালা থেকে কলকাতার ইডেনে। কিন্তু তাতেও সমস্যার শেষ নেই। এবার হুমকি দেওয়া হয়েছে, কলকাতাতেও এই ম্যাচ হতে দেওয়া হবে না!
অ্যান্টি-টেররিস্ট ফ্রন্ট অব ইন্ডিয়া (এটিএফআই) শুরু থেকেই ভারতের মাটিতে পাকিস্তানের খেলার বিরুদ্ধে। গতকাল তারা হুমকি দিয়েছে, ইডেনেও ম্যাচটি হতে দেওয়া হবে না। দরকার হলে ইডেনের পিচ খুঁড়ে খেলার জন্য অনুপযুক্ত করে ফেলা হবে। ধর্মশালায় ম্যাচ আয়োজন করা যায়নি যে কয়েকটি হুমকির কারণে, তার একটি ছিল এটিও। সেখানেও গোর্খা সম্প্রদায়ের পক্ষ থেকে হুমকি এসেছিল, ধর্মশালার উইকেট খুঁড়ে ফেলা হবে।ভারত-পাকিস্তান ম্যাচটি এখনো হতে দেরি। তবে ১৬ মার্চ কলকাতাতেই পাকিস্তানের প্রথম ম্যাচ। এখনো শহীদ আফ্রিদির দল পাকিস্তান থেকে উড়াল দেয়নি। দেশটির সরকার এখনো খেলোয়াড়দের নিরাপত্তার কথা ভাবছে। পাকিস্তানের অনুরোধের প্রেক্ষিতেই ম্যাচটি ধর্মশালা থেকে সরিয়ে আনা হয়। কিন্তু এবার দেখা দিল আরেক জটিলতা।এটিএফআইয়ের জাতীয় সভাপতি বীরেশ সানদিল্য সংবাদ সংস্থা আইএএনএসকে বলেছেন, ‘পাকিস্তানকে ভারতের মাটিতে আতিথ্য দেওয়ার মানে হলো সাম্প্রতিক আক্রমণে আমাদের যে বীর যোদ্ধারা শহীদ হয়েছে, তাদের স্মৃতির প্রতি চূড়ান্ত অপমান। যেকোনো মূল্যে এই ম্যাচটি আমরা হতে দেব না, ইডেনের পিচ আমরা খুঁড়ে ফেলব। বড় ধরনের প্রতিবাদ সমাবেশ হবে।’তাঁর প্রশ্ন, ‘ভারতীয় ক্রিকেট বোর্ড কীভাবে আমাদের শহীদদের বিধবা স্ত্রীদের চোখের জলকে এভাবে অবজ্ঞা করে! পুরো কলকাতায় আমরা প্রতিবাদ সমাবেশ করব, বিমানবন্দরেও।’
