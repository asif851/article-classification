
কুলাসেকারায় শেষ, কুলাসেকারাতেই শুরু। দুই বিশ্বকাপের সমাপ্তি আর সূচনাকে এক বিন্দুতে মিলিয়ে দিলেন শ্রীলঙ্কান পেস বোলার। ২০১১ বিশ্বকাপের ফাইনালে মুখোমুখি ভারত-শ্রীলঙ্কা। ৪৯তম ওভার করতে এসেছিলেন নুয়ান কুলাসেকারা, ভারত অধিনায়ক মহেন্দ্র সিং ধোনি ওভারের দ্বিতীয় বল আছড়ে ফেললেন মাঠের বাইরে। ভারতের ড্রেসিংরুম তখন বিশ্বজয়ের আনন্দে উন্মাতাল। চার বছর পর আরেকটি বিশ্বকাপের প্রথম ম্যাচ। কী আশ্চর্য, বল হাতে এলেন সেই কুলাসেকারাই! নিউজিল্যান্ড ব্যাটসম্যান মার্টিন গাপটিল অফ স্টাম্পের বাইরের বলটা ছেড়ে দিলেন দেখেশুনে। তবে শ্রীলঙ্কা হেরে যাওয়ায় কুলাসেকারার দিনটা শেষ হলো বিষাদমাখা মুখেই।
