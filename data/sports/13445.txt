
ব্যাপারটা অপ্রত্যাশিত হলে বলা যেত, জন্মদিনের উপহারটা ভালো হলো না লিওনেল মেসির। আর্জেন্টিনা অধিনায়কের আজ জন্মদিন। তার আগে কাল অলিম্পিকের দলের একটা অংশ ঘোষণা হলো তাঁকে ছাড়াই। কিন্তু ২৯ বছর বয়সী ফরোয়ার্ড যে অলিম্পিকে থাকছেন না, সেটি তো আগেই অনুমিত ছিল।মেসিকে ছাড়াই কাল আর্জেন্টিনা অলিম্পিক দলের ৯ খেলোয়াড়ের নাম ঘোষণা করেছেন কোচ জেরার্ডো মার্টিনো। এর মধ্যে শুধু তিনজনই ইউরোপিয়ান লিগে খেলেন, রিয়াল সোসিয়েদাদের গোলকিপার জেরোনিমো রুইয়ি, অ্যাটলেটিকো মাদ্রিদের মিডফিল্ডার অ্যাঙ্গেল কোরেয়া ও এম্পোলি মিডফিল্ডার লিয়ান্দ্রো পারেদেস। বাকি ছয়জনই আর্জেন্টিনা ও দক্ষিণ আমেরিকান বিভিন্ন লিগে খেলা খেলোয়াড়—জিওভানি লো সেলসো (রোজারিও সেন্ট্রাল), এমানুয়েল মাম্মানা (রিভার প্লেট), জোনাথন সিলভা (বোকা জুনিয়র্স), হোসে লুইস গোমেজ (লানুস), মরিসিও মার্টিনেজ (ইউনিয়ন) ও ক্রিস্টিয়ান এসপিনোজা (হুরাকান)।
২২ জনের পুরো দলও শিগগিরই ঘোষণা করা হবে। তবে সেটি নিশ্চিতভাবে শতবার্ষিকী কোপা আমেরিকার ফাইনালের পর, যেখানে ২৩ বছরের শিরোপা খরা ঘোচানোর অপেক্ষায় থাকা আর্জেন্টিনা খেলবে চিলির বিপক্ষে। বাংলাদেশ সময় ২৭ জুন সকাল ছয়টায় হবে সেই ফাইনাল।মেসির পূর্ণ মনোযোগ নিশ্চিতভাবেই এখন এই ফাইনালকে ঘিরে। কোচ মার্টিনোও এটাই চেয়েছিলেন। আরও কয়েক মাস আগেই আর্জেন্টিনা কোচ ঠিক করে রেখেছিলেন, দলের সেরা তারকা শুধু কোপাতেই খেলবেন, রিও অলিম্পিকে নয়। ক্যারিয়ারে এর আগে একবারই অলিম্পিকে খেলেছেন মেসি, ২০০৮ বেইজিং অলিম্পিকে। সেটিই অবশ্য বয়সভিত্তিক ও সিনিয়র দল মিলিয়ে আর্জেন্টিনার জার্সিতে মেসির গুটিকয়েক শিরোপার একটি। মেসির জাদুতেই সেবার অলিম্পিকে সোনা জিতেছিল আর্জেন্টিনা।এবার কোপাতেও নিশ্চয়ই সেই সাফল্যের চূড়ায় দেশকে নিয়ে যাওয়ার স্বপ্ন দেখছেন মেসি। জন্মদিনের উপহার হিসেবেও হয়তো সেটিই হবে তাঁর সবচেয়ে পছন্দের। আর মেসি দলে থাকুন আর না-ই থাকুন; কোপার পর অলিম্পিকেও যদি চ্যাম্পিয়ন হয় আর্জেন্টিনা, সমর্থকদের জন্য এ হবে সোনায় সোহাগা। সূত্র: এএফপি।
