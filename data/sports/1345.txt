
আজ ওয়েম্বলিতে ঢোকার সময় একটু কি থমকে দাঁড়াবেন নেইমার? এই ওয়েম্বলির সঙ্গে নেইমারের একটা খুব দুঃখের স্মৃতি জড়িয়ে আছে। ব্রাজিলেরও। ২০১২ লন্ডন অলিম্পিক ফুটবলে ওয়েম্বলির ফাইনালে মেক্সিকোর কাছে হেরে সোনার স্বপ্ন শেষ হয়ে গিয়েছিল ব্রাজিলের। ২০ বছর বয়সী নেইমারও ছিলেন সেই ব্রাজিল দলে। 
অলিম্পিক সোনার আক্ষেপ পরে ব্রাজিল ঘুচিয়েছে ২০১৬ সালে রিওতে। ঐতিহ্যবাহী মারাকানায় জার্মানিকে হারিয়ে। তবে ওয়েম্বলিতে ফিরলে মেক্সিকোর কাছে হেরে যাওয়া সেই ম্যাচের কথা একটু তো মনে পড়ারই কথা নেইমারের! এবারের ফেরাটা অবশ্য স্রেফ প্রীতি ম্যাচের জন্য। আজ স্বাগতিক ইংল্যান্ডের বিপক্ষে খেলবে নেইমারের ব্রাজিল। প্রীতি ম্যাচ হলেও জয়ের তাড়না খেলোয়াড়দের থাকেই। তবে বড় কোনো টুর্নামেন্ট বা বিশ্বকাপ বাছাইয়ের মতো চাপ তো আর থাকে না। খেলোয়াড়দের মধ্যে তাই একটু ফুরফুরে ভাব থাকে। নেইমারের বেলায় অন্তত সেটা হচ্ছে না। পিএসজিতে এডিনসন কাভানির সঙ্গে ঝামেলা আর কোচ উনাই এমেরির সঙ্গে সম্পর্কের টানাপোড়েন নিয়ে সংবাদমাধ্যমে প্রতিদিনই কিছু না কিছু লেখা হচ্ছে। গত শুক্রবার জাপানকে প্রীতি ম্যাচে ৩-১ গোলে হারানোর পর কোচ তিতের সঙ্গে সংবাদ সম্মেলনে এসেছিলেন নেইমার। সেখানে প্রসঙ্গটি ওঠায় আবেগে কেঁদেই ফেলেছেন। দাবি করেছেন, কাভানি বা এমেরি কারও সঙ্গে তাঁর কোনো সমস্যা নেই। পিএসজিতে সুখেই আছেন জানিয়ে নিজের ঘাটতির কথাও বলেছিলেন, ‘আপনি যখন অনেকের কাছে আদর্শ, অনেক মানুষের চোখে উদাহরণ হবেন; আপনাকে সব দিক থেকে সম্পূর্ণ হতে হবে। বেশির ভাগ ক্ষেত্রেই আমি সে রকম নই। আমি ২৫ বছরের এক তরুণ, যার এখনো ফুটবলে অনেক কিছু শেখার আছে।’ নেইমারকে নিয়ে আরেকটি খবরও উড়ে বেড়াচ্ছে। বার্সেলোনা ছেড়ে পিএসজিতে যাওয়া নিয়ে এখন নাকি আক্ষেপে পুড়ছেন ব্রাজিলিয়ান তারকা! কেউ কেউ তো নেইমারের পরবর্তী গন্তব্যও বলে দিচ্ছেন অনায়াসে। গুঞ্জন চলছে, বার্সেলোনার চিরপ্রতিদ্বন্দ্বী রিয়াল মাদ্রিদে নাম লেখাবেন নেইমার। গোল ডটকমের কালকের খবর, রিয়াল নেইমারের জন্য ট্রান্সফার ফির সঙ্গে টনি ক্রুস আর গ্যারেথ বেলকে দিতেও রাজি। তাঁকে ঘিরে এত সব গুঞ্জন চলছে, এসব সামলে ইংল্যান্ডের বিপক্ষে আজ নেইমার কি তাঁর স্বরূপে দেখা দিতে পারবেন? নেইমারের জীবনে ওঠা ঝড়ের কথা বলতে গিয়ে আজ যে আরও একটি বড় প্রীতি ম্যাচ আছে, সেটা এখনো বলাই হলো না। কোলনে সেই বড় ম্যাচ জার্মানি আর ফ্রান্সের। দুটি দলই বাছাইপর্বে গ্রুপসেরা হয়ে রাশিয়া বিশ্বকাপে সরাসরি খেলা নিশ্চিত করেছে। জার্মানি সর্বশেষ প্রীতি ম্যাচটি খেলেছে ইংল্যান্ডের সঙ্গে, যেটি হয়েছে গোলশূন্য ড্র। একই দিনে ফ্রান্স ২-০ গোলে হারিয়েছে ওয়েলসকে। চোটের কারণে আজ ফ্রান্স দলে নেই ওয়েলসের বিপক্ষে দ্বিতীয় গোলটি করা আর্সেনাল স্ট্রাইকার অলিভিয়ের জিরু। এএফপি, রয়টার্স, গোল ডটকম।
