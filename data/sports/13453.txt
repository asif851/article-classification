
গোলের পর বাঁধনহারা উদযাপনের সময় জার্সির নিচের গেঞ্জি বা বুকে-পিঠে কত কথা লিখে প্রিয়জনকে শুভ কামনা কিংবা শুভেচ্ছা বা স্মরণ করেন ফুটবলাররা! কখনো কখনো জমে থাকা মনের ক্ষোভও উগরে দেন এ উপায়ে। একবার মারিও বালোতেল্লি তো লিখেই বসলেন, ‘সব সময় কেন আমি?’ লুকাস পোডলস্কি অবশ্য ওই পথে হাঁটেননি, তিনি স্বদেশি এফওয়ান কিংবদন্তি মাইকেল শুমাখারকে শুভকামনা জানিয়েছেন ভিন্ন উপায়ে, বুটে লিখে।স্কি করতে গিয়ে মাথায় আঘাত পেয়ে গত ডিসেম্বর থেকেই অচেতন রয়েছেন মাইকেল শুমাখার। এমনও শোনা গিয়েছিল, আর কখনোই কোমা থেকে ফিরতে পারবেন না। গত মাসে অবশ্য জানা গিয়েছিল, মুহূর্তের জন্য জ্ঞান ফিরে পাওয়ার লক্ষণ দেখা গেছে শুমাখারের। তবে কবে সুস্থ হয়ে উঠবেন, এখনো অজানা।
স্বদেশি ফর্মুলা ওয়ানের কিংবদন্তির সুস্থতা কামনা করে গতকাল এফএ কাপের ফাইনালে হালের বিপক্ষে অ্যাডিডাসের যে বুট পড়ে নেমেছিলেন পোডলস্কি, তাতে লেখা ছিল—‘লড়াই চালিয়ে যাও মাইকেল’। পাশে জার্মানির তেরঙা পতাকা। এরপর টুইটারে জার্মান তারকা লিখেছেন—‘ফাইনালের জন্য আমার বুট! মাইকেলের প্রতি শুভকামনা।’ কেবল পোডলস্কি নয়, কিংবদন্তি জার্মান চালকের অগণিত ভক্তদের প্রার্থনা, শিগগির সেরে উঠবেন তিনি।  ওয়েবসাইট।
