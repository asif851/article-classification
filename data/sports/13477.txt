
আইসিসির সবুজসংকেত পেতে যাচ্ছে প্রস্তাবিত অল স্টারস ক্রিকেট লিগ। অবসরে যাওয়া ক্রিকেটারদের নিয়ে এই টি-টোয়েন্টি ক্রিকেট টুর্নামেন্টের দুই উদ্যোক্তা শচীন টেন্ডুলকার ও শেন ওয়ার্ন। আইসিসির কর্মকর্তাদের সঙ্গে আলোচনায় বসা এবং বিশ্ব ক্রিকেটের নিয়ামক সংস্থার অনুমোদন পেতে যাওয়ার সংবাদটি সামাজিক যোগাযোগের মাধ্যমে দিয়েছেন দুই কিংবদন্তিই। সবকিছু থাকলে এ বছরের শেষের দিকে যুক্তরাষ্ট্রে শুরু হবে এই টুর্নামেন্ট।অবসরে যাওয়া ক্রিকেটারদের নিয়ে আরও একটি টুর্নামেন্ট মাস্টার্স চ্যাম্পিয়নস লিগ আয়োজনের ঘোষণা এসেছে। জিএম স্পোর্টসের সঙ্গে অস্ট্রেলিয়ার সাবেক ক্রিকেটার ডিন জোন্সের মেজর ইভেন্টস কোম্পানি এই টুর্নামেন্টের উদ্যোক্তা। আগামী কয়েক মাসের মধ্যে আরব আমিরাতে অনুষ্ঠেয় এই টুর্নামেন্টে ব্রায়ান লারা, অ্যাডাম গিলক্রিস্ট, অ্যালান বোর্ডারদের মতো সাবেকেরা খেলবেন বলে জানা গেছে। আইএএনএস।
