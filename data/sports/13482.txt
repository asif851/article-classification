
ঢাকা প্রিমিয়ার লিগে ৫ উইকেট পেয়েছিলেন কদিন আগেই। এক ম্যাচ বিরতি দিয়ে আজও দুর্দান্ত আবদুর রাজ্জাক। জাতীয় দলে ব্রাত্য এই বাঁহাতি স্পিনার আজ বিকেএসপিতে খেলাঘরের বিপক্ষে পেয়েছেন ৫ উইকেট। তবে রাজ্জাকের এই অর্জন শেষ পর্যন্ত বৃথাই গেছে। তাঁর দল শেখ জামাল হেরেছে ২০ রানে। ২ উইকেট হাতে নিয়ে শেখ জামালের দরকার ছিল ১৮ বলে ২২ রান। ৪৭.২ ওভারে ৩ রানের মধ্যে ২ উইকেট হারিয়ে শেখ জামালের ইনিংস থেমে যায় ২৪৬ রানে। টস জিতে ব্যাটিং নেওয়া খেলাঘরের ভালো শুরু এনে দেন দুই ওপেনার রবিউল ইসলাম ও সালাউদ্দিন পাপ্পু। ওপেনিং জুটিতে আসে ৮৩ রান। পাপ্পুকে বোল্ড করে জুটি ভাঙেন রাজ্জাক। ১৩ রানের মধ্যে ২ উইকেট হারানো খেলাঘরকে এগিয়ে নেয় তৃতীয় উইকেটে অমিত মজুমদার-রবিউলের ১২৬ রানের জুটি। অমিতকে (৫৮) ফিরিয়ে সেই জুটিও ভাঙেন রাজ্জাক। ৩৪ বছর বয়সী স্পিনারের শিকার হন সেঞ্চুরিয়ান রবিউলও। প্রিমিয়ার লিগে টানা দ্বিতীয় সেঞ্চুরি তুলে নিয়েছেন খেলাঘরের ওপেনার। ৫২ রানে রাজ্জাক পেয়েছেন ৫ উইকেট। প্রিমিয়ার লিগে ৭ ম্যাচে ২১ উইকেট নিয়ে এই মুহূর্তে বোলারদের মধ্যে সবার ওপরেই ওয়ানডেতে বাংলাদেশের তৃতীয় সর্বোচ্চ উইকেট-শিকারি। বিকেএসপির আরেক মাঠে ব্রাদার্সকে ১০ রানে হারিয়েছে গাজী গ্রুপ ক্রিকেটার্স। আবারও নড়বড়ে নব্বইয়ের শিকার গাজীর ওপেনার এনামুল হক। ২৯ এপ্রিল আবাহনীর বিপক্ষে ৯৭ রানে আউট হয়েছিলেন গাজীর ওপেনার। আজ ব্রাদার্সের বিপক্ষে অলক কাপালির বলে ফেরার আগে করেছেন ৯৩ রান। ৪৮.৪ ওভারে অলআউট হওয়ার আগে গাজীর স্কোর ২৩৬। বাঁহাতি পেসার আবু হায়দারের দারুণ বোলিংয়ে ব্রাদার্স লক্ষ্যটা আর পেরোতে পারেনি। ৪৮.৫ ওভারে তারা অলআউট হয়েছে ২২৬ রানে।
