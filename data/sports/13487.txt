
২ ওভার বাকি থাকতেই বাংলাদেশের বিপক্ষে প্রস্তুতি ম্যাচে আজ জয় নিশ্চিত হয়ে যায় সিডনি থান্ডারের। তবুও ম্যাচ চলেছে আরও কিছুক্ষণ। দুই দলেরই নিজেদের ঝালিয়ে নেওয়ার তাড়া ছিল। বাংলাদেশের সামনে নিউজিল্যান্ড সফর আর থান্ডারের সামনে বিগ ব্যাশ লিগ। বাংলাদেশ-থান্ডার তাই ম্যাচের ফল নির্ধারণ হওয়ার পরও খেলেছে আরও দুই অর্থাৎ পুরো ২০ ওভার। একটু বেশি নিজেদের ঝালিয়ে নেওয়া গেল, ক্ষতি কী!
প্রস্তুতি ম্যাচে এমনিতে হারানোর কিছু নেই। তবে সিডনি সিক্সার্সের বিপক্ষে বৃষ্টিবিঘ্নিত ম্যাচটায় জেতার পর থান্ডারের কাছে হেরে নিশ্চয়ই বার্তা পেয়েছে বাংলাদেশ। নিউজিল্যান্ডের কন্ডিশনে যে বড় পরীক্ষা অপেক্ষা করছে ব্যাটসম্যানদের জন্য, সেটি সৌম্য সরকার-সাব্বির রহমানরা বুঝেছেন। টসে জিতে প্রথমে ব্যাটিং করতে নামা বাংলাদেশ ৮ উইকেটে তুলতে পেরেছিল মাত্র ১২২। নুরুল হাসান করেছেন সর্বোচ্চ ৩৫ রান।টি-টোয়েন্টিতে এর কী এমন বাধা! এউইন মরগান ও অর্জুন নায়ারে সওয়ার হয়ে লক্ষ্যটা অনায়াসেই পেরিয়েছে থান্ডার। তানভীর হায়দারের করা ১৮তম ওভারে ম্যাচ শেষ হয়ে যাওয়ার পরও বাকি দুই ওভার খেলেছে দুই দল। ১৯তম ওভারে মরগানকে এলবিডব্লু করেছেন রুবেল। শেষ ওভারে কামরুলের সাব্বির রহমানের দুর্দান্ত ক্যাচ হয়েছেন নায়ার। রুবেল নিয়েছেন ৩ উইকেট।অস্ট্রেলিয়ায় আর প্রস্তুতি ম্যাচ নেই বাংলাদেশের। ১৯ ডিসেম্বর তাসমান সাগর পাড়ি দিয়ে মাশরাফির দল চলে যাবে নিউজিল্যান্ডে। সেখানে একটি প্রস্তুতি ওয়ানডে ম্যাচ। ২৬ ডিসেম্বর শুরু ওয়ানডে সিরিজ।
