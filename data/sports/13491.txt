
দক্ষিণ আফ্রিকায় আরও একটি পরাজয়। এক ম্যাচ বাকি থাকতেই ওয়ানডে সিরিজ হেরে গেছে বাংলাদেশ। দুটি হারই বড় ব্যবধানে। জয় তো দূরের কথা, বাংলাদেশ লড়াইটাই জমিয়ে তুলতে পারছে না। কেন পারছে না, মাশরাফি বিন মুর্তজার কাছে উত্তরটা অজানা নয়। বাংলাদেশ আসলে দল হিসেবেই খেলতে পারছে না।
সিরিজের প্রথম ওয়ানডেতে বড় ব্যবধানে হারলেও বাংলাদেশের প্রাপ্তি ছিল মুশফিকের সেঞ্চুরি। আজও প্রাপ্তি বলতে মুশফিক-ইমরুলের ফিফটি আর রুবেল-সাকিবের বোলিং। কিন্তু দু-একজনের ব্যক্তিগত পারফরম্যান্স নয়, মাশরাফি চাইছেন দল হিসেবে ভালো খেলতে। ম্যাচ শেষে বাংলাদেশ অধিনায়ক তাই বললেন, ‘আমাদের মূল সমস্যা হচ্ছে ব্যক্তিগত নৈপুণ্য দেখা যাচ্ছে কিন্তু দল হিসেবে ভালো খেলতে পারছি না।’পার্লে আজ বাংলাদেশ অবশ্য হেরে গেছে কিন্তু প্রতিপক্ষ দলের একজনের বিধ্বংসী ব্যাটিংয়ের কাছে। প্রথম ২০ ওভারে দক্ষিণ আফ্রিকা যেখানে ওভারপ্রতি ৬-এর নিচে রান তুলেছে, তারাই শেষ পর্যন্ত গড়েছে ৩৫৩ রানের পাহাড়। আর সেটি সম্ভব হয়েছে এবি ডি ভিলিয়ার্সের বিস্ফোরক ব্যাটিংয়ের সৌজন্যে। মাশরাফি হাসিমুখেই স্বীকার করলেন, ডি ভিলিয়ার্সের কাছে হেরেছে বাংলাদেশ, ‘এবি এসেছে আর আমাদের কাছ থেকে ম্যাচের নিয়ন্ত্রণ নিয়ে নিয়েছে। সবাই জানি, এবি একজন বিস্ফোরক ব্যাটসম্যান। আজ সে তার অন্যতম সেরা ইনিংস খেলেছে। সে যখন এমন ছন্দে থাকে, আপনাকে তখন শতভাগ সেরাটা দিতে হবে। না হলে সে আপনাকে ভোগাবে। সেটাই আজ হয়েছে। তবে আমাদের স্কোরটা ৩১০-৩২০ হতে পারত। ভালো শুরু করেছিলাম। তাহিরের উইকেটগুলো আমাদের অনেক চাপে ফেলেছে।’
 
 
