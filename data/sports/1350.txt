
নিজ ক্লাবের সমর্থকদের কাছেই এভাবে অপদস্থ হতে হবে জিয়ানলুইজি দোনারুমাকে! তাঁর দিকে লক্ষ্য করে মাঠেই টাকার বৃষ্টি ঝরিয়েছেন সমর্থকেরা। রিয়াল মাদ্রিদ, জুভেন্টাসের মতো ক্লাব ১৮ বছর বয়সী ইতালিয়ান গোলকিপারকে চায়। সে জন্যই হয়তো আর এক বছর বাকি থাকা দোনারুমার চুক্তিটা নবায়ন করতে গত সপ্তাহে প্রস্তাব দেয় মিলান। কিন্তু বেতনের অঙ্ক পছন্দ না হওয়ায় দোনারুমা প্রস্তাবটা ফিরিয়ে দিয়েছেন। তাতেই মহাখ্যাপা মিলান সমর্থকেরা। দোনারুমা ও তাঁর এজেন্ট মিনো রাইওলাকে ‘লোভী’ বলছেন তাঁরা। আর পরশু ইউরোপিয়ান অনূর্ধ্ব-২১ চ্যাম্পিয়নশিপে ডেনমার্কের বিপক্ষে ম্যাচে ইতালির গোলপোস্টে দাঁড়ানো দোনারুমাকে লক্ষ্য করে ছুড়েছেন নকল টাকা! এর জন্য কিছুক্ষণ বন্ধও থাকে ম্যাচ। গোলডটকম।
