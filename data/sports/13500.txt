
বাংলাদেশ সফরে শুধু টি-টোয়েন্টি সিরিজ খেলতে চায় জিম্বাবুয়ে, জানা গিয়েছিল আগেই। সিরিজটা কয় ম্যাচের হবে, সেটাই ছিল প্রশ্ন। জিম্বাবুয়ের প্রস্তাব ছিল পাঁচ ম্যাচ সিরিজের। বাংলাদেশ চাইছিল তিন ম্যাচের সিরিজ।বাংলাদেশ ক্রিকেট দলের সূচি নির্ধারণে কোচ চন্ডিকা হাথুরুসিংহের বড় ভূমিকা থাকে। এখানেও যথারীতি তা আছে। হাথুরুসিংহে এশিয়া কাপ ও বিশ্বকাপের প্রস্তুতি হিসেবে সর্বোচ্চ তিনটি টি-টোয়েন্টি খেলতে চাইছিলেন। সে অনুযায়ীই জিম্বাবুয়ে ক্রিকেটকে প্রস্তাব দিয়েছিল বাংলাদেশ ক্রিকেট বোর্ড (বিসিবি)। জিম্বাবুয়ে পাঁচটি ম্যাচ খেলতে চাওয়ার পর গত ৩১ ডিসেম্বর চার ম্যাচের প্রস্তাব দিয়েছে বিসিবি। জিম্বাবুয়ে ক্রিকেট এখনো নিজেদের সিদ্ধান্ত জানায়নি।জিম্বাবুয়ে দল এখন আছে সংযুক্ত আরব আমিরাতে। আফগানিস্তানের সঙ্গে পাঁচ ওয়ানডে ও দুই ম্যাচের টি-টোয়েন্টি সিরিজ হচ্ছে সেখানেই। দুটি ওয়ানডে ও টি-টোয়েন্টি এখনো বাকি। সফরসূচি চূড়ান্ত হলে আফগানিস্তানের বিপক্ষে সিরিজ শেষ করেই আরব আমিরাত থেকে চলে আসবে জিম্বাবুয়ে দল।বিসিবির প্রস্তাবিত সূচি অনুযায়ী ম্যাচ চারটির তারিখ ১৪, ১৬, ১৮ ও ২০ জানুয়ারি। সবগুলো ম্যাচই হবে সিলেটে।
