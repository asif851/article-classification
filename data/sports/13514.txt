
 
তাঁর হৃদয়-রাজ্যে যে নতুন এক রানি এসেছে, সেই ঢাক গুড়গুড় ছিলই। গুঞ্জনটাকে সত্যি প্রমাণ করে দিয়ে গত মাসে ওয়াসিম আকরাম নিজেই জানান, সত্যিই এক নারী এসেছেন তাঁর জীবনে। তাঁকে বিয়েও করবেন। বিয়েটা করার কথা ছিল আগামী বছর। তবে শুভস্য শীঘ্রম। শুভ কাজে দেরি করতে নেই বুঝেই বিয়েটা সেরে ফেলেছেন আকরাম। কদিন আগে লাহোরে অস্ট্রেলীয় প্রেমিকা শ্যানেইরা টমসনকে বধূ হিসেবে বরণ করে নিয়েছেন এই কিংবদন্তি পেসার।আজ আকরাম নিজেই জানিয়েছেন, ১২ আগস্ট হয়েছে বিয়েটি, ‘গত সপ্তাহে খুবই অনাড়ম্বর এক অনুষ্ঠানের মাধ্যমে আমি শ্যানেইরাকে বিয়ে করেছি। এটা আমার জীবন, আমার স্ত্রী এবং আমার সন্তানদের জন্য একটি নতুন জীবনের শুরু।’নয় শতাধিক আন্তর্জাতিক উইকেটের মালিক। আকরামের এটি দ্বিতীয় বিয়ে। দীর্ঘদিন মৃত্যুর সঙ্গে লড়াই করে ২০০৯ সালে মারা গেছেন প্রথম স্ত্রী হুমা আকরাম। হুমার এই দীর্ঘ যন্ত্রণার সময়টিতে সব সময় পাশেই ছিলেন আকরাম। স্ত্রী প্রয়াণের পর তাঁকে এবং বলিউড তারকা সুস্মিতা সেনকে ঘিরে অনেক রটনার জন্ম হয়। আকরাম বা সুস্মিতা কেউই এটিকে ‘বন্ধুত্বে’র বেশি কিছু বলতে রাজি হননি।
৩০ বছর বয়সী শ্যানেইরা পেশায় ছিলেন জনসংযোগ পরামর্শক। দেড় বছরের বেশি সময় ধরে দুজনের মধ্যে মন দেওয়া-নেওয়া। ৪৭ বছর বয়সী আকরাম কদিন আগে নিজেই হাঁটু গেড়ে শ্যানেইরাকে বিয়ের প্রস্তাব দেন। আপ্লুত শ্যানেইরা আর ‘না’ করতে পারেননি। ইমরান খানের পর এবার আকরামও পাকিস্তানের ক্রিকেটে এনে দিলেন বিদেশি বধূ।
আকরাম অবশ্য জানিয়েছেন, শ্যানেইরা ইসলাম ধর্ম গ্রহণ করেছেন। উর্দুও শিখছেন। এরই মধ্যে আকরামের সন্তানদেরও আপন করে নিয়েছেন।
