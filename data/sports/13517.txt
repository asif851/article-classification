
ফুটবলার হিসেবে এখনো নিজেকে মেলে ধরতে পারেননি। খেলেন সিরি ‘বি’র দল ভিসেঞ্জাতে। কিন্তু ক্রিস্টিয়ান গ্যালানো একটা ক্ষেত্রে ইতিহাসই গড়ে ফেললেন। তিনিই ফুটবলে সবুজ কার্ড দেখা প্রথম ফুটবলার!ফুটবল মাঠে কার্ড দেখানো হয় নেতিবাচক কারণে। খেলোয়াড়দের সতর্ক করতে দেখানো হয় হলুদ কার্ড। আর মাঠ থেকে বহিষ্কারের জন্য লাল কার্ড। কিন্তু সবুজ কার্ডের প্রচলন ইতিবাচক কারণে। মাঠে সত্যিকারের খেলোয়াড়সুলভ বা অন্যদের জন্য প্রেরণাদায়ী আচরণের স্বীকৃতি দিতে ইতালিয়ান ফুটবল কর্তৃপক্ষ গত বছর সিরি ‘বি’তে চালু করে এই সবুজ কার্ড। প্রথম যেটি দেখলেন ভিসেঞ্জার ২৫ বছর বয়সী ইতালিয়ান এই স্ট্রাইকার।গত মঙ্গলবার সিরি ‘বি’তে ভিরতাস এনতেল্লার বিপক্ষে ম্যাচে কর্নার পেয়েছিল ভিসেঞ্জা। কিন্তু ওই সময় ভিসেঞ্জা স্ট্রাইকার গ্যালানো রেফারির কাছে গিয়ে স্বীকার করেন, বল মাঠের বাইরে যাওয়ার আগে এন্তেতেল্লার কোনো খেলোয়াড়ের পা ছুঁয়ে যায়নি, বরং তাঁরই পা ছুঁয়ে গিয়েছিল। এই সততার স্বীকৃতি দিতেই গ্যালানোকে সবুজ কার্ড দেখান রেফারি মার্কো মেইনার্দি।
সততার পুরস্কার শুধু সবুজ কার্ডেই নয়। ইতালিয়ান ফুটবল ফেডারেশন জানিয়েছে, সবচেয়ে বেশি সবুজ কার্ড দেখা ফুটবলারকে মৌসুম শেষে দেওয়া হবে একটা ফেয়ার প্লে ট্রফিও। গোলডটকম।
 
 
