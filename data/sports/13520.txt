
বাজে আম্পায়ারিং, কোয়ার্টার ফাইনালে দলের পরাজয়, নানা নেতিবাচক সংবাদের মধ্যে বাংলাদেশ দলে আরেক দুঃসংবাদ। এক ম্যাচ নিষিদ্ধ মাশরাফি বিন মুর্তজা!আজ মেলবোর্ন ক্রিকেট গ্রাউন্ডে (এমসিজি) ভারতের বিপক্ষে কোয়ার্টার ফাইনালে স্লো ওভার রেটের কারণে জরিমানা করা হয়েছে মাশরাফিকে। এ অপরাধে ম্যাচ ফির ৪০ শতাংশ কেটে নেওয়া হয়েছে। ৯ মার্চ ইংল্যান্ডের বিপক্ষে একই অপরাধে ৪০ শতাংশ ম্যাচ ফি কেটে নেওয়া হয় মাশরাফির। পরপর দুই ম্যাচে একই অপরাধ করায় সামনে একটি ওয়ানডে নিষিদ্ধ থাকবেন বাংলাদেশ অধিনায়ক। এতে ঘরের মাঠে অনুষ্ঠেয় পাকিস্তানের বিপক্ষে ওয়ানডে সিরিজের প্রথম ম্যাচে পাওয়া যাবে না মাশরাফিকে। ম্যাচ রেফারি রোশান মাহানামা এ শাস্তি দিয়েছেন। জানা যায়, আজ নির্দিষ্ট সময়ে ৫০ ওভার শেষ করতে পারেনি বাংলাদেশ, দুটো ওভার ঘাটতি ছিল।দলের অন্য খেলোয়াড়েরাও এ শাস্তি থেকে বাদ যাননি। ভারতের বিপক্ষে স্লো ওভার রেটের কারণে দলের সব খেলোয়াড়ের ম্যাচ ফি কাটা গেছে ২০ শতাংশ। তথ্যসূত্র: এএফপি।
