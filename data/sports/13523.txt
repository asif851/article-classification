
জিম্বাবুয়ের বিপক্ষে এখনো পর্যন্ত নেতিবাচক কিছু ঘটেনি! সাফল্যের ধারাবাহিকতায় ওয়ানডে সিরিজ জয় আগামীকাল নিশ্চিত করতে পারবে বাংলাদেশ দল? অধিনায়ক মাশরাফি বিন মুর্তজা এ ক্ষেত্রে যথেষ্ট আশাবাদী।সিরিজ জয়ের দ্বারপ্রান্তে থাকা বাংলাদেশ অধিনায়ক বললেন, ‘আমরা প্রত্যেকটা ম্যাচই জিততে চাই। তবে আপাতত কালকের ম্যাচ জিততে হবে। বাকি কাজটা তাহলে খুব সহজ হয়ে যাবে।’আগের দুই ম্যাচে খেলা পেসার আল আমিন নেই তৃতীয় ওয়ানডের ১৪ জনের দলে। পেসার শফিউল ইসলাম একাদশে থাকার জোর সম্ভাবনা। পরিবর্তন হতে পারে আরও একটি। তবে সেটি নির্ভর করছে উইকেটের চরিত্রের ওপর। তিন পেসারের জায়গায় দুই পেসার খেলানো হলে রুবেল হোসেনের পরিবর্তে ওয়ানডে অভিষেক হতে পারে লেগ স্পিনার জুবায়ের হোসেনেরও।চট্টগ্রামে শিশির ছিল বেশ আলোচনায়। ঢাকায় শিশির কোনো সমস্যা হবে কি না, সেটা ম্যাচের আগে বলা কঠিন। মাশরাফি বললেন, ‘শিশির কী পরিমাণ পড়ে, সেটা আগে দেখতে হবে। চট্টগ্রামের ঘাস আর এখানকার ঘাস এক নয়। কন্ডিশন বুঝেই তাই বলতে হবে কী হতে পারে।’তবে কি কালই সিরিজ জয়? এ প্রসঙ্গে মাশরাফির জবাব, ‘সিরিজ জয় আমাদের জন্য খুবই দরকার। বিশেষ করে এই বছরের প্রেক্ষাপটে এ সিরিজ আমাদের জন্য খুবই গুরুত্বপূর্ণ । বিশ্বকাপের আগে আমরা ভালোভাবে জিততে চাই সিরিজটা। বিশ্বকাপে তাহলে বাড়তি আত্মবিশ্বাস নিয়ে যেতে পারব।’
