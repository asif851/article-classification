
নিরাপত্তার কারণ দেখিয়ে বাংলাদেশ সফর পিছিয়ে দিয়েছে অস্ট্রেলিয়া। অস্ট্রেলিয়ার পর দক্ষিণ আফ্রিকা মহিলা দলও তাদের সফর স্থগিত করেছে। সর্বোচ্চ নিরাপত্তা দেওয়ার প্রতিশ্রুতির পরও দলগুলোর এমন আচরণ হতাশ করেছে দেশের ক্রিকেট সংশ্লিষ্ট সবাইকে। এমনকি পাকিস্তানি অলরাউন্ডার শহীদ আফ্রিদিও বেশ অবাক হয়েছেন অস্ট্রেলিয়ার এমন সিদ্ধান্তে। অস্ট্রেলিয়ান ক্রিকেট বোর্ড যে নিরাপত্তা ঝুঁকির কারণ দেখিয়ে সফর স্থগিত করছে, তা ‘সামান্য’ বলে মনে হয়েছে তাঁর।নিরাপত্তার কারণে পাকিস্তানে সফর করতে অনিচ্ছুক অধিকাংশ ক্রিকেট দল। গত ছয় বছর ধরে আন্তর্জাতিক ক্রিকেট থেকে বঞ্চিত ছিল তারা। কিছুদিন আগে সর্বোচ্চ নিরাপত্তা পাওয়ার প্রতিশ্রুতি পেয়ে জিম্বাবুয়ে দল পাকিস্তান ঘুরে আসে। এরপরই পাকিস্তানে নারী ক্রিকেট দলকে পাঠানোর সিদ্ধান্ত নিয়েছে বাংলাদেশ ক্রিকেট বোর্ড। এ জন্য বিসিবির প্রতি কৃতজ্ঞতা প্রকাশ করেছেন আফ্রিদি। গতকাল সালমাদের সঙ্গে দেখা করতে গিয়েছিলেন পাকিস্তানের টি-টোয়েন্টি অধিনায়ক। সেখানেই তিনি অস্ট্রেলিয়ার সফর স্থগিতের বিষয়টি নিয়ে কথা বলেন। আফ্রিদি জানান, ‘নিরাপত্তা অবশ্যই সবচেয়ে গুরুত্বপূর্ণ ব্যাপার। কিন্তু এই সামান্য অজুহাতে সফর বাতিল করার কোনো মানে হয় না। আমাদের (উপমহাদেশের দলগুলোর) মধ্যে একতা সৃষ্টি করতে হবে। নিরাপত্তা নিয়ে অন্যান্য দেশের ভয়কে কাটিয়ে ওঠার ব্যবস্থা করতে হবে। দলগুলো গত কয়েক বছরে পাকিস্তান সফর বাতিল করায় আমাদের অনেক দুর্ভোগের মধ্য দিয়ে যেতে হয়েছে।’বাংলাদেশ নারী দলের পাকিস্তান সফর নিয়ে বেশ উচ্ছ্বসিত আফ্রিদি। তাঁর ধারণা সালমাদের দেখানো পথ ধরে অদূর ভবিষ্যতেই পাকিস্তানে দেখা যাবে সাকিব-মুশফিকদের। তিনি বলেন, ‘বিসিবিকে ধন্যবাদ তাদের নারী দলকে পাঠানোর জন্য। এটি চমৎকার উদ্যোগ। আশা করছি, এরপর পুরুষ দলকেও পাকিস্তানে পাঠানো হবে।’ সূত্র: এএফপি
