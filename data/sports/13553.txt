
পাকিস্তান ক্রিকেট দলের বাংলাদেশ সফর নিয়ে নানা আলোচনা কদিন ধরেই। মাঠের লড়াই কেমন হবে, সেটি পরের কথা। তবে আপাতত কথার লড়াই জমে উঠেছে বিসিবি ও পিসিবির মধ্যে। উল্লিখিত সফরের জন্য যে ৫০ শতাংশ লভ্যাংশ চেয়েছে পিসিবি, তা গতকালই উড়িয়ে দিয়েছেন বিসিবির সভাপতি নাজমুল হাসান। আজ সংবাদ বিজ্ঞপ্তির মাধ্যমে বিসিবি সভাপতির বক্তব্যের প্রতিবাদ জানিয়ে পিসিবি দাবি করেছে, এটি নাকি ‘টেকনিক্যালি পাকিস্তানের হোম সিরিজ’!পিসিবির যুক্তি, ‘পাকিস্তান দল বাংলাদেশ সফর করেছে ২০১১ সালে। দ্বিপক্ষীয় চুক্তি অনুযায়ী এটির বিনিময়ে ২০১২ সালে বাংলাদেশ দলের পাকিস্তানে যাওয়ার কথা। কিন্তু বাংলাদেশ যায়নি। ফলে বিসিবির কাছে ওই সিরিজটি পাওনা আছে পিসিবির। এবারের দুই টেস্ট, তিন ওয়ানডে এবং এক টি-টোয়েন্টির সিরিজটিই সেই ‘‘পাওনা’’ সিরিজ।’পিসিবির আরও দাবি, বাংলাদেশ যেহেতু পাকিস্তানেরই একটি সিরিজ আয়োজন করবে, সে কারণে আয়ের ভাগ তারা পেতেই পারে। এ কারণে আসন্ন সিরিজটাকে টেকনিক্যালি পাকিস্তানের হোম সিরিজ বলতে চায় তারা। আর এ কারণে পিসিবির খরচের একটা অংশ চাওয়াটাও নাকি যুক্তিসংগত! কথা হলো, পিসিবি যেভাবে দাবি করছে, প্রতিপক্ষের মাটিতে এমন ‘হোম সিরিজ’ আয়োজনের নজির ক্রিকেট ইতিহাসে কি আছে? তথ্যসূত্র: ক্রিকইনফো।
