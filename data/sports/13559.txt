



গতকাল আরব আমিরাতের কাছে হেরে বাছাইপর্বে বাদ পড়া প্রায় নিশ্চিত করেছে জিম্বাবুয়ে 
ক্ষীণতম আশা হয়ে আছে চলমান আফগানিস্তান-আয়ারল্যান্ড ম্যাচে। কিন্তু ম্যাচটি হতে হবে টাই 
প্রথমে ব্যাট করে আয়ারল্যান্ড ৭ উইকেটে তুলেছে ২০৯ রান


বিশ্বকাপের পথ সবচেয়ে সহজ পথে ছিল জিম্বাবুয়ে। সুপার সিক্সে তিন ম্যাচের দুটি জিতলেই অন্য কোনো দিকে না তাকিয়ে বিশ্বকাপ নিশ্চিত হতো তাদের। আয়ারল্যান্ডকে হারিয়ে কাজটা এগিয়ে ফেলেছিল অনেকটা। কিন্তু সুপার সিক্সের সবচেয়ে দুর্বল দল সংযুক্ত আরব আমিরাতের কাছে হেরে গেছে কাল। ফল, বিশ্বকাপে যাওয়ার স্বপ্নটা এক কথায় ছুড়ে ফেলে দিয়েছে তারা। কিন্তু বিশ্বকাপের দরজা কি আসলেই বন্ধ হয়ে গেছে তাদের?
বিশ্বকাপ বাছাই পর্বে আজ মহাগুরুত্বপূর্ণ ম্যাচে খেলছে আফগানিস্তান ও আয়ারল্যান্ড। এ ম্যাচের বিজয়ী দল সরাসরি বিশ্বকাপে চলে যাচ্ছে। আর পরাজিত দল পাবে ‘এত কাছে তবু কত দূরে’র স্বাদ। তবু এ ম্যাচের দিকে অধীর আগ্রহে তাকিয়ে আছে জিম্বাবুয়ে। কারণ, এ ম্যাচে অদ্ভুতুড়ে কিছু ঘটলে বিশ্বকাপে যাবে জিম্বাবুয়ে! কিন্তু এর জন্য যে ঘটনা ঘটতে হবে, তার সম্ভাবনা ১ শতাংশেরও কম।
বাছাইপর্বে শেষ দিকের সব গুরুত্বপূর্ণ ম্যাচেই বৃষ্টি ভূমিকা রেখেছে। আজ আয়ারল্যান্ড ও আফগানিস্তান ম্যাচে এখনো বৃষ্টি হানা দেয়নি। ম্যাচটা বৃষ্টিতে ভেসে গেলে আয়ারল্যান্ড ও আফগানিস্তান ১ পয়েন্ট করে পাবে। তখন আয়ারল্যান্ড, জিম্বাবুয়ে, আফগানিস্তান ও স্কটল্যান্ড—চার দলেরই তখন ৫ পয়েন্ট হবে। এদের মধ্যে ০.২৪৩ রানরেট নিয়ে সবচেয়ে পিছিয়ে আছে স্কটল্যান্ড। এর ওপরে আছে আফগানিস্তান (০.৩৪৩)।
জিম্বাবুয়ের রানরেট বেশ ভালোই (০.৪২)। কিন্তু আয়ারল্যান্ড এখানে সবচেয়ে এগিয়ে আছে (০.৪৭৪)। তাই ম্যাচ বৃষ্টির কারণে বাতিল হলে লাভ হবে আয়ারল্যান্ডের। জিম্বাবুয়ে ও আফগানিস্তানকে টপকে বিশ্বকাপে যাবে আইরিশরা।
কিন্তু আফগানিস্তান-আয়ারল্যান্ড ম্যাচটা টাই হলে সব হিসেব বদলে যাবে। ম্যাচ টাই হওয়ায় আয়ারল্যান্ডের রানরেট তখন কমে যাবে (০.৩৯৭)। আর তখন দুর্দান্ত এক ম্যাচ দেখার সঙ্গে সঙ্গে বিশ্বকাপে যাওয়ার উল্লাসে মাতবে জিম্বাবুয়ে। কিন্তু ওয়ানডেতে এখন পর্যন্ত ৪ হাজার ৫টি ম্যাচ হয়েছে। এর মধ্যে ৩৫টি ম্যাচ হয়েছে টাই। সেই অদ্ভুতুড়ে ঘটনা যদি আজ আবার ঘটে, জিম্বাবুয়ে চলে যাবে বিশ্বকাপে! না হলে ৩৬ বছর পর জিম্বাবুয়ে-বিহীন একটি বিশ্বকাপ দেখতে হবে ২০১৯ সালে।
