
ছয়টি বছর কাটিয়েছেন সান্তিয়াগো বার্নাব্যুতে। কিন্তু প্রথম একাদশে নিয়মিত হতে পারেননি কখনোই। রিয়ালে কেমন যেন উন্মূল হয়ে ছিলেন ২৫ বছর বয়সী স্ট্রাইকার। তাই এই মৌসুম শেষেই গঞ্জালো হিগুয়েইন রিয়াল মাদ্রিদ ছেড়ে যাচ্ছেন সেটা একরকম নিশ্চিত। কিন্তু সব চুকেবুকে যাওয়ার আগে ক্ষোভের দুয়ার খুলে দিলেন হিগুয়েইনের বাবা হোর্হে হিগুয়েইন।
রিয়াল মাদ্রিদ হিগুয়েইনের সঙ্গে প্রতিশ্রুতি ভঙ্গ করেছে বলে স্প্যানিশ দৈনিক এএস-এর কাছে দাবি করেছেন তিনি, ‘এক বছর ধরেই ক্লাব তার চুক্তি নবায়ন করার প্রতিশ্রুতি দিয়ে আসছে। হোসে মরিনহো ও ফ্লোরেন্তিনো পেরেজের মধ্যে এটা নিয়ে বেশ কয়েকবার কথা হয়েছে, কিন্তু কিছুই হয়নি। নয় মাসে একটা ফোন পর্যন্ত পাইনি। এটাই ধৈর্যের বাঁধ ভেঙে দিয়েছে। সাত বছর ধরে তার সঙ্গে ন্যায্য আচরণ করা হয়নি। সে দারুণ আচরণ দেখিয়ে এসেছে। কিন্তু অনেক হয়েছে, আর না। সে এখন ক্লাব ছাড়তে চায়।’ ওয়েবসাইট।
আর্জেন্টাইন এই স্ট্রাইকারের পরবর্তী গন্তব্য ঠিক কোন ক্লাব, সেটি নিশ্চিত করে বলেননি হিগুয়েইন সিনিয়র। তবে জানিয়েছেন যে ক্লাব তাঁকে ভালোবেসে বরণ করে নেবে সেটিই হবে হিগুয়েইনের পরবর্তী ঠিকানা। যদিও মুখে এনেছেন জুভেন্টাস ও আর্সেনালের নাম।
