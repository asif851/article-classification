
১৯৭১ সালের ৫ জানুয়ারি। মেলবোর্ন ক্রিকেট গ্রাউন্ডে (এমসিজি) জন্ম নিল এক দিনের আন্তর্জাতিক ক্রিকেট। অস্ট্রেলিয়া-ইংল্যান্ডের ওই ম্যাচের প্রথম ইনিংসে ৮২ রান করেন ইংলিশ ওপেনার জন এডরিচ। ওয়ানডের প্রথম ৫০ ছাড়ানো ইনিংসটা সর্বোচ্চ ব্যক্তিগত স্কোর হিসেবে টিকে ছিল মাত্র এক ম্যাচ। ১৯৭২ সালের ২৪ আগস্ট ইতিহাসের দ্বিতীয় ওয়ানডেতেই প্রথম সেঞ্চুরি করে বসেন ইংল্যান্ডের ডেনিস অ্যামিস। ওল্ড ট্রাফোর্ডের এ ম্যাচেও ইংলিশদের প্রতিপক্ষ ছিল অস্ট্রেলিয়া। ওয়ানডে ক্রিকেট প্রথম ১৫০ রানের দেখা পায় প্রথম বিশ্বকাপে, ১৯৭৫ সালে। নিউজিল্যান্ডের গ্লেন টার্নার ইস্ট আফ্রিকার বিপক্ষে করেন অপরাজিত ১৭১। ৩৫ বছর পর ২০১০ সালে প্রথম ২০০ রান করেন শচীন টেন্ডুলকার। আর গতকাল ওয়ানডে ক্রিকেট প্রথম ২৫০ দেখল রোহিত শর্মার ব্যাটে।
