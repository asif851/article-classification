
২৮ জুলাই শুরু হবে বাংলাদেশ প্রিমিয়ার ফুটবল লিগের দশম আসর। কিন্তু তার আগেই লিগের পৃষ্ঠপোষকতা নিয়ে শুরু হয়েছে জটিলতা। গত বছর ঘরোয়া ফুটবলের শীর্ষ প্রতিযোগিতা বাংলাদেশ প্রিমিয়ার লিগের স্বত্ব কেনে সাইফ পাওয়ারটেক। তাদেরই ক্রীড়া ব্যবস্থাপনা প্রতিষ্ঠান সাইফ গ্লোবাল স্পোর্টসের সঙ্গে পাঁচ বছরের চুক্তি হয়েছিল বাফুফের। কিন্তু বছরখানেক যেতে না যেতেই দুই পক্ষের মধ্যে একটা দূরত্ব তৈরি হয়েছে। এরই জেরে প্রিমিয়ার লিগের পৃষ্ঠপোষকতা থেকে সরে দাঁড়াতে পারে প্রতিষ্ঠানটি।
কাল সাইফ পাওয়ারটেকের ব্যবস্থাপনা পরিচালক তরফদার রুহুল আমিন এমন আভাসই দিয়েছেন, ‘বাফুফের সঙ্গে চুক্তি ছিল, খেলা হবে সাতটি ভেন্যুতে। কিন্তু এবার ভেন্যু কমিয়ে দুটি (ঢাকা ও চট্টগ্রাম) করা হয়েছে। আমরা অন্তত তিনটি ভেন্যু চেয়েছিলাম। সেটাও হয়নি। এসব নিয়ে আমাদের আপত্তি ছিল। তা ছাড়া লিগ শুরুর আগে সূচি নিয়ে আমাদের সঙ্গে আলোচনা করার কথা ছিল। লিগ বর্ষপঞ্জি মেনে শুরু হয়নি। বারবার পেছানো হয়েছে। আমরা লিগের স্বত্ব কিনেছি এটা বিক্রি করার জন্য। কিন্তু যাদের কাছে বিক্রি করতে চেয়েছিলাম তারা এসব দেখেশুনে আগ্রহী হচ্ছে না। যদি শেষ পর্যন্ত লিগের স্বত্ব বিক্রি না হয় তাহলে স্পনসর প্রত্যাহার করে নিতে পারি।’
 সাইফ পাওয়ারটেক আগে থেকেই বাফুফেকে এসব নিয়ে জানিয়ে আসছিল মৌখিকভাবে। কিন্তু গত বৃহস্পতিবার প্রতিষ্ঠানটি আনুষ্ঠানিক চিঠি দিয়েছে বাফুফেকে। তরফদার রুহুল আমিন বলেছেন, ‘চিঠিতে আমরা আমাদের সমস্যাগুলো জানিয়েছি। দেখি ফেডারেশন কী সমাধান দেয়।’
গত বছর ১১ জুন বেশ ঘটা করেই বাফুফের সঙ্গে চুক্তি করে সাইফ পাওয়ারটেক। চুক্তির শর্ত ছিল, পাঁচ বছরের জন্য বাফুফেকে ২০ কোটি টাকা দেবে সাইফ। প্রথম বছর ৪ কোটি টাকা দিলেও এবার টাকার অঙ্ক কমছে। বাফুফে ২ কোটি চাইলেও তাতে নাকি রাজি হচ্ছে না লিগের স্বত্ব কেনা প্রতিষ্ঠানটি।
লিগের আগে স্পনসরের সঙ্গে এমন দূরত্ব সৃষ্টি হলেও বাফুফের সাধারণ সম্পাদক আবু নাইম সোহাগ উদ্বিগ্ন নন, ‘ওরা সরে দাঁড়াবে, এই আশঙ্কা আমাদের একেবারেই নেই। প্রতিষ্ঠানটি ওদের চিঠিতে জানতে চেয়েছে লিগ কেন ৩০-৪০ দিন পেছানো হলো? ওরা বলেছে লিগের ভেন্যু যেহেতু গতবার পাঁচটি ছিল, এবার দুটি হওয়ায় ওদের স্পনসর জোগাড় করতে বেগ পেতে হচ্ছে। এসব নিয়ে তারা বাফুফের মতামত চায়। শিগগিরই আমরা বসতে আগ্রহী।’
পেশাদার লিগ কমিটির চেয়ারম্যান আবদুস সালাম মুর্শেদী এ মুহূর্তে দেশের বাইরে। আজ দেশে ফেরার কথা রয়েছে সালাম মুর্শেদীর। তিনি ফিরলেই বিষয়টির দ্রুত সমাধান হয়ে যাবে বলে আশা আবু নাইমের।
 
