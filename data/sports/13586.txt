
এত কাছে গিয়েও তরী ডোবার আক্ষেপ বাংলাদেশের জন্য নতুন জন্য। গত এশিয়া কাপের ফাইনালে মাত্র দুটো রান পুরো বাংলাদেশকে কাঁদিয়েছে। গুরুত্ব বিবেচনায় সেই ম্যাচের সঙ্গে আজকেরটির তুলনা হয়তো চলে না। তবে আজও সেই দুই রানেরই আক্ষেপ। কোনো ম্যাচ যখন মাত্র দুই রানে হারতে হয়, তখন ভাগ্যকে দোষ দেওয়া ছাড়া কিছু যেন করারও নেই।অধিনায়কের ভূমিকায় ফিরেছেন। সাময়িক দায়িত্বে হলেও ফেরাটা জয় দিয়েই উদযাপন করতে পারবেন। কিন্তু শেষ পর্যন্ত ভাগ্যকেই দুষতে হলো মাশরাফিকে, ‘প্ল্যাটফর্ম প্রস্তুত ছিল। সবচেয়ে সেট ব্যাটসম্যান স্ট্রাইকে ছিল, বোলার চাপে ছিল। সব আমাদের পক্ষেই ছিল। কিক্তু ভাগ্যটাকে পক্ষে পাইনি। আরেকটু বেশি মিসটাইমিং হলে হয়ত টপ এজ হয়ে চার হয়ে যেত। কিন্তু এমন জায়গায় লেগেছে যে শুধু ওপরেই উঠেছে। খুবই দুর্ভাগ্যজনক।’ভাগ্যকে দুষতে গিয়ে অসাধারণ এক ইনিংস খেলার নায়কটিকে বাহবা দিতে কিন্তু ভোলেননি মাশরাফি, ‘বিজয়কে (এনামুল) প্রাপ্য কৃতিত্ব দিতেই হবে। ও একা না টানলে হয়ত অনেক আগেই শেষ হয়ে যেত ম্যাচ। এমনটা আসলে হতেই পারে। আগের দটো বলে দুটি চার মারার পর বোলার চাপে ছিল, বিজয় ভালো অবস্থায় ছিল। কিন্তু শেষ বলে টাইমিংটা হয়নি। আর একজন ব্যাটসমান আউট হয় তো টাইমিং না হলেই। খুবই দুর্ভাগ্যজনক, কিন্তু এসব ব্যখ্য করা মুশকিল। এর থেকে ভালো হলেও বিজয় চার মেরেছে, এই বলে হলো না। ভাগ্যটাই আসলে পক্ষে ছিল না।’মিডল অর্ডারের কাছ থেকে আরেকটু বেশি প্রত্যাশার কথা জানালেন মাশরাফি। বিশেষ করে সাকিব-নাসিরের আউট দুটিতেই ম্যাচের গতিপথ বদলে গেছে বলে মনে করেন তিনি, ‘যে সময়ে আমাদের মেরে খেলব বলে ভেবেছি, সে সময়ই উইকেট হারাতে হয়েছে। সাকিব, নাসির সবাই রান বাড়াতে গিয়ে আউট হয়েছে। ওখানেই আমরা পিছিয়ে পড়েছি। যে শটটি নাসির খেলেছে, সেটি ছক্কা হলেই হয়ত ম্যাচের ফল অন্যরকম হতে পারত। আগেই জিতে যেতে পারতাম আমরা। শেষ দিকে আবার সেটা পুষিয়ে দিতে পেরেছিলাম অনেকটাই। কিন্তু মালিঙ্গার মতো বোলারের বলে ওভারে ১০-১২ করে নেওয়া কঠিন।’হারটা হতাশার। তবে টি-টোয়েন্টিতেও বাংলাদেশ যে এখন ধীরে ধীরে শক্ত প্রতিপক্ষ হয়ে উঠছে, এই ম্যাচ তারই সাক্ষী হয়ে থাকল। ভবিষ্যতের আশাবাদী সুরটাই তাই মাশরাফির কাছে বড় হয়ে দেখা দিল, ‘হারাটা খুবই হতাশার। খুব কাছে গিয়েও শেষ করতে পারিনি আমরা, সবাই খুব খারাপ লাগছে। এক নম্বর দলকে হারানোর এত কাছেও গিয়েও পারলাম না, সবাই খুব কষ্ট পেয়েছে। তবে আমাদের এটি ইতিবাচক ভাবে নিতে হবে। আরেকটি ম্যাচ আছে, ঘুরে দাঁড়াতে হবে।’
