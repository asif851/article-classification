
 
ইংল্যান্ড সফরে গিয়ে যেন খেই হারিয়ে ফেলেছেন অস্ট্রেলীয় ব্যাটসম্যানরা। অ্যাশেজের মতো উত্তেজনাকর লড়াইয়ে যেখানে বুক চিতিয়ে উইকেটে দাঁড়ানোর কথা তাঁদের, সেখানে দেখা যাচ্ছে ঠিক উল্টো চিত্র। আউট হওয়া নয়, যেন প্রতিপক্ষ বোলারদের কাছে উইকেট বিলিয়ে দিয়ে আসছেন তাঁরা। ব্যাটসম্যানদের ব্যর্থতার মাশুল দিতে গিয়ে পাঁচ ম্যাচের সিরিজে ২-০ ব্যবধানে পিছিয়ে অস্ট্রেলিয়া। এর মানে, সিরিজ হারের দ্বারপ্রান্তে।খেলায় হার-জিত থাকবেই। কিন্তু অস্ট্রেলীয় ব্যাটসম্যানরা হঠাত্ ছন্নছাড়া হয়ে পড়লেন কেন? স্বাভাবিকভাবেই আসছে প্রশ্নটা। অনেকে মনে করেন, ব্যাটসম্যানদের সমস্যাটা কৌশলগত। আর এর জন্য দায়ী টি-টোয়েন্টি! ক্রিকেটের সংক্ষিপ্ততম এই ফরম্যাটের সঙ্গে তাল মেলাতে গিয়েই টেস্ট ব্যাটিংটা ভুলে যেতে বসেছেন ব্যাটসম্যানরা। ব্যাপারটা অবশ্য মানতে নারাজ অ্যাডাম গিলক্রিস্ট, ‘অনেকে বলছেন, ক্রিকেটকে নষ্ট করে দিচ্ছে টি-টোয়েন্টি। কিন্তু এই খেলাটা তো গোটা বিশ্বেই হচ্ছে। ইংল্যান্ডের শীর্ষ ক্রিকেটাররাও টি-টোয়েন্টি খেলেন। একই সঙ্গে তাঁরা টেস্টেও নিজেদের সামর্থ্যের প্রমাণ দিয়ে যাচ্ছেন। অস্ট্রেলিয়ার ব্যাটসম্যানদের ব্যর্থতার কারণ কৌশলগত নয়, সমস্যাটা মানসিক।’
মেলবোর্নে আজ মঙ্গলবার বার্তা সংস্থা রয়টার্সকে দেওয়া সাক্ষাত্কারে সর্বকালের অন্যতম সেরা উইকেটরক্ষক বলেন, ‘আমাদের ছেলেরা ব্যাটিংয়ে নেমে হতাশাজনক মানসিকতার পরিচয় দিচ্ছে। আমি নিশ্চিত, তারা যেভাবে খেলছে, ইনিংসের সময় শট বাছাই করছে, এসব নিয়ে অন্যদের চেয়ে তারা নিজেরাই বেশি হতাশ।’
২-০ তে পিছিয়ে পড়ায় অস্ট্রেলিয়ার সিরিজ জয়ের আশা শেষ হয়ে গেছে বলে মনে করছেন অনেকে। ব্রিটিশ ধারাভাষ্যকারেরা তো তা খোলাখুলিই বলছেন। তবে এখনই ‘সব শেষ’ বলতে রাজি নন ৪১ বছর বয়সী গিলক্রিস্ট, ‘বাস্তবতা বলছে অস্ট্রেলিয়ার জন্য সিরিজ জেতাটা কঠিন। কিন্তু এটা ছোট ছোট পদক্ষেপের ব্যাপার। ব্যবধান ভুলে প্রতিটি ম্যাচকে আলাদা আলাদা করে ভাবতে হবে ক্রিকেটারদের।’
