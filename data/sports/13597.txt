
২০১৫ বিশ্বকাপের পর আইসিসির আরেকটি টুর্নামেন্টের নকআউট পর্বে আবারও বাংলাদেশের প্রতিপক্ষ ভারত। ১৫ জুন এজবাস্টনে নতুন গৌরবের গল্প লিখতে পারবেন ফাইনাল থেকে মাত্র এক ধাপ দূরে থাকা মাশরাফিরা? ভারতের বিপক্ষে সেমিফাইনালকে যদিও ‘বড় ম্যাচ’ নয়, বাংলাদেশ কোচ চন্ডিকা হাথুরুসিংহে দেখছেন ‘বড় সুযোগ’ হিসেবে।
সেমিফাইনাল মানে সব সময়ই বিষম চাপ। এই পর্যায়ে খেলার অভিজ্ঞতাও নেই বাংলাদেশের। চাপ আর অনভিজ্ঞতাকে জয় করতে দলের সবাইকে বিশেষ বার্তা দিচ্ছেন হাথুরুসিংহে, ‘বার্তা থাকবে একটাই, এটা বড় ম্যাচ নয়, আমাদের জন্য বড় সুযোগ। যেকোনো ক্রিকেটার চাইবে সুযোগটা কাজে লাগাতে। জুনিয়র-সিনিয়র দলের সবার প্রতি আমার বার্তা থাকবে, দুই হাতে লুফে নাও সুযোগটা।’
কার্ডিফে নিউজিল্যান্ডকে যেভাবে হারিয়েছে বাংলাদেশ, শেষ চারের লড়াইয়ের আগে সেটি নিশ্চয়ই আত্মবিশ্বাসী করছে সাকিব-তামিমদের। সেমিফাইনালেও সম্ভাবনার পুরোটা কাজে লাগিয়ে সাফল্যের ফসল ঘরে তুলতে চান বাংলাদেশ কোচ, ‘দল নির্ভার আছে। অবশ্যই এই ম্যাচ খেলতে আমরা উন্মুখ। আমরা যে এ পর্যন্ত আসতে পেরেছি এবং যেভাবে খেলেছি তাতে খুশি। আমরা আত্মবিশ্বাসী। তবে এটি আরেকটা ম্যাচ হিসেবেই নিচ্ছি।’
ভারতকে ফেবারিট মানলেও প্রতিপক্ষকে একটা বার্তাও দিয়ে রাখছেন হাথুরু, ‘টুর্নামেন্ট শুরুর আগ থেকেই তারা ফেবারিট। এখনো তারা ফেবারিট। যদি আমরা আমাদের সম্ভাবনা অনুযায়ী খেলতে পারি, যেকোনো দলকে হারাতে পারি।’
