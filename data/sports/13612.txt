
কাল মুম্বাই ইন্ডিয়ানসকে উড়িয়ে দিয়ে আইপিএলের প্লে অফে নিজেদের জায়গার দাবি বেশ জোরালো করে রাখল সানরাইজার্স হায়দরবাদ। শিরোপা ধরে রাখার মিশন ধীরে ধীরে চলে আসছে কঠিন এক অংশে। এই সময়ে মোস্তাফিজুর রহমানকে হায়দরাবাদের প্রয়োজন ছিল বলে মনে করেন সুনীল গাভাস্কার। ভারতীয় ক্রিকেট কিংবদন্তির মতে, প্রতিযোগিতার এই গুরুত্বপূর্ণ সময় মোস্তাফিজের অভিজ্ঞতা কাজে আসত।
আইপিএল নিয়ে আয়োজিত সনি সিক্সের প্রতিদিনের আলোচনা অনুষ্ঠান ‘এক্সট্রা ইনিংস’-এ কাল মোস্তাফিজ প্রসঙ্গ এল। গাভাস্কারের সঙ্গে ছিলেন মুরালি কার্তিক। গত মৌসুমে দুর্দান্ত পারফরম্যান্সের পরেও এবারের আইপিএলে হায়দরাবাদ মোস্তাফিজকে কেন মাত্র একটি ম্যাচ খেলিয়েছে, এ নিয়ে অনেকের মনে প্রশ্ন আছে। এর নিজস্ব ব্যাখ্যাও দিয়েছেন গাভাস্কার।এবারের আইপিএলে মাত্র একটি ম্যাচ খেলেছেন মোস্তাফিজুর। বোলিংটা ভালো হয়নি একেবারেই। ২.২ ওভারে ৩৪ রান দিয়ে তিনি ছিলেন উইকেটশূন্য। এরপর ডাগ আউটে বসেই সময় কেটেছে। এবারের আইপিএলটা তাই মোস্তাফিজের জন্য ভুলে যাওয়ার মতোই।কাল ম্যাচের আগের আলোচনার একপর্যায়ে শেষের ওভারের প্রসঙ্গ এল। গতবার হায়দরাবাদের সাফল্যের অন্যতম কারণ ছিল ডেথ বোলিংয়ে হায়দরাবাদের বোলারদের দুর্দান্ত বোলিং। এই সময়ের মধ্যেই সাধারণত ৩ ওভার বোলিং করতেন মোস্তাফিজ। এবারও হায়দরাবাদের বোলাররা ভালো করছেন, তবে টুর্নামেন্ট এখন এমন একপর্যায়ে চলে এসেছে, যেখানে মোস্তাফিজের থাকা হায়দরাবাদের শক্তি বাড়াত বলে মনে করেন গাভাস্কার।গাভাস্কার প্রথমে ব্যাখ্যা দিলেন কেন মোস্তাফিজ নেই। টিম কম্বিনেশনের কারণেই এবার তাঁর সুযোগ হয়নি। একাদশে মাত্র চারটি বিদেশি খেলোয়াড়ের কোটা থাকে। রশিদ খানের পর আরেক আফগান মোহাম্মদ নবীকেও খেলিয়েছে তারা। হায়দরবাদের বোলাররা প্রায় সবাই দুর্দান্ত বোলিং করছেন বলে আর কোনো ম্যাচে চোট থেকে ফেরার পর ছন্দ খুঁজতে থাকা মোস্তাফিজকে খেলানোর ঝুঁকি নেননি কোচ টম মুডি।ভুবনেশ্বর দুর্দান্ত বোলিং করেছেন। ১২ ম্যাচে নিয়েছেন ২৩ উইকেট। কাউল ৮ ম্যাচে পেয়েছেন ১৫ উইকেট। নেহরা মাত্র ৬ ম্যাচ খেললেও ৮ উইকেট তুলে নিয়েছেন। এবার হায়দরাবাদের চমক রশিদ লেগ স্পিনে ১২ ম্যাচে তুলে নিয়েছেন ১৪ উইকেট।গাভাস্কার বলেন, ‘এই বোলাররা ভালো করছেন বলেই হয়তো হায়দরাবাদ মোস্তাফিজুরকে খেলায়নি। কারণ, তাদের হাতে ছিল নতুন বলের তিনজন বোলার। তারা ভেবেছে, এরাই কাজটা করতে পারবে। তা ছাড়া তাদের এখন রশিদ খানও আছে। এ কারণেই হয়তো ওরা আরেকজন বোলার বেছে নিতে গিয়ে মোহাম্মদ নবীকে বেছে নিয়েছে, যে কিনা অফ স্পিনার। রশিদ লেগ স্পিনার, নবী অফ স্পিনার, এতে বৈচিত্র্য আসে বোলিং আক্রমণে।’তবে এই দীর্ঘ ব্যাখ্যার পরও গাভাস্কার একটা পাদটীকা যোগ করেছেন, ‌‘তবু আমি মনে করি টুর্নামেন্টের এই পর্যায়ে এসে, যখন আপনাকে পরের রাউন্ডে যাওয়ার জন্য লড়তে হচ্ছে, দলের সেরা একাদশটাই আপনাকে বেছে নিতে হবে। আমি বলছি না নবী ভালো নয়, কিন্তু আপনার তুলনামূলক বেশি অভিজ্ঞ কাউকেই দলে নেওয়া উচিত। যেটা মোস্তাফিজুরের আছে।’গত বছর আইপিএলে দুর্দান্ত বোলিং পারফরম্যান্সের পর সাসেক্সের হয়ে খেলতে গিয়ে কাঁধে চোট পান কাটার মাস্টার। চোটের কারণে খেলতে পারেননি বেশ কয়েক মাস। গত ডিসেম্বরে পুনর্বাসন–প্রক্রিয়া শেষ নিউজিল্যান্ড সফর দিয়ে আন্তর্জাতিক ক্রিকেটে ফেরেন। সর্বশেষ শ্রীলঙ্কা সফরে খুব খারাপ করেননি। কলম্বোর পি সারা ওভালে নিজেদের শততম টেস্টে বাংলাদেশের জয়ে তাঁর বোলিং গুরুত্বপূর্ণ ভূমিকা রেখেছি। লঙ্কানদের বিপক্ষে ওয়ানডে সিরিজে কিছুটা নিষ্প্রভ থাকলেও টি-টোয়েন্টি সিরিজের শেষ ম্যাচে ৪ উইকেট পান। বাংলাদেশও জয় পায় সে ম্যাচে।হায়দরাবাদ এখন মোস্তাফিজকে চাইলেও পাচ্ছে না। ত্রিদেশীয় সিরিজ খেলতে তিনি এরই মধ্যে পৌঁছে গেছেন আয়ারল্যান্ডে।
আরও পড়ুন... 
টুইটারে মোস্তাফিজের খোঁজ স্টেইনের
