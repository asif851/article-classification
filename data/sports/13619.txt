
ঠিক যেন এক বছর আগের সৌম্য সরকারই ফিরে এলেন আজ। ঠিক আগের মতোই ব্যাট থেকে ঠিকরে বের হচ্ছিল আত্মবিশ্বাসের ছটা। সেই আত্মবিশ্বাস অনূদিত হচ্ছিল দৃষ্টিনন্দন সব শটে। কখনো কাভার ড্রাইভ, কখনো পুল, কখনো বা স্কয়ার কাট। গত বছর দেশের মাঠে দক্ষিণ আফ্রিকার বিপক্ষে ওয়ানডে সিরিজটি যেখানে শেষ করেছিলেন সেখানেই যেন আজ সবাইকে ফিরিয়ে নিয়ে গিয়েছিলেন সৌম্য। ৮৪ রানের ঝকঝকে এক ইনিংসে।মাঝের সময়গুলো যেন ছিল দুঃস্বপ্ন। দুঃস্বপ্নের বিভীষিকা কাটিয়ে নতুন রৌদ্রোজ্জ্বল এক সুন্দর সকালই যেন আজ ভর করেছিল সৌম্যর ব্যাটে। দীর্ঘ খরা কাটিয়ে আজ তিনি খেললেন দারুণ এক ইনিংস।প্রিমিয়ার লিগে আজ এই প্রথম কথা বলে উঠল সৌম্যর ব্যাট। মিরপুর শেরেবাংলা স্টেডিয়ামে আবাহনীর বিপক্ষে তাঁর ৮৪ রানের ইনিংসই গুরুত্বপূর্ণ লিজেন্ড অব রূপগঞ্জের জয়ে। আবাহনীর ২৫৫ রানের সংগ্রহ তাড়া করতে নেমে রূপগঞ্জ যখন জয়ের দোরগোড়ায় (৪৬.৪ ওভারে ৫ উইকেটে ২৪৫), তখনই বৃষ্টির কবলে পড়ে বন্ধ হয়ে যায় খেলা। ডাকওয়ার্থ লুইস পদ্ধতিতে ২১ রানে জয়ী হয় রূপগঞ্জ। সৌম্যর ৮৪ রানের পাশাপাশি মোহাম্মদ মিঠুনের ৭৫ রানের ইনিংসেরও বড় ভূমিকা এই জয়ে। শেষের দিকে আসিফ আহমেদের ১৯, মোশাররফ রুবেলের অপরাজিত ২৫ ও নাহিদুল ইসলামের ২৫ রূপগঞ্জকে তুলেছে জয়ের মঞ্চে।৮৯ বলে সৌম্য ৮৪ রান করেছেন ৯টি চার ও ২টি ছয়ে। ৬৬ বলে ফিফটি পূর্ণ করেছেন। তখনই ছিল পাঁচটি চার ও একটি ছয়। ফর্মে নেই বলেই যে ধুঁকে ধুঁকে রান করবেন, সৌম্য তেমন ব্যাটসম্যানই নন। সেঞ্চুরিটা প্রাপ্যই মনে হচ্ছিল। কিন্তু দুর্ভাগ্য তাঁর। সাকলাইন সজীবের বলে ফিরলেন সেঞ্চুরি থেকে ১৬ রান দূরে থাকতে।
তবে নিখুঁত ও সাবলীল এই ইনিংসটি দীর্ঘ রান খরার পর এক পশলা বৃষ্টির মতোই স্বস্তিদায়ক। প্রিমিয়ার লিগে এখনো পর্যন্ত চার ম্যাচে মোটে ৫২ রান করা সৌম্যকে এই ইনিংসটি নিশ্চয়ই যথেষ্ট আত্মবিশ্বাসী করে তুলবে।
