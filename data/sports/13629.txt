
শেষ বলটা হাওয়ায় ভেসেছিল। শর্ট থার্ডম্যানে কোনো ফিল্ডার থাকলে নিশ্চয়ই মুঠোবন্দী হতেন অক্ষর প্যাটেল। আর তাতেই রেকর্ড বইয়ে নতুন অক্ষরে লেখা হতো মুস্তাফিজুর রহমানের নাম। কোনো ওয়ানডে সিরিজে ৩ ম্যাচ খেলে সবচেয়ে বেশি উইকেট নেওয়ার নতুন রেকর্ড। আপাতত সেই রেকর্ডটা রায়ান হ্যারিসের সঙ্গে ভাগাভাগি করতে হচ্ছে তাঁকে।২০১০ সালে পাকিস্তানের অস্ট্রেলিয়া সফরে ওয়ানডে সিরিজে ১৩ উইকেট নিয়েছিলেন হ্যারিস। প্রথম দুই ম্যাচে ১১ উইকেট নেওয়া মুস্তাফিজের সামনে দারুণ সুযোগ এসেছিল সেই রেকর্ডটা ছাপিয়ে যাওয়ার। দরকার ছিল মাত্র ৩ উইকেট। কিন্তু মুস্তাফিজ উইকেট পেলেন দুটি। তাই হ্যারিসের পাশে লেখা হলো নাম। তবে মুস্তাফিজের আফসোসের কিছু নেই। একটা বিশ্ব রেকর্ড কিন্তু হয়েই গেছে তাঁর!হ্যারিস ৩ ম্যাচে ১৩ উইকেট নিলেও সেই সিরিজটি ছিল ৫ ম্যাচের। দুটো ম্যাচে খেলা হয়নি তাঁর। ৩ ম্যাচের দ্বিপক্ষীয় সিরিজে সবচেয়ে বেশি উইকেটের নতুন বিশ্ব রেকর্ড এখন মুস্তাফিজেরই। আগের কৃতিত্বটা ছিল দুজনের। এর মধ্যে একজন মুস্তাফিজের ‘নেতা’—মাশরাফি। ২০০৬ সালে কেনিয়া সফরে ১২ উইকেট নিয়েছিলেন মাশরাফি বিন মুর্তজা। বাংলাদেশের বিপক্ষেই আবার ওয়েস্ট ইন্ডিজের ভাসবার্ট ড্রেকস নিয়েছেন ওই এক ডজন উইকেটই, ২০০২ সালের বাংলাদেশ সফরে।ওয়ানডে সিরিজে তিন ম্যাচ খেলে ১২ উইকেট নেওয়ার কৃতিত্ব আছে ব্রেট লিরও। কিন্তু সেটি দ্বিপক্ষীয় সিরিজ ছিল না, ছিল ত্রিদেশীয় সিরিজ। তা ছাড়া ওই সিরিজে অস্ট্রেলিয়া খেলেছিল ৫ ম্যাচ।এখানে অবশ্যই মনে রাখবেন, মুস্তাফিজের এই কৃতিত্ব কিন্তু তাঁর অভিষেক সিরিজেই। অভিষেক সিরিজে সবচেয়ে বেশি উইকেট নেওয়ার বিশ্ব রেকর্ডটাতেও লেখা হলো তাঁর নাম। দক্ষিণ আফ্রিকার শন পোলক আর নিউজিল্যান্ডের টিম সাউদিও অভিষেক সিরিজে ১৩ উইকেট নিয়েছিলেন। দুটো কৃতিত্বই ইংল্যান্ডের বিপক্ষে। কিন্তু ১৯৯৬ সালের সেই সিরিজে পোলক খেলেছিলেন ৭ ম্যাচ, আর ২০০৮ সালের সিরিজে সাউদি খেলেছিলেন ৫ ম্যাচ। মুস্তাফিজ ১৩ উইকেট নিয়েছেন মাত্র ৩ ম্যাচেই!
মুস্তাফিজ-নামা* ওয়ানডে সিরিজে অভিষেকে সর্বোচ্চ উইকেট নেওয়ার যৌথ বিশ্ব রেকর্ড* ৩ ম্যাচের সিরিজে অভিষেকে সর্বোচ্চ উইকেট নেওয়ার একক বিশ্ব রেকর্ড* ৩ ম্যাচের ওয়ানডে সিরিজে সর্বোচ্চ উইকেট নেওয়ার একক বিশ্ব রেকর্ড* ব্রায়ান ভিটোরির পর ওয়ানডে ইতিহাসের দ্বিতীয় বোলার হিসেবে ক্যারিয়ারের প্রথম দুই ম্যাচেই ইনিংসে ৫ উইকেট* প্রথম দুই ম্যাচে ১১ উইকেট। ক্যারিয়ারের প্রথম দুই ওয়ানডেতে এটাই সর্বোচ্চ, ভিটোরির ছিল ১০ উইকেট* অভিষেকেই বাংলাদেশের পক্ষে দ্বিতীয় সেরা বোলিং* মাশরাফি-রুবেলের পর তৃতীয় বাংলাদেশি হিসেবে ইনিংসে ৬ উইকেট
