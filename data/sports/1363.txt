
দুর্দান্ত এক সেঞ্চুরিতে ‘ফিফটি’ পূরণ করলেন ক্রেইগ ব্রাফেট! কথাটা হেঁয়ালি শোনাচ্ছে না? শারজা টেস্টে দলের প্রথম ইনিংসে ওয়েস্ট ইন্ডিজ ওপেনার করলেন ১৪২ রান, পাকিস্তানের বিপক্ষে ক্যারিবীয়দের ৫৬ রানের লিড এনে দিল ২৩ বছর বয়সী ওপেনারের এই দুর্দান্ত ইনিংস। তাহলে এখানে ফিফটি এল কোত্থেকে?ফিফটিটা কীর্তির। ব্রাফেট আজ যে কীর্তি গড়েছেন, সেটি এ নিয়ে পঞ্চাশতম বারের মতো দেখল টেস্ট ক্রিকেট। কী কীর্তি? ইনিংসের শুরু থেকে শেষ পর্যন্ত অপরাজিত ব্যাট করে যাওয়া। পাঁচ দিনের ক্রিকেটে তাঁর আগে ৪৯ জন ব্যাটসম্যানই ইনিংসজুড়ে ব্যাট ‘ক্যারি’ করতে পেরেছেন। তবে ব্রাফেট গর্বিত হতে পারেন এই ভেবে, ক্যারিবীয় ক্রিকেট লোকগাথায় তাঁর নামটা উঠে গেল ‘বীর’দের পাশে। এর আগে চারজন ক্যারিবিয়ান ব্যাটসম্যান ব্যাট ক্যারি করেছিলেন। নামগুলো শুনুন—কিংবদন্তি অধিনায়ক স্যার ফ্রাঙ্ক ওরেল, ওয়েস্ট ইন্ডিজের সোনালি প্রজন্মের আরেক কিংবদন্তি ব্যাটসম্যান স্যার কনরাড হান্ট, ডেসমন্ড হেইন্স (যিনি একাই তিনবার ব্যাট ‘ক্যারি’ করেছেন) ও ক্রিস গেইল! ওয়ানডে ও টি-টোয়েন্টি সিরিজে হোয়াইটওয়াশ, এরপর আগের দুই টেস্টেই পরাজিত ওয়েস্ট ইন্ডিজ। তারাই সিরিজের তৃতীয় ও শেষ এই টেস্টে ভালো কিছুর স্বপ্ন দেখছে, সেটি ব্রাফেটের ব্যাটের সৌজন্যেই। প্রথম ইনিংসে পাকিস্তান করেছিল ২৮৬, গতকাল দ্বিতীয় দিনেই সেটি অনেকটা ছুঁয়ে ফেলেছিল ওয়েস্ট ইন্ডিজ। দিন শেষ করেছিল ৬ উইকেটে ২৪৪ রান নিয়ে। ব্রাফেট তখন অপরাজিত ছিলেন সেঞ্চুরি থেকে পাঁচ রান দূরে। আজ সেঞ্চুরি তো পূর্ণ করলেনই, শেষ চার ব্যাটসম্যানকে নিয়ে ওয়েস্ট ইন্ডিজের রানটাকে নিয়ে গেলেন ৩৩৭ পর্যন্ত। এই প্রতিবেদন লেখার সময় দ্বিতীয় ইনিংসে ব্যাট করছে পাকিস্তান, ৩ ওভারে ৮ রানও তুলে ফেলেছেন দুই ওপেনার সামি আসলাম ও আজহার আলী। দুদিন ধরে ৩১৮ বলের ইনিংসটাতে চোখের সামনেই আগের নয় ব্যাটসম্যানকে ফিরে যেতে দেখেছেন। আজ শেষ ব্যাটসম্যান শ্যানন গ্যাব্রিয়েলও যখন ওয়াহাব রিয়াজের পঞ্চম শিকার হয়ে ফিরে যাচ্ছেন, ব্রাফেট তখনো ‘তাল গাছ’—শুধু পার্থক্য, তিনি দুই পায়েই দাঁড়িয়ে, তা-ও ব্যাট-প্যাড পরে। তা ‘ক্যারিয়িং দ্য ব্যাট থ্রু দ্য ইনিংসে’র কীর্তিটা সবচেয়ে বেশিবার করেছেন কোন ব্যাটসম্যান? ডেসমন্ড হেইন্সই (৩ বার)। আর দেশের হিসেবে সবচেয়ে এগিয়ে অস্ট্রেলিয়া, ১৩ বার। এরপরই ইংল্যান্ড, ৮ বার। ওয়েস্ট ইন্ডিজের পাশাপাশি দক্ষিণ আফ্রিকারও এই কীর্তি ৬ বার। পাকিস্তান ও ভারতের কোনো ব্যাটসম্যান ইনিংসজুড়ে ব্যাট করার ঘটনা ৪ বার করে, ৩ বার করে আছে শ্রীলঙ্কা ও জিম্বাবুয়ের। বাংলাদেশেরও নাম আছে এই তালিকায়। একজন—জাভেদ ওমর। ২০০১ সালে বুলাওয়ে টেস্টে জিম্বাবুয়ের বিপক্ষে তৃতীয় ইনিংসে (বাংলাদেশের দ্বিতীয়) শুরু থেকে শেষ পর্যন্ত ব্যাট করে জাভেদ অপরাজিত ছিলেন ৮৫ রানে। যদিও ওই টেস্টটা ইনিংস ও ৩২ রানে জিতেছিল জিম্বাবুয়ে।
