
নিউজিল্যান্ডে ভুলে যাওয়ার মতোই এক সিরিজ খেলছে ওয়েস্ট ইন্ডিজ। টেস্টে হোয়াইটওয়াশ হয়েছে, ওয়ানডে সিরিজের প্রথম ম্যাচেও হেরেছে। আজ সিরিজের দ্বিতীয় ম্যাচে তাদের পারফরম্যান্স ভুলে যাওয়ার মতোই। নিউজিল্যান্ডের ৩২৫ রান তাড়া করে ১২১ রানে গুটিয়ে ২০৪ রানে হেরেছে তারা। ক্যারিবীয়দের এই অসহায় আত্মসমর্পণের মূলে আছেন কিউই বোলার ট্রেন্ট বোল্ট। ৩৫ রানে ৭ উইকেট নিয়ে ওয়েস্ট ইন্ডিজকে একাই গুঁড়িয়ে দিয়েছেন তিনি। অল্পের জন্য বোল্ট ছুঁতে পারেননি দেশের হয়ে সেরা বোলিং-পরিসংখ্যানরে রেকর্ড। তবে নিজেদের ইতিহাসে চতুর্থ বড় জয়ের রেকর্ডটা ঠিকই তুলে নিয়েছে নিউজিল্যান্ড।
টস জিতে ফিল্ডিং করার সিদ্ধান্ত নিয়েছিলেন হোল্ডার। উদ্বোধনী জুটিতে ঠিক ৫০ রান যোগ করে আউট হয়েছেন কলিন মুনরো। রস টেইলর আর জর্জ ওয়ার্কারের দুটি ফিফটিতে ধীরে ধীরে এগোচ্ছিল নিউজিল্যান্ড ইনিংস। যথাক্রমে ৫৭ ও ৫৮ রানে আউট হয়েছেন দুজন। ৩৩তম ওভারে দলীয় ১৮৬ রানে টেইলরের আউটের সময়ও মনে হয়নি রানের পাহাড় গড়তে পারে কিউইরা। কিন্তু ষষ্ঠ উইকেটে ৯৮ বলে ১৩০ রান যোগ করেছেন হেনরি নিকোলস ও টড অ্যাস্টল।
৬২ বলে ৮৩ রান করে অপরাজিত ছিলেন নিকোলস। ৭টি চারের পাশাপাশি ২টি ছক্কাও মেরেছেন এই বাঁহাতি ব্যাটসম্যান। ১ রানের জন্য ফিফটিবঞ্চিত হয়েছেন অ্যাস্টল; ৪৯ রান করতে খেলেছেন ৪৫ বল। ক্যারিবীয় বোলাররাও কিউইদের কম সহায়তা করেননি। ১৪টি ওয়াইড দিয়েছেন তাঁরা। ৬২ রানে ৩ উইকেট নিয়েছেন বাঁহাতি পেসার শেলডন কটরেল। অধিনায়ক হোল্ডার নিয়েছেন ২ উইকেট। ব্যাটিংয়ে নেমে বোল্টের তোপের মুখে খেই হারিয়ে ফেলেছেন ক্যারিবীয় ব্যাটসম্যানরা। পুরো ইনিংসে তাঁদের সর্বোচ্চ জুটি মাত্র ৩১ রানের, চতুর্থ উইকেটে যা যোগ করেছিলেন জেসন মোহাম্মদ ও শাই হোপ। ক্যারিয়ারসেরা বোলিং করার পথে ক্যারিবীয় ব্যাটিং লাইনআপকে ধ্বংস করে ছেড়েছেন বোল্ট। ১০ ওভার বল করে ৩৪ রানে ৭ উইকেট নিয়েছেন এই বাঁহাতি ফাস্ট বোলার। মেডেন করেছেন ৩টি। বাকি ৩ উইকেট নিয়েছেন আরেক গতি তারকা লোকি ফার্গুসন। এই জয়ে এক ম্যাচ হাতে রেখেই তিন ম্যাচের সিরিজ জয় নিশ্চিত করল নিউজিল্যান্ড। দেশটির ওয়ানডে ইতিহাসে চতুর্থ বৃহত্তম জয় যেন ক্যারিবীয় ক্রিকেটের দুরবস্থাটা চোখে আঙুল দিয়ে দেখিয়ে দিল।
