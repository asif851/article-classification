
টানা চার ম্যাচে ড্র করেছে রিয়াল মাদ্রিদ। এর মধ্যে তিনটি ম্যাচই লিগে, পয়েন্ট তালিকার শীর্ষস্থানটাও হারাতে হয়েছে অ্যাটলেটিকো মাদ্রিদের কাছে। ক্রিস্টিয়ানো রোনালদোর নিজের ফর্মও ভালো যাচ্ছে না, লিগে ৪ ম্যাচে তাঁর গোল মাত্র একটি। রিয়াল ফরোয়ার্ড নিশ্চয়ই এ নিয়ে হতাশ। এর মধ্যে ভক্তরাও যদি দুয়ো দেন, তাহলে কেমন লাগবে! ভালো লাগেনি রোনালদোরও। কিন্তু এ নিয়ে মন্তব্য করে ধরা পড়েছেন টিভি ক্যামেরায়। রোববার এইবারের বিপক্ষে ম্যাচের কথা। ড্রয়ের পর খেলোয়াড়দের দুয়ো দিচ্ছিলেন সমর্থকেরা। তা শুনে রোনালদো নিজে নিজেই কথা বলছিলেন। কী বলছিলেন? কুয়ার্তো টিভির লিপ-রিডাররা সেটির মর্মোদ্ধার করে ফেলেছেন। অবশ্য খারাপ কিছু নয়, রোনালদো গজরাতে গজরাতে শুধু এটাই বলেছেন, ‘এদের ধৈর্য কত কম!’ এএস।
