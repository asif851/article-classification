
নাপোলির শিরোপা-স্বপ্ন তো প্রায় ভেস্তেই গেল! সিরি ‘আ’তে শীর্ষে থাকা জুভেন্টাসের চেয়ে ৬ পয়েন্ট পিছিয়ে তারা। লিগের বাকি ৭ ম্যাচে সে ব্যবধান কাটিয়ে ওঠা এমনিতেই কষ্টসাধ্য ব্যাপার ছিল। এখন সেটি করতে হবে দলের মূল অস্ত্রকে বাইরে রেখে! লাল কার্ড দেখে রেফারিকে ধাক্কা মারায় চার ম্যাচের জন্য নিষিদ্ধ হয়েছেন দলের মূল স্ট্রাইকার গঞ্জালো হিগুয়েইন।গত রোববার উদিনেসের কাছে ৩-১ গোলে হেরে যায় নাপোলি। ম্যাচের ৭৫ মিনিটে উদিনেসের খেলোয়াড় ফেলিপেকে ফাউল করেন হিগুয়েইন। রেফারি লাল কার্ড দেখান এই আর্জেন্টাইনকে। কিন্তু শাস্তিটা মেনে নিতে না পেরে এই স্ট্রাইকার চড়াও হন রেফারির ওপর। রেফারিকে সজোরে ধাক্কা মারেন, গালাগাল শুরু করেন। সেখান থেকে তাঁকে জোর করে সরিয়ে নেন অন্য খেলোয়াড়েরা। হিগুয়েইন চড়াও হতে চেয়েছেন ফেলিপের ওপরও। পরে জোর করেই তাঁকে মাঠ থেকে বাইরে নিয়ে যাওয়া হয়। এ ঘটনার শাস্তি হিসেবেই চার ম্যাচের নিষেধাজ্ঞা পেয়েছেন তিনি।শাস্তিটা আরও কঠিনও হতে পারত। তবে রেফারির বদান্যতায় অল্পেই পার পেয়ে যাচ্ছেন তিনি। ম্যাচ রিপোর্টে অভিযোগটা তেমন গুরুতরভাবে উল্লেখ করেননি তিনি। এএফপি।
