
 
ক্যারিয়ারসেরা ১৬তম গ্র্যান্ডস্ল্যাম জিতলেন রাফায়েল নাদাল। রোববার ইউএস ওপেনের ফাইনালে তিনি হারিয়েছেন ৩২তম বাছাই দক্ষিণ আফ্রিকার কেভিন অ্যান্ডারসনকে। ৬-৩, ৬-৩, ৬-৪ স্কোরলাইনই বলে দেয়, কতটা একপেশে ছিল মৌসুমের শেষ গ্র্যান্ডস্ল্যাম ফাইনাল।
ইউএস ওপেন জিতে দারুণ খুশি নাদাল। উচ্ছ্বসিত স্প্যানিশ তারকা এই মৌসুমকে তাঁর ক্যারিয়ারের অন্যতম সেরা বলছেন, ‘খেলার ফল বিচার করলে এটি অবশ্যই আমার ক্যারিয়ারের অন্যতম সেরা মৌসুম।’ এই নিয়ে ক্যারিয়ারে চতুর্থবারের মতো মৌসুমে কমপক্ষে ২টি গ্র্যান্ডস্ল্যাম জিতলেন রাফা। উইম্বলডনের চতুর্থ রাউন্ডে বাদ না পড়লে হয়তো মৌসুমটাকে আরও স্মরণীয় করে রাখতে পারতেন তিনি।
২০০৩ সালের উইম্বলডনের পর ৫৮টি গ্র্যান্ডস্ল্যাম হয়েছে। এই প্রতিযোগিতাগুলো যেন ব্যক্তিগত সম্পত্তিতে পরিণত করেছেন মাত্র পাঁচ খেলোয়াড়। ৫৮টি গ্র্যান্ডস্ল্যামের ৫৩টিই জিতেছেন এই পাঁচ তারকা। তাঁদের মধ্যে রজার ফেদেরার জিতেছেন সবচেয়ে বেশি—১৯টি। নাদাল ১৬টি জিতে আছেন দ্বিতীয় স্থানে। তৃতীয় স্থানে আছেন নোভাক জোকোভিচ (১২টি)। ৩টি করে জিতেছেন অ্যান্ডি মারে ও স্তান ভাভরিঙ্কা।
নাদালের সামনে এখন তাই কেবল ফেদেরার। সুইস তারকাকে ছুঁতে পারবেন কি না, এমন প্রশ্ন ছুটে গেলই তাঁর দিকে। সরাসরি উত্তর না দিয়ে কিছুটা যেন দার্শনিক তাঁর কণ্ঠ, ‘আমরা এমন একটি যুগে আছি, যখন কিছু খেলোয়াড় খেলার জগতে অবিশ্বাস্য সব কীর্তি গড়ে চলেছে।’
ফেদেরারকে ছোঁয়া বা তাঁকে ছাড়িয়ে যাওয়ার ব্যাপারটি নিয়ে নাকি একেবারেই ভাবেন না নাদাল, ‘আমি এসব নিয়ে একেবারেই ভাবি না। আমি আমার কাজটা করে যাই। রজারও তা-ই। ক্যারিয়ার শেষে হিসাব করা যাবে, কে কয়টা করে শিরোপা জিতলাম।’ সূত্র: এএফপি
