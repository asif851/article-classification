
বিস্ফোরক মন্তব্য করলেন পাকিস্তানের পাঞ্জাব প্রদেশের স্বরাষ্ট্রমন্ত্রী। তাঁর অভিযোগ, ভারতীয় গোয়েন্দা সংস্থা ‘র’ বানচাল করে দিতে চেয়েছিল জিম্বাবুয়ের পাকিস্তান সফর। সেই মন্তব্যও তিনি করেছেন প্রাদেশিক পরিষদে দেওয়া বক্তব্যে। সুখা খানজাদার দাবি, পাকিস্তানের আসার পথে জিম্বাবুয়ে দল যখন দুবাই বিমানবন্দরে ট্রানজিট নিচ্ছিল, সেই সময় সফরকারী দলের ম্যানেজারের মুঠোফোনে হুমকি দিয়ে একটি বার্তা পাঠানো হয়। সেই বার্তায় লেখা ছিল, পাকিস্তান সফর করলে ভয়াবহ পরিণতি ভোগ করতে হবে।খানজাদা দাবি করেন, জিম্বাবুয়ে দল সেই হুমকির কথা পাকিস্তান দরকারকে জানায়। পাকিস্তান সরকার তদন্ত করে দেখতে পায় সেই এসএমএসটি দিল্লি থেকে ভারতীয় গোয়েন্দা সংস্থার একজন কর্মকর্তা পাঠিয়েছেন।ছয় বছর পর অনেক কাঠখড় পুড়িয়ে পাকিস্তানে আন্তর্জাতিক ক্রিকেট ফেরানো হয়। মোটা অঙ্কের বিনিময়ে জিম্বাবুয়েকে সফরে রাজি করায় পিসিবি। সেই সফরটিও ভেস্তে যেতে বসেছিল সিরিজের আগমুহূর্তে আবার পাকিস্তানে বোমাবাজি শুরু হলে। ভালোয় ভালোয় দুটি টি-টোয়েন্টি আর একটি ওয়ানডে ম্যাচ হয়েও যায়। কিন্তু দ্বিতীয় ওয়ানডের সময় খবর আসে, স্টেডিয়ামের কাছাকাছি জায়গায় বোমা বিস্ফোরণ হয়েছে। স্টেডিয়ামেই নাকি আত্মঘাতী হামলা চালানোর পরিকল্পনা ছিল। এক পুলিশ কর্মী নিজের জীবন দিয়ে সেটি রুখেছে।বড় কোনো অঘটন ছাড়াই শেষ হয় জিম্বাবুয়ে সফর। এখন পাকিস্তান যখন অন্যান্য দলগুলোকেও দেশটিতে নিয়ে যাওয়ার কূটনৈতিক চেষ্টায় তৎ​পর, সে সময় দেশটির প্রভাবশালী একজন রাজনীতিবিদ এমন মন্তব্য করলেন। অবশ্য আইসিসির বার্ষিক সভায় যোগ দিতে বর্তমানে বারবাডোজে অবস্থান করা পিসিবি প্রধান শাহরিয়ার খান বলেছেন, ‘এই খবর আমার কাছে নতুন... আমাদের দিক দিয়ে এই খবরটিকে আমরা গুরুত্ব দিতে চাই না।’ পাকঅবজারভার, পিটিআই।
