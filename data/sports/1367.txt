
ক্রিস্টিয়ানো রোনালদোর আয় বিবরণী প্রকাশ করেছে স্পেনের একটি পত্রিকা। তাতে দেখা গেছে, ২০১৫ সালে রোনালদোর ঘোষিত আয় ছিল ২২ কোটি ৫০ লাখ ইউরো। আর সুইজারল্যান্ডের ২২টি ব্যাংকে তাঁর দুই কোটি ইউরো জমা আছে। আর নিজের দেশ পর্তুগালের পাঁচটি ব্যাংকে আছে মাত্র ৩৩ হাজার ৪৫২ ইউরো। এই বিবরণী রোনালদো নিজে জমা দিয়েছেন স্পেনের আয়কর দপ্তরে। রোনালদোর মুখপাত্রের পক্ষ থেকে যে আয়ের ​বিবরণী প্রকাশ করা হয়েছিল, তার সঙ্গে এল মুন্ডোর খবর মিলে যায়।সম্প্রতি রোনালদোর বিরুদ্ধে কর ফাঁকি দেওয়ার অভিযোগ উঠেছে। রোনালদো নাকি ১৫ কোটি ইউরো কর ফাঁকি দিয়েছেন। তবে রোনালদোর পক্ষ থেকে এই দাবি অস্বীকার করা হয়েছে। সততা প্রমাণে নিজের আয়ের সংক্ষিপ্ত বিবরণী প্রকাশও করেছেন। এবার আরও বিস্তারিত আয় বিবরণী ​প্রকাশ করল এল মুন্ডো।প্রত্যেক বছর আয়কর দপ্তরে কর্মজীবীদের রিটার্ন দাখিল করতে হয়। সেই রিটার্নে তাঁরা এক বছরে তাঁদের আয় দেখান। আয়কর কম করানোর জন্য অনেকে নিজের আয় লুকান। স্পেনের মতো দেশে ক্ষেত্রবিশেষে প্রায় ৪০ শতাংশও আয়কর দিতে হয়। মিলিয়ন ইউরো যাঁরা আয় করেন, দেখা যায় বেতনের অর্ধেকের কাছাকাছি অঙ্ক করের পেছনেই চলে যাচ্ছে। এ কারণে সেসব দেশে কর ফাঁকির চেষ্টা চলে। আর কর বিভাগের পক্ষ থেকে চলে ফাঁকিবাজদের জালের মধ্যে ফেলা। এভাবেই লিওনেল মেসির কর ফাঁকির বিষয়টি ধরা পড়েছে। এবার রোনালদোর দিকে অভিযোগের তির।রোনালদো কর ফাঁকি দিয়েছেন কি না, এ আলোচনার মধ্যেই এবার এল মুন্ডো রোনালদোর আয়ের রিটার্ন প্রকাশ করল। তাতে দেখা গেছে, ফুটবল খেলেই বরং রোনালদোর আয় কম। কারণ স্পেনের ভেতরে তিনি আয় করেছেন ২ কোটি ৩৫ লাখ ইউরো, স্পেনের বাইরে ২০ কোটি ৩৭ লাখ।সুইস ব্যাংকে যে ২ কোটি ইউরো রেখেছেন, এর ১ কোটি ৭০ লাখই একটি ব্যাংকে তিনটি ভিন্ন হিসাবে। বাকি ৩০ লাখ ইউরো রেখেছেন সুইজারল্যান্ডের ১৯টি ভিন্ন ভিন্ন আঞ্চলিক ব্যাংকের শাখায়।এ ছাড়া রোনালদোর শেয়ারবাজারে কিছু বিনিয়োগ আছে। আছে বন্ড, রিয়েস্ট স্টেট বিনিয়োগ। সূত্র: এএফপি।
 
I
