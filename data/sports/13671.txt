
দারুণ এক রেকর্ডে ক্যারিবীয় প্রিমিয়ার লিগ মাতিয়েছেন সাকিব আল হাসান। বারবাডোজ ট্রাইডেন্টসের হয়ে ত্রিনিদাদ অ্যান্ড টোব্যাগো রেড স্টিলের বিপক্ষে ৬ রানের বিনিময়ে ৬টি উইকেট তুলে নিয়ে এই অলরাউন্ডার ঠাঁই করে নিয়েছেন রেকর্ডের পাতায়। টি-টোয়েন্টি ক্রিকেটের ইতিহাসে দ্বিতীয় সেরা বোলিং পরিসংখ্যানের মালিক এখন সাকিব।মাত্র এক রান বেশি দেওয়ার কারণে টি-টোয়েন্টি ক্রিকেটে সেরা বোলিং পরিসংখ্যানের মালিক হতে পারেননি সাকিব। ওই রেকর্ডের মালিক এভি সুপ্পিয়াহ নামের এক ক্রিকেটার। ২০১১ সালের জুলাইয়ে ইংলিশ কাউন্টি দল সামারসেটের হয়ে আরেক কাউন্টি গ্ল্যামারগনের বিপক্ষে তিনি ৬ উইকেট তুলে নিয়েছিলেন মাত্র পাঁচ রানের বিনিময়ে।সাকিবের কল্যাণে বারবাডোজ ও ত্রিনিদাদের মধ্যকার খেলাটি হয়েছে একেবারেই লো স্কোরিং। মাত্র ১২৫ বল (২০.৫ ওভার) স্থায়ী এই ম্যাচে টসে জিতে প্রথমে ব্যাটিং বেছে নিয়েছিল ত্রিনিদাদ।  দলীয় ৬ রানে প্রথম ও ১৫ রানে দ্বিতীয় উইকেট হারানো ত্রিনিদাদ ‘সর্বস্বান্ত’ হয় সাকিবের হাতেই। জেসন হোল্ডার ও শ্যানন গ্যাব্রিয়েল দুটি করে উইকেট নেওয়ার পর সাকিবই মাত্র ৬ রানে ৬ উইকেট নিয়ে মুড়িয়ে দেন ত্রিনিদাদের ইনিংস। মাত্র ১২.৫ ওভার স্থায়ী ইনিংসে ত্রিনিদাদ তুলতে সক্ষম হয় মাত্র ৫২ রান।৫৩ রানের লক্ষ্যমাত্রা তাড়া করতে নেমে বারবাডোজ কাজটা সহজে সমাধা করতে পারেনি। লক্ষ্যে পৌঁছার আগেই ৬ উইকেট হারিয়ে বারবাডোজ খেলাটি জটিল করে ফেলে। তবে লক্ষ্যমাত্রা কম হওয়ায় শেষ অবধি জয় পেতে সমস্যা হয়নি তাঁদের। বল হাতে রেকর্ডধারী সাকিব অবশ্য ব্যাট হাতে ব্যর্থতারই পরিচয় দিয়েছেন। মাত্র এক রানে প্যাভিলিয়নে ফিরেছেন বাংলাদেশের সাবেক এই অধিনায়ক। সূত্র: ক্রিকইনফো।
