
ভারতীয় ক্রিকেট কন্ট্রোল বোর্ড (বিসিসিআই) গত আগস্টে জানিয়েছিল, হায়দরাবাদে বাংলাদেশ-ভারত টেস্ট শুরু হবে ৮ ফেব্রুয়ারি। কিন্তু সূচিতে একটু পরিবর্তন এসেছে। বিসিসিআইয়ের ওয়েবসাইটে দেওয়া তথ্য অনুযায়ী, বহুপ্রতীক্ষিত টেস্টটা শুরু হবে আসলে ৯ ফেব্রুয়ারি।
কিন্তু বাংলাদেশ কি ভারতে দু-এক দিন অনুশীলন করেই টেস্ট খেলতে নামবে? কন্ডিশনের সঙ্গে মানিয়ে নিতে সব দলই প্রস্তুতি ম্যাচ খেলে থাকে। বাংলাদেশও চেয়েছে কোহলিদের বিপক্ষে মাঠে নামার আগে একটি তিন দিনের প্রস্তুতি ম্যাচ খেলতে। আর সেটি কলকাতায় খেলতে চেয়েছিল বাংলাদেশ। কিন্তু তা হচ্ছে না। বিসিবির প্রস্তাবে প্রস্তুতি ম্যাচ আয়োজনে রাজি হয়েছে হায়দরাবাদ ক্রিকেট অ্যাসোসিয়েশন। কিন্তু কবে, কোন মাঠে হবে সেটি চূড়ান্ত হয়নি। ম্যাচটি ৩ অথবা ৪ ফেব্রুয়ারি হওয়ার সম্ভাবনাই বেশি।
 
