
শিরোনাম পড়ে আঁতকে উঠতে পারেন। ওঠারই কথা। সার্জিও রামোসের জন্য বার্সেলোনা হেরেছ—কথাটা এই চৈত্রেও আষাঢ়ে গল্পের মতো শোনাবে। ৮৪ মিনিটে রামোসের লাল কার্ডের পর রিয়াল দশজনের দলে পরিণত হয়েছিল। মিনিটখানেক পর ক্রিস্টিয়ানো রোনালদোর গোলে রিয়ালই জয় পায়। অথচ পিকে বলছেন, রামোসের ওই লাল কার্ড না দেখলে ম্যাচের ফল অন্যরকম হতে পারত।কেমন যেন উদ্ভট শোনাচ্ছে না কথাটা? একজন বেশি নিয়ে তো বার্সেলোনারই সুবিধা পাওয়ার কথা। অথচ পিকে বলছেন উল্টো কথা, ‘আমরা বুঝতে পারছিলাম না একজন বেশি নিয়ে আমাদের কীভাবে খেলা উচিত। ওই লাল কার্ডের পরেই আমরা আসলে নিয়ন্ত্রণ হারিয়ে ফেলেছিলাম।’অথচ এই ম্যাচের নায়ক পিকে নিজেও হতে পারতেন। ৫৬ মিনিটে তাঁর গোলেই তো এগিয়ে গিয়েছিল বার্সেলোনা। রিয়াল মাদ্রিদের সঙ্গে বছরখানেক থেকেই বেশ একটা চাপান-উতোর চলছিল পিকের। রোনালদোর জন্মদিন নিয়ে তীর্যক মন্তব্য করে মাদ্রিদের চক্ষুশূলও হয়ে গেছেন এরই মধ্যে। গোলের পর পিকের বাঁধভাঙা উদ্‌যাপনও বলছিল, রিয়ালের বিপক্ষে বাড়তি একটা রাগ তিনি পুষেই রেখেছিলেন।শেষ পর্যন্ত অবশ্য শেষ হাসি রিয়ালই হেসেছে। অবশ্য বার্সার এই হারে আচ্ছন্ন হয়ে থাকার সুযোগ নেই। এই সপ্তাহেই চ্যাম্পিয়নস লিগের কোয়ার্টার ফাইনালের প্রথম লেগে প্রতিপক্ষ অ্যাটলেটিকো মাদ্রিদ। পিকে এখন সেদিকেই তাকিয়ে আছেন, ‘আমাদের এখন সামনের দিকে তাকাতে হবে। আপনি তো সব সময় জিততে পারবেন না। সব প্রতিযোগিতায় এখনো আমরা ভালো অবস্থানেই আছি।’ সূত্র: গোল ডটকম।
