
আইসিসি পুনর্গঠনে তিন অক্ষশক্তির প্রস্তাবে বাংলাদেশের টেস্ট মর্যাদা-সংক্রান্ত বিষয়াদি নিয়ে যে ধরনের আশঙ্কা ছিল, সেগুলো এখন আর নেই।দুবাইয়ে আইসিসির বৈঠক শেষে দেশে ফিরে আয়োজিত এক সংবাদ সম্মেলনে এ কথাই বললেন বাংলাদেশ ক্রিকেট বোর্ডের সভাপতি নাজমুল হাসান।তিনি জানান, ‘বাংলাদেশের টেস্ট মর্যাদা নিয়ে কোনো শঙ্কা নেই। খসড়া প্রস্তাবে বাংলাদেশের স্বার্থবিরোধী সবকিছুর বিরুদ্ধেই আমরা অবস্থান নিয়েছি। আমরা আমাদের আপত্তির কথা তাদের জানিয়ে দিয়েছি।’ টেস্টের ব্যাপারে শঙ্কা কেটে যাওয়ার পর বাংলাদেশ এখন বেশি করে টেস্ট খেলার প্রত্যাশা করছে বলেই তিনি জানিয়েছেন।এত দিন ভবিষ্যত্ সফরসূচি (এফটিপি) মানার ব্যাপারে সদস্য দেশগুলো বাধ্য ছিল না, এখন এ ব্যাপারে আইনি বাধ্যবাধকতা আসায় তারা সেগুলো মানতে বাধ্য হবে বলেই জানালেন নাজমুল হাসান। আগামী দুই বছরের মধ্যে সব দেশের সঙ্গেই কমপক্ষে একবার করে টেস্ট সিরিজ খেলার ব্যাপারেও আশাবাদী বিসিবির সভাপতি।
ভারত, অস্ট্রেলিয়াসহ প্রায় সব টেস্ট খেলুড়ে দেশই এরপর থেকে বাংলাদেশের সঙ্গে খেলতে বাধ্য হবে বলে মন্তব্য নাজমুলের, ‘১৪ বছর আমরা ভারত সফর করি না। গত ১০ বছরে মাত্র দুইবার করে আমরা ইংল্যান্ডের সঙ্গে খেলেছি। আমি সব বোর্ডের সঙ্গে কথা বলেছি। ম্যাচ বাড়ানোর দাবি জানিয়েছি। আমরা আশাবাদী পরের বৈঠকেই আমরা কয়েকটি বোর্ডের সঙ্গে চুক্তি করতে পারব।’
আইসিসির বৈঠকের আগে ভারতীয় ক্রিকেট বোর্ডের সভাপতির কাছ থেকে কোনো প্রকার হুমকির মুখোমুখি হননি বলেই জানিয়েছেন বিসিবি সভাপতি, ‘দেখুন, হুমকি-ধামকির কোনো ব্যাপার এখানে ঘটেনি। ওনার সঙ্গে বৈঠকের আগে-পরে মিলিয়ে অনেকবার আমার কথা হয়েছে। তাঁকে আমরা আমাদের অবস্থানের কথাই কেবল জানিয়েছি।’
আগামী ৮ ফেব্রুয়ারি সিঙ্গাপুরে আইসিসির পরবর্তী বৈঠকে এই খসড়া প্রস্তাব উত্থাপিত হবে বলে জানিয়েছেন তিনি।
