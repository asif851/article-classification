
২০১১, ২০১২, ২০১৩-কুমার সাঙ্গাকারা টানা তিনবার ছিলেন আইসিসির বর্ষসেরা ওয়ানডে একাদশে। তবে এবার একাদশে নিজের নাম দেখে খানিকটা অবাকই লঙ্কান কিংবদন্তি!মার্চে বিশ্বকাপের পরই বিদায় নিয়েছেন ওয়ানডে থেকে। তবে বিদায়ের আগের চার মাস অর্থাৎ গত নভেম্বর থেকে মার্চ, এ সময়ে ২৪ ম্যাচে করেছেন ৭৩.৫০ গড়ে ১৩৯০ রান। এর মধ্যে ৬ সেঞ্চুরির চারটিই বিশ্বকাপে। আইসিসির একাদশে তিনি না থাকেন কীভাবে! সাঙ্গাকারা তবুও নিজের নাম দেখে বিস্মিত!এই বিস্ময় তো আছেই, একই সঙ্গে দলে তরুণ মুস্তাফিজুর রহমানকে দেখে কিছুটা আনন্দিতও সাঙ্গাকারা, ‘আইসিসির বর্ষসেরা দলে থাকতে পারা অবশ্যই সম্মানের। এই দলে মুস্তাফিজের থাকাটা দারুণ হয়েছে। এটা তার পাওনা ছিল। আর আমার ব্যাপারটি হচ্ছে, নিশ্চয়ই জানেন এর মধ্যে অবসর নিয়েছি। তারপরও আইসিসির দলে থাকাটা অবাক হওয়ার মতো। গত বছর কিছুটা খেলেছিলাম বলে হয়তো আমাকে রাখা হয়েছে। সব মিলিয়ে ভালো লাগছে।’বিপিএলে খেলতে এসে সতীর্থ মুস্তাফিজকে আগেও প্রশংসায় ভাসিয়েছিলেন ঢাকা অধিনায়ক। সাঙ্গাকারার মুখে আরও একবার মুস্তাফিজ-স্তুতি, ‘ঢাকা ডায়নামাইটসে সময়টা উপভোগ করছি। মুস্তাফিজ খুবই ভালো বোলার। এখনো তরুণ। তার শেখার আগ্রহ প্রবল। সে বাংলাদেশের হয়েও আরও ভালো কিছু করবে।’আইসিসি ওয়ানডে বর্ষসেরা একাদশের দুজন থাকার পরও পয়েন্ট টেবিলে ঢাকা ডায়নামাইটসের অবস্থান খুব একটা ভালো নয়। সেরা চারে নিজেদের জায়গা পোক্ত করতে শেষ চারটি ম্যাচে ভালো করতেই হবে। আর ভালো করতে স্থানীয় খেলোয়াড়দের দিকেই তাকিয়ে সাঙ্গাকারা, ‘আমাদের দলের ব্যাটিং লাইনটা বেশ ভারসাম্যপূর্ণ। স্থানীয় খেলোয়াড়রাও ভালো খেলছে। তবে তাদের আরও জ্বলে উঠতে হবে। আমার বিশ্বাস, তারা সেটা পারবে। বাংলাদেশের সেরা খেলোয়াড়দের কয়েকজন আছে আমাদের দলে। এগিয়ে যেতে তাদের সুযোগ দিতে হবে।’
