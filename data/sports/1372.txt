
পুরো ৯০ মিনিট জার্মানিকে ঠেকিয়ে রেখেও শেষ রক্ষা হয়নি ‘ডেজার্ট ফক্স’খ্যাত আলজেরিয়ার। তিনবারের বিশ্বচ্যাম্পিয়নদের সঙ্গে পেরে না উঠলেও আফ্রিকার অন্যতম প্রতিনিধিদের খেলা কিন্তু মন জয় করেছে প্রায় সবারই। জার্মানদের ভয় ধরিয়ে দেওয়া আর মনপ্রাণ উজাড় করে দেওয়া খেলা—আলজেরিয়া কোয়ার্টার ফাইনালে উঠতে না পারায় বরং দুঃখিতই হয়েছেন ফুটবলপ্রেমীরা।
আলজেরিয়ার সমর্থনে কাল টেলিভিশনের সামনে কেবল সাধারণ ফুটবলপ্রেমীরাই জড়ো হননি, বিশ্ব ফুটবলের অনেক রথী-মহারথীরাও গলা মিলিয়েছেন আলজেরিয়ার সমর্থনে। সেনেগাল ও চেলসির তারকা ডেমবা বা আলজেরিয়ার সমর্থনে টুইট করেছেন। টুইটারে আলজেরিয়ার সমর্থনে পিছিয়ে নেই সাবেক ইংলিশ গ্রেট গ্যারি লিনেকার, এমনকি হালের ওয়েইন রুনিও।
ডেমবা বা আলজেরিয়ার ফুটবলারদের উত্সাহিত করেছেন খেলা চলাকালীন, ‘সৈনিকের দৃঢ়তা নিয়ে খেলে যাও। সম্মান জানাই আমার আলজেরীয় ভাইদের।’
ওয়েইন রুনি পুরো খেলাতেই ছিলেন আলজেরীয় দল নিয়ে আশাবাদী। তাঁর টুইটটি ছিল আলজেরিয়ার জয় প্রত্যাশা করেই। টুইটারে লিনেকার অবশ্য আজেরিয়ার এই অনন্য পারফরম্যান্সকে উল্লেখ করেছেন আফ্রিকান ফুটবলের বিজয় হিসেবেই।
ফুটবল বিশ্বকাপ হাতের মুঠোয় এনে দেবে খুদে ব্লগ লেখার জনপ্রিয় ওয়েবসাইট টুইটার। এ উপলক্ষে বিশেষ একটি পাতা তৈরি করেছে টুইটার। বিশ্বকাপের সময় এতে প্রিয় দল, প্রিয় খেলোয়াড়কে অনুসরণ করতে পারবেন যেকোনো ব্যবহারকারী। এ জন্য বাংলাদেশে গ্রামীণফোনের সংযোগ থেকে #GoalGP লিখে ৯৫৯৪ নম্বরে এসএমএস পাঠালেই চলবে। বিশ্বকাপ চলাকালে টুইটারের ওই পাতায় যাওয়ার জন্য ইন্টারনেট ব্যবহারের কোনো খরচ বা ব্রাউজিং চার্জ লাগবে না। টুইটারের এই আয়োজনের সঙ্গে সহযোগী হিসেবে রয়েছে গ্রামীণফোন ও প্রথম আলো'
