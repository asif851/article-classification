

শ্রীলঙ্কার বিপক্ষে টেস্ট সিরিজের আগে লঙ্কান জল-হাওয়ায় ব্যাটে-বলে নিজেদের ঝালিয়ে নেওয়ার সুযোগ পাচ্ছে বাংলাদেশ। আজ মোরাতুয়ার ডি জয়সা স্টেডিয়ামে শ্রীলঙ্কা বোর্ড সভাপতি একাদশের বিপক্ষে দুই দিনের ম্যাচে মাঠে নেমেছেন মুশফিক-তামিমরা।টসে জিতে বাংলাদেশকে ব্যাটিংয়ে পাঠিয়েছে শ্রীলঙ্কা বোর্ড সভাপতি একাদশ। শেষ খবর পাওয়া পর্যন্ত ২৯ ওভারে বাংলাদেশের সংগ্রহ ছিল ১ উইকেটে ১০২। আউট হয়ে ফিরেছেন সৌম্য সরকার। ব্যক্তিগত ৯ রানে লাহিরু সামারাকুনের বলে তিনি উইকেটের পেছনে ক্যাচ দিয়েছেন রণ চন্দ্রগুপ্তকে। তামিম অপরাজিত আছেন ৩৫ রানে, মুমিনুল ৪৬। ৯০ বলের ইনিংসটায় চারটি চার মারা তামিম কিছুটা খোলসের মধ্যে আছেন। সেদিক দিয়ে মুমিনুল বেশ সাবলীল খেলছেন। ৬৫ বলের ইনিংসটায় এরই মধ্যে মেরেছেন ৮টি চার।সৌম্যকে দলীয় ২৬ রানে হারালেও বাংলাদেশের শুরুটা তাই ভালোই হয়েছে। ক্রাইস্টচার্চ টেস্টে ফর্মে ফেরার আভাস দিলেও সৌম্য হায়দরবাদে দুই ইনিংসে করেছিলেন ১৫ ও ৪২। এরপর ঘরোয়া প্রথম শ্রেণির ক্রিকেট বিসিএলে সাউথ জোনের হয়ে একমাত্র ইনিংসে করেন ২৬। বাংলাদেশ অবশ্য ইমরুল কায়েসকে প্রথম টেস্টের দলে রাখেনি। ফলে শ্রীলঙ্কায় তামিমের ওপেন সঙ্গী সৌম্যই যে থাকছেন, তা মোটামুটি নিশ্চিত। শ্রীলঙ্কা বোর্ড সভাপতি একাদশকে নেতৃত্ব দিচ্ছেন দিনেশ চান্ডিমাল।
