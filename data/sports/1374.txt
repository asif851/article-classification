
আয়ারল্যান্ডের ম্যাচের আগে এ প্রতিভা কিনা বিশ্বকাপে মাত্র একটি ম্যাচ খেলেছেন! অকল্যান্ডে দক্ষিণ আফ্রিকার বিপক্ষে সে ম্যাচে ছয় ডিসমিসাল করে গড়লেন রেকর্ড, সঙ্গে ব্যাট হাতে ৪৯ রান তো ছিলই। ‘বাদ পড়া’ সরফরাজ আহমেদেই সওয়ার হয়ে শেষ আটে পৌঁছাল পাকিস্তান। অ্যাডিলেডে পাকিস্তানি উইকেটরক্ষকের দারুণ এক শতকে আয়ারল্যান্ডের বিপক্ষে ৭ উইকেটে জিতেছে মিসবাহ-উল হকের দল। সেখানে তাদের প্রতিপক্ষ অস্ট্রেলিয়া। বাকি তিন কোয়ার্টার ফাইনালে মুখোমুখি বাংলাদেশ-ভারত, শ্রীলঙ্কা-দক্ষিণ আফ্রিকা, নিউজিল্যান্ড-ওয়েস্ট ইন্ডিজ।
আইরিশদের দেওয়া ২৩৮ রানের লক্ষ্যে খেলতে নেমে দারুণ সূচনা এনে দিলেন দুই ওপেনার আহমেদ শেহজাদ ও সরফরাজ। দুজনের ওপেনিং জুটিতে আসে ১২০ রান। স্টুয়ার্ট টম্পসনের বলে ফেরার আগে শেহজাদের ব্যাট থেকে আসে ৬৩ রান। এরপর কিছুটা ছন্দপতন। ৩ রানে কাটা পড়লেন হারিস সোহেলও। তখন বিনা উইকেটে ১২০ রান থেকে ২ উইকেটে ১২৬। এরপর আর ছন্দপতনের সুযোগ দেননি মিসবাহ। সরফরাজের সঙ্গে মিসবাহর তৃতীয় উইকেট জুটিতে আসে ৮২ রান। কুসাকের বলে অদ্ভুত এক আউট হওয়ার আগে মিসবাহর সংগ্রহ ৩৯ রান। সরফরাজ-উমর আকমলের চতুর্থ উইকেটে অবিচ্ছিন্ন ৩৩ রানে জয় নিশ্চিত হয় পাকিস্তানের। সরফরাজ অপরাজিত ছিলেন ১০১ ও আকমল ২০ রানে। এ বিশ্বকাপে পাকিস্তানের এই প্রথম কোনো ব্যাটসম্যান পেলেন সেঞ্চুরি।এর আগে পোর্টারফিল্ডের শতকে নির্ধারিত ৫০ ওভারে ২৩৭ রানে অলআউট হয় আয়ারল্যান্ড। সংগ্রহটা ভদ্রস্থ হলেও লড়াই করার মতো ছিল না, নিশ্চয় ম্যাচ শেষে বুঝেছে আইরিশরা। তবে বড় দলকে চমকে দিয়ে এ বিশ্বকাপে আয়ারল্যান্ডের প্রাপ্তিও কম নয়। ওয়েস্ট ইন্ডিজের সমান ৬ পয়েন্ট থাকার পরও রান রেটের কারণে শেষ আটের ঠিকানা পেল না তারা।অন্যদিকে, অনেক বোদ্ধা এবার বিশ্বকাপে পাকিস্তানের পারফরম্যান্সে ’৯২-এর ছায়া দেখছেন। বিশ্বকাপে বাজে শুরুর পর পরপর চার ম্যাচে ঘুরে দাঁড়ানো কি তবে ‘কোণঠাসা বাঘের’ কথাই মনে করিয়ে দিচ্ছে? গ্রুপ পর্বের শেষ দিনটি পর্যন্ত কোয়ার্টার ফাইনাল নিয়ে উৎকণ্ঠায় ছিলেন পাকিস্তানি সমর্থকেরা; সেই দুশ্চিন্তা দূর হয়েছে আপাতত।

