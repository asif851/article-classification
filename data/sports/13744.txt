
 
নেইমার থেকে যাবেন এর নিশ্চয়তা বার্সেলোনা পাচ্ছে না। শেষ মুহূর্তে হঠাৎ করে নেইমার চলে গেলে ক্লাবকে যেন বিপদে পড়তে না হয়, এ কারণে এখনই বিকল্প ভাবা শুরু করেছে স্প্যানিশ ক্লাবটি। খোঁজা হচ্ছে নেইমারের বিকল্প। আপাতত বার্সেলোনার পছন্দ চেলসির এডেন হ্যাজার্ড।নেইমার এখন পর্যন্ত নির্দিষ্ট করে কিছু বলেননি। বরং পিএসজির লোভনীয় প্রস্তাব নিয়ে যে ভাবছেন, তা এখন পরিষ্কার। এর মধ্যে জেরার্ড পিকের ‘ও থাকছে’ ক্যাপশন দিয়ে পোস্ট করা ছবি যে আশার আলো দেখিয়েছিল বার্সা সমর্থকদের, সেটিও অস্তাচলে। দিন যত গড়াচ্ছে, নেইমারকে নিয়ে অনিশ্চয়তা আসলে তত বাড়ছে। নেইমারও যেন প্রাক-মৌসুমে নিজের জাদু দেখিয়ে বুঝিয়ে দিতে চাইছেন, তাঁর পেছনে ২২২ মিলিয়ন ইউরো চাইলে খরচ করতেই পারে ফরাসি ক্লাবটি।বার্সা কোনোমতেই চায় না নেইমার চলে যান। তাঁকে আটকানোর সব রকম চেষ্টা করা হবে। কিন্তু যদি শেষ মুহূর্তে নেইমার চলে যাওয়ার সিদ্ধান্তই নেন, বার্সাকে এর জন্য প্রস্তুত থাকতে হবে। লেফট উইংয়ে নেইমার-শূন্যতা নিয়ে মৌসুম শুরু করতে চায় না তারা। ৩১ আগস্ট দলবদলের জানালা বন্ধ হবে। বার্সাও হিসাব কষতে শুরু করেছে।নেইমার চলে গেলে ক্লাবের হাতে আসবে বিশাল অঙ্কের টাকা। এই টাকা দিয়ে তারাও তো কোনো ক্লাব বা খেলোয়াড়কে প্রলুব্ধ করতে পারে। সে ক্ষেত্রে বার্সার সবচেয়ে বড় পছন্দের নাম হ্যাজার্ড। চেলসির বেলজিয়ান এই তারকা আগেই আলোচনায় এসেছিলেন খেলার ধরনে মেসির সঙ্গে মিল থাকায়। ২০১৫-১৬ মৌসুমের ধুলো ঝেড়ে গতবার ইংলিশ প্রিমিয়ার লিগে ১৬ গোল করেছেন পুরোদস্তুর স্ট্রাইকার না হয়েও।চেলসি কোচ আন্তোনিও কন্তে হ্যাজার্ডের ভেতর থেকে সেরাটা বের করে এনেছেন। তিনি চাইবেন না এই সৈন্যটাকে হারাতে। কন্তে এরই মধ্যে হ্যাজার্ডের ওপর থেকে চোখ সরাও বলে হুমকি দিয়ে রেখেছেন বার্সাকে। ইতালিয়ান এই কোচ বেশ প্রত্যয়ের সঙ্গে বলেছেন, হ্যাজার্ড-বার্সা যোগসূত্রের খবর এখনো নিতান্তই গুজব, ‘আগে হ্যাজার্ড আর রিয়াল মাদ্রিদকে নিয়ে অনেক খবর পড়েছি। এখন বার্সেলোনা নিয়ে পড়ছি। আমাদের বুঝতে হবে, এটা ট্রান্সফার মার্কেট, এখানে এমনটাই হয়।’বার্সেলোনা অবশ্য প্রিমিয়ার লিগে চোখ রেখেছে আগে থেকেই। লিভারপুলের ফিলিপে কুতিনহোকে তাদের চাই। এবার হ্যাজার্ড। নেইমার চলে গেলে সেই টাকায় এই দুজনকে ভাগিয়ে আনাও খুব কঠিন হবে না বার্সার জন্য।তবে কন্তের কথাটাও মাথায় রাখা দরকার। এটা ট্রান্সফার মার্কেট। এখানে কত খবরই না রটে! সূত্র: ডেইলি মেইল, এক্সপ্রেস ইউকে।
