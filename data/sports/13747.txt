
গত মৌসুমে তিনি ছিলেন মোহামেডানের প্রধান কান্ডারি। এবার আবাহনীতে যোগ দিয়ে সেই ওসেই মরিসনই হয়ে গেছেন তাদের প্রধান শত্রু। আজ প্রথমবারের মতো সাবেক দল মোহামেডানের বিপক্ষে মাঠে নেমে গোলও করেছেন ঘানাইয়ান স্ট্রাইকার। আবাহনীর আরেক বিদেশি খেলোয়াড় লুইস কাস্ত্রোও বল জড়িয়েছেন চিরপ্রতিদ্বন্দ্বী মোহামেডানের জালে। ২-০ গোলে জিতে গ্রুপ চ্যাম্পিয়ন হিসেবেই কোয়ার্টার ফাইনালে পা রেখেছে আবাহনী।
আজকের এই ম্যাচটির আগেই কোয়ার্টার ফাইনালটা নিশ্চিত হয়ে গিয়েছিল আবাহনী-মোহামেডানের। তার পরও চিরপ্রতিদ্বন্দ্বী দুই ক্লাবের ঐতিহ্যবাহী লড়াইটা ভালোই উত্তাপ ছড়িয়েছে। আর গ্রুপ চ্যাম্পিয়ন হওয়ার সুবাদে কোয়ার্টার ফাইনালে শক্তিশালী প্রতিপক্ষ শেখ জামালের মুখোমুখি হওয়া এড়িয়েছে আবাহনী। কোয়ার্টার ফাইনালে তারা খেলবে তুলনামূলক সহজ প্রতিপক্ষ ফেনী সকারের বিপক্ষে। অন্যদিকে শেখ জামালের বিপক্ষে খেলতে হবে মোহামেডানকে।আজ আবাহনীর প্রথম গোলটি এসেছিল প্রথমার্ধের ১১ মিনিটের মাথায়। ফ্রি কিক থেকে আসা বলে দারুণভাবে মাথা ছুঁইয়ে মোহামেডানের জালে বল জড়িয়েছিলেন কাস্ত্রো। দ্বিতীয়ার্ধের ৩০ মিনিটে ম্যাচের দ্বিতীয় গোলটি করেছেন মরিসন।
