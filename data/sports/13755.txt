
বাংলাদেশ সফরে না যাওয়ার ফল যে এমন হবে, এউইন মরগান হয়তো ভাবতেই পারেননি। ইংল্যান্ডের ওয়ানডে অধিনায়ক জানিয়েছেন, চারপাশ থেকে যেসব সমালোচনার তির ধেয়ে আসছিল, তাতে বিদ্ধ হয়েছে তাঁর পরিবারও। 
ইংল্যান্ড ক্রিকেট বোর্ড খেলোয়াড়দের পুরো ছাড় দিয়েছিল এই সফরে যাওয়ার সিদ্ধান্ত নেওয়ার ব্যাপারে। কিন্তু মরগানের না যাওয়া নিয়ে ইংল্যান্ডেই সমালোচনা শুরু হয়। ইসিবির ক্রিকেট পরিচালক অ্যান্ড্রু স্ট্রাউসসহ সাবেক অধিনায়ক ও তারকাদের অনেকে মরগানের এই সিদ্ধান্তকে ‘অধিনায়কোচিত’ মনে করেননি। মরগানকে ছাড়াই নির্বিঘ্নে বাংলাদেশ সফর শেষ করে ভারতে খেলতে গেছে ইংল্যান্ড। সেখানে টেস্ট সিরিজের পর এবার ওয়ানডে। গত সেপ্টেম্বরের পর আবারও জাতীয় দলে ফিরলেন মরগান।বিবিসি রেডিওকে মরগান বলেছেন, ‘আমি এসব সমালোচনা গায়ে মাখতে চাইনি, সেটা আমি পেরেছিও। কিন্তু আমার পরিবার দেখেছে, কীভাবে এত এত সমালোচনা হচ্ছিল। এতে তারা আহত বোধও করেছে। অবশ্য আলোচনার কেন্দ্রে থাকলে এসব আপনাকে সহ্য করতেই হবে। আমি নিজের সিদ্ধান্ত নিয়ে স্বস্তিতেই ছিলাম। যখন এই সিদ্ধান্ত নিয়েছি, সব ভেবেচিন্তেই নিয়েছি।’বাংলাদেশ সফরে ঘাম–ঝরানো ওয়ানডে সিরিজটা শেষ পর্যন্ত ২-১-এ জিতেছিল ইংল্যান্ড। ভারপ্রাপ্ত অধিনায়ক জস বাটলার বেশ প্রশংসিত হয়েছিলেন। নির্দ্বিধায় অধিনায়কের মুকুট মরগানকে ফিরিয়ে দিলেও কথা উঠেছিল বাটলারকেই অধিনায়ক করে দেওয়া উচিত কি না। অধিনায়কের দায়িত্বে ফিরে মরগান অবশ্য বলেছেন, ‘দলের মধ্যে যে কজন নেতৃত্বের ভূমিকা সব সময় নেয়, ও এর মধ্যেই আছে।’
