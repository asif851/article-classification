
আজ কলম্বিয়ার বিপক্ষে ব্রাজিল জিতবে কি? ফেনোমেনন রোনালদো অবশ্যই ব্রাজিলের পক্ষে বাজি ধরতে রাজি। তবে এর পেছনে কাজ করবে স্রেফ দলের প্রতি ভালোবাসা। বিশ্বকাপের সর্বোচ্চ গোলদাতা যে নিজেও জোর গলায় বলতে পারছেন না ব্রাজিল জিতবেই।গত ম্যাচে চিলির বিপক্ষে ব্রাজিলকে খোঁড়াতে দেখা আর কলম্বিয়ার বিশ্বকাপ মাতানো ফুটবল—এই দুই মিলিয়েই আজ ভয়ে ভয়েই ম্যাচের দিকে তাকিয়ে থাকবেন। এক মনে ঈশ্বরের নাম জপবেন। ব্রাজিল জিতবেই—এই ভরসা যে পাচ্ছেন না।সাবেক বার্সেলোনা ও রিয়াল মাদ্রিদ তারকা বলেছেন, ‘ব্রাজিলের খোঁড়াতে থাকাটা যেন আমরা ব্রাজিলীয়রা মেনে নিয়েছি। চিলির বিপক্ষেও নিয়েছিলাম। এখন হয়তো কলম্বিয়ার বিপক্ষেও মেনে নিতে হবে। কলম্বিয়া সত্যিই দুর্দান্ত খেলছে। এই বিশ্বকাপে হামেস রদ্রিগেজ তো তাদের সেরা উপহার। ও সত্যিই স্পেশাল একটা ছেলে। অবশ্যই আমি আশা করি আমরা যেন সফল হই। দলের ওপর আমার যথেষ্ট আত্মবিশ্বাসও আছে। তবে আমি নিশ্চিত নই।’এক নেইমারে ভর করে যেন এতটা পথ পেরিয়েছে ব্রাজিল। আরও এগোতে হলে নেইমারের অপরিণত কাঁধই ভরসা। রোনালদো বলেছেন, ‘মানুষের প্রত্যাশার চাপ ও দারুণভাবে সামলে নিয়েছে। শুধু খেলোয়াড়ি দক্ষতাই নয়, দুর্দান্ত এক চ্যাম্পিয়ন খেলোয়াড় হয়ে ওঠার সামর্থ্য ওর আছে। আজ সারা বিশ্ব এই ম্যাচটি দেখবে। কিন্তু তার পরও সে কতটা শান্ত, নির্ভার! এই সত্যটা মেনে নিতেই হবে, এখন পর্যন্ত নেইমার আর মেসিই ব্রাজিল আর আর্জেন্টিনার হয়ে যা করার করছে। কারণ এই দুটো দলই দল হিসেবে এমন আহামরি কিছু না খেলেও এত দূর এসেছে।’ সূত্র: গোলডটকম।

