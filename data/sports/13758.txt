
কিছু দিন ধরেই জ্বরে ভুগছিলেন। আবহাওয়াজনিত সমস্যাই মনে হচ্ছিল। কিন্তু গতকাল বৃহস্পতিবার অ্যাপোলো হাসপাতালে পরীক্ষা করাতে গেলে চিকিত্সকেরা হাসপাতালে ভর্তি হতে বলেন মুশফিকুর রহিমকে। প্রাথমিক পরীক্ষা-নিরীক্ষার পর জানা যায়, মুশফিক ভাইরাসজনিত যকৃতের প্রদাহে ভুগছেন। জ্বরটাও এ কারণেই। তবে মুশফিকের অসুস্থতা গুরুতর কিছু নয় বলেই জানিয়েছেন বাংলাদেশ ক্রিকেট বোর্ডের প্রধান চিকিত্সক দেবাশীষ চৌধুরী।আজ প্রথম আলোকে ডা. দেবাশীষ বলেন, ‘মুশফিকের জ্বর জ্বর ভাব ছিল। গতকাল অ্যাপোলো হাসপাতালে যাওয়ার পর প্রাথমিক পরীক্ষা করে দেখা গেছে ওর ভাইরাল হেপাটাইটিসের সমস্যা দেখা দিয়েছে। এটা এক ধরনের লিভারের প্রদাহ। এ কারণেই জ্বরটা হয়েছে। পরে হাসপাতালের চিকিত্সকদের পরামর্শে ও সেখানেই ভর্তি হয়েছে। তবে এটা গুরুতর কিছু নয়।’মুশফিকের বর্তমান অবস্থা সম্পর্কে তিনি বলেন, ‘আজকে ও অনেক ভালো আছে। জ্বরটাও সেভাবে নেই। তবে এ ধরনের অসুস্থতার ফলে শারীরিক দুর্বলতা দেখা দেয়। এই দুর্বলতা কাটিয়ে উঠতে বেশ কিছু দিন সময় লাগবে।’পুরোপুরি সুস্থ হয়ে মাঠে ফিরতে মুশফিকের কত দিন সময় লাগতে পারে তা এখনো নিশ্চিত করে বলা যাচ্ছে না। ডা. দেবাশীষ বলেছেন, ‘আসলে আজ রাতে বা কাল সকালে আরও কিছু পরীক্ষা-নিরীক্ষার রিপোর্ট আসার কথা। সেগুলো দেখলেই বোঝা যাবে ওর পুরো সুস্থ হতে কত দিন সময় লাগতে পারে।’ছেলের অসুস্থতার খবর শুনে মুশফিকের বাবা মাহবুব হামিদ বগুড়া থেকে ঢাকায় এসেছেন। প্রথম আলোকে মাহবুব হামিদ বলেছেন, ‘এই গরমের মধ্যে নিয়মিত প্র্যাকটিস করছিল, অনেক ঘাম ঝরেছে। কিন্তু পরিমাণ মতো পানি হয়তো পান করেনি। এ জন্যই এই অবস্থা হতে পারে। তবে চিন্তার কিছু নেই। আজ জ্বর নেই বললেই চলে। সবকিছু ঠিকঠাক থাকলে কাল ছেড়ে দিতে পারে হাসপাতাল থেকে। তবে বিশ্রামে থাকতে হবে কয়েক দিন।’বিশ্রামের কারণেই আগামীকাল থেকে শুরু হতে যাওয়া বিসিএলের তৃতীয় রাউন্ডের ম্যাচে খেলতে পারবেন না বিসিবি উত্তরাঞ্চলের অধিনায়ক মুশফিক। 
