
নিজের ঢোল নিজেই পিটিয়ে চলেছেন ফ্রাঙ্ক রিবেরি। না বাজিয়ে উপায় কী, সামনেই তো ‘নির্বাচন’। এখন যত বেশি দরকার আত্মপ্রচার। না হলে ভোট তো আর এমনি এমনি মিলবে না! ফরাসি এই তারকার কথাবার্তায় একটা জিনিস পরিষ্কার, এবারের বর্ষসেরার ট্রফিগুলো সব নিয়ে যেতে চান নিজের ট্রফিকেসে!গত মৌসুমে বায়ার্নের হয়ে ট্রেবল জেতা রিবেরি অবশ্যই ইউরোপ কিংবা ফিফা বর্ষসেরার অন্যতম দাবিদার। কিন্তু যেভাবে নির্লজ্জ আত্মপ্রচারে নেমেছেন, সেটা অনেকের চোখে লাগছে। ‘কিকার’ ম্যাগাজিনের সোমবারের সংস্করণে আবারও রিবেরি বলেছেন উয়েফা বর্ষসেরার পুরস্কারটি নিয়ে, ‘গত মৌসুমে আমি অসাধারণ খেলেছি। অনেকগুলো শিরোপা জিতেছি। কেন আমি তা (উয়েফা বর্ষসেরার পুরস্কার) জিতব না? অন্য দুই প্রতিযোগীর মতো আমিও পুরস্কারটির সমান দাবিদার।’উয়েফা বর্ষসেরার পুরস্কার চালু হয় ২০১১ সালে। জাভি ও রোনালদোকে টপকে সেবার পুরস্কারটা জেতেন মেসি। ২০১২ সালের পুরস্কার জেতেন বার্সায় মেসির সতীর্থ আন্দ্রেস ইনিয়েস্তা। সেবার পুরস্কারের দৌড়ে ইনিয়েস্তার সঙ্গে ছিলেন মেসি ও রোনালদো। এবারের চূড়ান্ত তালিকায় মেসি-রোনালদোর সঙ্গে আছেন রিবেরি।এই প্রথম বার্সেলোনা ও রিয়ালের বাইরে অন্য কোনো ক্লাবের খেলোয়াড় ঠাঁই পেয়েছেন তিনজনের তালিকায়। ব্যাপারটা বড় করেই দেখছেন রিবেরি, ‘চূড়ান্ত তালিকায় থাকতে পেরে আমি খুশি। কিন্তু আমার মতো এমন একটা মৌসুম কাটানোর পর বর্ষসেরার সম্মানটা আপনি চাইতেই পারেন।’
মেসি-রোনালদোর সঙ্গে তুলনা প্রশ্নে রিবেরির প্রতিক্রিয়া, ‘প্রত্যেকের খেলার নিজস্ব ধরন রয়েছে। ওরা আমার চেয়ে যে জিনিসটা বেশি করেছে তা হলো গোল। তবে আমি তাদের চেয়ে বেশি গোল তৈরি করে দিয়েছি।’ সূত্র: ওয়েবসাইট।
