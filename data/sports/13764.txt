
মাত্র এক বছরের ব্যবধানে ম্যানচেস্টার ইউনাইটেডের পারফরম্যান্সে কী আকাশ-পাতাল পার্থক্যই না হয়ে গেল। গত মৌসুমেও যারা ছিল প্রিমিয়ার লিগের সেরা দল, এবারের মৌসুমে তারাই পড়েছে চরম দুর্দশার মধ্যে। শিরোপা জয় তো দূরের কথা, এই মৌসুমে প্রিমিয়ার লিগের সেরা চার দলের মধ্যে থাকতে না পেরে চ্যাম্পিয়নস লিগে খেলার যোগ্যতাটুকুও হারিয়ে বসতে যাচ্ছে তারা। এমন দুর্দশা ইউনাইটেড সমর্থকদের জন্য হূদয় এফোঁড়-ওফোঁড় করে দেওয়ার মতোই। স্যার অ্যালেক্স ফার্গুসন দায়িত্ব ছেড়ে দেওয়ার পর প্রিয় ক্লাবের এই দুর্দশা হবে—এমন ভাবনা বোধহয় সমর্থকদের সুদূরতম কল্পনাতেও ছিল না।অথচ ডেভিড ময়েস কিন্তু উড়ে এসে জুড়ে বসা কেউ নন। ২৬ বছর ইউনাইটেডের ম্যানেজারের দায়িত্বে থেকে গত বছরই বিদায় নেওয়ার আগে ফার্গুসনই ঠিক করে গিয়েছিলেন নিজের উত্তরসূরি। অথচ ময়েস দায়িত্ব নিয়ে বুঝেছেন ফার্গুসনের উত্তরসূরি হিসেবে নিজেকে প্রমাণ করার ব্যাপারটি যে কত কঠিন, সেটা হাড়ে-হাড়েই টের পেয়ে যাচ্ছেন ময়েস। ম্যানচেস্টার ইউনাইটেডের ইতিহাসে ময়েস-অধ্যায় যে এক কালো অধ্যায় হয়ে থাকবে, সেটা বলতে তো আর বিশেষ কিছু হতে হয় না।
ইউনাইটেডের লজ্জাজনক সব রেকর্ডের সঙ্গে নিজের নামটি ভালোভাবেই জড়িয়ে ফেলেছেন এই স্কটিশ কোচ। এসব তাঁর কোচিং ক্যারিয়ারকেও ফেলেছে যথেষ্ট ক্ষতির মুখে। ভবিষ্যতে হয়তো ময়েস একজন ব্যর্থ কোচের প্রতিরূপ হিসেবেই বিবেচিত হবেন ইংলিশ ফুটবলের অঙ্গনে।
প্রিয় পাঠক, আসুন একবার চোখ বোলানো যাক ময়েসের ‘রেকর্ড’গুলোর দিকে। যে রেকর্ডগুলোর দিকে তাকিয়ে লজ্জায় মাথা হেঁট হয়ে যাবে রেড ডেভিলদের অগণিত সমর্থকদের... 
 
১. এবারের মৌসুমেই সবচেয়ে কম পয়েন্ট নিয়ে প্রিমিয়ার লিগ শেষ করবে ম্যানচেস্টার ইউনাইটেড
২. গত এক দশকের মধ্যে এবারই ঘরের মাঠে সবচেয়ে খারাপ পারফরম্যান্স।
৩. ২০১১ সালের পর এবারই প্রথমবারের মতো টানা তিন ম্যাচে হার।
৪. এফএ কাপের তৃতীয় রাউন্ড থেকে বিদায়। অ্যালেক্স ফার্গুসনের ২৬ বছরের কোচিং ক্যারিয়ারে এমন ঘটনা ঘটেছিল মাত্র একবার।
৫. নিজেদের মাঠে প্রথমবারের মতো সোয়ানসে সিটির বিপক্ষে হার।
৬. ১৯৭২ সালের পর নিজেদের মাঠে নিউক্যাসেলের বিপক্ষে হার।
৭. ১৯৭৮ সালের পর নিজেদের মাঠে ওয়েস্ট ব্রমের বিপক্ষে হার।
৮. ১৯৮৪ সালের পর প্রথমবারের মতো স্টোক সিটির বিপক্ষে হার।
৯. এবারই প্রথমবারের মতো ম্যানচেস্টার সিটি ও লিভারপুলের বিপক্ষে দুই লেগেই হারের মুখ দেখেছে ম্যানচেস্টার ইউনাইটেড।
১০. নিজেদের মাঠে এবারের মৌসুমেই খেলা শুরুর প্রথম মিনিটে গোল হজম করতে হয়েছে ম্যানচেস্টার ইউনাইটেডকে।
