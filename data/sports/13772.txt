
এমনিতেই চট্টগ্রামে অনুষ্ঠেয় কালকের ম্যাচটি হয়ে উঠেছে অলিখিত ফাইনাল। সেই উত্তেজনার আগুনে ঘি ঢেলেছে গত ম্যাচের বেশ কিছু ঘটনা। এ নিয়ে কথা যেন শেষই হচ্ছে না! এবার ইংল্যান্ড কোচ ট্রেভর বেলিসও জানিয়ে দিলেন, মাঠে এমন ঘটনা ঘটতে থাকলে তাঁর দল পিছু হটবে না। ছেড়ে কথা কইবে না।তবে বেলিস এই বলেও সতর্ক করছেন, এই ঘটনা নিয়ে পড়ে থাকলেও হবে না। মনোযোগ ফেরাতে হবে খেলায়, ‘উপমহাদেশে খেলা মানেই দর্শকদের চিত্কার-চ্যাঁচামেচি, গরম। এই অবস্থায় কখনো কখনো সামান্য ঘটনা থেকেও বড় কিছু ঘটে যেতে পারে। তবে আমাদের নিশ্চিত করতে হবে, আমরা যেভাবে খেলতে চাই আর যা কিছুতে মনোযোগ দিতে চাই, তাতে যেন এসব বাধা হয়ে না দাঁড়ায়।’দ্বিতীয় ওয়ানডের পর ইংলিশ অধিনায়ককেও সতর্ক করে দেওয়া হয়েছে আইসিসির তরফ থেকে। যদিও বেলিস জস বাটলারের কোনো দোষ খুঁজে পাচ্ছেন না, ‘ম্যাচ রেফারির প্রতিবেদন তেমন একটা পড়ে দেখিনি। ওদের দুজনকে জরিমানা আর জসকে সতর্ক করে দেওয়া হয়েছে, এ-ই তো। আমি মনে করি, জো ওর নেতৃত্বের সম্মানকে কখনোই অপমানিত হতে দেবে না।’সব দলেই কিছু খেলোয়াড় থাকে যাঁরা একটু বেশি আবেগপ্রবণ। বেলিস জানালেন, তাঁর দলেও এমন অনেকে আছে। ফলে প্রতিপক্ষের কেউ আবেগ নিয়ে চড়াও হলে তাঁর সেই সব শিষ্যরা পাল্টা জবাব তো দেবেই, ‘আমরা কোনো কিছু থেকেই পিছু হটব না। আমাদের দলেও এমন সেই রকম বেশ কজন খেলোয়াড় আছে যারা পিছু হটতে চায় না।’তবে শেষে একটু সতর্কবার্তাও শোনালেন নিজ শিষ্যদের প্রতি, ‘জসের যে তীব্র আবেগ, তা নিয়ে আমার কোনো অভিযোগ নেই। তবে ও কীভাবে প্রতিক্রিয়া দেখাচ্ছে, এ নিয়ে আরেকটু সতর্ক হতে হবে।’
