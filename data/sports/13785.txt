
৫০ পূর্ণ হলো এলটন চিগুম্বুরার। বয়স নয়, জিম্বাবুয়ের বর্তমান ওয়ানডে অধিনায়ক পরশু বাংলাদেশের বিপক্ষে খেললেন ৫০তম ওয়ানডে। বাংলাদেশের বিপক্ষে ৫০ ওয়ানডে খেলা একমাত্র ক্রিকেটার তিনিই। ২০০৫ থেকে বাংলাদেশ-জিম্বাবুয়ের ৫১টি ওয়ানডের মাত্র একটিতেই ছিলেন না। ২০১০ সালে বাংলাদেশ সফরের তৃতীয় ওয়ানডে চোটের কারণে খেলতে পারেননি ওই সিরিজেও দলকে নেতৃত্ব দেওয়া চিগুম্বুরা। এই অলরাউন্ডারসহ বাংলাদেশের বিপক্ষে সবচেয়ে বেশি ওয়ানডে খেলা প্রথম পাঁচজনই জিম্বাবুয়ের। হ্যামিল্টন মাসাকাদজা (৪৭), ব্রেন্ডন টেলর (৪৫), প্রসপার উতসেয়া (৪২) ও স্টুয়ার্ট মাতসিকেনিয়েরিরা (৩০) আছেন শীর্ষ পাঁচে। মাতসিকেনিয়েরির মতো ৩০ ম্যাচ খেলেছেন শ্রীলঙ্কার কুমার সাঙ্গাকারাও।
