



সর্বকনিষ্ঠ বোলার হিসেবে র‍্যাঙ্কিংয়ের শীর্ষে রশিদ খান।
জিম্বাবুয়ের বিপক্ষে ওয়ানডে সিরিজে ১৬ উইকেট নিয়েছেন তিনি।
ওয়ানডেতে দ্রুততম ১০০ উইকেটের রেকর্ডটাও তাঁর নাগালের মধ্যে।


বুলেট আর বোমার ওপর দিয়ে ক্রিকেটার হয়েছেন রশিদ খান। তিনি আফগান ক্রিকেটের তরতাজা ‘সুপারস্টার’। পাশাপাশি আফগান ক্রিকেটে প্রথম আইপিএল ‘মিলিয়নিয়ার’! এবার আরও একটি রেকর্ড গড়লেন রশিদ। ১৯ বছর ১৫৩ দিন বয়সী এ লেগ স্পিনার আইসিসি বোলারদের (পুরুষ) র‍্যাঙ্কিংয়ে সর্বকনিষ্ঠ হিসেবে দখল করেছেন শীর্ষস্থান!
আমিরাতের শারজায় জিম্বাবুয়ের বিপক্ষে ওয়ানডে সিরিজে দারুণ পারফরম্যান্স রশিদের। ৫ ম্যাচের সিরিজে তাঁর শিকার ১৬ উইকেট। এর মধ্যে গতকাল শেষ ম্যাচে জিম্বাবুয়ের বিপক্ষে আফগানিস্তানের ১৪৬ রানের জয়ে ব্যাটে-বলে দারুণ অবদান তাঁর।আগে ব্যাটিংয়ে নামা আফগানিস্তানের ৯ উইকেটে গড়া ২৪১ রানের স্কোরে তাঁর অবদান ২৯ বলে ৪৩ রান। এরপর বল হাতে ৩ উইকেট নিয়ে জিম্বাবুয়েকে মাত্র ৯৫ রানে গুটিয়ে দিতেও গুরুত্বপূর্ণ ভূমিকা তাঁর। ম্যাচ জিতে সিরিজটা ৪-১ করার পরপরই র‍্যাঙ্কিংয়ের সুখবরটা পেলেন এ লেগ স্পিনার। তবে শীর্ষস্থানটা তাঁকে ভারতের জাসপ্রীত বুমরাহর সঙ্গে ভাগ করে নিতে হচ্ছে।শীর্ষস্থান ভাগ করলেও ইতিহাস গড়া থেকে রশিদকে কেউ ঠেকাতে পারেনি। আইসিসির সর্বশেষ র‍্যাঙ্কিংয়ে সর্বকনিষ্ঠ তো বটেই, একমাত্র ‘টিনএজার’ হিসেবেও শীর্ষস্থান দখলের কীর্তি গড়লেন ১৯ বছর বয়সী রশিদ। তিনি ভাঙলেন সাকলায়েন মুশতাকের রেকর্ড। ১৯৯৮ সালে ২১ বছর ১৮ দিন বয়সে বোলারদের র‍্যাঙ্কিংয়ে শীর্ষে উঠে এসেছিলেন পাকিস্তানের কিংবদন্তি এই অফ স্পিনার।জিম্বাবুয়ের বিপক্ষে ওয়ানডে সিরিজে রশিদের ১৬ উইকেট তাঁকে আরও একটা রেকর্ড গড়ার পথে এগিয়ে দিয়েছে। আফগানিস্তানের হয়ে ৩৭ ওয়ানডেতে এ নিয়ে মোট ৮৬ উইকেট নিলেন রশিদ। ওয়ানডেতে দ্রুততম ১০০ উইকেট নেওয়ার রেকর্ডটা তাঁর নাগালের মধ্যেই রয়েছে। ৫২ ম্যাচে ১০০ উইকেটের মাইলফলক ছুঁয়ে রেকর্ডটা এখন অস্ট্রেলিয়ার ফাস্ট বোলার মিচেল স্টার্কের। রশিদ রেকর্ডটা নিজের করতে পারবেন কি না, এ নিয়ে বাজি ধরার লোকের কিন্তু অভাব নেই।
