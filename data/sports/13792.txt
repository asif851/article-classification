
প্রথম ইনিংসে ক্যারিয়ারসেরা ইনিংস খেলে বাংলাদেশের বোলারদের সামনে দেয়াল হয়ে দাঁড়িয়েছিলেন কুমার সাঙ্গাকারা। এখন দ্বিতীয় ইনিংসেও সেই একই রুপে আবির্ভূত হয়েছেন শ্রীলঙ্কার এই অভিজ্ঞ ব্যাটসম্যান। দিনেশ চান্দিমালকে সঙ্গে নিয়ে চতুর্থ উইকেটে গড়েছেন ১১৭ রানের অবিচ্ছিন্ন জুটি। পৌঁছে গেছেন টেস্ট ক্যারিয়ারের ৩৫তম শতকে। শতক পূর্ণ করেই বোল্ড হয়েছেন সোহাগ গাজীর বলে। দ্বিতীয় ইনিংসে শ্রীলঙ্কার সংগ্রহ দাঁড়িয়েছে ৩ উইকেটে ২২৩ রান।সেঞ্চুরিটা দারুণ হলেও ভাগ্যদেবীর ছোঁয়া ছিল তাঁর এই ইনিংসে। ৩৬ রানের মাথায় ক্যাচ দিয়েছিলেন সাকিবের বলে। কিন্তু ডিপ মিড-উইকেটে সহজ সেই ক্যাচটা তালুবন্দি করতে পারেননি নাসির হোসেন। নতুন জীবন পাওয়ার সুযোগটা এখন ভালোমতোই কাজে লাগাচ্ছেন এই বামহাতি ব্যাটসম্যান। প্রথম ইনিংসে ৩১৯ রানের ইনিংসটি খেলে এই টেস্টটা স্মরণীয় করেই রেখেছেন। সামনে ছিল আরও একটি রেকর্ড গড়ার সুযোগ। আর ৩৩ রান করলেই তিনি ভেঙে ফেলতে পারতেন এক টেস্টে সবচেয়ে বেশি রান করার রেকর্ড। ১৯৯০ সালে ভারতের বিপক্ষে এক টেস্টে ৪৫৬ রান করেছিলেন গ্রাহাম গুচ। আর দুই ইনিংস মিলিয়ে সাঙ্গাকারার সংগ্রহ দাঁড়িয়েছে ৪২৪ রান।বল হাতে আজ চতুর্থ দিনের শুরুটা অবশ্য ভালোভাবেই করেছিল বাংলাদেশ। মধ্যাহ্নবিরতির আগেই শ্রীলঙ্কার দুই ওপেনার দিমুথ করুনারত্নে ও কৌশল সিলভার উইকেট তুলে নিয়েছিলেন মাহমুদউল্লাহ। বিরতির পর লঙ্কানদের অন্যতম ব্যাটিং স্তম্ভ মাহেলা জয়াবর্ধনেকেও ফিরিয়েছেন সাকিব আল হাসান।এর আগে ৮ উইকেটে ৪০৯ রান নিয়ে আজ চতুর্থ দিন শুরু করে প্রথম ওভারেই সাজঘরে ফিরেছিলেন মাহমুদউল্লাহ। গতকালের ৩০ রানের সঙ্গে এক রানও যোগ করতে পারেননি এই ডানহাতি ব্যাটসম্যান। কিন্তু এই ব্যর্থতাটা বল হাতে পুষিয়ে দিয়েছেন মাহমুদউল্লাহ। নিজের প্রথম ওভারেই আউট করেছেন করুনারত্নেকে। প্রথম স্লিপে দাঁড়ানো নাসির হোসেন দারুণভাবে লুফে নিয়েছেন লঙ্কান ওপেনারের দেওয়া ক্যাচটা। তিন ওভার পরে আরেক ওপেনার সিলভাকেও এলবিডব্লিউর ফাঁদে ফেলেছেন মাহমুদউল্লাহ। মধ্যাহ্নবিরতির পর সাকিবের বলে জয়াবর্ধনেও পড়েছেন এলবিডব্লিউর ফাঁদে।দীর্ঘদিন পরে দলে ফেরাটা দারুণভাবেই উদযাপন করেছেন অজন্তা মেন্ডিস। ক্যারিয়ারসেরা বল করে এই ডানহাতি স্পিনারই খুব বেশি বড় হতে দেননি বাংলাদেশের প্রথম ইনিংসটা। ৯৯ রানের বিনিময়ে তুলে নিয়েছেন ছয়টি উইকেট। মেন্ডিসের এই দারুণ বোলিংয়ে মুশফিক বাহিনীর প্রথম ইনিংস শেষ হয়েছে ৪২৬ রানে। প্রথম ইনিংসে বাংলাদেশ পিছিয়ে আছে ১৬১ রানে।৮ উইকেটে ৪০৯ রান নিয়ে আজ চতুর্থ দিন শুরু করে মাত্র পাঁচ ওভার পর্যন্তই ব্যাট করতে পেরেছে বাংলাদেশ। দিনের প্রথম ওভারেই ৩০ রান করা মাহমুদউল্লাহকে সাজঘরমুখী করেন মেন্ডিস। শেষ উইকেটটা তুলে নিতেও খুব বেশিক্ষণ হাত ঘোরাতে হয়নি লঙ্কান বোলারদের। তিন ওভার পরে আল-আমিনকে বোল্ড করে বাংলাদেশের প্রথম ইনিংসের ইতিটাও টেনেছেন মেন্ডিস।
