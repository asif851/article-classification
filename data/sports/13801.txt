
কত স্বপ্ন ছিল খুদে ফুটবলারদের! দক্ষিণ কোরিয়ায় যাবে, সেখানে ৩-৬ অক্টোবর ঘরোয়া ফুটবল উৎসবে ওড়াবে বাংলাদেশের পতাকা। কিন্তু সবই ভেস্তে গেল আয়োজকদের কাছে সময়মতো এন্ট্রি না পাঠানোয়। কোরিয়া সফরে তাই যেতে পারছে না বাংলাদেশ অনূর্ধ্ব-১০ ও অনূর্ধ্ব-১২ ফুটবল দল।শিশুদের মনের এই ব্যথা কষ্ট দিচ্ছে আলফাজ আহমেদকে, যিনি এই প্রথম অনূর্ধ্ব-১২ দলের কোচের দায়িত্ব নিয়ে সম্পৃক্ত হয়েছিলেন বাফুফের সঙ্গে। দায়িত্ব পেয়ে নতুন মিশনে কাজও অনেকটা এগিয়ে নিয়েছিলেন জাতীয় দলের সাবেক স্ট্রাইকার। কিন্তু কোরিয়া সফরে যেতে না পারায় খুবই হতাশ আলফাজ, ‘বাচ্চাদের মনটা ভেঙে গেছে। আমি নিজে যতটা কষ্ট পেয়েছি, তার চেয়ে বেশি পাচ্ছি ছোট ছোট বাচ্চাগুলোর স্বপ্নভঙ্গ হওয়ায়। ভাবিনি জাতীয় পর্যায়ে প্রথম কোচ হয়ে এমন বাজে অভিজ্ঞতার মুখে পড়ব।’এন্ট্রি না দেওয়ার জন্য ক্রীড়া মন্ত্রণালয়কে দায়ী করেছে বাফুফে। বাফুফের সভাপতি কাজী সালাউদ্দিনের ভাষ্য, ‘আমন্ত্রণটা এসেছিল যুব ও ক্রীড়া মন্ত্রণালয়ে। পররাষ্ট্র মন্ত্রণালয়ে একটা অনুলিপি পাঠায় আয়োজকেরা। জাতীয় ক্রীড়া পরিষদের মাধ্যমে বাফুফের কাছে আসে। আমরা সব রকম প্রস্তুতি এবং চেষ্টার পরও নির্ধারিত সময়ে এন্ট্রি পাঠায়নি ক্রীড়া মন্ত্রণালয়। কাজেই কোরিয়া থেকে আমাদের সফর বাতিল করা হয়েছে।’জানা গেছে, প্রতিযোগিতায় অংশ নিতে গত ১০ সেপ্টেম্বর বাফুফেকে চিঠি পাঠায় ক্রীড়া মন্ত্রণালয়। বাফুফে মন্ত্রণায়লকে উত্তর দেয় ১৫ সেপ্টেম্বর। ১৯ সেপ্টেম্বরের মধ্যে কোরিয়ায় বাংলাদেশ দূতাবাসের মাধ্যমে আয়োজক সংস্থা কোরিয়া যুব ফাউন্ডেশনের কাছে এন্ট্রি দেওয়ার বাধ্যবাধকতা ছিল ক্রীড়া মন্ত্রণালয়ের।সেই সময় পেরিয়ে গেলেও যখন এন্ট্রি দেওয়া হচ্ছিল না, বাফুফে পরে কোরিয়ায় যোগাযোগ করে নিজেরা এন্ট্রি দিতে চেয়েছে। কিন্তু আয়োজকদের সাফ জবাব, মন্ত্রণালয় থেকেই এন্ট্রি দিতে হবে। শেষমেশ বাফুফে-মন্ত্রণালয় যৌথ চেষ্টার ফলও শূন্য।
