
অস্ট্রেলিয়ার প্রস্তুতি ক্যাম্প ও নিউজিল্যান্ড সফর মিলিয়ে সফরটা ছিল প্রায় দেড় মাসের। ক্লান্তি ও হতাশার এই সফর অবশেষে শেষ হচ্ছে আজ। ক্রাইস্টচার্চের স্থানীয় সময় সকাল নয়টায় দেশের উদ্দেশে রওনা দেবে বাংলাদেশ দল। অকল্যান্ড ও সিঙ্গাপুর হয়ে দেশে পৌঁছানোর কথা আজ রাত ১০টা ৪০ মিনিটে।চোটে পড়ে টেস্ট দলের তিন ক্রিকেটার মুশফিকুর রহিম, মুমিনুল হক ও ইমরুল কায়েস দেশে ফিরে গেছেন আগেই। কোচিং প্যানেলের সদস্যদের মধ্যে দলের সঙ্গে যাচ্ছেন শুধু পেস বোলিং কোচ কোর্টনি ওয়ালশ। কোচ চন্ডিকা হাথুরুসিংহেসহ বাকি বিদেশি কোচরা কয়েক দিনের ছুটি নিয়ে যাচ্ছেন যে যাঁর ঠিকানায়। তবে ভারত সফরের অনুশীলন ক্যাম্প শুরুর আগেই দেশে ফেরার কথা সবার। হায়দরাবাদে ভারতের বিপক্ষে বাংলাদেশের একমাত্র টেস্টটি শুরু হবে ৯ ফেব্রুয়ারি থেকে।তিন ওয়ানডে, দুই টি-টোয়েন্টি ও দুই টেস্টের সিরিজে বাংলাদেশ হেরেছে সব ম্যাচেই। সিরিজে বড় অর্জন বলতে ওয়েলিংটন টেস্টে সাকিব আল হাসানের ডাবল সেঞ্চুরি ও মুশফিকুর রহিমের ১৫৯ রানের দুর্দান্ত ইনিংস। দুজনের গড়া ৩৫৯ রানের জুটিটিই আসলে সফরের একমাত্র প্রাপ্তি।
