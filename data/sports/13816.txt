
বেশ কিছু দিন ধরেই ক্রিস গেইলের ফর্মটা ভালো যাচ্ছে না। পাকিস্তানের বিপক্ষে জেতা ম্যাচেও ৪ রান করে আউট হলেন ওয়েস্ট ইন্ডিজ ওপেনার। এক ভক্ত টুইট করলেন, ‘গেইল যায়, রান করতে পারে না। তাকে বরং অবসরে পাঠানো হোক...একের পর এক ব্যর্থতার পরও শুধু নামের জোরে আপনি দলে থাকতে পারেন না।’
তা ভক্তমাত্রই এমনটা বলতে পারেন। তবে বিপত্তি বাধল ওয়েস্ট ইন্ডিজ ক্রিকেট বোর্ডের প্রধান ডেভ ক্যামেরন এ টুইটকে রিটুইট করায়। তিনি এমনটি করেছেন আবার ম্যাচ চলাকালেই। এমনিতে গেইলের সঙ্গে সম্পর্কটা তেমন উষ্ণ নয় বোর্ডের। ওয়েস্ট ইন্ডিজ ক্রিকেটারদের সংস্থা ডব্লুআইপিএর প্রধান ওয়াভেল হাইন্ডসও চটেছেন ভালোই, ‘যেকোনো পরিস্থিতে বোর্ডের কোনো কর্মকর্তার জনসমক্ষে এমনভাবে আমাদের সদস্যকে হেয় করাটা আমরা মেনে নেব না।’ ক্যামেরন অবশ্য ক্ষমা চেয়ে নিজের অ্যাকাউন্ট থেকে পোস্টটি প্রত্যাহার করে নিয়েছেন। এএফপি।
