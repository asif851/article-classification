
ধূমকেতুর মতোই আবির্ভাব হয়েছিল তাঁর। মিরপুরে ওয়ানডে অভিষেকে সেরা বোলিংয়ের রেকর্ড গড়েছিলেন কাগিসো রাবাদা। এরপর ধারাবাহিক জ্বলে উঠেছেন এই পেসার। পেলেন তাঁরই স্বীকৃতি। দক্ষিণ আফ্রিকা ক্রিকেট বোর্ডের পুরস্কারের রাতটি নিজের করে নিয়েছেন এই তরুণ। ওয়ানডে অভিষেকে ৬ উইকেট নিয়েছিলেন, কাল গুনে গুনে ৬টি পুরস্কারই পেয়েছেন!
দক্ষিণ আফ্রিকা দলে জায়গা পেয়েছিলেন বাংলাদেশ সফরে। ২০১৪ সালে টি-টোয়েন্টি অভিষেক হলেও, জায়গাটা তো পাকা করেছেন বাংলাদেশ সফর দিয়ে। পরে ভারত সফরে টেস্ট অভিষেকও হয়ে গেছে। এক বছরের মধ্যে টেস্ট ও ওয়ানডেতে দক্ষিণ আফ্রিকার হয়ে দ্বিতীয় সেরা বোলিংয়ের রেকর্ড গড়েছেন। দক্ষিণ আফ্রিকার বর্ষসেরা টেস্ট ও ওয়ানডে খেলোয়াড় হয়েছেন তিনি। সমর্থকদের চোখেও সেরা।শুধু সমর্থক? সতীর্থদের চোখেও সেরার পুরস্কার জিতলেন রাবাদা। আর এত কিছুর পর তিনিই যে বর্ষসেরা খেলোয়াড় হবেন তাতে আর অবাক হওয়ার কিছু নেই। আরেকটি পুরস্কার পেয়েছেন রাবাদা, বর্ষসেরা বলের পুরস্কার। এ বছরের ২১ ফেব্রুয়ারিতে টি-টোয়েন্টি ম্যাচে জেসন রয়কে যে বলে বোল্ড করেছিলেন সেটিই তাঁকে এ পুরস্কার জিতিয়েছে।একমাত্র একটি বড় পুরস্কার পাননি রাবাদা, বর্ষসেরা টি-টোয়েন্টি খেলোয়াড় হয়েছেন ইমরান তাহির। সূত্র: ইএসপিএন।
