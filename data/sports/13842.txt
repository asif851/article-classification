
জ-য়। মাত্র দুটো অক্ষর একটা দলকে কতটা চনমনে করে তোলে, মুশফিকদের চেয়ে ভালো বুঝবে কে? তবে আফগানদের হারিয়ে আত্মতৃপ্তির ঢেঁকুর তোলার সুযোগ নেই। পথ এখনো বাকি। হাঁটতে হবে বহু দূর। আফগানিস্তানকে হারিয়ে তাই আত্মতুষ্টি হয়তো কাজ করছে না, কিন্তু আত্মবিশ্বাস তো বেড়েছে! মুশফিকুর রহিম বলছেন, অস্ট্রেলিয়াকে হারানো সম্ভব।আফগানিস্তানের বিপক্ষে ম্যাচসেরা মুশফিক বললেন, ‘যেভাবে খেলছে তাতে অস্ট্রেলিয়া সম্ভবত এখন এক নাম্বার দল। তাদের হারানো মোটেও সহজ নয়। তবে অসম্ভবও নয়। ওয়ানডেতে নিজেদের দিনে যে কেউ জিততে পারে। বড় লক্ষ্য নিয়ে ওয়েস্ট ইন্ডিজকে হারিয়েছে আয়ারল্যান্ড। আইরিশরা জিতেছে ৪০ বল (আসলে ২৫ বল) হাতে রেখেই। এ খেলায় যে কেউ জিততে পারে।’ইতিহাস, ঐতিহ্য, শক্তিমত্তার বিচারে ২১ ফেব্রুয়ারির ম্যাচে নিঃসন্দেহে অস্ট্রেলিয়া ফেবারিট। বাস্তবতা মানছেন বাংলাদেশ উইকেটরক্ষকও। তবে সেদিন কিছুতেই ছেড়ে কথা বলবেন না মুশফিকরা, ‘সবাই ভাবছে ম্যাচটা সহজেই জিতবে অস্ট্রেলিয়া। তবে এ নিয়ে আমাদেরও কিছু বলার আছে। দলের সবাই এ ম্যাচের জন্য মুখিয়ে আছে। আমরা যদি নিজেদের কাজটা যথাযথ করতে পারি, তবে এ ধরনের বড় ম্যাচে ভালো করার সম্ভাবানা রয়েছে। অস্ট্রেলিয়া, শ্রীলঙ্কা, ইংল্যান্ডও আমাদের গ্রুপে অন্যান্য দলের বিপক্ষে ম্যাচগুলোর দিকে তাকিয়ে। আজ (গতকাল) রাতের আত্মবিশ্বাস আমাদের সাহায্য করবে। তবে কিছু বিষয়ে এখনো কাজ করতে হবে। দল এখন উজ্জীবিত। আশা করি ঠিক সময়েই জ্বলে উঠতে পারব।’
