
রিয়াল মাদ্রিদের জন্য সৌভাগ্য বয়ে এনেছিলেন নেইমার! ২০০২ সালের পর থেকে চ্যাম্পিয়নস লিগ জিততেই পারছিল না ইউরোপের ইতিহাস-সেরা ক্লাবটি। আর নেইমার যেই বার্সেলোনায় যোগ দিলেন ২০১৩ সালে, তখন থেকে চার মৌসুমে রিয়াল চ্যাম্পিয়নস লিগ জিতেছে তিনবার!
এই তথ্য এই জন্য বলা, নেইমারকে কেনার জন্য পিএসজি যে এমন ‌‘পাগুলে’ কাণ্ড করে বসল, তার পেছনে প্যারিসের ক্লাবটির পক্ষ থেকে বড় করে বলা হচ্ছে চ্যাম্পিয়নস লিগের মিশনের কথা। পিএসজি ইউরোপের সেরা দল হয়ে উঠতে চায়। নেইমারকে তাদের দরকার। কিন্তু তাই বলে নেইমারকে লাগবেই! এর জন্য প্রয়োজনে ২২২ মিলিয়ন ইউরো খরচ করো! মাত্র এক বছর আগে দলবদলের যে রেকর্ডটা ছিল ১০৫ মিলিয়ন ইউরো, ১২ মাসের মধ্যে সেটিকে দ্বিগুণের বেশি বানিয়ে দাও!নেইমার মানে চ্যাম্পিয়নস লিগ ট্রফির নিশ্চয়তা নয়। একা নেইমারের পক্ষে সম্ভবও নয় জাদুর সাহায্যে সব বদলে দেওয়া। আর চ্যাম্পিয়নস লিগে ঐতিহ্যের ধার লাগে। টাকা হলেই সব হয় না। সেটা খুব ভালো করে বুঝেছে চেলসি, দীর্ঘ অপেক্ষা শেষে যদিও শেষ পর্যন্ত নাটকীয়ভাবে একবার চ্যাম্পিয়নস লিগ তারা জিতেছিল। এখন বুঝছে ম্যানচেস্টার সিটি। বিস্তর টাকা ঢেলেও যারা একবারই সেমিফাইনালের গণ্ডিতে যেতে পেরেছিল। না হলে এখনো মোটের ওপর দ্বিতীয় রাউন্ডই তাদের দৌড়।নেইমারের পেছনে এভাবে টাকা ঢালাকে তাই পাগলামি বলতেই পারেন। বলতে পারেন টাকার গরম। ভাবতে পারেন, আরব শেখদের শখের ঘোড়দৌড়। তবে এর সবই হবে ভুল ভাবনা।
বরং নেইমারকে পিএসজিতে নিয়ে আসার পেছনে কাজ করেছে সূক্ষ্ম কিছু হিসাব। দীর্ঘমেয়াদি পরিকল্পনা। সাদাচোখে যেটা ধরা পড়ছে না।কাতার বিশ্বের কাছে নিজেদের বদলে যাওয়ার বার্তা দিতে চায়। আর ফুটবল তাদের এই ‘ব্র্যান্ডিং’-এর অন্যতম মাধ্যম। ২০২২ ফুটবল বিশ্বকাপের আয়োজক হতে কাতার-যুক্তরাষ্ট্র লড়াই শেষ পর্যন্ত এফবিআই পর্যন্ত গড়িয়েছে। যেটি ফিফাকে টালমাটাল করে দেওয়া আর্থিক কেলেঙ্কারি ফাঁসে পরোক্ষ ভূমিকাও রেখেছে। কাতার এরও আগে বার্সাকে বেছে নিয়েছিল তাদের ‌‘কাতার ফাউন্ডেশনে’র প্রচারণার জন্য। নেইমার বার্সায় আসার ঠিক দুই বছর আগে স্পেনের ক্লাবটির সঙ্গে অবিশ্বাস্য এক চুক্তি করেছিল কাতার স্পোর্টস ইনভেস্টমেন্ট। অবিশ্বাস্য এই অর্থে, জার্সি স্পনসরের জন্য এত বিশাল অঙ্কের টাকা সাধারণত কোনো ক্লাব পায় না। ৫ বছরের জন্য যে চুক্তির অঙ্কটা ছিল ১৫০ মিলিয়ন ইউরো। যেখানে ইউরোপের বড় বড় ক্লাবগুলো বছরে ১০ মিলিয়ন ইউরোর চুক্তিতে জার্সি স্পনসর পেলেই খুশি, বার্সার জন্য সেটি ছিল এরও তিন গুণ (রিয়ালের বর্তমান জার্সি স্পনসর বিউইন বছরে দেয় ১৭ মিলিয়ন ইউরো)!তার চেয়েও বড় অবিশ্বাস্য ব্যাপার ছিল, বার্সা তাদের শতবর্ষের ইতিহাসে প্রথমবারের মতো জার্সিতে স্পনসর নিয়েছিল। ‘মোর দ্যান আ ক্লাবে’র দর্শনে বিশ্বাসী যে বার্সা এর আগে তাদের জার্সিতে ব্যবহার করত ইউনিসেফের নাম ও লোগো। উল্টো এর জন্য জাতিসংঘের শিশু তহবিলকে তারাই দান করত বড় অঙ্কের টাকা। স্পেনের আর্থিক দুর্দশার মুহূর্তে বার্সা তাদের ঐতিহ্য থেকে সরে এসেছিল, এর বিনিময়ে কাতার থেকে মিলেছিল বিশাল অঙ্কের টাকা। নেইমারকে কিনতে এই টাকা তাদের সাহায্য করেছিল নিশ্চয়ই। সেই কাতার স্পোর্টস ইনভেস্টমেন্টই এবার কিনে নিল নেইমারকে!আয়তনে বাংলাদেশের চেয়ে ১৩ ভাগ ছোট, কিন্তু মাথাপিছু আয়ে বিশ্বের এক নম্বর দেশ কাতার এখন অনেকের চোখেই চমক। দোহা হয়ে উঠতে চায় বিশ্বের বাণিজ্যের অন্যতম ভরকেন্দ্র। এমনকি আরব উপসাগরের ভূ-রাজনৈতিক পাশার দানে ছোট্ট এই দেশকে নানাভাবে কোণঠাসা করার চেষ্টা করছে মধ্যপ্রাচ্যের ক্ষমতাধর দেশগুলো। কিছুদিন ধরে একের পর এক অবরোধ আর নিষেধাজ্ঞার খবর এসেছে। সেসব তুড়ি মেরে উড়িয়ে দিয়েছে কাতার।বার্তা সংস্থা এএফপির বিশ্লেষণও বলছে, ঘটনাচক্রেই হোক কিংবা পরিকল্পিতভাবে, নেইমারের এই দলবদল কাতারকে এনে দিল আরেক জয়। কিছুদিন ধরে কাতারকে জড়িয়ে চলে আসা নেতিবাচক খবরগুলো বানের তোড়ে ভেসে গেল এই এক দলবদলের খবরে।রাজনীতি আর ফুটবলের মাঠ কখনো-কখনো মিলেমিশে একাকার হয়ে যায়। তবে যদি শুধু ফুটবলের মাঠের কথাও ভাবেন, নেইমারকে পিএসজিতে নিয়ে আসা আরও একটি বড় পাশার দান হয়ে উঠতে পারে প্যারিসের ক্লাবটির জন্য। এই মুহূর্তে বৈশ্বিক ফুটবল আইকনের তালিকায় নেইমার মেসি-রোনালদোদের পেছনে আছেন বটে। কিন্তু ২০১৮ বিশ্বকাপ নেইমারকে এক নম্বর বানিয়ে দেবে, যদি ব্রাজিল জিতে যায় সেই বিশ্বকাপ। সেটি যদি নাও পারেন, আগামী দুই-তিন বছর পরেই বিশ্বের এক নম্বর তারকা হয়ে উঠবেন নেইমার। বিশ্বের সেরা তারকা যেখানে খেলে, সেখানে ফুটবল বিশ্বেরও চোখ থাকবে। ২০২২ কাতার বিশ্বকাপের সময় এই বিনিয়োগের আসল পরিণতি বোঝা যাবে। যেখানে কাতারের জ্যাকপট মেরে দেওয়ার সম্ভাবনাই সবচেয়ে বেশি!
