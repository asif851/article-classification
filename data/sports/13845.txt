
মাত্র একটি জয়ের অপেক্ষা। আর সেটা হলেই বার্সেলোনার জার্সিতে ৪০০তম জয়ের দেখা পাবেন লিওনেল মেসি। রোববার স্প্যানিশ লা লিগার আগুনে ম্যাচে অ্যাটলেটিকো মাদ্রিদের বিপক্ষে মাঠে নামবে বার্সা। দারুণ খেলতে থাকা অ্যাটলেটিকোর বিপক্ষে তাদেরই মাঠ ভিসেন্তে ক্যালদেরন থেকে জয় তুলে আনার কঠিন এই মিশনটা বার্সেলোনার জার্সি গায়ে মেসির ৫৬৫তম ম্যাচ। দলের হয়ে ২৯টি শিরোপা ঘরে তোলার গৌরবের সাক্ষী মেসি কি পারবেন আজ রাতেই ৪০০তম জয়ের আনন্দটা গায়ে মাখাতে?পিএসজির বিপক্ষে চ্যাম্পিয়নস লিগের নকআউট পর্বের প্রথম লেগে ৪-০ গোলে হেরেছে বার্সেলোনা। প্যারিসের সেই দুঃসহ রাত তাড়িয়ে বেড়াচ্ছে তাদের এখনো। লেগানেসের বিপক্ষে লা লিগার ম্যাচটি ছিল তারই প্রমাণ। পিএসজির বিপক্ষে বাজে খেলা মেসি লেগানেসের বিপক্ষে অবশ্য দলকে জিতিয়েছেন নিজের ঝলকেই। কিন্তু বার্সেলোনাকে ধুঁকতে দেখা গেছে সে ম্যাচেও। মেসির শেষ মুহূর্তের পেনাল্টি গোল ড্রয়ের হাত থেকে বাঁচালেও পিএসজি ম্যাচের দুঃস্বপ্নটা ছায়া হয়ে ছিল লেগানেসের বিপক্ষেও। অ্যাটলেটিকোর বিপক্ষে ম্যাচটি বার্সেলোনার কাছে তাই সে দুঃস্বপ্ন তাড়ানোর উপলক্ষ।ভ্যালেন্সিয়ার কাছে সর্বশেষ ম্যাচে হেরেছে রিয়াল মাদ্রিদও। এই হারের সুবিধা নিতে অ্যাটলেটিকোর বিপক্ষে জয়ের বিকল্প নেই বার্সেলোনার সামনে। কিন্তু অ্যাটলেটিকোর মাঠ ভিসেন্তে ক্যালদেরন কেন যেন জুজু ছড়ায় সব সময়ই। বার্সেলোনার শতেক অস্বস্তি এই মাঠে। তবে জর্ডি আলবা বলেছেন ডিয়েগো সিমিওনের দলের বিপক্ষে পূর্ণ আত্মবিশ্বাস নিয়েই মাঠে নামবে বার্সেলোনা, ‘এখনো লিগের অনেকটা পথই বাকি। ঘটতে পারে অনেক কিছুই। কিন্তু পয়েন্ট হারালে চলবে না। টিকে যেহেতু আছি, তাই চ্যাম্পিয়ন হওয়ারও সম্ভাবনা আছে। তবে ঠিকমতো, পরিকল্পনা অনুযায়ী আমাদের খেলতে হবে।’বার্সেলোনার হয়ে মেসির খেলা ৫৬৫টি ম্যাচের মধ্যে ১০২টি ড্র হয়েছে, ৬৪টিতে হারের স্বাদ পেয়েছেন মেসি। সূত্র: আইএএনএস।
 
