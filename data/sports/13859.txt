
মালাগার বিপক্ষে ম্যাচটা খুব দ্রুতই ভুলে যেতে চাইবেন লিওনেল মেসি। মাঠে নিষ্প্রভ উপস্থিতির কারণে তো বটেই, এই ম্যাচটা মেসির জন্য দুঃস্বপ্ন হয়ে থাকবে অন্য একটি ঘটনার জন্যও। মালাগা ডিফেন্ডার ওয়েলিংটনের সঙ্গে বাদানুবাদে জড়িয়ে পড়েন। একপর্যায়ে ওয়েলিংটন এক হাতে মেসিকে চোয়াল সজোরে চেপে ধরে ধাক্কা দিয়ে মাটিতে ফেলে দেন। এমন পরিস্থিতির শিকার এর আগে কখনো হননি মেসি। পুরো ব্যাপারটিই ছিল মেসির জন্য যথেষ্টই অপমানজনক।আশ্চর্য হলেও সত্যি, মেসিকে শারীরিকভাবে লাঞ্ছিত করেও খুব বড় শাস্তির মুখোমুখি হতে হয়নি ওয়েলিংটনের। কেবল একটা কার্ড, একটি হলুদ কার্ড দেখিয়েই নিজের দায়িত্ব সেরেছেন রেফারি। ওয়েলিংটন চোয়াল ধরে মেসিকে ফেলে দেওয়ার পর মাটি থেকে উঠতে বেশ দেরিই করছিলেন মেসি। আঘাত-টাঘাত নয়, এই ধাক্কায় মেসির খুব চোট লাগার কথা নয়। আর্জেন্টাইন তারকা হয়তো নিজেকে অপমানিতই মনে করছিলেন। হাজার হোক, তিনি তো এই মুহূর্তে পৃথিবী নামের গ্রহের অন্যতম সেরা তারকা। ওয়েলিংটন নামের মালাগা ডিফেন্ডারটিকেই বা চেহারায় চেনে কজন?ওয়েলিংটন অবশ্য মেসির বিরুদ্ধে তাঁকে উত্ত্যক্ত করারই অভিযোগ তুলেছেন। ম্যাচ শেষে তিনি সাংবাদিকদের বলেছেন, ‘আমি মেসিকে ধাক্কা দিতে চাইনি। মেসিই তো আমাকে আগে গালি দিয়েছে।’ কী গালি দিয়েছিলেন মেসি? ওয়েলিংটন যা বলেছেন, সেটা অবশ্য ছাপার যোগ্য নয়। ওয়েলিংটন সত্য বলছেন কি না, সেটা অবশ্য যাচাইয়ের সুযোগ হয়নি সাংবাদিকদের। এই ঘটনা নিয়ে কথা বলার জন্য কোনোভাবেই মেসির দেখা পাননি তাঁরা। সূত্র: ডেইলি মেইল।
