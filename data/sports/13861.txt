
চেক প্রজাতন্ত্রের বিপক্ষে প্রথম ম্যাচে ঠিক স্পেনকে খুঁজে পাওয়া যায়নি। ওই ম্যাচটা ১-০ গোলে জিতলেও স্পেন মন ভরাতে পারেনি সমর্থকদের। কিন্তু ভিসেন্তে দেল বস্কের দল কাল সেটা পুষিয়ে দিল কড়ায়-গন্ডায়। তুরস্ককে ৩-০ গোলে উড়িয়ে দিয়ে এক ম্যাচ হাতে রেখেই শেষ ষোলোর টিকেট নিশ্চিত করেছে বর্তমান চ্যাম্পিয়নরা। আলভারো মোরাতা করেছেন দুটি গোল ও অন্য গোলটি নোলিতোর।আসলে ব্যবধান আরও বড় হতে পারত। কাল নিসে প্রথম আধঘণ্টা ছাড়া আর কখনো মনেই হয়নি তুরস্ক ম্যাচে আছে। ৩৪ মিনিটে নোলিতোর ক্রস থেকে আলভারো মোরাতার হেড জড়ায় তুর্কিদের জালে। ওই গোলের মিনিট তিনেকের মধ্যেই ব্যবধান ২-০ করেন নোলিতো নিজেই গোল করে। দ্বিতীয়ার্ধের শুরুতে ৪৮তম মিনিটে ইনিয়েস্তা, আলবার পা ঘুরে বল যায় আন মার্ক মোরাতার পায়ে। এবারও গোল করতে কোনো ভুল হয়নি জুভেন্টাস স্ট্রাইকারের।দুই ম্যাচে ৬ পয়েন্ট নিয়ে স্পেনের ‘ডি’ গ্রুপে কমপক্ষে রানার্সআপ হওয়াটা নিশ্চিত হয়ে গেল। সমান ম্যাচে ৪ পয়েন্ট নিয়ে এই গ্রুপে দ্বিতীয় স্থানে আছে ক্রোয়েশিয়া, চেক প্রজাতন্ত্রের পয়েন্ট ১। তুরস্ক কোনো ম্যাচ জিততে পারেনি।প্রথম ম্যাচটা ভালো খেলতে না পারলেও এই জয়টা স্পেনকে অনেক আত্মবিশ্বাস দেবে বলেই মনে করেন মিডফিল্ডার আন্দ্রেস ইনিয়েস্তা, ‘এখন আমরা এখান থেকে কত দূর যেতে পারি, সেটি নির্ভর করছে আমাদের ওপর।’ এএফপি।
