
বাবা হয়েছেন কালই। এখনো আনন্দ-অনুভূতির রেশ কাটেনি। কিন্তু পিতৃত্বের স্বাদ পাওয়ার ২৪ ঘণ্টার মধ্যেই ব্যাংকক থেকে ঢাকা ফিরেছেন তামিম ইকবাল। দেশে ফিরে বিশ্রাম নয়। মিরপুরে গিয়ে শুরু করে দেন অনুশীলন।শ্রীলঙ্কার বিপক্ষে দুর্দান্ত জয়ের পর আজ বিশ্রামে ছিলেন জাতীয় দলের বেশির ভাগ ক্রিকেটারই। তবে সৌম্য সরকার ও নাসির হোসেন টুকটাক অনুশীলন করেছেন কোচ চন্ডিকা হাথুরুসিংহের তত্ত্বাবধানে। এর মধ্যে তামিম ইকবালের উপস্থিতি অবাক করেছে সবাইকে।নেটে খুব মন দিয়েই অনুশীলন করেন তামিম। কোচ হাথুরুসিংহেরও অখণ্ড দৃষ্টি ছিল তাঁর দিকে। শিষ্যের ভুল-ভ্রান্তিগুলোও শুধরে দিয়েছেন বেশ কয়েকবার।গতকাল রোববার সকালেই তামিম ও তাঁর স্ত্রী আয়েশার সংসার আলো করে আসে এক পুত্র সন্তান। সন্তানের জন্ম মুহূর্তে স্ত্রীর পাশে থাকার জন্য চলমান এশিয়া কাপে খেলছেন না দেশের ক্রিকেটের অন্যতম এই তারকা।
