
অনিচ্ছাকৃত হত্যাকাণ্ড নয়। ব্লেড রানার হিসেবে পরিচিত অ্যাথলেট অস্কার পিস্টোরিয়াস ইচ্ছা করেই হত্যা করেছিলেন তাঁর বান্ধবী রিভা স্টিনক্যাম্পকে। আজ বৃহস্পতিবার দক্ষিণ আফ্রিকার সুপ্রিম কোর্টের আপিল বিভাগ পিস্টোরিয়াসের বিরুদ্ধে এক বছর আগে দেওয়া ‘অনিচ্ছাকৃত হত্যা’র রায় বাতিল করে এই রায় দিয়েছেন। এর ফলে বর্তমানে গৃহবন্দী পিস্টোরিয়াসকে আবার কারাগারে ফিরতে হচ্ছে।২০১৩ সালের ১৪ ফেব্রুয়ারি, ভালোবাসা দিবসেই প্রিটোরিয়ায় পিস্টোরিয়াসের হাতে খুন হন তাঁর ভালোবাসার মানুষ। কিন্তু সেটি ইচ্ছাকৃত হত্যা ছিল না বলেই পিস্টোরিয়াসের পক্ষ থেকে প্রতিষ্ঠা করার চেষ্টা করা হয়। শেষ পর্যন্ত আদালতও রায় দেয়, পিস্টোরিয়াস ইচ্ছাকৃতভাবে বান্ধবীকে হত্যা করেননি। য​দিও রায়ে পাঁচ বছরের জেলের সাজাই হয়েছিল তাঁর। পরে প্যারোলে মুক্তি পেয়ে নিজের বাড়িতে ফেরার সুযোগও পান।মামলার বাদী রাষ্ট্রপক্ষ উচ্চ আদালতে যায়। সেই আপিল শুনানির ধারাবাহিকতায় আপিল বিভাগ আজ রায় দিলেন, পিস্টোরিয়াস আইনের পরিভাষায় ‘মার্ডার’ বা ‘খুন’ই করেছেন। এই অপরাধকে ‘অনিচ্ছাকৃত হত্যা’ বলে লঘু দৃষ্টিতে দেখার সুযোগ সামান্য। রায়ে বিচারপতি লরিমার রিচ আরও বলেছেন, নিম্ন আদালত পিস্টোরিয়াসের বিরুদ্ধে আইনের বিভিন্ন ধারাগুলোর সঠিক প্রয়োগ ঘটাতে পারেননি।রিচ বলেন, নিম্ন আদালতের ভেবে দেখা উচিত ছিল, পিস্টোরিয়াস গুলি চালানোর সময় খুব ভালোভাবেই জানতেন এর ফলে তাঁর বান্ধবীর মৃত্যু ঘটতে পারে। উচ্চ ক্ষমতার একটি অস্ত্র হাতে নিয়ে পিস্টোরিয়াসের উচিত ছিল সর্বোচ্চ সতর্কতা অবলম্বন করা।চূড়ান্ত রায়ে পিস্টোরিয়াসের ১৫ বছরের সাজা হতে পারে। সূত্র: বিবিসি।
