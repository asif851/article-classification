
বৃষ্টি-অধ্যায়টুকু বাদ দিলে চট্টগ্রাম থেকে একরাশ সুখস্মৃতি নিয়েই ঢাকায় ফিরেছে বাংলাদেশ দল। টেস্টের এক নম্বর দলের বিপক্ষে তৃতীয় দিন পর্যন্ত লিড নেওয়ার পর ড্র—আত্মবিশ্বাসের অনেক রসদই খুঁজে পেয়েছে বাংলাদেশ। দুদলের লড়াইয়ের শেষ অংশটা মঞ্চস্থ হবে মিরপুরে, আগামী পরশু। দক্ষিণ আফ্রিকার বিপক্ষে সিরিজের শেষ টেস্টে ছন্দ ধরে রাখার প্রত্যাশা তামিম ইকবালের। একই সঙ্গে জানিয়েছেন বাংলাদেশ দলের সাফল্যের রহস্যও।
এ বছর একের পর এক সিরিজে শক্তিশালী দলগুলোর বিপক্ষে এমন ধারাবাহিক পারফরম্যান্স আগে কখনো করেনি বাংলাদেশ। বাংলাদেশের এ সাফল্যের রহস্য প্রসঙ্গে তামিম বললেন, ‘এটা নির্ভর করে মানসিকতার ওপর। সত্যি কথা, এ বছরের আগ পর্যন্ত আমরা খুব বড় কিছু অর্জন করতে পারিনি। কিন্তু এ বছর সেটা পেরেছি। বিশেষ করে ওয়ানডে ক্রিকেটে। দলের প্রতিটি খেলোয়াড়ের মধ্যে সাফল্যের ক্ষুধা আছে। সবাই উন্নতি করতে চায়। বিশেষ করে টেস্ট ক্রিকেটে। এখানে আমাদের আরও অনেক উন্নতি করতে হবে। মানসিকভাবে ক্লান্ত হয়ে পড়লে তা পারফর্মে প্রভাব ফেলে। ফিজিও-ট্রেইনাররা আমাদের নিয়ে প্রচুর কাজ করেন। একেক দিন একেক ধরনের অনুশীলন করানোর চেষ্টা করেন। যাতে কেউ ক্লান্ত হয়ে না পড়ে। আমরা সবাই ওই অনুশীলন স্বতঃস্ফূর্তভাবে উপভোগ করি। অনুশীলন, টিম মিটিং এসব আমরা এখন উপভোগ করা শিখে গেছি। মনে হয়, যেকোনো বিষয় উপভোগ করা শিখলে সেটার ফলাফল ভালো হয়।’দক্ষিণ আফ্রিকার বিপক্ষে ওয়ানডে সিরিজ জেতার পর প্রথম টেস্টেও দারুণ পারফরম্যান্স। সিরিজের শেষটা রঙিন তুলির আঁচড় দিতে প্রত্যয়ী তামিম। আজ সংবাদ সম্মেলনে বললেন, ‘এটা এই সিরিজের শেষ ম্যাচ। চট্টগ্রাম টেস্টে আমরা যেভাবে এগোচ্ছিলাম, সেভাবে যদি এখানেও খেলতে পারি, তাহলে বাংলাদেশের জন্য খুব ভালো হবে।’এমনিতে এ বছরটা বাংলাদেশের ক্রিকেটের জন্য চিরস্মরণীয় হয়ে থাকবে। দক্ষিণ আফ্রিকার বিপক্ষে ঢাকা টেস্টের মাধ্যমে শেষ হবে তিনটি সিরিজ। এখনো পর্যন্ত প্রতিটি সিরিজেই দারুণ পারফর্ম করেছে বাংলাদেশ দল, বিশেষ করে ওয়ানডেতে। সিরিজের বাকি টেস্টে এ ধারা অব্যবহত রাখার কথাই বললেন তামিম, ‘২০১৫ সালটা খুব ভালো গেছে। বিশেষ করে ওয়ানডে ক্রিকেটে। এরপর আমাদের লম্বা ছুটি আছে। এটা আমাদের সবার জানা। সঙ্গে এও জানা আছে, আমরা বিশ্বের এক নম্বর টেস্ট দলের সঙ্গে টেস্ট খেলছি। তাদের বিপক্ষে ভালো ফল পেতে চাইলে সব বিভাগের শতভাগ ভালো পারফর্ম করতে হবে। নিজেদের সেরাটা দিতে হবে। যে পরিকল্পনা করব, সেটাকে পুরোপুরিভাবে প্রয়োগ করতে হবে। শুরুটা ভালো করতে হবে। এটা খুবই গুরুত্বপূর্ণ। শুরুর ছন্দটা এগিয়ে নিয়ে যেতে পারলে, দলের জন্য খুব ভালো ব্যাপার হবে। ম্যাচের শুরুতে ব্যাটিং-বোলিং যা-ই করি না কেনো, শুরুটা ভালো করতে হবে। সেই ছন্দ ধরে এগোতে হবে সামনে।’সাফল্যের সিংহভাগ এসেছে ওয়ানডেতেই। নয়টি ওয়ানডের মধ্যে জয় সাতটিতেই। সবগুলো সিরিজই পকেটে পুড়েছে বাংলাদেশ। তবে টেস্টে এখনো জয়ের দেখা পায়নি মুশফিকর রহিমের দল। চার টেস্টে তিনটিতে ড্র, আর হার একটিতে। এর মধ্যে দুটো ড্রয়ে ছিল বৃষ্টির ছোঁয়া। তামিমও স্বীকার করছেন টেস্টের বড় অর্জন এখনো বাকি, ‘এ মাঠে (ঢাকা) হোক, বা অন্য যেকোনো মাঠেই, টেস্টে আমরা এখনো খুব বড় কিছু অর্জন করিনি। কিন্তু এখন আমরা আগের চেয়ে ভালো খেলছি। প্রতিপক্ষের সঙ্গে আমরা লড়াই করতে পারি। উইকেট কেমন আচরণ করবে, সে বিষয়ে সবারই ধারণা আছে। সেটা মাথায় রেখেই খেলতে হবে। আরও যেটা গুরুত্বপূর্ণ, প্রথম সেশনটা আমাদের খুব ভালো করতে হবে। পরে ওই ছন্দটা ধরে এগিয়ে যেতে হবে। আশা করি, এ ম্যাচটি একটা ভালো টেস্ট ম্যাচ হবে।’
