
সেকেন্ডের চার ভাগের এক ভাগ সময়। এর মধ্যে কী কী করতে পারেন আপনি? মোবাইলটা হাতে নিতে পারেন, মাথা চুলকাতে পারেন, ভ্রু কুঁচকাতে পারেন। ভাবতে গিয়ে চোখের পলক পড়তে পারে। কিন্তু টেম্বা বাভুমা এই ০.২৬ সেকেন্ডের মাঝেই হারিয়ে দিতে পারেন অস্ট্রেলিয়াকে। পার্থ টেস্টে সহজ জয়ই দেখছে দক্ষিণ আফ্রিকা।
৫৩৯ রানের লক্ষ্যে দারুণ শুরু করেছিলেন ডেভিড ওয়ার্নার। তাঁর ঝোড়ো ৩৫ রানে ১৩তম ওভারেই ৫০ রান তুলে ফেলে অস্ট্রেলিয়া। কিন্তু কাগিসো রাবাদার ওই ওভারের দ্বিতীয় বলেই ঘটে দুর্ঘটনা। রাবাদার বলটি পয়েন্টের দিকে ঠেলে দিয়ে দৌড় দিয়েছিলেন। কিন্তু বাভুমাও ছিলেন প্রস্তুত। দৌড়ে বলটি ধরলেন, শরীরকে ডান দিকে ঘুরিয়ে নিলেন মুহূর্তের মধ্যে। শূন্যে ভাসমান অবস্থাতেই বল ছুড়ে দিলেন। সে বল গিয়ে লাগল মিডল স্টাম্পে। আউট ওয়ার্নার! অবিশ্বাস্যে মাথা নাড়তে নাড়তে মাঠ ছাড়লেন ওয়ার্নার, অস্ট্রেলিয়ার দুঃসময়টা ঘনীভূত হলো আরও। ৫৩৯ রানের বিশাল লক্ষ্য তাড়া করতে নেমে মাত্র ৫২ রানেই দলের সেরা ব্যাটসম্যানকে হারিয়ে ফেলল স্বাগতিকেরা। ওই ওভারেই আউট হয়ে গেলেন অন্য ওপেনার শন মার্শ। উসমান খাজা ও স্টিভ স্মিথ মিলে ‘ড্যামেজ কন্ট্রোল’ করতে চেষ্টা করেছিলেন। কিন্তু ৯২ রানের সে জুটিটা ভেঙে দিলেন ওই রাবাদা। অফ স্টাম্পের বাইরের বল তাড়া করতে নেমে আউট অধিনায়ক স্টিভ স্মিথ। এক ওভার বিরতি দিয়ে আবারও রাবাদা-ধাক্কা। এবার তাঁর শিকার অ্যাডাম ভোজেস। ১৪৬ রানে ৪ উইকেট হারিয়ে মহাবিপর্যয়ে পড়ল অস্ট্রেলিয়া। তবে দিনের বাকি সময়টা নিরাপদে পার করে দিয়েছেন খাজা (৫৮*) ও  মিচেল মার্শ (১৫*)। এর আগে দিনের শুরুতে ৩৮৮ রানের লিডটাকে ৫৩৮-এ নিয়ে গেছেন কুইন্টন ডি কক (৬৪) ও ভারনন ফিল্যান্ডার (৭৩)। ৩৪ বলে ৪১ রানের ইনিংসে ভালো অবদান রেখেছেন কেশব মহারাজও।
