
অ্যাডাম জামপা আর নাথান লায়নের স্পিনের সঙ্গে দলে ফেরা ফাস্ট বোলার মিচেল স্টার্ক। গায়ানার প্রভিডেন্সে ওয়েস্টে ইন্ডিজের পরীক্ষাটা যে খুব সহজ হবে না, সেটা বোঝাই গিয়েছিল। আগের দিন যে ভেন্যুর উইকেট দক্ষিণ আফ্রিকার বিপক্ষে ক্যারিবীয়দের জয়ের সহায়ক হয়েছিল, সেই উইকেটই উল্টো বুমেরাং হলো। স্পিন-বোলিং সহায়ক উইকেটে জামপা আর লায়ন তো জ্বলে উঠলেনই, সঙ্গে জ্বলে উঠলেন চোটের অস্ত্রোপচার শেষে ফেরা স্টার্ক। বোলারদের মিলিত দাপটে ওয়েস্ট ইন্ডিজকে ১১৬ রানে অলআউট করে ৬ উইকেটের জয় তুলে নিয়েছে অস্ট্রেলিয়া।
টসে হেরে ব্যাট করতে নেমেই যেন পিচের জুজু পেয়ে বসল ওয়েস্ট ইন্ডিজকে। ৬ রানে প্রথম উইকেট হারানোর পর অবশ্য দ্বিতীয় উইকেট জুটিতে ছোট্ট একটা প্রতিরোধ এসেছিল। দলীয় সংগ্রহ যখন ১ উইকেটে ৫০, ঠিক তখনই ক্যারিবীয় ব্যাটসম্যানরা শুরু করলেন যাওয়া-আসার মিছিল। একে একে ফিরলেন জনসন চার্লস (২২), ড্যারেন ব্রাভো (১৯), মারলন স্যামুয়েলস (১০), দিনেশ রামদিন (১২)। নিচের দিকে কার্লোস ব্রাফেটের তরফে একটু প্রতিরোধ হলেও (২১) বাকিরা করতে পারেননি কিছুই। অধিনায়ক জ্যাসন হোল্ডার আউট হন ১ রানে, সুলেমান বেল ৩, সুনীল নারাইন ৫ আর জেরম টেলর আউট হন ৫ রানে।জামপা আর লায়ন নিজেদের মধ্যে ভাগ করে নেন ৬ উইকেট। জামপা মাত্র ১৬ রানে ৩ আর লায়ন ৩ উইকেট পান ৩৯ রানে। মিচেল স্টার্কের ২ উইকেট আসে ৩৭ রানের খরচায়। এ ছাড়া মিচেল মার্শ আর গ্লেন ম্যাক্সওয়েল একটি করে উইকেট পান যথাক্রমে ৫ ও ৩ রানের বিনিময়ে।৩২.৩ ওভারে ওয়েস্ট ইন্ডিজকে মাত্র ১১৬ রানে শেষ করে দিয়ে অস্ট্রেলিয়ার রান তাড়াটাও কিন্তু একেবারেই সহজ ছিল না। ওয়েস্ট ইন্ডিজের পক্ষে লড়াই জমিয়েছেন সুনীল নারাইন (২/৩৬), সুলেমান বেন (১/২১) ও হোল্ডার (১/২১)। তবে ডেভিড ওয়ার্নারের ৫৫ বলে ৫৫, উসমান খাজার ২৭ আর অ্যারন ফিঞ্চের ১৯ রানের ইনিংসগুলো পার করে দিয়েছে অস্ট্রেলিয়াকে। সেটিও ইনিংসের ১৪৬ বল বাকি থাকতেই। সূত্র: এএফপি।
