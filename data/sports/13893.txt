
কর্ণাটকের বিপক্ষে হারের পর বেঙ্গালুরুর চিন্নাস্বামী স্টেডিয়ামে ভারত ‘এ’ দলের বিপক্ষেও বাংলাদেশ ‘এ’ দলকে চোখ রাঙাচ্ছে পরাজয়। ১৮৩ রানে পিছিয়ে থেকে দ্বিতীয় ইনিংস শুরু করা বাংলাদেশ ‘এ’ দলের দিন শেষে সংগ্রহ ২ উইকেটে ৩৬ রান। মুমিনুল হকের দল এখনো পিছিয়ে ১৪৭ রানে ।দ্বিতীয় ইনিংসেও শুরুটাও ভালো হয়নি বাংলাদেশ ‘এ’ দলের। প্রথম ইনিংসের মতো দ্বিতীয় ইনিংসেও শূন্য রানে ফিরেছেন এনামুল হক। মুমিনুল হকের সঙ্গে দ্বিতীয় উইকেট জুটিতে ১৭ রান যোগ করে ফিরেছেন সৌম্য সরকার। ফেরার আগে সৌম্যের সংগ্রহ ১৯ রান। ‘এ’ দলের হয়ে ভারত সফরটা বাজেই গেল সৌম্যের। তিন দিনের দুই ম্যাচে করেছেন ৬২ রান। তিনটি একদিনের ম্যাচে সংগ্রহ মাত্র ৩৪ রান। দিন শেষে মুমিনুল অপরাজিত আছেন ৯ ও লিটন দাস ৭ রানে।বৃষ্টি বিঘ্নিত দ্বিতীয় দিনে ৫ উইকেটে ৪১১ রান তুলে ইনিংস ঘোষণা করেছে ভারত ‘এ’ দল। বাংলাদেশ ‘এ’ দলের নির্বিষ বোলিংয়ের সুযোগে ভালোই চওড়া হয়েছে গত দিনের ১ উইকেটে ১৬১ রানে খেলতে নামা ভারত ‘এ’ দল। ওভার প্রতি প্রায় পাঁচ করে রান তুলেছে স্বাগতিকেরা। আগের দিনের সেঞ্চুরিয়ান শিখর ধাওয়ান ফিরেছেন ১৫০ রান করে। ফিফটি করেছেন করুণ নায়ার ও বিজয় শংকর। জুবায়ের হোসেনের শিকারে পরিণত হওয়ার আগে নায়ারের সংগ্রহ ৭১ ও শংকরের ৮৬ রান। ২ উইকেট নিয়ে বাংলাদেশ ‘এ’ দলের সবচেয়ে সফল বোলার জুবায়েরই। ১টি করে উইকেট নিয়েছেন শুভাগত হোম, সাকলাইন সজীব ও নাসির হোসেন।
হার এড়াতে শেষ দিনে দারুণ কিছুই করতে হবে বাংলাদেশ ‘এ’ দলকে।
সংক্ষিপ্ত স্কোর:(প্রথম ইনিংসে বাংলাদেশ ‘এ’ ৫২.৪ ওভারে ২২৮)প্রথম ইনিংসে ভারত ‘এ’: ৮৬.১ ওভারে ৪১১/৫ (ধাওয়ান ১৫০, শঙ্কর ৮৬, জুবায়ের ২/৭৬)দ্বিতীয় ইনিংসে বাংলাদেশ ‘এ’: ১১ ওভারে ৩৬/২ (সৌম্য ১৯, মুমিনুল ৯*, লিটন ৭*)
