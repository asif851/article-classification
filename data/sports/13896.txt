
তীব্র প্রতিবাদের মুখে অবশেষে কিছুটা পিছু হটার সিদ্ধান্ত নিয়েছে বিশ্ব ক্রিকেটের তিন মোড়ল। আইসিসির ভিত্তিমূল ধরে টান দিয়ে যে পজিশন পেপার প্রস্তুত করা হয়েছিল, এতে কিছু পরিবর্তন এনে তা উপস্থাপন করা হবে আইসিসির নির্বাহী কমিটির আজকের সভায়। টেস্ট ক্রিকেটকে দুই স্তরে ভাগ করে ফেলার পরিকল্পনাটা বাদ দেওয়া হতে পারে বলে ক্রিকইনফোর এক প্রতিবেদনে জানানো হয়েছে। আজ থেকে দুবাইয়ে শুরু হওয়ার কথা আইসিসির এই সভা।ব্যবসা-বাণিজ্য ও আধিপত্য বিস্তারকে প্রাধান্য দিয়ে ক্রিকেট অঙ্গনকে ঢেলে সাজানোর যে পরিকল্পনা ভারত, ইংল্যান্ড ও অস্ট্রেলিয়ার ক্রিকেট বোর্ড করেছিল, তা শুরু থেকেই পড়েছে তীব্র প্রতিবাদের মুখে। নিউজিল্যান্ড ও জিম্বাবুয়ে ছাড়া টেস্ট খেলুড়ে বাকি পাঁচটি দেশই এই প্রস্তাবের বিরোধিতা করার প্রস্তুতি নিয়েছে। এ অবস্থায় প্রস্তাবটা যে পাস করা যাবে না, সেটা আঁচ করেই বোধ হয় এতে সংশোধন আনার সিদ্ধান্ত নিয়েছে ‘বিগ থ্রি’ নামে পরিচিত ক্রিকেট মোড়লেরা।দুই স্তরের টেস্ট ক্রিকেটের পরিকল্পনা ছাড়া আরও একটি পরিবর্তন আনা হয়েছে নতুন প্রস্তাবে। আইসিসির নতুন নির্বাহী কমিটির (এক্সকো) স্থায়ী সদস্যের সংখ্যা তিন থেকে বাড়িয়ে চার বা পাঁচে উন্নীত করা হতে পারে। তখন ভারত, ইংল্যান্ড আর অস্ট্রেলিয়ার সঙ্গে আরও একটি বা দুটি দেশ এ কমিটিতে যোগ দিতে পারে।নতুন এই প্রস্তাবনা বাস্তবায়নের জন্য আইসিসির সদস্য দেশগুলোর সঙ্গে জোর আলাপ-আলোচনাও চালিয়ে যাচ্ছে ভারত, ইংল্যান্ড ও অস্ট্রেলিয়ার ক্রিকেট বোর্ড। এই পরিকল্পনার সঙ্গে একমত পোষণ করানোর জন্য বাকি ক্রিকেট বোর্ডগুলোকে নানা ধরনের প্রলোভনও নাকি দেখাচ্ছে তারা।— ক্রিকইনফো
