
# টানা পাঁচ গ্র্যান্ড স্লামে সেমিতে পা রাখা হলো না জোকোভিচের।
দক্ষিণ কোরিয়ার প্রথম খেলোয়াড় হিসেবে উঠেছেন অস্ট্রেলিয়ান ওপেনের শেষ ষোলোয়। তবু শিরোনামে চুং হিওন নেই। কীভাবে থাকবেন? তাঁর কাছে হেরে যাওয়া লোকটি যে নোভাক জোকোভিচ। হিওনের কাছে ৭-৬ (৭/৪),৭-৫ ও ৭-৬ (৭/৩) গেমে হেরে ২০১৮ সালের প্রথম গ্র্যান্ড স্লাম থেকে বিদায় নিলেন ১২টি এককের শিরোপাজয়ী।
রড লেভার অ্যারেনায় জোকোভিচ বেশ নিষ্প্রভই ছিলেন। দেখে মনে হচ্ছিল কনুই আর কুঁচকির চোট ভালোই ভোগাচ্ছিল সার্বিয়ান তারকাকে। এরপরও সরাসরি সেটের জয়টি ২১ বছর বয়সী চুংয়ের জন্য বিশেষই বলতে হবে। তাঁর খেলা দেখে কখনো কখনো মনে হচ্ছিল এই কোর্টেই বুঝি জোকোভিচ খেলছেন! পুরো কোর্ট দাপিয়ে বেড়ানোটাও ছিল সে রকমই। ম্যাচ শেষে কোর্টে ধারাভাষ্যকার তো বলেই ফেললেন, আপনি তো জোকোভিচের মতো খেলছিলেন! চুংয়ের উত্তরে স্পষ্ট হলো এর রহস্য, ‘ছোটবেলা থেকেই আমি নোভাককে নকল করতে চেষ্টা করতাম। সে আমার আদর্শ। তাকে হারানোর বিষয়টি বিশ্বাসই করতে পারছি না। স্বপ্ন সত্যি হলো।’
নোভাক জোকোভিচকে রীতিমতো উড়িয়ে দিয়ে উঠেছেন কোয়ার্টার ফাইনালে। তবে সে অনুযায়ী খুব বাড়াবাড়ি উদ্‌যাপন করেননি হিওন। প্রথমে র‍্যাকেটটি কোর্টের পাশে বসার জায়গায় ছুড়ে মারলেন। দর্শক অভিনন্দনের জবাব দিলেন। এরপর মাথা ঠেকিয়ে কোর্টকে প্রণতি জানিয়েছেন।
