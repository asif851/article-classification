
গুঞ্জনটা শেষ পর্যন্ত সঠিক বলেই প্রমাণিত হলো। কদিন আগেই এক তদন্ত প্রতিবেদনে জানা গিয়েছিল, নিষিদ্ধ ওষুধ গ্রহণের ব্যাপারটি রাশিয়ান অ্যাথলেটদের ক্রীড়া সংস্কৃতির অংশই হয়ে দাঁড়িয়েছে। আর এ ব্যাপারে তাঁরা রাষ্ট্রীয় পৃষ্ঠপোষকতাও পান পুরোপুরি। এরপর থেকেই বাতাসে কান পেতে শোনা যাচ্ছিল অ্যাথলেটিকস থেকে রাশিয়ার নিষিদ্ধ হওয়ার আশঙ্কা। শঙ্কাটা ‘সাময়িকভাবে’ সত্যি হলো। গতকাল আন্তর্জাতিক অ্যাথলেটিকস সংস্থা (আইএএএফ) রাশিয়াকে সাময়িকভাবে নিষিদ্ধ করে দিয়েছে। এর ফলে রিও অলিম্পিকে রাশিয়ান অ্যাথলেটদের অংশগ্রহণ সংশয়ে পড়ে গেছে।গতকাল আইএএএফের কাউন্সিল সদস্যরা এক ভোটের আয়োজন করেছিল। তাতে রাশিয়াকে সাময়িক ভাবে নিষিদ্ধ করার পক্ষে ভোটের ব্যবধান ছিল ২২-১! সিদ্ধান্তটি কত দিনের জন্য নিয়েছে তা পরিষ্কার না জানালেও, সন্দেহ করা হচ্ছে পুরো ২০১৬ সালটি নিষেধাজ্ঞায় কাটাতে হতে পারে রাশিয়াকে। এ ব্যাপারে আইএএএফের সভাপতি সেবাস্তিয়ান কো বলেছেন, ‘আমাদের রাশিয়ান অ্যাথলেটিকস ফেডারেশনের ব্যর্থতার দায় মেটাতে হচ্ছে। এ জন্যই তাদের সাময়িকভাবে নিষিদ্ধ করা হয়েছে। পরিস্থিতি বিচার করলে আপাতত এর চেয়ে কঠিন কোনো সিদ্ধান্ত নেওয়া সম্ভব ছিল না।’ তবে অ্যাথলেটিকসের এমন কলঙ্কময় অধ্যায়ের দায়টি শুধু রাশিয়ার ওপরই চাপাচ্ছেন না তিনি। তাঁর মতে এর দায় নিতে হবে সবাইকে, ‘আমরা এ ব্যাপারে অনেক আলোচনা করেছি। যে উত্তরটি পেলাম তা হলো কেবল রাশিয়া নয়, সারা বিশ্বেই অ্যাথলেটিকসের অবকাঠামো ভেঙে পড়েছে। লজ্জাদায়ক হলেও এটি আমাদের জন্য শিক্ষামূলক এক ঘটনা। যেকোনো পর্যায়েই এখন থেকে কোনো প্রতারণা মেনে নেওয়া হবে না।’এমন বিপর্যয়েও রাশিয়ার ক্রীড়ামন্ত্রী ভিতালি মুতকো মত পাল্টান নি। তাঁর ধারণা, কাউন্সিল সদস্যদের এ ধরনের সিদ্ধান্ত গ্রহণে প্রভাবিত করা হয়েছে। তাই নিষিদ্ধের ঘোষণায় তিনি খুব একটা অবাক হননি, ‘তাঁদের ওপর যে চাপ প্রয়োগ করা হয়েছে, তাতে আমার মনে হয় না অন্য কোনো সিদ্ধান্ত তাঁরা নিতে পারতেন।’ তবে নিজের অনড় অবস্থা থেকে খানিকটা সরে এসেছেন মুতকো। আইএএএফ যদি চায় তাহলে নাকি রাশিয়ায় নতুন করে মাদক বিরোধী সংস্থাও গড়তে রাজি তিনি। এমনকি এ ব্যাপারে বিদেশি সাহায্য নিতেও প্রস্তুত তিনি।আইএএএফও জানিয়েছে, সংস্থার সদস্য পদ ফিরে পেতে হলে রাশিয়াকে অনেক গুলো শর্ত পূরণ করতে হবে। সূত্র: এএফপি
