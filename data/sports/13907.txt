
ভারত সফরে এরই মধ্যে সপ্তাহ তিনেক হয়ে গেছে ইংল্যান্ড দলের। খেলা হয়ে গেছে দুটি টেস্ট। কিন্তু এই কদিনেও ভারতীয় ক্রিকেট বোর্ডের (বিসিসিআই) কাছ থেকে কোনো হাতখরচ পাননি ইংলিশ ক্রিকেটাররা। যেকোনো দ্বিপক্ষীয় সফরেই সফরকারী দলের সদস্যরা স্বাগতিক বা আয়োজক ক্রিকেট বোর্ডের কাছ থেকে দৈনিক ভাতা পেয়ে থাকেন।ভারতের ক্রিকেট সংস্কারে গঠিত লোধা কমিশনের সঙ্গে বিসিসিআইয়ের বিরোধের কারণেই এই অবস্থা। বিরোধের কারণে ইংল্যান্ডের বিপক্ষে সিরিজই শুরুর দিকে অনিশ্চয়তায় পড়েছিল। ভারতীয় সুপ্রিম কোর্ট টেস্টপ্রতি ৫৮ লাখ টাকা খরচ অনুমোদন করলেও তাতে ইংলিশ খেলোয়াড়দের দৈনিক ভাতার ব্যাপারটি নেই। নিজস্ব তহবিল থেকে অর্থ খরচের ব্যাপারে বিসিসিআইকে আপাতত খুব সতর্ক থাকতে হচ্ছে। তবে সফরকারী দলের সুবিধার জন্য আলাদা একটি সমঝোতা চুক্তি সই হওয়ার কথা ছিল। কিন্তু সিরিজের দুটি টেস্ট হয়ে গেলেও সেটি সই হয়নি। আর চুক্তি না হওয়ার কারণে ইংলিশ ক্রিকেটারদের হাতখরচ দেওয়া যাচ্ছে না বলে খবরে প্রকাশ ।হাতখরচের বাইরেও ইংল্যান্ড ক্রিকেট দলকে পড়তে হয়েছে আরও বড় সমস্যায়। সম্প্রতি কালো টাকার বিরুদ্ধে অভিযানের অংশ হিসেবে ৫০০ ও ১০০০ রুপির নোট নিষিদ্ধ ঘোষণা করেছে ভারত সরকার। এতে হাতে থাকা ভারতীয় মুদ্রাতেও টান পড়েছে ইংলিশ ক্রিকেটারদের। এমন পরিস্থিতিতে তাঁরা হোটেলের ছোটখাটো খরচ মেটাচ্ছেন ক্রেডিট কার্ডে। পুরো ভারতেই নগদ অর্থের সমস্যা থাকার কারণে ইংলিশদের হাতখরচের সমস্যাটা বড় হয়ে দেখা দিচ্ছে। প্রতিদিন ৫০ পাউন্ড করে ভারতীয় মুদ্রায় ৪ হাজার ২০০ রুপি করে হাতখরচ পাওয়ার কথা ইংলিশ ক্রিকেট দলের খেলোয়াড়দের।লোধা কমিশন অবশ্য পরিষ্কারভাবেই জানিয়ে দিয়েছে, দুই ক্রিকেট বোর্ডের মধ্যকার দ্বিপক্ষীয় কোনো সমঝোতা চুক্তি সইয়ে তাদের আপত্তি নেই। সূত্র: এনডিটিভি অনলাইন।
