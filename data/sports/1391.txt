
বলিউড অভিনেত্রী সাগরিকা ঘাটের সঙ্গে আনুষ্ঠানিক বাগদান হয়ে গেল জহির খানের। ভারতের বিশ্বকাপজয়ী এই ফাস্ট বোলারের বাগদান অনুষ্ঠানে যোগ দিয়ে এটিকে অন্যমাত্রা দিয়েছেন ভারতীয় অধিনায়ক বিরাট কোহলি ও তাঁর বান্ধবী আরেক বলিউড অভিনেত্রী আনুশকা শর্মা।
কোহলি-আনুশকার উপস্থিতিতে কিছুটা আড়ালেই ছিলেন আরেক আমন্ত্রিত অতিথি কিংবদন্তি শচীন টেন্ডুলকার। টেন্ডুলকারের সঙ্গে ছিলেন তাঁর স্ত্রী অঞ্জলি টেন্ডুলকারও।
জহির ও সাগরিকার সম্পর্কের কথা জানা যায় ঠিক এক মাস আগে। গত ২৪ এপ্রিল টুইটারে জহির জানান, সাগরিকার সঙ্গে বেশ কিছু দিন ধরেই তিনি চুটিয়ে প্রেম করছেন। সাগরিকাও টুইট করে জহির খানের সঙ্গে তাঁর প্রেমের সম্পর্কের কথা জানান।
নিজেদের বাগদান অনুষ্ঠান সম্পর্কে সাগরিকা টাইমস অব ইন্ডিয়াকে বলেছেন, ‘জহির খুব গোপনেই আমাদের বাগদান অনুষ্ঠানের তারিখটা ঠিক করেছে। এ ব্যাপারে পরিকল্পনা করেছে। পুরো ব্যাপারটা এতটাই গোপন ছিল যে আমি নিজেও এ ব্যাপারে কিছু জানতে পারিনি। আমি মুহূর্তটা ঠিক ভাষায় প্রকাশ করতে পারছি না। এটি চিরদিনই আমাদের দুজনের বিশেষ একটি উপলক্ষ হয়ে থাকবে। সবার আশীর্বাদ পেয়ে আমরা সত্যিই ধন্য।’
সাগরিকা ২০০৭ সালে ‘চাক দে ইন্ডিয়া’ ছবিতে অভিনয় করে পরিচিতি পান। শাহরুখ খান অভিনীত সেই ছবিতে ভারতীয় নারী হকি দলের অন্যতম সদস্যের চরিত্রের অভিনয় করেছিলেন। ছবিতে দেখানো হয়েছিল সাগরিকার খুব বিখ্যাত একজন ক্রিকেটারের সঙ্গে সম্পর্ক আছে। চলচ্চিত্রের চিত্রনাট্য যে এভাবে তাঁর জীবনের সঙ্গে মিলে যাবে, আগে বুঝা যায়নি।
এই মুহূর্তে কোহলি-আনুশকার প্রেমের বিষয়টি তো বিনোদন দুনিয়ার ‘হট টপিক’। ২০১৩ সাল থেকে তাঁদের মধ্যে সম্পর্ক থাকলেও ২০১৫ সালের দিকে সেই সম্পর্কের কিছুটা অবনতি হয়েছিল। সম্প্রতি কোহলি-আনুশকার সম্পর্ক আগের মতোই, তাঁদের বিভিন্ন জায়গায় একসঙ্গে দেখাও যাচ্ছে।
বলিউডে পদচারণ শুরু হচ্ছে টেন্ডুলকারেরও। ২৬ মে নিজের জীবনীভিত্তিক ছবি ‘শচীন: আ বিলিয়ন ড্রিমস’ মুক্তি পেতে যাচ্ছে। ছবিতে বিভিন্ন দৃশ্যে দেখা যাবে সত্যিকারের টেন্ডুলকারকেও।
 
