
ম্যাচের ফল কী হতে পারে সেটা নিয়ে আলোচনা শেষ ১২ মিনিটের মধ্যেই। শেষ পর্যন্ত প্রথম লেগ যে স্কোরলাইন দাঁড় করাল, তাতে দ্বিতীয় লেগ খেলাটাই গুরুত্বহীন হয়ে গেছে। কোপা ডেল রের সেমিফাইনালের প্রথম লেগেই যখন ভ্যালেন্সিয়াকে গুনে গুনে ৭ গোল দিয়েছে বার্সেলোনা, সেখানে দ্বিতীয় লিগ খেলার কোনো মানে হয়?লিওনেল মেসি ও লুইস সুয়ারেজ একটু দ্বিমত করতে পারেন। পরশু ভ্যালেন্সিয়াকে দুজন যেভাবে কাঁদিয়েছেন, তাতে পরের ম্যাচ খেলে নিজেদের গোলের সংখ্যা আরেকটু বাড়িয়ে নিতে চাইবেন। সাতটি গোল দুজনই ভাগাভাগি করে নিয়েছেন। লুইস সুয়ারেজ করেছেন চারটি, বাকি তিনটি মেসি। ঘটনাচেক্র সর্বশেষ যেবার বার্সার ৭ গোলে জেতা ম্যাচে দুজন চারটি ও তিনটি করে গোল করেছিলেন, সেখানেও একজন সুয়ারেজ ছিলেন! ১৯৫৫ সালে অ্যাথলেটিক বিলবাওয়ের সঙ্গে ৪ গোল করেছিলেন লুইস সুয়ারেজ মিরামন্তেস। বার্সেলোনার হয়ে সেই সুয়ারেজ অনেক কিছুই জিতেছেন, এই সুয়ারেজ—লুইস সুয়ারেজ বোধ হয় পূর্বসূরিকে ছাড়িয়েই যাবেন।যেভাবে এই মৌসুমে খেলছেন, তাতে বার্সার সর্বোচ্চ গোলদাতা হওয়ার লড়াইয়ে উরুগুইয়ান স্ট্রাইকারের পক্ষেই সবাই বাজি ধরবেন। এই মৌসুমের ৩৩ ম্যাচে এরই মধ্যে ৩৫ গোল করে ফেলেছেন। পরশু ৭ মিনিটে প্রথম গোলের পর ১২ মিনিটে করেছেন দ্বিতীয়টি। এরপর মঞ্চটা নিজের করে নেন মেসি। ২৯ মিনিটে প্রথম গোলের পর ৫৯ ও ৭৪ মিনিটে গোল করে বার্সার হয়ে ৩৪তম হ্যাটট্রিক পেয়ে গেছেন। শুরুর পর শেষটা অবশ্য টেনেছেন সুয়ারেজই—৮৩ ও ৮৮ মিনিটে গোল করে পেয়ে গেছেন ৪ গোল।‘এমএসএন’ ত্রয়ীর তৃতীয়জনও গোল পেতে পারতেন। ৪৫ মিনিটে পেনাল্টি থেকে গোলের সুযোগ পেয়েছিলেন নেইমার। কিন্তু তাঁর পেনাল্টি শট পোস্টে লেগে ফিরে আসে। মেসিকে বক্সে ফাউল করে ভ্যালেন্সিয়ার শকোদরান মুস্তাফি বার্সাকে পেনাল্টি উপহার দিয়ে নিজে দেখেন লাল কার্ড। বার্সেলোনা ১০ জনের প্রতিপক্ষকে নিয়ে আসলে ছেলেখেলাই করেছে।এমন একটা ম্যাচের পর দল কেমন খেলল সেটা নিয়ে বলার কিছু থাকে না। সুয়ারেজ শুধু ছোট্ট করে জানিয়ে দিলেন, ‘সব অর্থেই এটা এই মৌসুমে আমাদের সেরা ম্যাচগুলোর একটি। প্রথম থেকে শেষ মিনিট পর্যন্ত আমরা দারুণ মনোভাব দেখিয়েছি।’ ভ্যালেন্সিয়ার এমন ফলে বার্সা কোচ লুইস এনরিকেও একটু দুঃখিত, ‘ভ্যালেন্সিয়ার জন্য আমার খারাপই লাগছে। ওরা কঠিন একটা সময়ের মধ্য দিয়ে যাচ্ছে। প্রতিপক্ষকে এ রকম দেখতে আমারও ভালো লাগে না।’গ্যারি নেভিল দায়িত্ব নেওয়ার পর এ নিয়ে টানা ১২ ম্যাচ জয়হীন ভ্যালেন্সিয়া। বিশ্লেষক থেকে কোচ হয়ে এমন অভিজ্ঞতা—আগের ভূমিকাতেই না আবার ফিরে যান নেভিল! এএফপি।
