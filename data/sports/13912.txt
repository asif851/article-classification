
ম্যাচ শেষে সতীর্থরা এসে অভিনন্দন জানাচ্ছেন। তারপরও যেন খুশি হতে পারছেন না জাহিদ হোসেন। একটি গোল করেছেন, একটি করিয়েছেন, তবু অতৃপ্তি নিয়েই ড্রেসিংরুমের পথে পা বাড়ালেন চট্টগ্রাম আবাহনীর উইঙ্গার।
জাহিদ ক্ষোভটা বেশি ঝাড়লেন স্ট্রাইকারদের ওপর। ম্যাচের গোড়াতেই ১০ জনের দল হয়ে পড়া দুর্বল উত্তর বারিধারার বিপক্ষে জয়টা যে মাত্র ২-১ গোলে! জয়ের ব্যবধানটা বড় হতে পারেনি ফরোয়ার্ডদের ব্যর্থতায়। বঙ্গবন্ধু স্টেডিয়ামে অন্য ম্যাচে শেখ রাসেলও একই ব্যবধানে হারিয়েছে রহমতগঞ্জকে। ফিকরু তেফেরা ও পল এমিলি করেছেন দুটি গোল। রহমতগঞ্জের হয়ে গোল করেছেন তূর্য।
চট্টগ্রাম আবাহনীর সঙ্গে ১১ মিনিটেই ১০ জন হয়ে পড়ে উত্তর বারিধারা। রেফারিকে অহেতুক গালি দিয়ে লাল কার্ড পেতে হয় উত্তর বারিধারার মিডফিল্ডার কসোকো ওলাসুকানমিকে। কিন্তু ১০ জনের দলে পরিণত হয়েও ৪৭ মিনিট পর্যন্ত বারিধারা আটকে রাখে চট্টগ্রাম আবাহনীকে। শেষ পর্যন্ত অবশ্য আত্মসমর্পণ করতেই হয়েছে। খুবই দুরূহ কোণ থেকে গোল করে জাহিদই এগিয়ে দেন চট্টগ্রাম আবাহনীকে। এভাবে গোল হবে, বারিধারার গোলরক্ষক রাজীব তা বুঝতেই পারেননি! গোলের পর দুই ডিফেন্ডারসহ রাজীবকে বিস্ময়ে তাকিয়ে থাকতে দেখা গেল বলের দিকে।
৬৭ মিনিটে ব্যবধান দ্বিগুণ করেন নোয়েল ফাব্রিস। হাইতিয়ান এই ফরোয়ার্ডের এই গোলের উৎস আবার জাহিদ। বক্সের বাইরে থেকে জাহিদের বাড়ানো বলে আলতো টোকা দিয়ে ২-০ করেন ফাব্রিস। শেষ মিনিট দশেক গোল শোধে মরিয়া উত্তর বারিধারার কয়েকটি আক্রমণ দারুণ দক্ষতায় সামলেছেন চট্টগ্রাম আবাহনীর গোলরক্ষক আশরাফুল ইসলাম রানা। কিন্তু একটি গোল তারা শেষ পর্যন্ত পেয়েই গেছে, শেষ বাঁশির মিনিট খানেক আগে গোল করে হারের ব্যবধান কমিয়েছেন সবুজ। টানা দুই ম্যাচ জিতে চট্টগ্রাম আবাহনীর পয়েন্ট হলো ৬। আর চার ম্যাচ হেরে টুর্নামেন্ট থেকে বিদায় নিশ্চিত হয়েছে উত্তর বারিধারার।
শেখ রাসেলের জয়: প্রথম দুই ম্যাচে ৪ গোল করে ঢাকার ফুটবলে সাড়া ফেলে দিয়েছেন ফিকরু তেফেরা। কাল তৃতীয় ম্যাচেও শেখ রাসেলের ইথিওপিয়ান ফরোয়ার্ড গোল করলেন। ৫ মিনিটে মিশুর ক্রস থেকে ফিকরুর দুর্দান্ত শটে এগিয়ে যায় রাসেল। ১৫ মিনিটে ব্যবধান দ্বিগুণ করেন পল এমিলি (২-০)। গোল শোধে মরিয়া রহমতগঞ্জ ৮৬ মিনিটে গোল পায়, বদলি মিডফিল্ডার তূর্যর গোলে হারের ব্যবধান কমিয়ে (২-১) মাঠ ছেড়েছে রহমতগঞ্জ। 
টানা তিন ম্যাচ জিতে ৯ পয়েন্ট নিয়ে ‘বি’ গ্রুপে সবার ওপরে শেখ রাসেল। সেমিফাইনালে ওঠার পথেও তারাই সবচেয়ে এগিয়ে। তিন ম্যাচে ১ জয়ের পাশে ২ হার, রহমতগঞ্জের পয়েন্ট ৩।
আজকের খেলা
মোহামেডান-মুক্তিযোদ্ধা বিজেএমসি-আরামবাগ
(বিকেল ৫টা ও সন্ধ্যা ৭-১৫ মি., বঙ্গবন্ধু স্টেডিয়াম)
