
বলিভিয়া ম্যাচের মাত্র আর কয়েক ঘণ্টা বাকি আছে। এর মধ্যেই আর্জেন্টিনা শুনল সবচেয়ে বড় দুঃসংবাদ। নিষিদ্ধ হয়েছেন অধিনায়ক লিওনেল মেসি! শুধু আজকের ম্যাচ নয়, বিশ্বকাপ বাছাইপর্বে মোট চারটি ম্যাচে নিষিদ্ধ থাকবেন আর্জেন্টাইন অধিনায়ক। অভিযোগ, দক্ষিণ আমেরিকান বিশ্বকাপ বাছাইপর্বে চিলির বিপক্ষে সর্বশেষ ম্যাচে ব্রাজিলিয়ান সহকারী রেফারি ডিউসন সিলভার উদ্দেশে কুৎসিত গালি দিয়েছিলেন মেসি। আর্জেন্টাইন ফুটবল অ্যাসোসিয়েশন ও মেসিকে আজই এই শাস্তির কথা জানিয়েছে ফিফা। আর্জেন্টিনা অনুমিতভাবেই এই সিদ্ধান্তের বিরুদ্ধে আপিল করবে। তবে আজ বলিভিয়া ম্যাচে মেসির খেলা হচ্ছে না, এটা এ রকম নিশ্চিত। আর আপিল করেও ফল পক্ষে না এলে উরুগুয়ে, ভেনেজুয়েলা ও পেরুর বিপক্ষেও খেলতে পারবেন না মেসি। ফিরতে পারবেন ইকুয়েডরের বিপক্ষে ফুটবল বিশ্বকাপ বাছাইপর্বের শেষ ম্যাচে। আর্জেন্টিনার হয়ে অভিষেক ম্যাচে লাল কার্ড দেখা মেসি তাঁর পুরো ক্যারিয়ারে আর কখনো লাল কার্ডও দেখেননি। এটাই তাঁর ক্যারিয়ারে শৃঙ্খলাজনিত কারণে সবচেয়ে বড় শাস্তি। সেটিও আর্জেন্টিনার সবচেয়ে কঠিন সময়গুলোর একটিতে।তবে সহকারী রেফারিকে কুৎসিত কথা বলার কারণে শাস্তি পেলেও, চিলি ম্যাচের পর প্রধান রেফারি সান্দ্রো রিচ্চির প্রতিবেদনেই মেসির এই গালাগালির কথা লেখা ছিল না। বরং একটি ভিডিওতে নাকি ধরা পড়ে, মেসি সহকারী রেফারিকে তাঁর মায়ের সম্পর্কে কুৎসিত গালি দিয়েছেন। এ ব্যাপারে রিচ্চি অবশ্য বলেছেন, ‘লিওনেল মেসি বা অন্য কারও কাছ থেকে আমার ব্যাপারে কোনো আক্রমণাত্মক কিছু আমি শুনিনি। যদি তেমন কিছু শুনতাম, তাহলে অবশ্যই খেলাটির নিয়ম অনুযায়ী ব্যবস্থা নিতাম।’কিন্তু রেফারি না শুনুন, ভিডিওটিতে তেমন কিছু দেখেই ব্যবস্থা নিয়েছে ফিফা। তাতে আপাতত কপাল পুড়ছে আর্জেন্টিনার। বিশ্বকাপ বাছাইপর্বে আর্জেন্টিনার ম্যাচই বাকি আছে ৫টি। এর মধ্যে চার ম্যাচেই খেলতে পারবেন না মেসি। এমনিতে পয়েন্ট টেবিলের তিনে থাকলেও আর্জেন্টিনা খুব একটা স্বস্তিতে নেই। ১৩ ম্যাচে ২২ পয়েন্ট তাদের। কিন্তু তালিকার দুইয়ে থাকা উরুগুয়ে ও ছয়ে থাকা চিলির মধ্যে পয়েন্টের ব্যবধান মাত্র ৩! তার ওপর ম্যাচটা আজকের বলিভিয়ায়, যেখানে আর্জেন্টিনার ৬-১ গোলে হেরে আসার স্মৃতিও খুব বেশি পুরোনো নয়। আর এবারের বাছাইপর্বে মেসিহীন আর্জেন্টিনা ও মেসিকে নিয়ে আর্জেন্টিনার পারফরম্যান্সে তো আকাশ পাতাল ব্যবধানই ছিল। মেসি খেলেননি এমন সাত ম্যাচে আর্জেন্টিনা এবার পেয়েছে মাত্র ৭ পয়েন্ট। আর মেসি খেলেছেন, এমন ৬ ম্যাচে পয়েন্ট ১৫! মেসিকে ছাড়া বিশ্বকাপ বাছাই পর্বের বৈতরণী পার হতে পারবে তো আর্জেন্টিনা? ১৯৭০ বিশ্বকাপে সর্বশেষ আর্জেন্টিনা বিশ্বকাপে খেলতে পারেনি। সূত্র: ফিফা, দ্য ইনডিপেন্ডেন্ট।
