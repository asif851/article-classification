
ম্যাচ শুরুর আগেই ফেনী সকারের কোচ ওমর সিসে ড্রেসিং রুমে আলাদা করে ডেকে নেন ল্যান্ডিং দারোবিকে। খানিক অনুরোধের সুরে বলেছিলেন, ‘আজ তোমাকে গোল করতে হবে এবং ম্যাচও জিততে হবে।’একটি গোল নয়, রীতিমতো হ্যাটট্রিক করে কোচের কথা রেখেছেন ফেনী সকারের গাম্বিয়ান ফরোয়ার্ড। তাঁর হ্যাটট্রিকে বঙ্গবন্ধু স্টেডিয়ামে উত্তর বারিধারাকে ৪-১ গোলে হারাল ফেনী সকার।পয়েন্ট তালিকার তলানিতে গড়াগড়ি খাওয়া দুই দল—উত্তর বারিধারা ও ফেনী সকারের জন্য কালকের ম্যাচটি ছিল খুবই গুরুত্বপূর্ণ। অবনমনের শঙ্কা দুই দলেরই চোখ রাঙাচ্ছে। কালকের জয়টা ফেনী সকারকে উতরে দিল এ যাত্রায়। লিগের বাকি দুই ম্যাচে ১টি পয়েন্ট পেলেই অবনমন এড়াতে পারবে ফেনীর দলটি। অন্যদিকে অবনমিত হওয়ার পথে এক পা দিয়ে রাখা উত্তর বারিধারা পরের দুই ম্যাচে পয়েন্ট হারালেই সব শেষ। ২৫ ম্যাচে ১৮ পয়েন্ট নিয়ে ১০ দলের িলগে নবম স্থানে ফেনী সকার, ১২ পয়েন্ট নিয়ে সবার নিচে বারিধারা।কাল ১০ মিনিটেই আলী হাসানের গোলে এগিয়ে যায় ফেনী। মিনিট বিশেক পর শুরু মুষলধারে বৃষ্টি। ভেজা মাঠে স্বাচ্ছন্দ্যে খেলতে পারছিল না উত্তর বারিধারা। তার ওপর ৫১ মিনিটে লালকার্ড দেখলেন বারিধারার মিডফিল্ডার কবির। এর পরই শুরু ল্যান্ডিং ঝলক। ৫৯ মিনিটে বক্সের প্রায় ৩০ গজ দূর থেকে নিজের প্রথম গোলটি করলেন, ৬৯ মিনিটে ২-১ করেন বারিধারার বদলি খেলোয়াড় দুলাল। ৭৬ মিনিটে পেনাল্টি থেকে দ্বিতীয় ও ৮৪ মিনিটে হ্যাটট্রিক পূর্ণ ল্যান্ডিংয়ের।মুক্তিযোদ্ধাকে জেতালেন কিংসলে: গোপালগঞ্জে কিংসলের একমাত্র গোলে কাল মুক্তিযোদ্ধা জিতেছে ব্রাদার্সের বিপক্ষে। ২৫ ম্যাচে ৪৩ পয়েন্ট নিয়ে তৃতীয় স্থানে মুক্তিযোদ্ধা। দুইয়ে থাকা আবাহনীর পয়েন্ট ৪৬। চলতি িপ্রমিয়ার লিগে গোপালগঞ্জ স্টেডিয়ামে মুক্তিযোদ্ধা ৮ ম্যাচ খেলে জিতেছে ৫টি। ড্র দুটি। এক হার।
