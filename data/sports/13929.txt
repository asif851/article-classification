
সোফায় পাশাপাশি বসে লিওনেল মেসি ও হোর্হে সাম্পাওলি। ছবিটি গত মাসের গোড়ার দিকে ছেপেছিল স্প্যানিশ ক্রীড়া দৈনিক মার্কা। উরুগুয়ে ও ভেনেজুয়েলার বিপক্ষে বিশ্বকাপ বাছাইপর্বের দল দেওয়ার আগে বার্সেলোনায় মেসির বাড়িতে গিয়েছিলেন আর্জেন্টিনা কোচ। দলের সবচেয়ে বড় তারকার সঙ্গে কোচের সম্পর্ক তো এমনই থাকতে হয়!
তবে সাম্প্রতিক খবর, মেসি আর সাম্পাওলির এই মধুর সম্পর্কে ফাটল ধরেছে। গত শুক্রবার উরুগুয়ের মাঠ থেকে গোলশূন্য ড্র করে ফেরার পর আর্জেন্টিনার পত্রপত্রিকা সেটাই লিখে যাচ্ছে। তবে আজ সকালে ভেনেজুয়েলার বিপক্ষে ম্যাচের আগের দিনের সংবাদ সম্মেলনে সাম্পাওলি এটাকে ‘ফালতু কথা’ বলে উড়িয়ে দিয়েছেন। আর্জেন্টিনাকে চাপে ফেলতেই কেউ কেউ এমন গুজব ছড়াচ্ছে বলে মনে করেন সাম্পাওলি, ‘আপনারা আমাকে একটি গুজব নিয়ে প্রশ্ন করছেন। আমি গুজবকে গুরুত্ব দিতে পারি না। এটা মিথ্যা কথা।’
সাম্পাওলির কথা, কিছু মানুষ আর্জেন্টিনার ক্ষতি চাইছে। তারা নাকি চাইছে আর্জেন্টিনা বিশ্বকাপের মূল পর্বের টিকিট না পাক। আর এ কারণেই উল্টাপাল্টা বলে খেলোয়াড়দের মনোযোগে চিড় ধরানোর চেষ্টা করছে। বিশ্বকাপের মূল পর্বে জায়গা করে নিতে আর্জেন্টিনার সবচেয়ে বড় ভরসার নাম মেসি। তাঁর সঙ্গে সম্পর্ক খারাপ হওয়ার প্রশ্নই আসে না বলে জানিয়েছেন সাম্পাওলি, ‘আমরা খুব ভাগ্যবান যে বিশ্বকাপ বাছাইপর্বের অভিযানে বিশ্বের সেরা খেলোয়াড়কে পেয়েছি। আমি আসলে এই ধরনের (মেসির সঙ্গে তাঁর সম্পর্ক খারাপ হওয়া) প্রশ্ন শুনতে চাই না। যারা এমনটা বলছে দেখুন তারা শেষ পর্যন্ত কোথায় গিয়ে পড়ে।’
অ্যাঙ্গেল ডি মারিয়া, সার্জিও আগুয়েরো, পাওলো দিবালা...আর্জেন্টিনা দলে তারকার অভাব নেই। এরপরও দলটি মেসি-নির্ভর। এ নিয়ে সমালোচনাও কম হয়নি। কেন আর্জেন্টিনা দলটি মেসি-নির্ভার, সেই ব্যাখ্যা দিয়েছেন সাম্পাওলি, ‘মেসি দলে থাকলে ওর ওপর নির্ভর করার বিষয়টি এড়ানো কঠিন। আপনার দলে যখন বিশ্বের সেরা খেলোয়াড়টি থাকবে, তার ওপর নির্ভর না করে পারা যায় না।’ ইএসপিএন।
 
