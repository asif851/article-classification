
মেজাজ নিয়ন্ত্রণে রাখতে না পারলে কী মূল্য দিতে হয়, সেটি ভালোই বুঝতে পারছেন মোহাম্মদ রেজা খানজাদে। ইরানের ক্লাব পারসিপোলিসের এই ডিফেন্ডার প্রতিপক্ষের এক সমর্থকের গায়ে হাত তুলে নিষিদ্ধ হয়েছেন ৯ মাস! গত মাসে এএফসি চ্যাম্পিয়নস লিগে কাতারের ক্লাব লেখভিয়ার কাছে ৩-০ গোলে হেরেছিল পারসিপোলিস। কাতারে হওয়া ম্যাচটির পর পারসিপোলিসকে দুয়ো দিচ্ছিলেন প্রতিপক্ষ সমর্থকেরা। ব্যস, মেজাজ হারিয়ে ফেললেন খানজাদে। রেগেমেগে এক সমর্থককে মেরে বসলেন। শুধু তা-ই নয়, ম্যাচ শেষে টিম বাসে ফেরার পথেও প্রতিপক্ষ সমর্থকদের গালাগালি করেছেন। ঘটনার তদন্ত করে ইরানিয়ান ফুটবল ফেডারেশন ৯ মাসের নিষেধাজ্ঞা দিয়েছে তাঁকে। যদিও তাঁর ক্লাব বলছে, এ শাস্তির বিরুদ্ধে আপিল করা হবে। রয়টার্স।
