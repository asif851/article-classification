
এক মন্তব্য করে বেশ ভালোই বিপদে পড়ে গেছেন জিমি অ্যান্ডারসন। কাউকে পাশে পাচ্ছেন না। উল্টো তাঁকে সবাই সমালোচনার তিরে বিদ্ধ করছেন। এবার ইনজামাম-উল হকও সমালোচনা করলেন ইং​লিশ পেসারের।বিরাট কোহলির ব্যাটিংয়ের দুর্বলতা ভারতীয় উইকেটের কারণে আড়ালে চলে যাচ্ছে, এমন মন্তব্য করেছিলেন অ্যান্ডারসন। অথচ পরিসংখ্যান বলছে, কোহলি অস্ট্রেলিয়া, দক্ষিণ আফ্রিকা, নিউজিল্যান্ডের মতো দেশেরও দুর্দান্ত সফল। শুধু ইংল্যান্ডের বিপক্ষে ইংল্যান্ডে তাঁর গড় ভালো নয়। ইংল্যান্ডে ৫ টেস্টে তাঁর গড় ১৩.৪০।ইনজামামের পাল্টা যুক্তি, তাহলে কি শুধু ইংল্যান্ডে কে কেমন করল, তার ওপর নির্ভর করে নির্ধারিত হবে কে ভালো ব্যাটসম্যান আর কে নয়? পাকিস্তানের প্রধান নির্বাচক বলেছেন, ‘অ্যান্ডারসন যে কোহলির রান ও যোগ্যতাকে প্রশ্নবিদ্ধ করল, তাতে আমি বিস্মিত হয়েছি। তাকেও তো ভারতে খুব বেশি উইকেট পেতে দেখিনি। অ্যান্ডার​সন কি বোঝাতে চেয়েছে, যদি আপনি ইংল্যান্ডে রান করেন, তবেই আপনাকে ভালো ব্যাটসম্যানের সার্টিফিকেট দেওয়া হবে? ইংলিশ বা অস্ট্রেলীয় খেলোয়াড়েরাও কি উপমহাদেশে এসে ভোগেনি? তাতে কি প্রমাণ হয় ওরা বাজে খেলোয়াড় বা দুর্বল দল? আপনি কোথায় রান করলেন, সেটা আমার কাছে বড় বিষয় নয়। কারণ টেস্টে সব রানই রান।’
কোহলি শুধু রান করেন বলে তাঁর ভক্ত নন ইনজামাম। বরং কোন পরিস্থিতিতে কোহলি রান করছেন, এটা বেশি মুগ্ধ করে তাঁকে। মুম্বাই টেস্টেও কঠিন এক পরিস্থিতিতে ডাবল সেঞ্চুরি করেছেন। দলের বিপদে যেন বেশি চওড়া হয় কোহলির ব্যাট। দলকে জেতানো কত কত ইনিংস খেলেছেন। সত্যি বলতে কি, শচীন টেন্ডুলকারও একসময় তা পারেননি। সরাসরি সে কথা না বললেও ইনজামাম বলেছেন, ‘আমি সব সময় একজন ব্যাটসম্যানকে বিবেচনা করি ওর রান দলকে জেতাতে কতটা ভূমিকা রাখল সেটা দিয়ে। যদি কোনো ব্যাটসম্যানের ৮০ রানের ইনিংসও দলকে জেতায়, আর কেউ ১৫০ করার পরও দল হেরে যায়; আমার কাছে প্রথমজনের রানটা বেশি গুরুত্বপূর্ণ। কোহলি শুধু দুর্দান্ত ব্যাটসম্যান নয়; ও যখন ভালো খেলে, দলও ভালো করে। একজন ব্যাটসম্যানকে মূল্যায়ন করার এটা খুব গুরুত্বপূর্ণ একটা বিষয়। ওর মধ্যে সব সময় রানের ক্ষুধা কাজ করে।’ সূত্র : পিটি​আই।
