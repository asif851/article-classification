
টি-টোয়েন্টি বিশ্বকাপে শুরুটা ভালো হলো না বাংলাদেশের মেয়েদের। বেঙ্গালুরুর চিন্নাস্বামী স্টেডিয়ামে ভারতের কাছে ৭২ রানে হেরেছেন জাহানারা-সালমারা।
এমনিতে ভারতের বিপক্ষে বাংলাদেশের মেয়েদের অতীত পরিসংখ্যান ভালো নয়। টি-টোয়েন্টিতে এর আগে সাতবার মুখোমুখি হয়ে সব ম্যাচেই হার। বিবর্ণ ওই রেকর্ড কিছুটা ভদ্রস্থ করার দারুণ সুযোগ আজ এসেছিল জাহানারা-সালমাদের সামনে। কিন্তু ভারতের মেয়েরা যে রানের ‘পাহাড়’ গড়েছেন, সেটি টপকাতে পারেননি তাঁরা।১৬৪ রান তাড়া করতে নেমে বাংলাদেশের মেয়েরা ২০ ওভারে ৫ উইকেটে করতে পেরেছেন ৯১ রান। টি-টোয়েন্টির চাহিদা মেনে জাহানারা-সালমারা চার-ছক্কার বন্যা যেমন বইয়ে দিতে পারেননি, তেমনি আবারও উইকেটও বিলিয়ে দিয়ে আসেননি। কিন্তু উইকেট হাতে থাকার পরও রান আসেনি টি-টোয়েন্টির চাহিদা মেনে। নিগার সুলতানার ২৫ বলে ২৭ রান হয়ে থাকল বাংলাদেশের সর্বোচ্চ। ওপেনার শারমিন আখতারের ২৭ বলে ২১ রান দ্বিতীয় সর্বোচ্চ।টসে জিতে ভারতকে ব্যাটিংয়ে পাঠায় বাংলাদেশ। স্বাগতিক দলকে দারুণ সূচনা এনে দেন দুই ওপেনার মিতালি রাজ-বিল্লাস্বামী বনিতা। ওপেনিং জুটি ভাঙার আগে স্কোরবোর্ডে উঠে যায় ৬২ রান। ভারতের ইনিংস সর্বোচ্চ ৪২ রান করা মিতালি অবশ্য জীবন পেয়েছিলেন ২৮ রানে। হরমনপ্রীত কৌরের ৪০ ও বেড়া কৃষ্ণমূর্তির অপরাজিত ৩৬ রানের কল্যাণে ২০ ওভারে ভারতের রান ৫ উইকেটে ১৬৩। ফাহিমা খাতুন ও রুমানা আহমেদ নিয়েছেন ২টি করে উইকেট।মেয়েদের টি-টোয়েন্টিতে বাংলাদেশের বিপক্ষে এটিই কোনো দলের সর্বোচ্চ রান। আগেরটিও ছিল ভারতের, ৫ উইকেটে ১৫১। এত ‘বিশাল’ রান তাড়া করে জেতার রেকর্ড নেই বাংলাদেশের। পারল না আজও। সালমারা এর আগে সর্বোচ্চ ৯৩ রান তাড়া করে জিতেছেন, সেটি আয়ারল্যান্ডের সঙ্গে।পরশু একই মাঠে জাহানারাদের পরের ম্যাচ ইংল্যান্ডের সঙ্গে।
