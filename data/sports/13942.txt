
এশিয়া কাপে সাব্বির রহমান আশা জাগিয়েছিলেন। আজ আরও একবার আশার সলতেটা উসকে দিলেন তামিম ইকবাল। কিন্তু আরও একবার অতৃপ্তিই সঙ্গী হলো। কাছে এসেও বাংলাদেশের হয়ে টি-টোয়েন্টিতে প্রথম সেঞ্চুরিটা হলো না। হলো না সংক্ষিপ্ততম ক্রিকেটে বাংলাদেশের সর্বোচ্চ রানের রেকর্ড ভাঙাও। আশা জাগিয়েও আজ বিশ্বকাপের প্রথম পর্বে নিজেদের প্রথম ম্যাচে তামিম ইকবাল অপরাজিত রয়ে গেলেন ৮৩ রান করে! বাংলাদেশের হয়ে টি-টোয়েন্টিতে সর্বোচ্চ স্কোরটা অবশ্য তামিমেরই। চার বছর আগে মিরপুরে ওয়েস্ট ইন্ডিজের দেওয়া ১৯৮-রানের পাহাড় চড়তে গিয়ে বেশ ভালো শুরুই করেছিলেন তামিম। ৪০ বলে ফিফটি ছুঁয়েছিলেন। শেষ পর্যন্ত অপরাজিত ছিলেন ৬১ বলে ৮৮ রান করে!অপরাজিত ছিলেন আজও। এবং কী কাকতাল! ম্যাচের গল্পটা আজও প্রায় একই। সেদিন শেষ ওভারে একটা বলও খেলতে পারেননি তামিম। কেমার রোচের করা শেষ ওভারটায় ১৮ রান নিতে ছয়টি বলই খেলেছিলেন মাহমুদউল্লাহ। উনিশ ওভার শেষে ৮৮ রান নিয়ে অপরাজিত থাকা তামিমের ম্যাচ শেষেও তা–ই। আজ পুরোটা তেমন হয়নি। শেষ ওভারের প্রথম বলে ছক্কার পর সিঙ্গেল, নন-স্ট্রাইকিং প্রান্তে তামিম। চার বল তখনো বাকি। দরকার ১৫ রান। বাংলাদেশের হয়ে সর্বোচ্চ স্কোর গড়তে দরকার মাত্র ছয়। তামিম কি পারবেন? শতকোটি ক্রিকেটপ্রেমী হয়তো তখন বাংলাদেশ শেষ পর্যন্ত কত রান করতে পারে, এর পাশাপাশি একটু উদ্বিগ্ন ছিলেন তামিমের ইনিংস নিয়েও। কিন্তু আজ ‘মাহমুদউল্লাহ’ হয়ে গেলেন আরাফাত সানি। শেষ চার বলের প্রতিটিই খেললেন বাঁহাতি স্পিনার। তাঁকে অবশ্য দোষ দেওয়ার কোনো সুযোগ নেই। আট রান তো নিয়েছেন। দলের স্কোরও নিয়ে গেছেন ১৫৩-তে। কিন্তু ওই যে, আরও একবার সেঞ্চুরির সুবাস পেতে পেতেও শেষ পর্যন্ত পারলেন না তামিম, এই একটু অতৃপ্তি তো থেকেই যাচ্ছে। ইনিংস শেষে যদি কোনো অতৃপ্তি থাকে তামিমের, সেটি কী হবে? সেঞ্চুরি না পাওয়া, নাকি নিজের গড়া রেকর্ড নিজেই ভাঙতে না পারা? অবশ্য বাঁহাতি ওপেনার যেমন খেলোয়াড়, এসব বেমালুম ভুলে হয়তো আফসোস করবেন, ‘ইশ, দলের রানটা যে কেন আরও দশ-পনেরো বেশি হলো না? তা যাঁর ব্যাট থেকেই আসুক না কেন!’
বাংলাদেশের হয়ে টি-টোয়েন্টিতে সর্বোচ্চ পাঁচ ইনিংস:




নাম  


রান


বল


প্রতিপক্ষ


তারিখ




তামিম ইকবাল


৮৮*


৬১


ওয়েস্ট ইন্ডিজ


১০ ডিসেম্বর, ২০১২




সাকিব আল হাসান


৮৪


৫৪


পাকিস্তান


২৫ সেপ্টেম্বর, ২০১২




তামিম ইকবাল


৮৩*


৫৮


হল্যান্ড


৯ মার্চ, ২০১৬




নাজিমউদ্দিন


৮১


৫০


পাকিস্তান


২ সেপ্টেম্বর, ২০০৭




সাব্বির রহমান


৮০


৫৪


শ্রীলঙ্কা


২৮ ফেব্রুয়ারি, ২০১৬




