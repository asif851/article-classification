
পর পর দুই বলে দুই উইকেট। হ্যাটট্রিকের সামনে দাঁড়ানো। কিন্তু না, হ্যাটট্রিক হলো না! আবারও। আন্তর্জাতিক ক্রিকেটে এই কমাসের মধ্যে এ নিয়ে চার চারবার তিন বলে তিন উইকেট নেওয়ার সামনে দাঁড়িয়েও হ্যাটট্রিক হলো না মুস্তাফিজুর রহমানের।
হ্যাটট্রিক যেন আড়ি নিয়েছে এই বাঁহাতির সঙ্গে। না হলে এত কাছে গিয়ে চারবার 'নার্ভাস হ্যাটট্রিকে' কেন ভুগবেন মুস্তাফিজ? নিজের অভিষেক ওয়ানডেতে হ্যাটট্রিকের কাছে গিয়েও পাননি, পরের ওয়ানডেতে তা-ই। টেস্টেও এই অভিজ্ঞতা হয়েছে গত জুলাইয়ে দক্ষিণ আফ্রিকার বিপক্ষে। আজ টি-টোয়েন্টির 'কোটা'ও পূর্ণ হয়ে গেল।জিম্বাবুয়ের ইনিংসের আঠারোতম ওভারে প্রথম দুই বলে এলটন চিগুম্বুরা ও লুক জঙ্গুয়েকে বোল্ড করে দিয়েছিলেন মুস্তাফিজ। প্রথম বলে চিগুম্বুরার লেগ স্টাম্প, পরের বলে উপড়ে গেল জঙ্গুয়ের মিডল স্টাম্প। পরপর দুই বলে বাঘের গর্জনে ফেটে পড়া খুলনার দর্শকেরা হয়তো তখন নখ কামড়াচ্ছিল—আজ কি হবে? দানে দানে চার দান! কাটবে মুস্তাফিজের 'হ্যাটট্রিক' গেরো?হলো না। পরের বলটা একটু অফসাইডে করেছিলেন মুস্তাফিজ। 'সাধারণ'ই বলতে হবে, ব্যাটসম্যান বড় ভুল না করলে যেটিতে উইকেট পাওয়ার সম্ভাবনা নেই বললেই চলে। ভুল করলেন না শন উইলিয়ামস। হালকা করে কাভারে ঠেলে দিলেন। আরও একবার হ্যাটট্রিকের কাছে গিয়েও আক্ষেপে পুড়তে হলো মুস্তাফিজকে।আক্ষেপে পোড়ার আগের তিনটি গল্পও একই। সর্বশেষটি তো আরও বেশি আক্ষেপের। জুলাইয়ে দক্ষিণ আফ্রিকার সঙ্গে টেস্টে এক ওভারেই তিনটি উইকেট তুলে নিয়ে বাংলাদেশকে ম্যাচে ফিরিয়ে এনেছিলেন মুস্তাফিজ। এর মাঝে পরপর দুই বলে হাশিম আমলা আর জেপি ডুমিনিকে ফিরিয়ে দাঁড়িয়ে গিয়েছিলেন হ্যাটট্রিকের সামনে। কিন্তু পরের বল কুইন্টন ডি কক বলটা ঠেকিয়ে দিয়ে হ্যাটট্রিকটা হতে দেননি। অবশ্য পরের বলেই ডি কক ফিরেছেন সাজঘরে।জোড়ায় জোড়ায় উইকেট নেওয়ার অভ্যাসটা মুস্তাফিজের শুরু হয়েছে ওয়ানডে অভিষেক ম্যাচেই। পরপর দুই বলে সুরেশ রায়না ও রবিচন্দ্রন অশ্বিনকে ফিরিয়ে দিয়েছিলেন। কিন্তু ভুবনেশ্বর কুমার তৃতীয় বলটি সামলেছিলেন বেশ সহজেই। দ্বিতীয় ওয়ানডেতেও ভারত অধিনায়ক মহেন্দ্র সিং ধোনি এবং অক্ষর প্যাটেলকে ফিরিয়ে দিয়ে আবারও হ্যাটট্রিকের সামনে। এবার বাধা হয়ে দাঁড়িয়েছিলেন অশ্বিন।আর কতবার এমন করে আক্ষেপ বাড়িয়ে চলবেন মুস্তাফিজ? অনেক অর্জন হয়ে গেছে নয় মাসের ছোট্ট ক্যারিয়ারটাতে, কিন্তু ফুরোতেই যেন চাইছে না তাঁর একটি হ্যাটট্রিকের অপেক্ষা!
