
লিগ শিরোপা-দৌড় থেকে রিয়াল মাদ্রিদ দৃশ্যত ছিটকে পড়েছে। পয়েন্ট তালিকার দ্বিতীয় দল অ্যাটলেটিকো মাদ্রিদও পিছিয়ে ৯ পয়েন্টের ব্যবধানে। শীর্ষে থাকা বার্সেলোনার এই মধুর সপ্তাহে শঙ্কা ছিল শুধু অ্যানোয়েতার ‘ভূত’ নিয়ে! গতকাল রাতের আগে রিয়াল সোসিয়েদাদের এই মাঠে লিওনেল মেসিরা সর্বশেষ লিগ ম্যাচ জিতেছিলেন কবে, সেটি হয়তো ভুলেই গেছেন অনেকে।
আজ থেকে প্রায় ১১ বছর আগে ২০০৭ সালের মে মাসে এই মাঠে সর্বশেষ জিতেছিল বার্সেলোনা। সেই জয়ের পর লা লিগায় বার্সার জন্য দুর্ভেদ্য দুর্গ হয়ে থেকেছে অ্যানোয়েতা। এ সময়ে সেখানে ৭ ম্যাচ থেকে বার্সা তুলে নিতে পেরেছে মাত্র ২ পয়েন্ট! কিন্তু গতকাল তো বার্সা সেখানে প্রায় আটকেই যেত! ম্যাচের ৩৪ মিনিটের মধ্যে ০-২ গোল পিছিয়ে পড়েছিল আর্নেস্তা ভালভার্দের দল। কিন্তু এখান থেকে শেষ পর্যন্ত বার্সাই জিতেছে প্রতিপক্ষের জালে এক হালি গোল করে! ভালভার্দের দল ৪-২ গোলের এ জয়ে শুধু অ্যানোয়েতার ‘ভূত’-ই তাড়াল না, সঙ্গে রিয়ালকে আরও পেছনে ফেলে এক ধাপ এগিয়ে গেল শিরোপার পথে। শীর্ষস্থানীয় বার্সার সংগ্রহ ১৯ ম্যাচে ৫১ পয়েন্ট। ১৮ ম্যাচে ৩২ পয়েন্ট নিয়ে রিয়াল টেবিলের চারে। মজার ব্যাপার হলো, শীর্ষস্থানীয় বার্সার চেয়ে অবনমন অঞ্চলে থাকা দেপোর্তিভোর সঙ্গে রিয়ালের পয়েন্ট ব্যবধান কম—১৯ ম্যাচে ১৬ পয়েন্ট নিয়ে টেবিলে ১৮তম দেপোর্তিভোর সঙ্গে রিয়াল মাত্র ১৬ পয়েন্ট ব্যবধানে এগিয়ে। ওদিকে শীর্ষস্থানীয় বার্সার সঙ্গে দলটি পিছিয়ে ১৯ পয়েন্টে! রিয়ালের অবস্থা আসলেই খুব খারাপ।
প্রায় ২৬ বছরের মধ্যে এই প্রথমবারের মতো লিগে রিয়ালকে ১৯ পয়েন্ট ব্যবধানে পেছনে ফেলেছে বার্সা। শুধু কি তা-ই? লিগে এখনো কোনো ম্যাচ হারেনি ভালভার্দের দল। ইউরোপের শীর্ষ পাঁচ লিগের মধ্যে এখনো হারের মুখ না দেখা একমাত্র দলটিও কিন্তু বার্সেলোনা! সেটা অবশ্য লিভারপুলের মাঠে ম্যানচেস্টার সিটির ৪-৩ গোলে হারের পর। পেপ গার্দিওলার দলও এত দিন অপরাজিত ছিল। কিন্তু অ্যানফিল্ডে গতকাল সিটির ৪-৩ গোলে হারে ‘অপরাজিত’ মর্যাদার একক দখল পেয়ে গেছে বার্সা।
সব প্রতিযোগিতা মিলিয়ে ভালভার্দের দল অপরাজিত টানা ২৯ ম্যাচ। এ পথে তাঁরা টপকে গেল ২০১০-১১ মৌসুমে গার্দিওলার বার্সার গড়া টানা ২৮ ম্যাচ অপরাজিত থাকার কীর্তিকে। কিন্তু শিষ্যদের নিয়ে ভালভার্দে নিশ্চয়ই এখানেই থামতে চান না? তাঁদের সামনে যে এখন ২০১৫-১৬ মৌসুমে লুই এনরিকের বার্সার গড়া টানা ৩৯ ম্যাচ অপরাজিত থাকার কীর্তি ছুঁয়ে ফেলার হাতছানি!
সোসিয়েদাদের মাঠে ২ গোল ব্যবধানে পিছিয়ে থাকার পর আড়মোড়া ভাঙে লিওনেল মেসি-পাউলনিহো-লুই সুয়ারেজদের। ৩৯ মিনিটে পাউলনিহোর গোলে ঘুরে দাঁড়ানোর আভাস দেয় বার্সা। লিগে ১৮ ম্যাচে ৮ গোল করে বার্সার এ মিডফিল্ডার রিয়াল ফরোয়ার্ড ক্রিস্টিয়ানো রোনালদোর চেয়ে এগিয়ে গেছেন ৪ গোল ব্যবধানে! সে যা-ই হোক, ৫০ ও ৭১ মিনিটে সুয়ারেজ জোড়া গোল করার পর অ্যানোয়েতার ‘ভূত’ তাড়ানোর আনুষ্ঠানিকতায় শেষ ফুঁ’টি দেন মেসি। ৮৫ মিনিটে ২৫ গজ দূর থেকে নেওয়া তাঁর ফ্রি কিক আশ্রয় নেয় সোসিয়েদাদের জালে।
লিগে নিজের এই ১৭তম গোল দিয়ে জার্ড মুলারের দারুণ এক রেকর্ড ভেঙে ফেললেন মেসি। ইউরোপের শীর্ষ পাঁচ লিগ বিচারে এত দিন এক ক্লাবের হয়ে লিগে সবচেয়ে বেশিসংখ্যক গোলের রেকর্ডটি ছিল বায়ার্ন মিউনিখের সাবেক এ স্ট্রাইকারের (৩৬৫ গোল)। সোসিয়েদাদের বিপক্ষে ম্যাচের শেষ গোলটি করে মুলারের এ রেকর্ড নিজের করে নেন মেসি (৩৬৬ গোল)।
