

জার্মান তারকা মেসুত ওজিল টুইটারে খুবই সক্রিয়। তিনি তাঁর পছন্দমতো বিষয়গুলো প্রায় প্রতিদিনই সামাজিক যোগাযোগের এই মাধ্যমে শেয়ার করেন। ফ্রান্স-সুইজারল্যান্ড ম্যাচে তিনি ফ্রান্সের অলিভিয়ের জিরুর গোলের দারুণ প্রশংসা করেছেন টুইট করে। পেশাদার ফুটবলে তাঁর আর্সেনাল-সতীর্থ জিরুকে অভিনন্দন জানিয়ে তিনি লেখেন, ‘অলিভিয়ের জিরুকে এমন দারুণ গোলের জন্য অভিনন্দন। জয় হোক আর্সেনালের!’ বোঝা গেল আর্সেনালে জিরু তাঁর খুব ভালো বন্ধু। 
ইংল্যান্ড-উরুগুয়ে ম্যাচে তিনি টুইট করেছেন, ‘আমার প্রিয় পশু সিংহ।’ টুইটটি একটু ইঙ্গিতপূর্ণ। এটা দেখে বোঝার উপায় নেই তিনি ইংল্যান্ডকে সমর্থন করেছিলেন কিনা! উল্লেখ্য ইংলিশ ফুটবল দলকে ‘থ্রি-লায়ন’ হিসেবেও অভিহিত করা হয়।
বিশ্বকাপের শুরুর দিন থেকে অনেক কিছুই টুইটারে পোস্ট করেছেন ওজিল। জার্মান চ্যান্সেলর অ্যাঙ্গেলা মেরকেলের সঙ্গে পর্তুগাল-ম্যাচের পরপর ড্রেসিং রুমে পুরো জার্মান দলে তোলা ছবিটি বেশ যত্নের সঙ্গেই পোস্ট করেছেন তিনি। পর্তুগালের বিপক্ষে ম্যাচের দিন তিনি লিখেছেন, ‘আমাদের বিশ্বকাপ আজ শুরু হচ্ছে।’ তাঁর এক ভাগ্নির ছবি পোস্ট করে লিখেছেন, ‘আমার এই ভাগ্নিটি জার্মান দলের খুব কড়া ভক্ত। ওর মতো অজস্র সমর্থকেরাই তো জার্মানির সবচয়ে বড় প্রেরণা।
ফুটবল বিশ্বকাপ হাতের মুঠোয় এনে দেবে খুদে ব্লগ লেখার জনপ্রিয় ওয়েবসাইট টুইটার। এ উপলক্ষে বিশেষ একটি পাতা তৈরি করেছে টুইটার। বিশ্বকাপের সময় এতে প্রিয় দল, প্রিয় খেলোয়াড়কে অনুসরণ করতে পারবেন যেকোনো ব্যবহারকারী। এ জন্য বাংলাদেশে গ্রামীণফোনের সংযোগ থেকে #GoalGP লিখে ৯৫৯৪ নম্বরে এসএমএস পাঠালেই চলবে। বিশ্বকাপ চলাকালে টুইটারের ওই পাতায় যাওয়ার জন্য ইন্টারনেট ব্যবহারের কোনো খরচ বা ব্রাউজিং চার্জ লাগবে না। টুইটারের এই আয়োজনের সঙ্গে সহযোগী হিসেবে রয়েছে গ্রামীণফোন ও প্রথম আলো'
 
 
