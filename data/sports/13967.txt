
সেমিফাইনালে এসে কোনো দলকেই ছোট বলার সুযোগ নেই। তবে বার্সেলোনার যদি সুযোগ থাকত দল বেছে নেওয়ার, যে দলটিকে তারা চাইত না, সেই অ্যাটলেটিকো মাদ্রিদকেই পেয়েছে। আরও একবার প্রমাণ হলো, ড্রয়ের ভাগ্যটা ঠিক বার্সার পক্ষে যায় না। স্প্যানিশ কাপের ফাইনালে ওঠার লড়াইয়ে তাই কঠিন পরীক্ষাই দিতে হবে লুইস এনরিকের দলকে। অন্য সেমিফাইনালে রিয়াল মাদ্রিদকে বিদায় করা সেল্টা ভিগোর প্রতিপক্ষ আলাভেস।
বর্তমান চ্যাম্পিয়ন বার্সা ও ১০ বারের চ্যাম্পিয়ন অ্যাটলেটিকো প্রথম লেগটা খেলবে ১ ফেব্রুয়ারি ভিসেন্তে কালদেরনে। ৮ ফেব্রুয়ারি দ্বিতীয় লেগ ন্যু ক্যাম্পে।রেকর্ড ২৮ বারের চ্যাম্পিয়ন বার্সেলোনা কোয়ার্টার ফাইনালে রিয়াল সোসিয়েদাদকে দু লেগ মিলিয়ে ৬-২ গোলে ও অ্যাটলেটিকো ৫-২ গোলে হারিয়েছে এইবারকে। দুই লেগের সেমিফাইনাল শেষে ফাইনালের জন্য অপেক্ষা করতে হবে প্রায় তিন মাস। আগামী ২৭ মে ফাইনাল, ভেন্যু এখনো নির্ধারিত হয়নি।
