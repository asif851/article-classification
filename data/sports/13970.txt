
লিওনেল মেসি হাতটা বাড়িয়ে দিলেন। সেই হাতে আলতো করে স্পর্শ করলেন পাওলো দিবালা। শুধু মশালটাই থাকল না! না হলে মেসি-সাম্রাজ্যের একটা রাজ্য দিবালা কাল নিয়ে নিলেন। এমন এক দিনে, যেদিন মেসিও আড়াল হয়ে গেলেন তাঁর উত্তরসূরির দ্যুতিতে!
চ্যাম্পিয়নস লিগের কোয়ার্টার ফাইনালের প্রথম লেগ উপভোগের পর আর্জেন্টাইনদের গর্ব হতেই পারে। এক আর্জেন্টাইন নায়ক হতে না পারলেও আরেক আর্জেন্টাইন যে ঠিকই দৃশ্যপটের নায়ক। দিবালাকে বেশ কিছু দিন ধরেই বলা হচ্ছে ‘নতুন মেসি’। ভবিষ্যতে বিশ্ব ফুটবল যে শাসন করবেন, তার আভাস দিয়ে রাখলেন। ইতালির ঘরোয়া ফুটবলের রত্ন তিনি হয়ে উঠেছেন অনেক আগেই। কাল বড় মঞ্চ পেয়ে নিজেকে যেন বিশ্ব-দুয়ারে নিয়ে এলেন দিবালা। তাঁর দারুণ দুই গোলেই মেসির বার্সেলোনাকে উড়িয়ে দিয়েছে জুভেন্টাস।ম্যাচ শেষে স্বাভাবিকভাবেই মেসির সঙ্গে আরও একবার তুলনা হলো দিবালার। টিভি থ্রিকে দেওয়া এক সাক্ষাৎকারে এই ২৩ বছর বয়সী অবশ্য আবারও বললেন, ‘বার্সেলোনার মেসি মেসিই। আমি পাওলো, আমি এতেই সন্তুষ্ট।’বয়সের তুলনায় যেন অনেক পরিণত। দলের প্রত্যাশার ভার বয়ে নিতে জানেন। কথাবার্তাতেও অনেক হিসেবী। ৩-০ গোলে প্রথম লেগ জেতার পর যেমন বললেন, ‌‘আমরা জানি, এখানেই আমরা সবকিছু অর্জন করে ফেলিনি। এটাই শেষ নয়। ন্যু ক্যাম্পের ফিরতি পর্ব হবে কঠিন পরীক্ষার।’তবে কালকের মুহূর্তটা উপভোগ করলেন ঠিকই, ‘আমি এই মুহূর্তটা উপভোগ করার চেষ্টা করছি। আপাতত অন্য কিছু মাথায় আনছি না। পরের ম্যাচে কী হবে, সেটা এখনই ভেবে কাজ নেই। এখন পর্যন্ত যা পেয়েছি, যা অর্জন করেছি, তা যথেষ্ট।’শোনা যাচ্ছে, বার্সেলোনাই তাঁর পরবর্তী গন্তব্য। মেসি-সাম্রাজ্য পুরোটা বুঝে নিতে হবে না! দিবালার দিকে নজর আছে রিয়াল মাদ্রিদেরও। তবে আর্জেন্টাইন তারকা এখনই ঠিকানা বদলে আগ্রহী নন, ‘আমি জুভেন্টাসে ভালো আছি। শিগগিরই আমার চুক্তি নবায়ন হতে যাচ্ছে। আমাকে সমর্থকেরা খুব পছন্দ করে। আমি তাদের আরও আনন্দ দিতে চাই।’সামনে আরও অনেক সময় তো পড়েই আছে। মাত্রই তো যাত্রা শুরু। তবে জুভেন্টাস অধিনায়ক জিয়ান লুইজি বুফন বলেই দিয়েছেন, ‘দিবালা এখনই বিশ্বের সেরা পাঁচ ফুটবলারের একজন, সেরা তিনজনের বাইরেও ওকে রাখতে পারবেন না।’
