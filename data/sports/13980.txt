
অর্থ আয়ের বিপক্ষে নন গ্লেন ম্যাকগ্রা। ক্রিকেটে এখন অর্থের ছড়াছড়ি, এতেও অখুশি নন তিনি। কিন্তু অর্থই যে একজন খেলোয়াড়ের জীবনে সবকিছু নয়, সেটা মনে করিয়ে দিয়েছেন এই পেস কিংবদন্তি। সর্বকালের অন্যতম সেরা এই ফাস্ট বোলার মনে করেন, টাকাটাকেই সর্বোচ্চ গুরুত্ব দিতে গিয়ে ক্রিকেটাররা নিজেদের ক্ষতি করছেন। ক্রিকেটে এখন অনায়াসে এত বেশি কাঁচা টাকা আসছে, সেটা খুব ভয়েরও কারণ।ফ্র্যাঞ্চাইজি-ভিত্তিক টি-টোয়েন্টি লিগগুলো নিয়ে যত চিন্তা ম্যাকগ্রার। একটি পেস বোলিং ক্লিনিক পরিচালনা করতে ভারতে এসে ম্যাকগ্রা বলেছেন, এই টি-টোয়েন্টি লিগগুলোর কারণেই খেলোয়াড়দের কাছে পরিশ্রমের ব্যাপারটা আগের মতো নেই, ‘পৃথিবীর সব জায়গাতেই একই অবস্থা। যদি খেলোয়াড়েরা আইপিএল কিংবা বিগ ব্যাশ–জাতীয় প্রতিযোগিতায় খেলে একটু সাফল্য পেয়ে যায়, তাহলে তারা পরিশ্রম করা বন্ধ করে দেয়। অনুশীলন কমিয়ে দেয়। তরুণ বোলারদের মধ্যে অবশ্যই পরিশ্রমের মানসিকতা থাকতে হবে। ভালো বোলার হওয়ার কোনো সংক্ষিপ্ত রাস্তা নেই। আমি এটা অনেক জায়গাতেই দেখেছি, একজন তরুণ ক্রিকেটার নিজেকে একটা পর্যায়ে নিয়ে যাওয়ার পর হাতে টাকা পেয়ে গেলে তার পরিশ্রমের মানসিকতাই নষ্ট হয়ে যায়।’টাকাই জীবনের সবকিছু নয়—এই বিশ্বাসটা খেলোয়াড়দের মধ্যে থাকা জরুরি বলে মনে করেন ম্যাকগ্রা। তাঁর মতে, কঠোর পরিশ্রমের মধ্য দিয়ে নিজেকে মেলে ধরলে অর্থ এমনিতেই খেলোয়াড়দের হাতে ধরা দেবে, ‘আসল ব্যাপার হচ্ছে মাঠে গিয়ে নিজের সর্বোচ্চটা দেওয়া। কঠোর পরিশ্রম করা। শারীরিক ও মানসিকভাবে নিজেকে সেরা অবস্থায় রাখা। এসব ঠিক থাকলে অর্থ এমনিতেই আসবে। খেলোয়াড়দের এই বিশ্বাসটা রাখা জরুরি। একজন খেলোয়াড়ের চূড়ান্ত লক্ষ্য হওয়া উচিত দেশকে প্রতিনিধিত্ব করা।’ সূত্র: পিটিআই।
