
লিওনেল মেসির পায়ের জাদু মনোমুগ্ধ করে রাখে ভক্তদের। কিছুক্ষণের জন্য সবকিছু ভুলে থাকেন সমর্থকেরা। কিন্তু এমন ‘ভুলোমনা’দের তালিকায় যে স্প্যানিশ ফুটবল অ্যাসোসিয়েশনের টুর্নামেন্ট কমিটিও ঢুকে পড়ল! ভ্যালেন্সিয়ার বিপক্ষে ম্যাচে সময় নষ্ট করার জন্য হলুদ কার্ড দেখেছিলেন মেসি। লিগে আর্জেন্টাইন ফরোয়ার্ডের এটা পঞ্চম হলুদ কার্ড, তাই গ্রানাডার বিপক্ষে বসে থাকতে হবে তাঁকে। কিন্তু টুর্নামেন্ট কমিটি গত সপ্তাহের রিপোর্টে সে কথাটা লিখতে ভুলে গেছে! তাই ২ এপ্রিলের ম্যাচে মেসিকে আসলেই বসে থাকতে হবে কি না, এটা নিয়েও সমর্থকেরা দ্বিধান্বিত। তবে পাঁড় ভক্তরা চাইবেন কমিটি যেন খুব দ্রুত ভুল ঠিক করে ফেলে। কারণ, পরের ম্যাচটা যে সেভিয়ার সঙ্গে, গ্রানাডার বিপক্ষে খেললে সে ম্যাচে যে মেসিকে পাবে না বার্সা! মার্কা।
