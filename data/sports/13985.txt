
ট্রেন্ট ব্রিজ টেস্টের সঙ্গে এ ম্যাচের তুলনা হয় না। হয় না স্টুয়ার্ট ব্রডের কীর্তির সঙ্গে ইশান্ত শর্মার দারুণ বোলিংয়েরও। কোথায় অ্যাশেজ আর কোথায় শ্রীলঙ্কা প্রেসিডেন্ট একাদশের বিপক্ষে ভারতের সামান্য এক প্রস্তুতি ম্যাচ! তবে উইকেট পাওয়ার বিচারে ব্রডের সঙ্গে ইশান্তের দারুণ একটা মিল খুঁজে পাওয়া যেতেই পারে।ট্রেন্ট ব্রিজ টেস্টে গতকাল ৪ ওভারে অস্ট্রেলিয়ার ৫ উইকেট তুলে নিয়েছিলেন ব্রড। ২৪ ঘণ্টা না যেতে প্রায় একই দৃশ্যের দেখা মিলল কলম্বোর প্রেমাদাসা স্টেডিয়ামেও। শ্রীলঙ্কা প্রেসিডেন্টে একাদশের বিপক্ষে তিন দিনের প্রস্তুতি ম্যাচের দ্বিতীয় দিনে ৪ ওভারে ৫ উইকেট নিলেন ইশান্তও। উইকেট প্রাপ্তিতে ব্রডের সঙ্গে ইশান্তের পার্থক্য মাত্র দুটি বল। ব্রড পেয়েছিলেন ১৯ বলে আর ইশান্ত ২১ বলে।ভারতীয় পেসারের বোলিং তোপে শ্রীলঙ্কার প্রেসিডেন্ট একাদশ প্রথম ইনিংসে গুটিয়ে গিয়েছে ১২১ রানে। প্রথম ৪ ওভারে ৫ উইকেট পেলেও ইশান্ত পরের তিন ওভারে ছিলেন উইকেট শূন্য। ৭ ওভারে ২৩ রানে পেয়েছেন ৫ উইকেট। শ্রীলঙ্কার প্রেসিডেন্ট একাদশের পাঁচ ব্যাটসম্যান ফিরেছেন কোনো রান না করেই। সর্বোচ্চ ৪১ এসেছে নিরসন ডিকভেলার ব্যাট থেকে। ভারতীয় বোলারদের পক্ষে দুটি করে উইকেট পেয়েছেন বরুণ অ্যারন ও রবিচন্দ্রন অশ্বিন।
২৩০ রানে এগিয়ে থেকে দ্বিতীয় ইনিংসে সর্বশেষ ভারতীয় একাদশের সংগ্রহ ৩৪ ওভারে ৩ উইকেটে ৮৫ রান। যথারীতি এ ইনিংসে ব্যর্থতার ‘ধারাবাহিকতা’ ধরে রেখেছেন অধিনায়ক বিরাট কোহলি। প্রথম ইনিংসে করেছিলেন ৮, দ্বিতীয় ইনিংসে ফিরেছেন ১৮ রানে। আন্তর্জাতিক ক্রিকেটে সর্বশেষ ১১ ইনিংসে ফিফটির দেখাও পাননি কোহলি। এমনকি প্রস্তুতি ম্যাচেও রানখরা ভারতীয় অধিনায়কের ব্যাটে।দুই দলের তিন ম্যাচ টেস্ট সিরিজের প্রথমটি শুরু হবে আগামী ১২ আগস্ট।
