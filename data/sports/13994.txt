
ক্লাব ফুটবলে সম্ভাব্য সব সাফল্যই পাওয়া হয়েছে লিওনেল মেসির। ফিফা বর্ষসেরা ফুটবলারের পুরস্কারও জিতেছেন টানা চারবার। আক্ষেপ শুধু একটাই, বিশ্বকাপ শিরোপা। সেটাও থাকত না, যদি মেসি হাঁটতেন কিছুটা ভিন্ন পথে। যদি ঝেড়ে ফেলতে পারতেন জন্মভূমির টান। যদি জাতীয় দল হিসেবে আর্জেন্টিনা নয়, বেছে নিতেন স্পেনকে।দীর্ঘদিন বার্সেলোনায় খেলার সুবাদে স্পেনের হয়ে খেলার প্রস্তাবও পেয়েছিলেন মেসি। কিন্তু নিজ দেশের প্রতি তীব্র ভালোবাসা থেকেই সেই প্রস্তাবে সাড়া দেননি এ সময়ের অন্যতম সেরা এই ফুটবলার। সম্প্রতি নিজের লেখা বই ‘মেসি: দ্য প্যাট্রিয়ট’-এ এই কথা জানিয়েছেন আর্জেন্টাইন তারকা, ‘যখন ছোট ছিলাম, তখন আশা করেছিলাম যে এএফএ [আর্জেন্টিনার ফুটবল অ্যাসোসিয়েশন] থেকে ডাক পাব। স্পেনের হয়ে খেলার প্রস্তাবও আমার কাছে এসেছিল। কিন্তু সব সময়ই বলেছি যে আমি আমার জাতীয় দলের হয়েই খেলতে চাই। কারণ আমি আর্জেন্টিনাকে ভালোবাসি, আর শুধু এই জার্সিই পরতে চাই।’খুব ছোটবেলায় আর্জেন্টিনা থেকে বার্সেলোনায় পাড়ি জমিয়েছিলেন। বার্সেলোনাই তাঁকে গড়ে তুলেছে তারকা ফুটবলার হিসেবে। কিন্তু মনেপ্রাণে তিনি সব সময়ই ছিলেন একজন খাঁটি আর্জেন্টাইন। সদ্য প্রকাশিত বইয়ে মেসি লিখেছেন, ‘ইতিহাসের অংশ হওয়ার জন্য সব রেকর্ড ওলটপালট করে দিতে চাই। আমার দেশের মানুষকে খুশি করতে চাই। আর্জেন্টিনা আমার দেশ, আমার পরিবার। আমি নিজেকে প্রকাশও করি আর্জেন্টিনার মাধ্যমে। অনেকেই আমাকে জিজ্ঞাসা করে, আমি কেন স্প্যানিশ উচ্চারণে কথা বলি না। কারণটা খুবই পরিষ্কার, আমি সে রকম হয়ে যেতে চাই না। নিজ দেশের পরিচয়টা হারাতে চাই না।’জাতীয় দলের জার্সি গায়ে এখনো খুব বেশি জ্বলে উঠতে দেখা যায়নি মেসিকে। এ জন্য নিজ দেশের মানুষের ভালোবাসাও খুব বেশি জোটেনি তাঁর ভাগ্যে। উল্টো বরং সমালোচনাই কুড়াতে হয়েছে। সেসব যে অনেক কষ্টও দিয়েছে সেটাও স্বীকার করে নিয়েছেন বার্সেলোনার এই তারকা ফরোয়ার্ড, ‘অবশ্যই আমি অনেকের সমালোচনা শুনেছি। অনেকে বলে যে আমি জাতীয় দলের হয়ে খেলতে আগ্রহী না। জাতীয় সংগীত গাই না। দেশে ফিরে এ ধরনের কথা শোনাটা খুবই বেদনাদায়ক। অনেকেই আমাকে অন্যায়ভাবে আঘাত করেছে।’এবারের বিশ্বকাপই হতে পারে সেসব সমালোচনার জবাব দেওয়ার উপযুক্ত মঞ্চ। বিশ্বকাপ শিরোপাটা জিততে পারলে মেসিই হয়ে যাবেন আর্জেন্টাইনদের চোখের মণি। নিজ দেশের মানুষের ভালোবাসা না পাওয়ার আক্ষেপটাও আর থাকবে না। মেসি পারবেন তো!
