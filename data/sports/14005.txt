
কালকের জয়টা কষ্টার্জিত ছিল। কিন্তু আজ একই দৃশ্যের পুনরাবৃত্তি করেনি বিসিবির হাইপারফরম্যান্স (এইচপি) দল। ডারউইনের মারারা ক্রিকেট গ্রাউন্ডে সফরের দ্বিতীয় একদিনের ম্যাচে নর্দান টেরিটোরি (এনটি) আমন্ত্রিত একাদশকে ৭০ রানে হারিয়েছেন লিটন-নাজমুলরা। 
টস জিতে ব্যাটিং নিয়ে এনটির কাঁধে ৩১৩ রানের বোঝা চাপিয়ে দেয় এইচপি দল। আগের ম্যাচে মাত্র ১ রান করা নাজমুল হোসেন শান্ত আজ সেঞ্চুরি করে ফিরেছেন। ফিফটি করেছেন ইরফান শুক্কুর ও এনামুল হক। বড় লক্ষ্য তাড়া করতে নেমে জ্যাকব ডিকম্যানের সেঞ্চুরির পরও এনটি করতে পেরেছে ২৪৩ রান। ৮ ওভারে ৩৬ রান খরচ করে ৪ উইকেট নিয়ে বিসিবি এইচপির সফলতম বোলার বাংলাদেশের হয়ে দুই টি-টোয়েন্টি খেলা মোহাম্মদ সাইফউদ্দিন। কাল একই মাঠে একই প্রতিপক্ষের বিপক্ষে সফরের তৃতীয় একদিনের ম্যাচ খেলবে এইচপি দল। 
