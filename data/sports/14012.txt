
একটা আন্তর্জাতিক সিরিজ মানেই অনেক আয়োজন। স্বাভাবিকভাবে চলে আসে আর্থিক বিষয়াদিও। টিম স্পনসর, টাইটেল স্পনসর, গ্রাউন্ড স্পনসর, টিভি-সত্ত্ব তো থাকেই। যুক্ত হয় ক্রিকেট বোর্ডের সঙ্গে দীর্ঘ মেয়াদে চুক্তিবদ্ধ অন্যান্য স্পনসরও। হঠাৎ সিরিজ সিরিজ স্থগিত হওয়ায় মানে নিশ্চিত বড় অঙ্কের আর্থিক ক্ষতি।
ফলে অস্ট্রেলিয়া সিরিজ স্থগিত হওয়ায় চলে এসেছে আর্থিক ক্ষতির ব্যাপারটিও। বিসিবি চাইলে ক্রিকেট অস্ট্রেলিয়ার (সিএ) কাছ থেকে ক্ষতিপূরণ দাবি করতেই পারে। তবে আজ সংবাদ সম্মেলনে বিসিবি সভাপতি জানিয়েছেন, ক্ষতিপূরণ নয়; খেলতেই চায় বাংলাদেশ।স্থগিত হওয়া সিরিজে দুটি টেস্ট খেলার কথা ছিল বাংলাদেশের। টাইটেল স্পনসরও কিনে নিয়েছিল ওয়ালটন। কিন্তু আকস্মিকভাবে শেষ মুহূর্তে অস্ট্রেলিয়া সফর স্থগিত করল। সে ক্ষেত্রে নিশ্চিত আর্থিক ক্ষতি হবে বিসিবির। তবে বিসিবি ক্ষতিপূরণ চাইবে না সিএর কাছে। বিসিবি গুরুত্ব দিচ্ছে খেলাকেই। তা ছাড়া সিএর সঙ্গে সম্পর্কে কোনো তিক্ততাও আনতে চায় না বিসিবি। টাকা দিয়ে তো আর এমন সম্পর্ক হয় না।বিসিবি সভাপতি নাজমুল হাসান বললেন, ‘এখনো পর্যন্ত অস্ট্রেলিয়ার সঙ্গে আমাদের অত্যন্ত সুসম্পর্ক রয়েছে। তাদের কাছে ক্ষতিপূরণ চাইলে দ্রুতই দেবে। তাতে কী হবে? তাহলে তো তারা আর আসবে না। আমরা টাকা চাচ্ছি না। বরং চাই তারা আসুক। খেলুক আমাদের সঙ্গে। আমাদের একমাত্র লক্ষ্যই খেলা। ফলে এ মুহূর্তে টাকাটা গুরুত্বপূর্ণ নয়।’
