
ইমরুল কায়েসের দুর্ভাগ্যই বলতে হবে। ত্রিদেশীয় সিরিজে তাঁর থাকার কথা ছিল একাদশে। সেখানে ছিটকে পড়লেন পুরো সিরিজ থেকেই। একটি পরিবর্তন এনে আজ সিরিজে নিজেদের বাকি দুই ম্যাচের দল ঘোষণা করেছে বিসিবি।৫ জানুয়ারি অনুশীলনে বাঁ হাতের বুড়ো আঙুলে চোট পেয়েছিলেন ইমরুল। বাঁহাতি ওপেনারকে নিয়ে অনিশ্চয়তা থাকায় ৭ জানুয়ারি সিরিজে নিজেদের প্রথম দুই ম্যাচের জন্য ১৬ সদস্যের দল ঘোষণা করে বিসিবি। ইমরুল পুরোপুরি সেরে না ওঠায় এবার তাঁকে দলের বাইরেই চলে যেতে হচ্ছে।নির্বাচকেরা ইমরুলকে বিসিএলের ম্যাচ খেলতে বলেছেন। প্রাইম ব্যাংক দক্ষিণাঞ্চলের হয়ে খেলতে বাঁহাতি ওপেনার এরই মধ্যে রাজশাহীতে চলেও গেছেন। মুঠোফোনে জানিয়েছেন নিজের হতাশার কথাই, ‘সীমিত ওভারের ক্রিকেটে ইনটেনসিটি বেশি থাকে। চোট থেকে অনেকটা সেরে উঠলেও এখনই ওয়ানডে খেলা আদর্শ নয় আমার জন্য। যেহেতু ওয়ানডে সিরিজ খেলা হবে না আর সামনে টেস্ট সিরিজ আছে, সেটির প্রস্তুতি নিতেই বিসিএল খেলতে চাচ্ছি।’বাংলাদেশ দল:মাশরাফি বিন মুর্তজা (অধিনায়ক), সাকিব আল হাসান (সহ–অধিনায়ক), তামিম ইকবাল, এনামুল হক, মুশফিকুর রহিম, মাহমুদউল্লাহ, নাসির হোসেন, সাব্বির রহমান, মোহাম্মদ মিঠুন, মোস্তাফিজুর রহমান, রুবেল হোসেন, আবুল হাসান, মেহেদী হাসান মিরাজ, সাইফউদ্দিন ও সানজামুল ইসলাম।
