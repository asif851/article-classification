
বাংলাদেশের বিপক্ষে জিততে যেন ভুলেই গেছে নিউজিল্যান্ড। সর্বশেষ ছয় ওয়ানডেতেই হেরেছে। সর্বশেষ সিরিজটায় ধবলধোলাইয়ের শিকার হওয়ার পর আরও একবার ‘বাংলাওয়াশে’র সামনে নিউজিল্যান্ড! আগেই সিরিজ হেরে বসা কিউইদের জন্য আগামীকাল ফতুল্লার ম্যাচটি সম্ভ্রম বাঁচানোর। সেই সম্মান বাঁচানোর লড়াইয়ে অধিনায়ককেই পাচ্ছে না তারা। পিঠের চোটের কারণে এই ম্যাচ থেকে ছিটকে পড়েছেন ব্রেন্ডন ম্যাককালাম।শ্রীলঙ্কা সফরের জন্য আগেই বিশ্রাম পেয়েছিলেন কিউই অধিনায়ক। এখন বাংলাদেশ থেকে আগেভাগেই দেশে ফিরতে হলো তাঁকে। তাঁর বদলে দলে খেলতে পারেন একসময় অস্ট্রেলিয়ার হয়ে খেলা লুক রনকি। তবে শুধু এই ম্যাচের জন্যই নয়, ব্যাটে টানা রান খরায় ভুগতে থাকা ম্যাককালামের একাদশে জায়গা নিয়েই প্রশ্ন উঠেছে। ম্যাককালামের বদলে আগামীকাল নিউজিল্যান্ডের নেতৃত্ব দেবেন কাইল মিলস। শ্রীলঙ্কা সফরেও অধিনায়ক করা হয়েছে তাঁকে।মিরপুরের ধীরগতির উইকেটের সঙ্গে কিছুতেই মানিয়ে উঠতে না পারা নিউজিল্যান্ডকে আগামীকাল আরও বড় পরীক্ষা দিতে হতে পারে। কারণ ফতুল্লার উইকেট নিয়ে প্রশ্ন তুলেছিলেন খোদ বাংলাদেশের ব্যাটসম্যানরাই। চলতি ঢাকা প্রিমিয়ার লিগে এখানে ম্যাচ খেলতে এসে রান তুলতে হাঁসফাঁস করতে হয়েছে ব্যাটসম্যানদের। এই টুর্নামেন্টে এখানে প্রথম ইনিংসের গড় স্কোর ১৯৫, দ্বিতীয় ইনিংসে ১৫৭!এ ম্যাচে তামিম ইকবালের খেলা নিয়েও অনিশ্চয়তার কথা শোনা গিয়েছিল। শেষ পর্যন্ত তামিম খেলতে না পারলে একাদশে ফিরবেন এনামুল হক। বিশ্রাম পেতে পারেন গত ম্যাচে দুর্দান্ত বোলিং করে নিজের হারানো ছন্দ ফিরে পাওয়ার ইঙ্গিত দেওয়া মাশরাফি বিন মুর্তজাও। সে ক্ষেত্রে অভিষেক হয়ে যেতে পারে ঢাকা প্রিমিয়ার লিগে নজর কাড়া আল-আমিন হোসেনের।সাত বছর পর আবার খেলা হবে ফতুল্লায়। ২০০৬ সালে সর্বশেষ অস্ট্রেলিয়া-বাংলাদেশ মুখোমুখি হয়েছিল এখানে। ডে ম্যাচটি শুরু হবে বাংলাদেশ সময় সকাল সোয়া নয়টায়।
