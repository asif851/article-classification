
ফিফা বর্ষসেরা ফুটবলারের পুরস্কারটা কার হাতে উঠবে, সেটা নিয়ে ফুটবল-বিশ্বে চলছে জোর বিতর্ক। মেসি, রোনালদো আর রিবেরির মধ্যে একজনকে বেছে নেওয়াটা যে এবার খুবই কঠিন হবে, সেটা স্বীকারও করেছেন অনেকে। তবে ব্যালন ডি’অর বিজয়ীর নাম ঘোষণার আগেই একবার মেসি আর রিবেরিকে পেছনে ফেললেন রোনালদো। বর্ষসেরা খেলোয়াড় হিসেবে পর্তুগিজ এই ফরোয়ার্ডের নামই ঘোষণা করেছে জনপ্রিয় ফুটবল সাময়িকী ‘ওয়ার্ল্ড সকার’।গত দুবারই যুক্তরাজ্যের এই ক্রীড়া পত্রিকার বর্ষসেরা নির্বাচিত হয়েছিলেন মেসি। কিন্তু এবার ইনজুরির কারণে কিছুটা আলো হারিয়ে ফেলা আর্জেন্টাইন তারকাকে পেছনে ফেললেন চোখ ধাঁধানো আলো ছড়ানো রোনালদো। এ বছর সত্যিই অবিশ্বাস্য ফর্মে আছেন তিনি। দলগতভাবে কোনো সাফল্য না পেলেও ব্যক্তিগত পারফরম্যান্স দিয়ে সবাইকেই মুগ্ধ করেছেন রিয়াল মাদ্রিদ উইঙ্গার। ক্লাবের হয়ে ৪৯ ম্যাচে করেছেন ৫৮টি গোল। জাতীয় দলের জার্সি গায়েও রোনালদোকে দেখা গেছে বিধ্বংসী ভূমিকায়। ৯ ম্যাচে করেছেন ১০টি গোল।পর্তুগালের বিশ্বকাপ নিশ্চিত করার মূল নায়কও ছিলেন রোনালদো। সুইডেনের বিপক্ষে বাছাইপর্বের প্লে অফ ম্যাচে তাঁর করা দুর্দান্ত হ্যাটট্রিকটাতে ভর করেই বিশ্বকাপের টিকিট পেয়েছে পর্তুগিজরা।‘ওয়ার্ল্ড সকার’ ম্যাগাজিনের বর্ষসেরা ফুটবলারের পুরস্কারটা এই নিয়ে দ্বিতীয়বারের মতো জিতলেন রোনালদো। এর আগে ২০০৮ সালেও তাঁকেই বর্ষসেরা মনোনীত করেছিল বিশ্বখ্যাত এই ফুটবল ম্যাগাজিন। সে বছর ফিফা বর্ষসেরার পুরস্কারটাও উঠেছিল রোনালদোর হাতে।‘ওয়ার্ল্ড সকার’ ম্যাগাজিনের সেরা কোচের পুরস্কারটা পেয়েছেন বায়ার্ন মিউনিখের সাবেক কোচ ইয়ুপ হেইঙ্কেস। গত বছর তাঁর তত্ত্বাবধানেই প্রথমবারের মতো ট্রেবল জয়ের ইতিহাস গড়েছিল বাভারিয়ানরা।
