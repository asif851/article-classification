
কখনো দিগ্বিদিকশূন্য দৌড়াচ্ছেন, কখনো উদ্ভ্রান্তের মতো হাঁটাহাঁটি। কখনো শিশুর মতো হাত-পা ছুড়ছেন, লাফাচ্ছেন-ঝাঁপাচ্ছেন, কখনো আবার মূর্তির মতো স্থির বসে। এই মুখে হাসি, পরক্ষণেই ক্ষিপ্ত। বিশ্বকাপে এবার মেক্সির ডাগআউটে এসব ছিল নিয়মিত দৃশ্য। এই বিশ্বকাপের সবচেয়ে কম বেতন পাওয়া কোচ তিনি, তবে সবচেয়ে আলোচিত চরিত্রদের একজন। ইন্টারনেটে তিনি সেনসেশন। বিচিত্র সব অঙ্গভঙ্গি করে আলোচিত মেক্সিকো কোচ মিগুয়েল হেরেরা। নিজের আসল কাজটিতেও তিনি দারুণ সফল। দলকে গ্রুপপর্বের বৈতরণি পার করিয়েছেন কঠিন গ্রুপ থেকে। ট্যাকটিকসের লড়াইয়ে হারিয়েছেন ক্রোয়েশিয়া, ক্যামেরুনকে। আটকে দিয়েছেন স্কলারির ব্রাজিলকে। দুর্দান্ত ট্যাকটিশিয়ান লুই ফন গালকেও প্রায় হারিয়েই দিয়েছিলেন। শেষ পর্যন্ত হারল মেক্সিকো, বিনোদনদায়ী কোচের বিদায়ঘণ্টাও বেজে গেল। তবে স্রেফ এই বিশ্বকাপ থেকে। ম্যাচ শেষে বলেছেন, থেকে যেতে চান দায়িত্বে। মেক্সিকান ফেডারেশনও সন্তুষ্ট হেরেরার কাজে। চার বছর পর রাশিয়ায় বিনোদনের পসরা নিয়ে তাই আবার দেখা যেতে পারে হেরেরাকে।
