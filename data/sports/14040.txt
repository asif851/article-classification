
ওয়েস্ট ইন্ডিজ ‘এ’ দলের বিপক্ষে সিরিজটা ছিল তাঁর জন্য নিজেকে ‘নতুন’ করে প্রমাণের মঞ্চ। সেই পরীক্ষায় ‘প্রথম’ বিভাগে পাস করায় যুবরাজ সিংয়ের ওয়ানডে দলে ফেরাটা অনুমিতই ছিল। সেটাই সত্যি হলো। অস্ট্রেলিয়ার বিপক্ষে আসন্ন সিরিজের জন্য গতকাল ঘোষিত একমাত্র টি-টোয়েন্টি ও প্রথম তিনটি ওয়ানডের জন্য ভারতের ১৫ সদস্যের দলে আছেন যুবরাজ।ক্যানসারকে জয় করে যুবরাজ গত বছরই ফিরেছিলেন দলে। কিন্তু ইংল্যান্ডের বিপক্ষে তিন টেস্টের ৫ ইনিংসে রান করেছিলেন ২৫ গড়ে ১২৫ রান। পরে পাকিস্তান ও ইংল্যান্ডের বিপক্ষে ৮টি ওয়ানডে খেলে ২০ গড়ে মাত্র ১৬০ রান। ক্যানসারের সঙ্গে যুদ্ধে জিতলেও ফিটনেসের ঘাটতিটা ছিল স্পষ্ট। ফল, বাদ পড়েন চ্যাম্পিয়নস ট্রফির দল থেকে। জায়গা হয়নি এরপর ওয়েস্ট ইন্ডিজ ও জিম্বাবুয়ের সিরিজের দলেও। গত ২৭ জানুয়ারি ইংল্যান্ডের বিপক্ষে ম্যাচটাই হয়ে আছে তাঁর সর্বশেষ ওয়ানডে।চ্যাম্পিয়নস ট্রফির দলটাই ছিল ভারতের সর্বশেষ পূর্ণ শক্তির দল। তা থেকে এই দলে পরিবর্তন চারটি। মুরালি বিজয়ের জায়গা নিয়েছেন আম্বাতি রাইডু, চোটের কারণে বাদ পড়া ইরফানের জায়গা নিয়েছেন পেসার মোহাম্মদ সামি ও উমেশ যাদবের জায়গা নিয়েছেন জয়দেব উনাদকাট। রাইডু, সামি, উনাদকাট তিনজনই ছিলেন জিম্বাবুয়ে সিরিজের দলে।ভারতের ওয়ানডে দল: মহেন্দ্র সিং ধোনি (অধিনায়ক), শিখর ধাওয়ান, রোহিত শর্মা, বিরাট কোহলি, যুবরাজ সিং, সুরেশ রায়না, রবীন্দ্র জাদেজা, রবিচন্দ্রন অশ্বিন, ভুবনেশ্বর কুমার, ইশান্ত শর্মা, বিনয় কুমার, অমিত মিশ্র, আম্বাতি রাইডু, মোহাম্মদ সামি ও জয়দেব উনাদকাট। ক্রিকইনফো।
