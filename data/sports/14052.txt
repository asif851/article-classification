


• বিশ্বকাপ জয় ডি ভিলিয়ার্সের চূড়ান্ত লক্ষ্য নয়• ২০১৯ বিশ্বকাপে ভালো করতে গত বছর তিনি বেশ কিছু টেস্ট ম্যাচ ছেড়েছেন• কিন্তু এ বছর ফিরেছেন তিন সংস্করণেই

ক্রিকেটারদের জন্য বিশ্বকাপ জয়ই সাফল্যের শীর্ষবিন্দু। অনেকে দেখা পান এ সাফল্যের। অনেকের সারা জীবনের সঙ্গী হয়ে থাকে আফসোস। এবি ডি ভিলিয়ার্স এই দলের মধ্যে পড়েন না। বিশ্বকাপ জেতাকে ক্যারিয়ারের চূড়ান্ত লক্ষ্য হিসেবে মানতে রাজি নন ‘মিস্টার থ্রি সিক্সটি ডিগ্রি’।
২০১৯ বিশ্বকাপ সামনে রেখে গত বছর অনেক টেস্ট ম্যাচ ছেড়েছেন ডি ভিলিয়ার্স। কিন্তু ৩৪ বছর বয়সী এই ব্যাটসম্যানের মন এ বছর হুট করেই পাল্টে গেছে। ক্রিকেটের তিন সংস্করণেই খেলা শুরু করেছেন। ঘরের মাঠে অস্ট্রেলিয়ার বিপক্ষে টেস্ট সিরিজটা তাঁর ভালোই কেটেছে। দক্ষিণ আফ্রিকার ৩-১ ব্যবধানের সেই সিরিজ জয়ে চারটি ফিফটি ও একটি সেঞ্চুরি ছিল এই প্রোটিয়ার।
ডি ভিলিয়ার্স এখন তিন সংস্করণই চুটিয়ে উপভোগ করছেন। আর তাই বিশ্বকাপকে জীবনের ‘ধ্রুবতারা’ বানানো থেকে বেরিয়ে এসে এই ব্যাটসম্যান এগিয়ে যেতে চান ম্যাচ ধরে ধরে। সংবাদমাধ্যমকে ডি ভিলিয়ার্স বলেন, ‘বিশ্বকাপ জেতা আমার চূড়ান্ত লক্ষ্য নয়। ভাবনাটা পাল্টেছি। হ্যাঁ, জিতলে ভালো লাগবে। সেটা হবে বোনাস। কিন্তু জিততে না পারলে সেটা আমার ক্যারিয়ারকে সংজ্ঞায়িত করবে না।’
গত মৌসুম থেকেই সব ধরনের ক্রিকেটে মনোযোগী হওয়া প্রসঙ্গে ডি ভিলিয়ার্সের ভাষ্য, ‘গত মৌসুম থেকে তিন সংস্করণে মনোনিবেশ করেছি এবং প্রতিটি সেকেন্ড উপভোগ করছি। এখন প্রতি সময়ে একটা করে ম্যাচ মাথায় রেখে খেলি।’ বিশ্বকাপ নিয়ে ডি ভিলিয়ার্সের দুঃখ কম নেই। এ পর্যন্ত তিনটি টুর্নামেন্ট (২০০৭, ২০১১ ও ২০১৫) খেলেছেন। দুটি সেমিফাইনালে ওঠাই বিশ্বকাপে ডি ভিলিয়ার্সের সেরা সাফল্য।
