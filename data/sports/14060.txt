
ফাইনালে উঠেই শ্রীলঙ্কাকে টপকে সাতে উঠেছিল পাকিস্তান। আর আজ ফাইনালে ভারতকে ধরাশায়ী করে সরফরাজ আহমেদরা টপকে গেল বাংলাদেশকেও। আইসিসির ওয়ানডে র‍্যাঙ্কিংয়ে ৯৫ পয়েন্ট নিয়ে ছয়ে এখন পাকিস্তান। 
বাংলাদেশের চ্যাম্পিয়নস ট্রফি শেষ হয়ে গেছে সেমিফাইনালে। এতে আইসিসির ওয়ানডে র‍্যাঙ্কিংয়েও পিছিয়ে গেছে বাংলাদেশ। ভারতের কাছে হারে বাংলাদেশের রেটিং পয়েন্ট কমেছে ১। ৯৫ পয়েন্ট থেকে কমে ৯৪ পয়েন্টে এখন মাশরাফিরা। আর সে সুযোগে ফাইনালে ভারতকে হারিয়ে ২ পয়েন্ট এগিয়েছে পাকিস্তান। ৯৫ পয়েন্ট নিয়ে ছয়ে অবস্থান করছে আট র‍্যাঙ্কিং নিয়ে টুর্নামেন্ট শুরু করা পাকিস্তান!আর এ ফাইনালে হেরে যাওয়ায় আবার তৃতীয় স্থানে ফিরে গেছে ভারত। বাংলাদেশের বিপক্ষে সেমিফাইনাল জিতে দুইয়ে উঠেছিল ভারত। কিন্তু এক হারেই দুই পয়েন্ট হারিয়ে ১১৬ পয়েন্ট নিয়ে তিনে চলে গেছে কোহলির দল। ১১৭ পয়েন্ট নিয়ে দুইয়ে অস্ট্রেলিয়া। গ্রুপ পর্ব থেকে বিদায় নিলেও শীর্ষস্থান ধরে রেখেছে দক্ষিণ আফ্রিকা (১১৯ পয়েন্ট)।বাংলাদেশের ছয় নম্বর জায়গাটি হারানো দুঃসংবাদ বটে। তবে তাতে ভয়ের কিছু নেই। সাতে নেমে গেলেও ২০১৯ বিশ্বকাপে সরাসরি খেলার সম্ভাবনা এখনো উজ্জ্বল বাংলাদেশের। ২০১৯ বিশ্বকাপে সরাসরি খেলবে স্বাগতিক ইংল্যান্ড ও এ বছরের ৩০ সেপ্টেম্বর ওয়ানডে র‍্যাঙ্কিংয়ে ওপরে থাকা অন্য সাতটি দল। দুবারের বিশ্ব চ্যাম্পিয়ন ওয়েস্ট ইন্ডিজের দুর্দশা সম্ভাবনা বাড়িয়েছে বাংলাদেশের। আফগানিস্তানের সঙ্গে সিরিজ ড্র করায় ২ পয়েন্ট হারিয়েছে ক্যারিবীয়রা। ৭৭ পয়েন্ট নিয়ে নয়ে থাকা ওয়েস্ট ইন্ডিজের চেয়ে বাংলাদেশ এগিয়ে আছে ১৭ পয়েন্টে। অষ্টম দল শ্রীলঙ্কাও এগিয়ে আছে ১৬ পয়েন্টে। ফলে বাংলাদেশের সঙ্গে র‍্যাঙ্কিংয়ের আট নম্বর জায়গাটির ব্যবধান মাত্র এক রেটিং পয়েন্ট হলেও ঘাবড়ানোর কিছু নেই। বড় দুর্ঘটনা ঘটে গেলেও ৩০ সেপ্টেম্বরের মধ্যে বাংলাদেশের র‍্যাঙ্কিংয়ের নয়ে নেমে যাওয়ার শঙ্কা তেমন নেই। আর ওই দিনের মধ্যে আটে থাকা দলগুলো সরাসরি জায়গা করে নেবে ২০১৯ বিশ্বকাপে।আইসিসির ওয়েবসাইটে এখনো এ তথ্য হালনাগাদ না হলেও বিস্মিত হওয়ার কারণ নেই। কারণ, একটি টুর্নামেন্ট শেষ হলেই কেবল সম্পূর্ণ র‍্যাঙ্কিং হালনাগাদ করা হয়। তথ্যসূত্র: আইসিসি।




আইসিসি ওয়ানডে র‍্যাঙ্কিং




র‍্যাঙ্কিং


দল


রেটিং পয়েন্ট




১


দ. আফ্রিকা


১১৯




২


অস্ট্রেলিয়া


১১৭




৩


ভারত


১১৬




৪


ইংল্যান্ড


১১৩




৫


নিউজিল্যান্ড


১১১




৬


পাকিস্তান


৯৫




৭


বাংলাদেশ


৯৪




৮


শ্রীলঙ্কা


৯৩




৯


ও. ইন্ডিজ


৭৭




১০


আফগানিস্তান


৫৪




