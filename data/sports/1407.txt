
বিপিএলে দুই অভিজ্ঞতাই হয়েছে মেহেদী হাসানের। বাজে আম্পায়ারিংয়ে ১৮ নভেম্বর ক্রিস গেইলের উইকেটটি নিজের করে নিতে পারেননি, সংবাদ সম্মেলনে তা অকপটেই বলেছিলেন কুমিল্লার তরুণ অফ স্পিনার। আবার আম্পায়ারের বাজে সিদ্ধান্তে ৬ ডিসেম্বর সিলেট সিক্সার্সের ওপেনার মোহাম্মদ রিজওয়ানের উইকেটটা উপহার পেয়েছেন!
এখানে মেহেদীর কোনো দায় নেই। উইকেট পেতে মরিয়া একজন বোলার স্বাভাবিকভাবেই জোরালো আবেদন করবেন। তাতে সাড়া দেওয়া ঠিক হবে নাকি ভুল, সেটি বিচারের ভার আম্পায়ারের। এই বিচারটাই ঠিকভাবে যে করতে পারছেন না আম্পায়াররা, এবারের বিপিএলে সেটি নিয়মিতই দেখা যাচ্ছে।গতকালের ঢাকা ডায়নামাইটস-রংপুর রাইডার্সের ম্যাচ দেখুন। রংপুরের ইনিংসে কয়েকটি বিতর্কিত সিদ্ধান্ত দিয়েছেন আম্পায়াররা, বিশেষ করে জনসন চার্লস ও শাহরিয়ার নাফীসের আউট দুটি। ম্যাচ শেষে রংপুরের ভারপ্রাপ্ত অধিনায়ক ব্রেন্ডন ম্যাককালাম সরাসরি আঙুল তুললেন আম্পায়ারের দিকে, ‘আম্পায়ারিং আরও ভালো হওয়া উচিত। এ রকম উইকেটে সিদ্ধান্ত আপনার পক্ষে না গেলে বড় মূল্য দিতে হয়।’ আম্পায়ারিং নিয়ে প্রশ্ন উঠেছে চট্টগ্রাম পর্বেও। ২৫ নভেম্বর রাজশাহী কিংসের বিপক্ষে ইমরুল কায়েসের এলবিডব্লু নিয়ে সংবাদ সম্মেলনে আপত্তিই তোলেন পেসার আল আমিন, ‘মিসিং স্টাম্প ম্যান! হিটিং ফাইভ অর সিক্সথ স্ট্যাম্প। আই থিংক সো!’ আম্পায়ারিং নিয়ে এর চেয়ে বাজে দৃষ্টান্ত তৈরি হয়েছে চট্টগ্রামেই। যে ঘটনায় বিতর্কিত হয়েছেন টিভি আম্পায়ারও। রংপুরের বিপক্ষে সিলেট পেসার কামরুল ইসলাম রাব্বীকে ৭ বলে ওভার শেষ করতে হয়েছে! ফিল্ড আম্পায়াররা বল গুনতে ভুল করায় তৃতীয় আম্পায়ারের সহায়তা চান কামরুল। ফিল্ড আম্পায়ার মাহফুজুর রহমান ও রেনমোরে মার্টিনেজ তৃতীয় আম্পায়ার গাজী সোহেলের শরণ নিলেও ভুল সংশোধন করা যায়নি। কামরুলকে ৭ বলের ওভার করতে হয়েছে! বিসিবির কাছে আবেদন করে এ ঘটনার সমাধান পায়নি সিলেট ফ্র্যাঞ্চাইজি।মাঠে বাজে আম্পায়ারিংয়ের কড়া প্রতিক্রিয়া দেখিয়ে জরিমানা গুনেছেন সাকিব আল হাসান, তামিম ইকবাল, সাব্বির রহমান ও লিটন দাসদের মতো জাতীয় দলের খেলোয়াড়েরা।স্বাভাবিকভাবে আম্পায়ারিং নিয়ে চিন্তিত বেশির ভাগ দল। পয়েন্ট তালিকায় শীর্ষে থেকে শেষ চারে ওঠা কুমিল্লা ভিক্টোরিয়ানসকেও ভাবাচ্ছে বিষয়টি। দলটির কোচ মোহাম্মদ সালাউদ্দিন যেমন বললেন, ‘আমার কাছে মনে হয় টুর্নামেন্টে অনেক আম্পায়ার ছিল, তারা মনে হয় না এই পর্যায়ে আগে আম্পায়ারিং করেছে। আশা করব আমাদের দেশে যারা ভালো আছে, তাদের নিয়ে অথবা বাইরে থেকে ভালো আম্পায়ার আনা হবে।’আম্পায়ারিং নিয়ে দলগুলো যা-ই ভাবুক, কদিন আগে বিষয়টি বিপিএল গভর্নিং কাউন্সিলের সদস্যসচিব ইসমাইল হায়দার মল্লিকের সামনে তোলা হলে তাঁকে অতটা চিন্তিত মনে হলো না, ‘এখানে যারা আম্পায়ারিং করছে, তারা দেশের সেরা আম্পায়ার। এরা কিন্তু আইসিসির ম্যাচেও থাকে। একটা সাত বলের ওভার বা একটা এলবিডব্লু বা একটা কট বিহাইন্ডের সিদ্ধান্ত, যেকোনো ম্যাচেই এমন ভুল হতে পারে। এসব ভুল হিসেবেই নিতে হবে।’৭ বলের ওভার ও ভুলে ভরা টুর্নামেন্ট নিয়েই কি না বিসিবির শীর্ষ কর্তারা গৌরব করেন, আইপিএলের পর বিপিএলের অবস্থান!
