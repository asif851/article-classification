
৩০ বছরের বর্ণাঢ্য কোচিং ক্যারিয়ার৷ কত কত সাফল্য! পাঁচবার বুন্দেসলিগা জিতিয়েছেন বায়ার্ন মিউনিখকে, দুবার বরুশিয়া ডর্টমুন্ডকে৷ এই দুই ক্লাবকেই উপহার দিয়েছেন চ্যাম্পিয়নস লিগ, বায়ার্নকে ইন্টারকন্টিনেন্টাল কাপ৷ উয়েফার বর্ষসেরা কোচ হয়েছেন, সমর্থকদের ভোটে নির্বাচিত হয়েছেন সর্বকালের সেরা বায়ার্ন কোচ৷ অথচ পরশু সুইজারল্যান্ডের দুই গোলে যেভাবে শিশুর মতো লাফালেন, কে বলবে ওটমার হিজফেল্ডের বয়স ৬৫!ফাটকা দারুণভাবে কাজে লেগে যাওয়ার আনন্দ হয়তো এমনই বাঁধভাঙা!ইকুয়েডরের বিপক্ষে ম্যাচে ফেবারিট ছিল হিজফেল্ডের দল৷ কিন্তু এনার ভ্যালেন্সিয়ার গোলে প্রথমার্ধে এগিয়ে ছিল ইকুয়েডর৷ দ্বিতীয়ার্ধের শুরুতেই মিডফিল্ডার ভ্যালেন্টিন স্টোকারের বদলে হিজফেল্ড মাঠে নামান অনভিজ্ঞ স্ট্রাইকার আদমির মেহমেদিকে৷ দুই মিনিটের মাথায় ম্যাচে সমতা, গোল স্কোরার ওই মেহমেদি! পরাজয় ঠেকানো পর মিশন ৩ পয়েন্ট৷ ৭৫ মিনিটে ইয়োসিপ দ্রমিচের বদলি নামালেন হারিস সেফারোভিচকে৷ শেষ বাঁশি বাজার কয়েক সেকেন্ড আগে সেই সেফারোভিচের গোলেই নাটকীয় এক জয়ের উচ্ছ্বাসে ভেসেছে সুইসরা৷গত বিশ্বকাপের প্রথম ম্যাচে স্পেনের বিপক্ষে গোলটির পর দুই ম্যাচে আর গোল করতে পারেনি সুইজারল্যান্ড৷ মেহমেদির গোলে কেটেছে ২৬৬ মিনিটের খরা৷ দেশের বিশ্বকাপ ইতিহাসে বদলি নেমে গোল করা প্রথম ফুটবলার তিনিই! কীর্তিটা জানার পর ২৩ বছর বয়সী স্ট্রাইকারের উচ্ছ্বাস বেড়ে গেছে আরও, ‘রেকর্ডের কথা জানতাম না৷ গোলটি এখন আরও েস্পশাল হয়ে গেল! দারুণ, দারুণ উচ্ছ্বসিত আমি, ভাষায় প্রকাশ করতে পারছি না৷’পরশুর আগে ক্যারিয়ারে আরেকটি স্মরণীয় গোল ছিল সেফারোভিচের৷ ২০০৯ অনূর্ধ্ব-১৭ বিশ্বকাপে তাঁর গোলেই ফাইনালে নাইজেরিয়াকে হারিয়েছিল সুইজারল্যান্ড৷ সেবার সর্বোচ্চ গোল স্কোরার হয়েছিলেন ৫ গোল করে৷ ছোটদের বিশ্বকাপের তারকা এবার ঝড় তুললেন বড়দের বিশ্বকাপ অভিষেকেই৷ সেফারোভিচের তৃপ্তিটাও তাই অনেক বেশি, ‘যুব বিশ্বকাপের গোলটির কথা কখনোই ভুলব না৷ কিন্তু এটিই তো আসল বিশ্বকাপ, বিশ্ব ফুটবলের সবচেয়ে বড় আসর৷ এই আনন্দের তুলনা নেই৷’ ওয়েবসাইট৷
