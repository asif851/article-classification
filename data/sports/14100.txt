
গত সপ্তাহে জাতীয় ক্রীড়া পরিষদে দাবা ফেডারেশনের নির্বাচনে সম্ভাব্য প্রার্থীদের এক পক্ষ করেছিল মতবিনিময়। কাল রাজধানীর একটি হোটেলে দাবাড়ু ও সংগঠকদের নিয়ে সভা করল আরেক পক্ষ। সমমনা দাবা পরিষদের ব্যানারে এই পক্ষের সম্ভাব্য সাধারণ সম্পাদক প্রার্থী শাহাবুদ্দিন শামীম। বর্তমান কমিটির সদ্য পদত্যাগী সহসভাপতি তিনি।আগের দিনের মতোই কালও গ্র্যান্ডমাস্টাররা এসেছিলেন এই অনুষ্ঠানে। গ্র্যান্ডমাস্টার নিয়াজ মোরশেদ, আবদুল্লাহ আল রাকিব, আন্তর্জাতিক মহিলা মাস্টার রানী হামিদদের চাওয়া একটাই—দাবায় সুষ্ঠু পরিবেশ ফিরিয়ে আনা। ঘিঞ্জি পরিবেশে এখনো চলছে দাবা খেলা। বসার জায়গা পাওয়া যায় না। দাবাড়ুদের আবাসনব্যবস্থা অপ্রতুল। কাল রূপায়ন গ্রুপের পক্ষ থেকে ঘোষণা দেওয়া হয়েছে, ফেডারেশনের নির্বাচনে জয়ী হলে দাবাড়ুদের জন্য ১০ কাঠা জমি দেওয়া হবে। নির্বাচনে প্রার্থী হতে এই পরিষদে যোগ দিয়েছেন চট্টগ্রাম আবাহনীর ফুটবল কমিটির চেয়ারম্যান ও সাইফ পাওয়ারটেকের কর্ণধার তরফদার রুহুল আমিন। সংগঠকেরা ভবিষ্যতে স্কুলপর্যায়ে দাবা, বয়সভিত্তিক দাবা প্রতিযোগিতা, গ্র্যান্ডমাস্টার্স ও আন্তর্জাতিক মাস্টার্স দাবার প্রতিযোগিতার আয়োজন ধারাবাহিকভাবে করার প্রতিশ্রুতি দিয়েছেন।
