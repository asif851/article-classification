
সিরিজ ২-০ হয়ে গেল। স্বাভাবিকভাবেই চলে আসবে বাংলাওয়াশ প্রসঙ্গ। বাংলাদেশ অধিনায়ক মাশরাফি বিন মুর্তজার চোখ এখন সেদিকেই। মাশরাফি বললেন, ‘৩-০ সমীকরণ তো এসে গেছে। শেষ ম্যাচে চেষ্টা করব সেরাটা দেওয়ার। এই দুই ম্যাচে আমরা পারফেক্ট খেলেছি। শেষ ম্যাচে এমন খেললে ধবলধোলাই সম্ভব।’ যে দলকে ১৬ বছর ধরে হারানো যায়নি, সেই দলের বিপক্ষে এমন দাপুটে সিরিজ জয়! মাশরাফি অবশ্য বলছেন, এমনটাই প্রত্যাশা ছিল। ‘বিশ্বকাপে ভালো খেলার পর স্বাভাবিকভাবেই সবার প্রত্যাশা বেড়ে গিয়েছিল। ব্যক্তিগতভাবে আমার নিজেরও মনে হচ্ছিল প্রত্যাশাটা বাড়াবাড়ি কি না। কিন্তু না, বিশ্বকাপের ধারাবাহিকতা ধরে রাখতে পেরেছি আমরা। না পারলে আমাদের পারফরম্যান্স নিয়ে আবার কথা উঠত’-এ ভাবেই ব্যাখ্যা দিলেন বাংলাদেশ দলের অধিনায়ক।  ১৯৯৯ বিশ্বকাপে সেই জয়কে এগিয়ে রাখবেন না কি এ সিরিজ জয়? মাশরাফি এগিয়ে রাখছেন ১৯৯৯-এর জয়কেই। ‘আসলে ওই সময়ে জয়টা আমাদের ক্রিকেটকে একধাপ এগিয়ে দিয়েছিল। তখন আমরা দর্শক হিসেবে ভীষণ উপভোগ করেছিলাম। আর এ জয়টাও গুরুত্বপূর্ণ। আমরা যে এগিয়ে যাচ্ছি সেটা বোঝাতে’, বললেন মাশরাফি। তবে পাকিস্তানকে মোটেও দুর্বল দল ভাবতে রাজি নন মাশরাফি। বললেন, ‘ওদের হয়তো কিছু অভিজ্ঞ ব্যাটসম্যান অবসরে গেছে। তবে তাদের বোলিং লাইন আপ বিশ্বের অন্যতম সেরা। দুই দলের মধ্যে বিরাট পার্থক্য, তা নয়। আমরা এ জয়টা উপভোগ করতে চাই, উদ্‌যাপন করতে চাই। এক সময় অস্ট্রেলিয়া আমাদের হারিয়েও উদ্‌যাপন করেছে।’
