
এমন লজ্জাজনক হারকে আর কীভাবে বর্ণনা করবে ব্রাজিলের গণমাধ্যম? বিশ্বকাপ সেমিফাইনালে জার্মানির কাছে ৭-১ গোলে উড়ে যাওয়ার পর গোটা ব্রাজিলের মানসিক অবস্থাই যেন মূর্ত হয়ে উঠেছে সে দৃশের শীর্ষ গণমাধ্যমে।
বেশির ভাগ গণমাধ্যমই এই হারকে ব্রাজিলের ফুটবল ইতিহাসেরই ‘সবচেয়ে বড় লজ্জা’ হিসেবে অভিহিত করেছে।
ম্যাচের পরপরই ব্রাজিলের অন্যতম প্রভাবশালী দৈনিক ফোলহা ডি সাওপাওলোর অনলাইন সংস্করণে শিরোনাম ছিল এমন, ‘ঐতিহাসিক লজ্জা’।
জার্মানির বিপক্ষে ব্রাজিলের এই হার কেবল একটি বড় পরাজয়ই নয়, এটি বিশ্বকাপের ইতিহাসে কোনো স্বাগতিক দলের সবচেয়ে বড় হার। ব্রাজিলের ফুটবল ইতিহাসেও এমন হারকে বিরল বললেও কম বলা হয়। ৯৪ বছর আগে উরুগুয়ের বিপক্ষে ৬-০ গোলে হেরে যাওয়ার একটি ছোট্ট ইতিহাস বাদ দিলে ব্রাজিল অতীতে আর কখনোই এত বড় ব্যবধানে হারেনি। বিশ্বকাপও তার ৮৪ বছরের ইতিহাসে দেখেনি ব্রাজিলীয় ফুটবলের এমন অবমাননা।
ফোলহার শীর্ষ কলামিস্ট জুকা কুফরি দুঃখ করে লিখেছেন, ‘ব্রাজিলীয় ফুটবলের ধূসর-দশা!’ তিনি একটি তথ্যও তাঁর লেখায় তুলে ধরেছেন, পাঁচবার বিশ্বচ্যাম্পিয়ন হলেও ব্রাজিল স্বাগতিক হয়েও দুবার বিশ্বকাপ হারানো দ্বিতীয় দেশ।
গ্লোবো-স্পোর্টস তাদের সংবাদ-পোর্টালে এই হারকে অভিহিত করেছে ‘চূড়ান্ত অবমাননা’ হিসেবে।
রিও ডি জেনিরোর জনপ্রিয় পত্রিকা ও গ্লোবো শিরোনাম দিয়েছে কোচ লুইস ফেলিপে স্কলারির স্বীকারোক্তি দিয়ে। ম্যাচ শেষে এই হারের যাবতীয় দায়িত্ব নিজের কাঁধে তুলে নিয়ে ব্রাজিল কোচ বলেছেন, ‘সব দায় আমারই।’ রয়টার্স।
