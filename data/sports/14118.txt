
শূন্য রানে ৬ উইকেট! অবিশ্বাস্য ঠেকছে? এমন অবিশ্বাস্য ঘটনাই ঘটেছে কলকাতায়! স্থানীয় ক্লাব ক্রিকেটে ঋত্বিক চট্টোপাধ্যায় নামের এক ক্রিকেটার কোনো রান না দিয়েই ৬ উইকেট তুলে নিয়েছেন।কলকাতার দেশবন্ধু পার্কে ক্রিকেট অ্যাসোসিয়েশন অব বেঙ্গল (সিএবি) লিগে ভবানীপুর ও মোহামেডান স্পোর্টিং ক্লাবের মধ্যে অনুষ্ঠিত একটি প্রি-কোয়ার্টার ফাইনাল ম্যাচে ঘটেছে এ ঘটনা। ঋত্বিক খেলছিলেন ভবানীপুরের হয়ে। তাঁর অফ ব্রেকের আগুনে পুড়ে মোহামেডান শেষ মাত্র ৩৭ রানেই। ২৯১ রান তাড়া করতে নেমে ঋত্বিকের বলগুলোতে যেন চোখে সরষে ফুলই দেখেছেন মোহামেডান ব্যাটসম্যানরা। যে ছয় ব্যাটসম্যান তাঁর বলে সাজঘরে ফিরেছেন, তাঁদের কেউই ব্যাটে লাগাতে পারেননি কোনো বল, সরাসরি বোল্ড!২৩ বছর বয়সী ঋত্বিক নিজেও অবাক তাঁর এই কীর্তিতে। বলেছেন, কীভাবে কী হয়ে গেছে, তিনি নাকি কিছুই জানেন না। বলটা কেবল ফেলে গেছেন জায়গামতো। তাঁর সরল স্বীকারোক্তি, ‘আজ যা করতে চেয়েছি, সেটাই করতে পেরেছি।’ এই ঋত্বিকই একটা সময় কঠিন সময় পার করেছেন। অবৈধ বোলিং অ্যাকশনের খড়্গ তাঁর ক্যারিয়ারে তৈরি করেছিল অনিশ্চয়তা। লড়াই করে সেই অভিশপ্ত সময়কে পেছনে ফেলা ঋত্বিকের নতুন লক্ষ্য এখন রঞ্জি ট্রফি। সূত্র : মিড ডে।
