
বিশ্ব হকি লিগের দ্বিতীয় রাউন্ড খেলতে ঢাকায় আসারই কথা ছিল না মালয়েশিয়ার। নিরাপত্তাজনিত কারণে কানাডা নাম প্রত্যাহার করে নেওয়ায় মালয়েশিয়াকে এই টুর্নামেন্ট খেলতে পাঠায় আন্তর্জাতিক হকি ফেডারেশন। শক্তিমত্তায় অংশগ্রহণকারী দেশগুলোর চেয়ে এগিয়ে ছিল তারাই। শেষ পর্যন্ত চ্যাম্পিয়ন হয়ে সেটিরই প্রমাণ রাখল এশীয় হকির অন্যতম সেরা এই শক্তি।ফাইনালে চীনকে টাইব্রেকারে ৫-৩ গোলে হারিয়েছে তারা। নির্ধারিত সময়ের খেলা ২-২ গোলে শেষ হওয়ার পর শুট আউটে মালয়েশিয়া জিতে নেয় শিরোপা। অথচ খেলার একটা বড় সময় ২-০ গোলে পিছিয়ে ছিল মালয়েশিয়া! ১৫ মিনিটে ১-০ গোলে এগিয়ে যায় চীন। পেনাল্টি কর্নার থেকে গোল করেন ডি ইউ তালাকে। ২২ মিনিট ফিল্ড গোলে দলকে ২-০-তে এগিয়ে নেন সু জুন।  মাঝখানের ২৪ মিনিট খেলায় ফিরতে মরিয়া হয়ে চেষ্টা চালায় মালয়েশিয়া। কিন্তু চীনের রক্ষণে এসে সেই চেষ্টাগুলো খেই হারাচ্ছিল। চীনও এই সময় ব্যবধান বাড়াতে আক্রমণে উঠেছে বেশ কয়েকবারই।৪৬ মিনিটে সাফল্যের মুখ দেখে মালয়েশিয়া। প্রাপ্ত পেনাল্টি কর্নার কাজে লাগান সাবাহ্ শাহরিন। খেলা শেষ হওয়ার ৫ মিনিট আগে জাজলান নাজমি সমতা ফেরান আরও একটি পেনাল্টি কর্নারে। টাইব্রেকারে মালয়েশিয়ার সবগুলো প্রচেষ্টাই সফল হয়। গোল করেন নিক রোশেমি আইমান, জালি ফয়েজ, জলিল মারহান, আহমেদ টেংকু ও সারি ফিতরি। চীনের ই লিগুয়াং, আ ও শুয়োজু, গু ও জিজিয়াং গোল করলেও মালয়েশিয়ার গোলরক্ষক ওথমান হাফিজউদ্দিন ঠেকিয়ে দেন মেং দি হাওয়ের প্রচেষ্টা।
