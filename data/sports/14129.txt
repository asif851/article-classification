
দলের হয়ে খেলতে চাইলে আগে ক্ষমা চাইতে হবে লুইস সুয়ারেজকে—গত সপ্তাহে জোর গলায় কথাটা বলেছেন লিভারপুলের কোচ ব্রেন্ডন রজার্স। সেই রজার্সের কণ্ঠে এখন ভিন্ন সুর। গতকাল তিনি জানিয়েছেন, সুয়ারেজ-ইস্যুর সমাধান হয়ে গেছে। বার্তা সংস্থা রয়টার্স জানায়, কয়েক মাস ধরে চলা নাটকীয়তার কীভাবে সমাধান হলো, সুয়ারেজকে ক্ষমা চাইতে হবে কি না—ব্যাপারগুলো স্পষ্ট করেননি রজার্স। ইংলিশ প্রিমিয়ার লিগের প্রথম ম্যাচে স্টোক সিটির বিপক্ষে ২-১ গোলে জয়ের পর শুধু বলেছেন, ‘লুইস সুয়ারেজকে নিয়ে কিছু বলব না। সবকিছুর যেভাবে সমাধান হয়ে গেল, তাতে আমি সন্তুষ্ট।’সুয়ারেজ-লিভারপুল ঝামেলার শুরু গত মে মাসের শেষের দিকে। ওই সময়ই প্রকাশ্যে জানিয়েছিলেন ক্লাব ছাড়ার ইচ্ছাটা। এর মধ্যে আর্সেনালও দৃশ্যপটে হাজির হয় সুয়ারেজকে দলে ভেড়ানোর প্রস্তাব নিয়ে। গত ২৪ জুলাই লিভারপুলকে চার কোটি ২০ লাখ পাউন্ডের প্রস্তাব দেয় গানাররা। কিন্তু ২৬ বছর বয়সী উরুগুইয়ান এই স্ট্রাইকারকে ছাড়তে রাজি হয়নি লিভারপুল। এ ঘটনায় ক্লাবের বিরুদ্ধে মামলা করারও হুমকি দিয়েছিলেন সুয়ারেজ।সুয়ারেজের এ মুহূর্তে অন্য কোথাও যাওয়ার জায়গা নেই। এই সুযোগটাই কাজে লাগাচ্ছে লিভারপুল। সম্প্রতি তাঁকে একাকী অনুশীলন করার নির্দেশ দেন রজার্স। গত সপ্তাহে লিভারপুল ম্যানেজার জানান, ক্লাবের হয়ে খেলতে হলে ক্ষমা চেয়ে পরিস্থিতি স্বাভাবিক করতে হবে উরুগুইয়ান এই ফুটবলারকে। কোচের শর্তটা অবশ্য পূরণ করেননি সুয়ারেজ।রজার্সের গতকালের কথা অনুযায়ী সব নাটকীয়তা শেষ। এখন দলে ফেরার অপেক্ষা সুয়ারেজের। তবে এখনই বোধ হয় সেই সিদ্ধান্তে পৌঁছার সময় আসেনি। গত এপ্রিলে চেলসির ডিফেন্ডার ব্রানিস্লাভ ইভানোভিচকে কামড়ে দেওয়ায় ১০ ম্যাচের জন্য নিষিদ্ধ হন সুয়ারেজ। সেই নিষেধাজ্ঞার অর্ধেক কেবল পার হয়েছে। ইংলিশ প্রিমিয়ার লিগের প্রথম ছয় ম্যাচে মাঠেই নামতে পারবেন না তিনি। এ সময়ের মধ্যে তো কত কিছুই ঘটে যেতে পারে! সার্বিক পরিস্থিতিতে সুয়ারেজ লিভারপুলের প্রতি কতটা অনুগত আছেন, ক্লাব ছাড়ার ব্যাপারে এখনো তিনি অনড় কি না, সেসব স্পষ্ট নয়। গত সপ্তাহে উরুগুয়ের দৈনিক ‘এল অবসারভেদর’কে দেওয়া এক সাক্ষাত্কারে লিভারপুলেই থেকে যাওয়ার ইঙ্গিত দিয়েছিলেন সুয়ারেজ। সমর্থকদের ভালোবাসার জন্যই নাকি থেকে যেতে চান লিভারপুলে। কিন্তু সব জল্পনা-কল্পনা জিইয়ে রেখে এক দিন পরই সেটা অস্বীকার করেন তারকা এই স্ট্রাইকার। জাপানের বিপক্ষে উরুগুয়ের ম্যাচ শেষে সুয়ারেজ বলেন, ‘আমি এমনটা বলিনি। হয়তো অন্য কেউ বলেছে। এখন আমি জাতীয় দলের সঙ্গে আছি। আর এটাই প্রধান ব্যাপার।’
