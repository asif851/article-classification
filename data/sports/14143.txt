
‘স্বার্থের সংঘাত’ ভারতীয় ক্রিকেটে সাম্প্রতিক সময়ে বহুল ব্যবহৃত শব্দ যুগল। ভারতীয় ক্রিকেট বোর্ডের (বিসিসিআই) নতুন প্রধান অনুরাগ ঠাকুর ক্রিকেট কর্মকাণ্ডকে স্বার্থ সংঘাতের বাইরে রাখতে চাইলেও তা আর হচ্ছে কোথায়! ভারতীয় ক্রিকেট দলের নতুন কোচ অনিল কুম্বলের নিয়োগের ব্যাপারেও এই বিতর্ক নতুন করে মাথা চাড়া দিয়েছে। কোচ নিয়োগে দায়িত্বপ্রাপ্ত উপদেষ্টা কমিটির অন্যতম সদস্য ভিভিএস লক্ষ্মণ নাকি পাঁচ বছর ধরেই কুম্বলের ব্যবসায়িক অংশীদার! ডিএনএ অনলাইনের তথ্যানুযায়ী ভিভিএস লক্ষ্মণ এই মুহূর্তে কুম্বলের প্রতিষ্ঠিত টেনভিক স্পোর্টস লিমিটেডের ৩৩ হাজার ৩৩২টি শেয়ারের মালিক। একজন শেয়ার মালিক যখন জাতীয় দলের কোচ নির্বাচনের দায়িত্বপ্রাপ্ত হয়ে ওই প্রতিষ্ঠানেরই প্রধানের সাক্ষাৎকার গ্রহণ করেন, তখন সেটা কতটা নৈতিক, সে প্রশ্ন উঠছেই।কুম্বলের টেনভিক স্পোর্টস লিমিটেডের যাত্রা শুরু ২০১১ সালে। তখন থেকেই লক্ষ্মণ তাঁর সাবেক সতীর্থের প্রতিষ্ঠানের শেয়ারের মালিক। প্রথম দিকে লক্ষ্মণের মালিকানাধীন শেয়ারের সংখ্যা ছিল ১৬ হাজার ৬৬৬টি। পাঁচ বছরে সেটা বেড়েছে প্রায় দ্বিগুণ। কুম্বলের প্রতিষ্ঠিত প্রতিষ্ঠানের অংশীদার হয়ে বিসিসিআইয়ের উপদেষ্টা কমিটিতে থেকে কুম্বলের সাক্ষাৎকার নেওয়ার ব্যাপারটিকে ভালো চোখে দেখছেন না কেউ কেউ। তাঁরা প্রশ্ন তুলেছেন এর নৈতিকতা নিয়ে। ভিভিএস লক্ষ্মণের কুম্বলের ব্যবসায়িক অংশীদার হওয়ার ব্যাপারটি উপদেষ্টা কমিটির অন্য সদস্যরা জানতেন কি না, তা অবশ্য পরিষ্কার নয়।
তবে বিসিসিআই সচিব অজয় সিরকে জানিয়েছেন, এ বছরের মার্চেই টেনভিক স্পোর্টস সব শেয়ার বিক্রি করে দিয়েছেন লক্ষণ। আনুষ্ঠানিক-অনুষ্ঠানিকভাবে তিনি কোনোভাবেই আর প্রতিষ্ঠানটির সঙ্গে যুক্ত নন।তথ্যসূত্র: ডিএনএ।
