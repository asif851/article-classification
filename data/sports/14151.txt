
ক্রিস্টিয়ানো রোনালদোর দুর্দান্ত পারফরম্যান্সে ভর করেই চ্যাম্পিয়নস লিগের ফাইনালে এসেছে রিয়াল মাদ্রিদ। এক আসরে সবচেয়ে বেশি ১৬টি গোলের নতুন রেকর্ড গড়েছেন পর্তুগিজ ফরোয়ার্ড। ফাইনালে তাঁর ওপর আলোটা আরও বেশিই থাকার কথা। কারণ অ্যাটলেটিকো মাদ্রিদের বিপক্ষে শিরোপা জয়ের অন্তিম লড়াইটা হবে রোনালদোর নিজের শহর লিসবনে। কিন্তু শেষ পর্যন্ত রোনালদো খেলতে পারবেন তো চ্যাম্পিয়নস লিগের ফাইনালটা? ইনজুরি সমস্যার কারণে এই প্রশ্নই এখন ঘুরছে রোনালদো ভক্তদের মনে।রোনালদো ইনজুরি সমস্যায় ভুগছেন এ মাসের শুরু থেকেই। হ্যামস্ট্রিংয়ে ইনজুরির কারণে বেশ কয়েকটি ম্যাচে দর্শক হয়েই থাকতে হয়েছে ফিফা বর্ষসেরা ফুটবলারকে। গতকাল লা লিগায় রিয়াল মাদ্রিদের শেষ ম্যাচে রোনালদোকে প্রথম একাদশে রেখেই রণকৌশল সাজিয়েছিলেন কোচ কার্লো আনচেলত্তি। ম্যাচ শুরুর আগে রোনালদোকে গা গরম করতেও দেখা গিয়েছিল। কিন্তু কিছুক্ষণ পরেই মাথা নাড়তে নাড়তে মাঠ ছেড়েছেন পর্তুগিজ তারকা। তাঁর বদলি হিসেবে খেলেছেন ইসকো। এই ঘটনার পর আবার নতুন করে আশঙ্কা জেগেছে রোনালদোকে নিয়ে। আনচেলত্তি অবশ্য দলের সেরা খেলোয়াড়টির ইনজুরি আশঙ্কা উড়িয়েই দিয়েছেন। ঝুঁকি এড়ানোর জন্যই শেষ পর্যন্ত রোনালদোকে খেলানো হয়নি বলে জানিয়েছেন রিয়ালের ইতালিয়ান কোচ, ‘ম্যাচ শুরুর আগে রোনালদো কিছুটা অস্বস্তি বোধ করছিল। এ কারণেই আমরা কোনো ঝুঁকি নিইনি। আমরা খুব বেশি চিন্তিত নই। কারণ এখনো আমাদের হাতে কিছু সময় আছে।’
২৩ মে লিসবনে চ্যাম্পিয়নস লিগের ফাইনালে মুখোমুখি হবে রিয়াল ও অ্যাটলেটিকো মাদ্রিদ। তার আগে রোনালদো পারবেন তো পুরোপুরি সুস্থ হয়ে উঠতে?— গোল ডটকম
