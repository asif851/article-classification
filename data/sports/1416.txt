

জিম্বাবুয়েতে ওয়ানডে সিরিজ হারার পর আচমকাই নেতৃত্ব ছাড়ার ঘোষণা দিয়েছিলেন গত ৮ মে। অভিমানের বরফ গলে গিয়েছিল দ্রুতই। চার দিন পরই ভুল স্বীকার করে বলেছিলেন, সিদ্ধান্তটি ছিল আবেগতাড়িত হয়ে তাড়াহুড়ো করে নেওয়া। জিম্বাবুয়ে থেকে দেশে ফিরে বোর্ড সভাপতির সঙ্গে একান্ত কথাও হয়েছে কয়েক দফা। তখনই মোটামুটি নিশ্চিত হয়ে যায় নেতৃত্বে থাকছেন তিনিই। বাকি ছিল আনুষ্ঠানিক ঘোষণা। সেটাও হয়ে গেল কাল। ৩১ ডিসেম্বর পর্যন্ত বাংলাদেশ ক্রিকেট দলের অধিনায়ক থাকছেন মুশফিকুর রহিম। মাহমুদুল্লাই ডেপুটি। অনুমিত এই সিদ্ধান্তের পাশে বড় চমক হয়ে এল বরং আরেকটি ঘোষণা। জাতীয় দলের মূল কোচ হিসেবে শেন জার্গেনসেনের দায়িত্বে মেয়াদ বেড়েছে ২০১৫ সালের ৩১ মার্চ পর্যন্ত। ২০১৫ সালের ফেব্রুয়ারি-মার্চে বিশ্বকাপের আসর বসছে অস্ট্রেলিয়া-নিউজিল্যান্ডে। বাংলাদেশের কোচ হয়েই তাই নিজ দেশের বিশ্বকাপে যাবেন ৩৭ বছর বয়সী সাবেক এই পেসার।
কাল বিসিবির অস্থায়ী কমিটির প্রায় ছয় ঘণ্টাব্যাপী সভায় নেওয়া হয়েছে আরও কিছু সিদ্ধান্ত। চাইলে সভাটিকে ‘মেয়াদ বাড়ানোর সভাও’ বলা যায়। অধিনায়ক, কোচের পাশাপাশি মেয়াদ বেড়েছে নির্বাচক কমিটিরও। আকরাম খানের নেতৃত্বাধীন নির্বাচক কমিটিই বহাল থাকছে আরও তিন মাস। জাতীয় দলের ফিজিও বিভব সিং ও কম্পিউটার অ্যানালিস্ট নাসির আহমেদের দায়িত্বে মেয়াদ বাড়ানো হয়েছে আরও এক বছর।
ছিল আরও দুটি গুরুত্বপূর্ণ সিদ্ধান্ত। অস্থায়ী কমিটির মূল দায়িত্ব যা, সেই নির্বাচনের তারিখ ঘোষণার জন্য এ মাসেই বোর্ড চিঠি দেবে জাতীয় ক্রীড়া পরিষদকে। নির্বাচন কোন গঠনতন্ত্র অনুযায়ী বা কোন প্রক্রিয়ায় হবে, সেটাও ক্রীড়া পরিষদের ওপর ছেড়ে দিয়েছে বোর্ড। আর অনুমিতভাবেই আরেক দফা পিছিয়েছে ঢাকা প্রিমিয়ার লিগ। নতুন ঘোষণা অনুয়ায়ী ২৫ জুলাই হবে দলবদল। আর লিগ শুরু ২৯ আগস্ট।
দলবদলের এক মাস পর লিগ শুরুর কারণ ব্যাখ্যা করলেন অস্থায়ী কমিটির সদস্য ও ক্রিকেট কমিটি অব ঢাকা মেট্রোপলিসের চেয়ারম্যান জালাল ইউনুস, ‘আগস্টে বাংলাদেশ ‘এ’ ও অনূর্ধ্ব-১৯ দল থাকবে ইংল্যান্ডে, অনূর্ধ্ব-২৩ দল থাকবে সিঙ্গাপুরে। ২৪ আগস্টের মধ্যে সবগুলো দল দেশে ফিরে আসবে। এ জন্যই ২৯ আগস্ট থেকে লিগ। এবারের লিগ আর আগামী মৌসুমের লিগ তাতে হয়তো খুব কাছাকাছি হয়ে যাবে। তবে সমস্যা নেই। ২০১৩ সালের লিগ হবে আগামী এপ্রিলে, টি-টোয়েন্টি বিশ্বকাপের পর। জার্গেনসেনের মেয়াদ বাড়ানো নিয়ে দীর্ঘ আলোচনা হয়েছে সভায়। নিউজিল্যান্ডের সাবেক বোলিং কোচকে বাংলাদেশের বোলিং কোচ করা হয় ২০১১ সালের অক্টোবরে। গত অক্টোবরে রিচার্ড পাইবাস দায়িত্ব ছাড়ার পর নভেম্বরে ভারপ্রাপ্ত মূল কোচের দায়িত্ব দেওয়া হয় জার্গেনসেনকে। গত ফেব্রুয়ারিতে ভারপ্রাপ্ত থেকে স্থায়ী মূল কোচই করে দেওয়া হয় এক বছরের জন্য। মূল কোচ হিসেবে তাঁর কাজে নীতিগতভাবে খুশিই বোর্ড, তবে এত লম্বা সময়ের জন্য দায়িত্ব দিতে আপত্তি ছিল বোর্ড সদস্যদের কয়েকজনের। তবে জার্গেনসেন আবার সংক্ষিপ্ত সময়ের জন্য মূল কোচের দায়িত্ব নিতে চান না বলে জানিয়ে দিয়েছিলেন বোর্ডকে। তাই মেয়াদ বাড়ানোর সিদ্ধান্ত।
আরও বড় দায়িত্ব নিয়ে বোর্ডে আসতে চান বলে প্রধান নির্বাচকের দায়িত্বে আর থাকতে চাননি আকরাম খান। মুঠোফোনে জানালেন আরও কিছুদিন চালিয়ে যেতে রাজি হওয়ার কারণ, ‘নান্নু ভাই (মিনহাজুল আবেদীন) ও সুমনের (হাবিবুল বাশার) মেয়াদ হয়তো এমনিতেই বাড়ত। তবে আমি তো আগেই বলেছি, আর থাকতে চাই না। বোর্ড অনুরোধ করেছে বলেই আপাতত চালিয়ে যেতে রাজি হয়েছি।’
সভায় দীর্ঘ আলোচনা হয়ে টেলিভিশন সম্প্রচার ও বিপিএলের পাওনা আদায় নিয়ে। টিভি সম্প্রচার নিয়ে জানতে চাইলে মিডিয়া কমিটির চেয়ারম্যান জালাল ইউনুস বললেন, ‘আপাতত আমরা শুধু অক্টোবরের নিউজিল্যান্ড সিরিজের জন্য দরপত্র আহ্বান করব। আর নির্বাচিত বোর্ড এসে সিদ্ধান্ত নেবে দীর্ঘমেয়াদি সম্প্রচার স্বত্বের ব্যাপারে।’ বিপিএলের খেলাপি ফ্র্যাঞ্চাইজিগুলোকে চুক্তি বাতিলের চিঠি দেওয়ার সিদ্ধান্ত চূড়ান্ত, চিঠিও প্রস্তুত। তবে চিঠি দেওয়ার আগে বোর্ড সভাপতি আরেকবার দলগুলোর মালিকদের সঙ্গে আলাদা করে কথা বলবেন শেষ সুযোগ দিতে।
নিষেধাজ্ঞার মেয়াদ কমানোর আবেদন করেছেন ১০ বছরের জন্য নিষিদ্ধ আম্পায়ার নাদির শাহ। সেটা বিবেচনার আশ্বাস দিয়েছে বোর্ড। আর আকালপ্রয়াত সাবেক ক্রিকেটার ও বোর্ড কর্মকর্তা মাজহারুল হকের পরিবারকে পাঁচ লাখ টাকা দেওয়ার সিদ্ধান্ত হয়েছে।
* ৩১ ডিসেম্বর পর্যন্ত অধিনায়ক থাকছেন মুশফিক, সহ-অধিনায়ক মাহমুদউল্লাহ
* ২০১৫ সালের ৩১ মার্চ পর্যন্ত কোচ থাকছেন শেন জার্গেনসেন
* জাতীয় নির্বাচক কমিটির মেয়াদ বাড়ানো হয়েছে তিন মাস
* ঢাকা প্রিমিয়ার লিগের দলবদল ২৫ জুলাই, লিগ শুরু ২৯ আগস্ট
* নির্বাচনের তারিখ ঘোষণার জন্য এই মাসের মধ্যে এনএসসিকে চিঠি দেবে বিসিবি
* ফ্র্যাঞ্চাইজি বাতিলের চিঠি পাবে বিপিএলের খেলাপি ফ্র্যাঞ্চাইজিগুলো, তবে এর আগে শেষ সুযোগ দিতে মালিকদের সঙ্গে কথা বলবেন বোর্ডপ্রধান
