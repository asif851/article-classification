
ভাবুন তো, ক্রিজে দুর্দান্ত প্রতাপে ব্যাট চালাচ্ছেন শচীন টেন্ডুলকার। স্ট্রাইক পরিবর্তন হলেই বোলার কিছু সময় স্বস্তি পাবেন, সে সুযোগ কই! ২২ গজের অপর প্রান্তে যে অপেক্ষমাণ ব্রায়ান লারা। এমন দৃশ্যের অবতারণা হয়ে যেতে পারে খুব শিগগির। লর্ডসের ২০০ বছর পূর্তি উপলক্ষে এমসিসি একাদশ ও বিশ্ব একাদশের মধ্যে অনুষ্ঠেয় প্রীতি ম্যাচে এমসিসি একাদশের হয়ে একই সঙ্গে খেলবেন এ দুই ক্রিকেট কিংবদন্তি।এক সময় তুমুল প্রতিদ্বন্দ্বী ছিলেন পরস্পরের। দুজনের দ্বৈরথ ছিল ক্রিকেট বিশ্বের কাছেই তুমুল আকর্ষণীয়। ভারত বা ওয়েস্ট ইন্ডিজের প্রতিটি ম্যাচেই দর্শকদের আলোচনার কেন্দ্রবিন্দুতে থাকত একে অপরকে ছাড়িয়ে যাওয়ার লড়াই। সেই শচীন-লারা এবার জুটি বেঁধে খেলবেন একসঙ্গে। শচীনের অধিনায়কত্বে লারার সঙ্গেই এমসিসি একাদশের হয়ে খেলছেন অ্যারন ফিঞ্চ, রাহুল দ্রাবিড় ও সাঈদ আজমলের মতো তারকারাও। বিশ্ব একাদশেও অবশ্য তারার কমতি নেই। শেন ওয়ার্নের অধিনায়কত্বে সেখানে থাকছেন মুরালিধরন, কেভিন পিটারসেনের তারকারাজি। তাতে কি, লারা-শচীনের যুগলবন্দীতে যে উত্কণ্ঠা, তার সঙ্গে কি অন্যকিছুর তুলনা হয়!এক মঞ্চে দুই মহারথী এই প্রথমবার খেলছেন, তা অবশ্য নয়। দুজনকে একই দলের জার্সিতে এর আগে দেখা গেছে আরও একবার। স্মৃতির পাতায় সেই ঘটনা এত দিনে যদিও ঝাপসা। কেননা, টরোন্টোর সেই ম্যাচের পর যে কেটে গেছে ২০টা বছর। আবারও একসঙ্গে খেলার উত্তেজনা ছুঁয়েছে টেন্ডুলকারকে। বললেন, ‘এর আগেরবার লারার সঙ্গে আমার দারুণ এক পার্টনারশিপ হয়েছিল। আশা করি এবারও মাঠে এমন দারুণ কিছুই ঘটবে।’ এএফপি। "
