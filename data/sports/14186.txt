

ইংল্যান্ডের বিপক্ষে প্রথম টেস্টের জন্য ১৪ সদস্যের বাংলাদেশ দল ঘোষণা করা হয়েছে। দলে আছেন একাধিক নতুন মুখ।ওয়ানডে ও টি-টোয়েন্টি দলে নিয়মিত হলেও এখন পর্যন্ত টেস্ট খেলা হয়নি সাব্বিরের। ইংল্যান্ডের বিপক্ষে প্রথম টেস্টের দলে থাকছেন তিনি। দলে এসেছেন অনূর্ধ্ব-১৯ দলের অধিনায়ক মেহেদি হাসান মিরাজ, পেসার কামরুল ইসলাম রাব্বী ও উইকেটকিপার-ব্যাটসম্যান নুরুল হাসান সোহান।এই দলের অধিনায়ক থাকছেন মুশফিকুর রহিম। তামিম, সাকিব, ইমরুল, মাহমুদউল্লাহ ও মুমিনুলদের অন্তর্ভুক্তি নিয়ে কোনো প্রশ্ন নেই। প্রস্তুতি ম্যাচে ভালো করা শাহরিয়ার নাফীসের জায়গা না হলেও দলে আছেন সৌম্য সরকার। থাকছেন শুভাগত হোম চৌধুরী ও তাইজুল ইসলাম।গত বছর দক্ষিণ আফ্রিকার বিপক্ষে বাংলাদেশের খেলা সর্বশেষ টেস্টে পেসার হিসেবে ছিলেন মোহাম্মদ শহীদ। এবার চোটের কারণে তিনি নেই। দলে জায়গা হয়নি আল-আমিন হোসেনেরও । এই দুই পেসারের জায়গায় কপাল খুলেছে কামরুল ইসলাম রাব্বী ও শফিউল ইসলামের। ২০১৪ সালে জিম্বাবুয়ের বিপক্ষে টেস্ট সিরিজে দলে ছিলেন শফিউল।বাংলাদেশ দল : মুশফিকুর রহিম, তামিম ইকবাল, সাকিব আল হাসান, মাহমুদউল্লাহ, ইমরুল কায়েস, সৌম্য সরকার, সাব্বির রহমান, শফিউল ইসলাম, মুমিনুল হক, শুভাগত হোম চৌধুরী, তাইজুল ইসলাম, নুরুল হাসান সোহান, মেহেদি হাসান মিরাজ, কামরুল ইসলাম রাব্বী
