
শুধু স্পেনের বিপক্ষে সেমিফাইনাল নয়, কনফেডারশেনস কাপের এবারের আসরের আর কোনো ম্যাচেই খেলতে পারবেন না মারিও বালোতেল্লি। চিকিত্সার জন্য দেশে ফেরত পাঠানো হচ্ছে ইতালির তারকা এই স্ট্রাইকারকে।
ব্রাজিলের বিপক্ষে গ্রুপ পর্বের শেষ ম্যাচে উরুতে চোট পান বালোতেল্লি। প্রাথমিকভাবে ধারণা করা হচ্ছিল, চোটটা গুরুতর কিছু নয়। বৃহস্পতিবার অনুষ্ঠেয়  সেমিফাইনালেই খেলতে পারবেন ২২ বছর বয়সী এই এসি মিলান তারকা। তবে গতকাল সোমবার এক বিবৃতিতে ইতালিয়ান ফুটবল ফেডারেশন জানায়, স্পেনের বিপক্ষে সেমিফাইনালে খেলছেন না বালোতেল্লি। এর কয়েক ঘণ্টা পরই এক সংবাদ সম্মেলনে দলের চিকিত্সক এনরিকো কাসতেল্লাচ্চি জানান, কনফেডারেশনস কাপের ফাইনাল বা তৃতীয় স্থান নির্ধারণী ম্যাচেও খেলতে পারবেন না তরুণ এই স্ট্রাইকার। এর মানে, টুর্নামেন্ট শেষ বালোতেল্লির!
কাসতেল্লাচ্চি বলেন, আমরা কয়েকটা পরীক্ষার ফলাফল হাতে পেয়েছি। বালোতেল্লির ইনজুরি অবস্থার সুবিধার নয়। রোববারের ফাইনালের আগে তাঁর সেরে ওঠার সম্ভাবনা কম। তাঁকে নিয়ে কোনো ধরনের ঝুঁকিও নিতে চাই না আমরা।’
বালোতেল্লিকে দেশে ফেরত পাঠানো হচ্ছে জানিয়ে কাসতেল্লাচ্চি বলেন, ‘এসি মিলানের চিকিত্সকদের সঙ্গে কথা হয়েছে। চুক্তি অনুযায়ী দেশে ফেরার পর মিলানের তত্ত্বাবধানেই চিকিত্সা চলবে বালোতেল্লির।’
বৃহস্পতিবার বিশ্বচ্যাম্পিয়ন স্পেনের সঙ্গে লড়াই। আক্ষরিক অর্থেই যেন ক্ষুধার্ত বাঘের সামনে দাঁড়িয়ে ইতালি। অথচ এমন লড়াইয়ে নেই দলের অন্যতম সেরা অস্ত্র বালোতেল্লি। ইতালির কোচ সিজারে প্রানদেল্লিও মানছেন, বালোতেল্লির না থাকাটা বড় আঘাত। তাঁর অনুপস্থিতিতে দলের অন্যদের ওপর দায়িত্ব বেড়ে যাবে।
গ্রুপ পর্বের তিন ম্যাচের তিনিটিতেই জিতেছে স্পেন। এর মধ্যে আছে তাহিতির বিপক্ষে ১০-০ গোলের জয়। অন্যদিকে প্রথম দুই ম্যাচে জিতলেও তৃতীয় ম্যাচে স্বাগতিক ব্রাজিলের কাছে ৪-২ গোলে হেরে যায় ইতালি। প্রানদেল্লি স্বীকার করছেন, সেমিফাইনালে স্পেনই ফেবারিট, ‘স্পেন এমন একটা দল, যাদের হারানো প্রায় অসম্ভব। এটা বিশ্বের সেরা দল। গত চার-পাঁচ বছর ধরেই ওরা নিজেদের শ্রেষ্ঠত্ব ধরে রেখেছে। সেমিফাইনালে ভারসাম্যপূর্ণ খেলা খেলতে হবে আমাদের।’ সূত্র: রয়টার্স।
