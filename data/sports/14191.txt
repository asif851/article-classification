

কলম্বিয়ার বিপক্ষে মেরুদণ্ডে মারাত্মক চোট পেয়ে বিশ্বকাপ শেষ নেইমারের। ব্রাজিলিয়ান সেনসেশনের এ আকস্মিক বিদায়ে হতবাক ফুটবলের বর্তমান ও সাবেক তারকারা। সবাই সমব্যথী ব্রাজিল তারকার চোটে। আর্জেন্টিনা কিংবদন্তি ডিয়েগো ম্যারাডোনো রীতিমতো উদ্বেগ প্রকাশ করেছেন এ ঘটনায়। নেইমারের প্রতি শুভকামনা জানিয়েছেন লিওনেল মেসি, মেসুত ওজিল, বাস্তেইন শোয়েনস্টাইগার, লুকাস পোডলস্কি, পাতোর মতো তারকারা।
ভেনেজুয়েলার একটি টিভিকে ম্যারাডোনা বলেছেন, ‘এটা ভয়াবহ একটা ব্যাপার। কেবল ব্রাজিলের জন্যই নয়, গোটা ফুটবল দুনিয়ার জন্যই এটা উদ্বেগের বিষয়। বিশ্বকাপ হচ্ছে নেইমারের দেশের মাটিতে। গোটা দেশের অনেক প্রত্যাশা ছিল তাঁর ওপর।’
লিওনেল মেসি তাঁর বার্সা সতীর্থের ব্যাপার দারুণ উদ্বিগ্ন। নিজের ফেসবুক পেজে তিনি লিখেছেন, ‘আশা করছি তুমি খুব দ্রুতই সেরে উঠবে বন্ধু।’ ফেসবুক পোস্টের সঙ্গে আছে বার্সেলোনার জার্সি গায়ে নেইমারের সঙ্গে তোলা তাঁর একটি ছবি।
ব্রাজিলের সেমির প্রতিপক্ষ জার্মানি। প্রতিদ্বন্দ্বীর সবচেয়ে বড় ভরসা ওই ম্যাচে খেলবেন না, মেসুত ওজিলের তাতে ‘খুশি’ই হওয়ার কথা। কিন্তু নেইমারের জন্য উদ্বেগই প্রকাশ করেছেন ওজিল। জার্মান তারকা টুইটারে লিখেছেন, ‘নেইমারের জন্য খুব খারাপ লাগছে। আশ করছি সে খুব দ্রুতই সেরে উঠবে।’
ব্রাজিলিয়ান তারকা পাতো লিখেছেন, ‘ছোট ভাই তোমার অনেক শক্তি। আমরা সবাই তোমার সঙ্গে আছি।’ ’৮৬-এর বিশ্বকাপের গোল্ডেন বুট বিজয়ী ইংলিশ কিংবদন্তি লিনেকার টুইট করেছেন, ‘নেইমারের বিশ্বকাপ শেষ হয়ে যাওয়া ব্রাজিলের জন্য বিরাট ধাক্কা।’
