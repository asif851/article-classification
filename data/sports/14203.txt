
লিওনেল মেসির সঙ্গে বার্সেলোনায় চার বছর খেলেছিলেন নেইমার। গত আগস্টে প্যারিস সেন্ট জার্মেইয়ে যোগ দেওয়ার সময় মেসিকে বিদায়ী শুভেচ্ছাবার্তায় ‘ভাই’ সম্বোধনের পাশাপাশি নেইমার বলেছিলেন, ‘বার্সেলোনায় যোগ দিয়েছিলাম শুধু তোমার সঙ্গে, আমার আদর্শের সঙ্গে খেলতে।’ পিএসজি ফরোয়ার্ড তাঁর সেই ‘আদর্শ’ খেলোয়াড়কে ২০১৮ বিশ্বকাপে দেখতে পেয়ে দারুণ উচ্ছ্বসিত।
বাছাইপর্বে ইকুয়েডর-আর্জেন্টিনা ও ব্রাজিল-চিলি ম্যাচ দুটি মাঠে গড়িয়েছিল একই সময়ে। কিটোয় মেসির হ্যাটট্রিকে রাশিয়ার টিকিট নিশ্চিত করে আর্জেন্টিনা। ওদিকে সাও পাওলোয় চিলিকে ৩-০ গোলে হারানোর পর মেসির উদ্দেশে নেইমার বলেন, ‘তার জন্য ভালো লাগছে। এমন একটা গুরুত্বপূর্ণ টুর্নামেন্টে আমার বন্ধুও অংশ নিচ্ছে, আমি তাতে খুশি।’ সূত্র: সাম্বাফুট।
