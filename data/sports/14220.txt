
নতুন কেউ টি-টোয়েন্টি অধিনায়ক হচ্ছেন, এটা নিশ্চিত হয়ে গিয়েছিল শহীদ আফ্রিদি পদত্যাগ করার পরই। সেটা কে হন, তা-ই দেখার অপেক্ষা ছিল। খুব বেশি অপেক্ষায় রাখল না পাকিস্তান ক্রিকেট বোর্ড (পিসিবি)। কাল জানিয়ে দেওয়া হয়েছে, ওয়ানডে দলের সহ-অধিনায়ক সরফরাজ আহমেদই হচ্ছেন টি-টোয়েন্টি দলের নতুন অধিনায়ক।পিসিবির চেয়ারম্যান শাহরিয়ার খান এক বিবৃতিতে বলেছেন, ‘আমি সকালেই (কাল) সফররাজের সঙ্গে কথা বলেছি। স্বাভাবিকভাবেই টি-টোয়েন্টি অধিনায়ক হিসেবে ও আমাদের প্রথম পছন্দ ছিল। অধিনায়ক হিসেবে তার মেয়াদ উন্মুক্ত থাকবে। সফররাজের জন্য আমার শুভকামনা।’২০১০ সালে ইংল্যান্ডের বিপক্ষে টি-টোয়েন্টি অভিষেক হয় উইকেটকিপার-ব্যাটসম্যান সরফরাজের। ২১ ম্যাচের ১৫ ইনিংসে ব্যাট করে দুটি হাফ সেঞ্চুরিসহ রান করেছেন ২৯১। এ ছাড়াও দেশের হয়ে তিনি ২১টি টেস্ট ও ৫৮টি ওয়ানডে খেলেছেন। টেস্টে তিনটি ও ওয়ানডেতে একটি সেঞ্চুরিও রয়েছে।তবে দায়িত্বটা এখন পেলেও টি-টোয়েন্টি অধিনায়ক হিসেবে সরফরাজের প্রথম মিশন আগামী সেপ্টেম্বরে, ইংল্যান্ড সফরে। এরপর সংযুক্ত আরব আমিরাতে ওয়েস্ট ইন্ডিজের বিপক্ষে পাকিস্তানের একটি হোম সিরিজ রয়েছে, যেখানে অন্তত দুটি টি-টোয়েন্টি ম্যাচ হওয়ার কথা।এশিয়া কাপ ও টি-টোয়েন্টি বিশ্বকাপে বাজে পারফরম্যান্সের পর সমালোচনার মুখে প্রথমে অধিনায়কের দায়িত্ব থেকে সরে দাঁড়ান আফ্রিদি। পরে ব্যর্থতার দায় নিয়ে পদত্যাগ করেছেন কোচ ওয়াকার ইউনিসও।পরপর দুই টুর্নামেন্টে ব্যর্থতার কারণে পাকিস্তান ক্রিকেটের রদবদল শুধু এখানেই থেমে থাকছে না। এরই মধ্যে নতুন কোচের সন্ধানে নেমেছে পিসিবি। পিসিবির বিবৃতিতে বলা হয়েছে, নতুন কোচের সন্ধানে একটি প্যানেল গঠন করা হয়েছে যাদের সহযোগিতা করবেন ওয়াসিম আকরাম ও রমিজ রাজা। এ ছাড়া পিসিবির গঠিত ফ্যাক্ট ফাইন্ডিং কমিটির সুপারিশ অনুযায়ী হারুন রশীদের নেতৃত্বাধীন আগের নির্বাচক কমিটিও বিলুপ্ত করা হয়েছে। পিসিবির একটি বিশেষ কমিটিকে দায়িত্ব দেওয়া হয়েছে নতুন নির্বাচক প্যানেল বেছে নেওয়ার। ক্রিকইনফো।
