
সারা বিশ্বে খেলাধুলায় ভারত অনেক পিছিয়ে। এত বড় দেশ, এত মানুষ; তবু অলিম্পিকের পদকের জন্য তাদের কত হাহাকার। খেলাধুলায় পিছিয়ে থাকলেও ডোপ পাপে কিন্তু মোটেও পিছিয়ে নেই তারা। আন্তর্জাতিক ডোপবিরোধী সংস্থা ওয়াডার প্রকাশিত প্রতিবেদন অনুযায়ী ডোপ পাপে তৃতীয় বৃহত্তম দেশ ভারত। ২০১৫ সালে ডোপ পরীক্ষায় ধরা পড়া মোট ভারতীয় ক্রীড়াবিদের সংখ্যা ১১৭। প্রতিবেদন অনুযায়ী শীর্ষ ডোপপাপী দেশ রাশিয়া। দ্বিতীয় স্থানে আছে ইতালি।
ডোপ পরীক্ষায় ধরা পড়া রুশ ক্রীড়াবিদের সংখ্যা ১৭৬। ইতালির ১২৯। ভারত এ নিয়ে টানা তৃতীয়বারের মতো ওয়াডার এ প্রতিবেদনে ডোপ পাপে তৃতীয় স্থানে থাকল। রক্ত অথবা মূত্রের নমুনায় নিষিদ্ধ দ্রব্য পাওয়া ক্রীড়াবিদদের সংখ্যার ভিত্তিতে ওয়াডা এই প্রতিবেদন প্রকাশ করে থাকে। এর থেকে বোঝা যায়, কোন দেশ তাদের ক্রীড়াবিদদের মধ্যে লুকিয়ে থাকা ডোপপাপীদের ধরার ব্যাপারে কত সচেতনও।ভারতের জন্য চিন্তার বিষয় হচ্ছে, গত তিন বছরেই ডোপপাপী ক্রীড়াবিদের সংখ্যা বেড়ে যাওয়া। ২০১৩ ও ২০১৪ সালে যথাক্রমে ৯১ ও ৯৬ জন ভারতীয় ডোপিংয়ে পজিটিভ প্রমাণিত হয়েছিলেন। এবার যেটি ১০০ ছাড়িয়েছে।১১৭ জন ভারতীয় ডোপপাপীর মধ্যে দুজন অবশ্য সরাসরি ওয়াডার কোনো গবেষণাগারে ধরা পড়েননি। এই দুজন নির্দিষ্ট সময়ে ডোপিং পরীক্ষায় অবতীর্ণ হতে ব্যর্থ হয়েছেন। বাকি ১১৫ জনের মধ্যে ৭৮ জন পুরুষ ও ৩৭ জন নারী।ডোপপাপী ভারতীয়দের মধ্যে সর্বোচ্চ ২১ জন অ্যাথলেটিকসের (১৪ জন পুরুষ, ৭ জন নারী), ৮ জন বক্সার, ৮ জন কুস্তিগির, সাইক্লিস্ট ৪ জন, কাবাডি খেলোয়াড় ৪ জন, অ্যাকুয়াটিকস ৩ জন, ভারোত্তোলক ৩ জন, জুডো খেলোয়াড় ২ জন, উশুর ২ জন। রোয়ার, শরীরচর্চা, হকি খেলোয়াড়, ফুটবলার ও বল হকির একজন করে। সূত্র: দ্য হিন্দু।
