
বিশ্বকাপ ফুটবলে খেলার চেয়েও অন্য কারণে বড় হয়ে ওঠা কিছু স্মরণীয় মুহূর্ত ম্যারাডোনার সেই গোল
একটা আসরে সব আলো কেড়ে নিয়েছিলেন একজন৷ তাঁর মতো এক আসরে এত বেশি প্রভাব দেখাতে পারেননি আর কোনো খেলোয়াড়ই, যেন সাজানো চিত্রনাট্য মেনে চলেছেন সব৷ আর সেই চিত্রনাট্য লিখেছেন ম্যারাডোনা নিজেই৷ ১৯৮৬ বিশ্বকাপের কোয়ার্টার ফাইনালে মাত্র চার মিনিটের ব্যবধানে এমন দুটি গোল করেছেন, যেগুলো নিয়ে আলোচনা হবে আরও কয়েক প্রজন্ম ধরে৷ এর প্রথম গোলটি যদি হয় শিল্পিত-চাতুর্যের, দ্বিতীয় গোলটি যেন বিখ্যাত চিত্রকরের শ্রেষ্ঠতম সৃষ্টি৷ এমনিতে রাজনৈতিক আগুনের আঁচে উত্তপ্ত হয়ে ছিল ম্যাচটি৷ ম্যারাডোনা প্রথমে ৫১ মিনিটে ইংলিশ গোলরক্ষক পিটার শিলটনকে তো বটেই, রেফারির চোখকেও ফাঁকি দিয়ে হাত দিয়ে বল ঠেলেন জালে৷ এই প্রতারণার জন্য নয়, মানুষ যেন অন্য কারণে ম্যাচটি মনে রাখে, সেই প্রতিজ্ঞা থেকেই কিনা ৫৫ মিনিটে ছয় ইংলিশ খেলোয়াড়কে কাটিয়ে ম্যারাডোনা করেন দ্বিতীয় গোলটি৷ প্রথমটি ‘হ্যান্ড অব গড’ এবং দ্বিতীয়টি ‘গোল অব দ্য সেঞ্চুরি’ নামে বিখ্যাত হয়ে আছে৷সৌভ্রাতৃত্বের প্রতীকখেলা শেষ পর্যন্ত খেলাই৷ কিন্তু ফুটবল খেলার সঙ্গে এত আবেগ, স্বপ্ন আর মর্যাদা জড়িয়ে থাকে বলেই শেষ পর্যন্ত নিখাদ খেলার লক্ষণ রেখা পেরিয়ে যায়৷ এ কারণেই খেলার মধ্যে কখনো কখনো ‘মহারণ’ ‘দামামা’ ‘যুদ্ধ’ শব্দগুলো ঢুকে পড়ে৷ ফুটবল মাঠে দেখা যায় অপ্রীতিকর ঘটনা৷ দুই দলের হাতাহাতির কারণে বিশ্বকাপ ফুটবলে তো দুটি ম্যাচ ‘ব্যাটল অব সান্তিয়াগো’ আর ‘ব্যাটল অব ন্যুরেমবার্গ’ নামে কুখ্যাত হয়ে আছে৷ ফাইনালের মতো ধ্রুপদি ম্যাচে পড়েছে ঢুস-কেলেঙ্কারির কালো ছোপ৷ তবে ১৯৭০ বিশ্বকাপে পেলে ও ববি মুরের জার্সি বদল হয়ে আছে সৌভ্রাতৃত্বের প্রতীক হিসেবে৷ ফুটবলের সর্বকালের অন্যতম সেরা দুই কিংবদন্তিরই সেটাই ছিল শেষ বিশ্বকাপ৷ শেষ মুখোমুখি লড়াই৷মিলার উদ্যাপনঅবসর নেওয়ার বয়স হয়ে গিয়েছিল৷ রজার মিলা অবসর নিয়েও ছিলেন৷ কিন্তু জাতীয় দলের ডাক অগ্রাহ্য করতে পারেননি৷ ৩৮ বছর বয়সে চলে এসেছিলেন বিশ্বকাপ খেলতে৷ আর তাতেই ইতিহাস! ১৯৯০ বিশ্বকাপে চমকের নাম ছিল ক্যামেরুন৷ প্রথম ম্যাচেই ডিফেন্ডিং চ্যাম্পিয়ন আর্জেন্টিনাকে হারিয়ে দিয়ে চমকেই শুরু৷ শেষ পর্যন্ত প্রথম আফ্রিকান দল হিসেবে চলে গিয়েছিল কোয়ার্টার ফাইনালে৷ হয়তো শেষ চারেও উঠত৷ পশ্চিম জার্মানি যে পেয়েছিল দুটি পেনাল্টি৷ তবে মন জিতে নিয়েছিল মিলার দল৷ মিলা নিজে ওই বুড়ো বয়সে দ্বিতীয় রাউন্ডে কলম্বিয়ার বিপক্ষে করেছিলেন জোড়া গোল৷ আর দুটি গোল করেই কর্নার ফ্ল্যাগ ধরে নেচে উঠেছিলেন আফ্রিকান ছন্দে৷ মিলার সেই উদ্যাপন বিখ্যাত হয়ে আছে আজও৷বেবেতোর গোল উদ্যাপন১৯৯৪ বিশ্বকাপ৷ সব আলো রোমারিওর ওপর৷ কিন্তু রোমারিও-দ্যুতিতে ম্লান বেবতো একটা ম্যাচে সব আলো চুরি করে নিলেন৷ কোয়ার্টার ফাইনালে হল্যান্ডের সঙ্গে খেলা পড়ল ব্রাজিলের৷ প্রথম গোলটা রোমারিওই করলেন৷ কিন্তু দ্বিতীয় গোল এল বেবেতোর কাছ থেকে৷ গোলের পর সোজা সাইডলাইনে দৌড়ে গেলেন বেবেতো৷ সঙ্গে দুই সতীর্থ রোমারিও ও মাজিনহো৷ তিনজনে মিলে অদৃশ্য এক শিশুকে কোলে নিয়ে দোলাতে লাগলেন৷ পরে জানা গেল, এই ম্যাচের মাত্র কদিন আগে বেবেতো পুত্রসন্তানের বাবা হয়েছেন৷ সন্তানের জন্ম উদ্যাপন করতে এই ভঙ্গি এরপর ফুটবলে অনুকরণ করা হয়েছে হাজারোবার৷ বেবেতোর সেই ছেলের নাম ম্যাথিয়াস৷ ১৯ বছর বয়সী সেই ম্যাথিয়াস এরই মধ্যে ব্রাজিলের ক্লাব ফ্লামেঙ্গোর হয়ে শুরু করেছে ক্যারিয়ার৷
জিদানের ঢুস২০০৬ বিশ্বকাপ জিনেদিন জিদানের সামনে স্বর্গের সিঁড়ি নামিয়ে দিয়েছিল৷ অপেক্ষা ছিল শুধু সেই সিঁড়ি বেয়ে ওঠার৷ পেলে তিনটি বিশ্বকাপ জিতেছেন, ম্যারাডোনাও একাই এক বিশ্বকাপ জিতিয়েছেন বটে, কিন্তু প্রায় একার চেষ্টায় দেশকে দুটি বিশ্বকাপ জেতানোর কৃতিত্ব কারও নেই৷ সেটাই হতে পারত জিদানের৷ কিন্তু ক্ষণিকের মেজাজ হারিয়ে মার্কো মাতেরাজ্জিকে ঢুস মেরে বসলেন৷ স্বর্গের সিঁড়িটা মিলিয়ে গেল হাওয়ায়!
