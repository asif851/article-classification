
এই অপমান পাকিস্তানই সবচেয়ে ভালো বোঝে। আন্তর্জাতিক ক্রিকেট থেকে দীর্ঘ দিন ধরে নির্বাসিত থাকা পাকিস্তান রীতিমতো সমালোচনায় বিদ্ধ করল ক্রিকেট অস্ট্রেলিয়াকে (সিএ)। নিরাপত্তার কারণ দেখিয়ে টেস্ট সফরের​ পর এবার সিএ দল পাঠাচ্ছে না যুব বিশ্বকাপেও। অস্ট্রেলিয়া ক্রিকেট বিশ্বে ‘নৈরাজ্য’ পরিস্থিতি তৈরি করছে বলে মন্তব্য পিসিবির।পিসিবি প্রধান শাহরিয়ার খান বলেছেন, ‘এত বড় পদক্ষেপ নেওয়ার কোনো যৌক্তিক কারণ খুঁজে পাচ্ছি না। আমার ভয় হচ্ছে, অস্ট্রেলিয়া এই আয়োজনে দল না পাঠানোর ফলে ক্রিকেট বিশ্বে না বিশৃঙ্খল পরিস্থিতি তৈরি হয়।’ শুধু বলার জন্য বলা নয়, বিষয়টি নিয়ে রীতিমতো ‘যুদ্ধে’ নামছেন শাহরিয়ার। আইসিসির আগামী বৈঠকে বিষয়টি তুলবেন জানিয়ে বলেছেন, ‘এমনটা চলতে থাকলে শেষ পর্যন্ত আইসিসিতে একটা বিভেদ আর নৈরাজ্য পরিস্থিতি তৈরি হতে পারে।’
আইসিসি নিজেই যেখানে নিরাপত্তার আশ্বাস দিচ্ছে, সেখানে অংশগ্রহণকারী দলগুলোর তাতে আস্থা রাখা উচিত বলেই মনে করেন তিনি। শাহরিয়ারের দাবি, এমন সিদ্ধান্ত নেওয়ায় অস্ট্রেলিয়ার জরিমানা করা উচিত। পৃথিবীর কোনো দেশই সন্ত্রাসবাদের থাবা থেকে মুক্ত নয়। শাহরিয়ার বলেছেন, বাংলাদেশের পরিস্থিতি সেই তুলনায় কিছু নয়, ‘গত বছর ওরা দ্বিপাক্ষিক সফরে গেলই না, অথচ মাত্র একজন ইতালীয়কে খুন করা হয়েছে, এর বেশি কিছু নয়।’ সূত্র: এএফপি।
