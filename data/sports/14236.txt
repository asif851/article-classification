
ক্রিকেটের সঙ্গে এক অর্থে তাঁর কোনো সম্পর্ক ছিল না। স্কুলপর্যায়ে খেলেছেন হকি। অস্ট্রেলিয়ান রুলস ফুটবলে মেলবোর্ন ক্লাবের ডিফেন্ডার ছিলেন। তারকা হতে পারেননি, তবে নিজের কাজটা ভালো পারতেন। এ জন্যই অ্যালিস্টার নিকোলসনের ওপর সব সময় আস্থা রেখে গেছেন তাঁর কোচরা। ঠিক এখন যেমন অস্ট্রেলিয়ান ক্রিকেটার্স অ্যাসোসিয়েশনের (এসিএ) প্রধান নির্বাহীর ওপর আস্থাশীল অস্ট্রেলিয়ার ক্রিকেটাররা। বেতন-ভাতা নিয়ে ক্রিকেট অস্ট্রেলিয়ার সঙ্গে ক্রিকেটারদের চলমান দ্বন্দ্বে যিনি ক্রিকেটারদের হয়ে লড়াই চালিয়ে যাচ্ছেন। আর এ কারণেই অস্ট্রেলিয়ান ক্রিকেট বোর্ডের জন্য বড় এক কাঁটা!
রুলস ফুটবলের ডিফেন্ডার থেকে কীভাবে এমন একজন করপোরেট কূটনীতিক হয়ে ওঠা? গুণটা নিকোলসনের খেলোয়াড়ি জীবন থেকেই রপ্ত—বলেছেন তাঁর একসময়ের সতীর্থ ও বন্ধু অ্যান্ড্রু লিওনকেল্লি, ‘কোচরা তাকে বড় বড় দায়িত্ব দিতে কখনো দ্বিধা করতেন না, কারণ সে খুবই বুদ্ধিমান মানুষ।’ অন্য এক সতীর্থ ডেভিড সোয়ার্টজও বলছেন, ‘সে খুব ঠান্ডা মাথার মানুষ, খুব দ্রুত কৌশল ঠিক করতে পারে এবং দ্রুত সিদ্ধান্তও নিতে পারে।’ এ কারণেই হয়তো তাঁকে এসিএর প্রধান নির্বাহী হিসেবে নিয়োগ দিতে বেশি ভাবতে হয়নি ক্রিকেটারদের। এসিএর সিডনি শাখার সভাপতি, যিনি নিকোলসনের নিয়োগ বোর্ডের প্রধান ছিলেন, সেই গ্রেগ ডায়ার নইলে কি আর বলেন, ‘ও এমন একজন মানুষ, যে শক্তভাবে নিজের অবস্থান আঁকড়ে ধরে রাখতে পারে। সে দৃঢ়চেতা এবং সাহসী।’
দায়িত্বটা যে নিকোলসন দারুণভাবে পালন করে যাচ্ছেন, তা তো দেখাই যাচ্ছে। ক্রিকেটারদের দাবি আদায়ে বোর্ডের সঙ্গে আলোচনায় শক্ত অবস্থান নিয়েছেন নিকোলসন। অবশ্যই খেলোয়াড়দের বিশাল সমর্থন তিনি পাচ্ছেন, কিন্তু টেবিলের আলোচনায় তাঁকেই তো প্রতিনিয়ত ক্রিকেট অস্ট্রেলিয়ার কূটনৈতিক কৌশলের জবাব দিতে হচ্ছে। যখন বোর্ডকে কড়া কথা বলার দরকার, বলছেন। দরকার হলে নরম হচ্ছেন। বেতন-ভাতা নিয়ে ক্রিকেটার-বোর্ডের চলমান দ্বন্দ্বে মূল ভূমিকাই যেন তাঁর।
তবে এত কিছুর পরও নিকোলসনের সাফল্য বিচার হবে একটা সুন্দর সমাধান বের করতে পারলে। সেই ৩০ জুনের পর থেকে প্রায় ২৩০ জন ক্রিকেটার বেকার হয়ে বসে আছেন। অস্ট্রেলিয়া ‘এ’ দলের দক্ষিণ আফ্রিকা সফর বাতিল হয়ে গেছে। এখনো নিশ্চিত হয়নি স্টিভেন স্মিথদের বাংলাদেশ সফর। শঙ্কার মুখে আগামী অ্যাশেজও। সিডনি মর্নিং হেরাল্ড।
