
স্প্যানিশ লিগের শিরোপাটা অনেক দিন ধরেই নাগালের মধ্যে রেখেছিল বার্সেলোনা। অপেক্ষা ছিল শুধু আনুষ্ঠানিকভাবে উদযাপনের মুহূর্তটির জন্য। গতকালই সেই লিগ শিরোপাটি চূড়ান্তভাবে নিশ্চিত হয়ে গেল কাতালানদের। তবে তার জন্য মাঠেও নামতে হয়নি টিটো ভিলানোভার শিষ্যদের। এসপানিওলের বিপক্ষে নিজেদের ৩৬তম ম্যাচে ১-১ গোলে ড্র করে চিরপ্রতিদ্বন্দ্বী বার্সেলোনার শিরোপা জয়টা নিশ্চিত করে দিয়েছে রিয়াল মাদ্রিদ। এখন নিজেদের বাকি চারটি ম্যাচ শুধু আনুষ্ঠানিকতা রক্ষার জন্যই মাঠে নামবে বার্সেলোনা।গত মৌসুমে স্প্যানিশ লিগের শিরোপা জিততে পারলেও এবার খুব একটা প্রতিদ্বন্দ্বিতায় যেতে পারেনি রিয়াল মাদ্রিদ। লিগের মাঝামাঝি সময়ে বেশ কিছুদিন তৃতীয় স্থানেও থাকতে হয়েছিল এই স্প্যানিশ জায়ান্টদের। আশা ছিল চ্যাম্পিয়নস লিগ শিরোপাটা নিয়ে। সেখানেও সেমিফাইনাল থেকে ছিটকে পড়েছে রিয়াল। এখন অন্তত কিংস কাপের শিরোপাটা জিতে কিছুটা সান্ত্বনা খোঁজারই চেষ্টা থাকবে রিয়াল মাদ্রিদ শিবিরের। আগামী শুক্রবার কিংস কাপের ফাইনালে নগর প্রতিদ্বন্দ্বী অ্যাটলেটিকো মাদ্রিদের বিপক্ষে মাঠে নামবেন মরিনহোর শিষ্যরা। এই ম্যাচে পূর্ণ শক্তি নিয়ে মাঠে নামার জন্যই গতকাল অপেক্ষাকৃত দুর্বল একটা দল মাঠে নামিয়েছিলেন রিয়ালের পর্তুগিজ কোচ হোসে মরিনহো। প্রথম একাদশে ছিলেন না ক্রিস্টিয়ানো রোনালদো, করিম বেনজেমা, মেসুত ওজিল, জাবি আলোনসোসহ আরও বেশ কয়েকজন তারকা খেলোয়াড়। প্রথমার্ধের ২৩ মিনিটে একটি গোল হজম করে বসে রিয়াল মাদ্রিদ। এসপানিওলের পক্ষে গোলটি করেন ক্রিশ্চিয়ান স্টুয়ানি। প্রথমার্ধটা ১-০ গোলে পিছিয়ে থেকেই শেষ করে রিয়াল। দ্বিতীয়ার্ধের ৫৮ মিনিটে এই গোল শোধ করে খেলায় সমতা ফেরান গঞ্জালো হিগুয়েইন। এটিই ছিল ম্যাচের শেষ গোল। ১-১ গোলের ড্র নিয়েই মাঠ ছাড়ে রিয়াল মাদ্রিদ।
স্প্যানিশ লিগে ৩৬ ম্যাচ শেষে রিয়াল মাদ্রিদের সংগ্রহ ৮১ পয়েন্ট। অন্যদিকে ৩৪ ম্যাচ খেলে বার্সেলোনার ঝুলিতে আছে ৮৮ পয়েন্ট। এখন লিগের শেষ দুটি ম্যাচ জিতলেও চিরপ্রতিদ্বন্দ্বীদের স্পর্শ করতে পারবে না রিয়াল। কাতালানদের শিরোপা জয় নিশ্চিত হয়ে যাওয়ায় তাদের অভিনন্দন জানিয়েছেন রিয়াল মাদ্রিদের কোচ মরিনহো। এখন কিংস কাপের শিরোপা জিতে এবারের মৌসুমের শেষ সাফল্যটা রিয়াল মাদ্রিদ পাবে কি না, সেটাই দেখার বিষয়।— রয়টার্স
