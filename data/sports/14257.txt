
গোল করেই ছুটে গেলেন ডাগ–আউটের দিকে। একটা সাদা টি–শার্ট উঁচিয়ে ধরলেন। সেখানে স্প্যানিশ ভাষায় লেখা কথাটা বাংলা অনুবাদ করলে দাঁড়ায়, ‘নানি, এই গোলটা তোমার জন্য।’ ম্যাচের পর তো সাক্ষাৎকার দিতে গিয়ে একেবারেই ভেঙে পড়লেন অ্যাঙ্গেল ডি মারিয়া। কান্নাভেজা চোখ আর বাষ্পরুদ্ধ কণ্ঠ অনুচ্চারে জানিয়ে দিচ্ছিল, প্রিয় মানুষকে হারানোর শোকে কতটা বিহ্বল তিনি।খবরটা পেয়েছিলেন ম্যাচের আগের দিন রাতে। ছোটবেলা থেকে যাঁর কোলে-পিঠে মানুষ হয়েছেন, সেই প্রাণপ্রিয় নানি আর নেই। অ্যাঙ্গেল ডি মারিয়ার জন্য শোকটা সহ্য করা কঠিনই ছিল। কিন্তু মা তাঁকে মনে করিয়ে দিলেন, নানির জন্য হলেও তাঁকে মাঠে নামতে হবে। পরে ম্যাচ শেষে ডি মারিয়াও কাঁপা কাঁপা গলায় সেটিই বললেন, ‘জাতীয় দলে খেলার জন্য নানি সব সময় আমাকে নিয়ে গর্ব করতেন। তাঁর জন্যই আমি আজ মাঠে নেমেছি।’ডি মারিয়া শুধু মাঠেই নামেননি, চিলির সঙ্গে ২-১ গোলের জয়ে আর্জেন্টাইন আক্রমণের প্রাণভোমরাও হয়ে ছিলেন। এভার বানেগার পাস থেকে প্রথম গোলটা করেছেন, পরে আবার বানেগাকে দিয়ে করিয়েছেন দ্বিতীয়টি। ম্যাচটা এর চেয়ে স্মরণীয় আর কীভাবে করতে পারতেন তিনি!নানির মৃত্যুর পর ডি মারিয়া ইনস্টাগ্রামেও একটা পোস্ট দিয়েছেন। নানির সঙ্গে নিজের ছবিতে লিখেছেন, ‘আমার প্রিয় বুড়ি মা, এবার তোমার বুড়োর পাশে শান্তিতে ঘুমাও। যেসব শিক্ষা আমাকে দিয়েছ, সেগুলো ধরে রাখতে পারার জন্য আমি গর্বিত। তোমার জন্য হৃদয়ের গভীর থেকে ভালোবাসা।’
