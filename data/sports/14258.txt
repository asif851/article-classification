
গোটা গোটা অক্ষরে সাদা শক্ত কাগজে শিশুটি লিখল—রজার ফেদেরার। এরপর পরিচয়পত্রের মতো সেটি ঝুলিয়ে দেওয়া হলো ফেদেরারের গলায়। মিষ্টি একটা হাসিতে শিশুকে ধন্যবাদ জানালেন টেনিসের সর্বোচ্চ গ্রান্ড স্লামজয়ী। এরপর শিশুদের কোলে নিয়ে তাঁর হাত ছুঁয়ে দেখতে বললেন ফেদেরার! যেন বড় তারকা নন; সাধারণ, অতিসাধারণ এক মানুষ। গিয়েছিলেন মালাবিতে নিজের ফাউন্ডেশন থেকে বানানো এক স্কুলে। সেখানেই অনিন্দ্য সুন্দর এ দৃশ্য।দক্ষিণ-পূর্ব আফ্রিকার দেশ মালাবিতে গত চার বছরে এমন ৮১টি স্কুল বানিয়েছে ফেদেরারের ফাউন্ডেশন। তারই একটিতে গিয়েছিলেন কদিন আগে। দারিদ্র্যের সঙ্গে লড়াই করা শিশুদের প্রাক-শিক্ষার ব্যবস্থা করতে পেরে ফেদেরার মুখে বিস্তৃত হাসি। প্রতিপক্ষকে হারিয়েও বোধ হয় এমন সুখ মেলে না! আফ্রিকার গরিব দেশটিতে শিক্ষার উন্নয়নে ২০১১ সাল থেকে ১০ বছর মেয়াদি একটি প্রকল্প নিয়েছে রজার ফেদেরার ফাউন্ডেশন। সে প্রকল্পের আওতায় প্রায় এক কোটি ৩৫ লাখ ডলার ব্যয়ে ৮১টি স্কুল নির্মাণ করা হয়েছে মালাবিতে। ২০২১ সালের মধ্যে দেড় লাখেরও বেশি মালাবিয়ান শিশুর জীবনমান উন্নয়নে ভূমিকা রাখা ফাউন্ডেশনের লক্ষ্য।সম্প্রতি স্কুল পরিদর্শন শেষে টেনিস র‍্যাঙ্কিংয়ে দুইয়ে থাকা ফেদেরার বললেন, ‘এমন শিক্ষাকেন্দ্রে প্রতিটি শিশুর কয়েক বছর কাটানোর সুযোগ থাকা উচিত। কারণ, প্রাথমিক শিক্ষা হচ্ছে শেখার ভিত।’ স্কুল ঘুরে একটি টুইটও করেছেন ফেদেরার, ‘মালাবিতে আমাদের প্রাথমিক শিক্ষা উদ্যোগের প্রভাব দেখে খুবই রোমাঞ্চিত।’কেবল মালাবিতেই নয়; ২০১৮ সালের মধ্যে ১০ লাখ শিশুর জীবনমান পরিবর্তনে সোয়াজিল্যান্ড, বতসোয়ানা, নামিবিয়া, দক্ষিণ আফ্রিকা, জাম্বিয়া ও জিম্বাবুয়েতে ১৫টি কর্মসূচি নিয়েছে ফেদেরারের ফাউন্ডেশন।
