
‘ডিএসসি’ ব্র্যান্ডের ঝাঁ চকচকে পাঁচটা ব্যাটের ছবি দিয়ে কাল মুশফিকুর রহিম ফেসবুকে লিখেছেন, ‘নতুন খেলনা’। যেটা দিয়ে খেলেন, সেটি তো খেলনাই! তবে এই খেলনার তাৎপর্য ভিন্ন। মুশফিকদের ব্যাট হাসলে যে বাংলাদেশ হাসে! 
দেশের শীর্ষ পর্যায়ে খেলা বেশির ভাগ ব্যাটসম্যানই বিভিন্ন ক্রীড়া সরঞ্জাম সরবরাহকারী প্রতিষ্ঠানের সঙ্গে চুক্তিবদ্ধ। ভারতীয় ব্র্যান্ড ‘এসএসে’র সঙ্গে দীর্ঘদিনের সম্পর্কটা চুকিয়ে ডিএসসির সঙ্গে যে জুটি বাঁধছেন, কদিন আগেই ফেসবুকে সেটি জানিয়েছেন বাংলাদেশ দলের অভিজ্ঞ উইকেটকিপার ব্যাটসম্যান মুশফিক। আন্তর্জাতিক ক্রিকেটের তিন সংস্করণে বাংলাদেশের ব্যাটসম্যানদের মধ্যে প্রথম ১০ হাজার রান করা তামিম ইকবালের সঙ্গে ‘সিএ’র সম্পর্কটা বেশ পোক্ত। দীর্ঘদিন ধরে তিনি ব্যবহার করছেন পাকিস্তানের এ ক্রীড়া সরঞ্জামাদি প্রস্তুতকারী প্রতিষ্ঠানের ব্যাট। সাকিব আল হাসানের সঙ্গে ‘এসজি’র রসায়নটা জমেছে বেশ। বিশ্বসেরা অলরাউন্ডার অনেক দিন ধরেই খেলছেন ভারতীয় কোম্পানির ব্যাট দিয়ে। বাঁহাতি টপ অর্ডার ব্যাটসম্যান মুমিনুল হকও ২২ গজে দ্যুতি ছড়ান এসজির ব্যাটে।এসএস দিয়ে খেলেন নাসির হোসেন, সাব্বির রহমান ও লিটন দাস। দুই মাস আগেও এসএস দিয়ে খেলা মাহমুদউল্লাহ গত বিপিএল থেকে নিয়মিত খেলছেন ‘এইচএস’ ব্যাট দিয়ে। ইমরুল কায়েস, মোহাম্মদ মিঠুনের উইলো ব্র্যান্ড ‘টন’। দলের শীর্ষ ব্যাটসম্যান না হলেও মাশরাফি বিন মুর্তজার ব্যাটের দিকেও চোখ থাকে সবার। যে ব্যাটে অধিনায়ক মাঝেমধ্যে ঝড় তোলেন, সেটির ব্রান্ড ‘ম্যাট্রিক্স’।

