
এই পায়ের দাম কোটি টাকা। এই পায়েই কোটি কোটি মানুষের স্বপ্ন ভর করে। স্বপ্ন গড়ে, স্বপ্ন ভাঙে। গতকাল বুধবার আর্জেন্টিনার অনুশীলনে নিরাপত্তারক্ষীদের ফাঁকি দিয়ে ঢুকে পড়েছিলেন লিওনেল মেসির এক ভক্ত। কুর্নিশ করার ভঙ্গিতে মেসির সামনে নুয়ে পড়েন তিনি। হাতে ধরা রুমালের মতো এক টুকরো কাপড় দিয়ে মুছে দেন মেসির পায়ের বুট।ব্রাজিলের মিনাস গেরাইস রাজ্যের ভেসপাসিয়ানো শহরে তাঁবু গেড়েছে আর্জেন্টিনা দল। এখানেই চলছে মেসিদের বিশ্বকাপ প্রস্তুতি। ১৫ জুন বসনিয়ার বিপক্ষে প্রথম ম্যাচ মেসির দলের।আর্জেন্টিনা দলকে অনুসরণ করছেন কয়েক হাজার সমর্থক। মেসিদের অনুশীলনেও প্রতিদিন হাজার হাজার মানুষের ভিড় হচ্ছে। এঁদের মধ্যে ব্রাজিলেরও অনেকেই আছেন। ব্রাজিলের সবাই যে মেসিদের উষ্ণ অভ্যর্থনা দিচ্ছেন, তা-ও কিন্তু নয়। ব্রাজিল-আর্জেন্টিনা দ্বৈরথের উত্তাপও ক্ষণে ক্ষণে টের পাচ্ছেন মেসিরা। ব্রাজিল-সমর্থকদের কেউ কেউ বিদ্রূপের সিটিও বাজিয়েছেন মেসিদের উদ্দেশে।কিন্তু এসব ছাপিয়ে ভক্তদের ভালোবাসাই বড় হয়ে উঠছে। গতকালও বেশ কয়েকজন ভক্ত নিরাপত্তার ঘেরাটোপ টপকে ঢুকে পড়েন মেসিদের অনুশীলনে। এঁদের মধ্যে সেই পাগল ভক্তও ছিলেন। লাল গেঞ্জি, কালো প্যান্ট, মুখে অভাবের ছাপ। আর্জেন্টিনার আসল সমর্থক তো এঁরাই। সেই ভক্তটি মেসির বুট মুছে দেন পরম মমতায়। যেন বুঝিয়ে দিতে চান, এই বুটজোড়া তাঁদের কাছে কত মহামূল্যবান।ভক্তের এমন ভালোবাসায় আবেগাপ্লুত মেসি সঙ্গে সঙ্গে সেই মানুষটিকে ধন্য করে দিয়ে জড়িয়ে ধরেন। শুধু তা-ই নয়, নিরাপত্তাকর্মীরা ছিনিয়ে নেওয়ার আগে মেসি একটা সোয়েটারও দিয়ে দেন সেই ভক্তকে।
