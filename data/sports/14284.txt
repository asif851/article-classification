
ঘরের মাঠে টি-টোয়েন্টি বিশ্বকাপে ছেলেরা বলার মতো সাফল্য না পেলেও মেয়েরা এ ক্ষেত্রে বেশ এগিয়ে। শ্রীলঙ্কা ও আয়ারল্যান্ডের বিপক্ষে ম্যাচ জয়ের সাফল্য তো ছিলই; এ তালিকায় নতুন যোগ হলো বাংলাদেশ নারী ক্রিকেট দলের অধিনায়ক সালমা খাতুনের সাফল্য। আইসিসির সর্বশেষ র‌্যাঙ্কিং অনুযায়ী মেয়েদের টি-টোয়েন্টি বোলারদের মধ্যে এক নম্বরে উঠে এসেছেন সালমা।সালমার মোট পয়েন্ট ৬৫০। দ্বিতীয় অবস্থানে থাকা শ্রীলঙ্কার প্রাবোধানির পয়েন্ট ৬৪৯। তিন নম্বরে রয়েছেন নিউজিল্যান্ডের মোরনা নিলসেন, তাঁর পয়েন্ট ৬৪৫। এ ছাড়া মেয়েদের টি-টোয়েন্টিতে অলরাউন্ডারের র্যাঙ্কিংয়ে সালমার অবস্থান তিনে।গত শনিবার সকালে জুরি বোর্ডের সভায় সেরা খেলোয়াড় ছাড়াও এই টুর্নামেন্টে পারফরম্যান্সের ভিত্তিতে বিভিন্ন দল থেকে খেলোয়াড় বেছে নিয়ে পুরুষ ও মহিলা বিভাগের সেরা দল নির্বাচন করা হয়েছে। ওই দল দুটি ঘোষণা করা হয়েছে আজ। পুরুষ বিভাগে বাংলাদেশের কোনো খেলোয়াড় ঠাঁই না পেলেও মহিলা বিভাগের সেরা দলে ঠাঁই পেয়েছেন সালমা।খেলোয়াড় নির্বাচন করেছে ছয় সদস্যের এক জুরি বোর্ড। এতে ছিলেন আইসিসির ম্যাচ রেফারি ও সাবেক অস্ট্রেলিয়ান ব্যাটসম্যান ডেভিড বুন, সাবেক ইংলিশ অধিনায়ক নাসের হুসেইন, পাকিস্তানের সাবেক অধিনায়ক ওয়াসিম আকরাম। সাবেক ওয়েস্ট ইন্ডিজ ফাস্ট বোলার ইয়ান বিশপ, দক্ষিণ আফ্রিকার আম্পায়ার মারাইস ইরাসমাস এবং প্রথম আলো’র ক্রীড়া সম্পাদক উত্পল শুভ্র।
পুরুষ দল:রোহিত শর্মা (ভারত), স্টেফেন মাইবার্গ (হল্যান্ড), বিরাট কোহলি (ভারত), জেপি ডুমিনি (দক্ষিণ আফ্রিকা), গ্লেন ম্যাক্সওয়েল (অস্ট্রেলিয়া), মহেন্দ্র সিং ধোনি (ভারত), ড্যারেন স্যামি (ওয়েস্ট ইন্ডিজ), রবিচন্দ্রন অশ্বিন (ভারত), ডেল স্টেইন (দক্ষিণ আফ্রিকা), স্যামুয়েল বদ্রি (ওয়েস্ট ইন্ডিজ), লাসিথ মালিঙ্গা (শ্রীলঙ্কা) ও দ্বাদশ খেলোয়াড় ক্রিসমার সান্টোকি (ওয়েস্ট ইন্ডিজ)।
মহিলা দল:সুজি বেটস (নিউজিল্যান্ড), চার্লোট এডওয়ার্ডস (ইংল্যান্ড), মেগ ল্যানিং (অস্ট্রেলিয়া), সারাহ টেইলর (ইংল্যান্ড), স্ট্যাফানি টেইলর (ওয়েস্ট ইন্ডিজ), ডেনড্রা ডোটিন (ওয়েস্ট ইন্ডিজ), এলিস পেরি (অস্ট্রেলিয়া), নাটালি সাইভার (ইংল্যান্ড), সালমা খাতুন (বাংলাদেশ), পুনম যাদব (ভারত), আনিয়া শ্রাবসোল (ইংল্যান্ড) ও দ্বাদশ খেলোয়াড় সাবনিম ইসমাইল (দক্ষিণ আফ্রিকা)
