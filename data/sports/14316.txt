
আবির্ভাবেই চমকে দিয়েছিলেন তিনিও। তাঁর অদ্ভুত ঝাঁকড়া চুল, তার চেয়ে অদ্ভুত বোলিং অ্যাকশন। আন্তর্জাতিক ক্রিকেট ইতিহাসের একমাত্র খেলোয়াড় হিসেবে ডাবল হ্যাটট্রিকের (টানা চার বলে চার উইকেট) মালিক লাসিথ মালিঙ্গা বল হাতেই কথা বলতে ভালোবাসেন। বলকে দিয়েই কথা বলান।মালিঙ্গার মতো মিল আছে মুস্তাফিজুর রহমানেরও। নামের অদ্যাক্ষরেই শুধু নয়, তিনিও ঠিক প্রথাগত পেসারদের মতো নন। মালিঙ্গার চেয়ে আবির্ভাবে আলোড়ন ফেলেছেন আরও বেশি। তিনিও সাংবাদিকদের সামনে কথা খরচ করতে ভালোবাসেন না।মুস্তাফিজের আবির্ভাবের পর এই প্রথম মুখোমুখি হচ্ছে বাংলাদেশ আর শ্রীলঙ্কা। মুস্তাফিজকেও প্রথম খেলবে লঙ্কান ব্যাটসম্যানরা। এর আগে স্বভাবসুলভ অল্প কথা খরচ করেই বাংলাদেশের তরুণ পেসারের প্রতি নিজের মুগ্ধতার কথা জানালেন মালিঙ্গা। লঙ্কান অধিনায়ক বললেন, ‘মুস্তাফিজুর বাংলাদেশের ক্রিকেটের জন্য বড় সম্পদ। আন্তর্জাতিক ক্রিকেটের জন্যও। ও সত্যিই খুব দারুণ করছে।’মুস্তাফিজের পাশাপাশি বাংলাদেশের বোলিং আক্রমণেরও প্রশংসা করলেন মালিঙ্গা। বাংলাদেশ যে চার পেসার নিয়ে নিয়মিত খেলছে, মালিঙ্গার সেটি ভালো লাগারই কথা। তবে এই বাংলাদেশ থেকেই শ্রীলঙ্কাকে টি-টোয়েন্টি বিশ্বকাপ চ্যাম্পিয়ন করে নিয়ে যাওয়া লঙ্কান অধিনায়ক নিশ্চয় এও চাইবেন না, কাল তাঁর দলের বিপক্ষে ঝলসে উঠুক বাংলাদেশের বোলিং।তবে বাংলাদেশের বোলিং আক্রমণকে সমীহ যে করছেন, সেটা নির্দ্বিধায় জানালেন মালিঙ্গা, ‌‘বাংলাদেশের অবশ্যই দারুণ একটা বোলিং আক্রমণ আছে। আমরা সেটা ভালো করেই জানি। তবে ওরা ম্যাচে কেমন করে সেটাই আসল। আমরাও ভালো প্রস্তুতি নিচ্ছি। আমরা জানি ওদের পেস আক্রমণ সামলাতে হলে আমাদের কী করা উচিত। কে বল করছে আমরা সেই নামের দিকে খেয়াল না করে বলটার ওপরে চোখ রাখব।’সে তো সব দলই করে। কিন্তু তারপরও কিছু কিছু বোলার বাধ্য করে তাঁর নামের দিকে তাকাতেও। পাকিস্তান আর ভারত এরই মধ্যে মুস্তাফিজের ‌‘ঝাল’ বুঝেছে। এবার কি তবে শ্রীলঙ্কার পালা?
