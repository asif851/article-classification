
অলিম্পিক ফুটবলের গ্রুপিং যখন করা হয়েছিল তখন আশায় বুক বেঁধেছিলেন একটি ব্রাজিল-আর্জেন্টিনা ফাইনাল দেখার। দুই দলের গ্রুপটা এমনভাবেই সাজানো হয়েছিল যাতে সবকিছু ঠিকঠাকভাবে চললে ফাইনালের আগে দেখা না হয় দুই দলের। কিন্তু সবকিছু ঠিকঠাকভাবে চলল না।। গ্রুপপর্ব থেকেই বিদায় নিল আর্জেন্টিনা। হন্ডুরাসের সঙ্গে ১-১ গোলে ড্র করে অলিম্পিক থেকে ছিটকে গেল জুনিয়র মেসিরা।
বিশ্ব ফুটবলের র‍্যাঙ্কিং বিবেচনা করলে ফলটি অবিশ্বাস্য মনে হতে পারে। ফিফা র‍্যাঙ্কিংয়ে বিশ্বের এক নম্বর দল আর্জেন্টিনা, অন্যদিকে ৮২ নম্বর দল হন্ডুরাস। এ ম্যাচ তো হেসে খেলে জেতার কথা আর্জেন্টিনার। আর কোয়ার্টার ফাইনালে যেতে হলে আজ জিততেই হতো আলবিসেলেস্তেদের। প্রথম ম্যাচে পর্তুগালের কাছে ২-০ গোলে হেরে যাওয়ায় গোল ব্যবধানে হন্ডুরাসের চেয়ে পিছিয়ে ছিল তারা। কিন্তু জেতা দরকার এমন ম্যাচেই উল্টো হারতে বসেছিল আর্জেন্টিনা। ম্যাচের ৭৫ মিনিটে অ্যান্থনি লোজানোর পেনাল্টি গোলে ১-০ গোলে এগিয়ে যায় হন্ডুরাস।সে গোল আর্জেন্টিনা ফেরায় যোগ করা সময়ের তৃতীয় মিনিটে। মরিসিও মার্টিনেজের ফ্রি-কিকটি হন্ডুরাসের এক ডিফেন্ডারের গায়ে লেগে গোলকিপারকে ফাঁকি দিয়ে চলে যায় জালে। কিছুক্ষণের জন্য আশা ফিরে পেলেও শেষ তিন মিনিটে আর কোনো গোল করতে পারেনি আর্জেন্টিনা। ফলে দুবারের সোনাজয়ীদের এবার খালি হাতেই ফিরতে হচ্ছে। আর তাদের চিরপ্রতিদ্বন্দ্বী ব্রাজিলের ভাগ্য জানতে হলে অপেক্ষা করতে হবে সকাল পর্যন্ত। গ্রুপপর্বের প্রথম দুই ম্যাচে ড্র করে বিপদে পড়া ব্রাজিলের শেষ ম্যাচ সকাল ৭টায়।
