
কথায় বলে, ‘বিশ্বকাপে বিশ্ব কাঁপে!’ বিশ্বকাপে সবকিছুই কাঁপে। এমনকি উইম্বলডনও কাঁপে। ফুটবল বিশ্বকাপের আবেদনের কাছে এই মুহূর্তে উড়ে যাওয়ার দশা হয়েছে অন্য সব খেলার। টেনিসও এর ব্যতিক্রম নয়। অথচ জুন মাসটা কিন্তু বিখ্যাত উইম্বলডনের জন্যও।টেনিসের সবচেয়ে মর্যাদাকর প্রতিযোগিতা শুরু হয়ে গেছে অথচ বিশ্বকাপের ডামাডোলে তাঁর কোনো খবরই নেই। বিশ্বব্যাপী দর্শকদের যেন কোনো আগ্রহই নেই এই উইম্বলডন নিয়ে। ব্যাপারটা অনুধাবন করতে পারছেন খেলাটির শীর্ষ তারকারাও।পুরুষ এককের বর্তমান চ্যাম্পিয়ন ব্রিটিশ তারকা অ্যান্ডি মারেও নাকি উত্তেজিত বিশ্বকাপ নিয়ে। ফুটবলের সবচেয়ে বড় এই আসর বেশ তাড়িয়েই উপভোগ করছেন তিনি। এর মাঝে উইম্বলডন পড়ে যাওয়ায় যেন কিছুটা ‘বিরক্ত’ও তিনি। তাঁর মতে, বিশ্বকাপের জন্য উইম্বলডনের মতো প্রতিযোগিতাও চলে গেছে আলোচনার বাইরে।অকপট মারে বিশ্বকাপ সম্পর্কে বলেছেন, ‘উইম্বলডনে আমার খেলা নিয়েও কোথাও কোনো আলোচনা শুনি না। কাকে আর দোষ দিই, আমি নিজেও মজে আছি বিশ্বকাপ নিয়ে। সকালে ড্রেসিং রুমে ঢুকেও বেশির ভাগ টেনিস খেলোয়াড়কে শুনি বিশ্বকাপের আলোচনায় মেতে থাকতে। বিশ্বকাপ ফুটবল আসলেই বিশেষ কিছু!’
