
ভারতের সঙ্গে আজ সত্যি ওয়েস্ট ইন্ডিজেরই ম্যাচ তো? টি-টোয়েন্টি বিশ্বকাপের সূচি তা-ই বলে, কিন্তু প্রশ্নটা তুলে দিচ্ছে ম্যাচের আগের আবহ। মুম্বাইয়ে আজ দ্বিতীয় সেমিফাইনালে দুটি দল মুখোমুখি হচ্ছে ঠিকই। কিন্তু ওয়াংখেড়ে স্টেডিয়ামের বাতাসে কান পেতে যে দল ছাপিয়ে দুটি নাম বেশি শোনা যাচ্ছে—বিরাট কোহলি, ক্রিস গেইল! মনে হচ্ছে যেন ভারত-ওয়েস্ট ইন্ডিজ নয়, ম্যাচটা আসলে এই দুই ব্যাটসম্যানের।প্রমাণ চাই? গতকাল ড্যারেন স্যামির সংবাদ সম্মেলনেই সেটি বোঝা গেছে। ওয়েস্ট ইন্ডিজ অধিনায়কের সামনে প্রথমেই উঠল কোহলির প্রসঙ্গ! এ মুহূর্তে যে প্রসঙ্গ ভারতের প্রতিপক্ষ অধিনায়কের কাছে বিষময় হওয়ার কথা। তবে স্যামি তাতে জ্বলবেন কেন? তাঁর নিজের হাতেও তো আছে এক ব্রহ্মাস্ত্র, স্যামির নিজের ভাষায় ‘ওয়ার্ল্ড ইউনিভার্স বস’। কোহলির ব্যাপারে জানতে চাওয়ায় হাসিমুখে সেই বসকেই মনে করিয়ে দিলেন—‘আপনারা কখনো ক্রিস গেইলের নাম শুনেছেন?’এই দুজনের ব্যাট হয়তো ম্যাচের গতিপ্রকৃতি নির্ধারণ করে দেবে। তবে শেষ পর্যন্ত ম্যাচটা তো ২২ জন ক্রিকেটারের। যেখানে পূর্বানুমান ভারতকেই এগিয়ে রাখছে। স্যামির চোখে এটা বাইবেলের ‘ডেভিড বনাম গোলিয়াথ’ লড়াই, ‘আমার মনে হয়, ম্যাচটা ৮০-২০ ভাগে ভারতের দিকে হেলে আছে। ডেভিড আর গোলিয়াথের লড়াইয়ের মতো। তবে লোকে ভুলে যায়, সেই লড়াইয়ে ডেভিডই জিতেছিল।’বাইবেলের ‘ডেভিড’ হওয়ার স্বপ্নে ক্যারিবীয়রা শক্তি খুঁজে নিচ্ছে দলীয় ঐক্যে। বোর্ডের সঙ্গে দলের মতদ্বৈধতায় বিশ্বকাপে অংশ নেওয়াই অনিশ্চিত ছিল যে দলটির, সেই ওয়েস্ট ইন্ডিজ এখন সেমিতে। দলীয় সংহতিকেই এর উৎস মানছেন স্যামি, ‘টুর্নামেন্টের ঠিক আগে আমাদের টি-টোয়েন্টি দলকে কেউ প্রাপ্য সম্মান দেয়নি, অনেক কথা হয়েছে দলটিকে নিয়ে। কিন্তু এই সবকিছু আমাদের একটা দল হিসেবে গড়ে দিয়েছে। এটাকে আমাদের বিপক্ষে পুরো বিশ্বের লড়াই হিসেবে দেখছি।’পুরো বিশ্ব না হোক, ‘লড়াই’টা নিশ্চিতভাবেই আজ মাঠের ৭৮ হাজার দর্শক আর মাঠের বাইরে কোটি ভারতীয় সমর্থকের সঙ্গে। প্রতিপক্ষ হয়ে দাঁড়াতে পারে উইকেটও। তবে সেসব নিয়ে না ভেবে স্যামি নিজেদের দিকেই চোখ রাখছেন। উন্নতি চাইছেন টুর্নামেন্টজুড়ে ক্যারিবীয়দের ম্যাচপ্রতি ৪০-৫০ শতাংশ ডট বলের বিষয়টিতেও। প্রেরণারও তো কমতি নেই ক্যারিবীয়দের—এটিই যে হতে পারে গেইল-স্যামিসহ দলের ত্রিশ পেরোনো অনেকের শেষ টি-টোয়েন্টি বিশ্বকাপ! শেষটাকে রাঙিয়েই বিদায় নিতে চাইছেন ২০১২ টি-টোয়েন্টি বিশ্বকাপজয়ী অধিনায়ক, ‘আরেকটি টি-টোয়েন্টি বিশ্বকাপ চার বছর পর। তত দিনে ওয়ার্ল্ড ইউনিভার্স বসের (গেইল) বয়স ৪০ হয়ে যাবে, আমার ৩৬। সবটুকু দিয়েই তাই চেষ্টা করব। ড্রেসিংরুমে সবাই জানে হারলে আমরা কী হারাব।’কিছু হারাতে রাজি নয় ওয়েস্ট ইন্ডিজ। স্যামি এরই মধ্যে ঘোষণা দিয়ে রেখেছেন, ‘মনে হয়, এই বছরটা ওয়েস্ট ইন্ডিজের বছর হবে!’মনে হয়, এই বছরটা ওয়েস্ট ইন্ডিজের বছর হবে—ড্যারেন স্যামি
ভারত–ওয়েস্ট ইন্ডিজটি-টোয়েন্টিতে মুখোমুখিম্যাচ ভারত ওয়েস্ট ইন্ডিজমোট ৪ ২ ২বিশ্বকাপে ৩ ১ ২
ভারত ওয়েস্ট ইন্ডিজটি-টোয়েন্টি র্যা ঙ্কিং১ ৩
টুর্নামেন্টে জয়-হার৩-১ ৩-১
সবচেয়ে বেশি রান১৮৪ ১০৬বিরাট কোহলি আন্দ্রে ফ্লেচার
সবচেয়ে বেশি উইকেট৫ ৭হার্দিক পান্ডিয়া আন্দ্রে রাসেল
