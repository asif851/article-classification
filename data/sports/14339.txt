
লিওনেল মেসি আর ক্রিস্টিয়ানো রোনালদো যেন উনিশ আর কুড়ি। এরপরই নেইমারকে রাখেন সবাই। কিন্তু সম্প্রতি নেইমারের খেলায় যে আলোর বিচ্ছুরণ তাতে হিসেবটা উল্টে যেতে শুরু করেছে। ব্রাজিলের সাবেক তারকা স্ট্রাইকার রোমারিওর কাছে মেসি-রোনালদোকে পেছনে ফেলে নেইমারই এখন সেরা ফুটবলার। কোচ তিতের কাছে গত ‘চার মাসের সেরা’ নেইমার। 
প্রথম দল হিসেবে রাশিয়া ২০১৮ বিশ্বকাপে জায়গা করে নিয়েছে ব্রাজিল। এতে বড় ভূমিকা নেইমারের। বাছাইপর্বে ৬ গোল করেছেন তারকা এই ফরোয়ার্ড। বার্সেলোনার হয়েও দারুণ ছন্দে রয়েছেন ২৫ বছর বয়সী এই তারকা। চলতি মৌসুমে সব ধরনের প্রতিযোগিতা মিলিয়ে কাতালানদের হয়ে করেছেন ১৫ গোল। ফুটবলে গত এক দশক ধরে মেসি-রোনালদোর যে আধিপত্য সেটির এবার অবসান হতে চলেছে বলে মনে করেন রোমারিও, ‘বর্তমান সময়ে নেইমার ব্রাজিলের সবচেয়ে বড় তারকা। এই মুহূর্তে বিশ্বের সেরা খেলোয়াড় সে। বার্সা আর সেলেসাওদের হয়ে সে যা করছে তাতে তাকে বিশ্বের এক নম্বর বলার সময় বোধ হয় এসে গেছে।’তিতে ব্রাজিলের দায়িত্ব নেওয়ার পর টানা নয়টি ম্যাচ জিতেছেন। এর মধ্যে আটটিই বিশ্বকাপ বাছাইপর্বে, বাকি একটি প্রীতি ম্যাচে। তিতের অধীনে যেন আগের চেয়ে আরও ভালো খেলছেন নেইমার। ব্রাজিলের একটি রেডিওকে তিতে বললেন সেটিই—‘গত চার মাসের সেরা নেইমার।’ সূত্র: ইএসপিএন, ফোরফোরটু।
