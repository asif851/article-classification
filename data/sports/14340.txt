
শুরুটা করেছিলেন দক্ষিণ আফ্রিকার পেসাররাই। বেসিন রিজার্ভে নিউজিল্যান্ডের ২১ রানে যে ৩ উইকেট পড়েছে তার দুটি কাগিসো রাবাদার, বাকিটা মরনে মরকেলের। কিন্তু ভাববেন না, ওয়েলিংটন টেস্টের প্রথম দিনটা পেসারদের। দিনের বাকি গল্পটা আসলে স্পিনারদের। প্রোটিয়া স্পিনারদের ঘূর্ণিতে কিউইরা প্রথম ইনিংসে অলআউট ২৬৮ রানে। 
কিউইদের শেষ সাত উইকেটের ছয়টিই নিয়েছেন জেপি ডুমিনি আর কেশব মহারাজ। ১৯৪৬ সালের পর প্রথম দিনে স্পিনারদের ৫ উইকেটের বেশি উইকেট পাওয়ার ঘটনা এবারই প্রথম দেখল পেসারদের স্বর্গরাজ্য বেসিন রিজার্ভ। ১৯৪৬ সালের মার্চে ১৪ রানে ৫ উইকেট নিয়ে প্রথম ইনিংসে নিউজিল্যান্ডকে ধসিয়ে (৪৪ রানে অলআউট) দিয়েছিলেন অস্ট্রেলীয় লেগ স্পিনার বিল ও’রিলি। আজ অবশ্য কেউ ৫ উইকেট পাননি। তবে ৪৭ রানে ৪ উইকেট নিয়ে ক্যারিয়ার-সেরা বোলিং করেছেন অফ স্পিনার ডুমিনি। বাকি দুটি বাঁহাতি স্পিনার মহারাজের অধিকারে। প্রোটিয়া স্পিনারদের ঘূর্ণিজাদুর মধ্যেই একাই লড়েছেন হেনরি নিকোলস। ডুমিনির বলে বোল্ড হওয়ার আগে করেছেন ক্যারিয়ারের প্রথম সেঞ্চুরি। ষষ্ঠ উইকেটে নিকোলস-বিজে ওয়াটলিংয়ের ১১৬ রানের জুটির সৌজন্যেই কিউইদের স্কোরটা ভদ্রস্থ হয়েছে। দক্ষিণ আফ্রিকার বিপক্ষে ষষ্ঠ উইকেটে এটিই কিউইদের সর্বোচ্চ জুটি। আগের রেকর্ডটা ছিল ব্যাডকক-ভিভিয়ানের, ১৯৩২ সালের মার্চে ওয়েলিংটনেই ষষ্ঠ উইকেটে ১০০ রানের জুটি গড়েছিলেন দুজন। প্রথম ইনিংসে ব্যাটিং করতে নামা দক্ষিণ আফ্রিকাও আছে চাপে। ২ উইকেটে ২৪ রান তুলে দিন শেষ করেছে প্রোটিয়ারা। তথ্যসূত্র: ক্রিকইনফো, এএফপি।
