
ঘরোয়া ভলিবল সারা বছর বলতে গেলে ঝিমিয়েই থাকে। কিন্তু আন্তর্জাতিক টুর্নামেন্ট এলেই সরগরম অবস্থা। আজ মিরপুর শহীদ সোহরাওয়ার্দী ইনডোরে শুরু পাঁচ দলের টুর্নামেন্ট ঘিরে তাই ভলিবল অঙ্গনে সাজ সাজ রব। ঢাকায় এক বছরের মধ্যে এটি ভলিবলের দ্বিতীয় আন্তর্জাতিক টুর্নামেন্ট।ভলিবলের প্রসারকল্পে গোটা এশিয়াকে ছয়টি অঞ্চলে ভাগ করে টুর্নামেন্টটি করছে এশিয়ান ভলিবল কনফেডারেশন। মধ্যাঞ্চলের খেলা ঢাকায় আয়োজিত হচ্ছে জাতির জনক বঙ্গবন্ধু শেখ মুজিবুর রহমানের নামে। বাংলাদেশ, মালদ্বীপ, আফগানিস্তান, কিরগিজস্তান ও নেপালকে নিয়ে যা চলবে ২৭ ডিসেম্বর পর্যন্ত।আজ বিকেল চারটায় বাংলাদেশ-আফগানিস্তান উদ্বোধনী ম্যাচ। সন্ধ্যা ছয়টায় মালদ্বীপ-নেপাল। বাংলাদেশের বাকি তিন ম্যাচ ২৩ ডিসেম্বর নেপাল, ২৫ ডিসেম্বর কিরগিজস্তান ও ২৬ ডিসেম্বর মালদ্বীপ। এই ম্যাচগুলো বিকেল চারটায়।ভলিবল খেলে খেলোয়াড়েরা বলার মতো যে কিছুই পান না তা পরিষ্কার হয় এই টুর্নামেন্টের দিকে তাকালেও। কাল সংবাদ সম্মেলনে যেমন জানানো হয়েছে, ৫০ লাখ টাকা বাজেটের আয়োজনে চ্যাম্পিয়ন দল পাবে মাত্র ১৫০০ ডলার। রানার্সআপ ১০০০ ডলার ও তৃতীয় দলের প্রাইজমানি আরও কম, মাত্র ৫০০ ডলার! তবে বাংলাদেশ দলের খেলোয়াড়দের ৫০ হাজার টাকা করে ‘উৎসাহ ভাতা’ দেবে আলিফ গ্রুপ।টুর্নামেন্টটির পরবর্তী কোনো ধাপ নেই। অর্থাৎ এখানেই শেষ। গতবার সেমিফাইনালে ওঠা বাংলাদেশের চোখ এবার ফাইনালে। বাংলাদেশের ইরানি কোচ আলী পৌর আরোজি যেমন বলছেন, ‘বাংলাদেশ দলকে আমি মাত্র এক মাস পেয়েছি। এ ধরনের টুর্নামেন্টে ইরানে সাত মাস আগে অনুশীলন শুরু হয়। বাংলাদেশের খেলোয়াড়েরা বুদ্ধিমান। ওরা জিততে জানে। তবে আফগানিস্তানসহ কোনো দলকেই খাটো করব না। এখানে অংশ নেওয়া সব দলই ফাইনালে খেলার লক্ষ্য নিয়ে এসেছে।’সম্প্রতি বিশ্বকাপ বাছাইয়ে বাংলাদেশ দল দ্বিতীয় পর্বে উঠেছে। এতে ভলিবলের বিশ্ব র্যাঙ্কিংয়ে বাংলাদেশ ১৪৩ থেকে ১৩৫-এ উঠে এসেছে। তা থেকে উদ্বুদ্ধ হয়ে এই প্রথম অনূর্ধ্ব-১৯ বিশ্বকাপের বাছাইয়ে খেলবে বাংলাদেশ। স্কুল ভলিবল, জেলা ভলিবল লিগ চালুর চিন্তাও আছে ফেডারেশনের। কর্মকর্তারা বলছেন, এই আন্তর্জাতিক টুর্নামেন্টটি সফল হলে অনেক ঘরোয়া আয়োজনের পথ খুলে যাবে।
