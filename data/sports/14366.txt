
সর্বশেষ ১০ মৌসুম ধরেই ইউরোপের শীর্ষ গোলদাতার লড়াই মানে মেসি-রোনালদো দ্বৈরথ। কখনো এঁদের পাশে যোগ হয়েছেন লুইস সুয়ারেজ, একবার ইউরোপিয়ান গোল্ডেন বুটও জিতেছিলেন। আঁতোয়ান গ্রিজম্যানও উঁকি দিয়েছিলেন, শেষ পর্যন্ত পার্শ্বচরিত্র হয়েই থাকতে হয়েছে। আর ইংলিশ ফুটবল থেকে গোলের ঝড় তোলা স্ট্রাইকারের দেখা তো মিলছিলই না। অবশেষে গতবার পূর্বাভাস দিয়ে রাখা হ্যারি কেন এবার সত্যিই ঝড় তুলেছেন। গোলসংখ্যায় সরাসরি চ্যালেঞ্জ করছেন মেসি-রোনালদোদের।
২০১৭ সালে ইউরোপের শীর্ষ ৫ লিগে ম্যাচপ্রতি সবচেয়ে বেশি গোল করেছেন কেইন, গড়ে ১.০৭ গোল। গত রাতের চ্যাম্পিয়নস লিগ ম্যাচের আগে তিনি এবং রোনালদো দুজনই করেছিলেন ২৮ গোল। ম্যাচ শেষেও দুজন সমতায়। এ বছরের ক্লাবের হয়ে দুজনেরই ৩০টি করে গোল। তবে রোনালদোর চেয়ে ৩ ম্যাচ কম খেলেছেন বলে কেইনের গোলগড় অনেক ভালো।
আত্মবিশ্বাসী কেইন হুংকার দিয়েছেন, ‌‌‘আমি বিশ্বের যেকোনো প্রতিপক্ষের বিপক্ষে গোল করতে পারব।’ ম্যাচ শেষে জানিয়েছেন টটেনহাম ফরোয়ার্ড। তাঁর জোড়া গোলের সঙ্গে হিউন মিন সনের গোলে বরুসিয়া ডর্টমুন্ডকে ৩-১ গোলে হারিয়েছে স্পাররা। ‌‘মৃত্যুকূপ’ উপাধি পাওয়া এইচ গ্রুপে রিয়াল মাদ্রিদের ঠিক পেছনেই দ্বিতীয় স্থানে আছে তারা।
চলতি মৌসুমে এভারটনের বিপক্ষে ৩-০ ব্যবধানে জয়ের ম্যাচেও জোড়া গোল করেছিলেন। স্পারদের হয়ে ১৬৯ ম্যাচেই ১০০তম গোল করেছেন তিনি। প্রিমিয়ার লিগ কিংবদন্তি থিয়েরি অঁরি বা ক্রিস্টিয়ানো রোনালদোও এত দ্রুত ১০০ গোল করতে পারেননি। ২০১৬-১৭ মৌসুম শেষ হওয়ার ২ ম্যাচ আগেও রোমেলু লুকাকুর চেয়ে ২ গোলে পিছিয়ে ছিলেন। কিন্তু ওই দুই ম্যাচে কেইন করলেন ৭ গোল! ২৯ গোল নিয়ে টানা দ্বিতীয়বার জিতলেন ইংলিশ লিগের গোল্ডেন বুট।
ক্যারিয়ারে অনেক ঘাটের জল খেয়েছেন। ধারে খেলেছেন মিলওয়াল, নরউইচ ও লেস্টার সিটিতে। এমানুয়েল আদেবায়োরের পেছনে বেঞ্চ গরম করেছেন বেশ কিছুদিন। টিম শেরউডের ধুঁকতে থাকা স্পারস পচেত্তিনোর অধীনে উঠে এসেছে শিরোপা দৌড়ে। আর গোল করাটাকে অভ্যাস বানিয়ে ফেলেছেন কেইন। বয়সও মাত্র ২৪। ইংল্যান্ড তাঁকে নিয়ে দেখতে শুরু করেছে স্বপ্ন। অ্যালেন শিয়ারারের পর এমন জাত ফরোয়ার্ড পেল তারা।আর টটেনহামও ভরসা পাচ্ছে ইউরোপের প্রথাগত দলগুলোকে চ্যালেঞ্জ জানানোর। কেইন যে রোনালদো-মেসিদের চ্যালেঞ্জ করার সাহস পাচ্ছেন!
