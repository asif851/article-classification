
অর্ধশতাব্দী ধরে ওয়েস্ট ইন্ডিজ ক্রিকেট মানেই টনি কোজিয়ার। তাঁর নামই হয়ে গিয়েছিল ক্যারিবীয় ক্রিকেটের কণ্ঠস্বর। সেই কণ্ঠ কাল থেমে গেল চিরতরে। ৭৫ বছর বয়সে না-ফেরার দেশে চলে গেলেন এই ওয়েস্ট ইন্ডিয়ান ধারাভাষ্যকার।সাংবাদিকতার ছাত্র কোজিয়ার ওয়েস্ট ইন্ডিজ ক্রিকেটের সঙ্গে জড়িয়ে পড়েন মাত্র ১৮ বছর বয়সে। লেখালেখি দিয়ে শুরু, তবে টেস্ট ক্রিকেটে প্রথম ধারাভাষ্য দিয়েছেন ১৯৬৫ সালে, ২৫ বছর বয়সেই! ওয়েস্ট ইন্ডিজ-অস্ট্রেলিয়ার টেস্ট ম্যাচ দিয়ে শুরু, এর পরের পঞ্চাশ বছরে তাঁর কণ্ঠ, লেখনী দিয়ে মুগ্ধ করেছেন ক্রিকেটামোদীদের। শুধু ধারাভাষ্যকার নন, একজন ক্রীড়ালেখক ও ক্রিকেটের অন্যতম সেরা ইতিহাসবেত্তা হিসেবেও তাঁর নাম চিরস্মরণীয় হয়ে থাকবে ক্রিকেটে। তাঁর মৃত্যুতে তাৎক্ষণিকভাবে শোক প্রকাশ করেছেন অসংখ্য সাবেক ক্রিকেটার ও ক্রীড়ালেখক। হার্শা ভোগলের টুইটই যেন বলে দিল সব, ‘খুব ভালোভাবে যান টনি কোজিয়ার! খেলাটির শোভা বাড়িয়েছেন আপনি। গাম্ভীর্য, সম্মান ও ভালোবাসা সবই ছিল আপনার মধ্যে। খেলাটিকে একই সঙ্গে অভিভাবক ও সন্তানের মতো ভালোবেসেছিলেন।’ বিবিসি।
