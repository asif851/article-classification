
‘সুইংয়ের রাজা’—এটুকু বললেই হলো। সবাই বুঝে ফেলেন বলা হচ্ছে ওয়াসিম আকরামের কথা। গতি সুইং দিয়ে পুরো বিশ্বকে শাসন করেছেন দেড় দশকেরও বেশি সময়। তাঁর সুইংয়ের বিষে নীল হয়নি এমন ব্যাটসম্যান খুঁজে পাওয়া যাবে না। উঠতি বাঁহাতি পেসারদের লক্ষ্য থাকে পরবর্তী ‘আকরাম’ হওয়া।অবসরের পর আকরাম এখন বোলিং কোচ ও ধারাভাষ্যকার হিসেবেই যুক্ত আছেন খেলাটির সঙ্গে। কিছুদিন আগে পাকিস্তান ক্রিকেট বোর্ড(পিসিবি) নিয়ে নেতিবাচক মন্তব্য করেছিলেন আকরাম। সেই মন্তব্যের জের ধরে এখন তাঁকে গালি শুনতে হচ্ছে। পিসিবির এক কর্মকর্তার মতে সুইংয়ের রাজা নন, আকরাম নাকি জুয়ার আড্ডার রাজা!এশিয়া কাপে পাকিস্তানের ব্যর্থতা নিয়ে তদন্ত কমিটি গঠন করেছে বোর্ড। আকরামের ধারণা, টি-টোয়েন্টি বিশ্বকাপের ঠিক আগমুহূর্তে এই ধরনের তদন্ত দলে খারাপ প্রভাব ফেলতে পারে। এরপর পাকিস্তানের স্থানীয় ক্রিকেটের দুরবস্থার কথা বলেছেন, সঙ্গে প্রশ্ন তোলেন বোর্ডের তদন্ত কমিটির প্রধান শাকিল শেখের যোগ্যতা নিয়ে। তাঁর মতে, শাকিল নাকি জীবনে কখনো ব্যাট হাতে নেননি।জবাব দিতে খুব বেশি সময় নেননি পিসিবি কর্মকর্তা, ‘আমার মনে হয় না আকরাম ‘সুইয়ের রাজা’, সে আসলে ‘জুয়ার রাজা’। অন্যকে সমালোচনা করার আগে তাঁর একটু ভাবনা চিন্তা করা উচিত। তাঁর অতীত সবারই জানা; বোর্ডে অনেক পুরোনো ফাইলই আছে যেগুলো নতুন করে খোলা যায়!’
ম্যাচ গড়াপেটার দায়ে গত শতাব্দীর শেষ দিকে আকরাম, সেলিম মালিকসহ বেশ কয়েকজন ক্রিকেটারের বিপক্ষে তদন্ত হয়েছিল। এ নিয়ে বিচারক মালিক কাইয়ুমের তদন্ত প্রতিবেদন জমা হয়েছিল বোর্ডের কাছে। শাকিলের ইঙ্গিত সেদিকেই।এখানেও থামেননি শাকিল, আকরামকে সুযোগসন্ধানী ও অর্থলোভী প্রমাণ করার জন্য কিছু বাড়তি তথ্যও দিয়েছেন। ইমরান খানকে ব্যবহার করেই নাকি আইপিএলে চাকরি পেয়েছেন আকরাম। কিছুদিন আগে আকরামের নেতৃত্বে হওয়া পেস বোলার ক্যাম্প নিয়েও প্রশ্ন তুলেছেন তিনি। আকরাম নাকি নিজের জন্য স্পনসর ঠিক করে তারপর বোর্ডকে বাধ্য করেছেন ক্যাম্প চালু করতে। আইএএনএস।
