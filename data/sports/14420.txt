
কার্লোস তেভেজের শূন্যতা পূরণে নিয়ে আসা হলো তাঁকে। কিন্তু তুলে দেওয়া হলো আন্দ্রেয়া পিরলোর জার্সি—২১। সংখ্যাটিতেই তো লুকিয়ে আছে বার্তা—পাওলো ডিবালাকে হতে হবে টু-ইন-ওয়ান! তেভেজের মতো গোল চাই, চাই পিরলোর মতো শিল্পও। মাত্র ২২ বছর বয়সে জুভেন্টাসের মতো বড় ক্লাবে খেলতে এসে ডিবালা যেন সত্যিই হয়ে উঠলেন টু-ইন-ওয়ান। জুভদের হয়ে প্রথম মৌসুমেই মাতিয়ে ​দিচ্ছেন এই আর্জেন্টাইন ফরোয়ার্ড।
এ​ই মৌসুমে ইতালিয়ান লিগ চ্যাম্পিয়নদের হয়ে ‘সিরি আ’তে সবচেয়ে বেশি গোল করেছেন। সব প্রতিযোগিতা মিলিয়েও জুভেন্টাসের হয়ে এই মৌসুমে সর্বোচ্চ গোল ডিবালারই। অথচ পুরোদস্তুর স্ট্রাইকার তিনি নন। ‘লা জয়া’ নামটি সার্থক করে তুলছেন, যার মানে জুয়েল—রত্ন। আর্জেন্টিনাও পেয়ে গেছে নতুন এক রত্নের খোঁজ। গতকালও জোড়া গোল করেছেন লিগে, করিয়েছেন দুটো গোলও। জুভেন্টাসের হয়ে একই ম্যাচে জোড়া গোল আর জোড়া অ্যাসিস্টের সর্বশেষ নজির দশ বছর আগের। উদিনেসেকে ৪-০ গোলে হারিয়ে দেওয়ার ম্যাচে ডিবালা যেন গোল করে আর করিয়ে বুঝিয়ে দিলেন—আমিই তো টু-ইন-ওয়ান!জুভেন্টাসের হয়ে দারুণ দুটো মৌসুম কাটিয়ে তেভেজ হুট করেই সিদ্ধান্ত নেন, ফিরে যাবেন শেকড়ে। একদম বুড়ো বয়সে অচল হয়ে বোকা জুনিয়র্সে ফেরার ইচ্ছে ছিল না তাঁর। কিন্তু তেভেজের মতো একজন লড়াকু ফরোয়ার্ডের শূন্যতা পূরণ করা সহজ নয়। সবচেয়ে বড় কথা, টানা চারবারের লিগ চ্যাম্পিয়ন জুভেন্টাস ভারসাম্যহীন হয়ে পড়েছে পিরলো আর আরতুরো ভিদালকে হারিয়েও। তারই ছাপ মিলল লিগে জুভদের প্রথম তিন ম্যাচে। আগের মৌসুমে পুরো ৩৮ ম্যাচে তিনবার হারা জুভেন্টাস প্রথম দশ ম্যাচের চারটিতেই হেরে গেল, জয় মাত্র তিনটিতে।ডিবালার তরুণ কাঁধে কী প্রচণ্ড চাপ, ভেবে দেখুন! শূন্যতা ভুলিয়ে দেওয়ার চাপ, নিজের প্রায় ৪ কোটি ইউরো দামের মূল্য বোঝানোর চাপ। দ্রুত সব সামলে নিলেন। জুভেন্টাস শুরু দশ ম্যাচের ধাক্কাও সামলে নিল পরের দশ ম্যাচে টানা ৩০ পয়েন্ট যোগ করে। ১২ থেকে লাফিয়ে উঠতে উঠতে এখন তারা দুইয়ে। শীর্ষে থাকা নাপোলির সঙ্গে পয়েন্ট ব্যবধানও মাত্র ২।দুর্দান্ত ফ্রি কিক নেন, অসাধারণ ড্রিবল করতে জানেন, সামান্য জায়গাতেও সুযোগ তৈরির ক্ষমতা আছে। খেলার ধরনে তিনি যেন সা​র্জিও আগুয়েরো আর লিওনেল মেসির মিশেল! অনেকে তাঁর মাঝে খুঁজে পায় সাবেক জুভ কিংবদন্তি রবার্তো বাজ্জোর ছাপ।কিন্তু ডিবালা যেন কারও ছাপ পড়তে দিতে রাজি নন। তিনি তৈরি করতে চান নিজের ‘ব্র্যান্ড’। যেন তিনি জানিয়ে দিতে চান, ‘এই তো এসে গেছি আমি!’
ডিবালার স্কিলের জাদু নিয়ে জুভেন্টাসের অফিসিয়াল ভিডিও দেখুন:
