
খেলার মাঠে বন্ধু হতেও যেমন সময় লাগে না, ঠিক সময় নেয় না শত্রু হতেও। যে শ্রীলঙ্কার দর্শকেরা কদিন আগেই ভারতের বিপক্ষে গান গেয়েছেন, একটি ম্যাচকে কেন্দ্র করে আজ তারাই হয়ে গেলেন ভারতের পরম মিত্র। আজ শিরোপার মঞ্চে ভারতীয়দের পক্ষে গলা ফাটিয়েছে লঙ্কানরা। ভাবখানা এমন, যেন বাংলাদেশ হারলেই জিতে যায় তারা!
অঘোষিত সেমিফাইনালে শ্রীলঙ্কাকে হারিয়েই ফাইনালে ওঠে বাংলাদেশ। শেষ ওভারে ছক্কা খেয়ে হার, ঘরের মাঠে দর্শক হয়ে যাওয়া—কোনোভাবেই মেনে নিতে পারেনি লঙ্কানরা। এ ছাড়া সে ম্যাচে লঙ্কান খেলোয়াড়দের সঙ্গে বাংলাদেশের ক্রিকেটারদের হয়ে যায় একপশলা হট্টগোল। যার রেণু ছড়িয়ে পড়েছিল গ্যালারিতেও। এরপর থেকে বাংলাদেশ হয়ে উঠল স্বাগতিকদের শত্রু। তাই আজ ভারতের নামেই গলা ফাটিয়েছে লঙ্কানরা।
প্রেমাদাসার গ্যালারিতে রোহিত, ধাওয়ানদের নামে যে রব উঠেছিল, মনে হচ্ছে ভারতে যেন ইডেন গার্ডেনে খেলছে। তাই ম্যাচ শেষে লঙ্কান দর্শকদের ধন্যবাদ জানিয়েছেন ভারতীয় অধিনায়ক রোহিত শর্মা, ‘এত মানুষ মাঠে এসেছে, বিষয়টা দারুণ। আরও চমৎকার বিষয়, এই সমর্থকেরা সবাই আমাদের সমর্থন দিয়েছে। শ্রীলঙ্কার বিপক্ষে খেলা হলে চিত্রটা পাল্টে যেত। কিন্তু আজ এভাবে সমর্থন দেওয়ায় সবাইকে ধন্যবাদ।’
