
শেখ জামাল ধানমন্ডি ও চট্টগ্রাম আবাহনী থেকে প্রস্তাব পেয়েছিলেন। কিন্তু বড় ক্লাবের প্রলোভন এড়িয়ে এবার মাঝারি শক্তির দল মুক্তিযোদ্ধায় যোগ দিয়েছেন তৌহিদুল আলম। বেঞ্চে নয়, একাদশে সুযোগ পাবেন বলেই আবাহনী থেকে তাঁর মুক্তিযোদ্ধায় আসা।প্রায় দুই বছর জাতীয় দলের বাইরে থাকা স্ট্রাইকারকে কাল সুযোগটা দিয়েছেন মুক্তিযোদ্ধার কোচ আবদুল কাইয়ুম সেন্টু । আর সেটি দুহাত ভরে নিয়েছেন তৌহিদুল। কাল বঙ্গবন্ধু স্টেডিয়ামে ব্রাদার্সের বিপক্ষে মুক্তিযোদ্ধাকে জিতিয়েছে আহমেদ কোলো মুসার গোল। ৪০ মিনিটে তৌহিদুলের বানিয়ে দেওয়া বলেই প্লেসিং শটে গোল করেন নাইজেরিয়ান ফরোয়ার্ড।মুক্তিযোদ্ধার জয়ের ব্যবধানটা কাল বড়ই হতে পারত। দিন শেষে মূল নায়কও হতে পারতেন তৌহিদুল। ৬৪ মিনিটে বক্সের মধ্যে ঢুকে শুয়ে পড়ে চমৎকার হেড করেন তৌহিদুল। কিন্তু দুর্ভাগ্য তাঁর, কর্নারের বিনিময়ে তা রক্ষা করেন ব্রাদার্স গোলরক্ষক উত্তম বড়ুয়া। ৭০ মিনিটে তৌহিদুলের ক্রসে মুফতা লাওয়াল শুধু পা ছোঁয়ানোর ব্যর্থতায় গোল করতে পারেননি।তৌহিদুল জাতীয় দলের জার্সি গায়ে সর্বশেষ খেলেছেন ২০১৪ সালের মার্চে। গোয়ায় ভারতের সঙ্গে ওই প্রীতি ম্যাচের পরই দল থেকে ছিটকে পড়েন। তবে আবারও দলে ফিরতে চান এই স্ট্রাইকার, ‘আবাহনীতে তিন মৌসুম খেলেছি। কিন্তু বেশির ভাগ সময়ই বেঞ্চে কাটিয়েছি। কোচ আমাকে হয়তো পছন্দ করতেন না। আমাকে খেলিয়েছেন উইংয়ে। কিন্তু আবারও আমার পজিশন ফিরে পেয়েছি। এখানে পারফর্ম করেই জাতীয় দলে ফিরতে চাই।’প্রথম ম্যাচে চট্টগ্রাম আবাহনীর কাছে ২-০ গোলে হেরেছিল মুক্তিযোদ্ধা। ওই ম্যাচে জ্বরের কারণে নিজেকে ততটা মেলে ধরতে পারেননি তৌহিদুল। কিন্তু কাল দুর্দান্ত খেলেছেন। এবার সেমিফাইনালে খেলারও স্বপ্ন দেখছেন তিনি, ‘আমাদের এখনো ২ ম্যাচ বাকি। এই দুটি ম্যাচ জিতলে আশা করি সেমিফাইনালে উঠব।’ড্র করল আরামবাগ-ফেনী : দিনের প্রথম ম্যাচে এগিয়ে থেকেও ড্র করেছে আরামবাগ। ৫৯ মিনিটে আরামবাগ এগিয়ে যায় আবদুল্লাহর গোলে। কিন্তু সেই অগ্রগামিতা বেশিক্ষণ ধরে রাখতে পারেনি তারা। ৬৫ মিনিটে ম্যাচে সমতা ফেরান ফেনী সকারের ইকবাল। এই ড্রয়ে ৩ ম্যাচে ২ পয়েন্ট নিয়ে গ্রুপের পঞ্চম স্থানে ফেনী সকার। ১ পয়েন্ট নিয়ে সবার নিচে আরামবাগ।প্রচণ্ড গরমের কারণে আজ থেকে খেলার সূচিতে পরিবর্তন এনেছে বাফুফে। দিনের দুটি ম্যাচই শুরু হবে আগের সূচি থেকে এক ঘণ্টা পর।আজকের খেলাচট্টগ্রাম আবাহনী-উত্তর বারিধারা, শেখ রাসেল-রহমতগঞ্জ (বিকেল ৫টা ও সন্ধ্যা ৭-১৫ মি., বঙ্গবন্ধু স্টেডিয়াম)।
