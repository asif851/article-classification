
অভিষেকের পর থেকেই তাঁর মধ্যে ব্রায়ান লারার প্রতিচ্ছবি খুঁজে ফেরা হচ্ছে। লারার সঙ্গে আত্মীয়তার বন্ধনেও জড়িয়ে আছেন ড্যারেন ব্রাভো। তাঁর ব্যাটিংয়ের ধরন, তাঁর স্ট্যান্স নেওয়া, তাঁর পুল, তাঁর কাভার ড্রাইভ—সবকিছুতেই ক্ষণিক আলোকে আঁখির পলকে লারার ছায়া পাওয়া যায়। কিন্তু আবার যেন সেই লারা মিইয়ে যান কোথায়।তবে নিজের মধ্যে লারাকে সংজ্ঞায়িত করার সবচেয়ে ভালো উদাহরণটিই এবার দেখালেন ব্রাভো। চাপের মুখে থাকা দলকে, ফলোঅনে নেমে ইনিংস পরাজয়ের লজ্জায় কুঁকড়ে থাকা দলকে টেনে তুললেন, যেমনটা তাঁর ক্যারিয়ারে অনেকবারই করেছেন লারা। ব্রাভোর অপরাজিত ডাবল সেঞ্চুরির সৌজন্যে অবিশ্বাস্যভাবে ৪৭ রানের লিডও নিয়ে ফেলল ওয়েস্ট ইন্ডিজ।ডানেডিন টেস্টের আরও একটা দিন বাকি আছে। ওয়েস্ট ইন্ডিজের শেষ চারটি উইকেট দ্রুত তুলে নিতে পারলে এখনো ম্যাচ জেতার সম্ভাবনা ভালো মতোই আছে নিউজিল্যান্ডের। কিন্তু ব্রাভো নিজেই শুধু ২১০ রানে অপরাজিত নন, ড্যারেন স্যামির সঙ্গে সপ্তম উইকেটে ৮০ রানের অবিচ্ছিন্ন জুটিও গড়ে তুলেছেন। এই জুটির ওপরই নির্ভর করছে ম্যাচটা ওয়েস্ট ইন্ডিজ বাঁচাতে পারবে কি না।
আগের দিন ৭২ রানে ব্রাভো আজ সারা দিন ব্যাট করেছেন। লাঞ্চের আগেই তুলে নিয়েছিলেন সেঞ্চুরি। দুইবার অবশ্য বেঁচে গেছেন। একবার ডিআরএসের সৌজন্যে, আরেকবার ৮২ রানে নিল ওয়াগনার যখন তাঁর ক্যাচ ফেললেন।
ক্যারিয়ারের পঞ্চম, ভারতীয় উপমহাদেশের বাইরে প্রথম সেঞ্চুরি তুলে নিতে আর কোনো ভুল হয়নি। সেখানেই নিজের দায়িত্ব শেষ মনে করেননি। ৪০৪ বলে ৩০টি চারে খেলা ইনিংসটি সেটারই সাক্ষী। ফলোঅন করতে নেমে টেস্ট ইতিহাসে মাত্র সপ্তম ডাবল সেঞ্চুরি এটি। আগের ছয়টি টেস্টেই কিন্তু ম্যাচ বাঁচিয়ে দিয়েছিল সেই ডাবল সেঞ্চুরিগুলো। অথচ ব্রাভো যখন ব্যাট করতে নেমেছিলেন, তখনো ৩৮৭ রানে পিছিয়ে ছিল ওয়েস্ট ইন্ডিজ।
স্বাভাবিকভাবেই ওয়েস্ট ইন্ডিজের ইনিংসটা ব্রাভোময়। ইনিংসের সাত জুটির ছয়টিতেই ছড়িয়ে আছে তাঁর নাম। এর মধ্যে কেবল চন্দরপলের সঙ্গেই জুটিটা জমেনি। তা না হলে দ্বিতীয় উইকেটে এডওয়ার্ডসের সঙ্গে ১১৭, তৃতীয় উইকেটে স্যামুয়েলসের সঙ্গে ৪৩, পঞ্চম উইকেটে দেওনারাইনের সঙ্গে ১২২, সপ্তম উইকেটে রামদিনের সঙ্গে ৫৬ রানের পর এখন স্যামিকে নিয়ে আশা বাঁচিয়ে রেখেছেন দলের।
ফলোঅন করতে নেমে ডাবল সেঞ্চুরি ওয়েস্ট ইন্ডিজের আর কোনো ব্যাটসম্যানই করতে পারেননি, এমনকি লারাও নন। দ্বিতীয় ইনিংসে ডাবল সেঞ্চুরি করার কৃতিত্বও খুব বেশি ওয়েস্ট ইন্ডিয়ান ব্যাটসম্যানের নেই। এর আগে ছিল মাত্র চারটি। দ্বিতীয় ইনিংসে ওয়েস্ট ইন্ডিয়ানদের মধ্যে সর্বোচ্চ ইনিংসের রেকর্ডটি গর্ডন গ্রিনিজের। আর ১৭ রান করতে পারলে সেই রেকর্ডটাও ভেঙে দেবেন ব্রাভো।
আরও কিছু কীর্তি গড়েছেন ব্রাভো। বিদেশের মাটিতে ওয়েস্ট ইন্ডিজের তিন নম্বর ব্যাটসম্যানের এটি মাত্র সপ্তম ডাবল সেঞ্চুরি। ব্রাভোর এই দুর্দান্ত ইনিংসে ভর করেই ৪৪৩ রান তুলেছে ওয়েস্ট ইন্ডিজ। ফলোঅন করতে নেমে এর আগে মাত্র একবারই চার শর বেশি স্কোর করেছিল ক্যারিবীয়রা।
