
আম্পায়ারদের পক্ষপাতমূলক আচরণের অভিনব প্রতিবাদ করে এখন বোলার সুজন মাহমুদই ফেঁসে যাচ্ছেন। দেশের ক্রিকেটকে হেয়প্রতিপন্ন করার অভিযোগের তির দ্বিতীয় বিভাগ ক্রিকেটের দল লালমাটিয়া ক্লাবের এই তরুণ পেসারের দিকে। পরিস্থিতি যেভাবে এগোচ্ছে, তাতে বড় শাস্তিও হতে পারে তাঁর।১১ এপ্রিল সিটি ক্লাব মাঠে এক্সিওম ক্রিকেটার্সের বিপক্ষে সুজনের দেওয়া ৪ বলে ৯২ রান বিশ্ব ক্রিকেটেই ফেলেছে তোলপাড়। বিদেশের নানা সংবাদমাধ্যমে প্রকাশিত হয়েছে আম্পায়ারদের পক্ষপাতমূলক আচরণের অভিনব এই প্রতিবাদের খবর। অভিযোগ আছে, সেদিন ব্যাটিং করতে নামলে আম্পায়াররা সুজনকে বলেছিলেন তাড়াতাড়ি আউট হয়ে খেলা দ্রুত শেষ করতে। নয়তো তাঁরাই তাঁকে আউট দিয়ে দেবেন। সেটিরই প্রতিবাদে পরে বল হাতে ওই কাণ্ড ঘটান সুজন। ১৩টি ওয়াইড থেকে ৬৫ আর ৩টি নো-বল থেকে রান দেন ১৫। মাত্র চারটি বৈধ বলেই ৯২ রান করে ম্যাচ জিতে যায় এক্সিওম!এ নিয়ে দেশে–বিদেশে সমালোচিত হওয়ার পর ঘটনা খতিয়ে দেখতে তিন সদস্যের তদন্ত কমিটি গঠন করেছে বিসিবি। গত পরশু কমিটির দুই সদস্য জালাল ইউনুস ও আকরাম খান একটা শুনানিও করেছেন। বোলার সুজন ছাড়াও শুনানিতে ডাকা হয় লালমাটিয়া ক্লাবের অধিনায়ক ফয়সাল আহমেদ ও কর্মকর্তা আদনান রহমানকে। আসেন ম্যাচের দুই আম্পায়ার শামসুর রহমান ও আজিজুল বারী এবং স্কোরাররা। তবে পক্ষপাতমূলক আম্পায়ারিং নিয়ে লালমাটিয়া ক্লাব লিখিত অভিযোগ না করায় তদন্তের আওতায় আসছে না আম্পায়ারিং। শুনানিতে আম্পায়াররা শুধু ‘সাক্ষী’র ভূমিকাই পালন করেছেন।কমিটি গুরুত্ব দিচ্ছে ৪ বলে ৯২ রান দেওয়ার ওই ঘটনাকে এবং সেটি যিনি ঘটিয়েছেন তাঁর ওপর। কারও বুদ্ধি বা নির্দেশনায় সুজন ওই কাজ করেছেন কি না, তা-ও তলিয়ে দেখা হচ্ছে। অবশ্য দুটি বিমারসহ এতগুলো ওয়াইড করার পরও আম্পায়াররা কেন তাঁকে বোলিং চালিয়ে যেতে দিলেন, সে ব্যাপারেও কমিটির কিছুটা কৌতূহল আছে। আজ আরেকটি শুনানিতে ডাকা হয়েছে এক্সিওমের দুই ওপেনারকে। লালমাটিয়ার কোচ বিপ্লব ঢাকার বাইরে থাকায় তাঁর সঙ্গে কথা বলা হবে মুঠোফোনে। আগামীকাল সকালে বিসিবির সভাপতির কাছে জমা পড়বে তদন্ত প্রতিবেদন।সূত্র জানিয়েছে, তদন্ত কমিটির কাছে সুজন ছাড়া আর কেউই ঘটনার সঙ্গে নিজের সম্পৃক্ততা স্বীকার করেননি। সুজন যে বল হাতে এমন কিছু করবেন, সেটা নাকি দলের কেউ জানতেন না। সুজনও তাঁর বক্তব্যে বলেছেন, কারও নির্দেশে তিনি এই কাজ করেননি। আম্পায়ারদের আচরণই তাঁকে ক্ষুব্ধ করে তুলেছিল। তদন্ত কমিটি তবু ঘটনার সঙ্গে আর কারও সম্পৃক্ত থাকার ব্যাপারটি উড়িয়ে দিচ্ছে না। বোলার বিশাল বিশাল একেকটা ওয়াইড করার পরও ওই সময় থার্ডম্যানে কোনো ফিল্ডার না রাখা, ফাইন লেগের ফিল্ডারকেও ডিপ স্কয়ার লেগের দিকে চাপিয়ে দেওয়া, থার্ড ম্যান ও ফাইন লেগ সীমানার বাইরে ‘বল বয়’-এর ভূমিকায় দুজন অতিরিক্ত খেলোয়াড় দাঁড় করানো, এসব দলীয় ‘সিদ্ধান্ত’ বলেই সন্দেহ তদন্ত কমিটির।কিন্তু এই সন্দেহের পক্ষে অকাট্য প্রমাণ নেই কমিটির কাছে। এ কারণেই শেষ পর্যন্ত সুজন একাই ফেঁসে যেতে পারেন। তদন্ত প্রতিবেদনে তরুণ এই পেসারের বিপক্ষে ক্রিকেট বিশ্বের সামনে দেশের ক্রিকেটকে হেয়প্রতিপন্ন করার মতো গুরুতর অভিযোগও আনা হতে পারে।তদন্ত সম্পর্কে মন্তব্য করতে না চাইলেও কমিটির সদস্য জালাল ইউনুসের কথায় সে রকমই আভাস মিলেছে কাল, ‘আমাদের দেশের ক্রিকেটের জন্য এটা অনেক বড় একটা কেলেঙ্কারি। আমাদের ক্রিকেট প্রশ্নবিদ্ধ হয়েছে। তদন্তে যদি কেউ দেশের ক্রিকেটকে হেয়প্রতিপন্ন করার দোষে দোষী সাব্যস্ত হয়, তাহলে তাকে অবশ্যই শাস্তি পেতে হবে।’ ঘটনার সঙ্গে আম্পায়ারদের সম্পৃক্ততা নিয়ে তাঁর মন্তব্য, ‘আম্পায়ারদের বিরুদ্ধে কেউ লিখিত অভিযোগ করেনি। তা ছাড়া আম্পায়াররা কিছু করলেও তার প্রতিবাদের ভাষা এটা হতে পারে না।’
