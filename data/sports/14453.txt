


• ক্যামেরন ব্যানক্রফটের বিরুদ্ধে বল বিকৃতির অভিযোগ।• ব্যানক্রফট দিয়েছেন স্বীকারোক্তি।• কেপটাউন টেস্টের তৃতীয় দিনের এ ঘটনা ঝড় তুলেছে ক্রিকেট দুনিয়ায়।• স্টিভ স্মিথ জানিয়েছেন, এই কাণ্ড পূর্বপরিকল্পিতই।

দক্ষিণ আফ্রিকা-অস্ট্রেলিয়া সিরিজে প্রথম থেকেই চলছে বিতর্ক। কিন্তু সেগুলো যেন তবলার ঠুকঠাক। এবার রীতিমতো ব্যান্ডে বাড়ি পড়ার মতো করেই সামনে চলে এল বল টেম্পারিংয়ের বিতর্ক। গতকাল কেপটাউন টেস্টের তৃতীয় দিন মাঠের ক্রিকেট হারিয়ে যেতে বসেছে অস্ট্রেলীয় ক্রিকেটারদের বিরুদ্ধে আনা এই অভিযোগে। ক্যামেরন ব্যানক্রফট হলুদ রঙের একটি বস্তু দিয়ে বল ঘষেছেন—অভিযোগটা এমনই। অস্ট্রেলীয় উইকেটরক্ষক-ব্যাটসম্যান অবশ্য তাঁর বিরুদ্ধে ওঠা এই অভিযোগ স্বীকারই করেছেন।
দিনের শেষে সংবাদ সম্মেলনে এসে কিছুটা চাঞ্চল্যকর স্বীকারোক্তিই দেন ব্যানক্রফট। তাঁর সঙ্গে ছিলেন অধিনায়ক স্টিভ স্মিথ। স্মিথ নিজেকে এই ষড়যন্ত্রের একজন বলেছেন। একই সঙ্গে তিনি জানিয়েছেন, পুরো ব্যাপারটিই ছিল পূর্বপরিকল্পিত। এই স্বীকারোক্তির ফলে এই মুহূর্তে নিষেধাজ্ঞার মুখে পড়তে যাচ্ছেন তাঁরা।
কেপটাউন টেস্টে চাপের মুখেই আছে অস্ট্রেলিয়া। প্রোটিয়াদের ৩১১ রানের জবাবে ২৫৫ রানে অলআউট হয়েছে স্টিভ স্মিথের দল। দ্বিতীয় ইনিংসে ফাফ ডু প্লেসির দক্ষিণ আফ্রিকা ৫ উইকেটে ২৩৮ রান তুলে ফেলায় এই মুহূর্তে ২৯৪ রানে পিছিয়ে তারা। এমনই একটা পরিস্থিতিতে বল টেম্পারিংয়ের ব্যাপারটি ক্রিকেট দুনিয়ায় রীতিমতো ঝড় তুলেছে।
ঘটনাটি তৃতীয় দিন চা বিরতির সময়। টিভি ক্যামেরায় ব্যানক্রফটকে বল তালুতে নিয়ে ঘষতে দেখা যায়। পরের দৃশ্যেই দেখা যায় হাতের তালু থেকে হলুদ রঙের কিছু একটা বের করে ট্রাউজারের পকেটে রাখছেন ব্যানক্রফট। ফুটেজ দেখেই টেলিভিশন আম্পায়ার ইয়ান গোল্ড মাঠের দুই আম্পায়ার নাইজল লং ও রিচার্ড ইলিংওয়ার্থকে সতর্ক করেন।
আম্পায়াররা অবশ্য মাঠে কিছুই খুঁজে পাননি। ব্যানক্রফটকে চ্যালেঞ্জ করলে পকেট থেকে একটি সানগ্লাস কভার বের করে দেখান। পরে অবশ্য আম্পায়াররা ব্যানক্রফটের বিরুদ্ধে বল বিকৃতির অভিযোগ এনেছেন।
ব্যানক্রফটের পকেটে আসলে কী ছিল। সংবাদ সম্মেলনে অস্ট্রেলীয় ক্রিকেটার পকেটে শিরীষ কাগজ থাকার কথা স্বীকার করেছেন। তিনি আসলে শিরীষ কাগজ দিয়েই বলটা ঘষছিলেন। অস্ট্রেলীয় অধিনায়ক স্টিভ স্মিথ বলেছেন, ‘যা ঘটেছে, তার জন্য তিনি দুঃখিত। আমার নেতৃত্বে এই প্রথম এমন কিছু ঘটল। কথা দিচ্ছি, এটাই শেষ। এটা করে কিছুটা সুবিধা নেওয়ার কথা ভেবেছিল। সিনিয়ররা ব্যাপারটা জানেন (লিডারশিপ গ্রুপ)। কিন্তু কোচ লেম্যান এই ঘটনার সঙ্গে সম্পৃক্ত নন।’
ব্যানক্রফট নিজের বিরুদ্ধে আনা অভিযোগ স্বীকার করেছেন দার্শনিকের মতোই, ‘আমি ভুল সময়ে ভুল জায়গায় ছিলাম। আমি সংবাদ সম্মেলনে ইচ্ছা করেই এসেছি, কারণ যা ঘটেছে তার দায়ভার আমার।’
