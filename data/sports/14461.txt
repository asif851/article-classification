
বাংলাদেশ-ভারত কোয়ার্টার ফাইনালে বাজে আম্পায়ারিংয়ে নিয়ে তুমুল হইচই ক্রিকেট দুনিয়ায়। বিশ্বকাপ শেষ হলেও ঘটনার রেশ এখনো কাটেনি। সর্বশেষ, আম্পায়ারদের শাস্তির পাশাপাশি ক্ষতিপূরণ চেয়ে আইসিসিতে আপিল দায়ের করতে আজ বাংলাদেশ ক্রিকেট দলের ম্যানেজার, ক্রিকেট বোর্ডের সভাপতি ও ক্রীড়া সচিবকে নোটিশ দিয়েছেন সুপ্রিম কোর্টের আইনজীবী মো. ইউনুস আলী আকন্দ। বিসিবি অবশ্য জানিয়েছে, এরই মধ্যে আপিল করা হয়েছে।
সেদিন ৪০তম ওভারে রোহিত শর্মাকে করা রুবেল হোসেনের বল ‘নো’ ডাকেন আম্পায়ার আলিম দার ও ইয়ান গোল্ড। পরে টিভি রিপ্লেতে দেখা যায়, রুবেলের বলটা কিছুতেই ‘নো’ ছিল না। প্রশ্ন ওঠে মাহমুদউল্লাহর আউট নিয়েও। এ ছাড়া মাশরাফি বিন মুর্তজার করা ৩৪তম ওভারে সুরেশ রায়নার আউট হওয়া-না হওয়া নিয়েও প্রশ্নের অবকাশ রয়েছে। সব মিলিয়ে আম্পায়ারদের বিতর্কিত সিদ্ধান্তে ক্ষোভে ফেটে পড়ে বাংলাদেশ। সে ঘটনার পরিপ্রেক্ষিতে আম্পায়ারদের শাস্তির পাশাপাশি ক্ষতিপূরণ চাইতে উল্লিখিত তিন ব্যক্তিকে নোটিশ দিয়েছেন আইনজীবী ইউনুস আলী।অবশ্য ম্যাচের পরই বিসিবি জানিয়েছিল, এ ব্যাপারে আইসিসির কাছে আপিল করা হবে। এমনকি আইসিসি সভাপতি আ হ ম মুস্তফা কামাল পর্যন্ত বাজে আম্পায়ারিংয়ের বিরুদ্ধে ক্ষোভ ঝাড়েন। তা নিয়েও তুমুল আলোচনা। উকিল নোটিশ প্রসঙ্গে বিসিবির প্রধান নির্বাহী নিজাম উদ্দিন চৌধুরী দুপুরে প্রথম আলোকে বললেন, ‘নোটিশের ব্যাপারে শুনেছি। কিন্তু আমরা তো ম্যাচের পরপরই আম্পায়ারের কয়েকটি সিদ্ধান্তের ব্যাপারে আইসিসির কাছে আপিল করেছি। তা ছাড়া আমাদের প্রতিবাদ এরই মধ্যে দেখেছেন।’বিসিবির আপিলের পরিপ্রেক্ষিতে আইসিসি কী কী উদ্যোগ নিতে পারে? বিসিবির প্রধান নির্বাহী বললেন, ‘সেটা ঠিক বলতে পারব না। ওই আম্পায়ারদের পরে কোনো ম্যাচে দায়িত্ব পালন করতে দেওয়া হবে কি হবে না, সেটাও আইসিসির ব্যাপার। আসলে প্রত্যেকটা ম্যাচ বা টুর্নামেন্টের পর বল টু বল সিদ্ধান্ত পর্যালোচনা করা হয়। তখন ভুলের হার দেখা হয়। কোয়ার্টার ফাইনালের সেই ম্যাচে কী কী ভুল ছিল, তা নিশ্চয় বের হবে এবং সে অনুযায়ী আইসিসি সিদ্ধান্ত নেবে। তবে যা-ই হোক, ম্যাচের ফলে তো আর পরিবর্তন আসবে না।’
