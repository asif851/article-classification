
নেইমারকে কেন এত ফাউল করেন প্রতিপক্ষের খেলোয়াড়েরা? কেউ কেউ দায়টা চাপিয়ে দেন নেইমারের ওপরই। বার্সেলোনার এই ফরোয়ার্ড নাকি তাঁকে ফাউল করার জন্য প্রতিপক্ষের খেলোয়াড়দের প্ররোচিত করেন! কেউ আবার বলেন, ফাউল করা ছাড়া নেইমারকে আটকানো কঠিন। আসল কারণ যা-ই হোক, চলতি মৌসুমের স্প্যানিশ লিগে এখন পর্যন্ত সবচেয়ে বেশি ফাউলের শিকার হয়েছেন ব্রাজিলের এই তারকা। এখন পর্যন্ত ৬৯টি ফাউল করা হয়েছে তাঁকে। যা অন্য যেকোনো খেলোয়াড়ের চেয়ে অন্তত ১৭টি বেশি। বার্সেলোনার সেরা তারকা আর্জেন্টাইন ফরোয়ার্ড লিওনেল মেসি এ মৌসুমে লিগে ফাউলের শিকার হয়েছেন ৩৭ বার। 
বার্সেলোনা কোচ লুইস এনরিকের দাবি, রেফারির কাছ থেকে শাস্তিটাও অন্যদের তুলনায় একটু বেশিই পাচ্ছেন মেসি, লুইস সুয়ারেজ ও নেইমার। চলতি লিগে এখন পর্যন্ত তিনজন মিলে দেখেছেন ১৪টি হলুদ কার্ড। চলতি মৌসুমে সুয়ারেজের কার্ড ৬টি। ২.৭টি ফাউলের বিপরীতে একটি কার্ড দেখেছেন উরুগুয়ের এই স্ট্রাইকার। ৬টি কার্ড দেখেছেন সেল্টা ভিগোর ফরোয়ার্ড ইগাও আসপাসও। তবে একটি কার্ড দেখেছেন তিনি ২.৮টি ফাউলের বিপরীতে। নেইমার ৩.২টি ফাউলের বিপরীতে দেখেছেন একটি কার্ড। মেসির ২.৩টি ফাউলে একটি। রিয়াল মাদ্রিদের তারকা ফরোয়ার্ড ক্রিস্টিয়ানো রোনালদো প্রতি তিনটি ফাউলের জন্য পেয়েছেন একটি কার্ড। গ্যারেথ বেল একটি কার্ড দেখেছেন ৩.৫টি ফাউলের জন্য। এনরিকে বিষয়টি মানতে পারছেন না। তাঁর কাছে এটিকে ইচ্ছাকৃত বলেই মনে হয়, ‘এটি প্রমাণিত যে আমার খেলোয়াড়েরা বেশি ফাউলের শিকার হয়েছে। অদ্ভুতভাবে ওরা বেশি কার্ড পাওয়াদের দলেও আছে। এটি আমার খেলোয়াড়দের সুনামহানির একটা অভিযান।’ মার্কা।
