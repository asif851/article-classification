
নেইমার বার্সেলোনা ছাড়ছেন কেন? এ প্রশ্নের উত্তরে এত দিন সবাই নেইমার সিনিয়রের দিকেই ইঙ্গিত দিতেন। ছেলের এজেন্ট হিসেবে কাজ করা এ ব্যক্তিই নিজের লাভের জন্য ছেলেকে নিয়ে যাচ্ছেন পিএসজিতে। ছেলেকে পিএসজির ডেরায় নেওয়ার জন্য নাকি বেশ বড় অঙ্কের অর্থ পুরস্কার পাচ্ছেন তিনি। তবে নেইমার সব গুঞ্জন উড়িয়ে দিলেন। তাঁর দাবি বাবার ইচ্ছার বিরুদ্ধেই প্যারিসে যাচ্ছেন।
এক ভিডিও বার্তায় বার্সেলোনাকে বিদায় জানিয়েছেন নেইমার। সেখানেই জানিয়েছেন, তাঁর বাবার ইচ্ছে ছিল বার্সেলোনায় থাকুন তিনি, ‘বাবা যা চেয়েছিল ঠিক উল্টোটাই করেছি আমি। একজন খেলোয়াড়কে অনেক চ্যালেঞ্জের মধ্য দিয়ে যেতে হয়। কিছু ট্যাক্সের মতো বিষয়ে, কিছু আমাদের সিদ্ধান্তের কারণে। কিন্তু একজন অ্যাথলেটের চ্যালেঞ্জ দরকার।’ সে সঙ্গে রিয়াল মাদ্রিদের সমর্থকদের অনেক পুরোনো একটা ক্ষোভের উত্তর দিলেন নেইমার। রিয়ালের সঙ্গে মেডিকেল হয়ে যাওয়ার পরও বার্সেলোনায় যোগ দিয়েছিলেন ব্রাজিলিয়ান ফরোয়ার্ড। এত দিন এর দায় নেইমারের বাবাকেই দিত রিয়াল। ছেলেকে বার্সায় নেওয়ার কারণে নাকি ৪০ মিলিয়ন ইউরো পেয়েছিলেন নেইমার সিনিয়র। কিন্তু নেইমার জানাচ্ছেন নিজের ইচ্ছের কথা, ‘আমার জীবনে দ্বিতীয়বার বাবা যা বলেছে তার উল্টো কাজ করলাম। এটা একটি কঠিন সিদ্ধান্ত ছিল কিন্তু আমার ২৫ বছর বয়সের অভিজ্ঞতা থেকেই তা নিয়েছি।’ভিডিও বার্তায় বাবার উদ্দেশেও কথা বলেছেন নেইমার। পিএসজির নতুন ‘নম্বর টেন’ বাবাকে নিজের এ যাত্রায় সঙ্গী হিসেবে চান, ‘বাবা, আমি তোমার ইচ্ছের কারণ বুঝি এবং সেটা শ্রদ্ধা করি। কিন্তু আমি সিদ্ধান্ত নিয়ে ফেলেছি। আমি চাই, আগের মতোই সমর্থন দেবে তুমি।’ সূত্র: মার্কা।
