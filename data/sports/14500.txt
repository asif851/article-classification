
দূর প্রাচ্য ও অস্ট্রেলিয়া সফরের অংশ হিসেবে আছেন থাইল্যান্ডে। সেখানেই অনুশীলন করতে গিয়ে হ্যামস্ট্রিং ইনজুরিতে পড়েছেন ওয়েইন রুনি। ম্যানচেস্টার ইউনাইটেড (ম্যানইউ) জানিয়েছে, অন্তত এক মাস খেলতে পারবেন না এই ইংলিশ স্ট্রাইকার। গতকাল বৃহস্পতিবার ম্যানইউর ওয়েবসাইটে দেওয়া বিবৃতিতে বলা হয়, হ্যামস্ট্রিং ইনজুরির স্ক্যান রিপোর্ট পাওয়ার পর সিদ্ধান্ত হয়েছে, ওয়েইন রুনিকে দেশে ফেরত পাঠানো হবে। ধারণা করা হচ্ছে, আগামী এক মাস মাঠের বাইরে কাটাতে হবে তাঁকে। ১১ আগস্ট পর্দা উঠবে নতুন মৌসুমের। ওই দিন ওয়েম্বলিতে কমিউনিটি শিল্ড লড়াইয়ে মুখোমুখি হবে এফএ কাপজয়ী উইগান অ্যাথলেটিক ও ইংলিশ প্রিমিয়ার লিগজয়ী ম্যানইউ। বার্তা সংস্থা রয়টার্স জানায়, ওই ম্যাচে রুনির অংশ নেওয়া নিয়ে সংশয় রয়েছে। ১৪ আগস্ট স্কটল্যান্ডের বিপক্ষে ইংল্যান্ডের প্রীতি ম্যাচটাও মিস করতে পারেন রুনি 
 
