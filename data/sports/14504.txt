
• ২৮ ফেব্রুয়ারি কাতারে অনুশীলন ক্যাম্প করতে গেছে বাংলাদেশ জাতীয় ফুটবল দল। • কাতারে দুই সপ্তাহ অবস্থান করবে বাংলাদেশ দল। • সেখানে গিয়ে প্রবাসী বাবার সাক্ষাৎ পেয়েছেন ডিফেন্ডার নুরুল নাঈম ফয়সাল।
এ যেন রথ দেখতে গিয়ে কলা বেচা!
জাতীয় দলের সদস্য হয়ে কন্ডিশনিং ক্যাম্প করতে কাতারে অবস্থান করছেন ডিফেন্ডার নুরুল নাঈম ফয়সাল। সেখানে গিয়েই পেয়েছেন বাবার সাক্ষাৎ। বাবা নুর নবী চৌধুরী ছেলের অপেক্ষাতেই ছিলেন। সময় পেলেই টিম হোটেল ও অনুশীলন মাঠে এসে ছেলেকে জোগাচ্ছেন অনুপ্রেরণা। শুধু ছেলে নয়, দলের সব সদস্যকেই ফুল দিয়ে বরণ করে নিয়েছেন প্রায় ২৭ বছর ধরে কাতারপ্রবাসী নুর নবী।
রাজধানী দোহাতে গতকাল থেকেই পুরো দমে অনুশীলন শুরু হয়েছে ফুটবলারদের। প্রতিদিন তিন সেশনে চলবে অনুশীলন। সকালে সুইমিং, দুপুরে জমি ও সন্ধ্যায় বল নিয়ে অনুশীলন। প্রায় দুই সপ্তাহের ক্যাম্পে একটি দিনও নষ্ট করতে চান না কোচ অ্যান্ড্রু ওর্ড। কাতার বিশ্বকাপ ফুটবলের অন্যতম ভেন্যু আল ওয়াকরাহ স্টেডিয়ামের আউটারে হচ্ছে জাতীয় দলের অনুশীলন। পাঁচতারকা হোটেলে থাকা-খাওয়াসহ সবকিছুরই ব্যয়ভার বহন করছে কাতার ফুটবল ফেডারেশন।
জাতীয় দলের এই অনুশীলন ক্যাম্প সেপ্টেম্বরে ঢাকায় অনুষ্ঠেয় সাফ চ্যাম্পিয়নশিপ সামনে রেখে। কাতারে দুই সপ্তাহ অনুশীলন শেষে ঢাকায় ফিরে আবার ফুটবল দল যাবে থাইল্যান্ডে। সেখানে অনুশীলনের সঙ্গে খেলবে দুটি প্রস্তুতি ম্যাচ। এরপরে লাওসের বিপক্ষে বহুপ্রতীক্ষিত আন্তর্জাতিক প্রীতি ম্যাচ। ২৭ মার্চ স্বাগতিকদের বিরুদ্ধে খেলবে ম্যাচটি।
