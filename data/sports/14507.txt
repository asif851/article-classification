
পেলের মাঠে দাঁড়িয়ে কোনো ব্রাজিলিয়ান যদি বলেন, এই বিশ্বকাপে ব্রাজিল নয়, সমর্থন করবেন আর্জেন্টিনাকে, ঠিক শুনেছি কি না নিশ্চিত হতেই হয়।প্রশ্নটা তাই আবার করা হলো। এবারও সেই একই উত্তর। লম্বা নখে নেইলপলিশ, গলায় দুটি হার, কানে দুল। কাঁধ পর্যন্ত ছাঁটা চুল আর ছিপছিপে গড়ন। ভিলমা লিমাকে দেখে বোঝার উপায় নেই, বয়স পঞ্চাশ ছাড়িয়ে গেছে। পরনে আঁটোসাঁটো সাদা একটা শার্ট। বুকে বিখ্যাত সেই ব্যাজ—এসএফসি। যেটির পূর্ণ রূপ সান্তোস ফুটবল ক্লাব।ইংরেজি জানেন না। গত পরশু সান্তোস স্টেডিয়ামের গ্যালারিতে দাঁড়িয়ে কথা হচ্ছিল ২৪ বছর বয়সী তরুণ লিওনার্দোকে দোভাষী বানিয়ে। বিশ্বকাপে কোনো ব্রাজিলিয়ান ব্রাজিলকে সমর্থন করবেন না—এটা চিন্তার অগম্য ছিল বলে এই জাতীয় কোনো প্রশ্নই করা হয়নি। প্রশ্নটা ছিল, এই বিশ্বকাপে ব্রাজিলের কেমন সম্ভাবনা দেখছেন? ভিলমার জবাবটা ভাষান্তরিত করে লিওনার্দো যখন জানিয়ে দিলেন, তিনিও একই দলে; রীতিমতো ভিরমি খাওয়ার জোগাড়। দুজনেরই মনপ্রাণ জুড়ে আছে সান্তোস। যেখানেই সান্তোসের খেলা হোক, ঠিক দেখতে চলে যান। এতে বিস্ময়ের কিছু নেই। ক্লাব আনুগত্য এমনই হয়। কিন্তু ব্রাজিলের প্রতি এমন বিরাগ কেন? উত্তরটা দিলেন লিওনার্দো, ব্রাজিলের এই দলের খেলোয়াড়দের কাছে ব্রাজিলিয়ান ফুটবল শুধুই ইউরোপে গিয়ে টাকা কামানোর ‘মই’। ওদের কেন সমর্থন করব? তাই বলে বিশ্বকাপে কেন ‘চিরশত্রু’ আর্জেন্টিনার জয় চাইছেন? ‘ওদের খেলাই বেশি ভালো লাগে’—কথাটা বলে লিওনার্দোর হাসিতে বোঝা গেল, যুক্তিটা তাঁর নিজের কাছেও খুব বিশ্বাসযোগ্য হলো না। ব্রাজিলের প্রতি তীব্র বিরাগ বোঝাতেই কি আর্জেন্টিনাকে বেছে নেওয়া? সাও পাওলো থেকে গুচ্ছের রেইস (ব্রাজিলিয়ান মুদ্রা) খরচ করে ৭২ কিলোমিটার দূরের সান্তোসে যাওয়ার একটাই কারণ। পেলে! সান্তোসের মাঠের প্রতিটি ঘাসে এখনো যেন জড়িয়ে আছেন ফুটবলের মহানায়ক। বিশ হাজারমতো ধারণক্ষমতার স্টেডিয়ামের তিন পাশে চেয়ারে সাজানো গ্যালারি, একদিকে এখনো পুরোনো দিনের স্মৃতিজাগানিয়া কংক্রিটের আসন। সেখানে দাঁড়িয়ে সামনে বাঁদিকে ঠিক মাঝখানের ভিআইপি বক্সটা চোখে পড়ে। যেটি শুধু পেলের জন্যই বরাদ্দ। সারা বিশ্ব চষে বেড়ানোর ফাঁকে ফাঁকে যখনই সান্তোসে আসার সুযোগ মেলে, প্রিয় দলের খেলা দেখার সুযোগটা হাতছাড়া করেন না। স্টেডিয়ামের মূল প্রবেশপথের বাইরেই পেলের দুটি মূর্তি। একটি মাঠে উল্লাসরত, অন্যটি আবক্ষ পেলে। ঠিক পেছনেই সান্তোস ফুটবল ক্লাবের জাদুঘরে ছড়িয়ে-ছিটিয়ে পেলের অসংখ্য স্মৃতি। তার পরও সান্তোসে কাটানো ঘণ্টা তিনেকের দিকে যখনই ফিরে তাকাচ্ছি, মনে অবিশ্বাসের গুঞ্জন তোলা লিওনার্দো ও ভিলমার ওই কথাটা কখনো কখনো ছাপিয়ে যাচ্ছে পেলেকেও! নইলে কি আর পেলের সান্তোস নিয়ে লেখার শুরুতেই ওরা চলে আসেন?মাঠে কোস্টারিকার বিশ্বকাপ দল অনুশীলন করছে। গ্যালারি থেকে ‘ওলে’ ‘ওলে’ চিৎকার তুলছে কোস্টারিকান সমর্থকেরা। ক্যামেরা নিয়ে কোস্টারিকান সাংবাদিকদের ছোটাছুটি। এর মধ্যেই লিওনার্দো সাদা চুলের এক ভদ্রলোককে দেখিয়ে বললেন, ‘উনি সাবেক ফুটবলার। পেলের সঙ্গে খেলেছেন।’ নামটা শুনে চমকিত—ক্লোদোয়ালদো। ১৯৭০ বিশ্বকাপজয়ী ব্রাজিলের বিখ্যাত সেই দলের তরুণতম সদস্য। উরুগুয়ের বিপক্ষে সেমিফাইনালে সমতাসূচক গোলটি তাঁর। নিজেদের সীমানা থেকে প্রতিপক্ষের চারজনকে কাটিয়ে ফাইনালে ইতালির বিপক্ষে কার্লোস আলবার্তোর বিখ্যাত সেই গোলের মূল কারিগর।সান্তোসে আট বছর পেলের সঙ্গে খেলেছেন। বাকি সব সতীর্থের মতো ক্লোদোয়ালদোও পেলেতে মোহাচ্ছন্ন। পেলে না ম্যারাডোনা—এই প্রশ্নে ‘দুজনের স্টাইল আলাদা’ বলার পর হাসি দিয়ে বললেন, ‘পেলের কোনো তুলনা হয় না।’ ব্রাজিলকে বাদ দিয়ে আর্জেন্টিনাকে সমর্থন করেন জানার
