

ক্লাব ফুটবল গুরুত্বপূর্ণ পর্যায়ে চলে এসেছে। চ্যাম্পিয়নস লিগের সেমিফাইনালে ওঠার লড়াই চলছে। সামনে কাপ ফাইনাল। লিগেও একটা-দুটো ম্যাচ নির্ধারণ করে দিতে পারে শিরোপা। তার চেয়েও বড় কথা, দুই মাস পরই বিশ্বকাপ। এই সময় প্রিয় তারকার চোট নিয়ে ভক্তদের উদ্বেগে ভোগাই স্বাভাবিক। গতকাল বরুসিয়া ডর্টমুন্ডের বিপক্ষে ম্যাচ শেষ হওয়ার ১০ মিনিট আগেই মাঠ ছাড়েন ক্রিস্টিয়ানো রোনালদো। হাঁটুতে চোট নিয়ে খোঁড়াতে খোঁড়াতে বেরিয়ে এসেছিলেন বলেই দুশ্চিন্তার মেঘ ভর করেছে সমর্থকদের মনে। তবে রিয়াল মাদ্রিদ কোচ কার্লো আনচেলত্তি জানিয়েছেন, এই চোট মোটেও গুরুতর নয়। দুশ্চিন্তার কিছু নেই।
চ্যাম্পিয়নস লিগ ও লা লিগার এই মৌসুমের সর্বোচ্চ গোলদাতার ওপরই নির্ভর করছে আগামী বিশ্বকাপে পর্তুগাল কত দূর যাবে। পর্তুগালকে বাছাইপর্বের অগ্নিপরীক্ষাতেও পাস করিয়েছিলেন এই রোনালদোই। তাঁর ইনজুরির খবরে রিয়াল সমর্থকদের চেয়ে বেশি উদ্বিগ্ন পর্তুগালই। কিছুদিন ধরেই বাঁ হাঁটুটা বেশ ভোগাচ্ছে রোনালদোকে।
গতকাল এই মৌসুমে সবচেয়ে বেশি গোলের রেকর্ড ছোঁয়া রোনালদো ৮০ মিনিটে নিজেকে তুলে নিতে বলেন কোচকে। পরে আনচেলত্তি বলেছেন, ‘এটা সামান্য হাঁটুর সমস্যা। এটা নিয়ে আমি মোটেও উদ্বিগ্ন নই। এই ছোটখাটো চোট যদি ওকে ভোগায়, আমরা ওকে বিশ্রামও দিতে পারি। তবে রোনালদো নিজে এ নিয়ে বেশি ভাবছে না। আমি ওকে ম্যাচ শেষ হওয়ার ১০ মিনিট আগে তুলে নিয়েছি বটে, কিন্তু এটা নিয়ে উদ্বেগের কিছু নেই।’
