
এলবিডব্লু  হওয়ার মধ্যে একটা বোকাসোকা ব্যাপার আছে। হয় ব্যাটসম্যান নিজে বুদ্ধু বনে যায়, কিংবা বোলারের চতুরতা বোকা বানায় তাঁকে। কিন্তু একের পর এক ব্যাটসম্যান যখন এলবিডব্লুর ফাঁদে পড়তেই থাকে? বোলারের বুদ্ধিমত্তাকে স্যালুট ঠোকার পাশাপাশি ব্যাটসম্যানদের মস্তিষ্কের ওজন নিয়েও প্রশ্ন তোলা হয় কখনো কখনো। এলবিডব্লু তখন হয়ে যায় হালকা ওজনের মগজ—লো ব্রেন ওয়েট!
বিশাখাপত্তনমের এই টেস্টে যেমন ইংল্যান্ডের ৮ ব্যাটসম্যান ১০ বার এলবিডব্লুর ফাঁদে পড়ল। ৯৮০টি টেস্ট খেলেছে ক্রিকেটের জনক দলটি। টেস্ট খেলছেও ১৩৯ বছর ধরে। কিন্তু এই প্রথম এক ম্যাচে দুই ইনিংসে ইংল্যান্ডের ১০ ব্যাটসম্যান ঘিলু স্বল্পতার সংকটে পড়ল। এর আগে দুবার ৯ ব্যাটসম্যান এক ম্যাচে এলবিডব্লুর শিকার হয়েছিল। এর একটি ২০১২ সালে হলেও তার আগের ঘটনাটি সেই ১৯৮৪ সালে। তবে এক ম্যাচে কোনো দলের সবচেয়ে বেশি ব্যাটসম্যানের এলবিডব্লু হওয়ার রেকর্ড ইংল্যান্ডের নয়। য​দিও রেকর্ডটির খুব কাছাকাছি গিয়েছিল কুকের দল। এক ম্যাচে দুই ইনিংসে কোনো দলের ১১ জন ব্যাটসম্যানের আউট হওয়ার ঘটনা তিনবার দেখেছে টেস্ট ক্রিকেট। দুবার পাকিস্তান এর শিকার হয়েছে (২০১১ গায়ানা টেস্ট, প্রতিপক্ষ ওয়েস্ট ইন্ডিজ; ২০১২ দুবাই টেস্ট, প্রতিপক্ষ ইংল্যান্ড)। ২০০৫ সালে ক্রাইস্টচার্চ টেস্টে অস্ট্রেলিয়ার বিপক্ষে নিউজিল্যান্ডের ১১ ব্যাটসম্যান এলবিডব্লুর ফাঁদে পড়েন।অন্যান্য দলগুলোর রেকর্ডগুলোও দেখে নিতে পারেন। অস্ট্রেলিয়ার ৯ ব্যাটসম্যান এলবিডব্লুর ফাঁদে পড়েন ২০০১ সালের সেই বহুল আলোচিত কলকাতা টেস্টে। দক্ষিণ আফ্রিকার ৯ ব্যাটসম্যান দুবার এলবিডব্লুর ফাঁদে পড়েছেন। ওয়েস্ট ইন্ডিজ এমন ঘটনায় পড়েছে চারবার। ভারতও ২০০৮ কলম্বো টেস্টে ৯ ব্যাটসম্যান হারিয়েছিল এলবিডব্লুর ফাঁদে। ২০০৬ পাল্লেকেলে টেস্টে অস্ট্রেলিয়া স্বাগতিক শ্রীলঙ্কার ৯ ব্যাটসম্যানকে তুলে নিয়েছিল এভাবে। গত অক্টোবরে হারারে টেস্টে শ্রীলঙ্কার বিপক্ষে জিম্বাবুয়ের ১০ ব্যাটসম্যান এলবিডব্লুর শিকার। ২০০৪ সালে ঢাকা টেস্টে ভারতের বিপক্ষে বাংলাদেশের ৯ ব্যাটসম্যান এলবিডব্লুর ফাঁদে পড়েছিলেন।একটু ভালো করে খেয়াল করলে দেখবেন, প্রত্যেক দলের ৯ থেকে সর্বোচ্চ ১১ জন ব্যাটসম্যানের এলবিডব্লুর ফাঁদে পড়ার এই ঘটনাগুলো মোট ঘটেছে ১৪ বার। প্রতিটি ঘটনাই ১৯৯৯ সাল কিংবা এর পর থেকে! এমনকি এক ইনিংসে সর্বোচ্চ সাতজন ব্যাটসম্যানের এলবিডব্লু আউট হওয়ার ঘটনা দুবার ঘটেছে। ২০০৩ সালে এর শিকার হয়েছিল জিম্বাবুয়ে, ২০০৫ সালে নিউজিল্যান্ড। আধুনিক কালের ব্যাটসম্যানরাই কি এলবিডব্লুর ফাঁদে পড়ছেন বেশি?
