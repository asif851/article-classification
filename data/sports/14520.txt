

করিম বেনজেমাকে কি আলাদা করে ড্রিবলিং শিখিয়েছিলেন কোচ জিনেদিন জিদান? নয়তো এই ড্রিবলিং ফরাসি স্ট্রাইকার শিখলেন কোথা থেকে? ম্যাচের ৪২ মিনিটে যেভাবে তিন অ্যাটলেটিকো ডিফেন্ডারকে কাটিয়ে বলটা কাট ব্যাক করলেন বেনজেমা, সে ধরনের ড্রিবলিং তো কেবল জিদানের খেলোয়াড়ি জীবনেই দেখা যেত। রিয়াল মাদ্রিদের অনেক পাঁড় সমর্থকও হয়তো মনে করতে পারবেন না বেনজেমার পায়ে এই জাদু শেষ কবে দেখা গেছে। তাঁর ওই বল-প্লেই তো ছিল ইসকোর মহাগুরুত্বপূর্ণ সেই গোলের উৎসমুখ। যে গোলে ভিসেন্তে ক্যালদেরনের শেষ ম্যাচটি স্মরণীয় করে রাখার অ্যাটলেটিকো মাদ্রিদের সব চেষ্টা মাঠে মারা গেল। যে গোলটা ম্যাচ শুরুর ১৬ মিনিটের মাথায় ২-০ গোলে পিছিয়ে পড়া রিয়াল মাদ্রিদকে দিল নতুন জীবন। জোগাল পনেরো তমবারের মতো চ্যাম্পিয়নস লিগের ফাইনালে ওঠার রসদ। ম্যাচটা রিয়াল হেরেছে ২-১ গোলে। কিন্তু সান্তিয়াগো বার্নাব্যুতে ক্রিস্টিয়ানো রোনালদোর হ্যাটট্রিকে সেমিফাইনালের প্রথম লেগটা ৩-০ গোলে জিতেই ফাইনালের পথে এক পা দিয়ে রেখেছিল তারা। অ্যাটলেটিকোর মাঠে তাদের কাজটা কেবল ছিল গোল গড়ে নিজেদের এগিয়ে থাকাটা নিশ্চিত করা। ম্যাচের শুরুতে অ্যাটলেটিকো ২ গোলে এগিয়ে গিয়ে সমর্থকদের হৃৎকম্প বাড়ালেও ইসকোর গোলটি এনে দেয় স্বস্তি। বাকি সময় স্কোরলাইনটা নিজেদের অনুকূলে রেখে হোম-অ্যাওয়ে মিলিয়ে ৪-২ গোলে নিশ্চিত হলো রিয়ালের আরও একটি চ্যাম্পিয়নস লিগ ফাইনাল। ডিয়েগো সিমিওনে আরও একবার ব্যর্থ হলেন অ্যাটলেটিকোকে চ্যাম্পিয়নস লিগের সাফল্য এনে দিতে। নিজেদের মাঠে ম্যাচের শুরুটা যেন সাজানো চিত্রনাট্যের মতোই ছিল অ্যাটলেটিকোর জন্য। ম্যাচের শুরুতেই কর্নার আদায় করে নেওয়া, গোলের একাধিক সুযোগ তৈরি—সবকিছুই যেন হচ্ছিল পরিকল্পনামতোই। শুরুতেই ফার্নান্দো তোরেস যদি কোকের কর্নার থেকে বল লক্ষ্যে রাখতে পারতেন! তবে স্পেনের হয়ে ইউরো ও বিশ্বকাপ জেতা এই স্ট্রাইকারের ব্যর্থতা খুব দ্রুতই পুষিয়ে দেন সল নিগেজ। সেই কোকের দারুণ এক কর্নার থেকে শূন্যে লাফিয়ে হেড করে অ্যাটলেটিকোকে এগিয়ে দেন তিনি। দুই মিনিট যেতে না যেতেই ভিসেন্তে ক্যালদেরনের গ্যালারি লালে লাল করে দেওয়া অ্যাটলেটিকো-সমর্থকেরা যেন নিজেদের চোখকেই বিশ্বাস করতে পারছিলেন না। শুরুতে গোল করতে ব্যর্থ হওয়া তোরেসকে আটকাতে ভুল করে বসলেন রিয়াল ডিফেন্ডার রাফায়েল ভারানে। তাঁর ফাউলে বক্সের মধ্যে পড়ে গেলেন তোরেস, আর তাতেই পেনাল্টির বাঁশি রেফারি। গত মৌসুমে চ্যাম্পিয়নস লিগের ফাইনালে রিয়ালের বিপক্ষেই পেনাল্টি মিস করা আঁতোয়ান গ্রিজমান প্রাপ্ত পেনাল্টিটি কাজে লাগালেন গোলকিপার কেইলর নাভাসকে ফাঁকি দিয়ে। দুই গোলে এগিয়ে গিয়ে অসম্ভবকে সম্ভব করার পথে অনেকটা পথই এগিয়ে গিয়েছিল অ্যাটলেটিকো। অন্যদিকে রিয়াল শিবিরে তখন রাজ্যের উৎকণ্ঠা। অ্যাটলেটিকো কি পারবে আরও দুটো গোল করতে, রিয়াল কি পারবে বাকিটা সময় গোল না খেয়ে কাটিয়ে দিতে অথবা মূল্যবান একটি অ্যাওয়ে গোল করতে? এমন একটা পরিস্থিতির মধ্যেই ৪২ মিনিটে এল সেই ক্ষণ। বাঁ প্রান্তে একটি থ্রো থেকে বল পেয়ে এক পা দুই পা করে নিয়ে এগিয়ে যেতে থাকলেন বেনজেমা। একেবারে টাচলাইনের কাছে তাঁকে ঘিরে যখন অ্যাটলেটিকোর তিন ডিফেন্ডারের জটলা, তখন কীভাবে যেন বলটা এক দারুণ ছোঁয়ায় নিয়ে গেলেন তাঁদের নাগালের বাইরে। এরপর করলেন কাট ব্যাক। তবে কাট ব্যাক থেকে বল পেয়ে টনি ক্রুসের শটটি অ্যাটলেটিকো গোলকিপার ঠেকিয়েই দিয়েছিলেন। ফিরতি বলে কাছেই দাঁড়ানো ইসকোর শট। ব্যবধান কমলেও রিয়াল ডাগ আউটে তখন জয়ের আনন্দ। অ্যাটলেটিকো শিবিরে হতাশা। ভিসেন্তে ক্যালদেরনে পিনপতন নিস্তব্ধতা। দ্বিতীয়ার্ধটা দুই দলই আক্রমণ-পাল্টা আক্রমণে কাটিয়েছে। তবে গোলের সুযোগ তৈরিতে এগিয়ে ছিল কিন্তু অ্যাটলেটিকোই। গ্রিজমান ৫০ মিনিটে গোলের একটি সুযোগ নষ্ট করেন। তোরেসের বদলে মাঠে নামা গামেইরোও বল লক্ষ্যে রাখতে পারেননি। তাঁর একটা প্রচেষ্টা দুর্দান্তভাবে ব্যর্থ করে দেন রিয়াল গোলকিপার নাভাস। এর আগে রোনালদোর একটি ফ্রি কিক অ্যাটলেটিকো গোলকিপার ওবলাক রুখে দেন। ম্যাচের শেষ পর্যন্ত চাপ ধরে রেখেও কিছুই করতে পারেনি অ্যাটলেটিকো। বার্নাব্যুতে বাজে ফুটবল খেলার শাস্তিটাই যেন সিমিওনের দল পেল নিজেদের মাঠে জয় তুলে নিয়েও। এই আফসোসটা অ্যাটলেটিকো ফুটবলারদের হয়তো থেকে যাবে বহুদিন। ইশ্! বার্নাব্যুতে যদি একটু ভালো খেলতে পারবেন। ম্যাচটা জিতেও ফাইনালে যেতে পারল না অ্যাটলেটিকো। হেরেও ইতিহাসের সামনে দাঁড়িয়ে রিয়াল মাদ্রিদ। আগামী ৩ জুন কার্ডিফে প্রথমবারের মতো নিজেদের শিরোপা ধরে রাখার লড়াইয়ে নামবে জিদানের দল। প্রতিপক্ষ জুভেন্টাস, ১৯৯৮ সালে যে দলকে হারিয়ে তারা জিতেছিল ৭ম চ্যাম্পিয়নস লিগ শিরোপা।
