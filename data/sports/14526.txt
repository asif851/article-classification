
টেলিভিশনে দুই বছর আগে সাফ অনূর্ধ্ব-১৬ চ্যাম্পিয়নশিপের ফাইনাল দেখেছিল জিহাদ হোসেন। বিকেএসপির কিশোর ফুটবলার সেদিনই স্বপ্ন বোনে বয়সভিত্তিক সাফ ফুটবলে খেলার। সেই স্বপ্ন পূরণ তো হচ্ছেই, এবার বাংলাদেশ অনূর্ধ্ব-১৫ দলের অধিনায়কও জিহাদ। বাফুফে ভবনে কালকের সংবাদ সম্মেলনে জিহাদের কণ্ঠে চ্যাম্পিয়ন অধিনায়কের আত্মবিশ্বাস, ‘আমরা শিরোপা ধরে রাখতেই নেপালে যাব।’
সিলেটে অনুষ্ঠিত অনূর্ধ্ব-১৬ সাফের চ্যাম্পিয়ন বাংলাদেশ। এএফসি নিয়ম বদলে খেলোয়াড়দের বয়সসীমা কমিয়েছে এক বছর,  টুর্নামেন্টটির নাম এবার তাই অনূর্ধ্ব-১৫ সাফ। আর এটাই বাংলাদেশের জন্য শিরোপা ধরে রাখার মিশন। সেই মিশনে ১৬ আগস্ট নেপাল যাবে বাংলাদেশ। ১৮ আগস্ট গ্রুপ পর্বে বাংলাদেশের প্রথম ম্যাচের প্রতিপক্ষ শ্রীলঙ্কা। ২২ আগস্ট পরের ম্যাচ ভুটানের বিপক্ষে। ২৫ আগস্ট সেমিফাইনাল। ফাইনাল ২৭ আগস্ট।
গতবার প্রায় ছয় মাস আগে প্রস্তুতি শুরু করেছিল বাংলাদেশ। এবার হয়েছে মাত্র এক মাসের অনুশীলন। ১৩ জুলাই খুলনা বিকেএসপিতে ৬৫ জন খেলোয়াড়কে নিয়ে শুরু হয় অনুশীলন। গত সাফের চ্যাম্পিয়ন কোচ সৈয়দ গোলাম জিলানী এবার নেই। প্রথম বিভাগ ফুটবলে ম্যাচ পাতানোর অভিযোগে বাফুফে তাঁকে দায়িত্ব থেকে সরিয়ে দিয়েছে। কিন্তু নতুন কোচ মোস্তফা আনোয়ার পারভেজকে আশাবাদী করে তুলেছে অভিজ্ঞতা। সাম্প্রতিক সময়ে বিভিন্ন বয়সভিত্তিক আন্তর্জাতিক টুর্নামেন্টে কোচ ছিলেন তিনি। তা ছাড়া এই দলের চূড়ান্ত ২৩ ফুটবলারের নয়জনই বিভিন্ন সময়ে খেলেছেন তাঁর অধীনে। ২৩ ফুটবলারের ১১ জন বিকেএসপির। বাকি ১২ জন জাতীয় ক্রীড়া পরিষদের প্রতিভা অন্বেষণ কর্মসূচি থেকে আসা। এরা পাইওনিয়ার লিগ, মক কাপ, মহানগর ফুটবল টুর্নামেন্টে নিয়মিত খেললেও একসঙ্গে অনুশীলনের সুযোগ পেয়েছে কম। নেপাল যাচ্ছে মাত্র তিনটি প্রস্তুতি ম্যাচ খেলে।
এত অল্প প্রস্তুতিতে কি শিরোপা ধরে রাখা সম্ভব? কোচ আনোয়ার পারভেজ বাস্তববাদী, ‘আমরা আগে সেমিফাইনাল পর্যন্ত যেতে চাই।’
তবে কোচের চেয়ে এক ধাপ এগিয়ে অধিনায়ক জিহাদ, ‘প্রতিপক্ষ সম্পর্কে আমাদের তেমন ধারণা নেই। তবে সামর্থ্যের সবটুকু উজাড় করেই খেলব। কাউকে ছাড় দেব না। শিরোপা ধরে রাখার জন্যই খেলব।’
কোচকে আশা জোগাচ্ছে দলের আক্রমণভাগ। গতবারের মতো ম্যাচের ভাগ্য গড়ে দেওয়া সাদ, নিপু, ফাহিম এবার নেই, কিন্তু স্ট্রাইকার উজ্জ্বল, মিডফিল্ডার জনিরাও প্রতিশ্রুতিমান।
কোন দল কোন গ্রুপে
গ্রুপ ‘এ’
বাংলাদেশ, ভুটান ও শ্রীলঙ্কা
গ্রুপ ‘বি’
ভারত, নেপাল ও মালদ্বীপ
