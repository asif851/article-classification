
ভিন ডিজেল, স্যামুয়েল এল জ্যাকসনের সঙ্গে ‘ট্রিপল এক্স: দ্য রিটার্ন অব দ্য জেন্ডার কেজ’ ছবিতে দীপিকা পাড়ুকোন থাকবেন, সেটা জানাই ছিল। তবে সামনের বছর মুক্তি পেতে যাওয়া এই ছবিতে এর চেয়েও বড় একটা চমক থাকছে। বার্সেলোনার ব্রাজিলিয়ান ফরোয়ার্ড নেইমারও যে থাকছেন এই চলচ্চিত্রে!গোমরটা ফাঁস করেছেন ডিজেলই। ইনস্টাগ্রামে একটা সেলফি দিয়েছেন নেইমারের সঙ্গে, দুজন অবশ্য ছিলেন দুই জায়গায়। সেখানেই জানিয়েছেন, তাঁর নতুন ছবিতে থাকছেন নেইমার। কিন্তু বার্সা ফরোয়ার্ডকে কোন ভূমিকায় দেখা যাবে? সেটা নিয়ে একেবারে মুখে কুলুপ এঁটে রেখেছেন সবাই। এরই মধ্যে শুটিংও শুরু হয়েছে নেইমারের। তাতে নাকি বেশ ভালো অভিনয়ও করেছেন নেইমি! নেইমার একটা আনুষ্ঠানিক বিবৃতিও দিয়েছেন, ‘আমি সব সময়ই একটা চলচ্চিত্রে অভিনয় করতে চেয়েছি, এই অভিজ্ঞতা পেতে চেয়েছি। কখনোই ভাবিনি ভিন ডিজেল, স্যামুয়েল জ্যাকসন বা নিনা ডোবরেভের মতো অভিনেতাদের সঙ্গে কাজ করতে পারব। আমি বেশ স্নায়ুচাপে আছি। তবে আমার আর তর সইছে না।’ ট্রিপল এক্সের নতুন ছবিতে অভিনয় করার খবরটা নিজের ফেসবুক ও ইনস্টাগ্রামে জানিয়েছেন নেইমার। রসিকতা করে লিখেছেন, ‘ট্রিপল এক্সের নতুন ছবিতে অভিনয় করতে পেরে আমি দারুণ রোমাঞ্চিত। তবে আমি এখানে কী করছি, সেটা বলে দিলে ভিন ডিজেল আমাকে মেরে ফেলবে।’ নেইমার এখন হলিউডের রাজ্যে। আজ যুক্তরাষ্ট্রের ক্যালিফোর্নিয়াতে ছিল ব্রাজিলের খেলাও। তবে নেইমার দলের সঙ্গে নেই। মাঠে নয়, তিনি ছিলেন রোজ বোলের গ্যালারিতে। কোপায় খেলছেন না এই তারকা। তাঁকে রাখা হয়েছে অলিম্পিকের দল।
