
প্রত্যাবর্তনটা দুর্দান্ত হয়েছিল লাসিথ মালিঙ্গার। চোটের কারণে দুই মাসের বেশি সময় দলের বাইরে থাকার পর ফিরেই দলকে জিতিয়েছিলেন আরব আমিরাতের বিপক্ষে। কিন্তু সেই আনন্দ খুব বেশি স্থায়ী হয়নি শ্রীলঙ্কার টি-টোয়েন্টি অধিনায়কের, আবারও চোট পেয়ে ছিটকে গেলেন এশিয়া কাপের বাকি ম্যাচগুলো থেকেই। এভাবে ম্যাচের পর ম্যাচ বসে থেকে আর দলের হার দেখতে দেখতে বোধ হয় কিছুটা হতাশাই পেয়ে বসল মালিঙ্গাকে। অধিনায়কের পদ থেকেই সড়ে দাঁড়ানোর সিদ্ধান্ত নিলেন!
এশিয়া কাপে আমিরাত ম্যাচের পর অবশ্য অবসরের আভাসও দিয়েছিলেন। বলেছিলেন, দলকে টি-টোয়েন্টি বিশ্বকাপ পর্যন্ত নেতৃত্ব দিয়ে তারপর ভবিষ্যৎ নিয়ে ভাবতে বসবেন। সেই ভাবনাটা এখন কি একটু আগেই চলে আসতে পারে?পুরোপুরি সুস্থ হয়ে ওঠেননি, এটাও জানিয়েছিলেন তখনই। তবু দলের প্রয়োজনেই ফিরতে হয়েছিল। কিন্তু নতুন করে চোট পেয়ে টানা তিন ম্যাচ বসে থাকতে হলো তাঁকে। শ্রীলঙ্কান বোর্ডও (এসএলসি) নাকি এ বিষয়টি নিয়ে কিছুটা অস্বস্তিতে ছিল। মালিঙ্গার বেছে বেছে টুর্নামেন্ট খেলার ইচ্ছেও নাকি পছন্দ হচ্ছিল না তাদের। বোর্ডকে স্বস্তি দিয়ে মালিঙ্গা নিজেই নেতৃত্ব থেকে সরে দাঁড়িয়েছেন কাল। তবে এসএলসির সহসভাপতি মোহন ডি সিলভা জানিয়েছেন, ‘মালিঙ্গা শুধু একজন খেলোয়াড় হিসেবে বিশ্বকাপ দলে থাকতে চায়।’মালিঙ্গা সরে দাঁড়ানোর দলের অধিনায়কত্ব তুলে দেওয়া হয়েছে বাকি দুই সংস্করণের অধিনায়ক অ্যাঞ্জেলো ম্যাথুসের কাঁধে।
