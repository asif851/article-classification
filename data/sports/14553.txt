
৯০ মিনিটের প্রাণপাত প্রতীক্ষা। ইরানের বিপক্ষে গোল করতে পারছে না আর্জেন্টিনা। মেসি-আগুয়েরো-ডি মারিয়ারা ব্যর্থ পুঁচকে ইরানের রক্ষণ ভেদ করতে। চতুর্থ রেফারি বোর্ড তুলে জানিয়ে দিয়েছেন অতিরিক্ত সময়ের কথা। চার মিনিট। আর চার মিনিট পরেই খেলা শেষ। না হারলেও ইরানের বিপক্ষে গোলশূন্য ড্রটা পরাজয়েরই শামিল। এমন সময় জ্বলে উঠলেন লিওনেল মেসি। তাঁর সব কারিশমা নিয়ে। দূরপাল্লার এক শটে বোকা বানালেন পুরো ম্যাচে দারুণ খেলা ইরানি গোলরক্ষক হাগিগিকে। গো-ও-ও-ও-ল-ল!!!ইরানের বিপক্ষে মেসির জয়সূক গোলটির সঙ্গে সঙ্গেই ‘মেসি-বন্দনা’ শুরু হয়ে যায় টুইটারে। ফুটবলের অন্যতম সেরা এই তারকার প্রশংসায় তখন পঞ্চমুখ সামাজিক যোগাযোগের এই মাধ্যম। এক হিসেবে দেখা যাচ্ছে, জয়সূচক গোলটি মেসির পা থেকে আসার সঙ্গে সঙ্গেই মোট টুইটের সংখ্যা ২ লাখ ৫৬ হাজার ২৪৬টি। কাল আর্জেন্টিনা-ইরান ম্যাচে যেখানে মোট টুইট হয়েছে ৩৯ লাখ। কাল পুরোটা সময় জুড়ে মেসিই ছিলেন টুইটার ব্যবহারকারীদের মধ্যে সবচেয়ে বেশি জনপ্রিয়। ৩৯ লাখ টুইটের মধ্যে তাঁর নামটিই উচ্চারিত হয়েছে সবচেয়ে বেশিবার। মেসির মতোই টুইটারে এই ম্যাচে সবচেয়ে বেশি উল্লিখিত খেলোয়াড় ছিলেন অ্যাঙ্গেল ডি মারিয়া ফার্নান্দো গ্যাগো।
ফুটবল বিশ্বকাপ হাতের মুঠোয় এনে দেবে খুদে ব্লগ লেখার জনপ্রিয় ওয়েবসাইট টুইটার। এ উপলক্ষে বিশেষ একটি পাতা তৈরি করেছে টুইটার। বিশ্বকাপের সময় এতে প্রিয় দল, প্রিয় খেলোয়াড়কে অনুসরণ করতে পারবেন যেকোনো ব্যবহারকারী। এ জন্য বাংলাদেশে গ্রামীণফোনের সংযোগ থেকে #GoalGP লিখে ৯৫৯৪ নম্বরে এসএমএস পাঠালেই চলবে। বিশ্বকাপ চলাকালে টুইটারের ওই পাতায় যাওয়ার জন্য ইন্টারনেট ব্যবহারের কোনো খরচ বা ব্রাউজিং চার্জ লাগবে না। টুইটারের এই আয়োজনের সঙ্গে সহযোগী হিসেবে রয়েছে গ্রামীণফোন ও প্রথম আলো'
