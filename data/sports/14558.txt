
একই ঘটনার পুনরাবৃত্তি। জুরিখের ঝলমলে মঞ্চে গতবারের মতো এবারও ফিফা-ব্যালন ডি’অরের সোনালি ট্রফিটা উঠেছে ক্রিস্টিয়ানো রোনালদোর হাতে। পারফরম্যান্সের সর্বোচ্চ ব্যক্তিগত এ স্বীকৃতি পেয়ে গতবার রোনালদো ভীষণ কেঁদেছিলেন। আবেগাপ্লুত রিয়াল তারকা নিজের সঙ্গে আবেগে ভাসিয়েছিলেন অগুনতি ফুটবলপ্রেমীকেও। অথচ এবার সে আবেগের দেখা মিলল কই? বরং রোনালদো আত্মবিশ্বাসী। যেন আগেই জানতেন, পুরস্কারটা তিনিই পেতে যাচ্ছেন! গতবার ব্যালন ডি’অর জিতেছিলেন চার বছর পর। এবার? স্রেফ আগের সাফল্যটাই ধরে রাখা। ফলে দুটির অনুভতি দুরকমই হওয়ার কথা। 
থিয়েরি অঁরির ঘোষণার পর মঞ্চে ফিফা সভাপতি সেপ ব্ল্যাটারের কাছ থেকে পুরস্কার গ্রহণের পরই উল্লাসে মাতলেন রোনালদো, দারুণ গোলের পর যেমনটা করেন! গতবারের মতো এবারও শিশুপুত্রকে ডেকে নিলেন মঞ্চে। রত্নগর্ভা মা দোলোরেস আভেইরাও মঞ্চে যোগ দিলেন, আনন্দে জড়িয়ে ধরলেন ছেলেকে। পুর্তগিজ ফরোয়ার্ডের চোখেমুখে বিজয় ধরে রাখার তৃপ্তি! সেটি তৃপ্তি ছুঁয়ে গেল অযুত-নিযুত ভক্তকেও। পুরস্কার জেতার পরই রোনালদো টুইট করেছেন, ‘অবিশ্বাস্য সব মুহূর্তে পূর্ণ ছিল ২০১৪ সাল। সবাইকে ধন্যবাদ।’ ক্লাব ও দেশের হয়ে ২০১৪ সালে ৬০ ম্যাচে ৬১ গোল করেছেন রোনালদো, করিয়েছেন ২২টি। রিয়ালের হয়ে পর্তুগিজ উইঙ্গার গত বছর শিরোপা জিতেছেন চারটি। ফিফা বর্ষসেরা পুরস্কার পেতে রোনালদো পেয়েছেন মোট ৩৭ দশমিক ৬৬ শতাংশ ভোট। দ্বিতীয় অবস্থানে থাকা লিওনেল মেসি পেয়েছেন ১৫ দশমিক ৭৬ শতাংশ আর ম্যানুয়েল নয়্যার ১৫ দশমিক ৭২ শতাংশ ভোট। টানা দ্বিতীয়বার ও মোট তিন বার ব্যালন ডি’অর পাওয়া রোনালদো মঞ্চে নিজের প্রতিক্রিয়ায় বললেন, ‘যারা আমাকে ভোট দিয়েছেন তাদের সবাইকে ধন্যবাদ। এটা এক অবিশ্বাস্য বছর ছিল। এখন পর্যন্ত যা কিছু করেছি, এটিই ধরে রাখতে চাই। চেষ্টা করি উন্নতি করতে, দিনে দিনে আরও ভালো পারফর্ম করতে। ভাবতেই পারিনি এ পুরস্কার তিনবার ঘরে নিয়ে যাব। আমি সর্বকালের অন্যতম সেরা খেলোয়াড় হতে চাই।’ তথ্যসূত্র: ফিফাডটকম, গোলডটকম, এএফপি ও রয়টার্স।
