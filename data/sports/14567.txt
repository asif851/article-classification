
• ওমরাহ করতে এই মুহূর্তে মাশরাফি বিন মুর্তজা সৌদি আরবে।• ওমরাহর পর সামাজিক যোগাযোগমাধ্যমে একটি ছবি দেখা যাচ্ছে।
মাশরাফি বিন মুর্তজা বিষয়টি গোপনই রাখতে চেয়েছিলেন। গোপন আর থাকল কোথায়? সামাজিক যোগাযোগমাধ্যমে ছড়িয়ে পড়েছে একটি ছবি। তাতে দেখা যাচ্ছে, ছোট ছোট কেশবিন্যাসে সফেদ পাঞ্জাবিতে অপলক দৃষ্টিতে তাকিয়ে মাশরাফি। তাঁর পাশে উইকেটকিপার-ব্যাটসম্যান নুরুল হাসান।
মাশরাফি-নুরুল দুজনের মুখেই প্রশান্তির ছায়া। অবশ্য মনের প্রশান্তি আর ধর্মীয় গুরুত্ব ভেবেই তাঁদের মক্কা শরিফে যাওয়া। ত্রিদেশীয় সিরিজের ফাইনালের এক দিন পরই মাশরাফি ও নুরুল সৌদি আরব গেছেন ওমরাহ করতে। হঠাৎ করে নয়, ত্রিদেশীয় সিরিজ শুরুর পর থেকেই মাশরাফির পরিকল্পনা ছিল ওমরাহ করবেন।
বাংলাদেশ ওয়ানডে অধিনায়কের সঙ্গে আছেন তাঁর স্ত্রী ও দুই সন্তান। নুরুলের সঙ্গে তাঁর স্ত্রী। পরিবার নিয়ে মক্কায় ওমরাহর আনুষ্ঠানিকতা শেষ হয়েছে গত পরশু। দুজন দোয়া চেয়েছেন দেশ ও বাংলাদেশ দলের জন্য। নুরুল জানালেন, তাঁদের দেশে ফেরার কথা ৪ ফেব্রুয়ারি।
মাশরাফি-নুরুলের মতো কদিন আগে একসঙ্গে ওমরাহ করেছেন সাকিব আল হাসান ও শাহরিয়ার নাফীসও।
