
এটাই কি তাহলে তাঁর ফর্মহীনতার কারণ? এত দিন ধরে কি তবে চোট নিয়েই খেলে যাচ্ছেন লিওনেল মেসি? ব্যাপারটা এখনো ঠিক পরিষ্কার নয়। তবে সম্প্রতি স্প্যানিশ বেশ কিছু পত্রিকা দাবি করেছে, কয়েক সপ্তাহ ধরেই মাংসপেশির ব্যথা ভোগাচ্ছে তাঁকে। এ থেকে সেরে ওঠার জন্য নাকি ইতালিয়ান এক চিকিৎসকের সাহায্যও নিচ্ছেন মেসি।এ মৌসুমে সব ধরনের প্রতিযোগিতা মিলিয়ে ৩৭ গোল, ১৫টি অ্যাসিস্ট। অথচ সেই মেসি ক্লাবের হয়ে সর্বশেষ ৫ ম্যাচে একটি গোলও করতে পারেননি। ২০১০ সালের পর আর কখনো এত দীর্ঘ সময় গোলহীন কাটেনি বার্সেলোনার আর্জেন্টাইন ফরোয়ার্ডের। ইদানীং মাঠেও তাঁর ধার যেন একটু কম মনে হচ্ছে। টানা ম্যাচ খেলার ক্লান্তিই কি পেয়ে বসেছে মেসিকে? এমন প্রশ্ন কিছুদিন ধরেই ঘুরপাক খাচ্ছে।চ্যাম্পিয়নস লিগের কোয়ার্টার ফাইনালে অ্যাটলেটিকোর হাতে বার্সেলোনার বিদায়ের পর স্প্যানিশ ফুটবল লেখক ও সাংবাদিক গুইলেম বালাগ স্কাই স্পোর্টসে এই প্রশ্নের জবাবটা দিয়েছেন নিজের মতো করে। তাঁর ধারণা, পেশির ব্যথাই ভোগাচ্ছে মেসি। বালাগ বলেছেন, ‘এটিকে ঠিক চোট বলা যাবে না হয়তো। তবে সপ্তাহ তিনেক আগে সে ভেনিসে (ইতালি) তার ব্যক্তিগত চিকিৎসককে দেখাতে গিয়েছিল। আমি যতটা জানি, সেখানে এই পেশির ব্যথাটা নিয়েও কথা হয়েছে। সম্ভবত অনুশীলনের কারণে ব্যথাটা বেড়ে গেছে এবং সে আগের মতো মাঠে পারফর্ম করতে পারছে না।’বালাগ দাবি করেছেন, মেসির পরিবারের সঙ্গে কথা বলেও তিনি এই পেশির ব্যথা সম্পর্কে নিশ্চিত হয়েছেন। স্প্যানিশ দৈনিক মার্কাও বলছে, তারা বার্সার একটি সূত্র থেকে মেসির এই সমস্যাটার ব্যাপারে জানতে পেরেছে। গত মাসে আর্জেন্টিনার হয়ে বিশ্বকাপ বাছাই খেলে আসার পর থেকেই নাকি এই সমস্যায় ভুগছেন মেসি।ফর্মহীনতার কারণ যেটাই হোক, লা লিগা আর কোপা ডেল রের শিরোপা জিততে হলে কিন্তু আবার পুরো ফর্মে ফেরা মেসিকেই লাগবে বার্সেলোনার। মার্কা, স্কাই স্পোর্টস।
