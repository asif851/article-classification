
বাধার নাম আফগানিস্তানআমার মনে হয় না আমাদের আফগানিস্তান নিয়ে বেশি চিন্তা করা উচিত। আমাদের ভাবনা থাকা উচিত নিজেদের উন্নতি নিয়ে। নিজেদের সামর্থ্য অনুযায়ী খেলতে পারলে আমরা বিশ্বের বড় বড় দলকে হারাতে পারি।গ্রুপের বাকি দুই প্রতিপক্ষসত্যি বলতে কি আফগানিস্তান নিয়ে সবাই এত কথা বলছে যে, আরও দুইটা দল যে আছে এটা তো আমার মনেই হচ্ছে না! সব দলই গুরুত্বপূর্ণ, সবার সঙ্গেই আমাদের জিততে হবে। কাউকেই ছোট করে দেখা উচিত না। আবার কাউকে বেশি সমীহও করা উচিত না।বাংলাদেশের লক্ষ্য ও সম্ভাবনাপ্রথম লক্ষ্য অবশ্যই মূল পর্বে খেলা। আর টি-টোয়েন্টি যেহেতু, যেকোনো কিছুই হতে পারে। নেপালও আমাদের জন্য বড় দল। আমরাও আবার অস্ট্রেলিয়া-ইংল্যান্ডের কাছে বড় দল। ম্যাচে নামার পর এখানে কেউ ফেবারিট থাকে না। অচেনা কেউ এখানে চমকে দিতে পারে। আমাদের বিপক্ষে যেমন স্কটল্যান্ডের কে একজন সেঞ্চুরি করে ম্যাচ জিতিয়েছিল।সাম্প্রতিক দুঃসময়কী হয়ে গেছে, সেসব নিয়ে ভেবে লাভ নেই। হ্যাঁ, ভুলগুলো থেকে শিক্ষা নিতে পারি। সেসব নিয়ে কাজ করতে পারি। প্রথম ম্যাচের আগে আমরা সেসব কাটিয়ে উঠতে পারব বলে আশা রাখি।সাফল্যের রেসিপিসবারই মাথা ঠান্ডা রাখতে হবে। কারণ টি-টোয়েন্টিতে সবাই খুব বেশি উত্তেজিত হয়ে যায়। অল্প সময়ের ম্যাচে সবার উত্তেজনা বেশি থাকে, ফুটবলে যেমন। আমার কাছে মনে হয়, ঠান্ডা মাথায় নিজেদের সেরাটা দেওয়ার চেষ্টা করতে হবে।ব্যক্তিগত লক্ষ্যসুনির্দিষ্ট কিছু নেই। সব সময়ের মতোই চাই দলে অবদান রাখতে। ম্যাচ জেতাটাই গুরুত্বপূর্ণ। দলের প্রয়োজনে ৫ বলে ৫ রান করেও জিততে পারলে সেটাই বেশি গুরুত্বপূর্ণ।দেশের মাটিতে খেলার চাপসামর্থ্য অনুযায়ী খেলতে পারলে আমরা ভালো করব। সেটার জন্য ব্যক্তিগত পারফরম্যান্সের চেয়ে জরুরি হলো দল হিসেবে আমরা কতটা ভালো খেলতে পারি। আন্তর্জাতিক টি-টোয়েন্টি ম্যাচ বেশি না খেললেও আমরা সবাই বিপিএল খেলেছি, আরও ঘরোয়া টি-টোয়েন্টি খেলেছি। সবাই এখন কমবেশি জানে কীভাবে এটা খেলতে হয়। মাঠে চাপ তো অবশ্যই থাকবে। চাপটা নেওয়ার ক্ষমতাও আছে আমাদের। দেশে খেলা হলে আমাদের অনেক সমর্থন থাকে। আমার মনে হয়, এই সমর্থনটাই বেশি থাকা উচিত। প্রত্যাশার ভার খুব বেশি থাকা উচিত নয়। অনেকে বলে, ‘কাপ আসছে, যেতেই দেব না।’ হুটহাট এসব বলাটাও প্রত্যাশা বাড়িয়ে দেয়। আমরা সর্বোচ্চ চেষ্টা করব। কিন্তু না পারলে সেটিকেও মেনে নিতে হবে। দিন শেষে এটি একটি ক্রিকেট ম্যাচ। এক দল জিতবে, আরেক দল হারবে। দল হারলে কষ্ট হবে, কিন্তু সেটা যেন সবাই স্পোর্টিংলি নেয়।
