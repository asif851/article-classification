
ভারতের টেস্ট র‍্যাঙ্কিং ১, বাংলাদেশের ৯—সংখ্যার দিক দিয়েই শক্তির ফারাকটা অনেক বড়—রীতিমতো আকাশ-পাতাল। তার ওপর ভারত খেলবে নিজেদের মাঠে। নিজভূমে ভারত যে কত ভয়ংকর, সেটি ক্রিকেট দুনিয়া জানে খুব ভালো করেই। সাকিব আল হাসানও জানেন ভারত-চ্যালেঞ্জটা অনেক কঠিন, ‘ভারতের মাটিতে তাদের বিপক্ষে খেলাটা খুব কঠিন। এমনিতেই ভারত বিশ্বের ১ নম্বর টেস্ট দল।’৯ ফেব্রুয়ারি থেকে হায়দরাবাদের রাজীব গান্ধী স্টেডিয়ামে শুরু হবে বাংলাদেশের সেই কঠিন চ্যালেঞ্জ। ভারতের মাটিতে টেস্ট-লড়াই। সাকিব অবশ্য ভারতের মাটিতে তাদের বিপক্ষে এই লড়াইয়ে দারুণ রোমাঞ্চিত। রোমাঞ্চটা দারুণ উপভোগ করছেন তিনি। তা তো করবেনই। এই রোমাঞ্চের জন্যই তো খেলা, ‘ভারতের মাটিতে টেস্ট খেলতে যাচ্ছি দেখে আমরা রোমাঞ্চিত। আমরা সেখানে চ্যালেঞ্জটা নিতে চাই এবং একই সঙ্গে ভালো করতে চাই। খেলাই তো চ্যালেঞ্জে জেতার জন্য।’সাকিব পাল্টা চ্যালেঞ্জ ছুড়ে দিতে চান ভারতের দিকে। এ জন্য নিজেদের সর্বোচ্চটাই উজাড় করে দিতে হবে মাঠে। ব্যাটে-বলে ভারতের শক্তিমত্তাকে চ্যালেঞ্জ জানাতে আপাতত এর কোনো বিকল্প নেই বাংলাদেশের সামনে। দেশের সেরা অলরাউন্ডার সেটি অনুধাবন করেন খুব ভালো করেই।এমনিতে ভারতের বিপক্ষে বাংলাদেশের রেকর্ডও টেস্টে সুবিধার নয়। আট টেস্ট খেলে ছয়টিতেই হার। যে দুটি ড্র হয়েছে, সেটাও বৃষ্টির বদান্যতায়। ছয়টি হারও কী বিশাল। তিনটি ইনিংস ব্যবধানে। ৯ ও ১০ উইকেটের পরাজয় আছে দুটি। অন্য পরাজয়টি ১১৩ রানে।
