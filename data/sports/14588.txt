
দৌড়টা এখন উন্মুক্ত। শেষ ১০০ মিটারে তিন দলই প্রায় সমতায়। যে কেউই জিততে পারে। আর তিনজনের কেউ কাউকে পা মাড়িয়েও ফেলে দেওয়ার সুযোগ নেই। কারও সঙ্গে কারও দেখা হওয়ার সম্ভাবনা নেই। কিন্তু বাইরে থেকে এসে মাড়িয়ে দেওয়ার সুযোগটা কিন্তু কারও কারও রয়েছে। দেপোর্তিভোর ফরোয়ার্ড লুকাস পেরেজ সেটিই মনে করিয়ে দিলেন। বার্সেলোনা টানা তিন ম্যাচে হারের পর হঠাৎ করেই জমজমাট লা লিগা। বার্সেলোনার পয়েন্ট ৭৬, অ্যাটলেটিকোরও তা-ই। রিয়াল মাদ্রিদ আছে ১ পয়েন্ট পেছনে। বাকি পাঁচ ম্যাচে অনেক কিছুই হতে পারে। বার্সা, অ্যাটলেটিকো, রিয়াল যেমন কেউ কারও সঙ্গে খেলবে না। কিন্তু দুই দলকে অন্তত হোঁচট খাইয়ে দিতে পারে, এ রকম দল আছে। দেপোর্তিভোরও সেই সুযোগ আছে।বার্সেলোনাকে আগামীকালই দেপোর্তিভোর মাঠে গিয়ে খেলতে হবে। আর রিয়ালকে খেলতে হবে লিগের শেষ ম্যাচে। মূল দুই প্রতিদ্বন্দ্বীরই ম্যাচ আছে দেপোর্তিভোর সঙ্গে। শিরোপা-প্রত্যাশী দুই দলের ৬ পয়েন্ট দেপোর্তিভোর মাঠে! আগামীকাল বার্সা তিন পয়েন্ট নিয়ে ফিরতে না পারলে যেমন কাতালান ক্লাবটির জন্য অপেক্ষা করছে বড় বিপদ।বার্সার মুখোমুখি হওয়ার আগে পেরেজ অবশ্য বলছেন, ‘লা লিগার গতিপথ আমরাই ঠিক করে দিতে পারি। অনেকেই বলেছিল, লা লিগার লড়াই শেষ হয়ে গেছে আগেই। কিন্তু এখন আর সেটা নেই। আমি তো আগেই বলেছিলাম, মে মাসের আগে লিগের মীমাংসা হবে না।’ 
দেপোর্তিভো নিজে আছে তেরো নম্বরে। তবে বার্সার সঙ্গে আগের দেখায় ন্যু ক্যাম্পে গিয়ে ২-২ গোলে ড্র করে এসেছিল। পেরেজ অবশ্য সতর্ক, ‘যে অবস্থাতেই থাকুক, বার্সেলোনা, সব সময়ই বিপজ্জনক একটা দল।’ সূত্র : ফোরফোরটু।
