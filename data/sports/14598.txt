
নয় দিনের থাইল্যান্ড সফরটা বাংলাদেশ দলের কাছে মূলত সাফের প্রস্তুতি। তারই অংশ হিসেবে কাল ডি ক্রুইফের দল অনুশীলন ম্যাচ খেলল থাই লিগের পঞ্চম দল ওসতসপা সারাবুরির বিপক্ষে। বাংলাদেশ জিততে পারেনি, হেরেছে ২-১ গোলে।থাই দলটিতে ছিলেন ছয়জন বিদেশি। তিনজন জাপানি, বাকি তিনজন আফ্রিকান। থাই জাতীয় দলের পাঁচ খেলোয়াড় নিয়ে গড়া দলটির পক্ষে চামাংয়ের ক্রস থেকে প্রথম গোল করেন নারাং, ২৪ মিনিটে। তবে বাংলাদেশ দলের দাবি, গোল করার আগে বল নারাংয়ের হাতে লেগেছিল। পরে গোল শোধের চেষ্টা করেও সমতা ফেরাতে পারেনি বাংলাদেশ। দুটি সুযোগ নষ্ট করেন নবাগত স্ট্রাইকার ওয়াহেদ। উল্টো ৬৮ মিনিটে ২-০ করে ফেলে স্থানীয় দল। পাল্টা আক্রমণে নারাংই করেছেন দলের দ্বিতীয় গোল।ব্যাংকক থেকে বাংলাদেশ দলের মিডিয়া ম্যানেজার জানিয়েছেন, খেলা শেষ হওয়ার মিনিট পাঁচেক আগে পেনাল্টি পেয়েছে বাংলাদেশ। বদলি স্ট্রাইকার শাখাওয়াত রনি তা থেকে ব্যবধান কমান (২-১)।হালকা চোট থাকায় এ ম্যাচে কোচ বিশ্রাম দেন অধিনায়ক মামুনুল ইসলাম ও জাহিদকে। ভারপ্রাপ্ত অধিনায়ক ছিলেন ডিফেন্ডার নাসিরউদ্দিন।এই হারের পর বাংলাদেশ কোচ লোডভিক ডি ক্রুইফের প্রতিক্রিয়া ছিল এমন, ‘থাইল্যান্ডের দলটি বেশ পরিপক্ব। আমাদের দুর্বলতা নিয়ে আরও কাজ করা দরকার। ‘তবে বাংলাদেশের প্রশংসাই ঝরেছে থাই দলটির কোচ সেলেমুডের মুখে, ‘বাংলাদেশের খেলোয়াড়দের খেলার কৌশল অনেক ভালো। এই দলটির গোল করার দুর্বলতা থাকলেও টেকনিক্যালি বেশ পরিপক্ব।’১-১১ সেপ্টেম্বর কাঠমান্ডুতে সাফ ফুটবলের আগে এটি বাংলাদেশের জন্য বাড়তি প্রেরণা। এবার সাফের গ্রুপ পর্বেই ভারত, নেপাল ও পাকিস্তানের বিপক্ষে খেলতে হবে বাংলাদেশকে।আগামী পরশু বাংলাদেশ দলের দ্বিতীয় অনুশীলন ম্যাচ খেলার কথা। প্রতিপক্ষ ঠিক হয়নি গতকাল পর্যন্ত। হতে পারে থাই জাতীয় দল অথবা অনূর্ধ্ব-১৯ দল।
