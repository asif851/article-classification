
পরশু চেন্নাইয়ে এসএ গেমসের সভায় চূড়ান্ত হওয়ার কথা ছিল মেয়েদের কিছু ইভেন্ট। ওই সভায় বাংলাদেশ অলিম্পিক অ্যাসোসিয়েশনের তিন প্রতিনিধি গিয়েছিলেন মেয়েদের ইভেন্টগুলো রাখার জোর দাবি নিয়ে। কিন্তু কাল হঠাৎই খবর এল, দক্ষিণ এশিয়ার ‘অলিম্পিক’ পিছিয়ে গেছে।ঠিক কত দিন পেছাল, তা বিওএ বলতে পারছে না। বিওএর মহাসচিব সৈয়দ শাহেদ রেজার ভাষ্য, ‘চার থেকে পাঁচ সপ্তাহ পেছাচ্ছে জানি। এর বেশি নয়।’ সে হিসেবে গুয়াহাটি ও শিলংয়ে ১০-২০ জানুয়ারির পরিবর্তে ফেব্রুয়ারির মধ্যেই গেমস শুরু হওয়ার কথা। তবে ভারতীয় পত্রপত্রিকার খবর, গেমস পিছিয়েছে ১৫ দিন। কোনটা সঠিক, তা জানা যাবে বিওএর সহসভাপতি হারুনুর রশিদের নেতৃত্বে যাওয়া বাংলাদেশের তিন প্রতিনিধি আজ ঢাকায় ফেরার পর।গেমস পেছানোর সুনির্দিষ্ট কারণটা জানা যায়নি। প্রস্তুতির খানিকটা ঘাটতি থাকার কথা শোনা যাচ্ছে। তবে বিওএ মহাসচিবের ধারণা, ‘হতে পারে আবহাওয়াগত সমস্যা। জানুয়ারিতে ওখানে অনেক ঠান্ডা। তা ছাড়া পাকিস্তান গেমসটা চেয়েছে ফেব্রুয়ারিতে। সবকিছু বিবেচনায় নিয়েই হয়তো পিছিয়েছে।’তবে আশার খবর, মেয়েদের যে ইভেন্টগুলো যোগ করার দাবি তুলেছিল বাংলাদেশ, সবই মেনে নিয়েছে আয়োজক ভারত। যার অর্থ মেয়েদের ফুটবল, তায়কোয়ান্দো ও কুস্তিও যুক্ত হবে। ২২টি ইভেন্টের সঙ্গে নতুন যোগ হয়েছে টেনিস।
