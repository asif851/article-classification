

• কলম্বোয় নিদাহাস ট্রফিতে বাংলাদেশ দলের অন্তর্বর্তীকালীন কোচ হিসেবে কাজ করবেন ওয়ালশ।• ক্যারিবীয় কিংবদন্তি জানালেন, চ্যালেঞ্জটা নিচ্ছেন।• তাঁর অধীনে দল কীভাবে চলবে, সেটি আজ জানালেন ওয়ালশ।

শ্রীলঙ্কায় নিদাহাস ট্রফিও বাংলাদেশ খেলবে ‘প্রধান কোচ’ ছাড়াই। জানুয়ারি-ফেব্রুয়ারির ত্রিদেশীয় ওয়ানডে সিরিজ ও শ্রীলঙ্কার বিপক্ষে টেস্ট ও টি-টোয়েন্টিতে খালেদ মাহমুদ দলের ‘অভিভাবক’ হিসেবে কাজ করলেও এবার সেই দায়িত্বটা কোর্টনি ওয়ালশের। তবে ‘প্রধান কোচ’ এখনো না পেলেও ক্যারিবীয় কিংবদন্তির কাঁধে থাকবে ‘অন্তর্বর্তীকালীন প্রধান কোচে’র দায়িত্বই। একসময়ের বিশ্বের অন্যতম সেরা এই বোলার কি পারবেন বাংলাদেশকে ছন্দে ফেরাতে?
একটি দলের প্রধান কোচ হওয়ার অভিজ্ঞতা নেই ওয়ালশের। কীভাবে সামলাবেন বড় দায়িত্বটা? চন্ডিকা হাথুরুসিংহে বাংলাদেশ দলে সাফল্য পেয়েছিলেন কড়া হেডমাস্টার হিসেবে। গুঞ্জন আছে, শ্রীলঙ্কার বিপক্ষে হোম সিরিজে ‘টেকনিক্যাল ডিরেক্টর’ হিসেবে খালেদ মাহমুদ পিছিয়ে গিয়েছিলেন এখানেই। মাহমুদ ঠিক কড়া হেডমাস্টার হয়ে উঠতে পারেননি। নরম স্বভাবের ওয়ালশ হাঁটবেন কোন পথে? ওয়ালশ অবশ্য নিজের দায়িত্বটা ঠিকই করে ফেলেছেন, ‘এটা অনেকটা অভিভাবক বা বাবার ভূমিকারই, তাদের আত্মবিশ্বাসী করাই হবে আমার কাজ। সবাই যাতে বাড়তি পরিশ্রম করতে তৈরি থাকে, সেটি আমাদের নিশ্চিত করতে হবে। সেটি করতে পারলে আমরা ছন্দ খুঁজে পাব। দলের জন্য সবাইকে গুরুত্বপূর্ণ ভূমিকা পালন করতে হবে, এভাবে সবাইকে ভাবতে হবে। সবাই দলের জন্য খেলবে, দলের যেটা প্রয়োজন সেটা করবে, এটাই হবে আমার নীতি’—বোঝাই যাচ্ছে সাফল্যের প্রয়োজনে ওয়ালশ কড়া হতে পিছপা হবেন না।
স্বল্পে সময়ে বড় দায়িত্ব পেয়েছেন। কিন্তু সংক্ষিপ্ত পথে বড় সাফল্য পাওয়া তো সহজ নয়। ওয়ালশের সেটি অজানা নয় বলেই নিজের করণীয় সম্পর্কে একটু ইঙ্গিত দিয়ে রাখলেন, ‘আমাদের একটু ধারাবাহিকতার অভাব। প্রতিভাবান খেলোয়াড় আছে। আমরা যদি ধারাবাহিক হতে পারি, তবে খুশি হব। এটা অনেক বড় চ্যালেঞ্জ। আমি এটার ওপরই জোর দেব।’
