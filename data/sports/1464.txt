
গ্রায়েম স্মিথ হতে পারবেন হাশিম আমলা? অধিনায়ক হিসেবে আমলার প্রথম টেস্টেই প্রশ্নটা উঠে গেল। উত্তর জানা যাবে আজই। গল টেস্টের শেষ দিনে শ্রীলঙ্কা আরও ২৬০ রান করে জিতে গেলে পূর্বসূরির পাশে বসে যাবেন আমলা। টেস্টে এক ম্যাচে দু-দুবার ইনিংস ঘোষণা করার পর কোনো দলের হারের উদাহরণ আছে মাত্র দুটি। ২০০৬ সালে যার সর্বশেষটিতে দক্ষিণ আফ্রিকার অধিনায়ক ছিলেন স্মিথ। ১৯৬৮ সালে প্রথম ঘটনায় ভুক্তভোগী ওয়েস্ট ইন্ডিজের অধিনায়ক ছিলেন স্যার গ্যারি সোবার্স।কাল দিনের শুরুতে শ্রীলঙ্কাকে প্রথম ইনিংসে ২৯২ রানে অলআউট করে ১৬৩ রানের লিড পায় দক্ষিণ আফ্রিকা। এরপর নিজেদের দ্বিতীয় ইনিংসে দ্রুতই ৬ উইকেটে ২০৬ রান তুলে ইনিংস ঘোষণা করে শ্রীলঙ্কাকে ৩৭০ রানের চ্যালেঞ্জ ছুড়ে দেওয়া। এই রান তুলতে চার সেশন সময় পাওয়া স্বাগতিকেরা চতুর্থ দিন শেষ করেছে ১ উইকেটে ১১০ রান নিয়ে। কৌশল সিলভা ৩৭ রানে ও টানা নবম ইনিংসে অষ্টম পঞ্চাশ ছাড়ানো ইনিংস খেলে ৫৮ রানে অপরাজিত কুমার সাঙ্গাকারা।
পেসার ভারনন ফিল্যান্ডার বল টেম্পারিংয়ের অভিযোগে জরিমানা গুনেছেন ম্যাচ ফির ৭৫ শতাংশ। চোখ রাঙাচ্ছে হার। অধিনায়ক হিসেবে আমলার অভিষেক এখন না তেতো হয়ে যায়! স্টেইনরা সেটা হতে দেবেন? আজ শেষ ​দিনে তাই রোমাঞ্চের অপেক্ষা করা যেতেই পারে। এএফপি, ক্রিকইনফো। 
