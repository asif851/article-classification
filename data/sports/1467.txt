
মহেন্দ্র সিং ধোনি আর টি-টোয়েন্টি ক্রিকেটের অগ্রযাত্রা যেন হাতে হাত রেখে। ২০০৭ টি-টোয়েন্টি বিশ্বকাপ জিতিয়েই অধিনায়ক ধোনির উত্থান। এর মাত্র কয়েক মাস পর থেকে শুরু আইপিএল। যে টুর্নামেন্টে চেন্নাই সুপার কিংসকে নিয়ে অবিস্মরণীয় সব সাফল্য এনে দিয়েছেন ধোনি। আইপিএলের আট আসরের ছয়বারই ফাইনাল খেলেছে চেন্নাই, চ্যাম্পিয়ন দুবার। সেই চেন্নাই নেই, ধোনির জাদুও যেন নেই! আইপিএলে ম্যাচ পাতানো কেলেঙ্কারির অন্যতম উৎ​স ​হয়ে গিয়েছিল এই চেন্নাই। দুই বছরের জন্য নিষিদ্ধ হয়ে আছে দুবার চ্যাম্পিয়নস লিগ টি-টোয়েন্টিও জেতা দলটি। ধোনি এবার খেলছেন রাইজিং পুনে সুপারজায়ান্টসের হয়ে। চেন্নাইয়ের অনেকেই আছেন ​এই দলটিতে। কোচ হিসেবে যেমন আছেন স্টিভেন ফ্লেমিং। তবে এবার এখন পর্যন্ত ফ্লেমিং-ধোনি জুটির জাদু দেখা যাচ্ছে না।গতকাল রোববার কেকেআরের আছে হেরে গেছে পুনে। এবারের আইপিএলে পঞ্চম ম্যাচে এটি ধোনির চতুর্থ পরাজয়। আশ্চর্যের ব্যাপার হলো, ধোনি কিন্তু জয় দিয়েই শুরু করেছিলেন। এরপর গত চার ম্যাচে টানা চারটি হার নিয়ে তাঁর দল পড়ে আছে পয়েন্ট টেবিলের সাতে। আইপিএলে অধিনায়ক ধোনি এই প্রথম টানা চারটি ম্যাচ হারলেন। এর আগে চেন্নাইয়ের হয়ে সর্বোচ্চ টানা তিনটি হারের মুখ দেখে​ছিলেন।
কাল পুনেকে প্রথমে মাত্র ১৬০ রানে আটকে ফেলেছিল কলকাতা, যাতে বড় ভূমিকা রেখেছেন ৩ ওভারে মাত্র ১৪ রান দিয়ে ১ উইকেট নেওয়া সাকিব আল হাসান। পুনের ওপেনার ফ্যাফ ডু প্লেসিকে বোল্ড করেছেন সাকিব। ব্যাট হাতে অবশ্য মাত্র ৩ রান করে ফিরলেন সাকিবের দল ২ উইকেট আর ৩ বল হাতে রেখে জিতেছে কাল। এই জয়ে পয়েন্ট টেবিলের শীর্ষস্থান আরও একটু সুসংহত হলো কেকেআরের। পাঁচ ম্যাচের চারটিতেই জিতেছে তারা। দল টানা হারছে বলেই ধোনিকে উঠতে হলো কাঠগড়ায়। টানা চার পরাজয় অধিনায়ক ধোনির জন্য বিরল অভিজ্ঞতা তো বটেই। কাল নিজে ১২ বলে ২৩ করেছেন। কিন্তু তাতে প্রশ্নটা আরও উচ্চকিতও হচ্ছে। কেকেআর স্বস্তির জয় পায়নি। পুনের পুঁজি আরেকটু বড় হলে কেকেআরের খবর ছিল। ধোনি কি পারতেন না আরেকটু ওপরে গিয়ে ব্যাটিং করতে?দেখা যাক, ধোনি তাঁর জাদুর চমক ফিরিয়ে প্রশ্নগুলোকে ‘ভ্যানিশ’ করে দিতে পারেন কি না।
