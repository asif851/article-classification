

ওভালে আজ টস জিতে বাংলাদেশের ব্যাটিং নেওয়া কি ঠিক হয়েছে? ঠিক হয়েছে আজও আট ব্যাটসম্যান নিয়ে খেলা? প্রশ্ন দুটির উত্তর ‘না-সূচক’ হওয়ারই কথা। তামিম ইকবালই শুধু একদিকে প্রাণপণে লড়াই করলেন। বাঁহাতি ওপেনারের ৯৫ ছাড়া বাংলাদেশের ইনিংসে বলার মতো আর কেউ নেই। দুই অঙ্ক ছুঁয়েছেনই আর দুজন, এঁদের একজন আবার আটে নামা মেহেদী মিরাজ। ৪৪.৩ ওভারে বাংলাদেশ ১৮২ রানে অলআউট। ৩ উইকেটে ১২২, সেখান থেকে আর ৬০ রান যোগ করতেই শেষ ৭ উইকেটের পতন।৫৩ রানে ৩ উইকেট পড়ার পর তামিম-সাকিব আল হাসানের চতুর্থ উইকেট জুটি ৬৯ রান যোগ করে কিছুটা সামাল দিয়েছে ব্যাটিং বিপর্যয়। তবে ২৯ রানে এলবিডব্লিউ হয়ে সাকিব ফেরায় আবারও বিপদে বাংলাদেশ। আশা-ভরসা ছিলেন কেবল তামিম। দুর্ভাগ্য তাঁর, টানা দ্বিতীয় সেঞ্চুরি থেকে বঞ্চিত হলেন ৫ রান দূরে থাকতে।অস্ট্রেলীয় বোলিংয়ের সামনে দাঁড়াতে পারেননি আর কেউই। এক ওভারে তিন উইকেটসহ ২৯ রানে ৪ উইকেট নিয়েছেন মিচেল স্টার্ক। ৩৪ ওভার শেষে আক্রমণে এসে টানা দুই ওভারে ২ উইকেট নিয়েছেন অ্যাডাম জামপা।
 
