
বিরাট কোহলি-আনুশকা শর্মার অভিসার এখন আর কোনো খবর নয়। বরং কবে তাঁরা বিয়ে করছেন এটাই এখন খবর। কিন্তু এখনো তো বাগদানই হলো না তাঁদের! কদিন ধরেই অবশ্য গুঞ্জন চলছে, নতুন বছরের প্রথম দিনেই বাগদান-পর্ব সেরে ফেলবেন তাঁরা। উত্তরাখন্ডের ঋষিকেশে বর্তমানে ছুটি কাটাচ্ছেন দুই ভুবনের দুই তারকা। সামাজিক যোগাযোগমাধ্যমে দুজনের মন্দিরে যাওয়ার ছবিও দেখা গেছে। গুঞ্জনে উসকানি দিয়েছে এটাই। কিন্তু আরও ডালপালা ছড়ানোর আগেই সব গুঞ্জনে পানি ঢেলে দিল কোহলির এক টুইট, ‘আমরা বাগদান করছি না। আর যদি করিও, সেটা লুকাব না। যেহেতু খবরের চ্যানেলগুলো মিথ্যা গুজব ছড়ানো বন্ধ করতে পারছে না, আপনাদের বিভ্রান্ত করাও বন্ধ করছে না...আমরা তাই সব সংশয় শেষ করে দিচ্ছি।’ পরে আনুশকাও কোহলির টুইটটি রিটুইট করেছেন। ইন্ডিয়ান এক্সপ্রেস।
