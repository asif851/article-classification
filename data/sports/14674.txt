
চার ম্যাচে ১ জয়, ২ ড্র, ১ হার। বাহরাইন অনূর্ধ্ব-২৩ দলের কাছে হেরে বিদায় সেমিফাইনালেই। ২০১৬ বঙ্গবন্ধু গোল্ড কাপে বাংলাদেশ জাতীয় দলের পারফরম্যান্স ভুলে যাওয়ার মতো হলেও ফিফা র্যাঙ্কিং সুখবরই দিয়েছে। কাল প্রকাশিত সর্বশেষ র্যাঙ্কিংয়ে ২ ধাপ এগিয়েছে বাংলাদেশ। ১০০ পয়েন্ট নিয়ে উঠে এসেছে ১৭৭ নম্বরে। গত মাসে বাংলাদেশের রেটিং পয়েন্ট ছিল ৮৭। বঙ্গবন্ধু গোল্ড কাপে বাংলাদেশের খেলা চার ম্যাচের মধ্যে শুধু নেপাল ও শ্রীলঙ্কার ম্যাচ দুটিই আন্তর্জাতিক ম্যাচের মর্যাদা পেয়েছে। র্যাঙ্কিংয়ে উত্তরণ এই কারণেই। ওই দুই ম্যাচের একটিতে শ্রীলঙ্কাকে ৪-২ গোলে হারানো বাংলাদেশ নেপালের সঙ্গে করে ড্র। টুর্নামেন্টের চ্যাম্পিয়ন নেপাল ১৯৬ থেকে উঠে এসেছে ১৮৮ নম্বরে। র্যাঙ্কিংয়ে দক্ষিণ এশিয়ার দলগুলোর মধ্যে সবার ওপরে আফগানিস্তান (১৫৪তম)। শীর্ষে বেলজিয়াম, আর্জেন্টিনা দুইয়ে, স্পেন তিনে। তথ্যসূত্র: ফিফা।
