
নিজের ভুল বুঝতে পেরেছিলেন। সেটা বোঝার পর ফোন করে ক্ষমাও চেয়েছিলেন পাকিস্তান ক্রিকেট বোর্ডের (পিসিবি) চেয়ারম্যান শাহরিয়ার খানের কাছে। পরে আনুষ্ঠানিকভাবে ক্ষমা চেয়েছেন পিসিবির কাছেও। ইউনিস খানের এই ক্ষমা চাওয়া ইতিবাচকভাবেই নিয়েছে পিসিবি। তাঁকে আবার পাকিস্তান কাপে খেলার অনুমতি দেওয়া হয়েছে।পাকিস্তানের চলমান ঘরোয়া টুর্নামেন্ট পাকিস্তান কাপে খাইবার পাখতুনখাওয়ার দলের অধিনায়ক হিসেবে খেলছিলেন ইউনিস খান। ওই টুর্নামেন্টেই বেশ কয়েকবার আম্পায়ারিংয়ের মান নিয়ে প্রশ্ন তোলেন ইউনিস। এমনকি একটা ম্যাচের আগে আম্পায়ারের সঙ্গে বাগ্‌বিতণ্ডাও হয় তাঁর। পরে আচরণবিধি লঙ্ঘনের দায়ে তাঁর ম্যাচ ফির ৫০ শতাংশ জরিমানা করা হয়, ডাকা হয় শুনানির জন্য। কিন্তু ইউনিস সেসব পাত্তা না দিয়ে টুর্নামেন্ট বয়কট করে চলে যান নিজের শহর করাচিতে।
ইউনিসের মতো একজন সিনিয়র খেলোয়াড় এমন আচরণ করায় তাঁর কড়া সমালোচনা করেন জাভেদ মিয়াঁদাদসহ আরও অনেক সাবেক পাকিস্তানি ক্রিকেটার। এ ব্যাপারে পিসিবিও শক্ত অবস্থান নিতে যাচ্ছে বুঝতে পেরে পিসিবি চেয়ারম্যান শাহরিয়ার খানকে ফোন করে ক্ষমা চেয়েছিলেন ইউনিস। সেই সঙ্গে আবার যোগ দিতে চেয়েছিলেন পাকিস্তান কাপে। এরই মধ্যে তাঁকে কারণ দর্শানোর নোটিশ পাঠানো হয় পিসিবি থেকে। সেই নোটিশের জবাবে আনুষ্ঠানিকভাবে দুঃখপ্রকাশ করেন ইউনিস।তাঁর জবাবে সন্তুষ্টিই প্রকাশ করেছে পিসিবি। কাল লাহোরে এক সংবাদ সম্মেলনে পিসিবি চেয়ারম্যান শাহরিয়ার খান বলেছেন, ‘ইউনিস একজন সিনিয়র খেলোয়াড়। সে তার ভুল বুঝতে পেরেছে এবং পিসিবির কাছে ক্ষমা চেয়েছে। তার মতো একজন সিনিয়র খেলোয়াড় যখন ভুল বুঝতে পেরে ক্ষমা চায়, তখন আমাদেরও সেই অনুযায়ীই ব্যবস্থা নিতে হবে।’ইউনিসকে আবারও পাকিস্তান কাপে খেলার সুযোগ দেওয়া হচ্ছে জানিয়ে শাহরিয়ার খান বলেন, ‘ইউনিস নিজের ভুল স্বীকার করে সবার জন্য উদাহরণ তৈরি করেছে।’ দ্য নিউজ, জিয়ো টিভি।
