
‘কেমন লাগছে বাংলাদেশ?’ ম্যাচ শেষে প্রশ্নটা করতেই হাসিমাখা উত্তর চেনচো গেলশেনের, ‘বেশ ভালো লাগছে।’ পরক্ষণেই একটা বাড়তি তথ্য জানিয়ে দিলেন চট্টগ্রাম আবাহনীর ভুটানি স্ট্রাইকার। বান্ধবী সনু রেনকি এই মুহূর্তে ঢাকায়। চেনচোর সময়টা মাঠের বাইরে যে বেশ কাটছে তা না বললেও চলে।
মাঠের বাইরে যতই ভালো সময় কাটুক, কোথায় যেন একটা অতৃপ্তি চেনচোর রয়েই গেছে। ভুটানি ফুটবল তারকা হতাশ লিগে চট্টগ্রাম আবাহনীর অবস্থান দেখে। কাল বঙ্গবন্ধু স্টেডিয়ামে বিজেএমসিকে ৩-০ গোলে হারানোর পরও চ্যাম্পিয়ন হওয়ার সাহস দেখাতে পারছে না চট্টগ্রাম আবাহনী। লিগে শীর্ষে থাকা ঢাকা আবাহনীর পয়েন্ট ৪৬। কালকের জয়ে ৪৩ পয়েন্ট নিয়ে দুইয়ে চট্টগ্রাম আবাহনী। 
ঢাকা আবাহনী ও চট্টগ্রাম আবাহনী—দুই দলেরই লিগে ম্যাচ বাকি আছে দুটি করে। ২৬ ডিসেম্বর ঢাকা আবাহনীর প্রতিপক্ষ দুর্বল উত্তর বারিধারা, চট্টগ্রাম আবাহনী মুখোমুখি হবে মুক্তিযোদ্ধার। ৩০ ডিসেম্বর লিগের শেষ ম্যাচে ঢাকা আবাহনী খেলবে রহমতগঞ্জের সঙ্গে, চট্টগ্রাম আবাহনীর প্রতিপক্ষ ব্রাদার্স। ঢাকা আবাহনী যেন চ্যাম্পিয়নেরই সুবাস পাচ্ছে!
চট্টগ্রাম আবাহনীর চ্যাম্পিয়ন হওয়ার যেটুকু সম্ভাবনা ছিল সেটা নাকি ‘পাতানো ম্যাচেই’ শেষ হয়ে গেছে। কাল ম্যাচ শেষে এমনটাই দাবি করলেন চেনচো, ‘ঢাকা আবাহনী ও শেখ জামালের ওই ম্যাচটি আমিও দেখেছি। আমার কাছে মনে হয়েছে ম্যাচটি পাতানো ছিল। এভাবে কেউ যদি পাতানো ম্যাচ খেলে তাহলে অন্যরা মাঠে ভালো করলেও চ্যাম্পিয়ন হওয়া কঠিনই হয়ে পড়ে।’
লিগে মাত্র ৬টি ম্যাচ খেলে ৪ গোল করেছেন চেনচো। চোটের কারণে দ্বিতীয় পর্বে সব ম্যাচ খেলতে পারেননি। এ জন্য নিজের পারফরম্যান্সে একটু হতাশই, ‘অ্যাঙ্কেলের চোটে না পড়লে আরও ভালো খেলতে পারতাম। সেরে উঠতে উঠতেই লিগ শেষ।’
কাল অবশ্য চেনচোময় ম্যাচই ছিল। দুটি গোল করেছেন, একটি করিয়েছেন। ম্যাচের ৪ মিনিটে প্রথম গোলটি করেন চেনচো, ৪৫ মিনিটে ব্যবধান দ্বিগুণ করেন। আর ৬৬ মিনিটে তাঁরই বানিয়ে দেওয়া বলে হেডে ৩-০ করেন ইব্রাহিম।
আবারও আরামবাগের ড্র: পুরো তিন পয়েন্ট পেতেই মাঠে নেমেছিল আরামবাগ। কিন্তু শেষ পর্যন্ত আরামবাগ গোলশূন্য ড্র করেছে তুলনামূলক দুর্বল ফেনী সকারের সঙ্গে। মোহামেডানের সঙ্গে গত ম্যাচে ড্র করার পর কালও মাত্র এক পয়েন্ট নিয়ে মাঠ ছেড়েছে আরামবাগ। এই ড্রয়ে ২৩ পয়েন্ট নিয়ে আটেই দলটি। ১৫ পয়েন্ট নিয়ে তলানিতে ফেনী সকার। ফেনী একটি গোল অন্তত পেতেই পারত! কিন্তু ৬৫ মিনিটে ফেনী সকারের মিডফিল্ডার মাহবুবুল হিমুর শট গোললাইন থেকে সেভ করেন আরামবাগের ডিফেন্ডার হামিদ খান ভাসানী।
আজ থেকে লিগে টানা পাঁচ দিনের বিরতি।
