
ভারতীয় বিমানবাহিনীর একজন গর্বিত সদস্য হিসেবে বাহিনীর প্রতিষ্ঠাবার্ষিকীর অনুষ্ঠানে যোগ দিলেন লিটল মাস্টার শচীন টেন্ডুলকার। কেবল যোগ দেওয়া নয়, ভারতের সশস্ত্র বাহিনীর প্রধানদের সঙ্গে একই কাতারে দাঁড়িয়ে তিনি সালাম নিয়েছেন জওয়ানদের কুচকাওয়াজেরও!ভারতের ক্রীড়াক্ষেত্রে অনন্য অবদানের জন্য শচীন টেন্ডুলকারকে বিমানবাহিনীর সম্মানসূচক পদবি দেওয়া হয়েছিল সেই ২০১০ সালেই। তিনিই ভারতের একমাত্র ক্রীড়াবিদ, যিনি বিমানবাহিনীতে সম্মানসূচক পদবির অধিকারী। পদবিটা ‘গ্রুপ ক্যাপ্টেন’ হলেও এর মর্যাদা যে অনেক ওপরে সেটা বোঝা গেল গতকাল বুধবার ভারতীয় বিমানবাহিনীর ৮২তম প্রতিষ্ঠাবার্ষিকীর অনুষ্ঠানে। ‘এয়ারফোর্স ডে’তে তিনি উপস্থিত ছিলেন একজন শীর্ষ আমন্ত্রিত অতিথি হিসেবেই। সেনাবাহিনীর প্রধান জেনারেল দলবীর সিং ও নৌবাহিনীর প্রধান অ্যাডমিরাল আর কে ধাওয়ানের মাঝের আসনে বসে তিনি উপভোগ করেছেন বিমানবাহিনী দিবসের বিভিন্ন আনুষ্ঠানিকতা। টেন্ডুলকারের সঙ্গে ছিলেন তাঁর স্ত্রী অঞ্জলি টেন্ডুলকারও।অনুষ্ঠানে জওয়ানদের বর্ণিল কুচকাওয়াজে সালাম নিয়েছেন টেন্ডুলকার, ব্যান্ডে ভারতের জাতীয় সংগীত বেজে উঠলে বিমানবাহিনীর কেতায় তাতে সালামও জানিয়েছেন। সশস্ত্র বাহিনীর প্রধানেরাও যেন মুগ্ধ হয়েই আড্ডায় মেতেছিলেন টেন্ডুলকারের সঙ্গে। জেনারেল, এয়ার মার্শাল কিংবা অ্যাডমিরালদের পাশে বসে অনুষ্ঠানের মনোযোগ কেড়ে নিয়েছিলেন শচীন টেন্ডুলকার নামের এক ‘গ্রুপ ক্যাপ্টেন’। সশস্ত্র বাহিনীর পদবিসংক্রান্ত কঠিন নিয়ামকানুন কিছুক্ষণের জন্য ভুলে জেনারেল সাহেবরাও সর্বকালের সেরা ‘গ্রুপ ক্যাপ্টেন’কে সম্মানিত করেছেন অন্তরের অন্তঃস্থল থেকেই। সূত্র: ইন্ডিয়ান এক্সপ্রেস।
