
আবারও আলোচনায় ২০২২ কাতার বিশ্বকাপ। কমাস আগে উঠল ঘুষ-বিতর্ক, সঙ্গে তাপমাত্রা নিয়ে আলোচনা তো আছেই। বিতর্কের যেন শেষ নেই কাতার বিশ্বকাপ নিয়ে! নতুন করে বিতর্কের জন্ম দিলেন থিও সোয়ানসিগার। ফিফার নির্বাহী কমিটির এ সদস্য জানালেন, ২০২২ সালে কাতারে নাকি বিশ্বকাপ হবে না!বিশ্বকাপ কেন হবে না কাতারে? জার্মান ফুটবল সংস্থার সাবেক এ প্রধানের মন্তব্যে সেই পুরোনো বিতর্ক অর্থাৎ তাপমাত্রার সমস্যাটাই এল ঘুরেফিরে, ‘ব্যক্তিগতভাবে আমি মনে করি, শেষমেশ ২০২২ সালে কাতারে বিশ্বকাপ হবে না। চিকিৎসকেরা বলেছেন, এ অবস্থায় সেখানে বিশ্বকাপ আয়োজন হলে তার দায়দায়িত্ব (স্বাস্থ্যজনিত সমস্যা) তাঁরা নেবেন না।’ স্টেডিয়ামগুলোয় তাপ নিয়ন্ত্রণে আনতে এরই মধ্যে উদ্যোগ নিয়েছে আয়োজক কর্তৃপক্ষ। এ প্রসঙ্গে সোয়ানসিগার বললেন, ‘হয়তো তারা স্টেডিয়ামের তাপ নিয়ন্ত্রণে সক্ষম হবে কিন্তু বিশ্বকাপ তো আর এক স্থানে সীমাবদ্ধ থাকবে না। গোটা বিশ্ব থেকে সমর্থকেরা আসবেন। তাঁদের ওই তাপমাত্রার মধ্যেই ঘুরতে-ফিরতে হবে। যুক্তরাষ্ট্রের কৌঁসুলির অনুসন্ধান বলছে, তখন জীবনের হুমকিস্বরূপ নানা কিছুই ঘটতে পারে।’ এও জানালেন, ফিফা নির্বাহী কমিটির সব সদস্যদের মন্তব্য নয়। সোয়ানসিগারের এ মন্তব্যের পর বার্তা সংস্থা রয়টার্স ও এএফপি যোগাযোগ করে ফিফার কর্মকর্তার সঙ্গে। তাঁরা জানিয়েছেন, এটি ফিফার নির্বাহী কমিটির কোনো সিদ্ধান্ত নয়, স্রেফ ব্যক্তিগত অভিমত। ফিফার একজন মুখপাত্র বলেছেন, ‘তিনি তাঁর ব্যক্তিগত অভিমত প্রকাশ করেছেন মাত্র। কারও ব্যক্তিগত অভিমত নিয়ে আমরা কোনো মন্তব্য করব না।’এর আগে, মে মাসে ফিফা সভাপতি সেপ ব্ল্যাটার বলেছিলেন, কাতারকে বিশ্বকাপ আয়োজনের দায়িত্ব দেওয়া তাঁর জীবনের বিরাট ‘ভুল’! মূলত গোলটা বেধেছে গ্রীষ্মে কাতারের তাপমাত্রা নিয়ে। মাঝে শোনা গিয়েছিল, নভেম্বর-ডিসেম্বর-জানুয়ারিতে বিশ্বকাপ আয়োজন হতে পারে। কিন্তু সেটি হলে বিপর্যয়ে ঘটবে ক্লাব ফুটবলের সূচিতে। সূত্র: রয়টার্স ও এএফপি
