
নীরবেই ঘটে গেল ব্যাপারটা। দুই পক্ষ আগে থেকে এটা জানায়নি। ২০ মে নৌবাহিনীতে নাম লিখিয়েছেন দেশের ছয় শীর্ষ ফুটবলার—জাতীয় দলের অধিনায়ক মামুনুল ইসলাম, স্ট্রাইকার জাহিদ হাসান এমিলি, ফরোয়ার্ড জাহিদ হোসেন, এমিলির ভাই মিডফিল্ডার শাকিল আহমেদ, ডিফেন্ডার রায়হান হাসান ও গোলরক্ষক সোহেল।সাম্প্রতিক সময়ে ফুটবলারদের কোনো সংস্থায় চাকরি নেওয়া এটিই প্রথম। হকিতে চয়নসহ আরও কয়েকজন খেলোয়াড় অবশ্য আগেই নৌবাহিনীতে নাম লিখিয়েছেন। বাহিনীগুলো সাধারণত হকি, সাঁতার, অ্যাথলেটিকসসহ অন্য অনেক খেলাই পৃষ্ঠপোষণা করে আসছে। এবার ফুটবলারদের দিকেও হাত বাড়ানো হলো। অন্য সংস্থাও হয়তো দল শক্তিশালী করতে আরও ফুটবলারকে চাকরি দেবে। ফুটবলারদের জন্য খুলছে একটা নতুন দুয়ার।এই ছয় ফুটবলারের মধ্যে মামুনুল ও এমিলির পদবি চিফ পেটি অফিসার। একসময় সাফ সোনাজয়ী অ্যাথলেট মাহবুব আলমও ছিলেন নৌবাহিনীর চিফ পেটি অফিসার। বাকি চার ফুটবলার পেটি অফিসার।নৌবাহিনীর হয়ে আন্তবাহিনীসহ সব টুর্নামেন্টেই অংশ নেবেন এই ফুটবলাররা। দলের সঙ্গে অনুশীলনও করবেন। অবশ্য ক্লাব ও জাতীয় দলের খেলা না থাকলে তবেই তাঁরা নৌবাহিনীর জার্সি পরবেন।এমিলি কাল বললেন, ‘ক্লাব ও জাতীয় দলই আমাদের অগ্রাধিকার। এই দুটি দলে খেলা না থাকলে তবেই আমরা নৌবাহিনীতে খেলতে যাব। মোট কথা ফাঁকা থাকলেই কেবল খেলব নৌবাহিনীর হয়ে। ফুটবল পাকাপাকিভাবে ছেড়ে দেওয়ার পর হয়তো ওই সংস্থাকে আমরা পুরোপুরি সার্ভিস দিতে পারব।’
