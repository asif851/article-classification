
প্রেমিকা রোসিও অলিভার সঙ্গে সম্পর্ক হুট করে চুকিয়ে ফেলেছেন ডিয়েগো ম্যারাডোনা। ম্যানচেস্টার ইউনাইটেডের গোলরক্ষক ডেভিড ডি গিয়ার সঙ্গে গোপন যোগাযোগ আছে, এমন সন্দেহ থেকেই নাকি এই সিদ্ধান্ত। এখন সাবেক প্রেমিকার বিরুদ্ধে মূল্যবান সম্পদ চুরির অভিযোগে মামলাও করলেন আর্জেন্টিনার বিশ্বকাপজয়ী দলের এই অধিনায়ক।এই মাসের মাঝামাঝিতেই অলিভার সঙ্গে সম্পর্কের ইতি টেনেছিলেন ম্যারাডোনা। দুবাই থেকে একাই আর্জেন্টিনায় ফিরে গিয়েছিলেন অলিভা। যাওয়ার সময়ই নাকি ঘড়ি ও অলংকার চুরি করেছেন তিনি। অন্তত ম্যারাডোনা এমনটাই মনে করছেন। দুবাইয়ের বাড়ি থেকে যেসব জিনিস খোয়া গেছে, সেগুলোর মূল্য নাকি আড়াই লাখ পাউন্ডেরও বেশি। প্রেমিকার বিরুদ্ধে চুরির অভিযোগে মামলা করার বিষয়টি নিশ্চিতও করেছেন ম্যারাডোনার আইনজীবী মাতিয়াস মোরলা।
ম্যারাডোনার সঙ্গে ছাড়াছাড়ি হওয়ার আগে আর্জেন্টিনার একটি টিভি শোতে অংশ নিতে রাজি হয়েছিলেন অলিভা। কিন্তু শর্ত ছিল সেখানে গিয়ে ম্যারাডোনাকে নিয়ে কোনো কথা তিনি বলতে পারবেন না। এখন অলিভাকে আর্জেন্টিনা থেকে আবার দুবাইয়ে আনার চেষ্টা করবেন ম্যারাডোনার আইনজীবীরা। চুরির অভিযোগে আদালতের কাঠগড়াতেও দাঁড়াতে হতে পারে আর্জেন্টাইন কিংবদন্তির সাবেক প্রেমিকাকে।
