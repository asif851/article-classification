
শরীরে রক্তশূন্যতা দেখা দিয়েছে। তবে এ কারণে অনুশীলন বন্ধ রাখবেন না বার্সেলোনার ব্রাজিলীয় ফরোয়ার্ড নেইমার। বার্সা কর্তৃপক্ষ এ খবর নিশ্চিত করেছে।মধ্যপ্রাচ্যে ‘শান্তি সফরের’ অংশ হিসেবে এ মুহূর্তে দলের সঙ্গে ইসরায়েলে আছেন নেইমার। স্প্যানিশ পত্রিকা ‘এল পাইস’ গত পরশু জানায়, ২১ বছর বয়সী এই তারকার শরীরের রক্তশূন্যতার লক্ষণ খুঁজে পেয়েছেন চিকিৎসকেরা। পরে খবরটা নিশ্চিত করে বার্সা কর্তৃপক্ষ জানায়, রক্তশূন্যতা দেখা দিলেও দলের সতীর্থদের সঙ্গে স্বাভাবিক অনুশীলন চালিয়ে যাবেন নেইমার।বার্সায় স্বাস্থ্যপরীক্ষার সময় নেইমারের ওজন ছিল ৬৪.৫ কেজি। ক্লাবের চিকিৎসক রিকার্দো প্রুনা তখনই জানিয়েছিলেন, ওজন বাড়াতে হবে বর্তমান সময়ের সবচেয়ে আলোচিত এই তারকাকে। নেইমারের টনসিলে সমস্যা ছিল। ন্যু ক্যাম্পে যোগ দেওয়ার আগে টনসিলের অস্ত্রোপচার করিয়ে এসেছেন তিনি। চিকিৎসকেরা মনে করছেন, ওই অস্ত্রোপচারের কারণেই রক্তশূন্যতায় ভুগছেন নেইমার।নেইমারকে বার্সার চিকিৎসকদের তত্ত্বাবধানে রাখা হয়েছে। দেওয়া হচ্ছে বেশি ভিটামিনযুক্ত খাবার। তবে তাঁর চিকিৎসার বিস্তারিত প্রকাশ করেনি বার্সা। রক্তশূন্যতা সারিয়ে তোলা কঠিন কিছু নয়। কিন্তু শীর্ষ পর্যায়ের কোনো খেলোয়াড়ের রক্তে হিমোগ্লোবিন কম থাকলে সেটি তাকে শারীরিকভাবে দুর্বল করে দেয়, যা থেকে আসে ভীষণ অবসাদ।
 
