
আগের ম্যাচে ৬৭ রানে অলআউট হওয়ার ধাক্কা এখনো পুরো সামলে উঠতে পারেনি মোহামেডান। প্রিমিয়ার ডিভিশন ক্রিকেটে আজ আবারও ব্যাটিং ব্যর্থতা। গত ম্যাচের মতো লজ্জায় না পড়লেও এবার ১৭৩ রানে অলআউট হয়ে গেছে দেশের ঐতিহ্যবাহী ক্লাবটি। এত অল্প পুঁজি নিয়ে মোহামেডানের বোলাররা লড়াই চালিয়েছিল। ৭৬ রানে প্রাইম ব্যাংকের ৫ উইকেট তুলেও নিয়েছিল। কিন্তু শেষ পর্যন্ত ২ উইকেটে হেরে গেছে মোহামেডান। টানা তিন জয় দিয়ে শুরু করলেও পরপর দুটো হার হজম করতে হলো মোহামেডানকে।প্রিমিয়ার লিগে আজ যেন ব্যাটিং ব্যর্থতারই দিন ছিল। ফতুল্লায় ক্রিকেট কোচিং স্কুলের ২১৭ রান তাড়া করতেই সাত উইকেট হারিয়েছে ভিক্টোরিয়া। ৬৩ রানে ৪ উইকেট হারিয়ে ফেলা ভিক্টোরিয়াকে অঘটনের শিকার হতে দেননি অধিনায়ক নাসির হোসেন। ৭৮ বলে সাত চার ও এক ছক্কায় ৭৭ করেছেন নাসির। লিগে এটি তাঁর দ্বিতীয় ফিফটি।দিনের অন্য ম্যাচে মিরপুরে ৯ উইকেটে ২১১ রান করেছে প্রাইম দোলেশ্বর। দুর্দান্ত ফর্মে থাকা পেসার রুবেল হোসেন এই ম্যাচেও নিয়েছেন চার উইকেট। ৫ ম্যাচে ১৯ উইকেট হয়ে গেল তাঁর। রুবেলের গাজী ট্যাংক অবশ্য ম্যাচটা হেরে গেছে মাত্র চার রানে। বৃষ্টির কারণে ৩৬ ওভারে গাজী ট্যাংকের লক্ষ্য নির্ধারিত হয়েছিল ১৪৬ রান। ৩৪ ওভার শেষে ৫ উইকেটে ১৩১ রানও তুলে ফেলেছিল তারা। হাতে ৫ উইকেট নিয়ে শেষ দুই ওভারে দরকার ছিল ১৫ রান।
সহজ কাজটাই গাজীর জন্য কঠিন করে দেন ‘আসল’ গাজী। ৩৫ নম্বর ওভারটায় সোহাগ গাজী মাত্র ৩ রানে তুলে নেন ২ উইকেট। শেষ ওভারে তাই ১২ রান দরকার ছিল গাজী ট্যাংকের। ফরহাদ রেজার করা শেষ ওভারের প্রথম বলে আবার উইকেট পতন। পরের তিন বলে অবশ্য সাত রান আবারও গাজী ট্যাংককে আশান্বিত করে তোলে। শেষ দুই বলে দরকার ৫। কিন্তু পঞ্চম বলে আবার উইকেটের পতন। শেষ বলে ছক্কা মারতেই হতো আরাফাত সানিকে। আরাফাত নিতে পেরেছেন মাত্র এক রান।
