
৩৪তম ওভারের দ্বিতীয় বল। আগের ম্যাচের সেঞ্চুরিয়ান সুরেশ রায়না তখনো রান পেতে হাঁসফাঁস করছেন। ভারত হারিয়ে ফেলেছে ৩ উইকেট। আর একটা উইকেট ম্যাচের মোড়ই ঘুরিয়ে দিতে পারে। এমন সময় রায়নার বিপক্ষে এলবিডব্লুর জোরাল আবেদন করলেন মাশরাফি বিন মুর্তজা। আম্পায়ার ইয়ান গৌল্ড খানিকক্ষণ মাথা নেড়ে ‘না’ বলে দিলেন। কিন্তু মাশরাফি আত্মবিশ্বাসী। চেয়ে বসলেন রিভিউ।এবার সিদ্ধান্ত দেওয়ার পালা তৃতীয় আম্পায়ারের। স্টিভ ডেভিস রিপ্লে দেখলেন। কিন্তু তিনিও নাকচ করে দিলেন আবেদন। কিন্তু কেন? বল তো গিয়ে স্টাম্পেই লাগছিল। বল ব্যাটেও লাগেনি, লেগেছে প্যাডে। তার পরও কেন আউট নয়? এমন প্রশ্ন উঠতে পারে আপনার মনে।আসলে বাংলাদেশকে উইকেটটি পেতে দেয়নি এলবিডব্লুর নিয়ম। সেই নিয়মগুলোর একটি হচ্ছে, বল লেগ স্টাম্পের লাইনের বাইরে ফেলা যাবে না। লেগ স্টাম্পের বাইরে বল পড়লে প্রথম দফাতেই এলবিডব্লুর আবেদন নাকচ হবে। মাশরাফির বলটা ঠিক পুরোপুরি লেগ স্টাম্পের বাইরেও ছিল না। অর্ধেকেরও সামান্য বেশি ছিল লেগ স্টাম্পের লাইনেই। কিন্তু তাতে মন গলবে না আম্পায়ারদের। তারা তো আর নিয়মের বাইরে যেতে পারেন না। বলটাকে পুরোপুরি থাকতে হবে লেগ স্টাম্পের ভেতরে।
আম্পায়ারের-বাজে-সিদ্ধান্তের-শিকার-বাংলাদেশ
ফলে এ যাত্রা বেঁচে গেলেন রায়না। কে জানে, এটার চড়া মূল্য দিতে হয় নাকি বাংলাদেশকে। ভাষ্যকার সঞ্জয় মাঞ্জেরেকার তো বলেই বসলেন, ‘নিয়মের দিক দিয়ে সিদ্ধান্তটা ঠিক আছে, কিন্তু নীতির দিক ​দিয়ে ঠিক নেই।’ ক্রিকইনফোও লিখেছে, এটা অনেক ‘ক্লোজ’ একটা আবেদন ছিল। ৫১ শতাংশই আউট! ইশ্‌, বলটা যদি আর একটু ভেতরে পড়ত!
