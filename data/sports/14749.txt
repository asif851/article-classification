
স্টেডিয়াম, বড় সড়ক, বিমানবন্দর বা বড় কোনো স্থাপনার নাম সাধারণত কিংবদন্তিদের নামেই হয়। কিন্তু ৩১ বছর বয়সে সে রকম কিছুর সৌভাগ্য হয় কয়জনের? ক্রিস্টিয়ানো রোনালদোর এখনই সেই সৌভাগ্য হয়ে গেল। জন্মস্থান মাদেইরার বিমানবন্দরের নাম বদলে এবার রাখা হয়েছে রোনালদোর নামে। একই দিনেই রোনালদো নিজের নামে হোটেল ‘সি-আর সেভেনও’ উদ্বোধন করেছেন।এমন একটা সম্মান অবশ্য রোনালদোর জন্য ঠিক অপ্রত্যাশিত ছিল না। কিছুদিন আগেই ফুটবলে পর্তুগালকে তাদের ইতিহাসের সেরা সাফল্য এনে দিয়েছেন। ইউরো জয়ের পর তো রোনালদো অমরত্বই পেয়ে গেছেন। সেই ‘স্বীকৃতি দিতে’ দেরি করল না মাদেইরা। মাদেইরার প্রাদেশিক সরকারের প্রধান মিগুলে আলবুকার্ক ঘোষণা দিয়েছেন, স্থানীয় বিমানবন্দরের নতুন নাম হবে রোনালদোর নামে। হোটেল ব্যবসাটা অবশ্য রোনালদোর অনেক দিনের স্বপ্নের ফসল। গত বছরেই ঘোষণা দিয়েছিলেন, নিজের নামে বিশ্বের বড় শহরগুলোতে বিলাসবহুল হোটেল খোলার কাজ শুরু করবেন। প্রথম হোটেলটা খুলেছেন মাদেইরাতে। রোনালদোও নিজেও নতুন উদ্যোগ নিয়ে বেশ উচ্ছ্বসিত, ‘খুবই অদ্ভুত একটা অনুভূতি। বিশ্বাস হচ্ছে না, ৩১ বছর বয়সে আমি হোটেল ব্যবসায়ী হয়ে গেছি।’ ‘সি-আর সেভেন’ নামের রোনালদোর পরের হোটেলটি উদ্বোধন হবে এই বছরের শেষের দিকে পর্তুগালের লিসবনেই। পরের বছর মাদ্রিদ ও নিউইয়র্কে পরের দুটি হোটেল খোলার কথা। এএফপি।
