
হোক কূটনীতি অথবা ক্রিকেট, ভারত-পাকিস্তানের সম্পর্কটা আসলেই সাপে-নেউলে। এতটাই যে পাকিস্তানে বসে ভারত কিংবা ভারতে বসে পাকিস্তান ক্রিকেট দলের জার্সি পরাও ‘গুরুতর’ অপরাধের পর্যায়েই পড়ে। সম্প্রতি আসামের এক যুবক এমন অপরাধ করে এর চড়া মূল্য গুনছেন।রিপন চৌধুরী নামের এই অহমিয়া যুবকের প্রিয় ক্রিকেটার শহীদ আফ্রিদি। প্রিয় ক্রিকেটারের নাম লেখা জার্সি পরে তিনি আটক হয়েছেন পুলিশের হাতে। স্থানীয় রাজনৈতিক সংগঠন ভারতীয় যুব মোর্চা কমিটির অভিযোগ, আফ্রিদির জার্সি পরে রিপন ‘জাতীয়তাবিরোধী’ অপরাধ করেছেন। সে ‘অপরাধে’র কারণেই পুলিশ আটক করে তাঁকে।এ বছরেই ফেব্রুয়ারিতে পাকিস্তানে এমনই একটি ঘটনা ঘটেছিল। সেখানে ভারতের তারকা ব্যাটসম্যান বিরাট কোহলির এক ভক্তকে ১০ বছরের জেল দেওয়া হয়েছিল। তাঁর ‘অপরাধ’ ছিল তিনি বাড়ির ছাদে ভারতের পতাকা উড়িয়েছিলেন! পাকিস্তানের ওই কোহলি-ভক্তের নাম উমার দারাজ। লাহোর থেকে প্রায় ২০০ কিলোমিটার দূরের এক গ্রামে তাঁর বাড়ি। সেই সময়ে দারাজ বলেছিলেন, ‘আমি বিরাট কোহলির বড় ভক্ত। কোহলির জন্য আমি ভারতীয় দলকে সমর্থন করি। বাড়ির ছাদে আমি ভারতের পতাকা উড়িয়েছি কোহলির প্রতি ভালোবাসা থেকে।’ দারাজকে অবশ্য পরে জামিনে মুক্তি দেওয়া হয়। সূত্র : জি নিউজ
