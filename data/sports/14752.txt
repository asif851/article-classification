

• ২০টি গ্র্যান্ড স্লাম জিতেছেন ফেদেরার।• সবচেয়ে বেশি বয়সে র‍্যাঙ্কিংয়ে শীর্ষে উঠেছেন সুইস তারকা।• পাঁচটি করে ব্যালন ডি’অর জিতেছেন মেসি-রোনালদো।

রজার ফেদেরার যে পরিমাণ গ্র্যান্ড স্লাম জিতেছেন, ততগুলো সেমিফাইনাল খেলার সৌভাগ্যই হয়েছে আর মাত্র ৯ জনের। তাঁর ২০ গ্র্যান্ড স্লামের ধারে–কাছে আছেন মাত্র একজন। রাফায়েল নাদালের ১৬টি গ্র্যান্ড স্লাম জয়ও টেনিসের অবিশ্বাস্য কীর্তির অংশ হয়ে থাকবে। আর মাত্রই বয়োজ্যেষ্ঠ খেলোয়াড় হিসেবে টেনিসের শীর্ষ র‍্যাঙ্কিং ফিরে পেয়েছেন ফেদেরার। এক কথায় অনন্য সব কীর্তি সুইস কিংবদন্তির। তবু ফেদেরারের চেয়ে নাকি এগিয়ে থাকবেন লিওনেল মেসি আর ক্রিস্টিয়ানো রোনালদো!
অন্তত ক্রিস্টোফার ক্ল্যারির কথা অনুযায়ী এটাই সত্য। নিউইয়র্ক টাইমসের এই প্রতিবেদকের প্রোফাইল দেখলে অবশ্য তাঁর কথাকে গুরুত্ব দিতেই হচ্ছে। ২৫ বছরের ক্যারিয়ারে ৮০টির বেশি গ্র্যান্ড স্লামে গিয়েছেন, চারটি ফুটবল বিশ্বকাপে অংশ নিয়েছেন। শীত ও গ্রীষ্ম মিলিয়ে ১৪টি অলিম্পিকে কাজ করার অভিজ্ঞতা আছে তাঁর। তো ক্ল্যারির চোখে ফুটবলাররাই এগিয়ে, ‘আপনাকে প্রথমে দেখতে হবে খেলা হিসেবে টেনিস কোথায়। টেনিস একটি জনপ্রিয় খেলা। অনেক দেশেই দ্বিতীয় কিংবা তৃতীয়, তবে শীর্ষে সম্ভবত কোথাও নেই। তাই বিশ্বের এক নম্বর খেলা ফুটবল (কিছু ক্ষেত্রে বাস্কেটবল) যাঁরা খেলেন তাঁদের বিবেচনায় আনতে হবে।’
টেনিস পডকাস্টের সঙ্গে আলোচনায় রোনালদো ও মেসির পক্ষে ক্ল্যারির যুক্তি, ‘আমি পেলের শেষ দিকের খেলা দেখেছি। আমি মেসি ও রোনালদোর মতো লোকজনকে খেলতে দেখছি এখন। এটা এমন এক খেলা, বিশ্বের কোটি কোটি শিশু খেলছে, চেষ্টা করছে সে পর্যায়ে (মেসি-রোনালদোর) যেতে। তাই আমাকে যদি কাউকে এগিয়ে রাখতে বলা হয় তবে এই দুজন ফুটবলারকেই ওপরে রাখতে হবে। তবে রজার ফেদেরার খুব কাছাকাছি থাকবে এদের।’
