
ব্যালন ডি’অরে বাংলাদেশের ভোট এবারও ছিল লিওনেল মেসির ব্যালটেই। জাতীয় দলের অধিনায়ক মামুনুল ইসলাম ফিফার বর্ষসেরা খেলোয়াড় নির্বাচনে নিজের প্রথম ভোটটি দিয়েছেন বার্সেলোনার আর্জেন্টাইন তারকাকেই। বাংলাদেশ দলের তখনকার কোচ ফাবিও লোপেজের ভোটও পেয়েছেন মেসি।ফিফার সদস্য প্রতিটি দেশের তিনজন ভোটার তিনটি করে ভোট দিতে পারেন। কোচ, অধিনায়ক ও সাংবাদিক তিনটি করে ভোট দিয়ে থাকেন। প্রথম, দ্বিতীয় ও তৃতীয় পছন্দ হিসেবে তিনজনকে বেছে নেন তাঁরা। মামুনুল তাঁর পছন্দের ক্রমে দ্বিতীয় স্থানে রেখেছিলেন ক্রিস্টিয়ানো রোনালদোকে। তৃতীয় স্থানে ব্রাজিলীয় তারকা নেইমারকে। জাতীয় দলের অধিনায়কের সঙ্গে বাংলাদেশের সাবেক কোচের প্রথম দুটি পছন্দে মিল থাকলেও তৃতীয় পছন্দ হিসেবে ইতালীয় কোচ ভোট দিয়েছিলেন বায়ার্ন মিউনিখের ‘গোল মেশিন’ পোলিশ তারকা রবার্ট লেভানডফস্কিকে। মেসি মামুনুলের প্রিয় খেলোয়াড়। অনেকবার সে কথা বলেছেনও। তবে ভোট দেওয়ার সময় স্রেফ প্রিয় খেলোয়াড় বলেই ভোট দেননি। ব্যালন ডি’অরের মালিক হিসেবে মেসিকে বেছে নিতে গিয়ে ‘নির্মোহ’ থাকারই চেষ্টা করেছেন মামুনুল। এ ব্যাপারে প্রথম আলোকে তিনি বললেন, ‘বার্সেলোনা আর আর্জেন্টিনার হয়ে মেসির পারফরম্যান্সই তাঁকে ক্রিস্টিয়ানো রোনালদো থেকে এগিয়ে রেখেছে। রোনালদো আর নেইমারও গত বছর খুব ভালো খেলেছিল, কিন্তু এই তিনজনের মধ্যে একজন বেছে নিতে গেলে মেসিকেই বেছে নিতে হয়।’মামুনুল খুশি তাঁর পছন্দের সঙ্গে বেশির ভাগেরই পছন্দ মিলে যাওয়ায়।
