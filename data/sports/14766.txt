
ইংল্যান্ডের সঙ্গে তিন ম্যাচের ওয়ানডের সিরিজ শুরু হবে ২৪ মে। তবে সেটি আসলে ‘ট্রেলারে’র মতো, দক্ষিণ আফ্রিকার জন্য মূল ‘সিনেমা’ তো শুরু হবে ১ জুন—চ্যাম্পিয়নস ট্রফি! তবে সিনেমার শেষটায় উৎসবই দেখছেন এবি ডি ভিলিয়ার্স। ইংল্যান্ডের উদ্দেশে দেশ ছাড়ার আগে অনুমিত ঘোষণাই দিলেন প্রোটিয়া অধিনায়ক—জিততে চান এবারের চ্যাম্পিয়নস ট্রফির শিরোপা।তবে তাঁর কথায় দক্ষিণ আফ্রিকানরা কতটুকু বিশ্বাস রাখবে, কে জানে! বৈশ্বিক কোনো টুর্নামেন্টে দক্ষিণ আফ্রিকা খেলতে যাচ্ছে, আর সেটা নিয়ে সুখস্বপ্নে ভাসবে দক্ষিণ আফ্রিকার মানুষ! বিশ্বকাপ, টি-টোয়েন্টি বিশ্বকাপ বা চ্যাম্পিয়নস ট্রফি...আইসিসির টুর্নামেন্ট মানেই যে প্রোটিয়াদের সেই পুরোনো গল্প—ফুল হয়ে ফোটে, সুবাস ছড়ানোর আগেই ঝরেও পড়ে। এবার গল্পটা ভিন্ন কিছু হবে?ডি ভিলিয়ার্স সেই স্বপ্ন দেখছেন, টুর্নামেন্টটা চ্যাম্পিয়নস ট্রফি বলে আরেকটু বেশি। এখন পর্যন্ত কোনো বৈশ্বিক টুর্নামেন্টে দক্ষিণ আফ্রিকার একমাত্র সাফল্য যে এই টুর্নামেন্টেই (১৯৯৮ সালে, তখন টুর্নামেন্টটার নাম ছিল উইলস ইন্টারন্যাশনাল কাপ)। পরশু জোহানেসবার্গের ওআর টাম্বো বিমানবন্দরে সংবাদ সম্মেলনে সেটির কথাও বললেন ডি ভিলিয়ার্স, ‘আমরা এর আগে একবার চ্যাম্পিয়নস ট্রফি জিতেছি। আরেকবার জিততে পারলে ভালোই লাগবে, যদিও প্রথম জয়ের স্মৃতিটা অনেক পুরোনো।’দক্ষিণ আফ্রিকা যখন শিরোপাটা জিতেছিল, আন্তর্জাতিক ক্রিকেট তখনো ডি ভিলিয়ার্সের কাছেও স্বপ্ন। নিজের তাই কোনো বিশ্ব শিরোপাই জেতা হয়নি। ব্যক্তিগত এই আক্ষেপ ঘোচানোর তাড়নাও আছে তাঁর, ‘আমি এটা কখনো জিতিনি, তাই অবশ্যই এটা অনেক বড় একটা চাওয়া। বিশেষ করে আমি আমার সব মনোযোগ আগে কখনো জিতিনি এ ধরনের টুর্নামেন্টেই নিবদ্ধ করেছি। এই টুর্নামেন্ট, ২০১৯ বিশ্বকাপ—এগুলো জিততে পারলে তা আমার জন্য বিশেষ কিছুই হবে।’কিন্তু তাঁর ফর্ম? সাম্প্রতিক সময়ে সেটি যে নামের সঙ্গে মিলছে না! আইপিএলে ৯ ম্যাচে ২১৬ রান করেছেন রয়্যাল চ্যালেঞ্জার্স বেঙ্গালুরুর ব্যাটসম্যান। প্রথম ম্যাচে অপরাজিত ৮৯ রানের ইনিংসের পর আর তাঁর ব্যাট তেমন হাসেইনি। তবে এ নিয়ে ভাবছেনই না ‘এবি’, ‘সত্যি বলতে এটা নিয়ে খুব একটা উদ্বিগ্ন নই। অন্য যেকোনো সময়ের চেয়ে ভালোভাবেই বল মারছি। তাই আশা করি, কয়েকটা বড় স্কোর আসছে।’ হিন্দুস্তান টাইমস।
 
