
• সংবাদমাধ্যমের ওপর চটেছেন খালেদ মাহমুদ। • তামিম ইকবাল অবশ্য সংবাদমাধ্যমের গুরুত্ব বোঝেন। • নিজেদের কাজে মনোযোগী হওয়াই সাফল্যের সেরা উপায়—মনে করছেন তামিম।
টানা ব্যর্থতায় টিম ম্যানেজমেন্টের সমালোচনা করায় সংবাদমাধ্যমের ওপর বেজায় চটেছেন খালেদ মাহমুদ। বাংলাদেশ দলের টেকনিক্যাল ডিরেক্টরের অভিমত, সংবাদমাধ্যমের কারণেই ‘আটকে’ আছে বাংলাদেশের ক্রিকেট। সবকিছু তাঁর কাছে এতই ‘নোংরা’ লাগছে যে বাংলাদেশের ক্রিকেটের সঙ্গেই নাকি আর কাজ করতে ইচ্ছে করছে না!
ত্রিদেশীয় সিরিজ এবং শ্রীলঙ্কার বিপক্ষে টেস্ট সিরিজে দলীয় পরিকল্পনা থেকে শুরু করে একাদশ নির্বাচনেও মাহমুদের দুর্বলতা প্রকটভাবে ফুটে উঠেছে। সংবাদমাধ্যমে স্বাভাবিকভাবেই এসব নিয়ে সমালোচনা হচ্ছে। শ্রীলঙ্কার বিপক্ষে দ্বিতীয় টেস্টে সাব্বিরকে খেলিয়ে মোসাদ্দেককে আবাহনীর হয়ে প্রিমিয়ার লিগ খেলতে ছেড়ে দেওয়া নিয়েও উঠেছে প্রশ্ন। সমালোচনার তিরে বিদ্ধ মাহমুদ কাল সংবাদমাধ্যমের ওপর উগরে দিয়েছেন যত ক্ষোভ।সিরিজ চলার মাঝে দলের টেকনিক্যাল ডিরেক্টর যেভাবে প্রকাশ্যে মেজাজ হারালেন, এটি কীভাবে দেখছে বাংলাদেশ দল? দলের প্রতিনিধি হয়ে আজ সংবাদমাধ্যমের সামনে আসা তামিম ইকবাল যেটি বললেন, সেটির সারমর্ম, ‘বিস্ফোরিত না হয়ে আপন চরকায় তেল দেওয়াই উত্তম’! বাঁহাতি ওপেনারের কথা হচ্ছে, ‘তিনি কী বলেছেন আমার সেটি নিয়ে কথা না বলাই ভালো হবে। (মাহমুদের) এ বিস্ফোরণ নিয়ে এতটুকু বলতে পারি, সমালোচনা সব জায়গায় হয়। দল হিসেবে, ম্যানেজমেন্ট হিসেবে আমরা কতটা শক্ত থাকতে পারি, সেটাই বড় কথা। সংবাদমাধ্যম খুবই গুরুত্বপূর্ণ অংশ, বিশেষ করে এখন। আমরা আমাদের কাজ করি, মিডিয়া মিডিয়ার কাজ করুক। আমাদের নিজেদের কাজেই মনোযোগ থাকা উচিত।’
