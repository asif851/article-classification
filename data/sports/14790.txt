
২০১৫ সালে ওয়ানডেতে নবমবারের মতো পঞ্চাশোর্ধ্ব ইনিংস খেললেন এউইন মরগান। কাল আবুধাবিতে পাকিস্তানের বিপক্ষে ফিফটি ছুঁতেই মরগান ভেঙে দিয়েছেন এক পঞ্জিকাবর্ষে ইংলিশ অধিনায়কদের রেকর্ড। এর আগে ২০১০ সালে সর্বোচ্চ আটবার ৫০ বা তার বেশি রানের ইনিংস খেলেছিলেন অ্যান্ড্রু স্ট্রাউস। ওয়ানডেতে অধিনায়ক হিসেবে এক বছরে সবচেয়ে বেশি পঞ্চাশোর্ধ্ব ইনিংস খেলার রেকর্ডে অবশ্য অনেক পেছনে আছেন মরগান। ২০১৩ সালে ১৫ বার কমপক্ষে ৫০ রান করেছিলেন পাকিস্তানের মিসবাহ-উল-হক। মিসবাহ খেলেছিলেন ৩৪ ম্যাচ, এবার মরগান খেলেছেন ২২ ম্যাচ। বছরে দ্বিতীয় সর্বোচ্চ ১৩ বার ৫০ বা তার বেশি রান করেছেন অস্ট্রেলিয়ার রিকি পন্টিং (২০০৭)। এক বছরে অধিনায়ক হিসেবে সর্বোচ্চ ৫টি করে সেঞ্চুরি করেছেন সৌরভ গাঙ্গুলী, রিকি পন্টিং (২ বার), গ্রায়েম স্মিথ ও এবি ডি ভিলিয়ার্স।
