
ইউরোপিয়ান ফুটবলের খবর রাখলে পল পগবার নাম শুনে থাকতে পারেন। তবে রাইস এমবোলহির নাম শোনার কোনো কারণ নেই। ফ্রান্সের পগবা ও আলজেরিয়ার এমবোলহি পরশু মিলে গিয়েছিলেন এক বিন্দুতে। দ্বিতীয় রাউন্ডের ম্যাচে দুজনেই আলো ছড়িয়েছেন। তবে পগবা যখন জয়ের উল্লাসে মাঠ ছেড়েছেন, এমবোলহিকে মাঠ ছাড়তে হয়েছে পরাজয়ের হতাশা নিয়েই।মাত্র ২১ বছর বয়সেই পগবা ক্লাব ও জাতীয় দলে নিয়মিত মুখ হয়ে উঠেছেন। পরশু নাইজেরিয়ার ম্যাচে ফ্রান্স মধ্যমাঠের প্রাণভোমরা ছিলেন পগবা। গোলটা পেতে পারতেন আগেই, তাঁর নেওয়া ভলি দারুণভাবে ঠেকিয়ে দিয়েছিলেন নাইজেরিয়া গোলরক্ষক ভিনসেন্ট এনিয়েমা। পরে কর্নারে সেই এনিয়েমার ভুল থেকে পাওয়া বলটা মাথায় এসে পড়ে পগবার। গোল করতে ভুল করেননি।রাইস এমবোলহির কৃতিত্বটা এক দিক দিয়ে আরও বড়। জার্মান আক্রমণের ঝড়ঝাপটার অনেকটুকুই সামাল দিতে হয়েছে আলজেরিয়া গোলরক্ষককে। নির্ধারিত সময়ের ৯০ মিনিট যে আলজেরিয়া কোনো গোল খায়নি, সেটা এমবোলহির কল্যাণেই। লাম, মুলার, শোয়েনস্টেইগারকে অন্তত গোটা তিনেক নিশ্চিত গোল থেকে বঞ্চিত করেছেন। শেষ পর্যন্ত শুরলের গোলে প্রতিরোধ ভেঙেছে বটে, কিন্তু এমবোলহির কৃতিত্ব তাতে এতটুকু কমে যায়নি।
