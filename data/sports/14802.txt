
আন্তর্জাতিক ক্রিকেটে ১১ বছর পার করে ফেললেন। কম দিন তো হলো না। কিশোরের মায়াবী মুখ নিয়ে বাংলাদেশের ক্রিকেটে হাজির হওয়া, প্রথম বাংলাদেশি হিসেবে র‍্যাঙ্কিংয়ের শীর্ষে পৌঁছানো, বাংলাদেশের ক্রিকেটের চেহারাটা বদলে যাওয়ার সাক্ষী হয়ে থাকা...দেখতে দেখতে সাকিব আল হাসানের বয়সও কিন্তু ৩১ হয়ে গেল। সাকিব অবশ্য জানাচ্ছেন, এখনো ক্রিকেটটা তিনি দারুণ উপভোগ করেন। উপভোগ করেন ফ্র্যাঞ্চাইজি লিগগুলো খেলতেও।ক্যারিবীয় প্রিমিয়ার লিগ খেলতে সাকিব আবার উড়াল দিচ্ছেন। এই লিগেই তাঁর সেরা বোলিংগুলোর একটি এসেছিল। চার বছর আগে বারবাডোজ ট্রাইডেন্টসের হয়ে নিয়েছিলেন ৬ রানে ৬ উইকেট। এবারও রোমাঞ্চ নিয়েই খেলতে যাচ্ছেন বলে আজ মিরপুরে সাংবাদিকেদের বলেন, ‘মজা তো লাগেই। প্রতিটি টুর্নামেন্টেই নতুন নতুন অভিজ্ঞতা থাকে। মজা থাকে। রোমাঞ্চ থাকে। ১০-১৫ বছর ধরে ক্রিকেটই খেলছি। যেখানেই খেলি, মজাই লাগে। মজার কারণেই খেলে যাচ্ছি।’আরও দুটি কারণে ওয়েস্ট ইন্ডিজে সাকিবের ‘মজা’ লাগে, ‘অন্য টুর্নামেন্টের চেয়ে এটার পরিবেশ অন্য রকম। খেলার সিরিয়াসনেসটা মাঠেই বেশি। মাঠের বাইরে তেমন কোনো ব্যাপার নেই। জায়গাগুলো খুব সুন্দর। সবাই নির্ভার থাকতে পছন্দ করে। সেদিক থেকে বলতে গেলে অনেক বেশি উপভোগ করি। সেখানকার উইকেটও একটু সহজ। কারণ, সেখানে স্পিনারদের জন্য উইকেটে কিছু থাকে।’বিদেশি লিগগুলোতে একাদশে জায়গা করে নেওয়াও চ্যালেঞ্জের। সেদিক দিয়ে অবশ্য আইপিএলের চেয়ে সিপিএলকে অনেক সহজ মনে করেন এই অলরাউন্ডার। তবে মানের দিক দিয়ে খুব বেশি পার্থক্য সাকিব দেখেন না, ‘আইপিএলে প্রতি দলে ১০ জন বিদেশি খেলোয়াড় থাকে। এ কারণে সেখানে প্রতিযোগিতাটা বেশি—একাদশে কোন চারজন খেলবে। ভালো খেলেও পরের ম্যাচে কম্বিনেশনের কারণে খেলা যায় না। সিপিএল বা পিএসএলে যেটা হয়, চারজন মোটামুটি নির্দিষ্টই থাকে। খুব বেশি প্রয়োজন না হলে পরিবর্তন করে না। এ ছাড়া আর কোনো পার্থক্য দেখি না। সব জায়গায় পরিবেশ এবং খেলার কোয়ালিটিই ভালো।’
অনেক বছর হলো ক্রিকেট খেলছেন, এটা যেমন সত্যি, আবার এও তো সত্যি, কেবল ৫০টা টেস্ট খেলতে ১০ বছর সময় লেগে যাচ্ছে তাঁর। অস্ট্রেলিয়া এলে সিরিজের প্রথম টেস্টটাই হবে তাঁর ৫০তম টেস্ট। এ নিয়ে অবশ্য সাকিবের আক্ষেপ নেই, ‌‘আর কয়েক বছর আগের কথা বললে, ৩০টা টেস্ট খেলতে পারলেই খুশি থাকতাম। সে হিসাবে ঠিক আছে! আশা করি, অস্ট্রেলিয়া আসবে, আমিও ফিট থাকব। ভালো একটা সিরিজ হবে।’
 
