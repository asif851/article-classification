
আরও একবার ব্যাটিং ব্যর্থতাই সঙ্গী হলো বাংলাদেশের মেয়েদের। প্রথম ম্যাচে ওয়েস্ট ইন্ডিজের বিপক্ষে ৩৬ রানে হারের পর আজ ইংল্যান্ডের বিপক্ষে সালমারা হারলেন ৭৯ রানের বড় ব্যবধানে।১৩৮ রানের লক্ষ্য তাড়া করে জয়ের ধারেকাছে যাওয়া তো দূরের কথা, ইংলিশ অধিনায়ক শার্লট এডওয়ার্ডসের ৮০ রানের ইনিংসটিও ছুঁতে পারেনি পুরো বাংলাদেশ দল মিলে। ৮ উইকেট হারিয়ে বাংলাদেশের ইনিংস শেষ হয়েছে ৫৮ রানে। টি-টোয়েন্টি ক্রিকেটে বাংলাদেশের মেয়েদের এটাই সবচেয়ে কম রানের ইনিংস। এর আগে ২০১২ সালে শ্রীলঙ্কার বিপক্ষে ৬২ রানে অলআউট হয়েছিল বাংলাদেশ। ওপেনার আয়েশা রহমান (১০), লতা মণ্ডল (১০) ও ফাহিমা খাতুন (১৬) ছাড়া আর কেউই পেরোতে পারেননি দুই অঙ্কের কোটা।ড্যানিয়েল হাজেল ও নাটাল স্কিভারই ধসিয়ে দিয়েছেন বাংলাদেশের ইনিংস। ৪ ওভার বল করে মাত্র ৪ রানের বিনিময়ে ৩টি উইকেট নিয়েছেন অফস্পিনার হাজেল। স্কিভারও ৩ উইকেট পেয়েছেন মাত্র ১০ রান খরচে।এর আগে টসে জিতে ব্যাট করতে নেমে বাংলাদেশের বোলারদের একাই নাজেহাল করেছিলেন এডওয়ার্ডস। ১১টি চার মেরে ৬৯ বলে খেলেছিলেন ৮০ রানের ইনিংস। শেষ দিকে স্কিভারের ২০ ও হেথার নাইটের ১৮ রানের অপরাজিত ইনিংসটির সুবাদে স্কোরবোর্ডে ১৩৭ রান জমা করেছিল ইংল্যান্ড।
