
১৫ সেকেন্ডে সাড়ে নয় কোটি টাকা! তার মানে, প্রতি সেকেন্ডে প্রায় ৬৩ লাখ টাকার কাছাকাছি। বিল গেটসের জন্যও তো এটা বিশাল কিছু। তবে ক্রিস্টিয়ানো রোনালদোর প্রতি সেকেন্ডের দাম এমনই। ২০১৩ সালে সৌদি আরবের একটা টেলিকম কোম্পানির বিজ্ঞাপনচিত্রের জন্যই এই অবিশ্বাস্য অঙ্কের টাকা পেয়েছিলেন রোনালদো।
এই মুহূর্তে বিশ্বের সবচেয়ে বেশি আয় করা ফুটবলার রোনালদো। ক্লাবে খে​লার পারিশ্রমিক তো আছেই, পাশাপাশি বেশ কয়েকটি বড় বড় প্রতিষ্ঠানের পণ্যদূত। তবে ২ কোটি ১০ লাখ ইউরোর বেতনটা কিন্তু আয় করতে রোনালদোকে খেলতে হয় পুরো মৌসুমে। সেখানে মাত্র ১৫ সেকেন্ডেই মিলিয়ন ইউরো আয় করে ফেলাটা তো বিশাল ব্যাপার।অবশ্য বিজ্ঞাপনটিতে তাঁর উপস্থিতির দৈর্ঘ্য ১৫ সেকেন্ড হলেও এর পেছনে খাটতে হয়েছে আরও বেশি। তা ছাড়া চুক্তির শর্ত অনুযায়ী ক্যামেরার সামনে দাঁড়ানোর পাশাপাশি ভক্তদের সঙ্গে একটি সেশনও কাটাতে হয়েছে। ওহ ভালো কথা, রোনালদোর পরিশ্রমের মধ্যে আছে পাঁচটি শার্টে অটোগ্রাফ দেওয়া আর টুইটারে দুইটি পোস্টও!আর এই করেই, এক মিনিটের চার ভাগের এক ভাগ সময়ের মধ্যেই ১.১ মিলিয়ন ইউরো আয় করে ফেলা! এমনিতে অবশ্য বিজ্ঞাপন ও ইমেজ স্বত্ব থেকে কম আয় করেন না রিয়াল তারকা। নিজের নামেও বেশ কিছু পণ্য আছে তাঁর। এর মধ্যে হোটেল ব্যবসায়ও লিখিয়ে ফেলেছেন, ব্যবসাবুদ্ধি ভালোই বলতে হবে। এ রকম বড় একটা দাও মারায় সেটা আরও পরিষ্কার হলো। খবরটা ফাঁস করেছে ফুটবললিকস।কয়েক দিন ধরেই বেশ কিছু বোমা ফাটিয়েছিল এই ওয়েবসাইট, এবার রোনালদোর একটি হাঁড়ির একটা খবরও বের করে আনল।
