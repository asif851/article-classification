
♦ প্রথম তিন ওয়ানডেতেই হেরেছে অস্ট্রেলিয়া
♦ ৪ রানের জন্য সেঞ্চুরি পাননি ট্রাভিস হেড
 
ত্রিশতম ওভারে বোলিংয়ে আদিল রশিদকে এনে বেশির ভাগ ফিল্ডারদের ১৫ গজের মধ্যে নিয়ে এলেন ইংল্যান্ড অধিনায়ক এউইন মরগান। বোধ হয় ফাটকা খেলতে চেয়েছিলেন! জয় থেকে অস্ট্রেলিয়া তখন মাত্র ৪২ রান দূরে। হাতে ৫ উইকেট। এ অবস্থায় তো যেকোনো কিছুই ঘটতে পারে!ঘটানোর বেশ কাছেই পৌঁছে গিয়েছিলেন মরগান। পরবর্তী ৭ ওভারের মধ্যে আরও ২ উইকেট তুলে নিয়ে ভালোই চাপ সৃষ্টি করেছিলেন অস্ট্রেলিয়ার ওপর। কিন্তু শেষ রক্ষা হয়নি। ৭৮ বল হাতে রেখে ৩ উইকেটের জয় তুলে নিয়েছে অস্ট্রেলিয়া। সিরিজ খোয়ানোর পর চতুর্থ ম্যাচে স্টিভেন স্মিথের দলের এ জয় স্রেফ সান্ত্বনার। আগের তিন ম্যাচ জিতে আগেই সিরিজ নিজেদের করে নিয়েছে ইংল্যান্ড। রোববার পার্থে পঞ্চম ও শেষ ম্যাচ।প্রথম তিন ম্যাচেই দুর্দান্ত ব্যাটিং করেছেন ইংলিশ ব্যাটসম্যানরা। অ্যাডিলেডে সেটা করতে পারেনি ইংল্যান্ড। জস হ্যাজেলউড, প্যাট কামিন্স ও অ্যান্ড্র্রু টাইয়ের পেস তোপে ৪৪.৫ ওভারে মরগানের দল অলআউট হয়েছে মাত্র ১৯৬ রানে। কামিন্স নিয়েছেন ৪ উইকেট, ৩টি করে উইকেট হ্যাজেলউড ও টাইয়ের। আটে নেমে ক্রিস ওকস ৭৮ রান না করলে ইংলিশরা আরও অনেক কম রানে গুটিয়ে যেত।ছোট লক্ষ্য তাড়া করতে নেমে গুটিয়ে যেতে পারত অস্ট্রেলিয়াও! তাঁদের শুরুটাও যে ভালো হয়নি। ৭০ রানের মধ্যে ফিরেছেন ডেভিড ওয়ার্নার, ক্যামেরন হোয়াইট ও স্টিভেন স্মিথ। ১১২ রানের মধ্যে মিচেল মার্শও ফিরে গেলে দারুণ কিছুর ইঙ্গিত পেয়েছিল ইংল্যান্ড। কিন্তু ট্রাভিস হেড দেখেছিলেন অন্য কিছুর ইঙ্গিত, সেঞ্চুরির। দলকে বিপদে দেখে একপ্রান্ত আগলে রেখে শম্বুক গতিতে ব্যাটিং করেছেন এমনও নয়। বরং ১৫ বাউন্ডারিতে বেশ দ্রুতগতিতেই রান তুলেছেন হেড। তাঁর ১০৫ বলের ইনিংসটি থমকে গেছে দলের জয় থেকে হাত ছোঁয়া দূরে। ৩৫তম ওভারের দ্বিতীয় বলে হেড যখন মার্ক উডের শিকার হলেন, জয় থেকে অস্ট্রেলিয়া তখন মাত্র ১৭ রানের দূরত্বে। হাতে ৪ উইকেট। দলকে জিতিয়ে মাঠ ছাড়তে পারলে সেঞ্চুরিও হয়ে যেত হেডের। কিন্তু সব হারানোর পর অস্ট্রেলিয়ার এ জয়ে হেডের সেঞ্চুরি (৯৬) না পাওয়াটাই আক্ষেপ হয়ে থাকবে। আর ইংল্যান্ডের আক্ষেপ শুধু স্বল্প স্কোরের জন্য হেডের পর কামিন্সকে তুলে নিয়েও জয় না পাওয়া। আর কয়েকটা রান যদি করা যেত!
