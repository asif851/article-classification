
সাম্প্রতিক ফর্ম আর অভিজ্ঞতা—এই দুটি জিনিসই নির্বাচকেরা মাথায় রেখেছিলেন বাংলাদেশের বিশ্বকাপ দল ঘোষণার ক্ষেত্রে। সেদিক দিয়ে খুব বেশি চমক নেই দলটিতে। কিন্তু ইমরুল কায়েসের জায়গায় সৌম্য সরকারকে বেছে নেওয়া, কিংবা তাইজুলের পাশাপাশি অভিজ্ঞ আবদুর রাজ্জাকের জায়গায় আরাফাত সানিকে দলে নেওয়ার ব্যাপারটিকে যদি কেউ চমক বলতে চান, বলতে পারেন।আগামী মাসে অস্ট্রেলিয়া-নিউজিল্যান্ডে অনুষ্ঠেয় বিশ্বকাপ ক্রিকেটে বাংলাদেশকে নেতৃত্ব দেবেন মাশরাফি বিন মুর্তজা। জিম্বাবুয়ের বিপক্ষে সিরিজে ওয়ানডে দলের নেতৃত্ব পেলেও বিশ্বকাপের আনুষ্ঠানিক ঘোষণাটা বাকীই ছিল। আজ দল ঘোষণার সঙ্গে সঙ্গে অধিনায়ক হিসেবে মাশরাফি বিন মুর্তজার নামটিও ঘোষণা করে দিয়েছেন বিসিবি সভাপতি নাজমুল হাসান। মাশরাফির ডেপুটি হিসেবে থাকছেন সাকিব আল হাসান।
 বিশ্বকাপ দলে মাশরাফি বিন মুর্তজা ও সাকিব আল হাসানের অন্তর্ভূক্তি একপ্রকার ‘স্বয়ংক্রিয়’ ব্যাপারই। একইভাবে স্বয়ংক্রিয় পছন্দ হিসেবে দলে এসেছেন মুশফিকুর রহিম, তামিম ইকবাল, মাহমুদউল্লাহ, এনামুল হক ও মুমিনুল হক। প্রিমিয়ার লিগে দুর্দান্ত পারফরম করা নাসির হোসেনেরও দলে ফেরাটা একপ্রকার অনুমিতই ছিল, তিনি ফিরেছেন।অস্ট্রেলিয়া-নিউজিল্যান্ডের কন্ডিশন মাথায় রেখেই চারজন পেসার দলে নিয়েছেন নির্বাচকেরা। মাশরাফির সঙ্গে এই বিভাগে আছেন রুবেল হোসেন, আল-আমিন হোসেন ও তাসকিন আহমেদ। চোটের কারণে জিম্বাবুয়ে সিরিজে বিশ্রামে থাকা তাসকিনের দলে ফেরাটাও এক প্রকার অনুমিতই ছিল।
সাকিব আল হাসানের সঙ্গে বিশেষজ্ঞ স্পিনার হিসেবে দলে আছেন দু’জন। হালের সেনসেশন তাইজুলের সঙ্গে দলে ঢুকে গেছেন আরাফাত সানিও। অভিজ্ঞ আবদুর রাজ্জাক সাম্প্রতিক ফর্মের বিচারেই বাদ পড়েছেন। আর ফর্মের বিচারেই তাঁকে টেক্কা দিয়েছেন আরাফাত সানি।
জিম্বাবুয়ের বিপক্ষে সিরিজে ভালোই খেলেছিলেন সাব্বির রহমান। বিশ্বকাপেও নির্বাচকেরা আস্থা রাখছেন তাঁর ওপরই। টপ অর্ডারে ব্যাকআপ ব্যাটসম্যান হিসেবে ইমরুল কায়েসকে টপকে বিশ্বকাপ দলে সুযোগ পেয়েছেন সৌম্য সরকার। জিম্বাবুয়ের বিপক্ষে ওয়ানডে সিরিজের শেষ ওয়ানডেতে অভিষেক হওয়ার পর মোটামুটি ভালোই খেলেছিলেন এই সৌম্য। অস্ট্রেলিয়া-নিউজিল্যান্ডের সিমিং কন্ডিশনে তাঁর বাড়তি অস্ত্র সিম বোলিংয়ের বিবেচনাটাও খুব ভালোভাবেই করেছেন জাতীয় নির্বাচকেরা।
এই পনেরো খেলোয়াড়ের সঙ্গে স্ট্যান্ডবাই হিসেবে আরও দু’জন খেলোয়াড়কে নেওয়া হচ্ছে বলে জানিয়েছেন বিসিবি সভাপতি। এক্ষেত্রে আপাতত ঘোষিত হয়েছে শফিউল ইসলামের নাম। আরও একটি স্পটে লেগ স্পিনার জুবায়েরকে নেওয়া হবে কিনা, সেটা পরে আলোচনা করেই সিদ্ধান্ত নেওয়া হবে বলে জানিয়েছেন বিসিবি সভাপতি।  
বিশ্বকাপের জন্য বাংলাদেশ দল: মাশরাফি বিন মুর্তজা (অধিনায়ক), সাকিব আল হাসান (সহ-অধিনায়ক), মুশফিকুর রহিম, মাহমুদউল্লাহ, তামিম ইকবাল, রুবেল হোসেন, নাসির হোসেন, মুমিনুল হক, এনামুল হক, আল-আমিন হোসেন, তাইজুল ইসলাম, তাসকিন আহমেদ, আরাফাত সানি. সৌম্য সরকার ও সাব্বির রহমান
