
লিওনেল মেসি আজ ফেসবুকে একটা হাসিমুখের ছবি পোস্ট করেছেন। মেসির খুশির কারণও আছে। সম্প্রতি তাঁর ফেসবুক ফ্যান সংখ্যা সাত কোটি পেরিয়ে গেছে। দ্বিতীয় ক্রীড়াবিদ হিসেবে ফেসবুকে কমপক্ষে সাত কোটি ভক্তের অধিকারী হলেন বার্সেলোনার আর্জেন্টাইন তারকা। তবে তাঁর প্রতিদ্বন্দ্বী ক্রিস্টিয়ানো রোনালদো এদিক দিয়ে অনেক অনেক এগিয়ে। রিয়াল মাদ্রিদের পর্তুগিজ তারকা ১০ কোটি ভক্তের দিকে এগিয়ে চলেছেন। ফেসবুকে রোনালদোর ভক্তসংখ্যা ৯ কোটি ৬৪ লাখ ৭১ হাজার।ফেসবুকে কেবল পপতারকা শাকিরার ১০ কোটির বেশি ভক্ত আছে। গত বিশ্বকাপের সময় এই মাইলফলক ছুঁয়েছিলেন বার্সেলোনা ডিফেন্ডার জেরার্ড পিকের প্রেমিকা। সে সময় খোদ মার্ক জাকারবার্গ শাকিরাকে অভিনন্দন জানিয়েছিলেন।জানানোরই কথা। ফেসবুকে দশ বা সাত কোটি ভক্ত সংখ্যা কম তো নয়ই, চোখ কপালে তুলে দেওয়ার মতো। কারণ সারা বিশ্বে ২০০টিরও বেশি দেশ থাকলেও কমপক্ষে সাত কোটি জনসংখ্যা আছে এমন দেশের সংখ্যা মাত্র ১৮। ভক্তসংখ্যার বিবেচনায় শাকিরা-রোনালদো-মেসিদের দেশ হিসেবে বিবেচনা করলে তাঁরাও পৃথিবীর ‘জনবহুল দেশ’ তো বটেই!ফেসবুকে মেসি নিয়মিতই সক্রিয়। শুধু পণ্যের প্রচারণা নয়, নিজের ব্যক্তিগত অভিমতও তিনি ফেসবুকে প্রকাশ করেন। গাজা নিয়েও নিজের সমবেদনার কথা মেসি জানিয়েছিলেন। এ ধরনের রাজনৈতিক বক্তব্য দিতে গিয়ে যেখানে বিশ্বের বেশির ভাগ তারকারা পিছপা হন ভক্তসংখ্যা হারাতে হবে বলে।
আজ বাংলাদেশ সময় রাত পৌনে আটটা পর্যন্ত ফেসবুকে মেসির ভক্তসংখ্যা ছিল ৭ কোটি ৪ লাখ। এই শুভক্ষণে মেসি তাঁর ভক্তদের কৃতজ্ঞতা জানিয়ে একটি ছবি ও ছোট্ট একটি বার্তা পোস্ট করেছেন। সেখানে লিখেছেন, ‘সাত কোটি মানুষের প্রত্যেককে আমার ধন্যবাদ ও কৃতজ্ঞতা এই অবিশ্বাস্য সমর্থনের জন্য। প্রত্যেকের জন্য আমার উষ্ণ আলিঙ্গনও রইল।’
মেসির সেই সাত কোটি ভক্তের মধ্যে আপনিও থেকে থাকলে বিশ্বের অন্যতম সেরা ফুটবলারটির কাছ থেকে পাওনা আলিঙ্গনটি বুঝে নিতে ভুলবেন না যেন!
