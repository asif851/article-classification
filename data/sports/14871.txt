
চ্যাম্পিয়নস ট্রফিতে বাংলাদেশ একবারই ইংল্যান্ডের বিপক্ষে খেলেছে, ২০০০ সালে, তখন অবশ্য টুর্নামেন্টটা আইসিসি নক-আউট ট্রফি নামেই পরিচিত ছিল। দেড় যুগ পর এতে আবারও দেখা যাবে বাংলাদেশ-ইংল্যান্ড লড়াই। আর সেটি টুর্নামেন্টের প্রথম দিনেই। শুরুর দিনের এই ম্যাচ নিয়ে দর্শকদের যে বিপুল আগ্রহ, ম্যাচের সব টিকিট বিক্রি হয়ে যাওয়াই তার প্রমাণ। ১ জুন, বৃহস্পতিবার ওভালে হবে বাংলাদেশ-ইংল্যান্ড ম্যাচ। এই স্টেডিয়ামের ধারণক্ষমতা প্রায় ২৪ হাজার। ছুটির দিন না হলেও স্বাগতিক দল খেলছে বলেই হয়তো এই ম্যাচের টিকিটের কাটতি বেশি। দুই দলের লড়াইটাও এখন বেশ জমাটি। ২০১৫ বিশ্বকাপে ইংল্যান্ডকে বিদায় করে বাংলাদেশ উঠেছিল কোয়ার্টার ফাইনালে। গত অক্টোবরে বাংলাদেশের মাটিতে ওয়ানডে সিরিজে ছিল হাড্ডাহাড্ডি লড়াই। টেস্ট সিরিজেও ছিল সমতা। এ সব নিশ্চয়ই ভোলেনি ইংলিশরা। স্বাভাবিকভাবে এই টুর্নামেন্টেও ভারতের ম্যাচগুলোর টিকিটের চাহিদা সবচেয়ে বেশি। গ্রুপ পর্বে ভারতের সব ম্যাচের টিকিটই শেষ! চির-দ্বৈরথ যেমন—ভারত-পাকিস্তান, ইংল্যান্ড-অস্ট্রেলিয়া ম্যাচের টিকিটেরও ভীষণ কাটতি। এবার চ্যাম্পিয়নস ট্রফি হচ্ছে তিনটি ভেন্যুতে— লন্ডনের ওভাল, ওয়েলসের কার্ডিফ ও বার্মিংহামের এজবাস্টনে। ফাইনাল হবে ১৮ জুন, ওভালে। সূত্র: আইসিসি।
