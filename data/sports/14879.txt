
ভালোবাসার দাম এভাবে চুকাবেন শহীদ আফ্রিদি! কদিন আগেই বলেছেন ভারতের মানুষই তাঁকে বেশি ভালোবাসে। বাংলাদেশ ম্যাচে ইডেনের দর্শকও সেই প্রমাণ দিয়েছে। সেই ইডেনেই আজ ভারতের বিপক্ষে মাঠে নামবেন আফ্রিদিরা। এ ম্যাচ সামনে রেখে অবশ্য দর্শকদের ভালোবাসার কথা ভুলেই যাচ্ছেন পাকিস্তান অধিনায়ক। ভারতকে ভারতের মাঠেই হারানোর আশা তাঁর।ভারত-পাকিস্তান মানেই তো ইতিহাস নিয়ে নাড়াচাড়া। কিন্তু এ ম্যাচ ঘিরে সেদিকে কোনো ভ্রুক্ষেপ নেই আফ্রিদির। অতীত নিয়ে পড়ে না থেকে বরং সামনে থেকেই নেতৃত্ব দিতে চান। ব্যাট-বলে ভালো করে দলকে জিতিয়ে ইতিহাস পাল্টাতে ব্যাকুল পাকিস্তান অধিনায়ক, ‘আমার পারফরম্যান্স সব সময় গুরুত্বপূর্ণ এবং আমি সব সময়ই ভালো করতে চাই। গত কিছুদিন ভালো খেলেনি। কিন্তু আমি জানি দলের জন্য আমার ভালো খেলা কতটা গুরুত্বপূর্ণ।’তবে ইতিহাস পুরোপুরি না এড়িয়ে হার থেকেই প্রেরণা নিতে চান। আফ্রিদির আশা, ‘অতীত নিয়ে কথা বলতে চাই না, আমি অতীত নিয়ে বসেও থাকি না। তবে আমাদের অতীত থেকে শিক্ষা নিতে হবে। সর্বশেষ ম্যাচে আমরা হেরেছি, তারপরও আমি আত্মবিশ্বাসী কারণ অতীতে ভারতের বিপক্ষে আমরা ভালো করেছি।’আফ্রিদির এভাবে অতীতকে উড়িয়ে দিতে চাওয়ার পেছনে অবশ্য যুক্তি আছে। লজ্জার ইতিহাস আর কে-ই বা মনে রাখতে চান! ক্রিকেটে ভারত-পাকিস্তান দ্বৈরথ অনেক পুরোনো গল্প। যার শুরু থেকে এগিয়ে ছিল পাকিস্তান। ওয়ানডে ও টি-টোয়েন্টির পরিসংখ্যান জানাচ্ছে, সব মিলিয়ে ১৩৪ ম্যাচে ৭৩-৫৬ ব্যবধানে এগিয়ে পাকিস্তানই। দলের অবস্থা যাই হোক না কেন, ভারতকে পেলেই জ্বলে উঠত পাকিস্তান। অহমবোধে জেগে ওঠা পাকিস্তান নাস্তানাবুদ করত প্রতিবেশীদের।এরপরই নাটক জমিয়ে দিতে শুরু করল বিশ্বকাপ। প্রথম চারটি বিশ্বকাপে একবারও দেখা যায়নি ভারত-পাকিস্তান ম্যাচ। ১৯৯২ বিশ্বকাপে সিডনিতে প্রথম বিশ্বমঞ্চে দুই দলের লড়াই থেকেই শুরু ভারতের আধিপত্য। বিশ্বমঞ্চে (ওয়ানডে ও টি-টোয়েন্টি) সব মিলিয়ে ১০ বার মুখোমুখি হয়ে শুধু একটি বাদে প্রতি ম্যাচেই জয়ী দলের নাম ভারত। অন্য ম্যাচেও পাকিস্তান জিততে পারেনি। ২০০৭ বিশ্বকাপের ওই ম্যাচ টাই হওয়ার পর ‘বোওল আউট’ এ হেরেছিল পাকিস্তান।বিশ্বকাপ মানেই পাকিস্তানের হারের গল্প। তাই ভারতের সঙ্গে আরেকটি বিশ্বকাপ লড়াইয়ের আগে ইতিহাস পাল্টানোর কথা বলতেই হবে আফ্রিদিকে। সূত্র: এএফপি
