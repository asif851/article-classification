
কেন বিদায় নিচ্ছেন—চণ্ডিকা হাথুরুসিংহেকে ঘিরে এ প্রশ্নের জবাব অবশেষে মিলেছে। খেলোয়াড়দের ওপর অভিমান থেকে মূলত জাতীয় দলের কোচ পদে আর না থাকার সিদ্ধান্ত নিয়েছেন এ লঙ্কান। কিন্তু এর পাশাপাশি আরেকটি কথাও উঠেছে—শ্রীলঙ্কা ক্রিকেট দলের দায়িত্ব নিতেই কী হাথুরুসিংহে বাংলাদেশ ছাড়ছেন? লঙ্কান ওপেনার দিমুথ করুণারত্নে কিন্তু হাথুরুসিংহেকে এখনই তাঁদের কোচ হিসেবে দেখছেন!
দিনেশ চান্ডিমালের দল এই মুহূর্তে ভারত সফরে। বিসিসিসিআই সভাপতি একাদশের বিপক্ষে খেলছে একটি প্রস্তুতি ম্যাচ। সেই ম্যাচের একপর্যায়ে হাথুরুসিংহে প্রসঙ্গে কথা বলেন করুণারত্নে। শ্রীলঙ্কার কোচ হিসেবে হাথুরুসিংহের নিয়োগ নিশ্চিত কি না, সে ব্যাপারে করুণারত্নে কিছুই জানেন না। তবে হাথুরুসিংহেকে তিনি যে নিজ দেশের কোচ হিসেবে দেখতে চান, সেটা স্পষ্টই জানিয়েছেন। ২৯ বছর বয়সী ব্যাটসম্যান বলেন, ‘এ (হাথুরুসিংহের নিয়োগ) ব্যাপারে আমি কিছুই জানি না। শুনেছি সে আসছে, কিন্তু ব্যাপারটা এখনো নিশ্চিত হয়নি। সে আসলে আমাদের জন্য ভালো হবে, কারণ বেশির ভাগ খেলোয়াড়ই তার পরিচিত। আঞ্চলিক পর্যায়ে আমি তার অধীনে খেলেছি।’
মুশফিকদের কোচের পদ ছাড়তে ইতিমধ্যেই নাকি বিসিবিতে পদত্যাগপত্র জমা দিয়েছেন হাথুরুসিংহে। বিসিবি তাঁকে অবশ্য সিদ্ধান্ত পুনর্বিবেচনার অনুরোধ জানিয়েছে কিন্তু হাথুরু সম্ভবত ফিরছেন না। গত জুনে গ্রাহাম ফোর্ড শ্রীলঙ্কার দায়িত্ব ছেড়ে দেওয়ার পর থেকেই লঙ্কান বোর্ড (এসএলসি) হাথুরুর সঙ্গে আলোচনা চালিয়ে যাচ্ছে। তাঁকে রাজি করাতে কুমার সাঙ্গাকারার দ্বারস্থও নাকি হয়েছিল এসএলসি।
ডিসেম্বরের মাঝামাঝি থেকে জানুয়ারির প্রথম সপ্তাহের মধ্যে নতুন কোচের নাম ঘোষণা করবে শ্রীলঙ্কা। হাথুরুসিংহে রাজি হলে সম্ভবত এ সময়ের আগেই নতুন কোচ পেয়ে যাবেন চান্ডিমাল-করুণারত্নেরা। তবে বাংলাদেশের সঙ্গে ২০১৯ সাল পর্যন্ত চুক্তির ব্যাপারটি কীভাবে হাথুরু সামাল দেন, দেখার বিষয় এখন সেটিই। সূত্র : ইন্ডিয়ান এক্সপ্রেস।
