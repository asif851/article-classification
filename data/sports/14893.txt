
• আগামী ৬ মার্চ শুরু হচ্ছে ত্রিদেশীয় সিরিজ। • বাংলাদেশ ও স্বাগতিক শ্রীলঙ্কার সঙ্গে ভারতও খেলবে এ সিরিজে। • এ সিরিজে বিশ্রামে পাঠানো হয়েছে ভারতের মূল একাদশের ৬ জনকে।
গুঞ্জনটাই সত্যি হলো। নিদাহাস ট্রফির জন্য বিশ্রাম দেওয়া হয়েছে বিরাট কোহলি ও মহেন্দ্র সিং ধোনিকে। রোহিত শর্মাকে অধিনায়ক বানিয়ে প্রায় নতুন এক দল নিয়ে শ্রীলঙ্কায় যাচ্ছে ভারত। ত্রিদেশীয় সিরিজে বাংলাদেশ ও শ্রীলঙ্কার বিপক্ষে বড় ধরনের পরীক্ষা নিরীক্ষায় নামছে দলটি। 
শুধু ধোনি-কোহলিই নন, এ সিরিজ উপলক্ষে বিশ্রামে পাঠানো হয়েছে ভুবনেশ্বর কুমার, জসপ্রীত বুমরা, কুলদীপ যাদব এবং হার্দিক পান্ডিয়াকে। এদের মধ্যে কুলদীপ অবশ্য দক্ষিণ আফ্রিকার বিপক্ষে টি-টোয়েন্টি সিরিজেও অনুপস্থিত ছিলেন চোট পাওয়ায়। ভারত দলে এদের পরিবর্তে ঢুকে পড়েছেন ঋষভ পন্ত, বিজয় শংকর, দীপক হুদা, ওয়াশিংটন সুন্দর ও মোহাম্মদ সিরাজ।  আগামী ৬ মার্চ শুরু হচ্ছে ত্রিদেশীয় সিরিজ। ১৮ মার্চের ফাইনালের আগে প্রত্যেক দল খেলবে চারটি করে ম্যাচ।
ভারত দল : রোহিত শর্মা (অধিনায়ক), শিখর ধাওয়ান, লোকেশ রাহুল, সুরেশ রায়না, মনিষ পান্ডে, দিনেশ কার্তিক, দীপক হুদা, ওয়াশিংটন সুন্দর, যুজবেন্দ্র চাহাল, অক্ষর প্যাটেল, বিজয় শংকর, শারদুল ঠাকুর, জয়দেব উনাদকাট, মোহাম্মদ সিরাজ, ঋষভ পন্ত।
