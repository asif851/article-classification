
ইভান ব্যারো নামটি কি পরিচিত লাগছে? ইংল্যান্ডের মাটিতে সেঞ্চুরি করা প্রথম ওয়েস্ট ইন্ডিয়ান। তারপরও চিনতে পারছেন না? থাক্‌, মনে না করতে পারলে মাথা কুটবার দরকার নেই। ক্রিকেটের এত এত রথী-মহারথীদের মাঝে এই উইকেটরক্ষকের নামটি হারিয়ে যেতেই পারে। তবে টেস্টে মাত্র ২৭৬ রান করেও এই ব্যাটসম্যানের ক্রিকেট ইতিহাসে আলাদা একটি জায়গা আছে। টেস্ট ক্রিকেটে ‘বোলার’ ব্র্যাডম্যানের প্রথম শিকার যে এই ইভান ব্যারো। সর্বকালের সেরা ব্যাটসম্যান ডন ব্র্যাডম্যান ব্যাটিংয়ে এমন সব কীর্তি গড়েছেন যে, মাঝে মধ্যে যে একটু আধটু বোলিংও করতেন, সেটি ভুলে যান অনেকেই। তাও যে সে বোলিং নয়, একেবারে বোলিংয়ের সবচেয়ে কঠিন শিল্পটি রপ্ত ছিল তাঁর—লেগ স্পিন। তবে খুব বেশি বল হাতে নেননি। টেস্ট ক্যারিয়ারে ৯ ইনিংসে বোলিং করেছেন। ক্যারিয়ারে প্রথমবার বোলিং করেছিলেন ষষ্ঠ ম্যাচে এসে, দশম ম্যাচে দ্বিতীয়বার। ব্যারোর উইকেটটি পেয়েছিলেন সেই ম্যাচেই।১৯৩০ সালে অ্যাডিলেডে খেলছিল অস্ট্রেলিয়া ও ওয়েস্ট ইন্ডিজ। সেই টেস্টে শুরু থেকেই স্পিনারদের দাপট। ওয়েস্ট ইন্ডিজের প্রথম ইনিংসের ১০ উইকেটই নিয়েছিলেন অস্ট্রেলীয় স্পিনাররা। কিংবদন্তি লেগ স্পিনার ক্ল্যারি গ্রিমেট একাই ৭ উইকেট, বাকি ৩টি অফ স্পিনার অ্যালেক হারউড। দ্বিতীয় ইনিংসেও শুরু থেকেই স্পিন-রাজত্ব। ১৩৮ রানেই ৬ উইকেট পড়ে গেল ওয়েস্ট ইন্ডিজের। এরপরই ৬৫ রানের জুটি গড়েন জর্জ গ্রান্ট ও ব্যারো। এই জুটি ভাঙতেই বোলিংয়ে এসেছিলেন ব্র্যাডম্যান। ব্যারোকে এলবিডব্লিউর ফাঁদে ফেলে তা ভেঙেও দেন। দিন শেষে ব্র্যাডম্যানের নামের পাশে লেখা হলো ৫-১-৮-১!
আজ সেই ঘটনার ৮৫ বছর পূর্তি। ক্রিকেট ইতিহাসে ১৯৩০ সালের ১৫ ডিসেম্বর প্রথম টেস্ট উইকেট পেয়েছিলেন ব্র্যাডম্যান, দিনটি তো মনে রাখার মতোই। অ্যাডিলেড টেস্টে আক্ষরিক অর্থেই বোলার ব্র্যাডম্যানের দেখা মিলেছিল। অস্ট্রেলিয়ার একমাত্র ইনিংসে ব্যাটিংয়ে যে করতে পেরেছিলেন মাত্র ৪ রান। টেস্ট ক্রিকেটে আর একটিই উইকেট ব্র্যাডম্যানের। তাঁর ব্যাটিং গড় সবারই মুখস্ত। ব্র্যাডম্যান মানেই ৯৯.৯৪। কিন্তু টেস্টে তাঁর বোলিং গড় কত—এই প্রশ্নের উত্তর কজন দিতে পারবেন! ২৬.৪ ওভার বোলিং করে ৭২ রান দিয়ে ২ উইকেট। মুখে মুখেই গড়টা বের করে ফেলা যায়—৩৬। 
