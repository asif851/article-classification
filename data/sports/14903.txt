
হামেস রদ্রিগেজের জন্য ৬৩ মিলিয়ন পাউন্ড অনেকের কাছেই একটু বাড়াবাড়ি মনে হয়েছিল। কিন্তু রিয়াল মাদ্রিদ যে এই বিপুল পরিমাণ অর্থ খরচ করে মোটেও ভুল করেনি সেটার প্রমাণ পাওয়া শুরু হয়ে গেছে এরই মধ্যে। মাদ্রিদে আগমনের দুই দিনের মধ্যেই রিয়ালকে ২০ দশমিক ৭ মিলিয়ন পাউন্ড ফেরত দিয়ে দিয়েছেন এই কলম্বিয়ান তারকা। তাঁর নামাঙ্কিত রিয়ালের ১০ নম্বর জার্সির রেপ্লিকা নাকি বিক্রি হয়েছে এই পরিমাণ অর্থে। মাঠে না নেমেই তো তাহলে বাজিমাত করে দিলেন বিশ্ব ফুটবলে হালের এই সেনসেশন।
মাত্র ৪৮ ঘণ্টাতে কোনো ফুটবলের নাম লেখা রেপ্লিকা জার্সি অতীতে এতটা বিক্রি হয়েছে কি না, সেটা নিয়েও শুরু হয়ে গেছে বিস্তর গবেষণা। পুরো টাকা তুলে আনতে যে রিয়ালের খুব বেশি দিন লাগবে না, সেটা তো বেশ ভালোমতোই বোঝা যাচ্ছে। গত দুই দিনে বিক্রি হয়েছে প্রায় সাড়ে চার লাখ ‘হামেস ১০’ জার্সি।
প্রথমবারের মতো বিশ্বকাপের মঞ্চে এসেই সবার নজর কেড়েছেন রদ্রিগেজ। ছয়টি গোল করে জিতেছেন গোল্ডেন বুট। এবার রিয়াল মাদ্রিদের জার্সি গায়েও অনেক শিরোপা জয়ের দিকে চোখ এই তরুণ ফুটবলারের। সম্প্রতি তিনি বলেছেন, ‘আমি সব সময়ই এখানে আসতে চেয়েছি আর আশা করছি এখানে অনেক দিন থাকব। আমি জিততে পছন্দ করি। রিয়ালের হয়েও আমি অনেক শিরোপা জিততে চাই।’
