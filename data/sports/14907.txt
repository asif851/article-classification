
প্রস্তুতি ম্যাচের তিক্ত অভিজ্ঞতা ভুলে বাংলাদেশ দলের ভাবনায় এখন কেবল আফগানিস্তান। ১৮ ফেব্রুয়ারির ম্যাচ খেলতে মাশরাফি বিন মুর্তজার দল গতকালই পৌঁছেছে ক্যানবেরায়। আজ ছুটির আমেজেই সময় কাটিয়েছে বাংলাদেশ দল। বিকেলে মাশরাফিরা গিয়েছিলেন অস্ট্রেলিয়ায় বাংলাদেশ হাইকমিশনারের বাসভবনে।কিছুক্ষণের জন্য হাইকমিশনারের বাসভবন যেন রূপ নিয়েছিল এক টুকরো বাংলাদেশে! অটোগ্রাফ দেওয়া, ছবি তোলা—দারুণ কিছু মুহূর্ত পার করেছেন মাশরাফি-সাকিবরা। একপর্যায়ে মাশরাফিকে স্মারক উপহার তুলে দেন অস্ট্রেলিয়ায় বাংলাদেশের হাইকমিশনার কাজী ইমতিয়াজ হোসেন। একই সময় বাংলাদেশ দলের পক্ষ থেকেও হাইকমিশনারকে স্মারক উপহার তুলে দেন দলের ম্যানেজার খালেদ মাহমুদ। ফেরার আগে হাইকমিশনারের বাসভবনে স্থাপিত শহীদ মিনারে নীরব দাঁড়িয়ে ভাষা শহীদদের স্মরণ করলেন অধিনায়ক মাশরাফি। প্রথম ম্যাচে বাংলাদেশ মাঠে নামবে ১৮ ফেব্রুয়ারি। এর আগে ভাষার মাসে ভাষা শহীদদের কাছ থেকে নেওয়া প্রেরণা মাশরাফিদের জন্য বাড়তি জ্বালানি হয়ে আসবে নিশ্চয়ই।
