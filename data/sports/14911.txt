
সাকিবের উইকেটটা নিয়ে রিচি বেনোর পাশে বসেছিলেন। মিরাজের উইকেটটা নিয়ে ছাড়িয়ে গেলেন বেনোকে। পরে তাইজুলকে আউট করে টেস্ট ক্রিকেটে ২৫০ উইকেটের মাইলফলকও ছুঁয়ে ফেলেছেন নাথান লায়ন।
অস্ট্রেলিয়ান স্পিনারদের মধ্যে সর্বোচ্চ উইকেটশিকারির তালিকায় এত দিন শেন ওয়ার্নের (৭০৮) পরেই ছিলেন বেনো (২৪৮)। কাল বেনোকে তিন নম্বরে ঠেলে দিয়ে দ্বিতীয় হয়ে গেলেন লায়ন। কেমন এই অনুভূতি? মিরপুরে প্রথম দিনের খেলা শেষে সংবাদ সম্মেলনে এসে লায়ন দিলেন উত্তরটা, ‘অবশ্যই দারুণ। রিচি বেনো শুধু অস্ট্রেলিয়ান ক্রিকেটেরই নন, বিশ্ব ক্রিকেটেরও কিংবদন্তি। উইকেটসংখ্যায় তাঁকে পেরিয়ে যাওয়া অবশ্যই বিশেষ কিছু। অর্জনটা আমার হৃদয়ের কাছাকাছি থাকবে। দলে আমার দারুণ কিছু সতীর্থ আছে, যারা আজ আমাকে নিয়ে এটা উদ্‌যাপন করবে। সিরিজ শেষে দেশে ফিরে গেলে আমি পরিবারের সঙ্গেও এটা উদ্‌যাপন করব।’
লায়নের এই অর্জনের পেছনে তাঁর পরিবারের উৎসাহও কম নয়। গতকাল সকালেই নাকি ঘুম ভেঙে দেখেন, তাঁর বাবা-মা খুদে বার্তা পাঠিয়েছেন, ‘নিজের সেরাটা দিয়ে খেলো এবং আমাদের গর্বিত করো।’ ছেলে বেনোকে ছাড়িয়ে গেছে দেখে নিশ্চয়ই গর্বিত তাঁরা।
সংবাদ সম্মেলনেই মজা করে জিজ্ঞেস করা হয়েছিল, শেন ওয়ার্নকে ছাড়িয়ে যাওয়ার কতটুকু সুযোগ আছে? লায়নও হেসে বলেছেন, ‘আমি কখনোই শেন ওয়ার্নকে ছাড়াতে পারব না।’ রসিকতা করে আবার জিজ্ঞেস করা হলো, ওয়ার্ন তো আর মাত্র ৪৫৮ উইকেট দূরে? লায়ন আবার হেসে বললেন, ‘আমারও তো বয়স ৩০ হয়ে গেছে!’
 
