
মেসির ওপর রাগ এত ফুলেফেঁপে উঠছে কেন বুয়েনেস এইরেসবাসীর! রিও ডি লা প্লাতা নদীর তীরে গ্লোরি ওয়াকওয়েতে বসানো মেসির ভাস্কর্যটি আবারও ভাঙচুর করা হয়েছে। এতে ভেঙে গেছে ভাস্কর্যটির দুটি পা। 
২০১৬ সালের জুনে মেসির এই ভাস্কর্য উদ্বোধন করেছিলেন বুয়েনস এইরেসের মেয়র হোরাসিও রদ্রিগেজ লারেত্তা। আর্জেন্টাইন অধিনায়ককে সম্মান জানানোর বিষয়টি তো ছিলই, জুনের কোপা আমেরিকা ফাইনালে হেরে জাতীয় দল থেকে অবসর নেওয়ার সিদ্ধান্ত বদলে মেসিকে উদ্বুদ্ধ করাও ছিল আরেকটি কারণ। গ্লোরি ওয়াকওয়ে জায়গাটা পরিচিত আর্জেন্টিনার ক্রীড়াবিদদের ভাস্কর্যের জন্য। শুধু মেসি নন, আর্জেন্টিনার ইতিহাসের সেরা ক্রীড়াবিদদের ভাস্কর্যও আছে সেখানে। গত জানুয়ারিতে দুই টুকরো করা হয়েছিল আর্জেন্টাইন ফরোয়ার্ডের ভাস্কর্য। মেসির ভাস্কর্যটির ওপরের অংশ ভেঙে তা গায়েব করে দেওয়া হয়। বুয়েনস এইরেস সিটি কর্তৃপক্ষ দ্রুত ভাস্কর্যটি নতুন করে স্থাপন করেছিল। নতুন ভাস্কর্যটিও টিকল না বেশি দিন।  রোববার রাতে মেসির সে মূর্তির দুই পা ভেঙে দেওয়া হয়েছে। দুর্বৃত্তদের এ কাণ্ডের পেছনে কারণ অবশ্য অজানাই রয়েছে। কার্লোস বেনাভাইডেসের সৃষ্ট ক্ষতিগ্রস্ত এই ভাস্কর্য রাজধানীতে শিল্পকর্ম ও স্মৃতিসৌধ বিভাগে নিয়ে যাওয়া হবে। সূত্র: মার্কা।
