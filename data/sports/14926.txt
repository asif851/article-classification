
কোনো তরুণ প্রতিভার সঙ্গে ‘নতুন টেন্ডুলকার’ তকমাটা এঁটে যাওয়া ভারতে নতুন কিছু নয়। তবে রুদ্র প্রতাপের জন্য তরুণ কথাটাও অনেক বেশি হয়ে যায়। দিল্লির এই শিশুর বয়স যে মাত্র পাঁচ! কিন্তু এই বয়সেই সে তার প্রায় তিন গুণ বেশি বয়সীদের সঙ্গে প্রায় পাল্লা দিয়েই খেলেছে। তার এই ভিডিওই এখন ভাইরাল হয়ে গেছে ফেসবুক-টুইটারে। 
হুট করে দেখলে মনে হবে, দিল্লির অনূর্ধ্ব ১৪ দলের সঙ্গে পাঁচ বছর বয়সী রুদ্র প্রতাপ বোধ হয় ভুল করে মাঠে নেমে গেছে। মাঠের সবাই তার চেয়ে অনেক বড়, শরীরের চেয়ে বড় ব্যাট-হেলমেট রুদ্র প্রতাপকে প্রায় ঢেকেই দিয়েছে। সত্যি বলতে কি, মাঠে যে স্টাম্প বসানো, সেটার চেয়ে ইঞ্চি কয়েক বেশি উচ্চতা রুদ্রর। কিন্তু ২২ গজে নামার পরেই বোঝা গেল, এই ছেলেকে এমনি এমনি নামানো হয়নি। রীতিমতো পেশাদার ক্রিকেটারদের মতো স্ট্যান্স, এই বয়সী একটা ছেলের খেলার ধরন দেখলে চোখ কপালেই উঠে যাওয়ার কথা। রুদ্র প্রতাপ অবশ্য ম্যাচের শেষ দিকে নেমেছিল, খুব দ্রুত রানও তুলতে পারেনি। কিন্তু যা করেছে, সেটার জন্যই পেয়ে গেছে বিস্তর হাততালি। আর ইউটিউবের কল্যাণে তো রাতারাতিই বিখ্যাত হয়ে গেছে। হোক না বয়সভিত্তিক ক্রিকেট, এ তো আর এমনি এমনি খেলা নয়। রীতিমতো প্রতিযোগিতা। আর তাতেই কি না খেলছে পাঁচ বছর বয়সী এক ব্যাটসম্যান! শোরগোল তো হবেই!
