
মৌসুমটা যেমন চেয়েছিল, নিশ্চিতভাবেই তেমন কাটেনি বার্সেলোনার। গত মৌসুমে মূল তিনটি শিরোপাই জেতা লুইস এনরিকের দল এবার ‘ট্রেবলের ডাবল’ গড়বে বলে মৌসুমের শুরু থেকে যে জল্পনা-কল্পনা ছিল, সেটি ভেস্তে গেছে গত কয়েক সপ্তাহে। কিন্তু এই মৌসুমের ভাগ্যে যা-ই লেখা থাকুক না কেন, এখন থেকেই পরের মৌসুমের পরিকল্পনা শুরু করে দিয়েছে কাতালান ক্লাবটি। গুঞ্জন আছে, আট খেলোয়াড়ের চুক্তি নবায়ন করার কথাও তারা ভাবছে। তবে এর মধ্যেও একটা প্রশ্ন বড় হয়ে উঠেছে বার্সা সমর্থকদের সঙ্গে, এই আটজনের মধ্যে নেইমার আছেন তো? এমন আশঙ্কা থেকে থাকলে একটা স্বস্তি পেতে পারেন, নেইমার আছেন এবং আছেন তিনি একেবারে অগ্রাধিকার তালিকাতেই। এই তালিকায় তাঁর সঙ্গী আছেন আর দুজন—লিওনেল মেসি ও সার্জিও বুসকেটস।স্প্যানিশ দৈনিক মুন্দো দেপোর্তিভো বলছে, চুক্তি নবায়নের জন্য আটজন খেলোয়াড়কে তিনটি ক্যাটাগরিতে চিহ্নিত করেছে বার্সা—অগ্রাধিকার, পুরস্কার ও ভবিষ্যৎ। স্বাভাবিকভাবে অগ্রাধিকার তালিকার খেলোয়াড়দের ঘিরেই ভবিষ্যতের স্বপ্ন বুনছে বার্সা। নেইমারের ক্ষেত্রে ব্যাপারটা বেশি প্রযোজ্য। মাঠে ও মাঠের বাইরে আগামী দিনের বার্সার প্রতীক হিসেবে দেখা হচ্ছে ব্রাজিলিয়ান ফরোয়ার্ডকে। তাঁর চুক্তির বিষয়টিও অনেক দিন ধরে ঝুলে আছে। নেইমার নিজে বার্সাতে আরও অনেক দিন থাকতেও চাইছেন। তবু চুক্তি হচ্ছে না ব্রাজিল অধিনায়কের বাবার সঙ্গে টাকার অঙ্ক নিয়ে বার্সার সমঝোতা না হওয়ায়। তবে এমনও গুঞ্জন শোনা যাচ্ছে, ২৪ বছর বয়সী ফরোয়ার্ডের সঙ্গে চুক্তি স্বাক্ষরিত হয়েই গেছে, আনুষ্ঠানিক ঘোষণাও হয়তো চলে আসবে কিছুদিনের মধ্যে। 
মেসির বিষয়টি অবশ্য আলাদা। মেসি ‘মেসি’ বলেই বার্সা তাঁর সঙ্গে চুক্তি করতে চাইছে। আর্জেন্টাইন ফরোয়ার্ডের দিক থেকে চুক্তি নিয়ে কোনো চাপ না থাকলেও, তর্কসাপেক্ষে বিশ্বের সেরা খেলোয়াড়টিকে খুশি রাখতে চাইছে বার্সেলোনা। সার্জিও বুসকেটস অবশ্য আরও ভালো চুক্তির জন্য চাপ দিচ্ছেন, হতে চাইছেন ক্লাবের সর্বোচ্চ বেতনধারীদের একজন। বার্সাও তাঁর দাবি মেনে নিচ্ছে। নেবে না-ইবা কেন, বর্তমান সময়ের সেরা ডিফেন্সিভ মিডফিল্ডারকে দলে পাওয়ার জন্য যে এরই মধ্যে বড় অঙ্কের প্রস্তাব নিয়ে প্রস্তুত হচ্ছে ম্যানচেস্টার সিটি ও প্যারিস সেন্ট জার্মেইয়ের মতো ক্লাবগুলো। অগ্রাধিকারের পর ‘পুরস্কার’ ক্যাটাগরিতেও তিন খেলোয়াড়—আন্দ্রেস ইনিয়েস্তা, লুইস সুয়ারেজ ও ইভান রাকিতিচ। মুন্দো দেপোর্তিভো বলছে, এই তিন খেলোয়াড় বর্তমান চুক্তিতেই যথেষ্ট খুশি। তবে গত দুই মৌসুমের ভালো পারফরম্যান্সের জন্যই এঁদের বেতন বাড়িয়ে নতুন চুক্তিতে যেতে চাইছে বার্সা। তৃতীয় ক্যাটাগরির নামটাই বলে দিচ্ছে, অপেক্ষাকৃত তরুণ খেলোয়াড়দের জন্য এই চুক্তি। মূলত দুজন খেলোয়াড়কে ভবিষ্যতের জন্য নিশ্চিত করে রাখতে চাইছে বার্সা। দুই সার্জি—রবার্তো ও স্যাম্পার। সার্জি রবার্তো তো এই মৌসুমে নিজের প্রতিভার পরিচয় দিয়েছেন। মূল দলেও হয়ে উঠেছেন নিয়মিত। আর সার্জি স্যাম্পারকে বলা হচ্ছে বার্সার একাডেমির সবচেয়ে উজ্জ্বল ছাত্র। মূল দলে তারকার আধিক্যের কারণে সুযোগ পাচ্ছেন না ঠিকই, তবে তাঁকে ভবিষ্যতের একজন হিসেবে ধরে রাখতে চাইছেন এনরিকে। আগামী মৌসুমে তাঁকে অন্য কোনো ক্লাবে ধারে পাঠানো হতে পারে, সম্ভব হলে প্রিমিয়ার লিগের কোনো ক্লাবে। তবে তার আগে বার্সা নিশ্চিত করে রাখতে চাইছে স্যাম্পার যাতে বার্সারই থাকেন।
