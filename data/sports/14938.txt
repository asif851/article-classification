
২০১০ সালের পুনরাবৃত্তিই যেন হলো এশিয়ান গেমস ফুটবলের ড্রয়ে। গতবারের মতো এবারও বাংলাদেশের গ্রুপসঙ্গী উজবেকিস্তান ও হংকং। বদলেছে শুধু একটি দল। সংযুক্ত আরব আমিরাতের জায়গায় এবার বাংলাদেশকে লড়তে হবে আফগানিস্তানের বিপক্ষে।ড্রয়ের পুনরাবৃত্তি হলেও মাঠের লড়াইয়ে ফলাফলের পুনরাবৃত্তি যেন না হয়, সেটা অবশ্য খুব বেশি করেই চাইবেন বাংলাদেশের ফুটবলপ্রেমীরা। ২০১০ সালে গ্রুপ পর্বের তিনটি ম্যাচে হেরে বিদায় নিয়েছিল বাংলাদেশ। উজবেকিস্তান ও আরব আমিরাতের বিপক্ষে হেরেছিল ৩-০ গোলে। হংকংয়ের বিপক্ষেও হারের ব্যবধানটা ছিল সেই তিন গোলেরই। তবে সেই ম্যাচে একবার প্রতিপক্ষের জালে বল জড়াতে পেরেছিলেন বাংলাদেশের ফুটবলাররা। চূড়ান্ত ফলাফল ছিল ৪-১।
১৪ সেপ্টেম্বর থেকে শুরু হবে এশিয়ান গেমস ফুটবল।
এবারের এশিয়ান গেমসের পুরুষ ফুটবলে অংশগ্রহণকারী দেশের সংখ্যা ২৯। এই দলগুলোকে ভাগ করে ফেলা হয়েছে আটটি গ্রুপে। এই আটটি গ্রুপের পাঁচটি চারদলের আর তিনটি গ্রুপে দলের সংখ্যা তিন করে। এই আটটি গ্রুপের প্রতিটি থেকে দুটি করে দল খেলবে ১৬ দলের দ্বিতীয় পর্বে। দক্ষিণ কোরিয়া, জাপান, উজবেকিস্তান, ইরান, ওমান ও থাইল্যান্ড—এই আটটি দল হচ্ছে শীর্ষ বাছাই।
এশিয়ান গেমস ফুটবলের গ্রুপিং
গ্রুপ ‘এ’ : দক্ষিণ কোরিয়া, মালয়েশিয়া, সৌদি আরব, লাওস
গ্রুপ ‘বি’: উজবেকিস্তান, বাংলাদেশ, হংকং, আফগানিস্তান
গ্রুপ ‘সি’: ওমান, ফিলিস্তিন, সিঙ্গাপুর, তাজিকিস্তান
গ্রুপ ‘ডি’: জাপান, কুয়েত, ইরাক, নেপাল
গ্রুপ ‘ই’: থাইল্যান্ড. মালদ্বীপ, ইন্দোনেশিয়া, পূর্ব তিমুর
গ্রুপ ‘এফ’: উত্তর কোরিয়া, চীন, পাকিস্তান
গ্রুপ ‘জি’: সংযুক্ত আরব আমিরাত, জর্ডান, ভারত
গ্রুপ ‘এইচ’: ইরান, ভিয়েতনাম, কিরঘিস্তান
