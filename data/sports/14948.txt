
রবার্তো মানচিনিকে বরখাস্ত করার সিদ্ধান্ত ম্যানচেস্টার সিটির অধিকর্তা নিয়েছিলেন আবুধাবিতে বসে। একই সঙ্গে তত্ক্ষণাত সিদ্ধান্ত নিলেন, মালাগার কোচ পেলিগ্রিনিকে তিনি সিটির পরবর্তী কোচ হিসেবে মানচিনির স্থলাভিষিক্ত করবেন। সিটির মালিক মানচিনিকে বরখাস্ত করলেন এমন একটি দিনে, যে দিনটি ছিল তাদের ৪৪ বছর পর প্রথম ইংলিশ প্রিমিয়ার লিগ জয়ের প্রথম বার্ষিকী। গত মৌসুমে ম্যানচেস্টার ইউনাইটেডকে গোলগড়ে পেছনে ফেলে ইংলিশ প্রিমিয়ার লিগ জয় করেছিল ম্যানচেস্টার সিটি। এক বছর আগে এই রবার্তো মানচিনি ছিলেন কতই না সম্মানিত! অথচ একটা বছর যেতে না-যেতেই সেই মানচিনিকে মৌসুম শেষ করার সম্মানটুকুও দেওয়া হলো না! মানচিনিকে বরখাস্ত করার এই ঘটনা দেখিয়ে দিয়েছে শুধু খ্যাতি বা অর্থবিত্তই সব নয়, ইউরোপিয়ান ফুটবলে কোচদের চরম অনিশ্চিত একটা জীবনও কাটাতে হয়।পরিসংখ্যানের হিসাবে খুব বেশি অসফল হয়তো বলা যাবে না রবার্তো মানচিনিকে। ইতালিয়ান এই কোচের তত্ত্বাবধানেই ৪৪ বছর পর ইংলিশ প্রিমিয়ার লিগ শিরোপা জয়ের স্বাদ পেয়েছিল ম্যানচেস্টার সিটি। জায়গা করে নিয়েছিল ইউরোপিয়ান চ্যাম্পিয়নস লিগে। গত মৌসুমে ৩৫ বছর পর এফএ কাপ জয়টাও সম্ভব হয়েছিল মানচিনির কল্যাণেই। কিন্তু ক্লাবের মালিক শেখ মনসুর বিন জায়েদের প্রত্যাশাটা যে আরও অনেক বেশি। যে প্রত্যাশা নিয়ে তিনি কোটি কোটি ডলার এই ক্লাবের পেছনে ব্যয় করছেন, সেটা পূরণ না হলেই ছাঁটাই করে ফেলছেন কোচকে। গত ২৬ বছরে ১৮ জন কোচ চাকরি খুইয়েছেন মালিকদের এই প্রত্যাশার সঙ্গে পাল্লা মেলাতে না পেরে।
গত মৌসুমে ম্যানসিটির মালিক যখন বার্সেলোনার দুই সাবেক কর্মকর্তাকে ক্লাবের শীর্ষ পদে নিয়োগ দিয়েছিলেন, তখনই স্পষ্ট হয়ে গিয়েছিল ইংল্যান্ডের এ ক্লাবটিকে ঘিরে তাঁর আশা-প্রত্যাশার ব্যাপারটি। পরিষ্কারভাবেই বোঝা গিয়েছিল যে তিনি চাইছেন, রিয়াল মাদ্রিদ-বার্সেলোনা-ম্যানচেস্টার ইউনাইটেডের মতো বাণিজ্যিক সাফল্য। কিন্তু একের পর এক কোচ বদল করে আর শুধু টাকার জোরেই কি পৌঁছানো যাবে ইউরোপের শীর্ষ ক্লাবগুলোর পর্যায়ে?
ম্যানচেস্টার সিটির নতুন কোচ হিসেবে দায়িত্ব গ্রহণ করতে যাচ্ছেন ম্যানুয়েল পেলিগ্রিনি। ২০০৯ সালে রিয়াল মাদ্রিদে যোগ দেওয়ার পর নতুনভাবে দল গড়ে তোলার কাজ শুরু করেছিলেন চিলির এই কোচ। হোসে মরিনহো বা রবার্তো মানচিনির মতো তারকাখ্যাতি না পেলেও ধৈর্য ধরে দল তৈরি করতে পারেন পেলিগ্রিনি। তরুণ তারকা খেলোয়াড়দের সুযোগ দিতে পছন্দ করেন। এখন তিনি কি পারবেন নতুন পদ্ধতিতে ম্যানচেস্টার সিটিকে পাল্টে দিতে? ক্লাবের মালিক বিন জায়েদের চাহিদা-প্রত্যাশা পূরণ করতে? নাকি মানচিনির মতো করুণ পরিণতিই অপেক্ষা করে আছে তাঁর জন্য?
শুধু ম্যানচেস্টার সিটি বা রবার্তো মানচিনি একা নন। চেলসির মালিক রোমান আব্রামোভিচেরও কুখ্যাতি আছে কোচ ছাঁটাইয়ের জন্য। এবারের মৌসুম শেষে হোসে মরিনহো যদি চেলসিতে ফিরে আসেন, তাহলেই বর্তমান কোচ রাফায়েল বেনিতেজের ভবিষ্যত্ অনিশ্চয়তার মধ্যে পড়ে যাবে। এর আগেও চেলসিকে চ্যাম্পিয়নস লিগ জেতানো কোচ রবার্তো ডি মাত্তেওকে বহিষ্কৃত হতে হয়েছিল তেমন কোনো কারণ ছাড়াই। এখনো অনিশ্চয়তার মধ্যে আছে ইতালিয়ান এই কোচের ভবিষ্যত্।— ওয়েবসাইট
