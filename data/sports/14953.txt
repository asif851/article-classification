
বার্সেলোনার জার্সি গায়ে অভিষেক ম্যাচটা খেলে ফেললেন ব্রাজিলীয় তারকা নেইমার। পোল্যান্ডের ক্লাব লেচিনা গদানস্কের বিপক্ষে কাতালানদের প্রীতি ম্যাচটি অবশ্য ২-২ গোলে ড্র হয়েছে।সোমবার বার্সেলোনা গিয়ে দলের সঙ্গে যোগ দিয়েই পোল্যান্ড রওনা হতে হয়েছে নেইমারকে। গদানস্কের সঙ্গে খেলাটিতে অবশ্য প্রথম থেকে মাঠে ছিলেন না সদ্যই কনফেডারেশনস কাপে অসাধারণ নৈপুণ্য দেখানো হালের এই সেনসেশন। লিওনেল মেসি মাঠ থেকে উঠে যাওয়ার পর ম্যাচের ৭৮ মিনিটে চিলিয়ান ফরোয়ার্ড আলেক্সি সানচেজের জায়গায় মাঠে নামেন তিনি। অভিষেক ম্যাচটা পুরো সময় খেলতে না পারার আফসোসটা হয়তো থেকে যাবে তাঁর।বার্সেলোনার কোচ হিসেবে গদানস্কের বিপক্ষে অভিষেক হয়নি জেরার্ডো মার্টিনোর। শুক্রবার নেইমারের বিদায়ী ক্লাব সান্তোসের সঙ্গে প্রীতি ম্যাচে বার্সার ডাগ আউটে অভিষিক্ত হবেন মার্টিনো। শুক্রবারের ম্যাচটি খেলার জন্য নিশ্চয়ই মুখিয়ে আছেন নেইমার। রয়টার্স।
