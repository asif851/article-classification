



পিএসজিকে ৫-২ ব্যবধানে হারিয়ে কোয়ার্টার ফাইনালে উঠেছে রিয়াল মাদ্রিদ।
গতকাল কোয়ার্টার ফাইনালে উঠেছে লিভারপুলও।
বাকি ছয় দল নিশ্চিত হলে চ্যাম্পিয়নস লিগের কোয়ার্টার ফাইনালের ড্র হবে ১৬ মার্চ।
৩ ও ৪ এপ্রিল হবে কোয়ার্টার ফাইনালের প্রথম লেগ।


মহারণ জেতা হয়ে গেছে। কাগজে-কলমে ফেবারিটের তকমা পাওয়া পিএসজিকে ৫-২ ব্যবধানে হারিয়ে দিয়েছে রিয়াল মাদ্রিদ। টানা অষ্টমবারের মতো চ্যাম্পিয়নস লিগের কোয়ার্টার ফাইনালে উঠেছে রিয়াল। ৮ ম্যাচে ১২ গোল করে এ যাত্রায় অগ্রণী ভূমিকা ক্রিস্টিয়ানো রোনালদোর। কোয়ার্টার ফাইনালের জন্য পছন্দের প্রতিপক্ষও বেছে নিয়েছেন রোনালদো—বার্সেলোনা!এ মৌসুমটা একদমই মনমতো যাচ্ছে না রিয়াল মাদ্রিদের। লা লিগায় বার্সেলোনা থেকে ১৫ পয়েন্ট পিছিয়ে শিরোপাস্বপ্ন এক অর্থে বিসর্জন দিয়েছে বর্তমান চ্যাম্পিয়নরা। কোপা দেল রেতেও দল নির্বাচনে ঝুঁকি নেওয়ায় কোয়ার্টার ফাইনাল থেকেই বাদ। চ্যাম্পিয়নস লিগই এখন একমাত্র আশা দলটির। সে হতাশা ভুলতে পথ দেখাচ্ছেন রোনালদোই। নতুন বছরে গোল উৎসবে মেতেছেন রোনালদো। মৌসুমের প্রথমার্ধের পারফরম্যান্স ভুলে এর মধ্যেই ১৫ গোল করে ফেলেছেন।নিজের এমন ফর্মই রোনালদোকে সাহস জোগাচ্ছে। স্প্যানিশ পত্রিকা দিয়ারিও গোল-এর ভাষ্যমতে, রোনালদো অধিনায়ক সার্জিও রামোসকে সরাসরি বলেছেন, ‘আমি কোয়ার্টার ফাইনালে বার্সাকে চাই।’ রোনালদোর মতে, এটাই ‘সঠিক সময়’ আরেকটি ‘এল ক্লাসিকো’ খেলার।কোয়ার্টার ফাইনালে বার্সেলোনাকে হারাতে পারলে এক ঢিলে দুই পাখিও মারা হবে রোনালদোর। এক, ডিসেম্বরে বার্নাব্যুতে ৩-০ গোলে হারার প্রতিশোধ নেওয়া হবে। দুই, ব্যালন ডি’অর জয়ের পথে মেসির চেয়ে অনেক দূর এগিয়ে যাবেন রোনালদো। মজার ব্যাপার, বার্সেলোনাকে পাওয়ার ইচ্ছার কথা আজ নয়, বার্নাব্যুতে ৩-১ ব্যবধানে জয়ের পরই বলেছিলেন রোনালদো। পার্ক দ্য প্রিন্সেসে দ্বিতীয় লেগে নামার আগ থেকেই কোয়ার্টারের ফাইনালের প্রস্তুতি নিচ্ছেন রোনালদো।গতকাল হাজার পঞ্চাশেক দর্শকে চুপ করিয়ে দেওয়া এক হেডে রোনালদো অবশ্য দেখিয়ে দিচ্ছেন, চ্যালেঞ্জটা নিতে প্রস্তুত তিনি।
