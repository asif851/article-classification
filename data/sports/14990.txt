
‘প্রতিটি সফল পুরুষের পেছনে থাকে একজন নারীর অবদান’— এই আপ্তবাক্যটি খুব করেই বিশ্বাস করেন পাকিস্তানের টি-টোয়েন্টি অধিনায়ক সরফরাজ আহমেদের স্ত্রী সৈয়দা খুশবখত। তাঁর মতে, ভারতীয় অধিনায়ক মহেন্দ্র সিং ধোনির সাফল্যের পেছনে আছেন তাঁর স্ত্রী সাক্ষী। ধোনির স্ত্রী সাক্ষীকে দারুণ পছন্দ খুশবখতের। দূর থেকে দেখেছেন তাঁর সৌন্দর্য, তাঁর ব্যক্তিত্ব। দেখে অবাক হয়েছেন। মনে মনে তাঁর প্রশংসাও করেছেন। এখন অপেক্ষায় আছেন একদিন সাক্ষীর সঙ্গে কথা বলারও সুযোগ হবে, ‘আমি তাকে খুবই সম্মান করি। মহেন্দ্র সিং ধোনির জন্য সে সৌভাগ্যের কারণ।’তাঁর ‘খুশবখত’ নামের অর্থও ‘সৌভাগ্যবতী’—তাহলে তিনিও কী তাঁর স্বামী সরফরাজের জন্য সৌভাগ্য বয়ে নিয়ে আসবেন? এটি তো আর নিশ্চিত করে বলতে পারেন না খুশবখত, তবে এটুকু বলেছেন যে তাঁর স্বামী ধোনির অনেক কিছুকেই আদর্শ মানেন, ‘ধোনি একজন জীবন্ত কিংবদন্তি। যে ট্রফির জন্য ধোনি লড়েছেন,সেটি তিনি জিতেই ছেড়েছেন। সরফরাজ তাঁর কাছ থেকে ভালো অনেক কিছুই নেওয়ার চেষ্টা করে।’ ধোনিকে ভালো ​লাগে সরফরাজের, আবার ধোনির স্ত্রীকে পছন্দ খুশবখতের। তাহলে তো দুইয়ে দুইয়ে চার হতেই পারে! স্বামীর অধিনায়কত্ব নিয়ে দারুণ উচ্ছ্বসিত খুশবখত স্বামীর পাশে দাঁড়িয়ে তাঁকে সর্বাত্মক সহযোগিতা করতে চান। হতেই পারে, সাক্ষীর মতোই খুশবখতের ভাগ্যেই হয়তো সরফরাজ নিজেকে নিয়ে যাবেন অন্য উচ্চতায়। একবার তো বলেই ফেলেছেন, তাঁর স্বামীর হাতেই বিশ্ব সেরার ট্রফিটি দেখার ইচ্ছে তাঁর!
