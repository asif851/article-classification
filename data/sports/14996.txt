
কী দারুণ একটা ম্যাচ হওয়ার কথা ছিল। কলম্বিয়ার মেডেলিন শহর অপেক্ষার প্রহর গুনছিল কোপা সুদামেরিকানার ফাইনালের প্রথম লেগ উপভোগের জন্য। ব্রাজিলের শাপেকোও অপেক্ষায় ছিল ফুটবল উৎসবের। মেডেলিনে জিতে লাতিন আমেরিকার দ্বিতীয় প্রধান ক্লাব প্রতিযোগিতার শিরোপাটা নিজেদের করে রাখার মিশনে এগিয়ে থাকতে চেয়েছিল তারা। কিন্তু নিষ্ঠুর নিয়তি হতে দিল না কিছুই। বিমান দুর্ঘটনায় শাপেকোর স্বপ্নের পৃথিবীটা এখন বড্ড এলোমেলো। মেডেলিনে প্রতিদ্বন্দ্বিতাপূর্ণ এক ম্যাচের অপেক্ষায় থাকা কলম্বিয়ার ক্লাব অ্যাটলেটিকো ন্যাশিওনালও এখন শোকস্তব্ধ। যে দলটির বিপক্ষে মাঠে শক্ত লড়াইয়ের প্রস্তুতি নিচ্ছিল তারা, সেই দলটির খেলোয়াড়দের জন্যই শোকের প্রদীপ জ্বালিয়ে এই মুহূর্তে প্রার্থনারত ন্যাশিওনালের সব খেলোয়াড়। শোকার্ত ন্যাশিওনাল চমৎকার একটা প্রস্তাব দিয়েছে। যে কোপা সুদামেরিকানার শিরোপার জন্য শাপেকোয়েনসের বিপক্ষে লড়ার কথা ছিল তাদের, সেই প্রতিযোগিতার শিরোপাটা যেন দিয়ে দেওয়া হয় প্রতিপক্ষকে। প্রতিপক্ষের খেলোয়াড়-স্টাফরা অন্য জগতে থেকেই শামিল হোন শিরোপা জয়ের উৎসবে। এ ব্যাপারে লাতিন আমেরিকান ফুটবলের সর্বোচ্চ সংস্থা কনমেবলের কাছেই প্রস্তাব দিয়েছে তারা। গোটা প্রতিযোগিতায় দারুণ ফুটবল খেলা শাপেকোয়েনসের দলের প্রতি সর্বোচ্চ শ্রদ্ধা এর মাধ্যমেই জানানো হবে বলে মনে করে ন্যাশিওনাল।বুধবার ম্যাচের পূর্বনির্ধারিত সময়ে বেশ কিছু কর্মসূচিও হাতে নিয়েছে ন্যাশিওনাল। তাদের সমর্থকেরা স্টেডিয়ামে গিয়ে শ্রদ্ধা জানাবে বিমান দুর্ঘটনায় নিহত শাপেকোয়েনস ফুটবল দলের খেলোয়াড়, কর্মকর্তা ও অন্য প্রতিনিধিদের প্রতি। স্টেডিয়ামে জ্বালানো হবে মোমবাতি।মঙ্গলবার এক বিবৃতিতে ন্যাশিওনালের পক্ষ ২০১৬ সালের কোপা সুদামেরিকানার শিরোপাটি শাপেকোয়েনসকে দিয়ে দেওয়ার প্রস্তাব দেওয়া হয়, ‘আমাদের হৃদয় আজ ব্যথিত, আমরা শোকার্ত। এমন খবর আমরা কখনোই শুনতে চাইনি। এটি খুবই দুর্ভাগ্যজনক একটা ব্যাপার। আমরা কনমেবলের কাছে কোপা সুদামেরিকানার শিরোপা ব্রাজিলীয় ক্লাব শাপেকোয়েনসকে দিয়ে দেওয়ার প্রস্তাব দিচ্ছি। আমাদের কাছে শাপেকোয়েনসই ২০১৬ সালের কোপা সুদামেরিকানা প্রতিযোগিতার চ্যাম্পিয়ন।’ সূত্র: এএফপি।
