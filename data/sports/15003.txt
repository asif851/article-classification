
জ্লাতান ইব্রাহিমোভিচ কি সত্যি সত্যিই ম্যানচেস্টার ইউনাইটেডে আসছেন? এই প্রশ্নের উত্তর জানতে আরও অপেক্ষা করতে হবে। তবে মানুষটা যেহেতু ইব্রা, তিনি আর সবার মতো করে এর উত্তর দেবেন কেন? ইব্রা এরই মধ্যে একটা ইঙ্গিত দিয়ে রাখলেন। সেটাও জুতার ব্র্যান্ড বদলে!সুইড এই ‘সুপারম্যানে’র সঙ্গে নাইকির ছিল দীর্ঘ সম্পর্ক। সেই সম্পর্কের ইতি টেনে দিয়ে ইব্রা ভিড়ে গেলেন অ্যাডিডাসে। নাইকির চিরপ্রতিদ্বন্দ্বী শিবিরে। গতকাল সুইডেনের অনুশীলনে ইব্রার পায়ে এই নতুন জুতা আবিষ্কার করা গেছে। এর থেকে গুঞ্জনটা আরও জোরালো হয়েছে, তবে কি ইব্রা সত্যি সত্যিই রেড ডেভিল শিবিবেরও ভিড়ছেন?
এর সঙ্গে ইউনাইটেডের সম্পর্ক কী? সম্পর্কটা হলো, অ্যাডিডাসও ইউনাইটেডের স্পনসর। হুট করে ইব্রার নাইকি থেকে অ্যাডিডাসে চলে আসার পেছনে দুইয়ে দুইয়ে চার থাকতেই পারে।সুইডেনের হয়ে প্রথম ম্যাচেও ইব্রা নাইকির বুট পরে খেলেছেন। শুধু তা-ই নয়, নাইকি ইব্রাকে নিয়ে ২০১৪ সালে এক বিশাল প্রচারণা শুরু করেছিল ডেয়ারটুজ্লাতান শিরোনামে।নাইকির সঙ্গে ইব্রার চুক্তির মেয়াদ ফুরিয়েছে কি না, তাও জানা যায়নি। আবার অ্যাডিডাস যদি ইব্রাকে নিজেদের দলে টানে, গোপনে তো আর তা করবে না। যথেষ্ট ঢাকঢোলও বাজাবে। আরও কথা আছে। যদি ইব্রার সঙ্গে নাইকি বা অ্যাডিডাস কারওই চুক্তি না থাকে, সাধারণত এমন অবস্থায় খেলোয়াড়রা লোগো-বিহীন জুতা পরেন।ইব্রার হুট করে নাইকি থেকে অ্যাডিডাসের জুতায় পা গলানোর পেছনে কিছু তো একটা রহস্য আছে। আর মানুষটা ইব্রা বলেই কেবল জুতা নিয়েও এত রহস্য জমাতে পারেন!
