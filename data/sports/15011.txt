
দক্ষিণ কোরিয়ার পাজুতে শেষ প্রস্তুতি ম্যাচে জয় পেয়েছে বাংলাদেশ অনূর্ধ্ব-১৬ নারী ফুটবল দল। ওজু মিডল স্কুল মহিলা ফুটবল ক্লাবকে ৩-০ গোলে হারিয়েছে কৃষ্ণারা। গোল করেছে সানজিদা, নার্গিস ও স্বপ্না। এর আগে প্রথম ম্যাচে বাংলাদেশকে ৬-০ গোলে হারিয়েছিল কোরিয়া অনূর্ধ্ব-১৬ ফুটবল দল। দ্বিতীয় ম্যাচে ইয়ুলমিউন মিডল স্কুলকে ৯-০ গোলে বিধ্বস্ত করে বাংলাদেশ। তৃতীয় ম্যাচটি অবশ্য ২-২ গোলে ড্র করে হাওয়াচিউন ইনফরমেশন ইন্ডাস্ট্রি হাইস্কুল দলের সঙ্গে।
এ ধরনের প্রস্তুতি ম্যাচের সবচেয়ে বড় দিক হলো দলকে ঝালিয়ে নেওয়ার সুযোগ থাকে কোচের। সে হিসেবে কোচ গোলাম রব্বানী ছোটনও সবাইকে বেশ ভালোভাবেই পরখ করে নিয়েছেন। চারটি প্রস্তুতি ম্যাচে ঘুরিয়ে ফিরিয়ে খেলিয়েছেন সবাইকে। গোলও পেয়েছে ৯ জন ফুটবলার। এর মধ্যে সানজিদা, মনিকা, নার্গিস ও শামসুন্নাহার ২টি করে গোল পেয়েছে। এ ছাড়া আনুচিং মগিনি, মৌসুমি, আঁখি, রাজিয়া, মারিয়া মান্দা ১টি করে গোল পেয়েছে।আজ শেষ ম্যাচে অধিনায়ক কৃষ্ণাকে একাদশে রাখেননি কোচ। দেশে ফেরার পর আগস্টের শেষ সপ্তাহে ভিয়েতনামে গিয়ে আরও কয়েকটি প্রস্তুতি ম্যাচ খেলার কথা রয়েছে মেয়েদের।আগামী ১০-২৩ সেপ্টেম্বর থাইল্যান্ডে হবে এএফসি অনূর্ধ্ব-১৬ ফুটবলের চূড়ান্ত পর্ব। এরই প্রস্তুতি নিতে ধারাবাহিক বিদেশ সফরের অংশ হিসেবে দক্ষিণ কোরিয়া গেছে মহিলা দল।
