
মুশফিকুর রহিম যে দ্বিতীয় ওয়ানডেতে খেলছেন না সেটা কোচ চন্ডিকা হাথুরুসিংহেই জানিয়ে দিয়েছেন। তবে নেলসনের কালকের ম্যাচের বাংলাদেশ দলে পরিবর্তন এটুকুই নয়। বিশ্রাম দেওয়া হতে পারে মোস্তাফিজুর রহমানকেও। এ ছাড়া সৌম্য সরকারের জায়গায় ওয়ানডে অভিষেক হতে পারে লেগ স্পিনার তানভীর হায়দারের।দল সূত্রে জানা গেছে, ফিজিওর পরামর্শেই আজ বিশ্রাম দেওয়া হতে পারে মোস্তাফিজকে। চোট থেকে মাত্র ফেরায় তাঁকে একটানা খেলাতে রাজি নন ফিজিও। মোস্তাফিজের পরিবর্তে দলে আসতে পারেন আন্তর্জাতিক অভিষেকের অপেক্ষায় থাকা পেসার শুভাশিস রায়। আর সৌম্য বাদ পড়ছেন ফর্মের কারণেই। সংবাদ সম্মেলনে কোচও দিয়েছেন সেরকম আভাস, ‘কেউ ধারাবাহিকভাবে পারফরম না করলে তো একটা পর্যায়ে বিকল্প ভাবতেই হবে।’হ্যামস্ট্রিংয়ের চোট পুরোপুরি না সারায় মুশফিক ছিটকে যেতে পারেন সিরিজের শেষ ওয়ানডে এবং টি-টোয়েন্টি সিরিজ থেকেও। তার জায়গা নিয়ে ওয়ানডে অভিষেক হচ্ছে আরেক উইকেটকিপার ব্যাটসম্যান নুরুল হাসানের। জাতীয় দলের হয়ে এখন পর্যন্ত শুধু ছয়টি টি-টোয়েন্টি ম্যাচ খেলেছেন এই তরুণ।
