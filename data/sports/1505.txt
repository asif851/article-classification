
চূড়ান্ত ভোটাভুটির আগেই আয়োজকের এই লড়াইয়ে বাদ পড়ে গিয়েছিল মাদ্রিদ। তুরস্কের ইস্তাম্বুল ও জাপানের টোকিওর মধ্যে ফাইনাল খেলাটাও হলো কিছুটা একপেশে। কাল রাতে আর্জেন্টিনার বুয়েনস এইরেসে আন্তর্জাতিক অলিম্পিক কমিটির (আইওসি) সভায় ২০২০ সালে অলিম্পিক আয়োজনের অধিকার পেতে খুব একটা বেগ পেতে হয়নি জাপানের রাজধানী টোকিওর। ইস্তাম্বুলের সঙ্গে টোকিওর ভোটের ব্যবধান ছিল ৬০-৩৬। ২৪ ভোট বেশি পেয়ে আইওসির সদস্যদের নিরঙ্কুশ সমর্থন নিয়েই দ্বিতীয়বারের মতো অলিম্পিক আয়োজনের দায়িত্ব এখন টোকিওর কাঁধে। ১৯৬৪ সালের পর ২০২০ সালে অলিম্পিক আয়োজন করলে টোকিও হবে প্রথম এশীয় নগর, যাদের ওপর দ্বিতীয়বারের মতো অলিম্পিকের মহাযজ্ঞ আয়োজনের দায়িত্ব দিল বিশ্ববাসী।১৯৪০ সালে একবার অলিম্পিক আয়োজনের দায়িত্ব পেয়েছিল টোকিও। কিন্তু দ্বিতীয় বিশ্বযুদ্ধ ওলটপালট করে দেয় সবকিছু। যুদ্ধের দামামা বেজে ওঠায় অনির্দিষ্টকালের জন্য স্থগিত হয়ে যায় টোকিওর আয়োজন। এর পরের ইতিহাস তো সবারই জানা। বিশ্বযুদ্ধে ক্ষতবিক্ষত জাপান অর্থনৈতিকভাবে ঘুরে দাঁড়াতে দাঁড়াতে পেরিয়ে যায় অনেকটা সময়। প্রায় ২৪ বছর পর ১৯৬৪ সালে অলিম্পিকের সফল আয়োজন করে জাপানের টোকিও। সূত্র: বিবিসি অনলাইন।
