
আহ, বিশ্বকাপ! এমন হাহাকার, দীর্ঘশ্বাস আর্জেন্টিনা সমর্থকেরা বয়ে বেড়াচ্ছে ২৮টি বছর। সেই কবে ডিয়েগো ম্যারাডোনা নামের এক জাদুকর সবাইকে মোহাচ্ছন্ন করে হাতে তুলেছিলেন আরাধ্য শিরোপা। এরপর পার হয়েছে বহু শীত-বসন্ত, কিন্তু শিরোপা আর ধরা দেয়নি আর্জেন্টিনার হাতে। আরেকটি বিশ্বকাপ দুয়ারে। দীর্ঘ আক্ষেপ ঘোচানোর প্রত্যয়ে মেসি-আগুয়েরা-হিগুইয়েনরা কিছুদিন পরই উড়াল দেবেন ব্রাজিলের উদ্দেশে। যে বিমানে করে উড়বেন মেসিরা, প্রস্তুত হয়ে আছে সেটিও।এরোলাইনেস আর্জেন্টিনাসের বিমানটির শরীর সাজানো হয়েছে আকাশি-সাদা রঙে। পাখার দিকটায় লেখা ‘ভামোস আর্জেন্টিনা’ মানে ‘এগিয়ে চলো আর্জেন্টিনা’। সম্মুখভাগে দলের তিন প্রধান ভরসা সার্জিও আগুয়েরো, গঞ্জালো হিগুইয়েন ও লিওনেল মেসির উদযাপন দৃশ্য। আর্জেন্টিনা দল যে এ ত্রয়ীর ওপর চেয়ে আছে কিংবা এ ত্রয়ীর নেতৃত্বে আর্জেন্টিনা জিততে পারে শিরোপা—সেটিই যেন তুলে ধরা হয়েছে বিমানে। আলেসান্দ্রো সাবেলার দল এ মুহূর্তে অনুশীলনে ব্যস্ত বুয়েনস এইরেসে। যদি শিরোপা জিততে পারেন মেসিরা, তাহলে ইতিহাসের সাক্ষী হবে বিমানও। রয়টার্স
