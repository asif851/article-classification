
দুভাবেই দেখতে পারেন। আপনার কর্মক্ষেত্রে আপনার সহকর্মী, তাদের সঙ্গে নিপাট পেশাদারি সম্পর্ক থাকাই ভালো। আবার অন্য দিক দিয়ে দেখলে, শুধু পেশাদারি সম্পর্কের বাইরেও আলাদা একটা বন্ধনও তো লাগে। যে বন্ধন তৈরি করে বোঝাপড়া, বৃহত্তর স্বার্থে আত্মত্যাগের মানসিকতা। ক্রিস্টিয়ানো রোনালদোর কাছে কিন্তু আবেগপ্রবণ বন্ধুত্বের চেয়ে নিখাদ পেশাদারি সম্পর্কের গুরুত্বই বেশি।লিওনেল মেসির কদিন আগের পেনাল্টিটা আবারও আলোচনায় এনে দিয়েছে এমএসএনের বন্ধুত্ব। বলা হচ্ছে, এই ত্রিমূর্তির সম্পর্ক নিঃস্বার্থতার সেই মাত্রায় পৌঁছেছে, যেখানে একজন পেনাল্টি থেকেও নিজে গোল না করে সতীর্থ দিয়ে করান। মাঠের পাশাপাশি মাঠের বাইরে তিনজনের সম্পর্কটার কারণেই বার্সার এমএসএন ত্রয়ী অভিন্ন এক আত্মা হয়ে উঠেছেন।কিন্তু অকপট রোনালদো খোলাখুলিই বললেন, তাঁর কাছে মনে হয় না, মাঠের বাইরেও সতীর্থদের সঙ্গে দোস্তি-গলাগলি করতে হবে। উদাহরণ হিসেবে ম্যানচেস্টার ইউনাইটেডের দিনগুলোর কথাই মনে করিয়ে দিলেন রিয়াল মাদ্রিদ তারকা। বিবিসি নামে খ্যাত বেল-বেনজেমা-রোনালদো ত্রিমূর্তির সম্পর্ক নিয়ে প্রায়ই সংবাদ হয়। এই প্রসঙ্গেই রোনালদোর ব্যাখ্যা, “ম্যানচেস্টারে আমরা চ্যাম্পিয়নস লিগ জিতেছিলাম (২০০৮ সালে)...কিন্তু আমি স্কোলস, গিগস, ফার্ডিন্যান্ডদের সঙ্গে তো ‘হ্যালো’ ছাড়া তেমন কোনো কথাই বলতাম না। কিন্তু তারপরও আমাদের দলটা ছিল দুর্দান্ত। বেনজেমাকে নিয়ে একসঙ্গে খেতে যাওয়া কিংবা ওকে আমার বাড়িতে ডেকে আনার দরকার তো দেখি না। মাঠে আপনাদের সম্পর্কটা কেমন, সেটাই গুরুত্বপূর্ণ। আমার চুমু দেওয়া বা জড়িয়ে ধরে আবেগ দেখানোর দরকার নেই।”পরশু চ্যাম্পিয়নস লিগে রোমার বিপক্ষে ম্যাচের আগে রিয়ালের প্রতিনিধি হয়ে সংবাদ সম্মেলনে এসেছিলেন। এ যেন সাংবাদিকদের জন্য হাতে চাঁদ পাওয়া। রোনালদোও দেদার ‘রসদ’ জোগান দিয়ে গেলেন সাংবাদিকদের। যেমন মেসির সেই ইচ্ছাকৃত পেনাল্টি ‘মিস’-এর ব্যাপারে বললেন, ‘আমি জানি ও কেন এমনটা করেছে। কিন্তু কেন করেছে, এটা বলব না।’মেসি নিয়ে প্রশ্নের উত্তর দিতে দিতে বুঝি ক্লান্ত। তবে এই মৌসুমে এমন কিছু প্রশ্নের মুখে পড়ছেন, যেটা তাঁর জন্য অচেনাই। ৩০ ম্যাচে ৩২ গোল করেও ‘খারাপ খেলা’র সমালোচনা শুনতে হচ্ছে। রোনালদো নাকি খুচরো গোল বেশি করছেন। বড় প্রতিপক্ষের সঙ্গে, অতি জরুরি সময়ে গোল নেই। রোনালদোর উত্তর, ‘এটা (সংবাদমাধ্যমের সমালোচনা) অনেকটা বাবা-ছেলের সম্পর্কের মতো। আপনি আপনার ছেলেকে সব দেবেন, কিন্তু যখনই এত কিছু দেওয়ার পর আর কিছু দিতে পারবেন না, ও কান্নাকাটি শুরু করে দেবে। এসব জিনিস আমি স্বাভাবিকভাবেই নিই। খারাপই যদি খেলে থাকি, আমার ইচ্ছা এ রকমই খারাপ যেন মৌসুমের শেষ পর্যন্ত খেলে যেতে পারি।’কিন্তু বিষয়টি এখানেই থামল না। সাংবাদিকদের তির্যক প্রশ্নে রোনালদোও শেষমেশ মেজাজ ধরে রাখতে পারেননি। একপর্যায়ে ‘আমার চেয়ে কে বেশি গোল করেছে বলুন তো’ বলে রাগ করে উঠেই গেলেন সংবাদ সম্মেলন থেকে। গোলডটকম।
