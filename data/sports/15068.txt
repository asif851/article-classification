
‘রাশিয়াতেই হবে ব্রাজিলের ৬ নম্বর বিশ্বকাপ।’ আর কেউ নন, বক্তব্যটা সর্বকালের সেরাদের সেরা পেলের। তাঁর মতে, ‘একজন ব্রাজিলিয়ান দুই চোখ ভরা স্বপ্ন আর বিশ্বাস নিয়ে, সর্বান্তকরণে ব্রাজিলেই বিশ্বাস রাখে।’ 
গত ডিসেম্বরে ফুটবল বিশ্বকাপ ড্র অনুষ্ঠানে অসুস্থ পেলে গিয়েছিলেন হুইলচেয়ারে বসে। তারপর এই প্রথম জনসমক্ষে। এখনো পুরোপুরি সুস্থ নন, ওয়াকারে ভর করে সোমবার উদ্বোধন করেছেন রিও ডি জেনিরো লিগের। সেই অনুষ্ঠানেই করেছেন এই ভবিষ্যদ্বাণী। পেলেকে আরও বেশি করে আশাবাদী করছেন ব্রাজিল কোচ তিতে, ‘গতবারও আমাদের বিশ্বমানের ফুটবলারের কমতি ছিল না। এবার তিতে সেই ফুটবলারদের মালায় গেঁথে একটা দল গড়েছে।’ বিশ্বকাপে সেলেসাও পুনর্জাগরণের স্বপ্নে বিভোর পেলেকে অবশ্য সন্তুষ্ট করতে পারছেন না বর্তমান প্রজন্মের ফুটবলাররা। তাঁর চোখে সময়ের সেরা বলতে শুধুই তিনজন-মেসি, রোনালদো আর নেইমার। তিনটি বিশ্বকাপজয়ী ইতিহাসের একমাত্র খেলোয়াড় বলেছেন, ‘এই তিনজন ছাড়া তো আর কাউকে দেখি না আমি। অথচ ক্রুইফ-বেকেনবাওয়ারদের সময়ে, এমন তিনজন করে তো প্রতিটি দলেই থাকত।’ এএফপি।
