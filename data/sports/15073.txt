
চার শিরোপা জিতে উড়ছিল বার্সেলোনা। তাদের ডানা হয়তো কাটা যায়নি, তবে পায়ে শেকলটা ঠিকই পরিয়ে দিতে পেরেছে অ্যাথলেটিক বিলবাও। কাল রাতে স্প্যানিশ সুপার কাপের প্রথম লেগে বার্সেলোনাকে ৪-০ গোলে বিধ্বস্ত করেছে তারা।খেলার ১৩ মিনিটেই বিলবাওকে এগিয়ে দেন মিচেল সান হোসে। গোলটির জন্য বার্সা সমর্থকেরা অবশ্যই দায় চাপাবেন গোলরক্ষক মার্ক টের স্টেগানের ওপর। বিলবাওয়ের গোলরক্ষকের ভলি তিনি নিজের নিয়ন্ত্রণে না নিয়ে বেরিয়ে হেড করে ক্লিয়ার করতে চেয়েছিলেন। স্টেগানের হেডের বলটি মাঝমাঠে পেয়ে যান সান হোসে। ওখান থেকেই জোরালো শটে তিনি স্টেগানের মাথার ওপর দিয়ে বলটি পাঠিয়ে দেন জালে। স্বাগতিক দলের সমর্থকদের উল্লাসে সান মোমেস স্টেডিয়ামে তখন কান পাতা দায়। বার্সেলোনা নিশ্চয়ই গত মঙ্গলবারের স্মৃতি মাথায় রেখে সাহস খুঁজে নিচ্ছিল। পেদ্রো, মেসি বার কয়েক সুযোগ ও পেয়েছিলেন। কিন্তু দুর্ভাগ্যের পাশাপাশি বিলবাও গোলরক্ষক ইরাইজজ তাদের সামনে বাধা হয়ে দাঁড়াচ্ছিলেন বারবারই।দ্বিতীয়ার্ধের শুরুতেই বার্সেলোনা দুটো গোলের খুব কাছাকাছি চলে গিয়েছিল। কিন্তু দুইবারই পেদ্রো আর মেসি ব্যর্থ হন। প্রথমে পেদ্রোর শট লক্ষ্যভ্রষ্ট হয়, পরেরবার মেসিকে গোলবঞ্চিতই করেন বিলবাও গোলরক্ষক ইরাইজজ। এর পরপরই মঞ্চে আবির্ভূত হন একজন আরিতজ আদুরিজ। মাত্র ১৫ মিনিটের মধ্যে হ্যাটট্রিক করে বার্সেলোনাকে স্তব্ধ করে দেন এই বিলবাও স্ট্রাইকার। খেলার ৫৩ মিনিটের মাথায় সাবিন মেরিনোর কাছ থেকে বল পেয়ে ঠান্ডা মাথায় দলকে ২-০ গোলে এগিয়ে দেন তিনি। এর ঠিক নয় মিনিট পর রক্তের গন্ধ পাওয়া হাউন্ডের মতো লক্ষ্যভেদ করেন আদুরিজ। ৬২ মিনিটের মাথায় দানি আলভেজ বোর্জা এক্সাইতাকে ডি-বক্সে ফেলে দিলে পেনাল্টি পায় বিলবাও। পেনাল্টি থেকে গোল করে নিজের হ্যাটট্রিক পূর্ণ করেন আদুরিজ।মঙ্গলবারের ৯ গোলের নাটকের রেশ কাটাতে নিজের মাঝমাঠের মূল সেনানীদের বিশ্রাম দিয়েছিলেন বার্সেলোনার কোচ লুইস এনরিকে। কিন্তু তাঁর কৌশল যে বুমেরাং হবে সেটা বোঝেননি তিনি। সোমবার ন্যু ক্যাম্পে দ্বিতীয় লেগে আবার মাঠে নামবে দুই দল। বার্সেলোনা কি পারবে নিজেদের মাঠে চার গোলের ব্যবধান ঘুঁচিয়ে বছরের পঞ্চম শিরোপা জিতে নিতে। এনরিকে জানেন, বোঝেন ব্যাপারটি মোটেও সহজ হবে না। সূত্র: রয়টার্স।
