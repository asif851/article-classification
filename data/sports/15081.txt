
আগামী বিশ্বকাপের স্বাগতিক হিসেবে নিশ্চিতভাবেই অন্যদের চেয়ে কিছুটা এগিয়ে থাকবে ব্রাজিল। আর সাম্প্রতিক সময়ে নেইমার-অস্কার-ফ্রেডরা যে রকম খেলছেন, তাতে আগামী বিশ্বকাপে ব্রাজিল প্রতিপক্ষের জন্য আতঙ্কেই পরিণত হবে বলে মন্তব্য করেছেন ব্রাজিলিয়ান কিংবদন্তি রোনালদো। ৬ ডিসেম্বর বিশ্বকাপের ড্র অনুষ্ঠানে সবাই ব্রাজিলকে এড়াতে চাইবে বলেই মনে করছেন বিশ্বকাপের সর্বকালের সর্বোচ্চ গোলদাতা।বিশ্বকাপ শুরু হতে এখনো বেশ কয়েক মাস বাকি থাকলেও কে কোন গ্রুপে পড়ছে, গ্রুপে কারা হচ্ছে প্রতিপক্ষ, সেটি চূড়ান্ত হয়ে যাবে এই সপ্তাহেই। বিশ্বকাপের সেই ড্রতেই কেউ ব্রাজিলের গ্রুপে পড়তে চাইবে না বলে অনুমান করছেন রোনালদো। সাও পাওলোতে সম্প্রতি এক সাক্ষাত্কারে তিনি বলেছেন, ‘বিশ্বকাপের ড্র অনুষ্ঠানে ব্রাজিলের সঙ্গে একই গ্রুপে পড়ার ভয়ে থাকবে অন্য দলগুলো।’ আগামী বছরের বিশ্বকাপটা একটা জমজমাট আসর হবে বলেও আশাবাদী রোনালদো, ‘আমার মনে হয় বিশ্বকাপটা হবে খুবই দুর্দান্ত। যে দলগুলো মূল পর্বে জায়গা করে নিয়েছে, তাদের দিকে তাকালেই এটা টের পাওয়া যায়।’ব্রাজিল নিশ্চিতভাবেই ২০১৪ বিশ্বকাপের অন্যতম ফেবারিট। বিশ্বকাপের মহড়া প্রতিযোগিতা কনফেডারেশনস কাপ জিতে সেটা প্রমাণও করেছে সেলেসাওরা। আর সাম্প্রতিক সময়েও তারা আছে দুর্দান্ত ফর্মে। সর্বশেষ ১৩টি ম্যাচের ১২টিতেই জয় পেয়েছে ব্রাজিল।এবারের বিশ্বকাপে অবশ্য নিজের একটা রেকর্ড খোয়ানোর আশঙ্কা আছে রোনালদোর। ৩৫ বছর বয়সী মিরোস্লাভ ক্লোসা এবারই হয়তো ভেঙে দিতে পারেন ফেনোমেননের বিশ্বকাপে সর্বোচ্চ গোলের রেকর্ড। যদিও এটা নিয়ে বিন্দুমাত্র চিন্তিত নন রোনালদো, ‘রেকর্ড গড়াই হয় ভাঙার জন্য। আমিও যে রকম অন্যের রেকর্ড ভেঙে নতুনভাবে গড়েছিলাম, তেমনি আমারটাও যে একদিন ভাঙা হবে, সে ব্যাপারেও আমি নিশ্চিত। কিন্তু ফুটবল ইতিহাস থেকে আমার ১৫টি গোল মুছে ফেলা যাবে না।’
