
অ্যাটলেটিকো মাদ্রিদকে হারিয়ে লা লিগার শীর্ষে ওঠা বার্সেলোনার খেলোয়াড়েরা নিশ্চয়ই চোখ রেখেছিলেন রিয়াল মাদ্রিদ-ভিয়ারিয়াল ম্যাচে। ভিয়ারিয়াল ২-০ গোলে এগিয়ে যাওয়ায় ন্যু ক্যাম্পে নিশ্চয়ই আনন্দের হিল্লোলও উঠেছিল। কিন্তু কাতালানদের উৎসবটা দীর্ঘ হতে দেননি রোনালদো-বেলরা। পিছিয়ে পড়েও ৩-২ গোলের জয়ে লিগের শীর্ষস্থান ধরে রেখেছে রিয়াল। ২৪ ম্যাচে ৫৪ পয়েন্ট নিয়ে দ্বিতীয় স্থানে আছে বার্সেলোনা। এক ম্যাচ কম খেলে রিয়ালের পয়েন্ট ৫৫। প্রথমার্ধটা ছিল প্রতিদ্বন্দ্বিতায় ঠাসা। দুই দলই সুযোগ পেয়েছে, কিন্তু কেউই সেই সুযোগগুলো কাজে লাগাতে পারেনি। দ্বিতীয়ার্ধের রিয়াল সর্বনাশের ঘণ্টাধ্বনি শোনায় ভিয়ারিয়াল। ৫০ মিনিটে মানু ত্রিগুরোসের গোলে এগিয়ে যায় তারা। ৭ মিনিট পর ব্যবধান দ্বিগুণ করেন সেড্রিক বাকামবু। চলতি মৌসুমে এর আগে লিগে ঘরের মাঠে মাত্র দুটি ম্যাচ হারা ভিয়ারিয়ালের গ্যালারিতে তখন আরেকটি মহাকাব্যিক জয়ের আগাম উৎসবও শুরু হয়ে গিয়েছিল। আর রিয়ালের হয়তো মনে পড়ে যাচ্ছিল এ মৌসুমে নিজেদের মাঠে ভিয়ারিয়াল রুখে দিয়েছে বার্সেলোনা আর সেভিয়াকে। হারিয়ে দিয়েছে অ্যাটলেটিকো মাদ্রিদকে। ম্যাচ শেষ হতে তখন আর প্রায় ২৫ মিনিট বাকি। ভ্যালেন্সিয়ার কাছে হারের পর আরও একটি পরাজয়ের শঙ্কা পেয়ে বসেছিল রিয়ালের সমর্থকদের। ঠিক তখনই ১৯ মিনিটের ঝড়ে এলোমেলো ভিয়ারিয়াল। গত নভেম্বরের পর এই প্রথম রিয়ালের শুরুর একাদশে খেলা বেল ৬৪ মিনিটে রিয়াল শিবিরে আশার আলো জ্বালান। দানি কারভাহালের মাপা ক্রসে মাথা ছুঁইয়ে গোলটি করেন বেল। রিয়ালকে সমতায় ফেরার সুযোগ এনে দেন ভিয়ারিয়ালের মিডফিল্ডার ব্রুনো। ডি-বক্সে তাঁর বল লাগলে রেফারি পেনাল্টির বাঁশি বাজান। ৭৪ মিনিটে পেনাল্টি থেকে রিয়ালকে সমতায় ফেরান ক্রিস্টিয়ানো রোনালদো। গোলটি চলতি মৌসুমে লিগে রোনালদোর ১৬তম। ২০ গোল নিয়ে এখন পর্যন্ত সর্বোচ্চ গোলদাতা বার্সেলোনার আর্জেন্টাইন ফরোয়ার্ড লিওনেল মেসি। ১৮ গোল নিয়ে এর পরেই আছেন তাঁর সতীর্থ লুইস সুয়ারেজ। ভিয়ারিয়াল অবশ্য পেনাল্টির এই সিদ্ধান্ত মেনে নিতে পারেনি। ডাগআউটে বসে রেফারির সিদ্ধান্তের প্রতিবাদ জানিয়ে বহিষ্কার হন ভিয়ারিয়াল কোচ ফ্রান এসক্রিবা ও বেঞ্চের খেলোয়াড় রবার্তো সলদাদো। রিয়ালের সমর্থকেরা চূড়ান্ত উচ্ছ্বাসে ভাসে ৮৩ মিনিটে। বাঁ প্রান্ত থেকে মার্সেলোর ক্রসে লাফিয়ে উঠে করা মোরাতার হেডই রোমাঞ্চকর এক জয় এনে দেয় তাদের। ভিয়ারিয়াল কোচ এসক্রিবা ম্যাচের টার্নিং পয়েন্ট হিসেবে দেখছেন পেনাল্টির ওই সিদ্ধান্তকে, ‘এই পেনাল্টিই আমাদের খেলোয়াড়দের সর্বনাশ করেছে। সব মনোযোগ কেড়ে নিয়েছে।’ রিয়াল কোচ জিনেদিন জিদান দলের এই ‘ফেরা’য় দারুণ খুশি, ‘ম্যাচে আজ যা ঘটেছে, তিন পয়েন্ট পাওয়ার জন্য সেগুলো খুবই গুরুত্বপূর্ণ ছিল।’ সূত্র: এএফপি, রয়টার্স।
