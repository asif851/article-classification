
সমস্যা ছিল দুই পক্ষেরই। পাকিস্তানের আপত্তি ছিল অনূর্ধ্ব-১৯ এশিয়া কাপ ভারতে হচ্ছে দেখে। ভারতীয় বোর্ড মুখে কিছু না বললেও টুর্নামেন্টটিতে পাকিস্তান আছে দেখে তাদের প্রয়োজন ছিল কেন্দ্রীয় সরকারের অনুমোদন। শেষ পর্যন্ত এশিয়ান ক্রিকেট কাউন্সিল (এসিসি) সব সমস্যার সমাধান করেছে। ভেন্যু সরিয়ে নিয়েছে মালয়েশিয়ার কুয়ালালামপুর।
আজ কলম্বোতে এসিসির ডেভেলপমেন্ট কমিটির সভায় এ বিষয়ে ‘সর্বসম্মত’ সিদ্ধান্ত হয়। পাকিস্তান ক্রিকেট বোর্ডের নতুন চেয়ারম্যান নজম শেঠি জানিয়েছেন, ‘ভেন্যু পরিবর্তনের বিষয়ে টুর্নামেন্টে অংশগ্রহণকারী সব দেশই একমত হয়েছে। যেহেতু কোনো দলই চায় না অংশগ্রহণকারী কোনো দেশ নিরাপত্তা সমস্যার মধ্যে পড়ুক।’এদিকে ভেন্যু পরিবর্তনের বিষয়ে নিজেদের কোনো আপত্তি নেই বলেই জানিয়েছে ভারতীয় ক্রিকেট বোর্ড (বিসিসিআই)। বাংলাদেশ, ভারত, শ্রীলঙ্কা, পাকিস্তানসহ আরও চারটি সহযোগী দেশের অংশগ্রহণে টুর্নামেন্টটি অনুষ্ঠিত হওয়ার কথা ছিল আগামী নভেম্বরে, বেঙ্গালুরুতে।
