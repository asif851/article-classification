
প্রথম ইনিংসে ১৬৮, দ্বিতীয় ইনিংসে অপরাজিত ১৭৪। জাতীয় লিগে এক ম্যাচে সবচেয়ে বেশি রানের রেকর্ড গড়া শাহরিয়ার নাফীস অল্পের জন্য একই ম্যাচে সেঞ্চুরি ও ডাবল সেঞ্চুরি পেলেন না। প্রথম শ্রেণির ক্রিকেটে একই ম্যাচে কোনো ব্যাটসম্যানের সেঞ্চুরি ও ডাবল সেঞ্চুরি পাওয়ার ঘটনা আছে ৬১টি। ৫৪ জন ব্যাটসম্যানের আছে এই কীর্তি। এঁদের মধ্যে মাত্র ৫ জন একাধিকবার এক ম্যাচে সেঞ্চুরি ও ডাবল সেঞ্চুরি পেয়েছেন। ইংল্যান্ডের মরিস হ্যালাম, নিল টেলর, জিম্বাবুয়ের মারে গুডউইন ও অস্ট্রেলিয়ার ক্রিস রজার্স দুবার এক ম্যাচে সেঞ্চুরি ও ডাবল সেঞ্চুরি করেছেন। চারবার এই কীর্তি গড়ে পাকিস্তানের জহির আব্বাস সবার চেয়ে এগিয়ে। পাকিস্তানি ব্যাটিং গ্রেট চারবারই এই কীর্তি গড়েছেন ইংল্যান্ডের কাউন্টি দল গ্লস্টারশায়ারের হয়ে।
