
 
ইংলিশ মিডিয়াকে বশে এনেছিলেন প্রথম সাক্ষাতেই বিড়াল মেরে দিয়ে। স্প্যানিশ মিডিয়ায় সেই লাগামটা পরানো হয়নি তাঁর। শুরু থেকেই স্প্যানিশ সংবাদমাধ্যমের সঙ্গে তাঁর সম্পর্কটা অম্লমধুর। শেষ দিকে অবশ্য অম্লটাই ছিল, ‘মধু’ উবে গেছে কর্পূরের মতো। বিদায় বেলায় হোসে মরিনহো পাল্টা শোধই যেন নিলেন। আজ প্রচারিত স্প্যানিশ এক টিভি সাক্ষাত্কারে দেশটির সংবাদমাধ্যমকে রীতিমতো ধুয়ে দিয়েছেন পর্তুগিজ কোচ। সরাসরিই বলেছেন, স্প্যানিশ সংবাদমাধ্যম মিথ্যায় ভরপুর!মরিনহোর সঙ্গে স্প্যানিশ মিডিয়ার আরেক দফা ‘বিরোধ’ দেখা দেয় গতকালের ওসাসুনা-রিয়াল ম্যাচের খেলোয়াড় তালিকা নিয়ে। এই ম্যাচে দলের অনেক সিনিয়র খেলোয়াড়কে নেননি মরিনহো। তাঁর প্রিয় হয়ে ওঠা ডিয়েগো লোপেজের চোটের পরেও ইকার ক্যাসিয়াসকেও সুযোগ দেননি। ছিলেন না পেপে, এমনকি ক্রিস্টিয়ানো রোনালদোও। কিন্তু মরিনহো আরও একবার দাবি করেছেন, এর পেছনে ব্যক্তিগত কোনো কারণ নেই। তাঁরা ফিট ছিলেন না বলেই নেওয়া হয়নি।
‘আজকের (শনিবার) প্রথম পৃষ্ঠাগুলো অসত্য আর বিদ্বেষে ভরা। তারা যা যা লিখেছে, সেগুলো যদি আমি এক এক করে অস্বীকার করতে শুরু করি, তাহলে আর কিছু বলার জন্য সময়েই কুলোবে না। তবে যেহেতু রিয়াল মাদ্রিদের কোচ হিসেবে এটাই আমার শেষবারের মতো কিছু বলা, আমি শুধু এতটুকুই বলতে পারি, এই খেলোয়াড়দের দলে নেওয়া হয়নি কারণ তাদের খেলার মতো উপযুক্ত মনে করেনি আমাদের মেডিকেল বিভাগ কিংবা তারা নিজেরাই সেটা মনে করেনি।’
ক্যাসিয়াস, পেপে ও রোনালদো নিজেরাই খেলতে চাননি বলেও পরোক্ষে মন্তব্য করেছেন তিনি, ‘তারা গত সপ্তাহে অনুশীলন করেনি। খুব ভালোভাবে অনুশীলন করেনি এই সপ্তাহেও। ফলে তারা নিজেরাই ওসাসুনার বিপক্ষে খেলার জন্য নিজেদের বিবেচনা করেনি।’
বিদায়ী ম্যাচটিতেও দর্শকদের মিশ্র প্রতিক্রিয়া পেয়েছেন মরিনহো। খেলার শুরুতে তাঁর নাম ঘোষিত হলে বেশির ভাগ অংশই দুয়ো ধ্বনি দিয়েছে। কিন্তু অন্য একটি অংশ তাঁর জয়গানই গেয়েছে। এমনকি কিছু কিছু ব্যানারও ছিল এই তিন বছরে তাঁর অবদানের জন্য। রিয়ালকে ভবিষ্যতের জন্য শুভকামনা জানিয়েছেন মরিনহোও।
যদিও এরপর তাঁর গন্তব্য কোথায়, এ নিয়ে এখনো স্পষ্ট করে মুখ খুলছেন না। তবে রিয়াল সভাপতি ফ্লোরেন্তিনো পেরেজ স্কাই স্পোর্টসকে নিশ্চিত করেছেন, চেলসিতেই যাচ্ছেন ‘স্পেশাল ওয়ান’। ওয়েবসাইট।
