
লিভারপুলে ‘১০’ নম্বর জার্সি পরতেন ফিলিপে কুতিনহো। ন্যু ক্যাম্পে আসার পর থেকেই ব্রাজিলিয়ানকে ঘিরে প্রশ্ন—বার্সায় কত নম্বর জার্সি পরবেন কুতিনহো? ১০ নম্বর জার্সিটা তো লিওনেল মেসির। ওটা নিয়ে কোনো কথা চলে না। সংবাদমাধ্যম জানিয়েছিল, বার্সার ‘৭’ ও ‘১৪’ নম্বর জার্সির মধ্যে যেকোনো একটি পেতে পারেন কুতিনহো। শেষ পর্যন্ত ১৪ নম্বর জার্সিই পাচ্ছেন ২৫ বছর বয়সী এ মিডফিল্ডার।
ফক্স স্পোর্টস আর্জেন্টিনা জানিয়েছে, বার্সায় ১৪ নম্বর জার্সি পরবেন কুতিনহো। হ্যাভিয়ের মাচেরানো এত দিন এ জার্সি পরতেন। ফুটবল এসপানা জানিয়েছে, আর্জেন্টাইন এ ডিফেন্ডার এই মাসের মধ্যেই বার্সা ছেড়ে যোগ দিচ্ছেন চায়নিজ সুপার লিগের ক্লাব হেবেই ফরচুনে। এ কারণে নিজেদের ক্লাব ইতিহাসে দ্বিতীয় সর্বোচ্চ দামি (১৬ কোটি ইউরো) খেলোয়াড়টিকে ১৪ নম্বর জার্সি দেওয়ার সিদ্ধান্ত নিয়েছে বার্সা। ফুটবলে সাধারণত ৭ থেকে ১১ নম্বর জার্সি ‘আইকন’ খেলোয়াড়েরা পরে থাকেন। তাহলে কুতিনহোর মতো তারকার গায়ে ১৪ নম্বর জার্সি কেন? বার্সায় এ জার্সিকে ‘আইকনিক’ পর্যায়ে নিয়ে গিয়েছিলেন ডাচ্‌ কিংবদন্তি ইয়োহান ক্রুয়েফ। কুতিনহো হয়তো ক্রুয়েফের পদাঙ্কই অনুসরণ করতে চান।
কিন্তু ৭ নম্বর জার্সি নিয়ে প্রশ্ন থেকেই যাচ্ছে। বার্সায় এত দিন জার্সিটি পরতেন আরদা তুরান। তুর্কি মিডফিল্ডারকে এ মৌসুমে কোনো ম্যাচ খেলায়নি বার্সা। উল্টো তাঁকে ধারে পাঠিয়েছে তুর্কি লিগের দল বেসাকসাহির কাছে। অর্থাৎ ৭ নম্বর জার্সিটি খালি পড়ে আছে। তাহলে কুতিনহো ৭ নম্বর জার্সি পেলেন না কেন?
ফক্স স্পোর্টস আর্জেন্টিনা জানিয়েছে, ৭ নম্বর জার্সিটা আগামী মৌসুমে একটি গুরুত্বপূর্ণ ট্রান্সফারের জন্য রাখা হয়েছে। আঁতোয়া গ্রিজম্যান! ফরাসি এ মিডফিল্ডার নাকি অ্যাটলেটিকো মাদ্রিদে এ মৌসুম পর্যন্তই আছেন। এ মুহূর্তে বার্সা ও ম্যানচেস্টার ইউনাইটেড তাঁকে কেনার চেষ্টা করছে। গ্রিজম্যান শেষ পর্যন্ত বার্সাতেই যোগ দেবেন বলে মনে করছে স্প্যানিশ সংবাদমাধ্যম। অ্যাটলেটিকোয় ২৬ বছর বয়সী এ তারকার বর্তমান ‘রিলিজ ক্লজ’ ২০ কোটি ইউরো। তবে মৌসুম শেষে অঙ্কটা ১০ কোটি ইউরোয় নেমে আসবে বলে জানিয়েছে স্প্যানিশ সংবাদমাধ্যম এএস—তাদের কাছেই বার্সার ইনস্টিটিউশনাল রিলেশনস বিভাগের পরিচালক গুইলের্মো আমোর জানিয়েছেন, গ্রিজম্যানের পরিবারের সঙ্গে যোগাযোগ করেছেন বার্সা সভাপতি হোসে মারিয়া বার্তোমেউ।
