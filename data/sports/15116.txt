
লিভারপুল-সিটি ম্যাচে বাংলাদেশের সমর্থকদের অন্য রকম একটা অভিজ্ঞতাই হয়েছে। বাংলাদেশ সময়ে ম্যাচটি শুরু হয়েছিল ২০১৬ সালের একেবারে শেষ ভাগে। আর শেষ হয় ২০১৭ সালের প্রথম প্রহরে। আর ম্যাচের একমাত্র গোলটি হয়েছে ২০১৬ সালে। প্রথমার্ধে জর্জিনিও ভিনালডামের সেই গোলে লিভারপুল জয়টা পেয়েছে ২০১৭ সালে গিয়ে। সিটি-লিভারপুলের ম্যাচটি ক্লাব ফুটবলের দুই তারকা কোচ পেপ গার্দিওলা আর ইয়ুর্গেন ক্লপেরও দ্বৈরথের আরেকটি মঞ্চায়নও ছিল। আর এই দ্বৈরথে ৫-৪-এ এগিয়ে গেলেন ক্লপ। এর আগে ডাগআউটে গার্দিওলা ও ক্লপ মুখোমুখি হয়েছেন ৮টি ম্যাচে। তাতে ৪-৪ সমতায় ছিলেন দুজন। জার্মান ক্লাব বরুসিয়া ডর্টমুন্ড ছেড়ে ক্লপ ইংলিশ প্রিমিয়ার লিগের ক্লাব লিভারপুলের দায়িত্ব নিয়েছেন ১৫ মাস হলো। আর বার্সেলোনা ও বায়ার্ন মিউনিখের সাবেক কোচ গার্দিওলা চলতি মৌসুমেই সিটির কোচ হয়েছেন। বার্সেলোনা আর বায়ার্নে একের পর এক সাফল্যের কাব্য লিখে আসা গার্দিওলা সিটিতে এসে যেন ‘মাইডাস টাচ’টাই হারিয়ে ফেলেছেন। লিগ বা চ্যাম্পিয়নস লিগ কোথাও যেন দিশা খুঁজে পাচ্ছে না তাঁর দল। ক্লপের গল্পটা ঠিক এর বিপরীত। নিজেদের হারিয়ে খুঁজতে থাকা লিভারপুলকে দেখিয়েছেন আলোর পথ। সেই পথ ধরে তরতর করে এগিয়ে চলছে ‘অলরেড’রা। এবার তো ১৯৯০ সালের পর আবার লিগ শিরোপা জয়ের স্বপ্নও দেখার সাহসও পাচ্ছে দলটির সমর্থকেরা। গত ১৫ মাসে লিগে আর্সেনাল, চেলসি, ম্যানচেস্টার সিটি, ম্যানচেস্টার ইউনাইটেড আর টটেনহামের বিপক্ষে ১৩টি ম্যাচ খেলেছে লিভারপুল। এর মধ্যে শুধু একটি ম্যাচই হেরেছে তারা। ম্যানইউর বিপক্ষে সেই হারটি ছিল এক গোলে। ঘরের মাঠে গতকালের ম্যাচটিতে খুব একটা ছন্দময় ফুটবল উপহার দিতে পারেনি লিভারপুল। বল দখলের লড়াইয়েও পিছিয়ে ছিল তারাই। অ্যাডাম লালানার ক্রসে অসাধারণ এক হেডে ৮ মিনিটে ভিনালডামের গোলে এগিয়ে যায় লিভারপুল। গোলটি অবশ্য শেষ পর্যন্ত ধরে রাখতে পারে ক্লপের দল। ভিনালডামের লক্ষ্যভেদে ২০১৬ সালে লিগে লিভারপুলের গোলের সংখ্যা দাঁড়িয়েছে ৮৭টিতে। ১৯৮৭ সালের পর এক বর্ষপঞ্জিকায় এবারই তারা সর্বোচ্চ গোল করল। ১৯৮১ সালের পর এই প্রথম সিটির বিপক্ষে লিগে টানা চার ম্যাচ জেতার কীর্তি গড়েছে লিভারপুর। ’৮১-তে তারা টানা সাতটি ম্যাচ জিতেছিল। এই জয়ের পর ১৯ ম্যাচে ৪৩ পয়েন্ট নিয়ে দ্বিতীয় স্থানে আছে লিভারপুল। সমান ম্যাচে শীর্ষে থাকা চেলসির পয়েন্ট ৪৯। আর ৩৯ পয়েন্ট নিয়ে সিটি আছে তৃতীয় স্থানে। সূত্র: স্টার স্পোর্টস, বিবিসি।
