
রঙ্গনা হেরাথকে কভার দিয়ে চার মারলেন মোসাদ্দেক হোসেন। টেস্টে তাঁর প্রথম চার দেখেই ডিন জোন্সের মন্তব্য, ‘এটা অন্যায়, এমন শট যে খেলে, সে আটে নামতে পারে না!’ কথাটা মোসাদ্দেকের কানে যাওয়ার কথা নয়, কিন্তু এরপর পুরো ইনিংস জুড়েই এমন খেলেছেন, মনে হচ্ছিল আসলেই ‘অন্যায়ের’ জবাব দিচ্ছেন। এমন মুগ্ধ করা এক ইনিংস যিনি খেলেন তাঁর আটে নামা মানায় না। সাকিব সেঞ্চুরি পর ফিরে গেলেও মোসাদ্দেক এখনো আছেন। চা-বিরতি পর্যন্ত ৭ উইকেট হারিয়ে বাংলাদেশের স্কোর ৪২৮। লিড ৯০ রানের।
মোসাদ্দেকের কথাটাই আগে এল। কিন্তু কীর্তিতে সাকিবই এগিয়ে থাকবেন। মাত্র অষ্টম ব্যাটসম্যান হিসেবে দেশের শততম টেস্টে সেঞ্চুরি করেছেন সাকিব আল হাসান। সকালে তাঁর অস্থির ভাবটা কাটাতে সাহায্য করেছেন মুশফিক। মুশি চলে যাওয়ার পর সাকিব যেন পথ দেখালেন মোসাদ্দেককে। দুজনে মিলে ১৩১ রানের জুটিতে আস্তে আস্তে ব্যাকফুটে পাঠিয়ে দিলেন শ্রীলঙ্কাকে। বিরতির ঠিক একটু আগেই আক্রমণাত্মক শট খেলতে গিয়ে লক্ষণ সান্দাকানের বলে ক্যাচ দিয়েছেন সাকিব। ক্যারিয়ারের পঞ্চম সেঞ্চুরিটা ১১৬ রানে থেমেছে সাকিবের।তবে দৃষ্টি কেড়েছেন মোসাদ্দেক। যে বলটা ঠিক যেভাবে খেলা দরকার, ঠিক সেভাবে খেলেছেন। পা ব্যবহার করে শট খেলেছেন, পরের বলটাই আবার ফরোয়ার্ড ডিফেন্স করেছেন। পুরো ইনিংসে শুধু একটা সুযোগ দিয়েছেন। তবে সে শঙ্কা এড়িয়ে ঠিকই টেস্টে নিজের ইনিংসেই ফিফটি পেয়ে গেছেন। আটে নেমে অভিষেকে কোনো বাংলাদেশির প্রথম ফিফটি। ফিফটির পরও চরিত্র বুঝিয়ে দিয়ে টিকে রয়েছেন ৫৫ রানে। সঙ্গী মিরাজ আছেন ৫ রানে।লিড আরও বড় হওয়ার অপেক্ষা এখন। চা বিরতি শেষে শুরু হয়েছে খেলা।
