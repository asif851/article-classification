
ক্রিকেট মাঠে আবারও মৃত্যু! সতীর্থকে হারানোর শোকস্তবদ্ধতা!ইংল্যান্ডের সারে কাউন্টির সারবিটনের লং ডিটন রিক্রিয়েশন গ্রাউন্ড মঙ্গলবার কান্নায় ভিজল এক প্রতিশ্রুতিশীল শ্রীলঙ্কান তামিল ক্রিকেটারের অকাল প্রয়াণে। ব্রিটিশ তামিল লিগের একটি ম্যাচে বুকে বল লেগে মৃত্যুর কাছে আত্মসমর্পণ করেছেন ২৪ বছর বয়সী বলবান পদ্মনাভন।পদ্মনাভনের মৃত্যু খুব কাছ থেকে দেখা সতীর্থ জীভ রুকশান বর্ণনা করেছেন তাঁর বন্ধুর মৃত্যুর মুহূর্তটি, ‘পদ্মনাভনের বুকে বলটা বেশ জোরেই লেগেছিল। আঘাতের সঙ্গে সঙ্গেই সে পিচের ওপর পড়ে যায়। আমি ছুটে গিয়ে তাঁর আঘাতের ধরন বুঝতে গেলে সে আমায় থাম্বস আপ দেখিয়েছিল। কিন্তু একটু ওঠার চেষ্টা করতেই সে আবার পড়ে যায়। ততক্ষণে মৃত্যু তাঁকে গ্রাস করে ফেলেছে।’পদ্মনাভনের সাহায্যে ছুটে এসেছিল অ্যাম্বুলেন্স, চিকিৎসক। কিন্তু নিয়তি তাঁকে নিয়ে যায় সুনির্দিষ্ট গন্তব্যেই। তাঁর মৃত্যুতে আগামী ১২ জুলাই পর্যন্ত স্থগিত করা হয়েছে ব্রিটিশ তামিল লিগের সব ম্যাচ। সূত্র: কলম্বো মিরর।
