
আর মাত্র এক গোল করলেই ম্যানচেস্টার সিটির ইতিহাসে সর্বোচ্চ গোলদাতা হবেন সার্জিও আগুয়েরো। অর্জনটা সবাইকে নিয়ে উদ্‌যাপন করার মতোই বটে! পেপ গার্দিওলা অন্তত এ রকমই মনে করছেন। সিটির এ কোচের মতে, আজ হোক, কাল হোক গোলটা পাচ্ছেন আগুয়েরো। তাঁর উচিত হবে, দলের সবাইকে নৈশভোজে নিমন্ত্রণ করে কৃতজ্ঞতা প্রকাশ করা।
তিন সপ্তাহ আগে আমস্টারডামে গাড়ি দুর্ঘটনায় পাঁজরের হাড় ভেঙে নিয়েছিলেন আগুয়েরো। সুস্থ হয়ে ওঠার পর শনিবার রাতে প্রথমবারের মতো খেলেন ম্যাচের শুরু থেকে। বার্নলির বিপক্ষে এ ম্যাচের ৩০ মিনিটে স্বাগতিক মিডফিল্ডা​র বের্নার্দো সিলভাকে ফেলে দিয়ে দলের বিপদ ডেকে আনেন গোলরক্ষক নিক পোপ। রেফারি পেনাল্টির বাঁশি বাজালে স্পটকিক থেকে গোল করেন আগুয়েরো। আর্জেন্টাইন স্ট্রাইকারটি এ গোলটি দিয়ে ছুঁয়ে ফেলেন এরিক ব্রুকের গড়া সিটির ইতিহাসে সর্বোচ্চ গোলের রেকর্ড। এরপর নিকোলাস ওতামেন্দি ও লেরয় সানের গোলে ৩-০ ব্যবধানের জয় তুলে নেয় সিটি।
প্রথম ও দ্বিতীয় বিশ্বযুদ্ধের মধ্যবর্তী সময়ে সিটির হয়ে ১৭৭ গোল করেছিলেন ব্রুক। বার্নলির জালে আগুয়েরোর গোলটিও ছিল সিটির জার্সিতে ১৭৭তম। অর্থাৎ​, আর মাত্র এক গোল করলেই ব্রুককে পেছনে ফেলে রেকর্ডটির একক দখল নেবেন আগুয়েরো। শিষ্য এমন অনন্য অর্জনের সামনে দাঁড়িয়ে থাকায় তা উদ্‌যাপনের সুযোগটা ছাড়তে চান না গার্দিওলা, ‘আমাদের প্রতি কৃতজ্ঞতা জানানো উচিত আগুয়েরোর। সে আমাদের নৈশভোজে নিমন্ত্রণ করতে পারে। আর দরকার মাত্র এক গোল। এটা আজ হোক, কাল হোক হবেই।’
আগুয়েরো কোচের আবদার রাখবেন কি না, সেটা সময়ই বলে দেবে। তবে দলের জয় এবং রেকর্ডটি ছুঁতে পেরে​ সিটি স্ট্রাইকারটি যে বেশ আনন্দিত, সেটা বোঝা গেল তাঁর টুইটে, ‘দলের জয় এবং ১৭৭তম গোল পেয়ে ভালো লাগছে। আমাদের আরও অনেক কিছু পেতে হবে!!’ সূত্র: বিবিসি
