
ভয়ংকর ফর্মে আছেন মোহাম্মদ সালাহ। সপ্তাহের শুরুতে ওয়াটফোর্ডের বিপক্ষে একাই চার গোল করেছেন লিভারপুল ফরোয়ার্ড। এমন ফর্ম চললে কিন্তু বিপদে পড়বে ‘ভোডাফোন ইজিপ্ট’। সালাহর প্রতি গোলেই যে ১০০ মিলিয়ন পাউন্ড খসবে মোবাইল সেবাদাতা এই প্রতিষ্ঠানের!
প্রিমিয়ার লিগে ৩০ ম্যাচে ২৮ গোল করেছেন সালাহ। সব প্রতিযোগিতা মিলিয়ে ৩৬ গোল এই মিসরীয়র। লিগে এখনো ৮ ম্যাচ হাতে পাচ্ছেন, চ্যাম্পিয়নস লিগেও অন্তত দুই ম্যাচ খেলতে পারবেন। লিভারপুলের খেলার ধরন যেমন, তাতে সালাহর গোল নিয়মিত একটা দৃশ্যে রূপ নিয়েছে। তাই মৌসুম শেষ হওয়ার আগে সালাহ আর গোল করবেন না, এমন বাজি ভুলেও কেউ ধরবেন না।
ভোডাফোন ইজিপ্ট ভালোভাবেই জানে সেটা। শুধু শুধু তো আর সালাহকে ব্র্যান্ড অ্যাম্বাসেডর বানায়নি তারা। সালাহকে নিয়ে নতুন একটি বিজ্ঞাপন বানিয়েছে ভোডাফোন। তাতেই ঘোষণা দিয়েছে, সালাহর প্রতি গোলের জন্য ভোডাফোনের গ্রাহকেরা ১১ মিনিট ফ্রি কথা বলতে পারবেন! মিসরে প্রতি মিনিটে কথা বলতে গড়ে ২৫ সেন্ট খরচ হয়। দেশটিতে ৪ কোটি ৩০ লাখ গ্রাহক আছে এই প্রতিষ্ঠানের। অর্থাৎ সালাহ গোল করলেই ১০০ মিলিয়ন পাউন্ডের বেশি ফ্রি টকটাইম খরচ হবে ভোডাফোনের। বাংলাদেশি মূল্যমানে যা ১১০০ কোটি টাকার বেশি।
সালাহর ফর্ম আরও দুর্দান্ত হোক, লিভারপুলের হয়ে গোলবন্যা বইয়ে দিক—এমন প্রত্যাশায় বসে থাকবেন এখন ভোডাফোনের সব গ্রাহক।
