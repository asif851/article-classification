

জাতীয় লিগের শেষ রাউন্ডের ম্যাচে খেলা চলার সময় কিশোর দর্শককে মারধর করে তুমুল সমালোচনার জন্ম দিয়েছিলেন সাব্বির রহমান। বিসিবি জানিয়েছিল, তাঁর ব্যাপারে সিদ্ধান্ত নেওয়া হবে আজ। সভাপতি নাজমুল হাসান আজ জানালেন, সেই ঘটনার বড় শাস্তিই পেতে যাচ্ছেন জাতীয় দলের এ ক্রিকেটার। 
বিসিবি সভাপতি নাজমুল হাসান আজ বিকেলে সংবাদমাধ্যমকে জানিয়েছেন, বিসিবির কেন্দ্রীয় চুক্তি থেকে সাব্বিরকে বাদ দেওয়ার সুপারিশ করা হয়েছে। ২০ লাখ টাকা জরিমানা করা হচ্ছে। সাব্বিরের শাস্তির এখানেই শেষ নয়। আগামী ছয় মাস ঘরোয়া ক্রিকেট খেলতে পারবেন না তিনি। ফ্র্যাঞ্চাইজিভিত্তিক ঘরোয়া প্রথম শ্রেণির লিগ বাংলাদেশ ক্রিকেট লিগ (বিসিএল) ও ঢাকা প্রিমিয়ার লিগে খেলা হচ্ছে না সাব্বিরের। বিসিবির পরবর্তী বোর্ড সভায় এসব সিদ্ধান্ত পাস হবে। সভাপতি ইঙ্গিত দিলেন, বোর্ড সভায় শাস্তির পরিমাণ বাড়তে পারে।
সাব্বিরের শাস্তি নিয়ে নাজমুল বললেন, ‘তার শুনানি হয়েছে আজ। আমাদের যে শৃঙ্খলা কমিটি আছে, তাদের সুপারিশ অনুযায়ী সে কেন্দ্রীয় চুক্তি থেকে বাদ পড়তে যাচ্ছে। কেন্দ্রীয় চুক্তিবদ্ধ খেলোয়াড়েরা অনেক টাকা পায়। সঙ্গে আছে ২০ লাখ টাকা জরিমানা। ঘরোয়া ক্রিকেটে ছয় মাস খেলতে পারবে না। তার মানে সে ঢাকা প্রিমিয়ার লিগও খেলতে পারবে না। বিপুল অঙ্কের জরিমানা। সামনে বোর্ড সভায় সিদ্ধান্ত চূড়ান্ত হবে।’তবে কেন্দ্রীয় চুক্তি থেকে বাদ পড়লেও জাতীয় দলের হয়ে খেলায় কোনো বাধা নেই সাব্বিরের।
