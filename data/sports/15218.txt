
ঘরের ছেলে পর হয়ে গেলে জ্বলুনিটা একটু বেশিই লাগে। রিভার প্লেটের কিছু সমর্থকদের অবস্থা এখন তা-ই। ক্লাব বিশ্বকাপে বার্সেলোনার বিপক্ষে ফাইনালে হেরেছে আর্জেন্টাইন ক্লাবটি। বার্সার হয়ে প্রথম গোলটি আবার করেছেন আর্জেন্টিনার অধিনায়ক লিওনেল মেসি। নিজেদের দলের বিপক্ষে ‘নিজেদের’ই একজনের গোল দেওয়াটা ভালোভাবে নিতে পারেনি তারা। টোকিওর নারিতা এয়ারপোর্টে মেসিকে হাতের কাছে পেয়ে হেনস্তা করেছে একদল রিভার প্লেট সমর্থক।
রিভার প্লেটের সঙ্গে মেসির ইতিহাসটা বেশ পুরোনো। ১২ বছর বয়সে আর্জেন্টিনার এই ক্লাবে খেলতে ট্রায়াল দিয়েছিলেন মেসি। কিন্তু মেসির শারীরিক অবস্থা ও বড় অঙ্কের চিকিৎসা ব্যয় দেখে মুখ ফিরিয়ে নিয়েছিল ক্লাবটি। ক্লাব ইতিহাসের সবচেয়ে বড় ভুলটি বুঝি ওখানেই করেছিল রিভার প্লেট। একটুর জন্য বর্তমান সময়ের বিশ্বের সেরা খেলোয়াড়কে হাতছাড়া করেছিল। এ সুযোগটা দারুণভাবে কাজে লাগিয়েছিল বার্সেলোনা। মেসিকে সপরিবারে স্পেনে নিয়ে আসে কাতালান ক্লাবটি। সেখানেই ‘লা মেসিয়া’ হয়ে বার্সেলোনার মূল দলে উঠে এসেছেন মেসি। বার্সাকে জিতিয়ে চলেছেন একের পর এক শিরোপা।ক্লাব বিশ্বকাপে বার্সেলোনা-রিভার প্লেট ফাইনালের পর এসব স্মৃতিকথাই ভেসে উঠছে বারবার। ফাইনালে প্রথম গোলটি করে কিছুক্ষণ উদযাপন করেই মেসি রিভার সমর্থকদের গ্যালারির উদ্দেশে হাত তুলে ক্ষমা প্রার্থনার ভঙ্গি করেন। মেসির মানুষটাই এমন, তাঁকে ঘৃণা করতে হলে আপনাকে পাষাণ হৃদয়ের হতে হবে। কিন্তু এতেও যেন সান্ত্বনা খুঁজে পায়নি রিভার প্লেটের ওই সমর্থকেরা। বিমানবন্দরে পাসপোর্টের কাগজপত্র পরীক্ষা করে যাত্রীকে সবুজ সংকেত দেওয়া লাইনে দাঁড়িয়ে থাকা মেসিকে পেয়ে অপমানজনক কথা বলতে শুরু করে তারা। মেসি নাকি তাঁর জন্মস্থানের কথা ভুলে গেছেন, ভুলে গেছেন নিজের উঠে আসার কথা! রেগে-মেগে দু-একজন মেসির দিকে থুতুও নাকি ছিটিয়েছেন!মেসির দিকে সমর্থকদের এমন ক্ষোভ দেখে সতীর্থরা এগিয়ে এসেছেন দ্রুতই। মেসিকে রক্ষা করতে গিয়ে উল্টো বিপদে পড়েছিলেন হাভিয়ের মাসচেরানো। সমর্থকদের গালি শুনতে হয়েছে রিভার প্লেটের সাবেক এই খেলোয়াড়কেও! লুইস সুয়ারেজও এ সময় আগলে রেখেছিলেন মেসিকে।রিভার প্লেট সভাপতি রোদোলফো ডি’ ওনোফ্রিও অবশ্য এরই মধ্যে দুঃখ প্রকাশ করেছেন এ ঘটনায়। সমর্থকদের এমন আচরণে বেশ অবাক রিভার প্লেট সভাপতি, ‘খুব নরম করেও যদি বলি তবু বলতেই হচ্ছে, সব সময় এমন কিছু অপদার্থ পাবেন আপনি। মেসি আর্জেন্টিনার সেরা খেলোয়াড়, একজন নিপাট ভালো মানুষ। গোল করার পরও সে কিন্তু বিনয়ের ভঙ্গিতে হাতও তুলেছিল।’খ্যাপাটে সমর্থকেরা তা বুঝলে তো!
