
এটাই কি তাহলে ক্রিস গেইলের শেষের শুরু? রয়্যাল চ্যালেঞ্জার্স বেঙ্গালুরুর প্রথম পাঁচ ম্যাচের দুটিতে বাদ পড়ার পর ফিসফাস শুরু হয়ে গিয়েছিল। ফিসফাসটাকে আর উচ্চকণ্ঠ হতে দিলেন না টি-টোয়েন্টি ক্রিকেটের সবচেয়ে বড় বিজ্ঞাপন। কাল রাজকোটের সৌরাষ্ট্র ক্রিকেট অ্যাসোসিয়েশন স্টেডিয়ামে ‘গেইলীয়’ এক ইনিংস খেলেই জানিয়ে দিলেন, তাঁকে নিয়ে শেষ ভাবনার সময় এখনো আসেনি। মাত্র ৩৮ বলে ৫ চার ও ৭ ছক্কায় ৭৭ রান করেছেন গেইল, ছুঁয়েছেন ১০ হাজার রানের মাইলফলকও।ইতিহাসের প্রথম ব্যাটসম্যান টি-টোয়েন্টিতে ১০ হাজার রানের মাইলফলক ছুঁতে দরকার ছিল মাত্র ৩ রান। এই সমীকরণ নিয়েই কাল বেঙ্গালুরু-গুজরাট ম্যাচটা শুরু করেছিলেন গেইল। ক্যারিবিয়ান-ঝড় মাইলফলকটা ছুঁয়ে ফেললেন বেঙ্গালুরুর ইনিংসের চতুর্থ ওভারের তৃতীয় বলে। বাসিল থাম্পির অফ স্টাম্পের বাইরের বলটাকে থার্ডম্যানে ঠেলে দিয়ে ১ রান নিয়েই ২০ ওভারের ক্রিকেটের প্রথম ১০ হাজারি হয়ে গেলেন গেইল। ছয় বলে মাত্র ৩ রান, ঝড় ওঠানোর প্রস্তুতিটাই কি নিচ্ছিলেন?মুখোমুখি হওয়া পরের বলটাকে মিড অফে ছক্কা বানালেন। গেইল সবচেয়ে বড় ঝড়টা তুললেন অষ্টম ওভারে। রবীন্দ্র জাদেজার শেষ চার বলে দুটি করে চার ও ছক্কায় তুলে নিলেন ২০ রান। শেষ ছক্কাটা অবশ্য পেয়েছেন ভাগ্যক্রমে। আউটই হয়ে গিয়েছিলেন গেইল। লং অফে ডানদিকে এক হাত বাড়িয়ে অসাধারণ এক ক্যাচ নিয়েছিলেন ব্রেন্ডন ম্যাককালাম। আউট মেনে গেইলও ড্রেসিংরুমে হাঁটা দেন। কিন্তু টিভি রিপ্লে দেখাল পড়ন্ত ম্যাককালামের হ্যাটের কানা লেগেছে বাউন্ডারি দড়িতে। ছক্কা! ৩৮ রানে দাঁড়ানো গেইলের রান হয়ে গেল ৪৪। থাম্পির বলে এলবিডব্লু হওয়ার আগে এরপর আরও ৩৩ রান করেছেন গেইল।
