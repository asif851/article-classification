
শত শত লোকের হাতে লাল কার্ড। তাদের অনলবর্ষী স্লোগান। পরশু তুরস্কের ত্রাবজন শহরের রাস্তায় মঞ্চস্থ হলো অভিনব এক দৃশ্যের। কিন্তু কোন ‘অদৃশ্য শত্রুকে’ বার্তা দিতে চাইছেন কারা?পেছনের কাহিনিটা জানার জন্য ফিরে যেতে হবে দুই দিন আগে। তুরস্ক লিগে গ্যালাতাসারাইয়ের সঙ্গে ত্রাবজনস্পোরের ম্যাচের ঘটনাটা অনেকেই হয়তো জেনে গেছেন। রেফারির বিতর্কিত সিদ্ধান্তের জেরে ত্রাবজনস্পোরের সালিহ দুরসান নিজেই রেফারিকে দেখিয়ে দেন লাল কার্ড। সেই ছবিটি পরে দাবানলের মতো ছড়িয়ে পড়ে ফুটবল-বিশ্বে।ত্রাবজনস্পোরের সমর্থকেরাও দাঁড়িয়েছেন দুরসানের পাশে। কাল শহরের রাস্তায় সমর্থকদের বিশাল একটা মহড়াই হয়ে গেছে। কয়েকজন সমর্থক আবার ওই ম্যাচের রেফারি ডেনিজ বিটনেলের বিরুদ্ধে ‘ক্ষমতার অপব্যবহারে’র অভিযোগ এনে মামলাও ঠুকে দিয়েছেন। এত কিছুর ফাঁকে লাল কার্ড দেখিয়ে আলোচনায় চলে আসা দুরসান হয়ে গেছেন নায়ক। ত্রাবজনস্পোর ক্লাবের সামনে তাঁর একটা আবক্ষমূর্তি স্থাপন করারও তোড়জোড়ও নাকি শুরু করে দিয়েছেন সমর্থকেরা! বিবিসি।
