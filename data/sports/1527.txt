
এক লিটল মাস্টারকে বিদায়ী অভিবাদন জানালেন আরেক লিটল মাস্টার। শচীন টেন্ডুলকারের ব্যাটেই ভেঙেছিল তাঁর ৩৪ টেস্ট সেঞ্চুরির রেকর্ড। সেই সুনীল গাভাস্কার যোগ্য উত্তরসূরির মাথায় যেন স্নেহের হাত বুলিয়ে দিলেন বিদায়বেলায়। ভারতীয় ক্রিকেটে এত এত অবদানের জন্য ধন্যবাদ জানালেন টেন্ডুলকারকে। বললেন, ভারত হয়তো টেন্ডুলকারের শূন্যতা পূরণে উদীয়মান অনেক প্রতিভা পেয়ে গেছে এরই মধ্যে। তার পরও টেন্ডুলকারের শূন্যতা ভীষণভাবে অনুভব করবে দল।সেঞ্চুরি পেলেই হয়তো সার্থক হতো টেন্ডুলকারের বিদায় সংবর্ধনায় রূপ নেওয়া মুম্বাই টেস্ট। এত কাছে গিয়েও সেঞ্চুরি না পাওয়ার আক্ষেপ থাকছে। টেন্ডুলকার যখন ৭৪ রানে আউট হয়ে সম্ভবত শেষবারের মতো ব্যাটিং করে সাজঘরে হাঁটা দেন, ধারাভাষ্য কক্ষ থেকে আবেগমথিত কণ্ঠে গাভাস্কার বলছিলেন, ‘আমাদের যত স্মৃতি তুমি উপহার দিয়েছ, সবকিছুর জন্য তোমাকে ধন্যবাদ। আমরা অবশ্যই তোমাকে মিস করব।’টেন্ডুলকারকে সেই ছোট্টবেলা থেকেই চেনেন মুম্বাইয়েরই আরেক খেলোয়াড় গাভাস্কার। উঠতি প্রতিভা টেন্ডুলকারকে বিশেষ ধরনের হালকা প্যাড দিয়েছিলেন, যেন রানের সময় দৌড়াতে তাঁর সুবিধা হয়। পরে গাভাস্কার মজা করে বলেছিলেন, ‘ওকে এই প্যাড দিয়ে লাভ হলো কী? ও তো সব রান বাউন্ডারি থেকেই নিচ্ছে।’উদীয়মান ক্রিকেটার হিসেবে বম্বে ক্রিকেট অ্যাসোসিয়েশন (বিসিএ) কিশোর টেন্ডুলকারকে পুরস্কার দেয়নি। এ জন্য টেন্ডুলকার যেন মন খারাপ না করে, গাভাস্কার তখন চিঠি লিখেছিলেন টেন্ডুলকারকে, ‘বিসিএ তোমাকে সেরা জুনিয়র ক্রিকেটারের পুরস্কারটি দেয়নি বলে খুব বেশি মন খারাপ কোরো না। তুমি যদি এই পুরস্কার পাওয়াদের তালিকাটা দেখো, দেখবে যে একটা লোকের নাম খুঁজে পাচ্ছ না, সেই লোকটা (গাভাস্কার) কিন্তু টেস্ট ক্রিকেটে মন্দ করেনি!’টেন্ডুলকারকে ৩০ বছর ধরে দেখে আসছেন। ঘরোয়া ক্রিকেট থেকে বিস্ময়প্রতিভা হিসেবে আন্তর্জাতিক ক্রিকেটে পা রাখা টেন্ডুলকারের দীর্ঘ ক্যারিয়ারের প্রতিটি পদক্ষেপই নজর রেখেছেন। সেই টেন্ডুলকারকে বিদায় নিতে দেখা গাভাস্কারের জন্য বেদনাতুর অভিজ্ঞতা তো বটেই।
