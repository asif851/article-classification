
বিকেএসপি-কক্সবাজারে তিন দফায় ৭০ দিনের প্রস্তুতি শেষে বাংলাদেশ অনূর্ধ্ব-১৯ দল যুব এশিয়া কাপ খেলতে শ্রীলঙ্কা রওনা হচ্ছে পরশু। এরই মধ্যে মোহাম্মদ সাইফ হাসানকে অধিনায়ক করে দেওয়া হয়েছে ১৫ জনের দল।
১৫ ডিসেম্বর থেকে শুরু যুব এশিয়া কাপে অংশ নিচ্ছে মোট আট দল। ‘বি’ গ্রুপে বাংলাদেশের সঙ্গী পাকিস্তান, আফগানিস্তান ও সিঙ্গাপুর। ‘এ’ গ্রুপে আছে ভারত, মালয়েশিয়া, নেপাল ও শ্রীলঙ্কা। ১৫ ডিসেম্বর আফগানিস্তানের বিপক্ষে ম্যাচ দিয়ে শুরু হবে বাংলাদেশ অনূর্ধ্ব-১৯ দলের এশিয়া কাপ অভিযান। সিঙ্গাপুরের সঙ্গে যুবারা খেলবেন পরদিন। ১৮ ডিসেম্বর গ্রুপ পর্বের শেষ ম্যাচের প্রতিপক্ষ পাকিস্তান।
দেশের মাটিতে ২০১৬ অনূর্ধ্ব-১৯ বিশ্বকাপে যুবাদের শিরোপাস্বপ্ন শেষ হয়েছে সেমিফাইনালে। তৃতীয় হয়েছে বাংলাদেশ। ২০১৮ সালে নিউজিল্যান্ডে অনুষ্ঠেয় পরের যুব বিশ্বকাপের এখনো অনেক দেরি। তার আগে বাংলাদেশ খেলবে কয়েকটি সিরিজ ও টুর্নামেন্ট। এশিয়া কাপ দিয়ে শুরু হচ্ছে তাদের প্রথম পরীক্ষা।
বাংলাদেশ অনূর্ধ্ব-১৯ দল: সাইফ হাসান (অধিনায়ক), আফিফ হোসেন (সহ-অধিনায়ক), সজীব হোসেন, নাজমুল আলম, আমিনুল ইসলাম, রায়ান রাফসান রহমান, হাবিবুর রহমান, মোহাম্মদ রকিব, মাহিদুল ইসলাম, নাঈম হাসান, শাখাওয়াত হোসেন, অনীক ইসলাম, ইয়াসিন আরাফাত, মুকিদুল ইসলাম, আবদুল হালিম।
 
