
ট্রেন্ট ব্রিজের আকাশে কালও মেঘ ছিল। তবে বৃষ্টি হয়নি। কথাটায় অবশ্য কেউ আপত্তি করলেও করতে পারেন। প্রথম সোয়া দুই সেশনে যে ট্রেন্ট ব্রিজ দেখেছে উইকেট-বৃষ্টি। এই সময়ে পড়েছে ১৪টি উইকেট—দক্ষিণ আফ্রিকার ৪টি, ইংল্যান্ডের ১০টি।
মেঘলা আকাশের সঙ্গে হালকা বাতাস। পেসারদের জ্বলে ওঠার জন্য আদর্শ পরিবেশ। সেটা কাজে লাগিয়ে দ্রুতই দক্ষিণ আফ্রিকার চারটি উইকেট তুলে নেন জেমস অ্যান্ডারসন। ৬ উইকেটে ৩০৯ রান নিয়ে ব্যাট করতে নামা দক্ষিণ আফ্রিকা অলআউট হয়ে যায় ৩৩৫ রানে। জবাবে ইংল্যান্ড তাদের প্রথম ইনিংসে অলআউট হয়েছে ২০৫ রানে। ১৩০ রানের লিড নিয়ে দ্বিতীয় ইনিংস খেলতে নামা দক্ষিণ আফ্রিকা বাকি সময়ে একটি উইকেটই হারিয়েছে। তুলেছে ৭৫ রান। সব মিলিয়ে লিড ২০৫ রানের। ডিন এলগার ৩৮ ও হাশিম আমলা ২৩ রান নিয়ে উইকেটে আছেন।
ট্রেন্ট ব্রিজে এ নিয়ে সপ্তমবার পাঁচ বা তার বেশি উইকেট পেলেন অ্যান্ডারসন। আগের দিন তিন উইকেট নেওয়া স্টুয়ার্ট ব্রডের সঙ্গে এ নিয়ে ৯২টি টেস্ট খেলছেন। দুজনের ৭০২টি উইকেট হয়ে গেল। একসঙ্গে খেলে তাঁদের চেয়ে বেশি উইকেট পাওয়া ফাস্ট বোলিং জুটি কোর্টনি ওয়ালশ ও কার্টলি অ্যামব্রোসের। একসঙ্গে ৯৫ টেস্ট খেলে এই দুই উইন্ডিজ বোলারের উইকেট ৭৬২টি।
ইংল্যান্ডের বোলিং সাফল্যের আমেজ কাটতে বেশি সময় লাগেনি। ৩ রানের মধ্যে ফিরে যান ইংল্যান্ডের দুই ওপেনার অ্যালিস্টার কুক ও কিটন জেনিংস। এর চেয়ে কম রানে টেস্টে ইংল্যান্ডের দুই ওপেনারকে হারানোর ঘটনাটি ২০০৫ সালের। পাকিস্তানের ফয়সালাবাদে সেবার দুই ওপেনার আউট হয়েছিলেন শূন্য রানে। ফিল্যান্ডারের বোলিংয়েই আউট হওয়াটা যেন কুকের নিয়তি। কাল নিয়ে তাঁকে ৯ ইনিংসে বোলিং করে ৫ বার আউট করেছেন ফিল্যান্ডার।
সকালের সেশনের পরের অংশটুকু ছিল ইংল্যান্ডের, আসলে জো রুটের। উইকেটে এসেই পাল্টা আক্রমণ শুরু করেন ইংল্যান্ড অধিনায়ক। লাঞ্চে যাওয়ার আগে ৪০ বলে তুলে নেন ২৮তম টেস্ট ফিফটি। কন্ডিশন কাজে লাগিয়ে ভালো বোলিংই করছিলেন মরকেল-ফিল্যান্ডাররা। রুটের কাছেই পাত্তা পাচ্ছিলেন না। অবশেষে তাঁকে থামিয়েছেন মরকেল। রুট ফিরে যাওয়ার পর ধস নামে ইংল্যান্ডের ইনিংসে। শেষ ছয়টি উইকেট তারা হারায় ৩৭ রানে।
সফরকারীদের তিন পেসার সাতটি উইকেট নিয়েছেন। ক্রিস মরিস তিনটি, মরকেল ও ফিল্যান্ডার দুটি করে। অধিনায়ক ফাফ ডু প্লেসি ধন্যবাদ জানাবেন কেশব মহারাজকেও। পেস-সহায়ক পিচেও ৩ উইকেট নিয়েছেন বাঁহাতি স্পিনার। সূত্র: স্টার স্পোর্টস ২, ক্রিকইনফো।
