
২০১২ সালের ফেব্রুয়ারিতে শেষ আন্তর্জাতিক ম্যাচটি খেলেছিলেন জেসি রাইডার। এরপর স্বেচ্ছা নির্বাসন। আবার কখনো আন্তর্জাতিক ক্রিকেটে ফিরবেন কি না, তা নিয়েই ছিল সংশয়। এরই মধ্যে গত মার্চে নিউজিল্যান্ডের একটি পানশালার বাইরে নৃশংস হামলার শিকার হয়ে প্রাণটাই হারাতে বসেছিলেন এই কিউই ব্যাটসম্যন। মাথায় গুরুতর আঘাত পেয়ে কোমায় ছিলেন বেশ কিছুদিন। কিন্তু সেই অনাকাঙ্ক্ষিত ঘটনাটিই হয়তো শাপে বর হয়েছে রাইডারের জন্য। সুস্থ হয়ে ওঠার পর এখন আবার আন্তর্জাতিক ক্রিকেটে ফেরার দৃঢ় প্রত্যয় ব্যক্ত করেছেন রাইডার।
অতিরিক্ত মদ্যপান ও অন্যান্য শৃঙ্খলাজনিত সমস্যা নিয়ে ক্রিকেট বোর্ডের সঙ্গে টানাপোড়েনটা বেশ ভালোমতোই ছিল রাইডারের। এর সঙ্গে ইনজুরি সমস্যাও যোগ হওয়ায় ২০১২ সালের মার্চে ক্রিকেট থেকে স্বেচ্ছা নির্বাসনের ঘোষণা দেন। বছরের শেষ দিকে ঘরোয়া ক্রিকেটে ভালো পারফরম্যান্স দেখালেও আন্তর্জাতিক ক্রিকেটে ফেরার ব্যাপারে কোনো আগ্রহ দেখাননি রাইডার। এভাবে আর কত দিন পার হতো, বলা মুশকিল।
এ বছরের মার্চে হামলার শিকার হওয়ার পর বদলে গেছে রাইডারের চিন্তাধারা। মৃত্যুর হাত থেকে বেঁচে আসার পর আবারও স্বাভাবিক জীবনে ফেরার পরিকল্পনা করছেন। সম্প্রতি এক সাক্ষাত্কারে তাঁর ম্যানেজার অ্যারন ক্লি বলেছেন, ‘ক্রাইস্টচার্চে যেটা ঘটেছে, তারপর আমরা উপলব্ধি করেছি যে, এভাবে বসে থাকার কোনো মানে হয় না। এখনই আবার উঠে দাঁড়িয়ে ক্যারিয়ারটা নতুনভাবে শুরু করার সময়। সবকিছু ঠিকঠাক চললে আন্তর্জাতিক ক্রিকেটে ফিরে আসতে হয়তো তাঁর খুব বেশি সময় লাগবে না।’
শারীরিক ফিটনেস ফিরে পেতে এখন বেশ ভালোই ঘাম ঝরাচ্ছেন রাইডার। নিউজিল্যান্ড দলে ফেরার সম্ভাবনা যাচাইয়ের জন্য কোচের সঙ্গেও দেখা করেছেন। তবে আন্তর্জাতিক ক্রিকেটে ফিরতে হলে যে তাঁকে ভালো পারফরম্যান্সও দেখাতে হবে, সেটা স্বীকার করেছেন তাঁর ম্যানেজার, ‘খুব দ্রুতই তাঁকে ভালো পারফরম্যান্স দেখাতে হবে। আমরা তার কাছ থেকে ধারাবাহিকতা চাই।’
২০০৪ সালে আন্তর্জাতিক ক্রিকেট ক্যারিয়ার শুরু করার পর ১৮টি টেস্ট খেলে ১২৬৯ রান করেছেন রাইডার। ওয়ানডেতে ৩৯টি ম্যাচ খেলে করেছেন ১১০০ রান।
 
