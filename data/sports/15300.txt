
তাঁর উইলোতেই আইপিএলের শুরুটা হয়েছিল দুর্দান্ত। কলকাতা নাইট রাইডার্সের হয়ে আইপিএলের প্রথম ম্যাচেই ১৫৮ রানের ইনিংস খেলেছিলেন ব্রেন্ডন ‘বাজ’ ম্যাককালাম। রংপুর রাইডার্সের হয়ে এবার বিপিএলেও কি সেই ঝড় দেখা যাবে নিউজিল্যান্ডের সাবেক অধিনায়কের ব্যাটে? বাজি তো ধরাই যায় তাঁর পক্ষে। অন্তত দুটি তথ্য ম্যাককালামের পক্ষে বাজি ধরতে আপনাকে উৎসাহিত করতেই পারে—বিপিএলে এটাই তাঁর প্রথম মৌসুম এবং কলকাতার মতো রংপুরের সঙ্গেও আছে ‘রাইডার্স’!
রংপুরের হয়ে বিপিএলে ঝড় তুলতে গতকালই ঢাকায় পা রেখেছেন ম্যাককালাম। ক্রিস গেইলও এবার রংপুরে খেলছেন। গেইল-ম্যাককালাম একই দলে খেলায় আইপিএলের মতো বাংলাদেশের ঘরোয়া ক্রিকেটেও প্রথমবারের মতো ওপেনিং জুটিতে দেখা যেতে পারে গেইল-ম্যাককালামকে। নিউজিল্যান্ডের সাবেক অধিনায়ক কিন্তু রংপুরের হয়ে খেলতে মুখিয়ে আছেন। টুইট করে বলেছেন, ‘এখানে (বাংলাদেশ) আসতে পেরে ভালো লাগছে। আগামী কয়েক সপ্তাহে দলগত সাফল্যের অপেক্ষায় আছি।’
আইপিএলে কলকাতা ছাড়াও চেন্নাই সুপার কিংস ও গুজরাট লায়ন্সের জার্সিতে মাঠ মাতিয়েছেন ৩৬ বছর বয়সী ম্যাককালাম। ক্যারিবীয় প্রিমিয়ার লিগে (সিপিএল) ত্রিনবাগো নাইট রাইডার্সের এবার দ্বিতীয়বারের মতো চ্যাম্পিয়ন হওয়ার নেপথ্যে বড় ভূমিকা ছিল ম্যাককালামের। আগামী শনিবার কুমিল্লা ভিক্টোরিয়ানসের মুখোমুখি হবে রংপুর রাইডার্স। এ ম্যাচে দেখা যেতে পারে ম্যাককালামকে।
