
ওল্ড ট্রাফোর্ডে ইংল্যান্ড-ওয়েস্ট ইন্ডিজ সিরিজের প্রথম ওয়ানডেটিতে চোখ রেখেছিল শ্রীলঙ্কা। ম্যাচটি যেন ক্যারিবীয়রা হেরে যায়, লঙ্কানদের কায়মন প্রার্থনা ছিল এটিই। সেই প্রার্থনা সফল হয়েছে। হেরে গেছে ওয়েস্ট ইন্ডিজ। এই হারের অর্থ ২০১৯ সালে ওয়ানডে বিশ্বকাপে খেলতে হলে বাছাইপর্ব পেরিয়েই খেলতে হবে দুবারের বিশ্ব চ্যাম্পিয়নদের। বাছাইপর্ব খেলার শঙ্কায় থাকা শ্রীলঙ্কা অবশ্য বেঁচেই যাচ্ছে, স্বাগতিক ইংল্যান্ড, অস্ট্রেলিয়া, দক্ষিণ আফ্রিকা, ভারত, পাকিস্তান ও বাংলাদেশের সঙ্গে সরাসরি বিশ্বকাপে খেলার সুযোগ পাচ্ছে তারা।গতকাল ওল্ড ট্রাফোর্ডে ইংল্যান্ডের বিপক্ষে ৭ উইকেটে হেরে গেছে ওয়েস্ট ইন্ডিজ। এই হারে ৩০ সেপ্টেম্বরের মধ্যে শ্রীলঙ্কাকে ছাড়িয়ে যাওয়ার কোনো সুযোগই থাকছে না ওয়েস্ট ইন্ডিজের। এই মুহূর্তে আইসিসির ওয়ানডে র‍্যাঙ্কিংয়ে ওয়েস্ট ইন্ডিজের পয়েন্ট ৭৮, শ্রীলঙ্কার ৮৬। সিরিজের বাকি ওয়ানডেগুলো জিতলেও ক্যারিবীয়দের খেলতেই হবে বিশ্বকাপ বাছাইপর্ব।১৯৭৫ আর ১৯৭৯ সালে ওয়ানডে বিশ্বকাপের প্রথম দুই আসরে শিরোপা জিতে সীমিত ওভারের ক্রিকেটে নিজেদের অবিসংবাদিত সেরা দল হিসেবে নিজেদের প্রতিষ্ঠিত করেছিল ওয়েস্ট ইন্ডিজ। ১৯৮৩ সালে টানা তৃতীয় শিরোপা জেতার খুব কাছে দাঁড়িয়ে তাদের হেরে যেতে হয় কপিল দেবের ভারতের কাছে। ১৯৮৭ সালে ভারত-পাকিস্তানে যৌথভাবে আয়োজিত বিশ্বকাপে গ্রুপ পর্ব থেকে বিদায় নিয়ে নেওয়া ওয়েস্ট ইন্ডিজ বিশ্বকাপের শেষ চারে পৌঁছাতে পারেনি ১৯৯৬ সালে আরও একটি উপমহাদেশ-আয়োজন পর্যন্ত। এরপর ইংল্যান্ডে ১৯৯৯, দক্ষিণ আফ্রিকায় ২০০৩ তো বটেই, ২০০৭ সালে নিজেদের মাঠেও বিশ্বকাপের শেষ চারে পৌঁছাতে পারেনি ওয়েস্ট ইন্ডিজ। ২০১১ ও ২০১৫ সালে কোয়ার্টার ফাইনাল থেকে বিদায় নিতে হয় তাদের।ইংল্যান্ডে অনুষ্ঠেয় পরের বিশ্বকাপ শুরু হবে ২০১৯ সালের ৩০ মে। টুর্নামেন্টটি হবে ১০ দলের। বাছাইপর্বে ওয়েস্ট ইন্ডিজের সঙ্গে খেলবে আইসিসি ওয়ানডে র‍্যাঙ্কিংয়ের নিচের সারির তিন দল জিম্বাবুয়ে, আফগানিস্তান ও আয়ারল্যান্ড। সূত্র: এএফপি
 
