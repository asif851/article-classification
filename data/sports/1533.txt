
টি-টোয়েন্টি থেকে মাশরাফি বিন মুর্তজার অবসরের ঘোষণায় বিষাদে আচ্ছন্ন বাংলাদেশ ক্রিকেট। লাখো ক্রিকেটামোদী তো আছেই, বাংলাদেশ অধিনায়কের আন্তর্জাতিক টি-টোয়েন্টি ছেড়ে দেওয়ার ঘোষণায় বিষণ্ন তাঁর সতীর্থরাও। সামাজিক যোগাযোগমাধ্যমে মাশরাফির প্রতি ভালোবাসা, কৃতজ্ঞতা আর শ্রদ্ধা জানিয়েছেন তামিম-মুশফিকরা।
বাংলাদেশ টেস্ট অধিনায়ক মুশফিক তাঁর ফেসবুক পেজে লিখেছেন, ‘সব অসাধারণ জিনিসের সমাপ্তি আছে। এটি হয়তো তারই একটি। ম্যাশকে ছাড়া বাংলাদেশ দল, এটা আমাদের জন্য ভাবা কঠিন। আপনি সত্যিকারের চ্যাম্পিয়ন। আপনার মতো নেতার অধীনে খেলতে পেরে নিশ্চিত আমার মতো সবাই গর্বিত...আমরা সবাই ভীষণ হতাশ, আপনি টি-টোয়েন্টির জার্সিটা অনেক অনুভব করবেন। ধন্যবাদ ম্যাশ।’২০১৪ সালের ফেব্রুয়ারিতে শ্রীলঙ্কার বিপক্ষে টি-টোয়েন্টি সিরিজের আগে মুশফিক চোটে পড়ায় তাঁর ডেপুটি তামিম ইকবালকে এড়িয়ে আকস্মিকভাবে অধিনায়কের ভার তুলে দেওয়া হয়েছিল মাশরাফির কাঁধে। ওই ঘটনায় বাঁহাতি ওপেনার সহ–অধিনায়কের পদটাই ছেড়ে দেন তখন। সেই অভিমানী তামিমকেই পরে জয় করে নিয়েছিলেন মাশরাফি।‘ম্যাশে’র এই অবসরের ঘোষণায় হৃদয়ে রক্তক্ষরণ হচ্ছে তামিমেরও, ‘মানুষটা যখন আমাদের অধিনায়ক মাশরাফি ভাই, তাঁকে নিয়ে যত বলবেন, ততই যেন বলার বাকি থাকে। তাঁর হয়তো বিশ্ব রেকর্ড নেই কিংবা অন্যান্য দেশের কিংবদন্তি বোলারদের মতো ৪০০-৫০০ উইকেট নেই। তবে সন্দেহ নেই বাংলাদেশের ক্রিকেটে তিনি বড় দাগই রেখে যাচ্ছেন। বাংলাদেশ ক্রিকেটে এখন যে বদল, সেটি তাঁর অসাধারণ অধিনায়কত্বে সওয়ার হয়েই। আমার কাছে এটা বিশ্ব রেকর্ড কিংবা ৪০০ উইকেট নেওয়ার মতোই দুর্দান্ত কিছু। ড্রেসিংরুম কীভাবে একটা পরিবার হয়, একই সময়ে কীভাবে ভালো ফল পাওয়া যায়, সেটিই তিনিই আমাদের দেখিয়েছেন।’এই তো কদিন আগে মাহমুদউল্লাহকে দলে নেওয়া না–নেওয়া নিয়ে কত নাটক। গুঞ্জন আছে, শ্রীলঙ্কার বিপক্ষে তাঁকে টেস্টের মতো ওয়ানডে দল থেকেও বাদ দেওয়ার ভাবনা ছিল টিম ম্যানেজমেন্টের। কিন্তু সেটি সম্ভব হয়নি মাশরাফির কারণেই। অধিনায়কের টি-টোয়েন্টি থেকে অবসরের ঘোষণায় আবেগ ছুঁয়ে যাচ্ছে মাহমুদউল্লাহকেও, ‘আপনাকে সত্যি মিস করব, বিশেষ করে আমি। আপনি আমার ভাই, বন্ধু, যাঁর কাছে সব বলা যায়। আপনি একজন যোদ্ধা, বড় নেতা, অধিনায়ক এবং সত্যিকারের চ্যাম্পিয়ন। খুবই খারাপ লাগছে। কিন্তু এটাই বাস্তবতা।’তাসকিন আহমেদকে মাশরাফি ডাকেন ‘হিরো’ বলে। ম্যাশের ভীষণ ‘ন্যাওটা’ তাসকিন ফেসবুকে একটা ছবি পোস্ট করেছেন। সেখানে তাঁর আবেগঘন প্রতিক্রিয়া, ‘জানি না আর কত দিন এই হাতটা খেলার মাঠে আমার কাঁধে পাব। জাতীয় দলে অভিষেক হওয়ার আগ থেকেই আপনি আমার আদর্শ। গত তিন বছর ধরে একজন অভিভাবকের চেয়েও অনেক বেশি। সব সমস্যার সমাধানকারী হিসেবে বারবার আপনাকেই জ্বালাব...।’
