
লক্ষ্যপূরণের পথে প্রথম বাধা ছিল দক্ষিণ আফ্রিকা। যুব বিশ্বকাপের বর্তমান চ্যাম্পিয়নদের সঙ্গে প্রতিযোগিতার শুরুর দিনেই জয় তুলে নিয়ে সেই বাধা পেরিয়ে গেছে বাংলাদেশ অনূর্ধ্ব-১৯ দল। এর পরের দুটো বাধা স্কটল্যান্ড আর নামিবিয়াকে নিয়ে খুব একটা শঙ্কা ছিল না, এই দুটো দলের বিপক্ষে সহজে জিতে শেষ আটের লড়াইটা গ্রুপ সেরা হয়েই নিশ্চিত করেছে বাংলাদেশের যুবারা।
কোয়ার্টার ফাইনালে প্রতিপক্ষ নেপাল বলেই কি না, সেমিফাইনালটা যেন চোখের সামনেই দেখতে পাচ্ছে বাংলাদেশ। তবে মেহেদী মিরাজ এখনই সেমির দিকে না তাকিয়ে শেষ আটের লড়াইকেই পাখির চোখ করছেন। নেপালকে হালকাভাবে নিচ্ছেন না বলেই জানালেন বাংলাদেশ যুব দলের অধিনায়ক। তবে প্রত্যয়ী মিরাজের কণ্ঠে আত্মবিশ্বাসের ঝিলিক। নিজেদের সামর্থ্য অনুযায়ী খেললে বাংলাদেশের সেমিফাইনালে না ওঠার কোনো কারণ নেই।আজ জয়ের পর মিরাজ বলেছেন, ‘নেপালের মতো দলগুলোর বিপক্ষেই আমাদের বেশি সাবধানে থাকতে হবে। এমন দলের বিপক্ষেই আসলে দুর্ঘটনাগুলো ঘটে যায়। আমাদের লক্ষ্য থাকবে কোনো দুর্ঘটনা যেন না ঘটে। আমাদের খেলার প্রক্রিয়াটা ঠিক রাখতে হবে। আমরা ঠিক পথে থাকলে সব দরজাই খোলা। আমাদের সবকিছু ঠিক থাকলে, আমরা প্রত্যয়ী হলে ভালো কিছু সম্ভব।’সাবধানী, তাই বলে নিজেদের সামর্থ্য নিয়ে সন্দিহান যে নন, সেটিও জানিয়ে দিলেন অধিনায়ক, ‘ভারতের বিপক্ষে নেপালের ম্যাচটা আমরা দেখেছি। আমাদের কাছে মনে হয়েছে, আমরা আমাদের সেরাটা খেলতে পারলে নেপাল ভালো কিছু করতে পারবে বলে মনে হয় না। আমরা আমাদের অবস্থান, আমাদের সামর্থ্য ও আমাদের মান সম্পর্কে জানি। জানি, ওদের চেয়ে আমরা কতটা ওপরে। তবে এই মানটা আমাদের ধরে রাখতে হবে। নেপালকে হালকা করে দেখলে চলবে না। ওরা ভালো খেলেছে বলেই কোয়ার্টারে এসেছে। ওদের ব্যাটসম্যান কয়েকজন দেখেছি আক্রমণাত্মক খেলে। দু-একজন বোলারও বেশ ভালো। আমাদের সিরিয়াস থাকতে হবে।’
