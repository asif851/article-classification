
এখনো বিশ্বকাপে খেলার স্বপ্ন দেখেন রোনালদিনহো।ঘরের মাঠে আর কদিন পরেই বিশ্বকাপ, আর তাতে দর্শক হয়ে থাকবেন তিনি! ব্যাপারটা যেন মন থেকে মেনে নিতে পারছেন না এই তারকা। ২০০২ সালে ব্রাজিলের বিশ্বকাপ জয়ে তাঁর অবদান ছিল অসামান্য। মেসি-রোনালদোর যুগ শুরু হওয়ার আগে তিনিই ছিলেন শ্রেষ্ঠত্বের সিংহাসনে। দুইবার ফিফা বর্ষসেরা ফুটবলার হওয়ার গৌরবে সিক্ত রোনালদিনহো নিজের ক্যারিয়ারটা শেষ করতে চান ঘরের মাঠে দেশের হয়ে বিশ্বকাপটা খেলেই।ফিফা ডটকমকে দেওয়া এক সাক্ষাত্কারে রোনালদিনহোর কণ্ঠে ঝরেছে বিশ্বকাপ খেলার আশাবাদ, ‘আমি কঠোর পরিশ্রম করে যাচ্ছি। বিশ্বকাপ খেলার ব্যাপারে আমি আশাবাদী।’এই মুহূর্তে রোনালদিনহো খেলছেন ব্রাজিলীয় ক্লাব অ্যাটলোটিকো মিনেইরোয়। ফর্মটা আগের মতো জ্বল জ্বলে না হলেও একেবারে ফেলে দেওয়ার মতো নয়। তবে ব্রাজিল কোচ লুই ফিলিপে স্কলারির সুদৃষ্টিতে তিনি পড়বেন কি না, এ ব্যাপারে এখনো নিশ্চিত করে কিছু বলা যায় না। তবে স্কলারির দলের বর্তমান পারফরম্যান্স বিচার করলে গায়ে হলদে জার্সি চড়ানোটা রোনালদিনহোর জন্য একটু কঠিনই। কিন্তু ‘ফর্ম ইজ টেম্পরারি, ক্লাস ইজ পার্মানেন্ট’ এ তত্ত্বই রোনালদিনহোকে আশাবাদে রেখেছে। ফুটবল খেলে দেশকে তো আর কম দেননি তিনি।একটা সময় আক্রমণভাগেই খেলতেন। এখন থিতু হয়েছেন মাঝমাঠে। তবে এই পরিবর্তন কী আগের রোনালদিনহোকে দূরে ঠেলে দিয়েছে? ব্যাপারটি তেমনভাবে দেখেন না তিনি, ‘কিশোর বয়সে আক্রমণাত্মক ফুটবলার ছিলাম। ইউরোপে খেলতে যাওয়ার পর থেকে আমি মধ্যমাঠেই থিতু হয়েছি। আমি নতুনত্বে বিশ্বাস করি। নতুন কিছুর প্রবর্তক হতে চাই।’
 
