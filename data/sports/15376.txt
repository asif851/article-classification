
জর্ডানের কাছে প্রথম ম্যাচে ৭-০ গোলে বিধ্বস্ত হয়ে আজ তাজিকিস্তানের বিপক্ষে ঘুরে দাঁড়াতে চেয়েছিল বাংলাদেশ অনূর্ধ্ব-২৩ ফুটবল দল। সেই পথে শুরুটাও ছিল আশা-জাগানিয়া। ৩৩ মিনিটে সাহেল মিয়ার গোলে এগিয়েও যায় বাংলাদেশ। কিন্তু জর্ডান ম্যাচের মতো আজও দ্বিতীয়ার্ধে খুঁজে পাওয়া যায়নি লাল-সবুজের দলকে। দ্বিতীয়ার্ধে তিন গোল খেয়ে ম্যাচটা শেষ পর্যন্ত হেরেছে ৩-১ গোলে।
বাংলাদেশের খেলোয়াড়দের শারীরিক দুর্বলতা ফুটে উঠেছে আবার। ৪৫ মিনিটের পর তাঁরা আর লড়াই করতে পারছেন না। তারই ফল ফিলিস্তিনে চলমান এএফসি অনূর্ধ্ব-২৩ টুর্নামেন্টে বাংলাদেশের টানা দুটি হার।তাজিকদের বিপক্ষে ২০১০ সালে কলম্বোয় এএফসি চ্যালেঞ্জ কাপে বাংলাদেশ জাতীয় দলের ২-১ গোলে একটি জয় আছে। সেই তাজিকিস্তান এখন বাংলাদেশের চেয়ে র‍্যাঙ্কিংয়ে ৪১ ধাপ এগিয়ে। আজ ম্যাচের ফলও তুলে ধরছে ওই ব্যবধানটা।রোববার ফিলিস্তিনের বিপক্ষে শেষ ম্যাচ খেলে দেখা যাক কিছু প্রাপ্তিযোগ হয় কি না বাংলাদেশ অনূর্ধ্ব-২৩ দলের।
 
