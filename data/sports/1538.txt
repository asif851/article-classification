
জাতীয় দলে নেই বলে সময়টা মাঠের বাইরেই কাটছে আবদুর রাজ্জাক ও সোহাগ গাজীর। তবে আগামী মাসের শুরুতে দুজনই হয়তো সুযোগ পাবেন মাঠে নামার। ৯ আগস্ট কুয়ালালামপুরের কিনরারা একাডেমি মাঠে নেপাল জাতীয় দলের সঙ্গে একটা প্রীতি টি-টোয়েন্টি ম্যাচ খেলবে বিশ্ব একাদশ। বিসিবি সূত্রে জানা গেছে, ওই ম্যাচে বিশ্ব একাদশের হয়ে খেলার আমন্ত্রণ পেয়েছেন বাংলাদেশের এই দুই স্পিনার। গত ১২ মে ভয়াবহ এক ভূমিকম্পে প্রায় পুরো নেপালই লন্ডভন্ড হয়ে যায়। নিহত হয় প্রায় ৯ হাজার মানুষ। আহতের সংখ্যা অনেক বেশি। নেপালের মানুষ এখনো বয়ে বেড়াচ্ছে সেই বিভীষিকাময় স্মৃতি। ভূমিকম্পে ক্ষতিগ্রস্ত নেপালিদের সাহায্যার্থেই মূলত প্রীতি ম্যাচটি আয়োজন করতে যাচ্ছে মালয়েশিয়া। ম্যাচ থেকে অর্জিত অর্থ জমা দেওয়া হবে নেপালের প্রধানমন্ত্রীর ত্রাণ তহবিলে। ম্যাচে নেপালের হয়ে তাদের জাতীয় দলই খেলবে। বিশ্ব একাদশ গড়া হবে সাবেক-বর্তমান আন্তর্জাতিক ক্রিকেটারদের নিয়ে। প্রীতি ম্যাচের বাইরে ওই সময় কুয়ালালামপুরে একটি চ্যারিটি ডিনারও হওয়ার কথা।
