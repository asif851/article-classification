
দলবদলের ব্যাপারে একরকম মনস্থির করে ফেলেছেন ওয়েইন রুনি। তিনি কোথায় যাবেন, এখন এ নিয়ে চলছে আলোচনা। তবে তাঁর ক্লাব ম্যানচেস্টার ইউনাইটেডের (ম্যানইউ) আশা, কোথাও যাবেন না রুনি। ইংলিশ তারকা এই স্ট্রাইকার থাকবেন ওল্ড ট্র্যাফোর্ডেই।ম্যানইউর প্রধান নির্বাহী ডেভিড গিল বিবিসিকে বলেন, ‘আমি আত্মবিশ্বাসী, আগামী মৌসুমেও রুনি এখানে থাকবে। সে দারুণ একজন খেলোয়াড়। তার মতো একজন তারকাকে ক্লাব হারাতে চায় না।’ম্যানইউর বিদায়ী কোচ স্যার অ্যালেক্স ফার্গুসনের সঙ্গে রুনির সম্পর্কটা এই মৌসুমে ভালো যাচ্ছিল না। গোটা মৌসুমেই তিনি ছিলেন দলে অনিয়মিত। ডাগ-আউটে বসে থাকা যেন নিয়মে পরিণত হয়েছিল রুনির জন্য। নতুন কোচ ডেভিড ময়েসের সঙ্গেও ওয়েইন রুনির সম্পর্ক বিতর্কিত। এই ময়েসের সঙ্গে ঝামেলা তৈরি হয়েছিল তাঁর ছেলেবেলার ক্লাব এভারটনে থাকার সময়। সব মিলিয়ে ম্যানইউ ছাড়ার সিদ্ধান্তটা নিয়ে ফেলেছেন ২৭ বছর বয়সী রুনি।
