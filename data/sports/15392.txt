
রান জিনিসটা বড় রহস্যময়। যার কাছে রান–সিন্দুকের চাবিটা থাকে, তার জন্য রান ব্যাপারটা যেন পৃথিবীর সবচেয়ে সুলভ কিছু। আর যার কাছে থাকে না, তার জন্য রানের চেয়ে দুষ্প্রাপ্য কিছু আর হয় না। ইদানীং সেই রানের চাবিটা পাকিস্তানের ব্যাটসম্যানদের হাতে হাতে ঘুরছে। সেই হাত ঘুরেই যেন এবার সেটি ধরা দিল মোহাম্মদ হাফিজকে।সম্প্রতি দেখা যাচ্ছে, বৃহস্পতি তুঙ্গে থাকলে এক-দুইটা সেঞ্চুরিতে মন ভরে না পাকিস্তানের ব্যাটসম্যানদের! কদিন আগে ইউনিস খান, মিসবাহ-উল-হক টানা তিন-চারটা সেঞ্চুরি করেছেন। আজহার আলী তো এক ম্যাচেই করলেন জোড়া সেঞ্চুরি। রানের সেই চাবিটা কি তবে হাফিজের হাতে এসে পড়ল? এ ওপেনারের অপরাজিত ১৭৮ রানের ইনিংসে শারজা টেস্টের প্রথম দিনটা পাকিস্তানেরই। দিন শেষে মিসবাহর দলের সংগ্রহ ৩ উইকেটে ২৮১ রান।টসে জিতে ফ্লাট উইকেটে প্রথমে ব্যাট করতে নেমে শান মাসুদের সঙ্গে হাফিজের উদ্বোধনী জুটিটা মন্দ হয়নি। এ জুটিতে আসে ৪৪ রান। ১২ রানে মার্ক ক্রেইগের বলে বোল্ড হলে এরপর আজহার আলীর সঙ্গে আরেকটি জুটি গড়েন হাফিজ। দ্বিতীয় উইকেট জুটিতে আসে ৮৭। ক্রেইগের বলে ৩৯ রানে আজহার ফেরার পর ভেট্টোরির বলে মাত্র ৫ রানে এলবিডব্লিউ ফর্মের তুঙ্গে থাকা ইউনিস। গত এক বছরের মধ্যে এটাই ইউনিসের সর্বনিম্ন রান। ২৮ মাস পর খেলতে নেমে প্রথম উইকেটের দেখা পেলেন এই ম্যাচেই নিউজিল্যান্ডের পক্ষে সর্বোচ্চ টেস্ট খেলার রেকর্ড করা ভেট্টোরি।পাকিস্তানের ৩ উইকেটে ১৬০—এ পর্যন্তই নিউজিল্যান্ডের বোলারদের সাফল্য। বাকিটা কেবল হাফিজময়! তুলে নিলেন সিরিজে টানা দুই সেঞ্চুরি, টেস্টে সপ্তম । অস্ট্রেলিয়ার বিপক্ষে আবুধাবি টেস্টে ৯৬ রানে আউট না হলে সেঞ্চুরির হ্যাটট্রিকটা হয়েই যেত। তা না হলেও ১৫ বছর পর এই প্রথম কোনো পাকিস্তানি ওপেনার টানা দুটো সেঞ্চুরি করলেন।পাকিস্তানের ওপেনারদের মধ্যে মোহাম্মদ হানিফের সঙ্গে যৌথভাবে তৃতীয় সর্বোচ্চ সেঞ্চুরির মালিকও হয়ে গেলেন ‘দ্য প্রফেসর’। বছর দুয়েক আগে শ্রীলঙ্কার বিপক্ষে ১৯৬ রানে ফিরেছিলেন হাফিজ। এবার ডাবল সেঞ্চুরির দুঃখটা ভুলতে পারেন কি না, সেটাই দেখার। হাফিজকে সঙ্গ দিতে মিসবাহ উইকেটে আছেন ৩৮ রানে। দুজনের অবিচ্ছিন্ন চতুর্থ উইকেট জুটিতে উঠেছে ১২১ রান।১৯৯৮ সালের পর এই প্রথম কোনো টেস্টে একসঙ্গে তিনজন বিশেষজ্ঞ স্পিনার নিয়ে মাঠে নামল নিউজিল্যান্ড। প্রথম দিনে এ কৌশলে কাজ হয়নি, ব্লাকক্যাপ স্পিনত্রয়ের নির্বিষই কাটাতে হলো পুরো দিন। ক্রিকইনফো, টেন ক্রিকেট।
