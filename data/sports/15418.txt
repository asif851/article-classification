
পাকিস্তান সুপার লিগ (পিএসএল) শুরু হওয়ার আগেই লাহোরে প্রস্তাবিত ফাইনাল নিয়ে এমনিতেই দ্বিধায় ছিলেন বিদেশি ক্রিকেটাররা। গতকাল এই শহরে সন্ত্রাসী হামলায় ১৩ জন নিহত হওয়ার ঘটনায় বিদেশি ক্রিকেটাররা ৫ মার্চের ফাইনালটি আর লাহোরে খেলতে চান না। পিএসএল চেয়ারম্যান নাজাম শেঠি কাল জানিয়েছেন, ‘সোমবারের বোমা বিস্ফোরণের পর বিদেশি ক্রিকেটাররা লাহোরে ফাইনাল খেলতে অস্বীকৃতি জানিয়েছে। যদি পাকিস্তানের নাগরিকেরা বিদেশিদের ছাড়াই ফাইনাল চায়, তাহলেই সেখানে ফাইনাল হতে পারে।’ক্রিকেটারদের আন্তর্জাতিক সংগঠন-ফিকা অনেক আগে থেকেই লাহোরে ফাইনাল খেলা নিয়ে সতর্ক করে দিয়ে আসছিল। পাকিস্তানের মাটিতে ম্যাচ না খেলার পরামর্শ ক্রিকেটারদের দিয়েছিল সংগঠনটি। সর্বশেষ লাহোরে বোমা বিস্ফোরণ সেখানে ফাইনাল খেলা নিয়ে বিদেশি ক্রিকেটারদের মনে নতুন করে আতঙ্কের সৃষ্টি হয়েছে। সংযুক্ত আরব আমিরাতে শুরু হওয়া পিএসএলের ফাইনাল লাহোরে হয় কিনা এখন এটাই দেখার। সূত্র: এক্সপ্রেস ট্রিবিউন।
