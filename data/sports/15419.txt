
২০১১ বিশ্বকাপের দল ঘোষণার শেষ মুহূর্ত পর্যন্ত অপেক্ষা করতে হয়েছিল মাশরাফি বিন মুর্তজার জন্য। চোটের কারণে তো শেষ পর্যন্ত তাঁকে রাখাই হলো না বিশ্বকাপের দলে। এবার যদি মাশরাফির মতো শঙ্কা দেখা দেয় তামিম ইকবালকে নিয়েও অবাক হওয়ার কিছু থাকবে না। কাল এমআরআই করিয়েছেন, তাতে তাঁর বাঁ হাঁটুর মিনিসকাসে ধরা পড়েছে সমস্যা। এটাই বাংলাদেশ দলের ওপেনারকে দিচ্ছে শঙ্কার বার্তা।১ ডিসেম্বর শেষ হওয়া জিম্বাবুয়ে সিরিজেই প্রথম বাঁ ঊরুতে ব্যথা অনুভব করেন তামিম। শুরুতে এটিকে হ্যামস্ট্রিংয়ের সমস্যাই ভাবা হয়েছিল। সে অনুযায়ী পরীক্ষা-নিরীক্ষা করিয়ে হ্যামস্ট্রিংয়ে সামান্য চোটও পাওয়া গিয়েছিল তখন। সিরিজের পর ১০ দিনের বিশ্রাম দেওয়া হয় তামিমকে। বিশ্রাম শেষে লিজেন্ডস অব রূপগঞ্জের হয়ে প্রিমিয়ার লিগের প্রথম পর্বের শেষ দুটি ম্যাচ খেলেন তিনি। কিন্তু এরপর করানো কিছু পরীক্ষায়ও তামিম হাঁটুতে ব্যথা অনুভব করায় চোট নিয়ে দেখা দেয় নতুন শঙ্কা।সেই শঙ্কা থেকে কাল হাঁটুর এমআরআই করানো। প্রাথমিকভাবে এমআরআইতে মিনিসকাস ছিঁড়ে গেছে বলেই নাকি বোঝা গেছে। তবে এমআরআই রিপোর্ট হাতে পাওয়ার আগে এ ব্যাপারে কোনো মন্তব্য করতে রাজি হননি বিসিবির চিকিৎসক দেবাশিস চৌধুরী। মুঠোফোনে তামিমও বলেছেন, ‘আজ (গতকাল) আমার একটা এমআরআই হয়েছে। কাল (আজ) এমআরআই রিপোর্ট হাতে পাওয়ার পরই বোঝা যাবে কী অবস্থা।’কাল বিকেলে মিরপুর ইনডোর মাঠে সুপার লিগের আগে লিজেন্ডস অব রূপগঞ্জের প্রথম দিনের অনুশীলনে দলের সঙ্গে দেখা যায়নি তামিমকে। সূত্র অবশ্য জানিয়েছে, মিনিসকাসে চোট ধরা পড়ায় ২৪ ডিসেম্বর থেকে শুরু হতে যাওয়া সুপার লিগে তো খেলবেনই না, বাঁহাতি এই ওপেনার শঙ্কিত হয়ে পড়েছেন ২০১৫ বিশ্বকাপে খেলা নিয়েও। কারণ মিনিসকাস সত্যিই ছিঁড়ে গিয়ে থাকলে, সেটি সারাতে অর্থোসকোপিক অস্ত্রোপচার করাতে হবে। খুব বড় কোনো অস্ত্রোপচার না হলেও এ ধরনের চোট পুরোপুরি কাটিয়ে উঠতে অস্ত্রোপচারের পর ৩ থেকে ৪ সপ্তাহ সময় লাগে বলে জানা গেছে। সে জন্য ১৪ ফেব্রুয়ারি থেকে শুরু বিশ্বকাপকে সামনে রেখে তামিম চাইছেন যত দ্রুত সম্ভব দেশের বাইরে গিয়ে অস্ত্রোপচারটা সেরে ফেলতে। এ ব্যাপারে কালই তিনি বিসিবির দুজন শীর্ষ কর্মকর্তার সঙ্গে আলোচনা করেছেন বলে জানিয়েছে সূত্র। বিশ্বকাপের জন্য ১৫ জনের চূড়ান্ত দল ঘোষণা করা হবে আগামী ৭ জানুয়ারির মধ্যে।তবে তামিমের চিকিৎসার সবকিছু চূড়ান্ত হবে আজ এমআরআই রিপোর্ট হাতে পাওয়ার পর। বিসিবির চিকিৎসকদের সঙ্গে বসে ভবিষ্যৎ করণীয়টা এরপরই ঠিক করবেন বাংলাদেশ দলের অন্যতম ব্যাটিং-ভরসা।
