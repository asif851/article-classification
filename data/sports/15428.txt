
ব্রাজিল খোঁড়াচ্ছিলই। একের পর এক বড় টুর্নামেন্টে গিয়ে হতাশা নিয়ে ফেরা। এর সঙ্গে বাছাই পর্বেও। তিতে আসতেই যেন বদলে গেল সব। মুহূর্তেই। ব্রাজিল এতটাই অপ্রতিরোধ্য গতিতে ছুটছে, আগামী বিশ্বকাপ নিয়ে বড় একটা আঁকছেন নেইমার।গত কোপা আমেরিকায় ইকুয়েডরের সঙ্গে ড্র আর পেরুর কাছে হেরে গ্রুপ পর্ব থেকেই বিদায় নেয় ব্রাজিল। ফুটবল ইতিহাসের সর্বকালের সেরা দলটির জন্য এ নিদারুণ লজ্জার। এরপর দায়িত্বে আসেন তিতে। বাছাই পর্বে ব্রাজিল তখন পাঁচ পড়ে আছে। তিতে দায়িত্ব নেওয়ার পর বাছাই পর্বের চার ম্যাচের প্রতিটিতেই জয়। এর মধ্যে আছে ৩৩ বছর পর ইকুয়েডরের মাঠে গিয়ে জেতাও। এই চার ম্যাচে প্রতিপক্ষের জালে দিয়েছে ১২ গোল।তিতে আসার আগে বাছাই পর্বে ৬ ম্যাচের মাত্র দুটিতে জিতেছিল ব্রাজিল। এখন তারাই ১০ ম্যাচে ২১ পয়েন্ট নিয়ে টেবিলের শীর্ষে। ব্রাজিলের দলটাই তরুণ। তাতে আছে নেইমারের তারুণ্য আর অভিজ্ঞতার মিশেলও। নেইমার বলছেন, তাঁর কাজ করা সেরা কোচদের একজন তিতে।বার্সেলোনা তারকা বলেছেন, ‘তিতে আসার পর দলটাই বদলে গেছে, পরিবেশটা আগের মতোই আছে। তিতে কোচ হিসেবে আমাকে অনেক কিছু দিয়েই চমকে দিয়েছেন। তাঁর সবকিছু এত গোছানো, পরিকল্পিত। আমার দেখা সেরা কোচদের একজন তিনি।’এবার ভবিষ্যৎ​ নিয়েও আশাবাদী নেইমার, ‘তিতের অধীনে কাজ করাটা দারুণ কিছু। আমি নিশ্চিত তিনি আমাদের বিশ্বকাপে নিয়ে যাবেন, হয়তো শিরোপাও জেতাবেন। পুরো দলটাকে তিনি গুছিয়ে নিয়েছেন, সবকিছু ঠিকমতো করছেন।’
ব্রাজিলের পরের ম্যাচ ১০ নভেম্বর। প্রতিপক্ষ আর্জেন্টিনা। যারা আবার নতুন কোচের অধীনে খুঁড়িয়েই চলেছে। বাছাই পর্বে আর্জেন্টিনা পড়ে আছে পাঁচে। আর ব্রাজিলও ম্যাচটা খেলবে নিজেদের মাঠে। সব মিলিয়ে সামনে কঠিন পরীক্ষা আর্জেন্টিনার।
