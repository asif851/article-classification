
দুর্দান্ত এক ইনিংস খেলেছেন বিরাট কোহলি।কোহলি যে দুর্দান্ত ইনিংস খেলবেন, এটাই তো স্বাভাবিক। বরং কালেভদ্রে ভারতের টেস্ট অধিনায়ক রান না পেলেই বিস্ময় জাগে। কোহলি কাল কোনো বিস্ময় জাগাননি, স্বভাবসুলভ এক ইনিংসে দলকে টেনেছেন দিনভর। তৃতীয় দিন শেষে ভারতের রান ৭ উইকেটে ৪৫১। ৩ উইকেট হাতে রেখে ৫১ রানে এগিয়ে গেছে স্বাগতিক দল।পুরো দিনটিই ছিল কোহলিময়। দিনের তৃতীয় বলটাই খেলতে হয়েছে তাঁকে, দ্বিতীয় বলেই বোল্ড চেতেশ্বর পূজারা। এরপরই শুরু ‘কোহলি-শো’। যে পিচে স্পিন-বাউন্সে নাকাল হচ্ছিলেন সবাই, সেখানেই অবিশ্বাস্য সাবলীল কোহলি। দারুণ সব শটে ৬৫ বলেই ৪০ রান তুলে ফেলেন। কিন্তু এরপরই দলের প্রয়োজনে নিজেকে আটকে ফেলেন খোলসে। পরের ১০টি রান নিতেই খেলেন ৪৬ বল!কোহলির ফিফটির আগে-পরে একটা ঝড় বয়ে যায় ভারত ইনিংসে। সেঞ্চুরিয়ান মুরালি বিজয়ের পথ ধরে ৪৫ রানের মধ্যে আউট আরও তিনজন। ৩০৭ রানেই ৬ উইকেট নেই ভারতের। খানিক পর ফিরতে পারতেন কোহলিও। নিজের বলে ক্যাচ ফেলেছেন আদিল রশিদ, কোহলির রান তখন ৬৮। জীবন ফিরে পেয়েই ঘুম ভাঙে সময়ের অন্যতম সেরা ব্যাটসম্যানের। একের পর এক ড্রাইভ, লেগ গ্লান্স, পুশে পরের ৯২ বলে ৭৯ রান কোহলির। ক্যারিয়ারে ১৫তম টেস্ট সেঞ্চুরি করে অপরাজিত আছেন ১৪৭ রানে। অষ্টম উইকেটে ৮৭ রানের জুটিতে তাঁর সঙ্গী জয়ন্ত যাদব। সূত্র: স্টার স্পোর্টস।
 
