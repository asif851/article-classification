
স্বপ্নেও কি ভেবেছিলেন অ্যালেড ক্যারি!না ভেবে থাকলে কী আসে যায়। যে কাণ্ড করেছেন অস্ট্রেলীয় বোলার, তাতেই সারা জীবন গল্প করার রসদ পেয়ে গেছেন। ছয় বলে ছয় উইকেট নিয়েছেন ২৯ বছর বয়সী ক্যারি।এক ওভারে ৬ উইকেট নেওয়ার প্রায় অবিশ্বাস্য কীর্তিটা ক্যারি গড়েছেন গত শনিবার। ভিক্টোরিয়া রাজ্যের ব্যালারাট ক্রিকেট অ্যাসোসিয়েশন আয়োজিত এক টুর্নামেন্টে দুই দিনের ম্যাচে মুখোমুখি হয় গোল্ডেন পয়েন্ট ক্রিকেট ক্লাব ও ইস্ট ব্যালারাট। প্রথম আট ওভারে কোনো উইকেট পাননি গোল্ডেন পয়েন্টের ক্যারি। কিন্তু নবম ওভারেই বদলে যায় সব। প্রথম বলে ব্যাটসম্যান ক্যাচ দেন স্লিপে। দ্বিতীয় বলে ক্যাচ নেন উইকেটকিপার, তৃতীয় বলে এলবিডব্লু। হ্যাটট্রিক! হ্যাটট্রিক উদ্যাপন করেই থামেননি ক্যারি। শেষ তিন বলেই বোল্ড করে দেন আরও তিন ব্যাটসম্যানকে।ঠিক আগের ওভারের শেষ বলেও উইকেট হারিয়েছিল ব্যালারাট। ফল, সাত বলে ৭ উইকেট হারানো দলটি শেষ পর্যন্ত অলআউট ৪০ রানে।দারুণ এই কীর্তির পর যেন বিস্ময়ের ঘোরে ছিলেন ক্যারি, ‘আমি এখনো ঘোরের মধ্যে আছি। এটা তো সচরাচর হয় না। আজ আমার ভাগ্যটা ভালো ছিল। মনে হয় না আর কখনো এ রকম করতে পারব।’ বিবিসি।বিশ্ব রেকর্ড নয়!ছয় বলে ছয় উইকেট! কোনো বিশ্ব রেকর্ড কিন্তু নয়। ক্রিকেট ইতিহাসে টানা সাত বলে উইকেট নেওয়ার উদাহরণ আছে অসংখ্য। আটে আট উইকেটও আছে পাঁচটি। টানা নয় বলে উইকেট নেওয়াটাই বিশ্ব রেকর্ড। সেটাও একবার নয়, দু দুবার দেখেছে ক্রিকেট। ১৯৩০-৩১ মৌসুমে দক্ষিণ আফ্রিকার স্মিথফিল্ডে অ্যালিওয়াল নর্থের বিপক্ষে স্মিথফিল্ড স্কুলের পল হুগো ৯ বলে নেন ৯ উইকেট। ৯ বলে ৯ উইকেট নেওয়া দ্বিতীয় বোলার নিউজিল্যান্ডের স্টিভেন ফ্লেমিং। এই ফ্লেমিং নিউজিল্যান্ডের সাবেক অধিনায়ক নন! ১৯৬৭-৬৮ মৌসুমে নিউজিল্যান্ডের ব্লেনহাইমে বোহালি স্কুলের বিপক্ষে মার্লবরো কলেজ ‘এ’ দলের ফ্লেমিংয়ের কীর্তির সময় ওই ‘বিখ্যাত’ ফ্লেমিংয়ের জন্মই হয়নি।
