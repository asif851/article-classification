

আজ মিরপুর শেরেবাংলা স্টেডিয়ামে ঢাকা প্রিমিয়ার লিগের ব্রাদার্স-কলাবাগান ক্রিকেট একাডেমির ম্যাচ চলার সময় বেলা দুইটার দিকে গ্রান্ডস্টান্ডে সংবাদ সম্মেলন করে নিজের ভুল স্বীকার করলেন শাহাদাত হোসেন। ক্ষমা চাইলেন দেশ ও জাতির কাছে।শিশু গৃহপরিচারিকা নির্যাতনের মামলায় বর্তমানে জামিনে থাকা শাহাদাতকে বেশ বিপর্যস্ত দেখাল সংবাদ সম্মেলনে। বললেন, ‘আমি আমার একটি অনাকাঙ্ক্ষিত ঘটনার জন্য অনুতপ্ত। পুরো দেশ ও জাতির কাছে ক্ষমা চাচ্ছি। বিসিবির প্রেসিডেন্টসহ সকল বোর্ড কর্মকর্তা ও আমার সহখেলোয়াড়দের কাছে ক্ষমা চাচ্ছি। মানুষমাত্রই ভুল করে, আমিও ভুল করেছি। ’
গত সেপ্টেম্বরে গৃহপরিচারিকা নির্যাতনের মামলায় দুই মাস আট দিন জেল খেটে ১২ ডিসেম্বর থেকে জামিনে রয়েছেন শাহাদাত। বিসিবির সহায়তায় শুরু করেছিলেন পুনর্বাসন। তৈরি হচ্ছিলেন ঢাকা লিগ খেলার জন্য। নির্যাতনের শিকার শিশু গৃহপরিচারিকার পরিবারের সঙ্গে সমঝোতা হওয়া এবং আদালতের একটি নির্দেশনার কথা জানিয়ে শাহাদাত জাতীয় ক্রিকেট লিগ ও ঢাকা প্রিমিয়ার লিগ খেলার অনুমতি চেয়েছিলেন। কিন্তু আদালতের নির্দেশনা ‘স্পষ্ট’ নয় বলে তাঁকে লিগ খেলার অনুমতি দেয়নি বিসিবি।ভুল স্বীকার করা শাহাদাতের কণ্ঠে এখন ক্রিকেটে ফেরার আকুতি, ‘ক্রিকেটেই আমার ধ্যান–জ্ঞান, পেশা। বিশ্বাস করি দেশকে, দেশের ক্রিকেটকে আমার এখনো অনেক কিছু দেয়ার আছে। আপনাদের মাধ্যমে (সংবাদমাধ্যম) দেশবাসীর সহায়তা চাই। চলতি ঢাকা প্রিমিয়ার লিগে ফিরতে চাই। ক্রিকেটের স্বার্থে, জীবিকা নির্বাহের তাগিদে দ্রুতই ক্রিকেটে ফিরতে চাই।’
