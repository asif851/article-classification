
পাকিস্তান সুপার লিগের (পিএসএল) গত মৌসুমে ‘সুপার’ খেলেছিলেন তামিম ইকবাল। ৬ ম্যাচে ৬৬.৭৫ গড়ে করেছিলেন ২৬৭ রান। এবারও টুর্নামেন্টে বাংলাদেশের বাঁহাতি ওপেনারের শুরুটা হয়েছে দুর্দান্ত। শারজায় আজ তামিমের ফিফটিতে কোয়েটার বিপক্ষে বৃষ্টিবিঘ্নিত ম্যাচে ৩ উইকেটে ১১৭ রান করেছে পেশোয়ার।
তামিমের ব্যাটিং দেখে কে বলবে, কদিন আগে নিউজিল্যান্ড ও ভারতে টানা তিন টেস্ট খেলে এসেছেন তিনি। বাঁহাতি ওপেনারের প্রথম স্কোরিং শটটা বাউন্ডারি। জুলফিকার বাবরের ফুলটস ডিপ মিড উইকেটের ওপর দিয়ে উড়িয়ে পূর্ণ করেছেন ফিফটি (৪১ বলে)। শেষ পর্যন্ত অপরাজিত ছিলেন ৪৬ বলে ৬২ রান করে। চার মেরেছেন চারটি, ছক্কাও মেরেছেন চারটি। তামিম-মোহাম্মদ হাফিজের ওপেনিং জুটিতে এসেছে ৪১ রান। তামিম আরেকটি বড় জুটি গড়েছেন শোয়েব মাকসুদের সঙ্গে, দুজনের অবিচ্ছিন্ন চতুর্থ উইকেট জুটিতে যোগ হয়েছে ৫৩ বলে ৭৫ রান। তামিমের জাতীয় দলের সতীর্থ সাকিব আল হাসান ব্যাটিংয়ের সুযোগই পাননি। বারবার বৃষ্টিবাধায় ম্যাচটা প্রথমে নেমে আসে ১৬ ওভারে। পরে আবারও বৃষ্টি শুরু হলে কোয়েটার নতুন লক্ষ্য দাঁড়ায় ৯ ওভারে ৭৯ রান।
