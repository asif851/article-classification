
বিশ্বের সর্বকালের তৃতীয় সর্বোচ্চ দামি ফুটবলার এখন গঞ্জালো হিগুয়েইন। শুধু তা-ই নয়, ইতিহাসে মাত্র তিনজন ফুটবলারের একজন তিনি, যাঁদের দাম উঠেছে ৯০ মিলিয়ন ইউরোর কোঠায়। আর্জেন্টাইন এই স্ট্রাইকারকে ৯০ মিলিয়ন ইউরো দিয়ে নাপোলি থেকে কিনে নিয়েছে জুভেন্টাস। দামের দিক দিয়ে হিগুয়েইনের সামনে আছেন কেবল ক্রিস্টিয়ানো রোনালদো (৯৪ মিলিয়ন) ও গ্যারেথ বেল (১০০ মিলিয়ন ইউরো)।
আর্জেন্টিনার হয়ে পরপর তিনটি ফাইনালে ব্যর্থ হলেও ক্লাব ফুটবলে হিগুয়ে​ইনের দাম যে অন্য রকম, সেটাই বোঝা গেল। জুভেন্টাস বেশ কিছুদিন ধরেই তাঁকে দলে টানার চেষ্টা করছিল। বিশেষ করে নাপোলির হয়ে গত মৌসুমে লিগে ৩৫ ম্যাচে ৩৬ গোল করার পর জুভদের তর সইছিল না। সেটাই বোঝা গেল দলবদলের বাজারে হিগুয়েইনের রেকর্ড দাম দেখে।এই দামের কথা স্বীকার করে বিবৃতি দিয়েছে খোদ জুভেন্টাসই। জানিয়েছে, পাঁচ বছরের চুক্তিতে ইতালির এখনকার সবচেয়ে শক্তিশালী ক্লাবটিতে যোগ দিয়েছেন হিগুয়েইন। রিভার প্লেট দিয়ে ক্যারিয়ার শুরু করে সেখান থেকে রিয়াল, রিয়ালে ছয় মৌসুম কাটিয়ে ২০১৩ সালে যোগ দেন নাপোলিতে। ক্লাব সমর্থকদের আকুতি, খোদ ডিয়েগো ম্যারাডোনার আকুল আবেদন অস্বীকার করে জুভেন্টাসে চলে এলেন এই ২৮ বছর বয়সী।ইতালির কোনো ক্লাব এত টাকা খরচ করে আগে কোনো খেলোয়াড় কেনেনি। ২০০০ সালে পারমা থেকে লাৎ​সিওতে এসেছিলেন হারনান ক্রেসপো। তাঁর দাম ছিল সে সময়কার বিশ্ব রেকর্ড ৫৫ মিলিয়ন ইউরো। নাপোলি কিছুতেই হিগুয়েইনকে বিক্রি করতে চায়নি। জুভেন্টাস হিগুয়েইনের ‘রিলিজ ক্লজে’র পুরোটাই শোধ করে ​কিনে আনতে তাই বাধ্য হলো। এ কারণেই তাঁর দাম এত অবিশ্বাস্য অঙ্ক ছুঁয়েছে। বাংলাদেশি মুদ্রায় হিগুয়েইনকে কিনতে জুভেন্টাসের খরচ হয়েছে ৭৭৭ কোটি টাকা!
