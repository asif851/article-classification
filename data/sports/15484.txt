
ভদ্রলোক হয়তো শুধু মজাই করতে চেয়েছিলেন। কিন্তু পরশু ব্রিসবেন টেস্টের প্রথম দিনে জ্যান্ত শূকরছানা নিয়ে মাঠে ঢুকে কী বিপদেই না পড়েছেন ৩৩ বছর বয়সী নাম না-জানা এই অস্ট্রেলিয়ান। পশু নিপীড়নের অভিযোগ মাথায় নিয়ে তাঁকে এখন দৌড়াতে হবে ব্রিসবেনের আদালতে। মানুষ বাচ্চাদের যেমন তোয়ালে পেঁচিয়ে বহন করে, অ্যাশ নামের চার-পাঁচ মাস বয়সী শূকরছানাটিকে তেমনি করেই আনা হয় গ্যাবায়। সতর্কতা হিসেবে মুখে অবশ্য টেপ লাগানো হয়েছিল। কিন্তু নিরাপত্তারক্ষীদের চোখ এড়ানো যায়নি। অস্ট্রেলিয়ান পত্রিকা সিডনি মর্নিং হেরাল্ড-এর ধারণা, পিঠে ‘ব্রড’ লিখে মাঠে ছেড়ে দেওয়ার জন্যই আনা হয়েছিল অ্যাশকে। এএফপি।
