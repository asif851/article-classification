
আগামী পরশু মাঠে গড়াচ্ছে ফিফা কনফেডারেশনস কাপ। ফিফার কনফেডারেশনগুলোর লড়াই। মহাদেশীয় মহাযুদ্ধ। একই সঙ্গে এটি বিশ্বকাপের মহড়া টুর্নামেন্টও। ফিফা কনফেডারেশনস কাপের দলগুলো নিয়ে নতুন ধারাবাহিকের চতুর্থ পর্বে থাকছে ওশেনিয়া অঞ্চলের চ্যাম্পিয়ন তাহিতিকে নিয়ে বিশেষ ফিচার:
 
পৃথিবীর মানচিত্রে ছোট্ট একটা দেশ। ভালো করে না খুঁজলে চোখেই পড়ে না। আয়তন যে মাত্র চার শ বর্গমাইল। জনসংখ্যাও মাত্র পৌনে দুই লাখ। ফুটবল খেলুড়ে দেশ হিসেবে তেমন একটা পরিচিতিও নেই। সেই তাহিতির নামটা আগামী কয়েক দিনে উচ্চারিত হবে বিশ্বফুটবলে। অনেকের চোখ কপালে তুলে দিয়ে পুঁচকে তাহিতি যে এবার খেলছে কনফারেশনস কাপে। ফিফার মহাদেশীয় শ্রেষ্ঠত্বের লড়াইয়ে।
ব্রাজিল-স্পেন-ইতালির মতো দলের পাশে ‘অখ্যাত’ তাহিতিকে বেমানানও লাগতে পারে। তবে এ কথাটাও স্বীকার করতে হবে, কারও দয়া-দাক্ষিণায় কনফেডারশেনস কাপে জায়গা পায়নি তাহিতি। জায়গা পেয়েছে যোগ্যতা-বলেই। তাহিতি ওশেনিয়া অঞ্চলের বর্তমান চ্যাম্পিয়ন। এর সুবাদে এই বিশ্বকাপের মহড়া টুর্নামেন্টে প্রথমবারের মতো জায়গা পেয়েছে তারা।
খাতা-কলমে তাহিতিকে কনফেডারেশনস কাপে কেউই হয়তো গণনার খাতায় রাখবে না। না রাখলেও ক্ষতি নেই। কারণ সীমাহীন প্রতিবন্ধকতা পেরিয়ে তাহিতি যে এ অবস্থায় আসতে পেরেছে, এটাই তাদের কাছে অনেক কিছু। তাদের জন্য ক্রীড়াঙ্গনের সেই আপ্তবাক্যটা ভীষণভাবেই সত্যি—অংশগ্রহণই বড় কথা।
তাহিতি জাতীয় দলের অবস্থাটা এবার দেখুন। দলটি মূলত ‘আধা-পেশাদার’ ফুটবলারদের নিয়ে গড়া। ফুটবলাররা দিনের বেলায় যে যার কাজ করেন, রুটি-রোজগারের ব্যবস্থা করেন। রাতে একসঙ্গে মিলিত হয়ে অনুশীলন করেন। দলের কেবল একজন ফুটবলারের সঙ্গে পূর্ণকালীন চুক্তি রয়েছে। ‘সৌভাগ্যবান’ সেই খেলোয়াড় হলেন মারামা ভাহিরুয়া, খেলেন স্ট্রাইকার পজিশনে।
সেই আধা পেশাদার দল নিয়েই গত বছর ওএফসি কাপে রূপকথার জন্ম দিয়েছিল তাহিতি। হয়েছে চ্যাম্পিয়ন। তাহিতির ফুটবল ইতিহাসেই সবচেয়ে বড় সাফল্য। শুধু তা-ই নয়, এই প্রথম অস্ট্রেলিয়া কিংবা নিউজিল্যান্ডের বাইরে টুর্নামেন্টটির ট্রফি জিতল কেউ। তাহিতির জন্য সেটাই বিশ্বকাপ জয়ের সমান। আর সেই জয়ের নৌকায় পা দিয়ে বিশ্বকাপের মহড়া টুর্নামেন্টে ব্রাজিলের মতো ফুটবল ঐতিহ্যের দেশে খেলা তো ঘোলের মধ্যেই আসল দুধের স্বাদ পাওয়াই!
‘বি’ গ্রুপে স্পেন-উরুগুয়ে-নাইজেরিয়ার সঙ্গে খেলা পড়েছে তাদের। বড় কোনো স্বপ্ন নিয়ে কনফেডারেশনস কাপে খেলতে যায়নি তাহিতি। তার পরও চোখ রাখতে ভুলবেন না তাদের ওপর। এত কাঠখড় পেরিয়ে যে দলটি কনফেডারশেনস কাপের মতো মর্যাদাকর আসরে জায়গা করে নিয়েছে, এর জন্যই তো একটা হাততালি তাদের পাওনা।
