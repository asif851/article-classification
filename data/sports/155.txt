
গতকাল বার্সেলোনাকে বিদায় বলে দিয়েছেন আন্দ্রেস ইনিয়েস্তা। প্রিয় ক্লাবের বিপক্ষে কখনো খেলতে চান না বলে ইউরোপের কোনো ক্লাবেও খেলবেন না বলে দিয়েছেন। তাঁর বিদায়ে আবেগাপ্লুত হননি—এমন কাউকে খুঁজে পাওয়া যাচ্ছে না। জিনেদিন জিদানকেই দেখুন, রিয়াল মাদ্রিদকে বারবার কোণঠাসা করা ইনিয়েস্তার বিদায়ে তো খুশি হওয়ার কথা তাঁর। কিন্তু ইনিয়েস্তার বিদায়বেলায় উল্টো দুঃখিত জিদান।
লা মেসিয়ায় যোগ দেওয়ার আগে রিয়ালের সমর্থক ছিলেন ইনিয়েস্তা। কিন্তু ১২ বছর বয়সে বার্সেলোনা একাডেমিতে যোগ দেওয়ার পর থেকে তিনি আদ্যন্ত ‘কুল’। ২২ বছরের ভালোবাসার ইতি ঘটানো ইনিয়েস্তাকে তবু শুধুই একজন বার্সেলোনার খেলোয়াড় হিসেবে দেখতে রাজি নন জিদান, ‘এটা খুব কঠিন কারণ আপনি যদি ফুটবল ভালোবাসেন তবে ওর মতো খেলোয়াড়ের বিদায় দেখা কঠিন। আমি তাকে বার্সেলোনার খেলোয়াড় হিসেবে দেখি না। আমি তাকে একজন ফুটবলার হিসেবে দেখি।’
ইনিয়েস্তাতে মুগ্ধ জিদানের দাবি, অন্তত একবার বিশ্বের সেরা খেলোয়াড়ের মর্যাদা পাওয়া উচিত ছিল ইনিয়েস্তার, ‘আমরা এমন একজনের ব্যাপারে কথা বলছি, যে সবাইকে স্বপ্ন দেখিয়েছে এবং তার ব্যালন ডি’ অর জেতা উচিত ছিল। বিশেষ করে যে বছর সে বিশ্বকাপ জিতেছে (২০১০)। এটা পরিষ্কার, সেবার ওটা তার প্রাপ্য ছিল।’
গতকাল বিদায় বেলায় ইনিয়েস্তা অবশ্য বলেছেন, এ নিয়ে তাঁর কোনো দুঃখ নেই, মানুষ তাঁকে ভালো মানুষ হিসেবে মনে রাখুক—এটাই আশা। জিদান সে সনদ দিয়ে দিয়েছেন অবলীলায়, ‘আমার সঙ্গে দুই-তিনবার দেখা হয়েছে। সে খুবই নম্র, চুপচাপ মানুষ। আমি সেসব খেলোয়াড়কে পছন্দ করি, যারা মাঠে সবকিছু করতে পারে কিন্তু মাঠের বাইরে চুপচাপ থাকে। ওর উদ্দেশে আমি শুধু ভালো কথাই বলতে পারব, ওর ফুটবল নিয়ে প্রশংসা করতে পারব। ফুটবলার হিসেবে এবং মানুষ হিসেবেও সে যেন সেরাটাই দিতে পারে, এ আশা করি।’
 
