

ছুঁয়ে দেখার কোনো সুযোগ নেই। একটু দূরে দাঁড়িয়ে দেখা যাবে, ক্যামেরায় বন্দী করা যাবে, তোলা যাবে সেলফিও। বিশ্বকাপের মতো মহাযজ্ঞ হয় যে ট্রফিটা হাতে নিয়ে চুমো খাওয়ার জন্য সেই ট্রফিটাকে নিজ চোখে দেখার এই সুযোগই বা কম কী। রাজধানীর বসুন্ধরা সিটি শপিং কমপ্লেক্সে আগতদের জন্য সেই সুযোগটাই করে দিয়েছে আইসিসি ও বাংলাদেশ ক্রিকেট বোর্ড (বিসিবি)।
৮ মার্চ থেকে ভারতে শুরু হতে যাওয়া টি-টোয়েন্টি বিশ্বকাপের ট্রফিটি সাধারণের দেখার জন্য উন্মুক্ত করে রাখা হয়েছে রাজধানীর বসুন্ধরা সিটি শপিং কমপ্লেক্সে। আজ বৃহস্পতিবার রাত ৮টা পর্যন্ত ট্রফিটি সবার জন্য উন্মুক্ত থাকবে। কাল শুক্রবার শপিং কমপ্লেক্স খোলার পর থেকে বেলা ৩টা পর্যন্ত থাকবে এই সুযোগ।
বিসিবির ক্রীড়া উন্নয়ন বিভাগের ক্রীড়া শিক্ষা প্রশাসক মো. রাশেদ ইকবাল বলেন, বিশ্বকাপে অংশগ্রহণকারী দেশগুলোতে এই ট্রফিটি প্রদর্শন করবে আইসিসি। তারই অংশ হিসেবে এসেছে বাংলাদেশে। পাকিস্তান থেকে দুবাই হয়ে বাংলাদেশে আসা ট্রফিটি এখান থেকে যাবে শ্রীলঙ্কায়।
বিসিবির মিডিয়া ম্যানেজার রাবিদ ইমাম বলেন, কাল বাংলাদেশ ও জিম্বাবুয়ের মধ্যকার প্রথম টি-টোয়েন্টি ম্যাচটির ইনিংসের মাঝখানে ট্রফিটি প্রদর্শিত হবে। তাই কাল বন্ধের দিন হলেও বসুন্ধরায় বেলা ৩টার পর ট্রফিটি আর রাখা যাবে না। ট্রফিটি বসুন্ধরা সিটি শপিং কমপ্লেক্সে প্রদর্শনের খবরটি আগে থেকে খুব বেশি প্রচার না হওয়ার বিষয়ে তিনি বলেন, ‘সেই সুযোগটি ছিল না। তবে সব মিডিয়া হাউসে সংবাদ বিজ্ঞপ্তি পাঠিয়ে দেওয়া হয়েছিল।’প্রচার-প্রচারণা ছিল না। তবুও ট্রফিটি দেখার জন্য যে উৎসুক দর্শকের যে সারি সেটিকে ‘দীর্ঘ সারি’ বলতে না চাইলেও ‘ছোট-খাটো জটলা’ বললে ভুল হবে। শপিং কমপ্লেক্সের ভেতরে নিচতলার খোলা জায়গায় রাখা হয়েছে ট্রফিটি। ট্রফি ঘিরে চারদিকে নিরাপত্তার কমতি নেই। দুই পাশে সারি ধরে এগিয়ে যাচ্ছে উৎসুক দর্শক। ট্রফিটির পাশে গিয়েই দাঁড়িয়ে যাচ্ছেন সবাই। একটি ছবি অথবা সেলফির আসায়। আর ওদিকে মাইকে ও খালি গলায় নিরাপত্তাকর্মীদের হাঁক, ‘যাদের দেখা হয়েছে এগিয়ে যান। অন্যদের দেখার সুযোগ করে দিন।’মিরপুর ১০ থেকে আসা তিন বন্ধু হাসানুর, হাফিজুর, রাকিবুল, কুড়িগ্রাম থেকে আসা হাসান খোকন অথবা ক্যান্টনমেন্ট থেকে আসা সাদিয়া জাহান ও ফয়সালের কেউই জানতেন না বসুন্ধরা সিটি শপিং কমপ্লেক্সে প্রদর্শিত হচ্ছে ট্রফিটি। এসেছিলেন মার্কেটে। ‘রথ দেখা ও কলা বেচা’র মতো দেখা হয়ে গেল বিশ্বকাপ ট্রফিটিও। কেমন লাগছে?—জানতে চাইলে সাদিয়া জাহান বলেন, ‘খুব ভালো লাগছে। খাবারের অর্ডার দিয়েছিলাম। খাবার রেখেই চলে আসছি।’
টি-টোয়েন্টি বিশ্বকাপে বাংলাদেশ এবার অনেক ভালো করবে বলে আত্মবিশ্বাসী মতিঝিল থেকে আসা জয়দীপ চন্দ। সাম্প্রতিক যে পারফরম্যান্স, সম্ভাবনা আছে জয়ের মুকুটটি এবার বাংলাদেশই পরবে। ‘তাহলে ট্রফিটি আর ফেরত দেওয়ার দরকার কী, বাংলাদেশেই রেখে দিই।’ পাশ থেকে জয়ের বন্ধু মজা করে ফোঁড়ন কাটলে নিরাপত্তার দায়িত্বে থাকা নিরাপত্তাকর্মী রতন মাহমুদ আত্মবিশ্বাসের সঙ্গেই বললেন, ‘না না। অন্য দেশের মানুষও দেখুক ট্রফিটি। শেষে আমাদের দেশেই তো আসবে। আমরা খেলেই আনব।’
