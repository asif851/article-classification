
জগমোহন ডালমিয়াকে বলা হয় ভারতীয় ক্রিকেটের ‘ম্যাকিয়াভেলি’। ভারতীয় ক্রিকেটের আজকের রমরমা অবস্থার অনেকটাই তাঁর হাত ধরে। ভারতীয় ক্রিকেট বোর্ডের (বিসিসিআই) কোষাগার সমৃদ্ধ করেছিলেন তিনিই। কেবল ভারতীয় ক্রিকেটেই তিনি নিজেকে সীমাবদ্ধ রাখেননি, আইসিসির সভাপতি হয়ে ক্রিকেটের বিশ্বায়নেও রেখেছিলেন গুরুত্বপূর্ণ ভূমিকা। বাংলাদেশের টেস্ট স্ট্যাটাস প্রাপ্তিতে তাঁর অবদান অবিস্মরণীয়। নকআউট বিশ্বকাপ (হালে চ্যাম্পিয়নস ট্রফি) আয়োজন করে বিশ্ব ক্রিকেটের সর্বোচ্চ সংস্থাকেও করেছিলেন আর্থিকভাবে শক্তিশালী।২০১৫ সালে না–ফেরার দেশে পাড়ি জমানো এই ক্রিকেট সংগঠক স্মরণে শুরু হয়েছে ‘জগমোহন ডালমিয়া স্মারক বক্তৃতা’। কলকাতার তাজ বেঙ্গল হোটেলে এই বক্তব্য দিতে গিয়ে ভারতের বিশ্বকাপজয়ী অধিনায়ক কপিল দেব ডালমিয়ার সঙ্গে তুলনায় টেনেছেন বিরাট কোহলিকে। কপিলের মতে, গত ৫০ বছরে খেলাধুলার জগতে ডালমিয়াই সেরা প্রশাসক। ভারতীয় ক্রিকেটে ডালমিয়ার অবদান প্রসঙ্গে অতীত উদাহরণ টেনেছেন সাবেক এ অলরাউন্ডার, ‘ভারত যখন খারাপ করত, তখন আমরা ইংল্যান্ড-অস্ট্রেলিয়ার দিকে তাকিয়ে বলতাম, আমরা কি অস্ট্রেলিয়া-ইংল্যান্ডের মতো পারিশ্রমিক পেতে পারি? কিন্তু ২০ বছরের ব্যবধানে এখন প্রায় সব দলই বলে, আমরা কি কোহলিদের মতো পারিশ্রমিক পেতে পারি—ডালমিয়া ঠিক এ পরিবর্তনটাই করেছেন।’অনুষ্ঠানটিতে উপস্থিত ছিলেন সাবেক অধিনায়ক মোহাম্মদ আজহারউদ্দিন। সঞ্চালকের দায়িত্ব পালন করেন অরেক সাবেক অধিনায়ক সৌরভ গাঙ্গুলী। মঞ্চে উঠে কপিল দেব বলেন, ‘বিরাট, আমরা তোমার দিকে তাকিয়ে থাকি। ডালমিয়ার (মাঠের বাইরে) মতো তুমিও আমাদের নায়ক। ডালমিয়া ক্রিকেট বিশ্বে পরিবর্তন এনেছিলেন। বিরাট, তুমিও পারো ভারতীয় ক্রিকেটকে আরও উঁচুতে পৌঁছে দিতে, যেখানে কেউ পৌঁছাতে পারবে না।’ সূত্র: ক্রিকইনফো
