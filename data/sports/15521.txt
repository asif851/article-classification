
ম্যাচটা তাহিতির সঙ্গে। তাই রেকর্ডবুক ঘাঁটাঘাঁটি করে বের করা হচ্ছে স্পেনের ইতিহাসের সবচেয়ে বড় জয় কত গোলের ব্যবধানে! সেটা পাওয়াও গেল। প্রায় ৮০ বছর আগে এক প্রীতি ম্যাচে স্পেন বুলগেরিয়াকে হারিয়েছিল ১৩-০ গোলে। মারাকানায় আজ তাহিতির বিপক্ষে রেকর্ডটা কি ভেঙে দেবে স্পেন?
 
এক দল বিশ্ব চ্যাম্পিয়ন, র‌্যাঙ্কিংয়েরও শীর্ষে। আরেক দল র‌্যাঙ্কিংয়ে ১৩৮ নম্বর। ম্যাচের ফলাফল নিয়ে তাই সংশয় নেই কারও। স্পেন হেসেখেলে জিতবে, সেই জয়টা কত গোলের ব্যবধানে, যেন শুধু তা-ই দেখার অপেক্ষা।
‘বি’ গ্রুপে আজ রাতের অন্য ম্যাচটা নিয়ে অবশ্য এমন নিশ্চিত করে কিছু বলা যাচ্ছে না। ফিফা র‌্যাঙ্কিং, দলীয় শক্তি কিংবা ফুটবলীয় ঐতিহ্য—সবকিছুতেই উরুগুয়ে এগিয়ে। কিন্তু সুয়ারেজ-কাভানিদের আসরটা শুরু হয়েছে স্পেনের কাছে ২-১ গোলের হার দিয়ে। তাহিতির সঙ্গে ৬-১ গোলের জয় দিয়ে শুরু নাইজেরিয়ার। কিন্তু সে জয় এতটাই অনুমেয় ছিল যে, ধারণা করা হচ্ছে, গ্রুপের বাকি দুই দল এর চেয়েও বড় ব্যবধানে জিতবে তাহিতির বিপক্ষে। আজ রাতে মুখোমুখি হওয়ার আগেও তাই প্রায় একই অবস্থানে দাঁড়িয়ে উরুগুয়ে-নাইজেরিয়া। দুর্বল তাহিতির বিপক্ষে জয় আর বিশ্ব চ্যাম্পিয়ন স্পেনের কাছে হার যেন আগে থেকেই হিসাব করে রেখেছে দুটি দল। নিজেদের মুখোমুখি লড়াইটাই তাই ‘বি’ গ্রুপের রানার্সআপ হওয়ার অলিখিত ‘ফাইনাল’। উরুগুইয়ান স্ট্রাইকার ডিয়েগো ফোরলানও সে কথাটাই বললেন, ‘স্পেনের কাছে হারটা এখন খুবই স্বাভাবিক। আমরা সে ম্যাচ ভুলে গিয়েই নাইজেরিয়ার বিপক্ষে খেলার প্রস্তুতি নিয়েছি। ব্রাজিলে আসার আগেই আমরা জানতাম, এই ম্যাচটাই আমাদের জন্য সবচেয়ে গুরুত্বপূর্ণ হবে।’ একই কারণে নাইজেরিয়ার কোচ স্টিফেন কেশিও এ ম্যাচটাকে দেখছেন ‘বাঁচা-মরার লড়াই’ হিসেবে।
এসব সমীকরণ কিংবা জটিল ভাবনাচিন্তার কিছুই থাকছে না স্প্যানিশ কোচ ভিসেন্তে দেল বস্কের মাথায়। তাহিতির বিপক্ষে আজ জয় নিয়ে তাঁর মনে কোনো সন্দেহ নেই বলেই হয়তো দল নিয়ে পরীক্ষা-নিরীক্ষাটাও এ ম্যাচেই সেরে ফেলতে চাইছেন দেল বস্ক। উরুগুয়ের বিপক্ষে প্রথম একাদশে না থাকা ফার্নান্দো তোরেস, ভিক্টর ভালদেস আর ডেভিড ভিয়াকে তাই আজ দেখা যেতে পারে শুরু থেকেই। দলের হারানো জায়গাটা ফিরে পাওয়ায় আনন্দিত তোরেস তো আভাস দিলেন দুর্দান্ত এক জয়ের, ‘আমরা তো সব সময়ই জিততে চাই, তবে সেই জয়টা পেতে চাই দারুণ খেলেও।’
খুব বেশি ভাবনা নেই আসলে তাহিতিরও। স্পেনের বিপক্ষে খেলতে পারাটাই তাহিতির অপেশাদার খেলোয়াড়দের জন্য বাকি জীবন গল্প করার সুযোগ এনে দিচ্ছে। একটা কৌতূহল কিন্তু জাগছেই সবার মনে—স্পেন যেভাবে বল ধরে রেখে খেলে, তাতে তাহিতির খেলোয়াড়েরা কতক্ষণ বল পায়ে রাখার সুযোগ পান। নাইজেরিয়ার বিপক্ষে ৬ গোল হজম করেও একটা মাত্র গোল দিয়ে তাহিতি যে উচ্ছ্বাস দেখিয়েছে, তাতে পরিষ্কার এ আসর থেকে এ রকম একটি-দুটি গোলের চেয়ে বেশি কিছু চাওয়ার নেই তাদের। আজ স্পেনের বিপক্ষেও যদি তাহিতি একটা গোল করে ফেলতে পারে, দ্বীপরাষ্ট্রটিতে হয়তো জাতীয় ছুটি ঘোষণা করা হবে। এএফপি।
