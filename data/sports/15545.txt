
লিওনেল মেসি তাহলে ‘এল ক্লাসিকো’র রাজা! দ্বৈরথটির ইতিহাসে সর্বোচ্চ গোলদাতার (২৫) সঙ্গে সবচেয়ে বেশি ‘অ্যাসিস্ট’ (১৪) করানোর রেকর্ডও তাঁর। এর মধ্যে গতকাল বার্সা–সতীর্থ অ্যালেক্স ভিদালকে দিয়ে করানো শেষ গোলটি যোগ করেছে নতুন মাত্রা। সান্তিয়াগো বার্নাব্যুতে যোগ করা সময়ে ভিদালকে পাস দেওয়ার মুহূর্তে মেসির পায়ে যে মাত্র একটি জুতো!
তাৎক্ষণিকভাবে অনেকেই হয়তো তা খেয়াল করেননি। কিন্তু ক্যামেরার চোখ এড়ায়নি। বল নিয়ে মার্সেলোকে পেছনে ফেলার সময় মেসির ডান পায়ের বুট খুলে যায়। কিন্তু গোলের নেশায় মরিয়া বার্সা ফরোয়ার্ড সে জন্য থামবেন কেন? ডান পায়ে শুধু সাদা মোজা নিয়ে এক দৌড়ে বাইলাইন থেকে বাঁ পায়ে কাট ব্যাক করেন মেসি। রিয়াল মাদ্রিদ বক্সের ভেতর থেকে ঠান্ডা মাথার শটে স্কোরলাইন ৩-০ করেন ভিদাল।
সামাজিক যোগাযোগমাধ্যমে বেশ আলোড়ন তুলেছে মেসির এই এক পায়ের জুতোর জাদু। ব্যাপারটা যেন ‘নো বুট নো প্রবলেম’! তাঁর চিরপ্রতিদ্বন্দ্বী ক্রিস্টিয়ানো রোনালদোকে উদ্দেশ করে এক মেসি–ভক্তের মজার টুইট, ‘মেসি মাত্রই একটা গোল বানাল এক পায়ের বুটে। রোনালদো হয়তো হাইহিল পরে ক্লান্ত।’
