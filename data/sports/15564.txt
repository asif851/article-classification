
ভারতীয় প্রো কাবাডিতে ম্যাটে নামার সুযোগ পেয়েই নিজেকে প্রমাণ করে দেখালেন বাংলাদেশের জিয়াউর রহমান। গত রোববার যেমন জিয়াউরের দুর্দান্ত ডিফেন্ডিংয়ে বর্তমান চ্যাম্পিয়ন পাটনা পাইরেটসের বিপক্ষে ৪২-৪৭ পয়েন্টে জয় পেয়েছে পুনেরি পল্টন। জিয়া ম্যাচসেরার পুরস্কারও জিতেছেন।
লক্ষ্ণৌতে অনুষ্ঠিত ম্যাচে বিশ্বের অন্যতম সেরা কাবাডি ফরোয়ার্ড পাটনা পাইরেটসের অধিনায়ক পারদীপ নরওয়ালকে একাই রুখে দেন জিয়াউর। পারদীপকে ছয়বার ‘ক্যাচ’ করে ম্যাচের মোড় ঘুরিয়ে দেন দেশের ইতিহাসের অন্যতম সেরা এই কাবাডি খেলোয়াড়।
নিজেদের চতুর্থ ম্যাচে এসে বেঙ্গল ওয়ারিয়র্সের বিপক্ষে আহমেদাবাদে প্রথম মাঠে নামার সুযোগ পেয়েছিলেন জিয়াউর। ভালো খেলার সুবাদে পরবর্তী ম্যাচেই পাটনার বিপক্ষে প্রথম সাতজনে খেলার সুযোগ পান। নিজের দ্বিতীয় ম্যাচে নেমেই ম্যাচসেরা। কোচকে নিজের যোগ্যতার জানান দিলেন ভালোমতোই।
প্রতিপক্ষ শিবির থেকে জিয়াউরের দুর্দান্ত প্রতাপ দেখেছেন বাংলাদেশের আরেক কাবাডি খেলোয়াড় জাকির হোসেন। পাটনা পাইরেটসের দলে আছেন জাকির। কিন্তু এখনো ম্যাটে নামার সুযোগ হয়নি।
এই দুই খেলোয়াড়ই দেশ ছাড়ার আগে বলেছিলেন, যখনই তাঁদের নাম উঠবে, বাংলাদেশের কথাও উঠবে। সাকিব-মোস্তাফিজরা যেমন আইপিএলে বাংলাদেশের নাম উজ্জ্বল করেন, একইভাবে তাঁরাও দেশকে প্রতিনিধিত্ব করতে চান। আর কাবাডি খেলাটাও তো বাংলাদেশের জাতীয় খেলা।
