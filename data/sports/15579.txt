
খুব বেশি নয়, মাত্র সাড়ে ১৫ অস্ট্রেলিয়ান ডলার বাজি ধরেছিলেন। কিন্তু কাজটা যে আইনত নিষিদ্ধ! সে জন্য শাস্তি পেতে হচ্ছে অস্ট্রেলিয়ার মেয়েদের দলের ক্রিকেটার পিয়েপা ক্লিয়ারিকে। ছয় মাস সব ধরনের ক্রিকেট থেকে নিষিদ্ধ হয়েছেন ক্লিয়ারি, সঙ্গে আরও ১৮ মাসের স্থগিত নিষেধাজ্ঞা। যার মানে ছয় মাসের মধ্যে এমন অপরাধ আবার করলে সরাসরি ১৮ মাস নিষিদ্ধ হবেন।গত নভেম্বরে অ্যাডিলেড ওভালে হয়েছে ইতিহাসের প্রথম দিবারাত্রির টেস্ট। অস্ট্রেলিয়া-নিউজিল্যান্ডের ওই ম্যাচেই ছয়বার মোট ১৫ ডলার বাজি ধরেছিলেন ক্লিয়ারি। সে জন্যই এই শাস্তি পেয়েছেন পশ্চিম অস্ট্রেলিয়ার এই ক্রিকেটার।এর আগে অস্ট্রেলিয়ারই আরেক নারী ক্রিকেটার অ্যাঞ্জেলা রিকস বাজি ধরেছিলেন বিশ্বকাপ ফাইনালে। সে জন্য তাঁকে পেতে হয়েছে ২৪ মাসের স্থগিত নিষেধাজ্ঞা। তাহলে ক্লিয়ারির শাস্তিটা একটু বাড়াবাড়ি হয়ে গেল না? ক্রিকেট অস্ট্রেলিয়া জানিয়েছে, বাজি ধরার আগে দুই মাস দুর্নীতিবিরোধী প্রশিক্ষণ নিয়েও ক্লিয়ারি ওই কাজ করেছেন। সে জন্যই এই শাস্তি। আর ক্রিকেট অস্ট্রেলিয়া এই নিষেধাজ্ঞাকে দেখছে সব ধরনের জুয়ার বিরুদ্ধে দৃষ্টান্তমূলক পদক্ষেপ হিসেবে। রয়টার্স।
