
গ্যারি উইলসনের মুখ গোমড়া। মাঠ ছাড়লেন ডানে-বাঁয়ে মাথা নাড়তে নাড়তে। টেলিভিশন রিপ্লেও দেখাল বল তাঁর ব্যাটে বা গ্লাভসে লাগেনি। লেগেছে কোমরের দিকে। মোস্তাফিজুর রহমান আর মুশফিকুর রহিমের যুগল আবেদনে তাঁর বিপক্ষে কট বিহাইন্ডের আঙুল তুলে দিয়েছেন আম্পায়ার।আম্পায়ার যদি ভুল করেও থাকেন, ক্রিকেটে সেটি নতুন কোনো দৃশ্য নয়। বাংলাদেশই আম্পায়ারের ভুল সিদ্ধান্তের শিকার কতবার হয়েছে, তা কে মনে রেখেছে! এটিকে খেলার অংশ হিসেবেই মেনে নিয়েছে ক্রিকেট-বিশ্ব।বাংলাদেশ দলের তাই পেছন ফিরে দেখতে বয়েই গেছে উইলসন কীভাবে মাথা নাড়ছেন! সবাই তখন উদ্যাপন করছেন, আর উদ্‌যাপনের কেন্দ্রবিন্দু ‘ফিজ’—মোস্তাফিজুর রহমান। মোস্তাফিজ উদ্ভাসিত তাঁর সরল হাসিতে, উইকেট পেলেই যে হাসি ছড়িয়ে পড়ে তাঁর মুখে।উইলসন মোস্তাফিজের চতুর্থ শিকার। এর আগে নিজের প্রথম ওভারে মোস্তাফিজ ফিরিয়েছেন আয়ারল্যান্ডের ওপেনার পল স্টার্লিংকে। অফ স্টাম্পের বাইরে বাড়তি বাউন্স পাওয়া বলটি খোঁচা মেরে শর্ট থার্ডম্যানে সাব্বির রহমানের ক্যাচ। পরের উইকেটটি নিয়াল ও’ব্রায়েনের। নিউজিল্যান্ডের বিপক্ষে আগের ম্যাচের সেঞ্চুরিয়ানের ব্যাটে লেগে বল এবার উড়ে যায় থার্ডম্যান ফিল্ডার তামিম ইকবালের হাতে। তৃতীয় শিকার কেভিন ও’ব্রায়েন ক্যাচ দিয়েছেন কাভারে। প্রায় বাউন্ডারি থেকে দৌড়ে এসে ঝাঁপিয়ে পড়ে মোসাদ্দেকের নেওয়া দুর্দান্ত ক্যাচে আবারও মোস্তাফিজময় মালাহাইডের মাঠ।পরের ওভারের প্রথম বলেই উইলসনের ওই আউট। খুব কাছে গিয়েও আরেকবার ৫ উইকেট পাওয়ার আনন্দ থেকে বঞ্চিত রয়ে গেলেন মোস্তাফিজ। ইনিংসের ৪৭তম ওভারে অধিনায়ক মাশরাফি বিন মুর্তজা আর কিছুই রাখলেন না তাঁর জন্য। পরপর দুই বলে তুলে নেন আয়ারল্যান্ডের শেষ ২ উইকেট। মোস্তাফিজকে তাঁর শেষ ওভারটা করতেই হলো না। ৯-২-২৩-৪—দুর্দান্ত এই বোলিং বিশ্লেষণের তৃপ্তি নিয়েই ছেড়ে এলেন মাঠ।ক্যারিয়ারের প্রথম দুই ওয়ানডেতে ৫ আর ৬ উইকেট। মোট ১৭টি ওয়ানডে খেলে মোস্তাফিজ এরপর আর একবারই পেয়েছেন ৫ উইকেট, সেটিও সাত ম্যাচ আগে। মাঝে আয়ারল্যান্ডের বিপক্ষে এই সিরিজের প্রথম ম্যাচে অবশ্য বৃষ্টির কারণে বোলিংয়েরই সুযোগ পাননি।গত বছর টি-টোয়েন্টি বিশ্বকাপে নিউজিল্যান্ডের বিপক্ষে নিয়েছিলেন ৫ উইকেট। মোস্তাফিজের দুঃসময়ের শুরু এরপর থেকেই। কাঁধের চোট আর অস্ত্রোপচার মিলিয়ে মাঠের বাইরে কাটাতে হয়েছে নয় মাস। গত বছর ডিসেম্বরে নিউজিল্যান্ড সফর দিয়ে যখন মাঠে ফেরেন, মোস্তাফিজের মধ্যে দীর্ঘদিন খেলার বাইরে থাকার জড়তা পরিষ্কার, নতুন করে চোটে পড়ার শঙ্কা তো ছিলই। নিউজিল্যান্ডে তাই টেস্ট খেলেননি। ওয়ানডে, টি-টোয়েন্টিতেও খুঁজে পাওয়া যায়নি শুরুর সেই মোস্তাফিজকে।তবে এরপর থেকেই একটু একটু করে স্বরূপে ফিরছেন ‘ফিজ’, যার শুরু গত মার্চ-এপ্রিলের শ্রীলঙ্কা সফরে। দুই টেস্ট মিলে ৮ উইকেট, শ্রীলঙ্কাকে ৯০ রানে হারানো প্রথম ওয়ানডেতে নেন ৩ উইকেট। মোস্তাফিজ বেশি করে প্রকাশিত হলেন সফরের শেষ ম্যাচ, মানে দ্বিতীয় টি-টোয়েন্টিতে। কিন্তু ওই ম্যাচে ২১ রানে ৪ উইকেট নেওয়ার ছন্দ তিনি ধরে রাখতে পারেননি আইপিএলে। মুম্বাই ইন্ডিয়ানস খেলিয়েছেই তাকে মাত্র একটি ম্যাচ, তাতেও মার খেতে হয়েছে প্রচণ্ড। ছক্কা দিয়ে শুরু করে প্রথম ওভারেই দেন ১৯। ২.৪ ওভার বল করে সব মিলিয়ে দিয়েছিলেন ৩৪ রান।এ রকম অভিজ্ঞতা মোস্তাফিজের জন্য ওটাই ছিল প্রথম। তবে প্রথম হলেও অস্বাভাবিক যে নয়, সেই নিষ্ঠুর বাস্তবতা মনে করিয়ে দিয়ে মাশরাফি তখন বলেছিলেন, আন্তর্জাতিক ক্রিকেটে এসেই মোস্তাফিজ যে চমক দেখিয়েছিলেন, সেটাই ছিল বিস্ময়কর। আইপিএলে তাঁর মার খাওয়াটা নয়। দুই বছর ধরে বিশ্বের সব দলের ল্যাপটপেই চুলচেরা বিশ্লেষণ হয়েছে মোস্তাফিজের বোলিং নিয়ে। কঠিন এই জগতে টিকে থাকতে হলে বোলিংয়ে সব সময়ই নতুন অস্ত্রের শাণ দিতে হবে।আইপিএলের ‘বিশ্রাম’ আর মাশরাফির কথাগুলোই হয়তো আয়ারল্যান্ডে ফিরিয়ে এনেছে মোস্তাফিজের ঔজ্জ্বল্য। নিউজিল্যান্ডের বিপক্ষে উইকেট মাত্র দুটি পেলেও তাঁর ‘কাটার’ সেদিন আবারও মনে হলো ক্ষুরধার। ২৫৭ রান করে কিউইদের রুখতে পারেনি বাংলাদেশ, তবে কিছু সময়ের জন্য তাদের কাজটা কঠিন করে তুলেছিলেন এই বাঁহাতি পেসারই।সেই আত্মবিশ্বাস থেকেই কাল মোস্তাফিজের নামের পাশে ৪ উইকেট। আয়ারল্যান্ডের ত্রিদেশীয় সিরিজ থেকে বাংলাদেশ দলের প্রাপ্তিযোগ শেষ পর্যন্ত যা-ই হোক, আত্মবিশ্বাসী মোস্তাফিজকে ফিরে পাওয়া সেখানে থাকবেই। চ্যাম্পিয়নস ট্রফির আগে মোস্তাফিজকে ঠিক এমন ফর্মেই তো দেখতে চেয়েছে মাশরাফির দল!
