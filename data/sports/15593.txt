
প্রতিপক্ষ বিশ্বচ্যাম্পিয়ন স্পেন। আক্ষরিক অর্থেই বাঘের মুখে দাঁড়িয়ে ইতালি। এরই মধ্যে এল দুঃসংবাদটা। কনফেডারেশনস কাপের ফাইনালে ওঠার লড়াইয়ে থাকছেন না দলের আক্রমণভাগের প্রাণভোমরা মারিও বালোতেল্লি। ফিফা ডটকমের এক খবরে এ কথা বলা হয়েছে।পরশু রাতে ব্রাজিলের বিপক্ষে গ্রুপ পর্বের শেষ ম্যাচে ঊরুতে চোট পান বালোতেল্লি। ওই ম্যাচে ৪-২ গোলে হেরে যায় ইতালি। প্রাথমিকভাবে ধারণা করা হচ্ছিল, বালোতেল্লির চোট গুরুতর নয়। বৃহস্পতিবার অনুষ্ঠেয় সেমিফাইনালেই খেলতে পারবেন ২২ বছর বয়সী এসি মিলানের এই তারকা। তবে আজ সোমবার এক বিবৃতিতে ইতালিয়ান ফুটবল ফেডারেশন জানিয়েছে, স্পেনের বিপক্ষে সেমিফাইনালে খেলছেন না বালোতেল্লি।
বিবৃতিতে বলা হয়, ‘বালোতেল্লির বাঁ পায়ের পরীক্ষার ফলাফল আমরা পেয়েছি। চোটের যা অবস্থা, তাতে স্পেনের বিপক্ষে সেমিফাইনালে তাঁর পক্ষে অংশ নেওয়া সম্ভব নয়। পরবর্তী ম্যাচে (ফাইনাল বা তৃতীয় স্থান নির্ধারণী) বালোতেল্লি খেলতে পারবেন কি না, সে ব্যাপারে আমরা পরিস্থিতি দেখে সিদ্ধান্ত নেব।’
 
