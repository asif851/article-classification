
অনেক অপেক্ষার পর ক্রিস গেইলের দেখা পেয়েছে বিপিএল। কিন্তু প্রথম ম্যাচে সে অপেক্ষার ফল পায়নি দর্শক। মাত্র ১৭ রানেই আউট হয়ে গিয়েছিলেন ক্যারিবীয় ক্রিকেটার। অপেক্ষার প্রহর আর বাড়ালেন না রংপুর ওপেনার। নিজের দ্বিতীয় ম্যাচেই ঝোড়ো এক ফিফটিতে দলকে জেতালেন গেইল। আজও শুরুটা খুব একটা সুবিধার ছিল না। নাসির হোসেনের বল যেন তাঁকে মায়াজালে ফেলে দিচ্ছিল! গেইলকে অস্বস্তিতে ফেলে এক ওভার তো মেডেনই নিয়ে নিলেন নাসির। যার ফল, প্রথম ১১ বলে কোনো রান নেই গেইলের! ১২তম বলে গিয়ে প্রথম রান পেলেন। ১৪তম বলে ইঙ্গিত মিলল একটু পরে কী হতে যাচ্ছে। নাসিরের মাথার ওপর দিয়ে বিশাল এক ছক্কা। পরের ওভারেই গুনাথিলাকাকে এক চার ও দুই ছক্কা। এরপর কখনো প্লাঙ্কেট কখনো নাসিরকে ছক্কা মেরে ৩৮ বলেই ফিফটি ছুঁলেন। মাত্র দুই চার মেরেই। কারণ, বল যে আকাশে ওড়াতেই তাঁর বেশি ভালো লাগে। ৫ ছক্কা মেরে ১১তম ওভারেই ৫০ ছুঁয়েছেন। সাধারণত এরপরই গেইলের ঝড়টা আরও পূর্ণতা পায়। কিন্তু আজ আর তা হয়নি। আবুল হাসানের দারুণ এক বলে ৫০ রানেই থামলেন গেইল। তাই কিছুটা অতৃপ্তি থেকেই গেল। এ অতৃপ্তিটাই না আগামী কয়েক দিন বোলারদের জন্য দুশ্চিন্তা হয়ে দাঁড়ায়!
