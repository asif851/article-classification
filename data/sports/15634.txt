
কদিন আগেও কত সমালোচনা! মেসি-নেইমার জুটিটা ঠিক জমছে না! অনেকে ‘নেইমারকে দলে নেওয়া ভুল হয়েছে’ বলেও রায় দিয়েছিলেন। কিন্তু এই মৌসুমে লুইস এনরিকের অধীনে এই জুটি যেভাবে খেলছে, যেভাবে অবদান রাখছে বার্সার জয়যাত্রায়, তাতে নিন্দুকেরা মুখ লুকোচ্ছেন।এই মৌসুমে মেসি-নেইমার জুটি লা লিগার প্রথম চার ম্যাচে বার্সাকে উপহার দিয়েছে ছয়-ছয়টি গোল। এর মধ্যে নেইমারের আছে তিনটি, যার প্রতিটিই মেসির সহায়তায় করা। মেসির তিনটি গোলেও কোনো না-কোনোভাবে আছে ব্রাজিল তারকার অবদান। নিন্দুকদের মুখে ছাই দিয়ে এই দুই তারকা জুটি বেঁধে যেভাবে মাত করছেন, তাতে কোচ লুইস এনরিকে বাকি মৌসুমের আত্মবিশ্বাসটা পেয়ে যাচ্ছেন বেশ ভালোভাবেই।এই মৌসুমের প্রথম থেকেই কীভাবে যেন মেসি আর নেইমার পড়ে ফেলছেন একে অন্যের চোখের ভাষা। এই ‘সমন্বয়ে’র ব্যাপারটিই ‘অভাব’ হয়ে ভুগিয়েছিল গত মৌসুমে। এবারের সমন্বয় কোচ লুইস এনরিকের কৌশলের কারণেই কিনা, এ নিয়ে আলোচনা হতে পারে। কিন্তু এই মৌসুমে মাঠে নেমে মেসি ও নেইমার যে বল আদান-প্রদানে একে অন্যকে খুঁজে নিচ্ছেন, এটি কিন্তু ইতিমধ্যেই চোখে পড়েছে সবার।গত মৌসুমে মেসি-নেইমার জুটির ডানা মেলতে না পারার পেছনে অনেকেই কারণ হিসেবে দেখেন মেসির অফ ফর্ম। চোট-টোট মিলিয়ে গত মৌসুমটা ‘মেসি-সুলভ’ ছিল না। হ্যামস্ট্রিংয়ের চোটটা ভালোই ভোগাচ্ছিল। বেশ কিছুদিন মাঠের বাইরেও কাটাতে হয় মেসিকে। সব মিলিয়ে মাঠে নেইমারের সঙ্গে রসায়নটা ঠিক বুঝে ওঠা হয়নি। এই মৌসুমে প্রথম থেকেই যেন অন্য এক মেসিকে দেখছে বার্সা সমর্থকেরা।মেসি-নেইমার জুটি যে নিজেদের মধ্যেই খেলছেন, সেটা কিন্তু বলা যাবে না। বরং, তাঁদের জ্বলে ওঠার সময় বার্সার আক্রমণটা অন্যদের নিয়েও হয়ে উঠছে আরও বেশি ক্ষুরধার। লেভান্তের বিপক্ষে ম্যাচটার কথাই ধরুন, মেসি-নেইমারের দাপটে আক্রমণে অন্যরা কিন্তু মোটেও ম্রিয়মাণ ছিলেন না; বরং মেসি-নেইমারের ঔজ্জ্বল্য যেন জ্বলে ওঠার জ্বালানি হয়েই এসেছিল পেদ্রো, সান্দ্রো রামিরেজ, রাকিতিচদের জন্য।গোল তো করছেনই, মেসি এই মৌসুমে গোল করানোতেই যেন বেশি উৎসাহী। লা লিগায় চার ম্যাচে এরই মধ্যে ছয়টি গোল করিয়েছেন। লিগের প্রথম দিন থেকেই যেন গত মৌসুমের খেদ মেটাতে মরিয়া। নেইমাকে নিয়ে নতুন এক আক্রমণ-বিপ্লবেরই ইঙ্গিত দিয়ে যাচ্ছেন।লুইস সুয়ারেজ মাঠে ফিরলে অবস্থাটা কেমন দাঁড়াবে, সেটা কী কেউ ভেবে দেখেছেন? এই মৌসুমে নিজেকে সবচেয়ে সুখী কোচই ভাবতে পারেন এনরিকে! সূত্র: মার্কা।
