
পচেফষ্ট্রুমে সিরিজের শেষ টি-টোয়েন্টি ম্যাচে টস জিতে বাংলাদেশের ফিল্ডিংয়ের সিদ্ধান্ত সঠিক কি না, এখনই সেটি বলা কঠিন। তবে বোলিংয়ে শুরুটা ভালোই হয়েছে বাংলাদেশের। আর সেটি অধিনায়ক সাকিব আল হাসানের হাত ধরেই। ১৪ রানের মধ্যে বাঁহাতি অলরাউন্ডার ফিরিয়ে দিয়েছেন মোসেলে-ডুমিনিকে। ১০ ওভার শেষে দক্ষিণ আফ্রিকার রান ৩ উইকেটে ৭৮। রানরেট আছে আটের নিচে। 
নিজের দ্বিতীয় ওভারেই ওপেনার মাঙ্গালিসো মোসেলেকে বোল্ড করে দেন সাকিব। বলের লাইন মিস করে সরাসরি বোল্ড হওয়ার আগে প্রোটিয়া ওপেনার করেন ৫ রান। এক ওভার পরেই জেপি ডুমিনিকেও বোল্ড করে দেন সাকিব। সুইপ করতে গিয়ে আউট হওয়ার আগে দক্ষিণ আফ্রিকা অধিনায়ক করেছেন ৪ রান।বিপজ্জনক হয়ে ওঠার আগে ফিরেছেন ডি ভিলিয়ার্সও। সাইফউদ্দিনকে উড়িয়ে মারতে গিয়ে লং অফে ইমরুল কায়েসের দারুণ এক ক্যাচ হওয়ার আগে প্রোটিয়া বিধ্বংসী ব্যাটসম্যান করেছেন ২০ রান। হাশিম আমলা অপরাজিত ৪৯ রানে। গত ম্যাচে ফিল্ডিং নিয়ে হতাশ ছিলেন সাকিব। আজ সেই হতাশা যেন আরেকটু বাড়িয়ে দিলেন মাহমুদউল্লাহ। পঞ্চম ওভারের প্রথম বলে পয়েন্টে তাঁর হাস্যকর ভুলেই বাউন্ডারি পেয়েছেন আমলা। ম্যাচের বাকি সময়ে এমন ভুল যত কম হয় ততই ভালো বাংলাদেশের।
