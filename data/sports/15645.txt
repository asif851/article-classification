
• ত্রিদেশীয় সিরিজে ইংল্যান্ডকে ১২ রানে হারিয়েছে নিউজিল্যান্ড। • ম্যাচে তিনটি ক্যাচ ছেড়েছে নিউজিল্যান্ড।
ত্রিদেশীয় সিরিজের আগে পাকিস্তানের বিপক্ষে ঘরের মাঠে টি-টোয়েন্টি সিরিজের শেষ দুই ম্যাচ হেরেছিল নিউজিল্যান্ড। এরপর ত্রিদেশীয় সিরিজে অস্ট্রেলিয়ার বিপক্ষে হার দিয়ে আসর শুরু করে কেন উইলিয়ামসনের দল। টানা তিন হারে প্রশ্ন উঠেছিল টি-টোয়েন্টি দলকে উইলিয়ামসনের নেতৃত্ব দেওয়ার যোগ্যতা নিয়ে। কিন্তু ওয়েলিংটনে আজ ত্রিদেশীয় সিরিজে নিজেদের দ্বিতীয় ম্যাচে ইংল্যান্ডকে ১২ রানে হারিয়ে উইলিয়ামসন নিজেই সব বিতর্ক মাটিচাপা দিলেন।
টস হেরে আগে ব্যাটিংয়ে নেমে সামনে থেকে পথ দেখিয়েছেন উইলিয়ামসন। ৪ ছক্কা ও ৪ বাউন্ডারিতে ৪৬ বলে ৭২ রানের দারুণ এক ইনিংস খেলেন কিউই অধিনায়ক। ৪০ বলে ৬৫ রান করেন ওপেনার মার্টিন গাপটিল। এ দুই ব্যাটসম্যানের ঝড়ে ৫ উইকেটে ১৯৬ রান তোলে নিউজিল্যান্ড। জবাবে ভালো লড়াই করেও ৯ উইকেটে ১৮৪ রানে থেমে যায় ইংল্যান্ডের ইনিংস। এ হারে ত্রিদেশীয় সিরিজের ফাইনালে উঠতে নিউজিল্যান্ড‍-অস্ট্রেলিয়া ম্যাচের ফলে তাকিয়ে থাকতে হবে ইংল্যান্ডকে। এ ছাড়া নিউজিল্যান্ডের বিপক্ষে নিজেদের শেষ ম্যাচটাও জিততে হবে জস বাটলারের দলকে।১৯৬ রানের স্কোর রক্ষা করতে নেমে উইলিয়ামসনের দল নিজেরাই নিজেদের বিপদে ফেলে দিয়েছিল। ৫ ওভারে ১ উইকেটে ৫১ রানের সংগ্রহ পেয়ে গিয়েছিল ইংল্যান্ড। এ ছাড়া নিউজিল্যান্ড তিনটি ক্যাচ ছেড়েছে! এর মধ্যে ইংল্যান্ডের ইনিংসে সর্বোচ্চ স্কোরার ডেভিড মালানকেও (৫৯) ‘জীবন’ দিয়েছেন কিউই ফিল্ডাররা। কিন্তু শেষ পর্যন্ত বেঁচে গেছে নিউজিল্যান্ড। ক্যাচ ছাড়লেও তারা ম্যাচ ছাড়েনি!
