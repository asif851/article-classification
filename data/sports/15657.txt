
আন্তর্জাতিক ভেন্যুর স্বীকৃতি মিলেছে গত বছরের টি-টোয়েন্টি বিশ্বকাপের আগে। টি-টোয়েন্টি বিশ্বকাপের ছয়টি ম্যাচ হলেও টেস্ট আর ওয়ানডে আয়োজনের জন্য সেই থেকেই অপেক্ষার শুরু সিলেট বিভাগীয় স্টেডিয়ামের। অবশেষে সেটির অবসান হচ্ছে। বিসিবি সূত্র জানিয়েছে, আগামী বছরের জানুয়ারি-ফেব্রুয়ারিতে অনুষ্ঠেয় জিম্বাবুয়ে সিরিজেই টেস্ট ভেন্যু হিসেবে অভিষেক হয়ে যেতে পারে সিলেট বিভাগীয় স্টেডিয়ামের।ফতুল্লা স্টেডিয়ামে ২০ জানুয়ারি থেকে তিন দিনের প্রস্তুতি ম্যাচ দিয়ে শুরু হবে জিম্বাবুয়ের বাংলাদেশ সফর। কিন্তু এর দুদিন পর ২২ জানুয়ারি থেকেই বাংলাদেশে শুরু অনূর্ধ্ব-১৯ বিশ্বকাপ ক্রিকেট, শেষ ১৪ ফেব্রুয়ারি। টুর্নামেন্টের খেলা হবে মোট আটটি ভেন্যুতে—ঢাকার মিরপুর শেরেবাংলা স্টেডিয়াম ও ফতুল্লা স্টেডিয়াম, চট্টগ্রামের জহুর আহমেদ চৌধুরী স্টেডিয়াম ও এম এ আজিজ স্টেডিয়াম, সিলেট বিভাগীয় ও জেলা স্টেডিয়াম এবং কক্সবাজারের শেখ কামাল আন্তর্জাতিক ক্রিকেট স্টেডিয়াম ও আউটার স্টেডিয়াম।মূলত অনূর্ধ্ব-১৯ বিশ্বকাপের কারণেই জিম্বাবুয়ে সিরিজের সব ম্যাচ হবে ঢাকার বাইরে, সেটিও যুব বিশ্বকাপের ম্যাচের ফাঁকে ফাঁকে। প্রস্তাবিত সূচি অনুযায়ী, ২৮ জানুয়ারি থেকে সিলেটে প্রথম টেস্ট, ৫ ফেব্রুয়ারি থেকে খুলনায় দ্বিতীয়টি। খুলনাতেই সিরিজের প্রথম দুটি ওয়ানডে ৫ ও ৭ ফেব্রুয়ারি। ১০ ফেব্রুয়ারি শেষ ওয়ানডের ভেন্যু চট্টগ্রামের জহুর আহমেদ চৌধুরী স্টেডিয়াম। ১২, ১৪ ও ১৬ ফেব্রুয়ারি এই মাঠেই অনুষ্ঠিত হবে সিরিজের তিনটি টি-টোয়েন্টি ম্যাচ।
