
আর্জেন্টিনার জার্সি গায়ে লিওনেল মেসির ‘দ্বিতীয় অধ্যায়’ শুরু হচ্ছে আজই। হ্যামস্ট্রিংয়ের চোটে অবসর ভেঙে ফেরার কালটি বিলম্বিত হওয়ার যে শঙ্কা দেখা দিয়েছিল, তা খুব সম্ভবত কেটে গেছে। আর্জেন্টিনার কোচ এদগার্দো বাউজা জানিয়েছেন, মেসির মাঠে নামাতে তিনি কোনো সমস্যাই দেখছেন না। লাতিন অঞ্চলের বিশ্বকাপ বাছাইপর্বের গুরুত্বপূর্ণ ম্যাচে আজ রাতে উরুগুয়ের মুখোমুখি হবে আর্জেন্টিনা। 
কোপার শতবর্ষী টুর্নামেন্টটির ফাইনালে চিলির কাছে টাইব্রেকারে হেরে ক্ষোভে, হতাশায় আন্তর্জাতিক ফুটবলকেই বিদায় বলে দিয়েছিলেন মেসি। এরপর কেটে গেছে দুটি মাস। আটলান্টিক মহাসাগর দিয়ে গড়িয়েছে অনেক জল। বিদায় নিয়েছেন কোচ জেরার্ডো মার্টিনো। তাঁর স্থলাভিষিক্ত হয়েছেন বাউজা। দায়িত্ব নিয়েই মেসিকে দলে ফিরতে রাজি করিয়েছেন। বিশ্বকাপ বাছাইপর্বে উরুগুয়ের বিপক্ষে ম্যাচটিই তাঁর কোচ হিসেবে প্রথম দায়িত্ব। শুরুর ক্ষণে মেসিকে তিনি পেতেই চাইবেন। তবে আজেন্টাইন কোচ বলেছেন, ‘মেসি ভালো অবস্থাতেই আছে। আমি তো ওর মাঠে নামাতে কোনো সমস্যা দেখছি না। এটা কঠিন একটা ম্যাচ হতে চলেছে। এই ম্যাচে মেসিকে অবশ্যই দরকার।’ তারপরও মাঠে নামার ব্যাপারে মেসির সিদ্ধান্তই চূড়ান্ত হিসেবে ধরে নেবেন বাউজা, ‘মাঠে নামার চূড়ান্ত সিদ্ধান্তটা অবশ্যই মেসির। সামান্যতম সমস্যা থাকলেও আমি মেসিকে মাঠে নামানোর ঝুঁকি নেব না।’ কোপা আমেরিকার ফাইনালের পর আর্জেন্টিনার প্রথম ম্যাচ এটি। বাউজার আশা, দলের খেলোয়াড়েরা নিজেদের সেরাটাই উজাড় করে দেবেন মাঠে, ‘দলের ওপর আমাকে আস্থা রাখতেই হবে। আমি মনে করি, দারুণ খেলেই আমরা জিতব।’
আরও পড়ুন:জেনে নিন ব্রাজিল-আর্জেন্টিনার ম্যাচ কখন, কোন চ্যানেলে
