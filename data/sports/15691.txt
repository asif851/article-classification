
রিকার্ডো মন্তেলিভো, রাদামেল ফ্যালকাওয়ের পর বিশ্বকাপ থেকে ছিটকে গেলেন আরেক বড় তারকা। পিঠের ইনজুরির কারণে বিশ্বকাপ খেলতে পারবেন না ফরাসি উইঙ্গার ফ্রাঙ্ক রিবেরি। তরুণ মিডফিল্ডার ক্লেমন্ত গ্রেনিয়ারের বিশ্বকাপ স্বপ্নও শেষ হয়ে গেছে ইনজুরির কবলে পড়ে।রিবেরিকে নিঃসন্দেহেই বলা যায় ফ্রান্স দলের প্রাণভোমরা। ইউরোপিয়ান ফুটবলের আগের মৌসুমে বায়ার্ন মিউনিখের ট্রেবল জয়ের পেছনে বিশাল অবদান ছিল এই ফরাসি তারকার। এ বছর ফিফা বর্ষসেরা ফুটবলারের পুরস্কারের জন্যও পেয়েছিলেন চূড়ান্ত মনোনয়ন। কিন্তু বিশ্বকাপের আসরেই ফ্রান্স পাচ্ছে না দলের সেরা খেলোয়াড়টিকে।গত মে মাসে জার্মান কাপ ফাইনালের পর থেকেই পিঠের ইনজুরিতে ভুগছিলেন রিবেরি। ফ্রান্সের দুটি প্রস্তুতি ম্যাচেও মাঠে নামতে পারেননি। তার পরও বিশ্বকাপের আগে সুস্থ হয়ে উঠতে পারবেন, এমনটাই আশা ছিল ফ্রান্সের। কিন্তু আজ নতুন করে পরীক্ষা-নিরীক্ষার পর রিবেরিকে সবুজ সংকেত দেখাতে পারেননি চিকিত্সকেরা।কোচ দিদিয়ের দেশম নিশ্চিত করেছেন, ‘আজ সকালে অনুশীলনের আগে তাকে থামতে হয়েছে। তার ব্যথা অনেক বেশি ছিল। দুপুরে পরীক্ষা-নিরীক্ষার পর দেখা গেছে যে তার পরিস্থিতির অনেক অবনতি হয়েছে। আজ সে অনুশীলন করার মতো অবস্থাতেও ছিল না।’ রিবেরি ও গ্রেনিয়ারের বদলে দেশম দলে ডেকেছেন মরগান স্নেডারলিন ও রেমি কাবেলাকে। সূত্র: রয়টার্স
