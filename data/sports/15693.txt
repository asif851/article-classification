
অ্যাশেজ হারের প্রতিশোধ নিচ্ছে অস্ট্রেলিয়া! অবশ্য অস্ট্রেলিয়া না বলে শেন ওয়ার্ন বলাই ভালো। পাকিস্তানের বিপক্ষে সিরিজে ১-০ ব্যবধানে পিছিয়ে আছে। সিরিজ বাঁচাতে শেষ টেস্টে জিততেই হবে। এ পরিস্থিতিতে পাকিস্তানের মূল বোলিং অস্ত্র ইয়াসির শাহের সঙ্গে ওয়ার্নের প্রশিক্ষণ নেওয়াকে নিজেদের বিরুদ্ধে ষড়যন্ত্র বলেই ভাবতে পারে ইংলিশ দল। শুধু প্রশিক্ষণ নিয়েই ক্ষান্ত হননি ওয়ার্ন। ইয়াসিরকে ইংলিশ-বধের গোপন সূত্রও বলে দিয়েছেন এই অস্ট্রেলিয়ান।ক্রিকেটে লেগ স্পিনের শেষ কথা ওয়ার্ন। মৃতপ্রায় লেগ স্পিন শিল্পকে আবার জাগিয়ে তুলেছিলেন তিনিই। নিজের উত্তরসূরিদের প্রতি আলাদা এক টান অনুভব করেন তিনি। ইয়াসিরের প্রতি নিজের মুগ্ধতা অবশ্য বেশ আগে থেকেই জানিয়ে এসেছেন সর্বকালের সেরা এই লেগ স্পিনার। তাই শারজাহ টেস্টের আগে নেটে দেড় ঘণ্টার প্রশিক্ষণে নিজের অফুরন্ত ভান্ডার থেকে কিছু অস্ত্র দিলেন পাকিস্তানি বোলারকে। তিনি বলেন, ‘সে দুর্দান্ত এক বোলার। আমরা টেকনিক নিয়ে কাজ করিনি, বরং কিছু ছোটখাট কৌশল নিয়ে কাজ করেছি। আশা করছি, এতে সে আরও ভালো করতে পারবে। আগামী কিছুদিনেই সে তাঁর ধ্বংসলীলা শুরু করবে এবং অনেক অনেক উইকেট পাবে। ব্যাপারটা দারুণ হবে।’ক্যারিয়ারের পুরোটা সময় জুড়ে ইংল্যান্ডকে ভুগিয়েছেন। নিজের প্রিয় প্রতিপক্ষের বিপক্ষে ১৯৫টি উইকেট নেওয়ার রেকর্ডও তাঁর। শারজায় শেষ টেস্টের আগে ইয়াসিরকে ইংল্যান্ডের ব্যাটসম্যানদের আউট করার উপায় বাতলে দিয়ে পুরোনো স্মৃতি আবারও ফিরিয়ে আনেন ওয়ার্ন। এ ব্যাপারে তিনি বলেন, ‘প্রথম দেখার পর থেকেই ইয়াসিরের ভক্ত আমি। সম্ভবত বর্তমানে বিশ্বের সেরা লেগ স্পিনার সে। ইংলিশ দলের যাঁদের বিপক্ষে ওর বল করতে সমস্যা হচ্ছে, এগুলো নিয়ে একটু কাজ করেছি।’ইয়াসিরের জন্য পুরো অভিজ্ঞতা ছিল একটি স্বপ্নপূরণের মতো। প্রশিক্ষণ শেষে এই লেগ স্পিনার বলেন, ‘ছোটবেলার স্বপ্ন ছিল তাঁর সঙ্গে বল করার। তাঁকে এখানে পেয়ে আমি প্রচণ্ড খুশি।’ এএফপি
