
নিউল্যান্ডস টেস্টে প্রথম ইনিংসে মাত্র ১১০ রানে অলআউট হয়েছে শ্রীলঙ্কা। সে কারণেই দক্ষিণ আফ্রিকার দেওয়া ৫০৭ রানের লক্ষ্যটা তারা পেরিয়ে যাবে, সেটি কেউ ভাবেনি। পরাজয়টা তাই ছিল অনুমিতই। তৃতীয় দিন বিকেলেই ৪ উইকেট হারানো শ্রীলঙ্কাকে টানছিল পরাজয়। কিন্তু যতটা ভাবা হয়েছিল তার চেয়ে দ্রুত শেষ হয়েছে তাদের ইনিংস। কাগিসো রাবাদার বোলিংয়ে চতুর্থ দিন মধ্যাহ্ন বিরতির আগেই ২২৪ রানে গুটিয়ে গেল তারা। হারের বেশ বড় ব্যবধানেই—২৮২ রানের। পোর্ট এলিজাবেথের প্রথম টেস্টেও ২০৬ রানে হেরেছিল তারা। এক টেস্ট বাকি থাকতে সিরিজ নিশ্চিত করেছে দক্ষিণ আফ্রিকা।
প্রথম ইনিংসে ৩৭ রানে ৪ উইকেট নিয়েছিলেন, দ্বিতীয় ইনিংসে ৫৫ রানে ৬ উইকেট নিয়ে দলের জয়ে বড় ভূমিকা রেখেছেন রাবাদা। ১৩ টেস্টের ক্যারিয়ারে এ নিয়ে দ্বিতীয়বারের মতো ম্যাচে ১০ উইকেট পেলেন তরুণ এই পেসার। ১৩ ম্যাচে একবারই উইকেটশূন্য থাকা রাবাদার উইকেট-সংখ্যা এখন ৫৮টি। ইনিংসে ৫ উইকেট পেয়েছেন ৫ বার। শ্রীলঙ্কার বিপক্ষে দ্বিতীয় প্রোটিয়া বোলার হিসেবে ম্যাচে ১০ উইকেট পেলেন তিনি। শ্রীলঙ্কার পক্ষে যতটুকু লড়াই করেছেন তা অধিনায়ক অ্যাঞ্জেলো ম্যাথুসই। রাবাদার বলে উইকেটের পেছনে ক্যাচ দেওয়ার আগে তাঁর করা ৪৯ রানের ইনিংসটি অবশ্য যথেষ্ট ছিল না। আলোটা একাই কেড়েছেন রাবাদা। তবে ফিল্যান্ডার আর কেশব মহারাজ নিজেদের মধ্যে ভাগ করে নিয়েছেন বাকি ৪ উইকেট। ফিল্যান্ডার নিয়েছেন ৩ টি, মহারাজ ১ টি। সূত্র: টেন ৩
