
ম্যাচের অন্তিম মুহূর্ত, ২-১ গোলে এগিয়ে জুভেন্টাস। এমন সময় পেনাল্টি পেল ফিওরেন্টিনা। নিকিতা কালিনিচ শটটা ভালোই নিয়েছিলেন। কিন্তু বাঁ দিকে ঝাঁপিয়ে পড়ে ঠেকিয়ে দিলেন জিয়ানলুইজি বুফন। ফিরতি বলটা ফিওরেন্টিনার একজন দৌড়ে জালে ঢুকিয়েই দিচ্ছিলেন। এবার বুফনের দুর্দান্ত ডাবল সেভ। ২-১ গোলের জয় নিয়েই শেষ পর্যন্ত মাঠ ছাড়ল জুভেন্টাস। আর বুফন আরও একবার ত্রাতা। আরও একবার বুঝিয়ে দিলেন, বয়স তাঁর কাছে স্রেফ একটা সংখ্যা। সতীর্থ আলভারো মোরাতা তো তাঁকে অতিমানবই বলে ফেললেন। 
বয়স শুধুই একটা সংখ্যা—ফুটবলে কথাটা চর্বিত চর্বণই হয়ে গেছে। তবে বুফনের জন্য সেটা একটুও বাড়াবাড়ি মনে হবে না। এই ৩৮ বছর বয়সেও সেই আগের মতোই ক্ষিপ্র, গোলপোস্টের নিচে বিশ্বস্ত। এই মৌসুমে যতগুলো পেনাল্টির মুখোমুখি হয়েছেন, তার অর্ধেকই ঠেকিয়ে দিয়েছেন, ভাবা যায়!স্কোরলাইনে অবশ্য বুফনের এই কীর্তি লেখা থাকবে না। সেখানে মোরাতাই নায়ক, বদলি হিসাবে নেমে গোল করে এই স্প্যানিয়ার্ড স্ট্রাইকারই তো জয় এনে দিয়েছেন। জুভেন্টাসও শিরোপা থেকে হাত ছোঁয়া দূরত্বে, আজ নাপোলি রোমার সঙ্গে পয়েন্ট হারালেই টানা পাঁচবারের মতো সিরি আ নিশ্চিত হয়ে যাবে জুভদের। কিন্তু মোরাতা জানেন, জয়টা তো আসলে বুফনের সৌজন্যে। ম্যাচ শেষে তাই আবেগে ভেসে গেলেন, ‘আমরা শেষ পর্যন্ত এমন একজনের জন্য জিতেছি, যে আসলে মানুষই নয়। সে আসলে অতিমানব।’ ব্যাটম্যান ভার্সেস সুপারম্যান ছবি নিয়ে বেশ কয়েক দিন ধরেই তোলপাড়। মোরাতা নিশ্চয় সেটা দেখেছেন!
ক্যাপশন: আরও একবার জুভেন্টাসের ত্রাতা জিয়ানলুইজি বুফন। ছবি: এএফপি
