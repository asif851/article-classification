

নিদাহাস ট্রফি নিয়ে অনেক বলেছেন, আর বলতে চান না। ২ এপ্রিল খেলতে যাবেন আইপিএলে। সেটি নিয়েও কোনো কথা নয়। তাহলে কী নিয়ে কথা বলবেন সাকিব আল হাসান? অধিনায়ক, অধিনায়কত্ব—বিষয়টা বোধ হয় পছন্দই হলো বিশ্বসেরা এই অলরাউন্ডারের। ছয় বছরের বিরতিতে ২০১৭ সালে আবারও বাংলাদেশ দলের অধিনায়ক হয়েছেন। প্রথমে টি-টোয়েন্টি, পরে বাংলাদেশ টেস্ট দলের। ভবিষ্যতে তিন সংস্করণেই সাকিবের কাঁধে নেতৃত্বের ভার তুলে দেওয়ার ভাবনা বিসিবির। বৃহস্পতিবার বিসিবি একাডেমি ভবনের জিমনেশিয়ামে সাকিবকে পাওয়া গেল আড্ডার মেজাজে। মেঝেতে আসন গেড়ে বৈঠকি ঢঙে বললেন তাঁর অধিনায়কত্ব নিয়ে—

* অনেক খেলোয়াড়কে অধিনায়কত্বের চাপে ভেঙে পড়তে দেখা যায়। শচীন টেন্ডুলকার, ইয়ান বোথামদের মতো কিংবদন্তিরা অধিনায়কত্বের ভার ঠিকমতো বইতে পারেননি। আপনি অধিনায়কত্বের চাপকে কীভাবে দেখেন?সাকিব আল হাসান: অধিনায়কত্ব আমার কাছে কখনোই বাড়তি চাপ মনে হয়নি। অধিনায়ক হওয়ার পর আমার সাহস বরং বেড়েছে। বয়সভিত্তিক ক্রিকেট থেকে অধিনায়কত্ব করছি, তাও নয়। অনূর্ধ্ব-১৭ দলে বোধ হয় একবার করেছিলাম। ওভাবে অধিনায়কত্ব কখনো করিনি। অধিনায়কত্ব পাওয়ার পর আমার সাহস আরও বেড়েছে।* ২০০৯ সালে ওয়েস্ট ইন্ডিজের বিপক্ষে যে টেস্ট সিরিজে অধিনায়কত্ব পেলেন, সেটি তো ছিল সাকিবময়! সিরিজের দ্বিতীয় টেস্টে ম্যাচসেরা হলেন, সিরিজসেরাও হলেন। অধিনায়কত্বের চাপ সামলে দুর্দান্ত পারফরম্যান্সের রহস্য কী ছিল? সাকিব: যেটা বললাম, সাহস অনেক বেড়ে গিয়েছিল অধিনায়ক হওয়ার পর। ওটাই আমাকে সহায়তা করেছিল ভালো খেলতে।* শুরুতে ঠেকা কাজ চালাতে অধিনায়কত্ব পেয়েছিলেন, পরে পেলেন দীর্ঘ মেয়াদে। ওই সময় বাংলাদেশ জিতত অনিয়মিত। তখন বাংলাদেশ দলের অধিনায়ক হিসেবে সবচেয়ে কঠিন কাজ কী ছিল?সাকিব: (একটু ভেবে) তখন দলটা মাত্র তৈরি হচ্ছিল। একটি দলের জন্য এটাই সবচেয়ে কঠিন পর্ব। দল থিতু হয়ে গেলে অধিনায়ক হিসেবে খুব বেশি কিছু করার থাকে না। তবে দলটা যখন বিল্ডআপ হতে থাকে, তখন অধিনায়কের অনেক কিছু করার থাকে। স্বাভাবিকভাবে তখনকার পরিস্থিতি অন্য রকম ছিল।* আরও নির্দিষ্টভাবে যদি বলতেন, তখন কী কী কঠিন কাজ সামলাতে হয়েছে আপনাকে?সাকিব: আসলে আমরা এমনভাবে মিশি, মনে হয় না সবাইকে একত্র করার কোনো ব্যাপার ছিল। একটা জিনিস বলতে পারেন, দলকে উদ্বুদ্ধ করা, আরও উজ্জীবিত কীভাবে করা যায়, সেটা নিয়ে হয়তো কাজ করতে হয়েছে।
* দলের সুসময় কিংবা দুঃসময়—একজন অধিনায়ককে দুই সময়েই সামনে থাকতে হয়। সুসময়টা সব সময়ই উপভোগ্য। কিন্তু খারাপ সময়ে বারবার যখন ব্যর্থতার ব্যাখ্যা দিতে হয়, তখন কি কখনো মনে হয়, ধুর, অধিনায়কত্ব কেন করছি!সাকিব: (একটু ভেবে) হ্যাঁ, একটু মনে হতে পারে। এটা অস্বাভাবিক কিছু নয়। আপনি ভালো খেলছেন কিন্তু দল ভালো করেনি, সব দায়দায়িত্ব আপনার কাঁধে এসে পড়বে। কিছু সময় এটা মনে হলেও সব মিলিয়ে আমি আমার অধিনায়কত্ব উপভোগ করেছি বা করছি।* একজন অধিনায়কের সবচেয়ে কঠিন কাজ কোনটি?সাকিব: (আবারও ভেবে) কঠিন কাজ বলব না। তবে একটা জিনিস, সবার মধ্যে অধিনায়কত্ব করার গুণাবলি থাকে না। অধিনায়কত্ব করা কঠিন কোনো কাজ মনে হয় না আমার কাছে। ক্রিকেট এমনই খেলা, যেখানে আপনি যে সিদ্ধান্ত নিচ্ছেন, সেটি ঠিক হলে আপনি হিরো, ঠিক না হলে আপনি জিরো! তার মানে এই নয় যে আপনি ভুল সিদ্ধান্ত নিয়েছেন। আপনার চিন্তা হয়তো একরকম ছিল, হয়ে গেছে আরেক রকম। তবে বলব না, এটা কঠিন কোনো কাজ। কিছু কিছু ক্ষেত্রে দলকে উজ্জীবিত করা খুবই গুরুত্বপূর্ণ।* অধিনায়কের চাপ আপনার কাছে কতটা উপভোগ্য?সাকিব: (হাই তুলে) ভাবলে চাপ, না ভাবলে কোনো চাপ নয়। ওভাবেই চিন্তা করি। বাইরে কী কথা হচ্ছে, কে কী ভাবছে, সেটা মোটেও ভাবি না। এ কারণে চাপ আমাকে ঘিরে ধরে না। মাঠের খেলায় মনোযোগী থাকি। সফল না হলে তা নিয়ে ভাবি না।* আপনার অধিনায়কত্ব দুটি ভাগে ভাগ করা যেতে পারে। একটা শেষ ২০১১ সালে, আরেকটা শুরু ২০১৭ সালে। ২০১১ সালের আগস্টে যেভাবে আপনার অধিনায়কত্ব হারিয়েছিলেন, সেটা আপনার কাছে কতটা কষ্টদায়ক ছিল? এক সাক্ষাৎকারে আপনি বলেছিলেন, যেভাবে অধিনায়কত্ব হারিয়েছি, এটা দুঃখজনক।
সাকিব: দুঃখজনক ঠিক আছে। অধিনায়কত্ব আমি চেয়ে নিইনি বা নিজ থেকেও সরে যায়নি (হাসি)! অধিনায়কত্ব পাওয়া, না পাওয়া কিছুই আমার হাতে নেই। ২০১১ সালে অধিনায়কত্ব হারানো নিয়ে আলাদা কোনো কষ্টবোধ নেই। হয়তো ওই সময় খনিকের জন্য হতে পারে, এখন সেটা আর নেই।
* ২০১১ আর ২০১৮ সালের অধিনায়ক সাকিবের পার্থক্য কী?সাকিব: এখন কম কথা বলি, আগে মনে হয় দলের ভেতর আরও বেশি সম্পৃক্ত থাকতাম। আগে আরও বেশি কাজ করতাম!
* কিন্তু বাইরে থেকে মনে হয় এখন আপনি আগের চেয়ে বেশি সম্পৃক্ত। আগে যতটা অন্তর্মুখী স্বভাবের মনে হতো আপনাকে, এখন সেটা মনে হয় না! সাকিব: (হেসে) কী জানি! এসব মানুষের ধারণা। একেকজনের ধারণা একেক রকম হতে পারে। আমার সম্পর্কে আমার এটাই ধারণা।
* একটা সময় আপনার বিরুদ্ধে অভিযোগ ছিল, সতীর্থদের সঙ্গে ঠিকভাবে মিশতে পারেন না! এখন ঠিক বিপরীত কথাই শোনা যায়। এটা নিয়ে আপনার মন্তব্য কী?সাকিব: ঠিক বলতে পারব না। তবে আমার কোনো সতীর্থ বলতে পারবে না যে আমি তাদের সঙ্গে মিশতে পারি না।
* এবার নিদাহাস ট্রফিতে আপনি দলে যোগ দিতেই দলকে অন্য রকম দেখাল। এটার রহস্য কী?সাকিব: এটা ভালো যে সবাই অন্য রকম হয়ে উঠেছিল। এটা আসলে আমার পক্ষে বলা মুশকিল। একেক অধিনায়ক দলকে উজ্জীবিত করে একেকভাবে। আমারটা না হয় আমার কাছেই থাকুক। প্রকাশ না হওয়াই ভালো।
* অধিনায়ক হিসেবে বাংলাদেশকে কোথায় দেখতে চান? বাংলাদেশকে নিয়ে অধিনায়ক সাকিবের স্বপ্ন কী?সাকিব: এত স্বপ্ন-টপ্ন দেখি না। আমি বাস্তববাদী। আশা তো করি ভালো কিছুই করব। তবে কী করব, কোথায় পৌঁছাব—এসব নিয়ে ভাবি না। আশা করি, এখন যেখানে আছি, এখান থেকে যেন আরও উন্নিত করতে পারি।
