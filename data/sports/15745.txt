
বাতাসে গুলি ছোড়ার কথা তো শুনেছেন। বাতাসে গালি দেওয়ার কথা কি শুনেছেন! অদ্ভুত এ ব্যাপারটিই নাকি করেছেন লিওনেল মেসি। বাতাসে গুলি ছোড়া হয় কাউকে ভয় দেখাতে। আর আর্জেন্টিনার অধিনায়ক নাকি বাতাসে গালি ছুড়েছিলেন হতাশা থেকে। ২৩ মার্চ বিশ্বকাপ বাছাইপর্বে চিলির বিপক্ষে আর্জেন্টিনার ম্যাচে সহকারী রেফারিকে উদ্দেশ করে গালি দেওয়ার অভিযোগে মেসিকে চার ম্যাচের জন্য নিষিদ্ধ করেছে ফিফা। অভিযোগটি অস্বীকার করেছেন মেসি। বিষয়টি সবার কাছে পরিষ্কার করতে একটি বিবৃতি দিয়েছেন। সেটি উদ্ধৃত করে আর্জেন্টিনার দৈনিক লা ন্যাসিওন লিখেছে, ‘আমার মন্তব্য মোটেও সহকারী রেফারিকে উদ্দেশ করে ছিল না। আমি গালি দিয়েছিলাম বাতাসে।’তবে ছবি কিন্তু তা বলছে না। গালাগালি করার সময় মেসির দৃষ্টি ছিল সহকারী রেফারির দিকেই। এ শাস্তির বিরুদ্ধে আপিল করার কথা আগেই জানিয়েছে আর্জেন্টিনা ফুটবল অ্যাসোসিয়েশন (এএফএ)। আপিল জিততে আটঘাট বেঁধে নামবেন বলেই জানিয়েছেন এএফএর জাতীয় দল কমিটির প্রধান মার্সেলো তিনেল্লি, ‘আমরা অবশ্যই এ রায়ের বিরুদ্ধে আপিল করব। কারণ এটা অন্যায়, অযৌক্তিক। মেসি এর আগে কখনোই এমনটা করেনি। আমরা এএফএর আইনজীবী এবং ক্রীড়া আইনবিশেষজ্ঞদের সঙ্গে কথা বলছি। এ রায়ে আমরা সবাই বিস্মিত, কারণ আমরা কখনোই ভাবিনি শাস্তি এত কঠিন হবে।’সদ্য নির্বাচিত এএফএর সভাপতি ক্লদিও তাপিয়া মেসির নিষেধাজ্ঞার বিরুদ্ধে আপিল জেতাকেই নিয়েছেন তাঁর প্রথম মিশন হিসেবে, ‘মেসির উদ্বিগ্ন হওয়ার প্রয়োজন নেই। ওর শাস্তি কমাতে সম্ভাব্য সবকিছুই করব আমরা।’ রয়টার্স, ফোরফোরটু।
