
বিয়ের এক সপ্তাহ পেরিয়ে গেছে। এরই মাঝে বার্সেলোনায় ফিরে নতুন চুক্তিতে সায় জানিয়েছেন। নববধূ রোকুজ্জো ও দুই সন্তানকে নিয়ে মধুচন্দ্রিমা করে বেড়াচ্ছেন। তবু লিওনেল মেসির বিয়ের খুঁটিনাটি নিয়ে আগ্রহ কমেনি কারও। ধীরে ধীরে বিভিন্ন তথ্যও খুঁজে বের করছে সংবাদমাধ্যম। স্প্যানিশ পত্রিকা মার্কা দাবি করেছে, বিয়ের অনুষ্ঠানের বাড়তি খাবার নষ্ট হতে দেননি মেসি, সবই পাঠিয়ে দিয়েছেন দাতব্য প্রতিষ্ঠানে।
মেসি-রোকুজ্জোর বিয়েতে রোসারিওতে হাজির হয়েছিলেন বিশ্ব ফুটবলের অনেক তারকা। তাঁদের আপ্যায়নে কোনো কার্পণ্য করেননি মেসি। কিন্তু বিয়ের আনুষ্ঠানিকতা শেষ হতেই দেখা গেছে, আয়োজনের অধিকাংশ খাবারদাবার রয়ে গেছে। মেসি তাই বাড়তি সব খাবার পাঠিয়ে দিয়েছেন রোসারিও ফুড ব্যাংকে। সংগঠনটির পরিচালক পাবলো আলগ্রেইন সংবাদমাধ্যম এফেকে জানিয়েছেন, ‘সব খাবার চলে এসেছে এবং আমরা সবকিছু নিয়ন্ত্রণ করছি। আমরা এখনো জানি না কী পরিমাণ খাবার এসেছে।’তবে মেসির দেওয়া সব উপহার নিতে পারছে না প্রতিষ্ঠানটি। আলগ্রেইন বলেছেন, ‘আমাদের কিছু নিয়মনীতির কারণে সবকিছু গ্রহণ করতে পারিনি। আমরা বিয়ের আয়োজকদের কাছে ব্যাখ্যা করেছিলাম যে আমরা কোমল পানীয় এবং খাবার গ্রহণ করতে পারি। কিন্তু অ্যালকোহল গ্রহণ করতে পারছি না। এ কারণে আমরা অ্যালকোহলের বদলে অর্থ নেওয়ার চেষ্টা করছি।’ধারণা করা হচ্ছে, স্থানীয় বারগুলোর সঙ্গে যোগাযোগ করে অ্যালকোহলের পরিবর্তে নগদ অর্থ আদায়ের চেষ্টা করবে দাতব্য প্রতিষ্ঠানটি। সূত্র: মার্কা।
