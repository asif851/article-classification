
সপ্তাহ তিনেক ধরে ফেসবুকে-টুইটারে একটা ছবি ভাইরাল হয়ে পড়েছিল, আফ্রিদি হাসপাতালে তাঁর শয্যাশায়ী মেয়ের পাশে দাঁড়িয়ে আছেন। এ থেকে খবর ছড়িয়ে গেল, মারা গেছে পাকিস্তানি অলরাউন্ডারের মেয়ে! পরে জানা গেল, পুরো ব্যাপারটাই আসলে একটা গুজব। আফ্রিদির মেয়ে সুস্থ্ই আছে। তবে দুঃসংবাদ শুনতে হলো জুনায়েদ খানকে। গতকাল মারা গেছে পাকিস্তানি পেসারের প্রথম সন্তান। খবরটা টুইটারে নিজেই জানিয়েছেন জুনায়েদ। সন্তানের মৃত্যুর কারণ বলেননি, তবে ২৬ বছর বয়সী পাকিস্তানি পেসার লিখেছেন, ‘আমার জীবনের সবচেয়ে খারাপ দিন। আমাদের প্রথম সন্তানকেই আমরা হারিয়েছি। তবে আল্লাহর দয়ায় আমার স্ত্রী সুস্থ্ আছেন।’ হৃদয়বিদারক এই সংবাদের পর টুইটারে জুনায়েদকে সান্ত্বনা জানিয়েছেন ওয়াকার ইউনিস, উমর গুল, ওয়াহাব রিয়াজ ও ড্যারেন সামির মতো ক্রিকেটাররা। কিছুদিন আগে হাসপাতালে শয্যাশায়ী মেয়ের পাশে দাঁড়ানো একটি ছবি টুইটারে দিয়েছিলেন পাকিস্তানি অলরাউন্ডার। মেয়ের জন্য সবার কাছে দোয়াও চেয়েছিলেন। কিন্তু এরপর থেকেই গুজব ছড়িয়ে পড়ল, আফ্রিদির মেয়ে মারা গেছে। কেউ কেউ তো সাদা কাপড়ে ঢাকা মৃত এক শিশুর ছবি ছাপিয়ে জানায় যে, এটি আফ্রিদির মৃত কন্যার ছবি। আসলে ছোট্ট শিশুটি আফ্রিদির মেয়ে নয়। কিন্তু সত্যিটা হচ্ছে, আফ্রিদির মেয়ে আসমারা ক্যান্সার আক্রান্ত। তবে তার মৃত্যুর গুজবটি সামাজিক যোগাযোগমাধ্যমের আরও অনেক ‘ভুয়া’ খবরের মতো। আসমারাকে হাসপাতালে ভর্তি করা হয়েছিল, তাঁর অস্ত্রোপচার হয়েছে এবং ধীরে ধীরে সেটির ধকল কাটিয়েও উঠছে। সূত্র: এবিপি, জি নিউজ।
