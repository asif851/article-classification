
বায়ার্ন মিউনিখের হয়ে দুর্দান্ত এক মৌসুম কাটিয়েছেন ফ্রাঙ্ক রিবেরি। এবছর তিনি পেয়েছেন ট্রেবল জয়ের স্বাদ। জিতেছেন ইউরোপ-সেরা ফুটবলারের পুরস্কার। ভালো সম্ভাবনা আছে বিশ্ব-সেরা হওয়ারও। এবারের ফিফা বর্ষসেরা ফুটবলারের পুরস্কারটা হাতে নিতে পারবেন বলেই বিশ্বাস রিবেরির। তবে রোনালদোর জয়ী হওয়ার সম্ভাবনাটাও উড়িয়ে দিতে পারছেন না ফরাসি মিডফিল্ডার। স্বীকার করতেই হচ্ছে যে রোনালদোও পুরস্কারটির অন্যতম প্রধান দাবিদার।২০০৯ থেকে ত চার বছরই ফিফা বর্ষসেরা ফুটবলার নির্বাচিত হয়েছিলেন লিওনেল মেসি। কিন্তু এবার ইনজুরির ফাঁদে পড়ে কিছুটা পিছিয়েই গেছেন আর্জেন্টাইন তারকা। সে কারণে এবার তাঁকে নিয়ে হয়তো খুব বেশি ভয় নেই রিবেরির। কিন্তু রিয়াল মাদ্রিদ ফরোয়ার্ড রোনালদো যে ২০১৩ সালে শক্ত প্রতিদ্বন্দ্বী হিসেবেই হাজির হয়েছেন সেটা অস্বীকার করেননি রিবেরি, ‘আমরা সবাই জানি যে ক্রিস্টিয়ানো রোনালদো দারুণ খেলোয়াড়। সেও এই পুরস্কারের দাবিদার। তারপরও পুরো বছরের পারফরম্যান্সের উপর ভিত্তি করেই এটা নির্ধারণ হবে। আর আমিও এটা জিততে পারি। সবাই নিশ্চয়ই সঠিক সিদ্ধান্তটাই নেবেন।’রিবেরি অবশ্য ইতিমধ্যেই পেয়েছেন বার্সেলোনার কিংবদন্তি ফুটবলার রিসতো স্টোইচভের সমর্থন। ১৯৯৪ সালের বর্ষসেরা ফুটবলারের পুরস্কারজয়ী বলেছেন, ‘এই বছরে ইনজুরির কারণে বেশ কিছু ম্যাচ খেলতে পারেনি মেসি। আমার মনে হয় এবার রিবেরিই জিততে। বায়ার্ন মিউনিখের হয়ে সে কাটিয়েছে একটা দুর্দান্ত মৌসুম। ফ্রান্সের বিশ্বকাপ বাছাইপর্বের ম্যাচগুলোতেও সে আলো ছড়িয়েছে।’শেষ পর্যন্ত শেষ হাসিটা কে হাসতে পারবেন সেটা জানার জন্য অপেক্ষা করতে হবে ১৩ জানুয়ারি পর্যন্ত।—গোল ডটকম 
