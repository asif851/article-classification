

• ক্রিকেটে ফিরছেন ‘রাওয়ালপিন্ডি এক্সপ্রেস’ শোয়েব আখতার।• দুটি গুরুত্বপূর্ণ ভূমিকায় কাজ করবেন শোয়েব।• ২০১১ সালে মাঠের ক্রিকেটকে বিদায় বলেছিলেন এই গতি তারকা।

আবারও পাকিস্তান ক্রিকেটে ফিরছেন শোয়েব আখতার। তবে এবার অবশ্যই ভিন্ন ভূমিকায়। পাকিস্তান ক্রিকেট বোর্ডের (পিসিবি) সভাপতির ক্রিকেটবিষয়ক উপদেষ্টা হিসেবে কাজ করবেন তিনি। একই সঙ্গে তিনি কাজ করবেন বোর্ডের বিশেষ দূত হিসেবে।
বোর্ডপ্রধান নজম শেঠি এক টুইটার বার্তায় এই তথ্য জানিয়েছেন। শোয়েবও এই দায়িত্ব গ্রহণ করেছেন আনন্দের সঙ্গেই। নিজের প্রতিক্রিয়ায় জানিয়েছেন, পাকিস্তানের ক্রিকেটকে অন্য উচ্চতায় নিতে চান তিনি, ‘আমি পিসিবি ও সভাপতি নজম শেঠির সঙ্গে কাজ করতে উন্মুখ। আমরা সবাই মিলে পাকিস্তানি ক্রিকেটকে পরের ধাপে নিয়ে যেতে চাই।’
শেঠি কেন এই দায়িত্বে শোয়েবকে বেছে নিলেন—এ নিয়ে যথেষ্ট কৌতূহলই তৈরি হয়েছে। কারণ, কিছুদিন আগ পর্যন্ত শোয়েব পিসিবি ও এর প্রধান শেঠির অন্যতম বড় সমালোচকই ছিলেন। বছর চারেক আগে পাকিস্তানের ক্রিকেটের মানের অবনতির জন্য তিনি পিসিবির কড়া সমালোচনা করেছিলেন। শেঠিকেও এ জন্য দায়ী করেছিলেন তিনি।
খেলোয়াড়ি জীবনে অনেকবারই পিসিবির সঙ্গে দ্বন্দ্বে জড়িয়েছিলেন ‘রাওয়ালপিন্ডি এক্সপ্রেস’ খ্যাত এই সাবেক ফাস্ট বোলার।
