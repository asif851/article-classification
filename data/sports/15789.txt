
শিরোনাম পড়েই আঁতকে উঠবেন না। ক্রিস্টিয়ানো রোনালদোর বিমান দুর্ঘটনায় পড়েছে, তবে রোনালদোর কিছু হয়নি। ওই সময় রোনালদো যে জার্মানিতে ডর্টমুন্ডের সঙ্গে চ্যাম্পিয়নস লিগের ম্যাচ নিয়ে ব্যস্ত ছিলেন!
দুর্ঘটনাটা ঘটেছে বার্সেলোনায়। এল প্রাত বিমানবন্দরে নামার কথা ছিল বিলাসবহুল গালফস্ট্রিম জি-২০০ বিমানটির। ল্যান্ডিং গিয়ারে ত্রুটির কারণে অবতরণ ঠিকমতো হয়নি। রানওয়ে ছোঁয়ার পর বিমানটা তাই মুখ থুবড়ে পড়ে। সঙ্গে সঙ্গে উদ্ধারকর্মীরা এগিয়ে আসেন, ভাগ্য ভালো বিমানে ওই সময় চালক ছাড়া আর কোনো যাত্রী ছিলেন না। বিমানচালকেরও গুরুতর কিছু হয়নি। রিয়াল মাদ্রিদ ফরোয়ার্ড এই বিমানটি কেনেন গত বছর। এটি কিনতে নাকি আনুমানিক দেড় কোটি ইউরো খরচ হয়েছে। মিরর।
