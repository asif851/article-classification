
এশিয়া কাপের ফাইনাল শেষ করে রাতে ঠিকমতো ঘুমানোরই সময় হয়নি মাশরাফিদের। খুব ভোরে উঠেই ছুটতে হয়েছে বিমান বন্দরের দিকে। টি-টোয়েন্টি বিশ্বকাপে খেলার জন্য চাপতে হয়েছে ভারতগামী বিমানে।সকাল ১০টা ৫ মিনিটে দিল্লির উদ্দেশে ঢাকা ছাড়ে মাশরাফিদের বিমান। দিল্লি পৌঁছে বাংলাদেশ ক্রিকেট বোর্ডের ভাড়া করা একটি বিশেষ বিমানে হিমাচল প্রদেশের ধর্মশালায় যাবে বাংলাদেশ দল। ধর্মশালাতেই টি-টোয়েন্টি বিশ্বকাপের বাছাই পর্বে নিজেদের গ্রুপের তিনটি ম্যাচ খেলবে তারা। এখানে বাংলাদেশের প্রতিপক্ষ হল্যান্ড, আয়ারল্যান্ড আর ওমান।টি-টোয়েন্টি বিশ্বকাপে খেলতে ভারত যাওয়ার আগে বিমানবন্দরে দাঁড়িয়ে মাশরাফি ভালো খেলার প্রত্যয়ই জানিয়ে গেলেন। তবে সেখানে বাছাইপর্বের বাধা উতরানোটা যে প্রাথমিক দায়িত্ব, মনে করিয়ে দিয়েছেন সেটাও।এশিয়া কাপের দুর্দান্ত পারফরম্যান্স টি-টোয়েন্টি বিশ্বকাপে ভালো করতে আত্মবিশ্বাস জোগাবে বলে মনে করেন মাশরাফি।ধর্মশালায় পা রেখে আবহাওয়া ও পরিস্থিতির সঙ্গে খাপ খাইয়ে নেওয়ার সুযোগ থাকছে না বললেই চলে বাংলাদেশ দলের। ৯ মার্চ প্রথম ম্যাচে বাংলাদেশ মাঠে নামবে হল্যান্ডের বিপক্ষে। ১১ মার্চ আয়ারল্যান্ড ও ১৩ মার্চ ওমানের সঙ্গে বাংলাদেশের পরের দুটো ম্যাচ। বাছাইয়ে নিজেদের গ্রুপের শীর্ষস্থান পেলেই কেবল বিশ্বকাপের মূলপর্বে খেলার সুযোগ পাবে তারা। সেখানে অপেক্ষা করে থাকবে ভারত, পাকিস্তান, অস্ট্রেলিয়া ও নিউজিল্যান্ডের মতো প্রতিপক্ষ।

