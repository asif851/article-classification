



লেগানেসের বিপক্ষে ২-১ গোলে জয় পেয়েছে রিয়াল মাদ্রিদ।
রিয়ালের পক্ষে একটি করে গোল করেন গ্যারেথ বেল ও বোর্হা মায়োরাল।
লেগানেসের একমাত্র গোলটি করেন ব্রাসানাক।


লা লিগায় শিরোপার সম্ভাবনা নেই রিয়াল মাদ্রিদের। চলতি মৌসুমে এখন শেষ ভরসা চ্যাম্পিয়নস লিগ। আগামী বুধবার চ্যাম্পিয়নস লিগের সেমিফাইনালে দ্বিতীয় লেগের ম্যাচে বায়ার্নের মুখোমুখি হবে স্প্যানিশ জায়ান্টরা। চ্যাম্পিয়নস লিগ সেমিফাইনালের কথা মাথায় রেখেই লেগানেসের বিপক্ষে বিশ্রামে রাখা হয়েছিল নিয়মিত তারকা খেলোয়াড়দের প্রায় সবাইকে। তবে আক্রমণে গ্যারেথ বেল ও করিম বেনজেমা জুটির ওপর আস্থা রেখেছেন জিদান। জিদানের আস্থার প্রতিদান দিয়েছেন বেনজেমা-বেলরা। সান্তিয়াগো বার্নাব্যুতে শনিবার রাতে লা লিগার ম্যাচে লেগানেসের বিপক্ষে ২-১ গোলের জয় পেয়েছে রিয়াল।  
ম্যাচের অষ্টম মিনিটে বেলের গোলে এগিয়ে যায় রিয়াল। এরপর বেশ কয়েকটি ভালো সুযোগ তৈরি করেছিল রিয়াল। কিন্তু গোলের সংখ্যা বাড়াতে পারেনি। ২৯তম মিনিটে লেগানেস রক্ষণের বুস্তিনজা না থাকলে গোলসংখ্যা তখনই বাড়াতে পারত রিয়াল। কিছুক্ষণ পর রিয়ালের আরও একটি শট আটকে দেন লেগানেসের গোলরক্ষক। এরপর লেগানেসের অগোছালো ফুটবলের সুযোগ নিয়ে ৪৫তম মিনিটে স্কোরলাইন ২-০–তে নিয়ে যান বোর্হা মায়োরাল। প্রথমার্ধে ২-০ গোলে এগিয়ে থেকে মাঠ ছাড়ে স্বাগতিকেরা।
দ্বিতীয়ার্ধে আক্রমণ-পাল্টা আক্রমণে খেলা চলে কিছুক্ষণ। ম্যাচের ৬৬তম মিনিটে জিদান শিষ্যদের বাজে ডিফেন্ডিংয়ের সুযোগে গোল ব্যবধান কমান লেগানেসের ব্রাসানাক (২-১)। লেগানেস খেলোয়াড় আমরাবাতের ক্রস থেকে গোল করেন ব্রাসানাক। এরপর কোনো দল গোলের দেখা পায়নি। ম্যাচের শেষ বাঁশি বাজার মুহূর্তে রেফারির সঙ্গে তর্কে জড়িয়ে লাল কার্ড দেখেন লেগানেস অধিনায়ক গ্যাব্রিয়েল। এই জয় লা লিগায় খুব একটা প্রভাব না ফেললেও জয় দিয়ে চ্যাম্পিয়নস লিগের প্রস্তুতিটা ভালোই হলো রিয়ালের।
