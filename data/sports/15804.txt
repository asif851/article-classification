
কোচ লোডভিক ডি ক্রুইফকে সঙ্গে নিয়ে সংবাদ সম্মেলনে এলেন বাফুফে সভাপতি কাজী সালাউদ্দিন। সাফের ব্যর্থতা নিয়ে কিছু বলবেন কোচ, সভাপতি নিজেও নতুন কিছু বলবেন গণমাধ্যমকে—এমনই প্রত্যাশা ছিল। কিন্তু তাঁর বক্তব্যে পুরোনো কথাই বললেন সালাউদ্দিন, ‘আমরা হাল ছাড়িনি। আমরা হেরেছি, কিন্তু সব হারাইনি।’সাফ ব্যর্থতার কারণ খুঁজতে বাদল রায়কে চেয়ারম্যান করে তিন সদস্যের একটি সত্যানুসন্ধান (ফ্যাক্টস ফাইন্ডিং) কমিটি করে দিয়েছেন সালাউদ্দিন। কমিটির অন্য দুই সদস্য তাবিথ আউয়াল ও শামসুল হক চৌধুরী। এ কমিটিকে আগামী সাত দিনের মধ্যে প্রতিবেদন দিতে বলা হয়েছে।বাফুফে ভবনে মাত্র মিনিট দশেকের সংবাদ সম্মেলনে কাউকে কোনো প্রশ্ন করারই সুযোগ দেননি সালাউদ্দিন। শুধু বললেন, ‘সাফের ব্যর্থতা নিয়ে অনেকেরই অনেক প্রশ্ন আছে। কিন্তু আমি সেসব প্রশ্নের কোনো উত্তর দিইনি। জাতীয় দল কমিটি ও কোচের সঙ্গে আলাপ করেই সব জানাতে চেয়েছি।’ সাফ ব্যর্থতায় সালাউদ্দিন বড় করে দেখছেন শেষ কয়েক মিনিটে বাংলাদেশের খেলোয়াড়দের মনঃসংযোগের অভাবকে, ‘সাফের ফলাফলে সবারই মন খারাপ, সবাই দুঃখিত। সাফে আমরা যে ফল চেয়েছিলাম সেটা পাইনি সত্যি। কিন্তু পুরো টুর্নামেন্টে দুই-তিন মিনিটে হেরেছি। দুই-তিন মিনিট ফুটবলে যে কত গুরুত্বপূর্ণ এটা আমাদের শেখা হয়ে গেল।’ কাঠমান্ডুতে গ্রুপ পর্বে বাংলাদেশ ভারতের সঙ্গে ড্র করে শেষ মুহূর্তে গোল খেয়ে। আর শেষ মিনিটের গোলে পাকিস্তানের কাছে হেরে বিদায় সাফ থেকেই।সাফের ব্যর্থতায় মুষড়ে পড়েননি বাফুফে সভাপতি, তিনি বরং তাকাতে চান সামনে, ‘সাফে আমরা সবাই মিলেই চেষ্টা করেছিলাম। এর মানে এই নয় যে আমাদের চেষ্টা শেষ হয়ে গেল। আমরা ২০২২ সালের বিশ্বকাপ খেলতে চাই। ওই লক্ষ্যে এখনো আছি ও থাকব।’জাতীয় দলে পরিবর্তনপ্রত্যাশী সালাউদ্দিন মনে করেন নতুন খেলোয়াড়েরাই বাংলাদেশের ভবিষ্যৎ। তারুণ্যেই তাঁর ভরসা, ‘এখন আমরা ভবিষ্যতের দিকে তাকিয়ে আছি। একটা জিনিস বুঝতে পেরেছি আমাদের আরও তরুণ খেলোয়াড় দরকার।’ তবে তরুণদের কাছ থেকে চটজলদি বড় কিছুর প্রত্যাশা তাঁর নেই বাস্তব কারণেই, ‘আমরা চাই তারা খেলুক, অভিজ্ঞতা অর্জন করুক। আন্তর্জাতিক ম্যাচ কেমন সেটা আগে বুঝুক। বুঝুক আমাদের প্রতিপক্ষ কেমন। আমরা একটা ওয়াদা করতে পারি যে এর চেয়ে আরও ১০ গুণ শক্তিশালী দল করব আগামী সাফ এবং অন্যান্য টুর্নামেন্টের জন্য।’ভবিষ্যতের দল গড়ার অংশ হিসেবে আগামী মাস থেকেই বয়সভিত্তিক দলগুলোকে বিভিন্ন আন্তর্জাতিক টুর্নামেন্টে পাঠানোর সিদ্ধান্ত নেওয়া হয়েছে। ৫ অক্টোবর অনূর্ধ্ব-১০ ও অনূর্ধ্ব-১২ দল দক্ষিণ কোরিয়া যাবে ফেস্টিভ্যাল টুর্নামেন্টে অংশ নিতে। আর অনূর্ধ্ব-১৬ দল কিরগিজস্তানে যাচ্ছে ২৫ অক্টোবর। পাশাপাশি এএফসি অনূর্ধ্ব-১৯ বাছাইপর্ব খেলতে অক্টোবরের গোড়ায় ইরাক যাবে যুবদল।
