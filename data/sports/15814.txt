
মিরপুর টেস্টটা জিতলেও কিছু অর্থকড়ি খসেছে পাকিস্তানি ক্রিকেটারদের পকেট থেকে। স্লো ওভাররেটের কারণে জরিমানা করা হয়েছে দলের সবাইকে। শনিবার শেষ হওয়া টেস্টে মিসবাহ-উল-হকরা নির্ধারিত সময়ে কোটার চেয়ে ২ ওভার পিছিয়ে থাকায় পাকিস্তানের প্রত্যেক খেলোয়াড়কে ম্যাচ ফির ২০ শতাংশ জরিমানা করা হয়েছে। অধিনায়ক মিসবাহকে ম্যাচ ফির ৪০ শতাংশ। এ ছাড়া দ্বিতীয় ইনিংসে বাংলাদেশের ওপেনার তামিম ইকবালকে আউট করার পর আক্রমণাত্মক অঙ্গভঙ্গি করায় ম্যাচ রেফারি জেফ ক্রো সতর্ক করে দিয়েছেন পাকিস্তানি পেসার মোহাম্মদ ইমরান খানকে। তথ্যসূত্র: আইসিসি বিজ্ঞপ্তি।
