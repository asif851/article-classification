
রিয়াল মাদ্রিদকে পয়েন্ট ব্যবধান কমানোর সুযোগটা করে দিয়েছিল বার্সেলোনা আর অ্যাটলেটিকো মাদ্রিদই। মুখোমুখি লড়াইয়ে পয়েন্ট ভাগাভাগি করে মাঠ ছেড়েছিল লা লিগার এবারের মৌসুমের শীর্ষ দুই দল। আর সেই সুযোগটা কাজে লাগাতে কোনো ভুল করেননি কার্লো আনচেলত্তির শিষ্যরা। ভ্যালেন্সিয়াকে ১-০ গোলে হারিয়ে চিরপ্রতিদ্বন্দ্বী বার্সেলোনা ও নগর প্রতিদ্বন্দ্বী অ্যাটলেটিকোর আরও কাছাকাছি চলে এসেছে রিয়াল। গতকাল ম্যাচের একমাত্র গোলটি এসেছে রোনালদোর পর্তুগিজ সতীর্থ পেপের হেড থেকে।১৯ ম্যাচ শেষে ৫০ পয়েন্ট নিয়ে পয়েন্ট তালিকার শীর্ষে আছে বার্সা ও অ্যাটলেটিকো। সমানসংখ্যক ম্যাচ খেলে রিয়ালের ঝুলিতে জমা হয়েছে ৪৭ পয়েন্ট। মৌসুমের বাকিটা সময় যে এই তিন দলের লড়াই আরও জমে উঠবে, সেটা বলাই বাহুল্য।এসপানিওলের বিপক্ষে গতকালের ম্যাচে প্রায় পুরোটা সময়ই একক আধিপত্য ছিল রিয়াল মাদ্রিদের। কিন্তু গোলের দেখা পেতে বেশ কষ্টই করতে হয়েছে রোনালদো-বেল-বেনজেমাদের। শেষ পর্যন্ত রিয়ালের জয়সূচক গোলটাও কোনো স্ট্রাইকারের পা থেকে আসেনি। ৫৫ মিনিটে দলের পক্ষে জয়সূচক গোলটি করেছেন পর্তুগিজ ডিফেন্ডার পেপে।তবে জয়ের ব্যবধান বা স্ট্রাইকারদের ব্যর্থতা নিয়ে মোটেও চিন্তিত নন রিয়াল মাদ্রিদের কোচ আনচেলত্তি। বার্সা-অ্যাটলেটিকোর সঙ্গে পয়েন্ট ব্যবধান কমাতে পেরেই খুশি এই ইতালিয়ান কোচ, ‘অ্যাটলেটিকো আর বার্সা খুবই ভালো খেলছিল। আর তাদের সঙ্গে পয়েন্ট ব্যবধান কমানোর সুযোগও আমরা খুব বেশি পাইনি। আমরা শুরুটা ধীরগতিতে করেছিলাম। কিন্তু পরে আমরা বেশ কিছু গোলের সুযোগ পেয়েছি। আর ৫৫ মিনিটে গোলটার পর আমরাই পুরো খেলা ভালোভাবে নিয়ন্ত্রণ করতে পেরেছি।’— রয়টার্স
