
দক্ষিণ আফ্রিকার বিপক্ষে প্রথম টি-টোয়েন্টিতে কোনো উইকেট পাননি। বলার মতো বোলিংও করেননি। তবু একটি ‘বিশেষ জায়গা’য় নাম লিখিয়ে ফেলেছেন মুস্তাফিজুর রহমান! কীভাবে?মুস্তাফিজের করা ১৫তম ওভারের তৃতীয় বলটি ফ্যাফ ডু প্লেসির কোমরের ওপরে ছিল। উচ্চতার কারণে ‘নো বল’ ডাকেন আম্পায়ার। আর তাতেই ফ্রি হিট। আগের নিয়মে এ ধরনের নো বলে ফ্রি হিট দেওয়া হতো না। আইসিসির নতুন নিয়মে সেটি পরিবর্তন করা হয়েছে। গত মাসে বারবাডোজে আইসিসির সভায় বিশেষ করে ওয়ানডে ক্রিকেটে বেশ কিছু নিয়মের পরিবর্তন করা হয়। ৫ জুলাই থেকে সেগুলো কার্যকরও হয়েছে। নতুন এই নিয়মের মধ্যে অন্যতম হলো, শুধু ওভার স্টেপিং নয়, সব ধরনের নো বলেই এখন থেকে ফ্রি হিট।তাহলে কি আইসিসি আবারও বোলারদের সঙ্গে সৎ​ মায়ের মতো আচরণ করল? না, আইসিসির করা নতুন নিয়মে বোলারদের পক্ষে বেশ কিছু সিদ্ধান্ত নেওয়া হয়েছে। বিশেষ পরিবর্তন এসেছে পাওয়ার প্লের নিয়মে। আজ থেকে এসব নিয়ম কার্যকর হবে ওয়ানডেতে।* আগে প্রথম ১০ ওভারে পাওয়ার প্লের সময় ১৫ গজ বৃত্তের মধ্যে বাধ্যতামূলক দুজন ফিল্ডার রাখার নিয়ম ছিল। আজ থেকে সেটি আর থাকছে না।* থাকছে না ব্যাটিং পাওয়ার প্লে। আগের নিয়মে ১৫ থেকে ৪০ ওভারের মধ্যে বাধ্যতামূলকভাবে ৫ ওভার ব্যাটিং পাওয়ার প্লে নিতে হতো। এই সময়ে ৩০ গজ বৃত্তের বাইরে থাকত মাত্র তিনজন ফিল্ডার। বাকি সময়ে চারজন। নতুন নিয়মে ব্যাটিং পাওয়ার প্লে বাদ। কাজেই ফিল্ডিং দল এ সময়ে ৩০ গজের বাইরে অনায়াসে রাখতে পারবে সর্বোচ্চ চারজন ফিল্ডার।* শেষ ১০ ওভারে ৩০ গজের বাইরে আগে সর্বোচ্চ চারজন ফিল্ডার রাখা যেত, এখন রাখা যাবে সর্বোচ্চ পাঁচজন। সব মিলিয়ে এখন থেকে প্রথম ১০ ওভারে সর্বোচ্চ দুজন খেলোয়াড় ৩০ গজের বাইরে থাকতে পারবেন। পরের ৩০ ওভারে সর্বোচ্চ চারজন এবং শেষ ১০ ওভারে সর্বোচ্চ পাঁচজন ৩০ গজের বাইরে থাকতে পারবেন।* আগে শুধু ওভার স্টেপিংয়ের কারণে নো বল হলে ব্যাটসম্যানরা পেতেন ফ্রি-হিটের সুবিধা। এখন ওয়ানডে ও টি-টোয়েন্টি দুই সংস্করণেই সব ধরনের নো বলের জন্য চালু করা হয়েছে ফ্রি-হিটের নিয়ম।
