
চ্যাম্পিয়নস ​লিগে গতকাল আর্সেনাল-বার্সেলোনা ম্যাচের শেষদিকের ঘটনা। এমিরেটসে ২-০ গোলে এগিয়ে গেছে বার্সেলোনা। পার্শ্বরেখায় দাঁড়িয়ে জেরার্ড পিকেকে কিছু একটা বললেন বার্সা কোচ লুইস এনরিকে। ঠিক ৮০ সেকেন্ড পর ড্যানি ওয়েলবেককে অহেতুক ফাউল করে হলুদ কার্ড দেখলেন জেরার্ড পিকে। তাহলে কি পিকের কার্ডের পেছনে কলকাঠি নেড়েছেন এনরিকেকেই?প্রশ্ন উঠতে পারে, ইচ্ছা করে কেউ কার্ড দেখে নাকি? সেটাও আবার কোচের ছক মেনে! কিন্তু ব্যাপারটা আসলেই উড়িয়ে দেওয়া যাচ্ছে না। এই চ্যাম্পিয়নস লিগেই গত নভেম্বরে রোমার সঙ্গে হলুদ কার্ড দেখেছিলেন পিকে।কালকের কার্ডের পর এখন ন্যু ক্যাম্পে আর্সেনালের সঙ্গে পরের লেগে দর্শক হয়ে থাকতে হবে এই ডিফেন্ডারকে। কিন্তু তার চেয়েও বড় কথা, বার্সা কোয়ার্টার ফাইনালে উঠলে পিকে নির্ভার হয়েই খেলতে পারবেন। দুই গোল দিয়ে জয়টা একরকম নিশ্চিত করে ফেলার পরই তাহলে এনরিকের মাথায় ওই বুদ্ধিটা খেলে গেল? নইলে পিকের ওই সময় অমন ফাউল করার দরকারই তো ছিল না।ম্যাচ শেষে এ নিয়ে প্রশ্ন শুনতে হলো এনরিকেকে। বার্সা কোচ অবশ্য বিষয়টা স্বীকার করলেন না, ‘ইচ্ছা করে এটা করার কোনো কারণ নেই। ফাউলটা দেখলেই আপনি সেটা বুঝতে পারবেন।’কিন্তু এনরিকে যতই বলুন, বিশেষজ্ঞরা কিন্তু সন্দিহান। বিটি স্পোর্টের বিশেষজ্ঞ সাবেক আর্সেনাল স্ট্রাইকার ইয়ান রাইটের তো কোনো সংশয়ই নেই, ‘পরের লেগে বসে থাকা মানে ওর এর পর খেলতে আর কোনো বাধা নেই। আর পিকেকে দলের কতটা দরকার, সেটি তো জানাই। কোয়ার্টার ফাইনাল থেকে ওকে তো এনরিকে চাইবেনই।’
