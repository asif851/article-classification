
• শুধু এ মৌসুমেই রক্ষণে ৩০৮ মিলিয়ন ডলার খরচ করেছেন গার্দিওলা • নিকোলাস ওটামেন্ডি কিংবা জন স্টোনসের দলবদলের অঙ্ক এ হিসেবে আনা হয়নি • এক মৌসুমে দলবদলের রেকর্ডে বার্সেলোনাকে ছাড়িয়ে গেছে সিটি
পেপ গার্দিওলা কথা রেখেছেন। কদিন আগেই বলছিলেন, একজন খেলোয়াড়ের জন্য ১০০ মিলিয়ন ইউরো খরচ করে না ম্যানচেস্টার সিটি। সেটা নাকি তাদের পক্ষে সম্ভবও না। প্রমাণ দিতে সময়ও নিলেন না গার্দিওলা। আয়মেরিক লাপোর্তেকে কিনতে তাঁর ৬৫ মিলিয়ন ইউরো খরচ হয়েছে। কথা রাখাই তো! সেই সঙ্গে একটা কীর্তিও হয়ে গেছে তাদের। ছয় মাসে রক্ষণ সুদৃঢ় করতে সিটির যে খরচ, সেটি ৫৪টি দেশের সামরিক বাজেটকেই টপকে গেছে।
দারুণ রক্ষণ কাজ, সেই সঙ্গে বল পায়ে রাখতেও স্বচ্ছন্দ। লাপোর্তের ওপর গার্দিওলার নজর অনেক আগে থেকেই পড়েছে। তাই একেবারে রিলিজ ক্লজ দিয়েই দলে টানা হয়েছে ফরাসি ডিফেন্ডারকে। ৫৭.২ মিলিয়ন পাউন্ডের এই চুক্তিতে সিটির দলবদলের আগের রেকর্ড (কেভিন ডি ব্রুইনা, ৫৫ মিলিয়ন পাউন্ড) ভেঙে গেছে। সেই সঙ্গে এ মৌসুমে নিজেদের খরচের ব্যাপ্তিটা ৩১৩ মিলিয়ন ইউরোতে নিয়েছে প্রিমিয়ার লিগের শীর্ষে থাকা দলটি। এক মৌসুমে দলবদলের রেকর্ডে বার্সেলোনাকে (৩১২ মিলিয়ন) ছাড়িয়ে গেছে সিটি।
মজার ব্যাপার, শুধু রক্ষণেই সিটি এ মৌসুমে ২৪৯ মিলিয়ন ইউরো খরচ করেছে। জুলাইয়ে দলবদলের বাজার উন্মুক্ত হতেই দলে টেনেছে কাইল ওয়াকার (৫৭ মিলিয়ন ইউরো), দানিলো (৩০ মিলিয়ন) ও গোলরক্ষক এডারসনকে (৪০ মিলিয়ন)। এতেও সন্তুষ্ট না হয়ে বেঞ্জামিন মেন্ডিকেও ৫৭.৫ মিলিয়ন ইউরো দিয়ে দলে টেনেছিল আগস্ট পেরোনোর আগেই। এ রক্ষণের অধিকাংশই চোটাঘাতে মাঠে পর্যাপ্ত সময় দিতে পারেননি। এরপরও বিপুল বিক্রমে প্রিমিয়ার লিগের শীর্ষস্থান দখল করেছে সিটি।
তবে গার্দিওলার শখ বলে কথা, ঠিকই লাপোর্তেকেও টেনে আনা হয়েছে দলে। অর্থাৎ রক্ষণের (ডিফেন্স) পেছনে এবার সিটির ব্যয় ২৪৯.৫ মিলিয়ন ইউরো বা ৩০৮ মিলিয়ন ডলার। যেটা বিশ্বের ৪৯টি দেশের সামরিক (ডিফেন্স) বাজেটের চেয়ে বেশি! স্টকহোম আন্তর্জাতিক শান্তি গবেষণা ইনস্টিটিউট (সিপ্রি), বিশ্বের বিভিন্ন দেশের প্রতিরক্ষা বাজেট নিয়ে কাজ করে। যেসব দেশ তাদের প্রতিরক্ষা বাজেট প্রকাশ করে থাকে, তাদের সে তথ্য নিয়ে গবেষণা করাই এ প্রতিষ্ঠানের কাজ। সিপ্রির ওয়েবসাইটের দেওয়া তথ্য অনুযায়ীই, বিশ্বের অন্তত ৫৪টি দেশ প্রতিরক্ষা খাতে ম্যানচেস্টার সিটির চেয়ে কম খরচ করেছে!
সার্কভুক্ত নেপাল একটুর জন্য ছাপিয়ে গেছে সিটিকে (৩১৯ মিলিয়ন ডলার)। তবে ২০১৬ সালে সামরিক খাতে ৩০০ মিলিয়ন ডলার খরচ করা জাম্বিয়া সেটা পারেনি। আফগানিস্তান (১৭৪ মিলিয়ন), কিউবা (১১৮.৪ মিলিয়ন) কিংবা আইসল্যান্ডের (১৭.৪ মিলিয়ন) মতো আরও ৫০টি দেশ সিটির চেয়ে রক্ষণে কম ব্যয় করেছে। তবে প্রতিরক্ষার পেছনে সবচেয়ে কম খরচে এগিয়ে কেপ ভার্দে। মাত্র ১০.২ মিলিয়ন ডলার খরচ করেছে এ রাষ্ট্র। এ ফাঁকে বাংলাদেশের তথ্যটাও জেনে নেওয়া যাক। সিপ্রির ভাষ্যমতে, ২০১৬ সালে প্রতিরক্ষায় ৩ বিলিয়ন ডলার খরচ করেছে বাংলাদেশ। গার্দিওলার পক্ষে অন্তত বাংলাদেশকে ছোঁয়া সম্ভব নয়। যুক্তরাষ্ট্র (৬১১ বিলিয়ন) কিংবা চীনের (২১৫ বিলিয়ন) কথা তো ভাবনাতেই আনা সম্ভব নয়!
