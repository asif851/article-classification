
বয়স মাত্র তিন বছর। এ বয়সে মুখে ঠিকমতো বুলিই ফোটে না। সেখানে খিয়ারা সেদাত গড়ে ফেলল ইতিহাস! দক্ষিণ আফ্রিকার সবচেয়ে খুদে কারাতে চ্যাম্পিয়নের নামই খিয়ারা।ছোট্ট খিয়ারার রক্তেই মিশে আছে কারাতে। বাবা আহমেদ শাহিন সেদাত কারাতে প্রশিক্ষক। একদিন সে গিয়েছিল বাবার কারাতে স্কুলে। সেখানে বাবা ও বাবার বন্ধুদের কারাতে কসরত সূক্ষ্মভাবে লক্ষ করে। শাহিন ও তাঁর স্ত্রী পরে অবাক চোখে দেখেন, তাঁদের কন্যা শোয়ার বিছানায় কারাতে অনুশীলন করছে! তখন তার বয়স মাত্র ১৬ মাস। হাঁটতেই শিখেছে মাত্র কিছুদিন আগে।কন্যার প্রবল আগ্রহ দেখে কারাতের পোশাকও কিনে দেন শাহিন। কারাতের সবচেয়ে ছোট পোশাকটিও খিয়ারার শরীরে দ্বিগুণ হয়ে যায়। তবুও ওই পোশাক কিছুতেই খুলবে না সে। অন্য শিশুদের তুলনায় খিয়ারার দ্রুত উন্নতি দেখে শাহিনের প্রশিক্ষক আবদুল লতিফ উৎসাহিত করেন তাঁর কন্যাকে জাতীয় চ্যাম্পিয়নশিপে অংশ নিতে। তা-ই নয়, চ্যাম্পিয়নশিপের ছয় মাস আগ থেকে খিয়ারার তৈরি দায়িত্বও নেন লতিফ। জাতীয় খুদে কারাতে চ্যাম্পিয়নশিপে কঠিন পরীক্ষায় পড়তে হয় খিয়ারাকে। লড়তে হয় পাঁচ বছর বয়সী প্রতিপক্ষের বিপক্ষে। কারণ, ওই গ্রুপটাই শুরু হয় পাঁচ বছর বয়স থেকে। কিন্তু বয়সে বড় প্রতিপক্ষকে হারিয়েই দক্ষিণ আফ্রিকার জাতীয় কারাতে চ্যাম্পিয়নশিপের শিশুদের বিভাগের মুকুট পরল খিয়ারা। সূত্র: ডিএনএ।
