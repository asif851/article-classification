
পিএসজি রূপকথার সুবাস এখনো যায়নি। এত তাড়াতাড়ি যাওয়ারও কথা নয়। তবে সেই রূপকথার মাত্র চার দিনের মধ্যেই বার্সেলোনাকে বাস্তবতার কঠিন আঘাত দিল দেপোর্তিভো লা করুনিয়া। স্প্যানিশ লিগে আজ দেপোর্তিভোর মাঠে ২-১ গোলে হেরে গেছেন মেসিরা।
চোটের কারণে পিএসজি-রূপকথার নায়ক নেইমার ছিলেন না। লিওনেল মেসিকেও কড়া মার্কিংয়ে রেখেছে দেপোর্তিভো। তাতেই হোঁচট বার্সার! প্রথমার্ধ শেষ হওয়ার মিনিট পাঁচেক আগেই হোসেলুর গোলে এগিয়ে যায় দেপোর্তিভো। গোলটিতে অবশ্য ডিফেন্ডার মাচেরানোর ভুলের দায়ও কম নয়।তবে দ্বিতীয়ার্ধের শুরুতেই বার্সাকে সমতায় ফেরান সুয়ারেজ। ৪৬ মিনিটে বক্সে বল পেয়ে জোরাল শটে গোল করেন উরুগুইয়ান স্ট্রাইকার। তখন হয়তো জয়ের সুবাসও পাচ্ছিল বার্সা। বেঞ্চ থেকে ইনিয়েস্তা-রাকিটিচদেরও নামিয়ে দিয়েছিলেন কোচ লুইস এনরিকে। কিন্তু তাতেও লাভ হলো না। ৭৪ মিনিটে কর্নার থেকে অ্যালেক্স বেরগানতিনিওসের গোলে ম্যাচে দ্বিতীয়বার এগিয়ে যায় দেপোর্তিভো।শেষ পর্যন্ত সেটিই বার্সার বুকে শেল হয়ে বিঁধল। এই হারের পরও লিগে পয়েন্ট তালিকায় শীর্ষেই আছে বার্সা। তবে বাংলাদেশ সময় রাত ১.৪৫ মিনিটে রিয়াল মাদ্রিদ-রিয়াল বেটিস ম্যাচের পর অবস্থাটা বদলেও যেতে পারে। এই মুহূর্তে ২ ম্যাচ কম খেলে বার্সার চেয়ে ১ পয়েন্ট পিছিয়ে রিয়াল।
 
