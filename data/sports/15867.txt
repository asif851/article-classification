
একমাত্র টি-টোয়েন্টিতে দাপুটে জয়। অস্ট্রেলিয়ার করা ২০১ রান টপকে ম্যাচ নিজেদের করে নিয়েছিল ভারত। তবে ওয়ানডে সিরিজের প্রথম ম্যাচেই যেন খেই হারিয়ে ফেললেন ভারতীয় ব্যাটসম্যানরা। সফরকারীদের ৩০৪ রানের জবাবে স্বাগতিকেরা গুটিয়ে গেল মাত্র ২৩২ রানে, ম্যাচের দুই বল বাকি থাকতে। সাত ম্যাচের সিরিজটা ভারতের শুরু হলো ৭২ রানের বড় হার দিয়ে।এ ম্যাচে ব্যবধানটা গড়ে দিয়েছিল ফিল হিউজ ও অ্যারোন ফিঞ্চের ১১০ রানে উদ্বোধনী জুটি। হিউজ ফেরেন ব্যক্তিগত ৪৭ রান করে। ৮ চার আর ৩ ছক্কায় ৭২ রান করেন ফিঞ্চ। এরপর অস্ট্রেলীয় অধিনায়ক জর্জ বেইলি খেলেন ৮৫ রানের অনবদ্য এক ইনিংস। অসিদের করা ৩০৪ রানের জবাবটা ঠিকঠাক দিতে পারেননি ভারতীয় ব্যাটসম্যানরা। হারের জন্য অবশ্য মিডল ও লোয়ার অর্ডার ব্যাটসম্যানরাই দায়ী।ধাওয়ান নিজেকে মেলে ধরতে পারেননি। ফিরে যান মাত্র ৭ রান করে। তবে পরের তিন ব্যাটসম্যান খেলেন দারুণ। উদ্বোধনী ব্যাটসম্যান রোহিত শর্মার সংগ্রহ ৪৭ বলে ৪২ রান। এরপর উইকেটে আসা বিরাট কোহলি ও সুরেশ রায়না করেন যথাক্রমে ৬১ ও ৩৯ রান। তবে বাকিরা ব্যাট হাতে ছিলেন ব্যর্থ। দলীয় ২৬ রানে প্রথম, আর ৬৬ রানে দ্বিতীয় উইকেট হারায় ভারত। তৃতীয় উইকেটে ৭১ রানের জুটি গড়েন কোহলি ও রায়না। দলীয় ১৩৭ রানে রায়নার বিদায়ের পর দ্রুত উইকেট হারাতে থাকে ভারত। ম্যাচ যতই সামনের দিকে গড়ায়, গতিটা বাড়তে থাকে আরও। অস্ট্রেলিয়ার সফলতম বোলার জেমস ফুলনার। ৪৭ রান দিয়ে তিনটি উইকেট শিকার করেন তিনি। দুটি করে উইকেট নেন ম্যাকাই ও ওয়াটসন।সংক্ষিপ্ত স্কোর:অস্ট্রেলিয়া ৩০৪/৮ (৫০ ওভার)বেইলি ৮৫, ফিঞ্চ ৭২, হিউজ ৪৭, ম্যাক্সওয়েল ৩১যুবরাজ ২/৩৪, অশ্বিন ২/৫৫ভারত: ২৩২/১০ (৪৯.২ ওভার)কোহলি ৬১, রোহিত ৪২, রায়না ৩৯ফুলনার ৩/৪৭, ম্যাকাই ২/৩৬, ওয়াটসন ২/৩১ফল: অস্ট্রেলিয়া ৭২ রানে জয়ী।ম্যাচসেরা: জর্জ বেইলিসূত্র: ক্রিকইনফো।
