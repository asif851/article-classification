
বল টেম্পারিং করায় শ্রীলঙ্কান মিডিয়াম পেসার দাশুন শানাকাকে ম্যাচ ফির ৭৫ শতাংশ জরিমানা করা হয়েছে। নাগপুরে ভারত ও শ্রীলঙ্কার মধ্যকার দ্বিতীয় টেস্টের দ্বিতীয় দিনে এই কাণ্ড ঘটিয়েছেন ডানহাতি পেসার। পরে ম্যাচ রেফারি ডেভিড বুনের কাছে বল টেম্পারিংয়ের কথা স্বীকারও করেছেন শানাকা। সে কারণেই আনুষ্ঠানিক কোনো শুনানির প্রয়োজন পড়েনি।
ভারতের ইনিংসের ৫০তম ওভারটি করেছিলেন শানাকা। টিভি রিপ্লেতে দেখা গিয়েছে, সেই ওভারে বলের সিম খুঁটছিলেন তিনি। এতে আইসিসির আচরণবিধির ২.২.৯ অনুচ্ছেদ ভঙ্গের অপরাধ করেন এই পেসার। জরিমানার পাশাপাশি তাঁর নামে তিনটি ডিমেরিট পয়েন্ট যোগ করা হয়েছে। আর একটি ডিমেরিট পয়েন্ট হলেই একটি সাসপেনশন পয়েন্ট যোগ হবে শানাকার। দুটি সাসপেনশন পয়েন্ট হলে একটি টেস্ট অথবা দুটি ওয়ানডে বা দুটি টি-টোয়েন্টিতে খেলতে পারবেন না। দ্বিতীয় দিনের খেলা শেষে মাঠের দুই আম্পায়ার জোয়েল উইলসন ও রিচার্ড কেটেলবরো শানাকার বিরুদ্ধে এই অভিযোগ এনেছিলেন।
আইসিসির পক্ষ থেকে এক সংবাদ বিজ্ঞপ্তিতে বলা হয়েছে, ‘দিনের খেলা শেষে শানাকা অভিযোগ স্বীকার করে নিয়েছেন। ম্যাচ রেফারির সিদ্ধান্ত মেনে নেওয়ায় আনুষ্ঠানিক শুনানির প্রয়োজন হয়নি।’
এদিকে ম্যাচ রেফারি ডেভিড বুন বলেছেন, ‘শানাকার ক্যারিয়ার মাত্রই শুরু হলো। আমি নিশ্চিত, ভবিষ্যতে ম্যাচ চলাকালে বলের আকার অপরিবর্তিত রাখতে সে আরও সাবধানী হবে।’ মাঠেও দিনটি ভালো কাটেনি শানাকাদের। সারা দিনে মাত্র এক উইকেট পড়েছে স্বাগতিকদের। টেস্ট ক্রিকেটের এমন কঠিন দিনে হয়তো মাথা ঠান্ডা রাখতে পারেননি তিনি। সূত্র: এনডিটিভি।
