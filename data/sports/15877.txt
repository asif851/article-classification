
মোহাম্মদ বশির, পাকিস্তানের ‘নতুন চাচা’। পেশায় ব্যবসায়ী, আমেরিকার শিকাগোতে একটি খাবারের দোকান আছে তাঁর। পাকিস্তানের ম্যাচে তাঁকে প্রায়ই পতাকার আদলে তৈরি কুর্তা পরে দলকে সমর্থন দিতে দেখা যায়। সেই বশিরের গায়ে এখন মহেন্দ্র সিং ধোনির ছবিসংবলিত পোশাক! বশিরের এই ধোনিভক্তির পেছনে একটা গল্প আছে। গত বছর বাংলাদেশে টি-২০ বিশ্বকাপের ফাইনালে উঠেছিল ভারত, পাকিস্তান বিদায় হয়েছিল গ্রুপ পর্বেই। শিকাগো থেকে উড়ে আসা বশির তবু ছিলেন, কিন্তু ফাইনালের টিকিট তাঁর ছিল না। ধোনি এটা জেনে তাঁকে একটা টিকিট দেন। সেই থেকেই ধোনিভক্ত বশির, ধোনির ছবিসংবলিত পোশাক গায়ে এবার গলা ফাটাবেন ভারতের জন্য! অন্য দেশকে সমর্থন দেওয়ার বেলায় তিনি অবশ্য উদার, এর আগে মিরপুরে বাংলাদেশকেও সমর্থন জানিয়েছিলেন। পিটিআই।
