
ক্রিকেট থেকে তাঁদের আয় কম নয়। তাঁরা তো আর নটরাজ বা সিরাজের মতো অখ্যাত ভারতীয় ক্রিকেটার নন। কিন্তু তবু আইপিএল নিলামের সাধ্য আছে বেন স্টোকসদেরও চমকে দেওয়ার। কাল রাইজিং পুনে সুপারজায়ান্টস সাড়ে ১৪ কোটি রুপিতে কিনেছে ইংলিশ অলরাউন্ডারকে। মাত্র মাস দু-একের ক্রিকেট খেলে ১৭ লাখ ডলার! স্টোকস নিজেও চমকে গেছেন, ‘এখনো ভাষা খুঁজে পাচ্ছি না। এ তো জীবন বদলে দেওয়ার মতো টাকা!’
স্টোকসের মতো তারকাই যদি এভাবে ভাষা খুঁজে না পান, তাহলে টাইমাল মিলসের কী হবে বলুন? কাল মিলসেরও দাম উঠেছে ১৪ লাখ ডলার। মিলস তাঁর প্রতিক্রিয়ায় বলেছেন, ‘বিশ্বাস হচ্ছে না। চিমটি কেটে দেখতে হবে।’আইপিএলের নিলাম মানেই কিছু অবিশ্বাস্য অঙ্ক। কোটি কোটি টাকার খেল। এমনই কিছু অঙ্ক জেনে নিন এবার—
** ১৪ কোটি ৫০ লাখ রুপিতে বিক্রি হওয়া স্টোকস আইপিএলের বিদেশি খেলোয়াড়দের মধ্যে সবচেয়ে দামি হয়ে গেলেন। ভারতীয়দেরও হিসাবে নিলে স্টোকসের চেয়ে বেশি দামে বিক্রি হয়েছেন কেবল যুবরাজ সিং (১৬ কোটি)।
** ১২ কোটি রুপিতে বিক্রি হওয়া মিলস বোলারদের মধ্যে সবচেয়ে বেশি দাম ওঠালেন আইপিএল ইতিহাসে।
** এবারের নিলামে ৬৬ জন খেলোয়াড় বিক্রি হয়েছে। এর ৩৯ জন ভারতের, ২৭ জন বিদেশি। সবচেয়ে বেশি খেলোয়াড় কিনেছে গুজরাট লায়নস (১১ জন)। সব মিলে ৯১ কোটি ১৫ লাখ টাকার খেলোয়াড় কেনা হয়েছে। অর্থাৎ​ গড়ে প্রতি খেলোয়াড়ের দাম ১ কোটি ৩৮ লাখ রুপি। ভারতীয় খেলোয়াড়দের পেছনে খরচ হয়েছে ২৪ কোটি ৭৫ লাখ রুপি, বিদেশিদের ব্যাংক হিসাবে যাচ্ছে ৬৬ কোটি ৪০ লাখ।
** কেবল ৬ জন ইংল্যান্ড ক্রিকেটারের পেছনেই খরচ হচ্ছে ৩৪ কোটি ৩০ লাখ রুপি! ভারতের যে ৩৯ জন বিক্রি হয়েছে, তাদের মোট দামও ইংল্যান্ডের ৬ জনের চেয়ে ১০ কোটি রুপি কম।
** আইসিসির সহযোগী দেশগুলোর তিন খেলোয়াড় এবারের নিলামে বিক্রি হয়েছেন। আফগানিস্তানের রশিদ খান (৪ কোটি) ও মোহাম্মদ নবী (৩০ লাখ)। আরব আমিরাতের চিরাগ সুরি (১০ লাখ)। এর আগে সহযোগী দেশগুলোর মধ্যে কেবল রায়ান টেন ডেসকাট আইপিএলে ছিলেন।
** নিলামে খেলোয়াড়দের দাম আকাশে তুলেছে রয়্যাল চ্যালেঞ্জার্স বেঙ্গালুরু। তারা পাঁচ খেলোয়াড়কে কিনেছে ১৫ কোটি ৪০ লাখ রুপিতে, যাদের মোট ভিত্তিমূল্য ছিল ১ কোটি ৩০ লাখ। দুজন খেলোয়াড়কে তারা কিনেছে ভিত্তিমূল্যের চেয়ে ২০ গুণ বেশি দামে।
** ভিত্তিমূল্যের চেয়ে সর্বোচ্চ ৩০ গুণ বেশি দাম উঠেছে টি নটরাজনের। ১০ লাখ রুপি থেকে শুরু হয়ে দাম গিয়ে ঠেকেছে ৩ কোটিতে!
 
 
