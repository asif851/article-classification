
চিকিৎসকদের হাতের লেখা নাকি খুবই খারাপ হয়। হিজিবিজি অক্ষরগুলোর মর্মোদ্ধার করতে গিয়ে গলদঘর্মই হতে হয় অনেককে। কিন্তু তাই বলে ব্যতিক্রম যে নেই, তা-ও তো নয়। স্ত্রী অঞ্জলিকে যেমন এই ব্যতিক্রমীদের কাতারেই ফেলেছেন ‘ভারতরত্ন’ শচীন টেন্ডুলকার। পেশায় চিকিৎসক হলেও অঞ্জলির হাতের লেখা নাকি খুবই চমৎকার। মুগ্ধ হয়ে চেয়ে দেখার মতো। শচীনের নিজের হাতের লেখার কী অবস্থা—সেটা অবশ্য জানা যায়নি। তবে স্ত্রীকে চিঠি লিখতে গিয়ে যে ঘেমেনেয়ে একাকার হতেন, সেটা স্বীকার করেই নিয়েছেন লিটল মাস্টার।১৯৯৫ সালে বিবাহবন্ধনে আবদ্ধ হয়েছিলেন সর্বকালের অন্যতম সেরা এই ব্যাটসম্যান। তখনো মোবাইল-ইন্টারনেটের যুগ পুরোদমে শুরু হয়নি। সে সময় দেশের বাইরে কোনো সফরে গেলে কাগজে কালি ছড়িয়েই মন দেওয়া-নেওয়া করতেন শচীন। সম্প্রতি চেন্নাইয়ে স্কুলের ছেলেমেয়েদের হাতের লেখাবিষয়ক এক অনুষ্ঠানে উপস্থিত হয়ে শচীন হেঁটেছেন সেই সব স্মৃতির অলিগলিতে। অপ্রস্তুত হাসি হেসে বলেছেন, ‘ক্রিকেট খেলাটা আমার কাছে স্বাভাবিক একটা ব্যাপার। কিন্তু অঞ্জলিকে যখন চিঠি লিখতাম, তখন আমাকে বারবার পড়ে দেখতে হতো যে কী লিখছি।...সেই সব দিনে কোনো মোবাইল ছিল না। যোগাযোগের মাধ্যম ছিল শুধু ল্যান্ডফোন বা চিঠি। আমি চিঠিই লিখতে শুরু করেছিলাম। প্রথমে বাবা-মায়ের কাছে লিখতাম। তারপর অঞ্জলির কাছেও লিখেছি।’
চিকিৎসক স্ত্রীর হাতের লেখার ভূয়সী প্রশংসা করে শচীন বলেছেন, ‘আমার মতে, আমার স্ত্রী একজন ব্যতিক্রম। কারণ তার হাতের লেখা খুবই চমৎকার। যে-ই দেখবে তাকে অবশ্যই প্রশংসা করতে হবে।’ সতীর্থ ক্রিকেটারদের মধ্যে অনিল কুম্বলে, সুব্রত ব্যানার্জির হাতের লেখা খুবই ভালো বলে উল্লেখ করেছেন শচীন। সবচেয়ে খারাপ হাতের লেখা কার ছিল, এমন প্রশ্নের জবাবে কিছুটা কৌশলেরই আশ্রয় নিয়েছেন লিটল মাস্টার। বলেছেন, ‘আমাদের ভালো জিনিসটার দিকেই নজর দেওয়া উচিত। তাই না?’ নিজের নামটাই কী আসলে এড়িয়ে গেছেন কিংবদন্তি এই ক্রিকেটার?
ক্রিকেট মাঠে ডানহাতে ব্যাটিং করেই শচীন ঘাম ছুটিয়ে দিতেন বাঘা বাঘা বোলারদের। তবে লেখার সময় তিনি নাকি বাঁহাতি, ‘আমি ডানহাতে লিখতে পারি না। আশা করছি, এমন কোনো প্রযুক্তি আবিষ্কার হবে, যা দিয়ে আমরা ডান হাতেও লেখা শিখতে পারব।’ পিটিআই
