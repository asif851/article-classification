
শক্তিমত্তার বিচারে ম্যাচটি যে আর্জেন্টিনা জিতবে, সেটি একপ্রকার অনুমিতই ছিল। কিন্তু কত ব্যবধানে জিতবে, সেটিই ছিল দেখার। হংকং স্টেডিয়ামে স্বাগতিক দলকে রীতিমতো গোলবন্যায় ভাসাল আর্জেন্টিনা। গঞ্জালো হিগুয়েইন, নিকোলাস গাইতান ও লিওনেল মেসির জোড়া ও বেনেগার গোলে হংকংকে ৭-০ ব্যবধানে হারাল জেরার্ডো মার্টিনোর দল।আজ আর্জেন্টিনার প্রথম একাদশ দেখে হয়তো কিছুটা ভড়কেই গিয়েছিলেন সমর্থকেরা। সাইড বেঞ্চে মেসি, অ্যাঙ্গেল ডি মারিয়া, সার্জিও রোমেরো, হাভিয়ের মাচেরোনা, পাবলো জাবালেতার মতো তারকারা। মার্টিনো শুরু করলেন দ্বিতীয় সারির দল নিয়েই। ব্যস তাতেই খেল খতম! ১৯ মিনিটেই দলকে এগিয়ে নিলেন এভার বেনেগা। ৩৯ মিনিটে হিগুয়েইন হাতছাড়া করলেন এক সুযোগ। এরপর অফসাইডে বাতিল হলো আর্জেন্টিনা স্ট্রাইকারের আরেকটি গোল। ৪১ মিনিটে দারুণ এক হেডে ‘প্রায়শ্চিত্ত’ করলেন হিগুইয়েন। বিরতির আগে বুলেট গতি শটে ৩-০ করে ফেললেন গাইতান। বিরতির পর আবারও সেই হিগুয়েইন। মেসি মাঠে নামলেন ৫৮ মিনিটে। ততক্ষণে স্কোরলাইন ৪:০। অবশিষ্ট সময়টা মেসিময় হয়ে রইল। দুটি গোল নিজে করলেন। গাইতানকে দিয়ে করালেন আরেকটি। বার্সেলোনা ফরোয়ার্ডের দ্বিতীয় গোলটি ছিল দেখার মতোই। তিন হংকং ডিফেন্ডারকে কাটিয়ে দারুণ এক ফিনিশিং।ম্যাচের শেষ মুহূর্তে নিরাপত্তার চাদর ফুঁড়ে মাঠে ঢুকে পড়ল এক কিশোর সমর্থক। কী চাই তার? মেসির অটোগ্রাফ! খেলা থামিয়ে আর্জেন্টিনা অধিনায়ক ভক্তের আবদার পূরণ করলেন। কেবল মাঠে ঢুকে পড়া দর্শকের নয়, মেসি আজ জয় করলেন সব আর্জেন্টিনা সমর্থকের মন !
