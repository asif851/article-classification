
ফুটবলে যা হয়, তার কানাকড়িও ক্রিকেটে হওয়ার জো নেই। আচরণবিধির কড়াকড়িতে খেলাটা একটু রং হারায় কি না, এমন বিতর্ক আছে। কেউ মনে করেন, ভদ্রলোকের খেলায় এর প্রয়োজন আছে। আবার কেউ মনে করেন, এতে রসকষ হারিয়ে যাচ্ছে। শোয়েব আখতার যেমন বললেন, অন্তত ফাস্ট বোলারদের ব্যাপারে আইসিসি যেন এত খড়্গহস্ত না হয়।পাকিস্তানের সাবেক গতিতারকা বলেছেন, ‘ফাস্ট বোলারদের গলা টিপে ধরবেন না। তাহলে খেলাটার রং আর জনপ্রিয়তা দুটিই কমবে। মানুষ ফাস্ট বোলারদের ঝোড়ো গতিতে ​দৌড়ে এসে উইকেট তুলে নিতে দেখতে চায়। চায় ওরা আবেগ দেখাক। যখন আপনি দলের জন্য নিজেকে উজাড় করে দেবেন, নিজেকে নিংড়ে দেবেন, তখন অনেক আবেগ এসে ভর করবেই। ফাস্ট বোলারদের কাছে মানুষ এ-ই তো চায়।’শোয়েব বলেছেন, ‘আমি বলব, ফাস্ট বোলারদের শিকল পরাবেন না। ওদেরকে ওদের মতো করে নিজেকে প্রকাশ করতে দিন। ফাস্ট বোলারদের কেউ যদি মার খায়, ও খেপে উঠবেই। এটাই তো ব্যাট আর বলের সেরা লড়াই। এটাই আসল ক্রিকেট।’এখন যে আগের মতো তেজ ছড়ানো ফাস্ট বোলার দেখা যায় না, এর জন্য আইসিসির এত এত নিয়মকানুন দা​য়ী বলে মনে করেন শোয়েব। ক্রিকেট ইতিহাসে সবচেয়ে দ্রুতগতির বল করায় সুখ্যাতি পাওয়া রাওয়ালপিন্ডি এক্সপ্রেস বলেছেন, ‘এখন খেলোয়াড়দের আবেগ প্রকাশের ওপর কত বিধিনিষেধ আর নিয়মকানুন। সব খেলাতেই কিন্তু আবেগ থাকবেই। এখনো সবাই ষাট, সত্তর কিংবা আশির দশকের ফাস্ট বোলারদের স্মরণ করে। তাঁরা কেউ নিয়মকানুনের শেকলে বাঁধা ছিলেন না। নিজেদের প্রকাশ করতে ভয়ও পেতেন না। তখন লড়াইটা ছিল খেলোয়াড় বনাম খেলোয়াড়। খেলোয়াড়দের শিকল পরানোর জন্য খুব বেশি আইনও ছিল না।’
