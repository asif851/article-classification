
প্রথম তিনটি ওয়ানডেতে ঠিকঠাক দায়িত্ব পালন করেছেন। করার কথা ছিল সিরিজের বাকি দুটি ওয়ানডেতেও। তবে আলিম দারকে নিয়ে কোনো ঝুঁকি নিতে চায় না আইসিসি। উদ্ভূত পরিস্থিতিতে ২২ ও ২৫ অক্টোবর অনুষ্ঠেয় দক্ষিণ আফ্রিকার বিপক্ষে ভারতের চতুর্থ ও পঞ্চম ওয়ানডে থেকে পাকিস্তানি আম্পায়ারকে ফিরিয়ে নিচ্ছে ক্রিকেটের সর্বোচ্চ সংস্থা। আজ সকালে মুম্বাইয়ে ভারতীয় ক্রিকেট বোর্ডের (বিসিসিআই) সঙ্গে দ্বিপক্ষীয় সিরিজ নিয়ে আলোচনা করতে সভা বসার কথা ছিল পাকিস্তান ক্রিকেট বোর্ডের (পিসিবি)। সভা হওয়ার আগেই ভেস্তে যায় কট্টরপন্থী সংগঠন শিবসেনার বিক্ষোভের মুখে। পাকিস্তানের সঙ্গে যেকোনো ধরনের সম্পর্কেরই ঘোর বিরোধী তারা। শিবসেনারা চায় না, ভারত ক্রিকেট খেলুক পাকিস্তানের সঙ্গে। তারা প্ল্যাকার্ড-স্লোগানে ভীতিকর এক পরিস্থিতির সৃষ্টি করে বিসিসিআই কার্যালয়ে।আলিম দারকে ফিরিয়ে আইসিসি আপাতত সমাধান খুঁজে পেল। তবে বড় শঙ্কা তো সামনে। আগামী বছর মার্চ-এপ্রিলে ভারতে আয়োজন করা হচ্ছে টি-টোয়েন্টি বিশ্বকাপ। পরিস্থিতি যদি না বদলায়, সে ক্ষেত্রে পাকিস্তান দলের বয়কটের আশঙ্কা করছেন খোদ আইসিসি সভাপতি জহির আব্বাস, ‘পাকিস্তান ও ভারতীয় ক্রিকেট বোর্ডকে এ নিয়ে অবশ্যই কাজ করতে হবে। নইলে আমার শঙ্কা, নিরাপত্তার কারণ দেখিয়ে পাকিস্তানের খেলোয়াড়েরা আসন্ন টি-টোয়েন্টি বিশ্বকাপ বয়কট করতে পারে। জানি না টি-টোয়েন্টি বিশ্বকাপের সময় কেমন পরিবেশ থাকবে। যদি এমন পরিস্থিতি বজায় থাকে, সেটা পাকিস্তানি খেলোয়াড়ের ওপর অবশ্যই বাড়তি চাপ সৃষ্টি করবে।’ বহু-প্রতীক্ষিত দ্বিপক্ষীয় সিরিজ নিয়ে আলোচনা করতে বিসিসিআইয়ের আমন্ত্রণে ভারতে এসেছিলেন পিসিবি প্রধান শাহরিয়ার খান, প্রধান নির্বাহী নজম শেঠি এবং প্রধান পরিচালন কর্মকর্তা সুবহান আহমেদ। এ আলোচনায় আপাতত জল ঢেলে দিয়েছে শিবসেনা। এ জল কত দূর গড়ায় সেটাই দেখার। সূত্র: এনডিটিভি।
