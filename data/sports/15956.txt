
দরকার ছিল মাত্র ২৬ রান। বাঁহাতি স্পিনার ইয়ানিক ওটলির বলটা মিডউইকেটে ঠেলে দিয়ে সেই মাইলফলক ছুঁয়ে ফেললেন। প্রতিযোগিতামূলক ক্রিকেটের সব ধরনের ফরম্যাট মিলিয়ে ৫০ হাজার রান পূর্ণ হয়ে গেল শচীন টেন্ডুলকারের! মুকুটে যুক্ত হলো আরও একটি পালক।কাল ৩১ বলে ৩৫ করে আউট হয়েছেন মুম্বাই ইন্ডিয়ানসের হয়ে চ্যাম্পিয়নস লিগ টি-টোয়েন্টিতে খেলা টেন্ডুলকার। আড়াই দশকের ক্যারিয়ারে ৯৫৩টি ম্যাচে তাঁর মোট রান এখন ৫০০০৯! এর মধ্যে আছে ৫৫১টি লিস্ট ‘এ’ (অনুমোদিত ৫০ ওভারের ম্যাচ), ৩০৭টি প্রথম শ্রেণী এবং ৯৫টি টি-টোয়েন্টি ম্যাচে তোলা টেন্ডুলকারের রানগুলো।প্রথম শ্রেণীর ক্রিকেটে টেন্ডুলকারের রান ২৫ হাজার ২২৮। এর মধ্যে ১৯৮ টেস্টে এসেছে ১৫ হাজার ৮৩৭ রান। লিস্ট ‘এ’ ম্যাচে টেন্ডুলকারের রান ২১ হাজার ৯৯৯। এর মধ্যে ৪৬৩টি ওয়ানডেতে তিনি রান করেছেন ১৮ হাজার ৪২৬। কালকের সেমিফাইনালটির আগে ৯৪টি টি-টোয়েন্টিতে তাঁর রান ছিল ২৭৪৭। ৫০ হাজারের মাইলফলক ছুঁতে প্রয়োজনীয় ২৬ রান পেরিয়ে আরও নয় রান বেশি যোগ করেছেন টেন্ডুলকার। টেস্ট-ওয়ানডে দুই ধরনের ক্রিকেটেই সবচেয়ে বেশি রান ও সেঞ্চুরির মালিক টেন্ডুলকার ইতিহাসের প্রথম খেলোয়াড় হিসেবে ২০০তম টেস্টের মাইলফলকও ছোঁয়ার অপেক্ষায়।
 
টেন্ডুলকারের ৫০ হাজার—
আন্তর্জাতিক ক্রিকেটে:
টেস্টে মোট রান               ১৫৮৩৭
ওয়ানডেতে মোট রান         ১৮৪২৬
টি-টোয়েন্টিতে মোট রান     ১০
ঘরোয়া ক্রিকেটে
ফার্স্ট ক্লাসে মোট রান         ৯৩৯১
লিস্ট ‘এ’ ম্যাচে মোট রান    ৩৫৭৩
টি-টোয়েন্টিতে মোট রান     ২৭৭২
...........................................
সর্বমোট রান               ৫০০০৯
