
জানুয়ারিতে বঙ্গবন্ধু গোল্ডকাপ ফুটবলের আয়োজন করতে যাচ্ছে বাংলাদেশ ফুটবল ফেডারেশন। এরপর আগামী মার্চে আরও একটি আন্তর্জাতিক ফুটবল টুর্নামেন্টের আয়োজক হচ্ছে বাংলাদেশ। আগামী ২৭-৩১ মার্চ ঢাকায় বঙ্গবন্ধু স্টেডিয়ামে হবে এএফসি অনূর্ধ্ব-২৩ ফুটবল বাছাইপর্বের ‘ই’ গ্রুপের খেলা। এই পর্বের ম্যাচগুলো ঢাকায় আয়োজন করতে গতকালই এএফসি থেকে একটি প্রস্তাব পেয়েছে বাফুফে। প্রস্তাবে রাজি বাংলাদেশ, এমন চিঠি দুয়েক দিনের মধ্যেই এএফসিতে পাঠানো হবে বলে কাল জানালেন বাফুফের সাধারণ সম্পাদক আবু নাঈম সোহাগ।গতকাল কুয়ালালামপুরে এএফসি অনূর্ধ্ব-২৩ ফুটবলের বাছাইপর্বের সূচি চূড়ান্ত হয়েছে। এতে ‘ই’ গ্রুপে বাংলাদেশের সঙ্গী হয়েছে সিরিয়া, উজবেকিস্তান ও ভারত। ২৭ মার্চ সিরিয়া, ২৯ মার্চ উজবেকিস্তান ও ৩১ মার্চ ভারতের সঙ্গে খেলবে বাংলাদেশ। ১০ গ্রুপের চ্যাম্পিয়নের সঙ্গে সেরা ৫ রানার্সআপ এবং স্বাগতিক কাতারকে নিয়ে ২০১৬ সালে হবে এএফসি অনূর্ধ্ব-২৩ ফুটবলের চূড়ান্ত পর্ব।
