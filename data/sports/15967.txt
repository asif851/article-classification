
টি-টোয়েন্টি ক্রিকেট বিশ্বব্যাপী দারুণ জনপ্রিয়। এতটাই যে ক্রিকেটের ধ্রুপদি সংস্করণ টেস্ট ক্রিকেটের জনপ্রিয়তাও ২০ ওভারের ক্রিকেটের কাছে বিপুল ব্যবধানে পিছিয়ে পড়েছে। এবার এই টি-টোয়েন্টি ক্রিকেটের পথ অনুসরণ করেই আসছে ১০ ওভারের ক্রিকেট, টি-টেন!
অনেকটা পাড়ার ক্রিকেটের আবেশ নিয়ে আসছে এই ১০ ওভারের ক্রিকেট। আসছে ডিসেম্বরেই সংযুক্ত আরব আমিরাতে আয়োজিত হবে টি-টেন ক্রিকেট প্রতিযোগিতা। এতে বীরেন্দর শেবাগ, শহীদ আফ্রিদি, কুমার সাঙ্গাকারা, মিসবাহ-উল-হক, এউইন মরগানদের সঙ্গে খেলতে পারেন বাংলাদেশের সাকিব আল হাসানও।এই লিগের প্রতিটি ম্যাচ অনুষ্ঠিত হবে ১০ ওভারের। অর্থাৎ, দুই দল ব্যাটিংয়ের সুযোগ পাবে ১০ ওভার করে। এতে ম্যাচগুলোর মোট দৈর্ঘ্য নেমে আসবে একটি ফুটবল ম্যাচের সমান—৯০ মিনিট। ২০০৩ সালে ইংল্যান্ডে প্রথম টি-টোয়েন্টি ক্রিকেটের পথচলা শুরু হয়েছিল। ২০০৫ সালে অকল্যান্ডে প্রথম আন্তর্জাতিক টি-টোয়েন্টি ম্যাচ খেলেছিল অস্ট্রেলিয়া ও নিউজিল্যান্ড। এরপর তো পুরোটাই ইতিহাস। টেস্ট-ওয়ানডের চেয়েও ক্রিকেট দুনিয়ায় এই মুহূর্তে বেশি জনপ্রিয় টি-টোয়েন্টি ক্রিকেট। ক্রিকেটের ছোট সংস্করণ আর্থিক দিক দিয়েও এখন সবচেয়ে বেশি লাভজনক।টি-টেন ক্রিকেট লিগের আয়োজনটা দর্শকদের দৈনন্দিন ব্যস্ততার কথা বিবেচনা করেই। আয়োজকেরা মনে করেন এই সংস্করণ ক্রিকেটপ্রেমীদের নিজেদের শৈশব ও কৈশোরের কথাই স্মরণ করিয়ে দেবে। প্রতিটি ক্রিকেটপ্রেমীরই বাড়ির সামনের রাস্তায় কিংবা গলিতে ১০ ওভারের ক্রিকেট ম্যাচ খেলার অভিজ্ঞতা আছে।শহীদ আফ্রিদি তো দারুণ উৎসাহী ১০ ওভারের ক্রিকেট খেলতে, ‘পরিকল্পনাটা জানা মাত্রই আমি ১০ ওভারের ক্রিকেট খেলতে রাজি হয়ে যাই।’ইংলিশ অধিনায়ক মরগান তো রীতিমতো আশাবাদী এই সংস্করণ নিয়ে, ‘এই ১০ ওভারের ক্রিকেট সফল হলে কিন্তু অন্য সংস্করণগুলোতে প্রভাব রাখতে পারে। ধারণাটি কিন্তু খুবই আকর্ষণীয়।’আগামী ২১ থেকে ২৪ ডিসেম্বর পর্যন্ত এই প্রতিযোগিতাটি আয়োজিত হবে। চারটি দলের এই প্রতিযোগিতার নিলাম অনুষ্ঠানের কথা চলতি মাসের শেষের দিকে। সাকিব ছাড়াও এই লিগে বাংলাদেশের আর কোন ক্রিকেটার খেলবেন, সেটি এখনো জানা যায়নি। সূত্র: দ্য ডন
 
