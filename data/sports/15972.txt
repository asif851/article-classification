
বাংলাদেশ ভালো করলেও শ্রীলঙ্কা সফর সাব্বির রহমানের জন্য খুব ভালো যায়নি। ২ টি-টোয়েন্টি, ৩ ওয়ানডে ও ১ টেস্ট খেলে এই মিডল অর্ডার ব্যাটসম্যান তিন অঙ্ক দূরে থাক, ফিফটি করেছেন একটা। ঢাকা প্রিমিয়ার লিগের শুরুটাও ভালো হয়নি তাঁর। প্রাইম ব্যাংকের হয়ে প্রথম দুই ম্যাচে করেছেন ১৩ ও ৩৬ রান। সাব্বির নিজেকে খুঁজে পেলেন আজ ফতুল্লায়, মোহামেডানের বিপক্ষে।
মোহামেডানের দেওয়া ১৪৩ রানের সহজ লক্ষ্য পেরোতে গিয়ে ১০ রানে দুই ওপেনারকে হারিয়ে খানিকটা চাপেই পড়ে যায় প্রাইম ব্যাংক। সেটি সামলায় তৃতীয় উইকেটে সাব্বির-উন্মুক্ত চাঁদের ৪৩ রানের জুটি। দলের ৫৩ রানে তৃতীয় ব্যাটসম্যান হিসেবে উন্মুক্ত (১৪) ফিরে গেলে সাব্বিরের দৃঢ়তায় জয়ের প্রান্তে পৌঁছে যায় প্রাইম ব্যাংক। ৪৫ বলে ফিফটি করা সাব্বির ৪টি চার ও ৫ ছক্কায় শেষ পর্যন্ত অপরাজিত ৭৮ রানে (৭৫ বলে)। ডিএল পদ্ধতিতে প্রাইম ব্যাংক জিতেছে ৭ উইকেটে। সাব্বিরের কাজটা সহজ করে দিয়েছেন আসলে তাঁদের অফ স্পিনার আল আমিন। সকালে বৃষ্টির কারণে ম্যাচ নেমে আসে ৪১ ওভারে। বৃষ্টিতে খেলা বন্ধের আগে মোহামেডানের রান ছিল ১৯ ওভারে ২ উইকেটে ৬৭। আল আমিনের শিকার হয়ে আগের ম্যাচের সেঞ্চুরিয়ান তামিম ইকবাল (৪৬) দলের ৮৭ রানে ফেরার পরই তাঁদের উইকেট-বৃষ্টি শুরু! পরের ৪১ রানের মধ্যে মোহামেডানের আরও যে চারটি উইকেট পড়েছে সবগুলোই আল আমিনের। আগের ম্যাচে সেঞ্চুরি পেয়েছিলেন, আজ দেখা গেল তাঁর বোলিং-জাদু।পেসার আল আমিন মোহামেডানের শেষের দুটি উইকেট তুলে নিয়ে মুড়ে দেন ইনিংসটা। মাঝে অবশ্য তাইজুল ইসলামকে ফিরিয়ে দেন রুবেল হোসেন। ৫৫ রানের মধ্যে শেষ ৭ উইকেট হারিয়ে মোহামেডান ৩৬.১ ওভারে অলআউট ১৪২ রানে। ৬ ওভারে ২৫ রান দিয়ে ৫ উইকেট নেওয়া অফ স্পিনার আল আমিনই তাই ম্যাচসেরা।বিকেএসপিতে মেহরাব জুনিয়র, তুষার ইমরান ও মুক্তার আলীর ফিফটিতে ভিক্টোরিয়ার বিপক্ষে ৫০ ওভারে ৬ উইকেটে ২৫৯ রান করে কলাবাগান ক্রীড়াচক্র। বেশ জমে ওঠা ম্যাচে ৯ উইকেটে ২৪৯ রান করতে পেরেছে ভিক্টোরিয়া। তবে পাশের মাঠে পারটেক্সকে সহজেই হারিয়েছে খেলাঘর। অমিত মজুমদারের সেঞ্চুরির সৌজন্যে খেলাঘর করে ৮ উইকেটে ২৮৮ রান। পারটেক্স ৪৫.১ ওভারে অলআউট ২১১ রানে।
