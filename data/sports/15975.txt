
২০১০ বিশ্বকাপে ডিয়েগো ম্যারাডোনার দুই হাতে দুই ঘড়ি পরার দৃশ্য মনে আছে? এক হাতে সময় দেখতেন আর্জেন্টিনার, অন্য হাতে দক্ষিণ আফ্রিকার। আর্জেন্টিনায় দুই মেয়ে জিয়ান্নিনা ও দালমার খোঁজখবর রাখতেই এই ব্যবস্থা। ম্যারাডোনার কাছে যাঁরা ছিলেন চোখের মণি, সেই তাঁরাই এখন ‘প্রতারক’!আর্জেন্টাইন ও ইতালিয়ান সংবাদমাধ্যম জানিয়েছে, ৩০ বছর বয়সী দালমা ও ২৮ বছর বয়সী জিয়ান্নিনার বিপক্ষে ১৮ লাখ ৫০ হাজার ডলার প্রতারণার অভিযোগে মামলার প্রস্তুতি নিচ্ছেন ম্যারাডোনা। প্রতারণা করে তাঁরা এই টাকা উরুগুয়ের একটি ব্যাংকে স্থানান্তর করেছেন। শুধু তা-ই নয়, দুই মেয়ের এই অর্থ চুরির নেপথ্য পরিকল্পনাকারী হিসেবে সাবেক স্ত্রী ক্লদিয়া ভিল্লাফানেকে অভিযুক্ত করেছেন ’৮৬ বিশ্বকাপ কিংবদন্তি।১৯৮৬ বিশ্বকাপ জয়ের দুই বছর আগে ভিল্লাফানেকে বিয়ে করেছিলেন ম্যারাডোনা। তাঁদের সংসারে জন্ম দালমা ও জিয়ান্নিনার। ২০০৪ সালে ভিল্লাফানের সঙ্গে ছাড়াছাড়ি হয় ম্যারাডোনার। আর্জেন্টিনা ফরোয়ার্ড সার্জিও আগুয়েরোর সঙ্গে বিয়ের চার বছর ছাড়াছাড়ি হয় ম্যারাডোনার ছোট মেয়ে জিয়ান্নিনার।ভিল্লাফানের বিপক্ষে দুই বছর আগেও একবার ৯০ লাখ ডলার আত্মসাতের অভিযোগে মামলা করেছিলেন ম্যারাডোনা। সেই মামলায় মায়ের পাশে দাঁড়িয়েছিলেন তাঁর দুই মেয়ে। ৫৬ বছর বয়সী ম্যারাডোনা অবশ্য টাকাপয়সা নিয়ে তাঁর কাছের মানুষদের কাছ থেকে কখনোই শান্তি পাননি। কয়েক বছর ধরে ম্যারাডোনার বান্ধবী আর্জেন্টিনার ২৭ বছর বয়সী নারী ফুটবলার রোসিও অলিভা। গত বছর অলিভার বিপক্ষেও ১ কোটি ৮০ লাখ ডলার আত্মসাতের অভিযোগ করেছিলেন ম্যারাডোনা। সূত্র: এনডিটিভি
