
১৮ বছরের জীবনে কত রাতই তো পার করলেন। কিন্তু রোববার রাতের মতো রাত কি আর এসেছে?মুঠোফোনে প্রশ্নটা করতেই বাংলাদেশ যুব ক্রিকেট দলের অধিনায়ক মেহেদী হাসান মিরাজের কন্ঠে উচ্ছ্বাস, ‘আসলেই ব্যতিক্রমী একটা রাত গেল। বিশ্বকাপে ম্যান অব দ্য টুর্নামেন্ট হওয়ায় ফোনে, ফেসবুক-টুইটারে প্রচুর মানুষের অভিনন্দন পেলাম।’স্বাভাবিকভাবেই মেহেদী বেশি রোমাঞ্চিত জাতীয় দলের খেলোয়াড়দের অভিনন্দন পেয়ে। ‘মাশরাফি ভাই, সাকিব ভাই, মুশফিক ভাইরা ফেসবুকে অভিনন্দন জানিয়েছেন। অনেকে ফেসবুক স্ট্যাটাস দিয়েও অভিনন্দন জানিয়েছেন। তাঁদের অভিনন্দন পেয়েই বেশি ভালো লাগছে’—মুঠোফোনে বলছিলেন সদ্য সমাপ্ত যুব বিশ্বকাপে বাংলাদেশ দলের অধিনায়ক।জাতীয় দলের অধিনায়ক মাশরাফি বিন মুর্তজা আজ সাংবাদিকদের সঙ্গে কথা বলার সময়ও অভিনন্দনে সিক্ত করেছেন অনূজ এই ক্রিকেটারকে। চট্টগ্রামে অনুশীলনের আগে মাশরাফি বলেছেন, ‘এই দলের ৫-৭ জন ক্রিকেটার আছে, যারা ভবিষ্যতে জাতীয় দলে খেলার যোগ্যতা রাখে। মিরাজকে আলাদাভাবে অভিনন্দন। ও ম্যান অব দ্য টুর্নামেন্ট হয়েছে। এটা অনেক বড় ব্যাপার।’ ফাইনালে উঠতে না পারলেও ​মেহেদীর দলের পারফরম্যান্সে দারুণ খুশি বড়দের অধিনায়ক, ‘অনূর্ধ্ব-১৯ দলের কাছে প্রত্যাশা সব সময় বেশি থাকে বলেই সমস্যা হয়। প্রত্যাশার সঙ্গে প্রাপ্তি মেলাতে সমস্যা হয়। অনূর্ধ্ব-১৯ দল যে তৃতীয় হলো, এটাও অনেক বড় অর্জন।’
জাতীয় দলের বেশির ভাগ ক্রিকেটার ফেসবুক-টুইটারে অভিনন্দন জানালেও একজন কাল রাতেই ফোন করেছেন মেহেদীকে—মুস্তাফিজুর রহমান। ‘ও তো ফোন করবেই। ও আমার বন্ধু না! বন্ধু হলে তো বন্ধুর খবর নিতেই হয়’—কথাগুলো মেহেদী বলছিলেন হাসতে হাসতে।
