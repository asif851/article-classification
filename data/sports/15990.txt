
বিরাট কোহলিকে নিয়ে সমালোচনার যে ঝড় উঠেছিল, তাতে ঢাল হয়েছিলেন অস্ট্রেলিয়ার সাবেক অধিনায়ক মাইকেল ক্লার্ক। সমালোচকদের উদ্দেশ করে বলেছিলেন, সিরিজটা শেষ হলে সবাই দেখতে পাবে কোহলি আর স্টিভেন স্মিথ আবার ‘বন্ধু’ হয়ে যাবে। আজ ভারত যখন ধর্মতলা টেস্ট জিতে সিরিজ নিজেদের করে নিয়েছে, ঠিক সেই সময়ে মাঠে ছিলেন না কোহলি। এই ম্যাচে ভারতের ‘ভারপ্রাপ্ত’ অধিনায়ক অজিঙ্কা রাহানের সঙ্গে বন্ধুর মতোই কথা বলেছেন স্মিথ। আর ম্যাচ শেষে সিরিজে ঘটা অপ্রীতিকর ঘটনার জন্য করেছেন দুঃখপ্রকাশ।কথার লড়াইয়ের উত্তাপ, লড়াইয়ের উত্তেজনা আর ভালো ক্রিকেটের রোমাঞ্চ—কী ছিল না ভারত-অস্ট্রেলিয়ার এবারের টেস্ট সিরিজে! বিতর্ক সবচেয়ে বেশি হয়েছে বেঙ্গালুরুতে দ্বিতীয় ম্যাচে একটি রিভিউ নেওয়ার বিষয় নিয়ে। রিভিউ নেবেন কি না, সেটা জানতে ড্রেসিংরুমের দিকে তাকিয়ে ছিলেন অস্ট্রেলিয়া অধিনায়ক। পরে অবশ্য তিনি বলেছিলেন, ক্ষণিকের জন্য বুদ্ধিভ্রম হয়েছিল তাঁর! সিরিজ শেষের সংবাদ সম্মেলনে এসে বললেন, আবেগ সামলাতে পারেননি বলেই এমন হয়েছিল, ‘আমি নিজেই ধন্দের মধ্যে আছি। আমি আবেগ নিয়ন্ত্রণ করতে পারিনি। এর জন্য ক্ষমা চাইছি আমি।’ 
কথার লড়াই নিয়ে বাড়াবাড়ি আর বিতর্কের অংশটুকু বাদ দিলে দারুণ প্রতিদ্বন্দ্বিতাপূর্ণ একটি সিরিজই ছিল এটা। স্মিথের কথায়ও উঠে এল মাঠের লড়াইয়ের সেই গল্প, ‘অসাধারণ এক সিরিজ ছিল এটা। আমি খেলেছি—এমন সিরিজগুলোর মধ্যে অন্যতম সেরা। ভারতকে কৃতিত্ব দিতে হবে। অসাধারণ এক দল তারা, বিশেষ করে নিজেদের মাঠে।’ সিরিজটি অস্ট্রেলিয়া হেরেছ ২-১ ব্যবধানে। ভারতের মাটিতে এভাবে প্রতিদ্বন্দ্বিতা করতে পেরে খুশি স্মিথ, ‘অস্ট্রেলিয়ার জন্য এটা কঠিনতম কন্ডিশন। তাদের এতটা চ্যালেঞ্জ জানাতে পেরে আমি গর্বিত। অনেক মানুষই আমাদের সিরিজ শুরুর আগেই উড়িয়ে দিয়েছিল। তারা বলেছিল, আমরা ৪-০-তে হোয়াইটওয়াশ হব। আমরা যেভাবে প্রতিদ্বন্দ্বিতা করেছি, তাতে আমি গর্বিত।’ জি নিউজ।
