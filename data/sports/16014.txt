
রিয়াল মাদ্রিদের জার্সি গায়ে নতুন এক মাইলফলক স্পর্শ করেছেন ক্রিস্টিয়ানো রোনালদো। গতকাল লা লিগার খেলায় মালাগার বিপক্ষে এক গোল করে ২০০ গোল পূর্ণ করেছেন এই পর্তুগিজ স্ট্রাইকার। তাঁর দল রিয়াল মাদ্রিদও পেয়েছে ৬-২ গোলের বড় জয়। দলের পক্ষে অপর পাঁচটি গোল করেছেন রাউল আলবিওল, মেসুত ওজিল, করিম বেনজেমা, অ্যাঙ্গেল ডি মারিয়া ও লুকা মড্রিক।সান্টিয়াগো বার্নাব্যুতে গতকাল প্রথমার্ধেই ব্যাপক চাপের মুখে পড়ে সফরকারী মালাগা। তিন মিনিটের মাথায় রিয়াল মাদ্রিদের পক্ষে প্রথম গোলটি করেন রাউল আলবিওল। ১৫ মিনিটে এই গোল শোধ করে খেলায় সমতা ফেরান সান্টা ক্রুজ। ২১ মিনিটের মাথায় সরাসরি লাল কার্ড দেখে মাঠ ছাড়তে হয় মালাগার ডিফেন্ডার সার্জিও সানচেজকে। এরপর ১০ জনের মালাগার বিপক্ষে আরও বেশি আক্রমণাত্মক হয়ে ওঠেন হোসে মরিনহোর শিষ্যরা। ২৬ মিনিটে ফ্রি কিক থেকে চমত্কার এক গোল করে ২০০ গোলের নতুন মাইলফলক স্পর্শ করেন রোনালদো। ছয় মিনিট পরে মালাগার জালে আরও একবার বল জড়িয়ে দেন মেসুত ওজিল। ৩৬ মিনিটে আরেকটি গোল শোধ করেন মালাগার ডিফেন্ডার ভিক্টোরিনো আন্টুনেস। প্রথমার্ধ শেষ হওয়ার ঠিক আগের মুহূর্তে আরেকটি গোল করে ব্যবধান আবারও বাড়িয়ে দেন রিয়ালের ফরাসি স্ট্রাইকার করিম বেনজেমা। ৪-২ ব্যবধানে এগিয়ে থেকে প্রথমার্ধ শেষ করে রিয়াল মাদ্রিদ। দ্বিতীয়ার্ধে প্রতিপক্ষকে আর কোনো সুযোগই দেয়নি ইউরোপের অন্যতম শীর্ষ এ ক্লাবটি। ৬৩ মিনিটে রিয়াল মাদ্রিদকে পঞ্চম গোলটি এনে দেন লুকা মড্রিক। ৭৩ মিনিটে আরও একটি লালকার্ডের কবলে পড়ে মালাগা। দুটি হলুদ কার্ড দেখে মাঠের বাইরে ছিটকে পড়েন মার্টিন ডেমিচিলিস। নয় জনের মালাগার কফিনে শেষ পেরেকটি ঠুকে দেন অ্যাঙ্গেল ডি মারিয়া। ৯১ মিনিটে দলের পক্ষে ষষ্ঠ গোলটি করেন এই আর্জেন্টাইন স্ট্রাইকার।
স্প্যানিশ লিগে নিজেদের ৩৫ ম্যাচ শেষে ৮০ পয়েন্ট নিয়ে দ্বিতীয় স্থানে আছে রিয়াল মাদ্রিদ। অন্যদিকে ৩৪ ম্যাচে ৮৮ পয়েন্ট নিয়ে শীর্ষে আছে তাদের চিরপ্রতিদ্বন্দ্বী বার্সেলোনা। আর মাত্র দুটি পয়েন্ট পেলেই এবারের মৌসুমের লিগ শিরোপা জয়ের স্বাদ নিতে পারবে কাতালানরা। সূত্র: গোল ডট কম 
