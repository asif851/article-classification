
লক্ষ্য ৪৮৯ রান। পড়ে রয়েছে প্রায় দুটো দিন। কিন্তু শামসুর রহমানের এত তর সইল না! বড্ড ছটফটানি দেখা গেল তাঁর ব্যাটিংয়ে। শুরুতেই চড়াও হলেন ওয়েস্ট ইন্ডিয়ান বোলারদের ওপর। বিশেষ করে জেরম টেলরের ওপর। টেলরের এক ওভারেই তুললেন ১৭ রান। এটা টেস্ট নাকি টি-টোয়েন্টি, শামসুরের ব্যাটিং দেখে বোঝা মুশকিল! ওই টেলরের বাউন্সেই অপ্রয়োজনীয় এক হুক শট খেলতে গিয়ে সীমানার কাছে এডওয়ার্ডসের সহজ ক্যাচে পরিণত হলেন শামসুর!শট খেলার সময় নিজের ভারসাম্যও ঠিক রাখতে পারেননি বাংলাদেশের এ ওপেনার। ফেরার আগে করেছেন ২৭ বলে ৩৯। দ্বিতীয় ইনিংসে যেখানে লক্ষ্য পর্বতসমান, উইকেটে টিকে থাকাই যেখানে একমাত্র ব্রত হওয়া উচিত, সেখানে শামসুর বিলিয়ে দিয়ে এলেন নিজের উইকেটটি! এরপর রানের খাতা খোলার আগেই সুলিমান বেনের বলে শূন্য রানে ফিরেছেন এনামুল হক। সর্বশেষ বাংলাদেশের সংগ্রহ ২ উইকেটে ৪৮। তামিম ইকবাল উইকেটে রয়েছেন ৯ রানে।
