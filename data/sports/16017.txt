
ফুটবলে তাদের আছে দীর্ঘ সোনালি ঐতিহ্য। এটাই ব্রাজিলের জন্য উল্টো চাপ হয়তো। ব্রাজিলের বেশির ভাগ কোচকেও তাই দেখা যায় ঐতিহ্যপন্থী হতে। তবে ব্রাজিলের নতুন যে কোচ, তিনি মননে পুরোপুরি তরুণ ও আধুনিক। প্রযুক্তির সব সুবিধা দুহাত ভরে দিতে চান। প্রথম ম্যাচের আগেই তাঁর এক উদ্যোগ বেশ আলোচনায় এসেছে। এ নিয়ে সংবাদ সম্মেলনেও কথা ​হয়েছে বেশ।
ফুটবল ক্লাবকেন্দ্রিক খেলা বলে জাতীয় দলটা গুছিয়ে নিতে কোচেরা সময় পান খুব কম। তিতে তাই বের করেছেন ভালো এক বুদ্ধি। খেলোয়াড়েরা সব জাতীয় দলে যোগ দেওয়ার আগেই তিনি পাঠিয়ে ​দিয়েছেন তাঁর কর্মপরিকল্পনার ভিডিও। এতে করে আগে থেকেই সবাই ধারণা নিয়ে আসতে পারবেন। এ ব্যাপারে নিজেদের মতও গুছিয়ে নিয়ে জানাতে পারবেন কোচকে। বাঁচবে সময়ও, জাতীয় দলের কোচদের কাছে যে সময়টা খুবই মূল্যবান।আজ বাংলাদেশ সময় রাত তিনটায় ইকুয়েডরের মুখোমুখি হবে ব্রাজিল। এর আগে কাল সংবাদ সম্মেলনে তিতের এই ভিডিও পাঠানো নিয়ে বেশ কথা হলো। রিয়াল মাদ্রিদের ব্রাজিলিয়ান মিডফিল্ডার কাসেমিরো বললেন, ‘ভিডিওগুলো ছিল তাঁর কাজ নিয়ে, মাঠে তিনি আমাদের কাছে কী চান এটা নিয়ে। এখানে আসার আগেই তিনি আমাদের ভিডিও পাঠিয়েছিলেন। এটা গোপন কিছু নয়।’ভিডিওগুলো পেয়ে যে ভীষণ উপকার হয়েছে, সেটাও বললেন কাসেমিরো, ‘এখন তাঁর সঙ্গে কথা বলার সময় বেশ উপকার হচ্ছে। আমরা ভালো করে বুঝতে পারছি তিনি কী চান। তাঁর ফুটবল দর্শন মাথায় নিয়েই আমার এখানে এসেছি, এটাই বেশি গুরুত্বপূর্ণ।’ব্রাজিল বাছাইপর্বে কঠিন অবস্থাতেই আছে। পয়েন্ট টেবিলের ছয়ে আছে তারা। খেলাটা ইকুয়েডরের মাঠে বলেও পয়েন্ট হারানোর শঙ্কা। এ মাঠে যে ৩৩ বছর ধরে জিততে পারেনি ব্রাজিল। তিতে তাই বেশ কঠিন প​রীক্ষার মুখে। তবে এসব নিয়ে ভাবতে চান না কাসেমিরো, ‘দেখুন, রেকর্ড জিনিসটাই হয় ভাঙার জন্য। ম্যাচটা কঠিন হবে জানি। তবে আমরা মনোযোগী, আত্মবিশ্বাসী ম্যাচ থেকে ভালো কিছু পাব। আমরা রোববারই এখানে এসে মাঠের উচ্চতা আর বলের গতি মানিয়ে নেওয়ার চেষ্টা করেছি।’শুধু সাফল্য পেলে চলবে না, ব্রাজিলের ক্ষুধা যে আরও বেশি। তিতেকে ফিরিয়ে আনতে হবে ব্রাজিলের ফুটবলের সেই সৌন্দর্যও। তবে কাসেমিরো বাস্তববাদী হতে বলছেন, ‘এখন খেলার সৌন্দর্যের দিকে বেশি মন দেওয়ার সময় নেই। এখন সময় এসেছে মাঠে নামার আর জেতার। আমাদের ম্যাচ ধরে ধরে এগোতে হবে। প্রথমে বৃহস্পতিবার, এরপর কলম্বিয়া। এরপর আমরা মনোযোগ দিতে পারব খেলার সৌন্দর্যের দিকে, যেটা ব্রাজিলের মানুষ আমাদের কাছে প্রত্যাশা করে। আগে তো তিনটা করে পয়েন্ট জিতি।’ক্রিকেটে প্রযুক্তিনির্ভরতার জন্য বব উলমারের নাম হয়ে গিয়েছিল ল্যাপটপ কোচ। তিতের এমন নাম হোক আর না হোক, প্রযুক্তি ব্যাপারটা তিনি যুক্তি দিয়েই ব্যবহার করতে চান।
