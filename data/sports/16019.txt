
চ্যাম্পিয়নস ট্রফি আর মেয়েদের বিশ্বকাপ—কদিন পরেই আইসিসির দুটি টুর্নামেন্ট আয়োজিত হতে যাচ্ছে ইংল্যান্ডে। এই সময় এমন এক ঘটনা! সর্বশেষ খবর অনুযায়ী কাল রাতে ম্যানচেস্টারে একটি কনসার্টে আত্মঘাতী বোমা হামলায় নিহত হয়েছেন ২২, আহত হয়েছেন ৫৯ জন। এই ঘটনা ভাবাচ্ছে আইসিসিকে। স্বাভাবিকভাবেই উদ্বিগ্ন বাংলাদেশ ক্রিকেট বোর্ডও (বিসিবি)।এবার ম্যানচেস্টারে যদিও চ্যাম্পিয়নস ট্রফির কোনো ম্যাচ নেই, তবে সন্ত্রাস দেশ-কাল মানে না। চ্যাম্পিয়নস ট্রফির ভেন্যু কতটা নিরাপদ, সে প্রশ্ন তাই উঠছেই। বিসিবির প্রধান নির্বাহী নিজামউদ্দিন চৌধুরী প্রথম আলোকে বলেছেন, ‘এটা অবশ্যই উদ্বিগ্ন হওয়ার মতো ব্যাপার। চ্যাম্পিয়নস ট্রফি খেলতে ইংল্যান্ডে যাবে বাংলাদেশ। তবে আইসিসি ও আয়োজকদের প্রতি আমাদের পুরোপুরি আস্থা আছে। আশা করি বর্তমান প্রেক্ষাপটে তারা এমন নিরাপত্তাব্যবস্থা নেবে, যাতে দলগুলো স্বস্তিতে অংশ নিতে পারে।’গত বছরের জুলাইয়ে গুলশানের হলি আর্টিজান রেস্তোরাঁয় সন্ত্রাসী হামলার তিন মাসের মাথায় বাংলাদেশ সফরে এসেছিল ইংল্যান্ড। যদিও বাংলাদেশের নিরাপত্তা পরিস্থিতি পর্যবেক্ষণ করেই ইংল্যান্ড এসেছিল , তারপরও কঠিন সে সময়ে ইংলিশ ও ওয়েলস ক্রিকেট বোর্ড যেভাবে বিসিবির প্রতি সহযোগিতার হাত বাড়িয়ে দিয়েছিল, সে কথা মনে করিয়ে দিয়েছেন বিসিবির প্রধান নির্বাহী।হামলার পর অংশ নেওয়া দলগুলোকে কড়া নিরাপত্তার আশ্বাসই দিচ্ছে আইসিসি। এক সংবাদ বিজ্ঞপ্তিতে ক্রিকেটের নিয়ন্ত্রক সংস্থা জানিয়েছে, ‘এই গ্রীষ্মে ইংল্যান্ডে অনুষ্ঠেয় দুটি টুর্নামেন্টে নিরাপত্তাকে সর্বোচ্চ গুরুত্ব দিচ্ছে আইসিসি ও ইসিবি। ইসিবি ও সংশ্লিষ্ট কর্তৃপক্ষের সহযোগিতায় এই টুর্নামেন্ট আয়োজিত হবে। এর নিরাপত্তাব্যবস্থার প্রশ্নে নিরাপত্তা দপ্তরের পরামর্শ অনুযায়ীই আমরা এগোব। এতে দুই টুর্নামেন্টেই শক্তিশালী নিরাপত্তাব্যবস্থা নিশ্চিত হবে।’
