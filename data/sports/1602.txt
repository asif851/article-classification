
চ্যাম্পিয়নস ট্রফিতে কঠিন গ্রুপে পড়েছে বাংলাদেশ। অস্ট্রেলিয়া-নিউজিল্যান্ডের সঙ্গে স্বাগতিক ইংল্যান্ডকে টপকে বাংলাদেশ কি পারবে সেমিফাইনালে খেলতে? গ্রুপ যত কঠিনই হোক, বিসিবি সভাপতি নাজমুল হাসানকে আশাবাদী করছে মাশরাফিদের সাম্প্রতিক পারফরম্যান্স। দল হিসেবে ভালো করায় বাংলাদেশ যে সাফল্য পাচ্ছে, সেটির উদাহরণ দিতে গিয়ে বিসিবি প্রধান টেনে আনলেন সাকিব আল হাসান-প্রসঙ্গ।আজ গুলশানে নিজ বাসভবনে সংবাদমাধ্যমকে নাজমুল বলেন, ‘ক্রিকেট হচ্ছে দলীয় খেলা। এখন খেলা বদলে গেছে। একক পারফরম্যান্সে দল জেতে না। আগে আমাদের নির্ভর করতে হতো এক-দুজন খেলোয়াড়ের ওপর, সেটি এখন আর নেই। সাকিবের চেয়ে ভালো খেলোয়াড় বাংলাদেশে কে আছে বলেন? তার পারফরম্যান্স চোখেই পড়ে না এখন। তার মানে অন্যরা অনেক ভালো খেলছে। সাকিব যদি নিজের ছন্দে ফিরে আসে যেকোনো কিছুই ঘটতে পারে।’আয়ারল্যান্ডে ত্রিদেশীয় সিরিজটা ভালো যায়নি সাকিব আল হাসানের। ৪ ম্যাচে ১৩ গড়ে করেছেন ৩৯ রান, উইকেট তিনটি। মার্চে শ্রীলঙ্কার বিপক্ষে ওয়ানডে সিরিজেও ব্যাটিং মোটামুটি ভালো হলেও বোলিংয়ে প্রত্যাশা অনুযায়ী সাফল্য পাননি। সাকিব ভালো করতে পারেননি গত ডিসেম্বরে কিউইদের বিপক্ষে ওয়ানডে সিরিজেও।বিসিবি সভাপতি অবশ্য আশাবাদী, এবারের চ্যাম্পিয়নস ট্রফিতে ব্যাটিং-বোলিংয়ে সাকিব ফিরে পাবেন ছন্দ, ‘সাকিব একাই ম্যাচ ঘুরিয়ে দিতে পারে। সুখের খবর সর্বশেষ দুই ম্যাচে সে ভালো বোলিং করেছে। এখন ওর ব্যাটিংয়ে ছন্দে ফেরা বাকি। এই চ্যাম্পিয়নস ট্রফিতে সে অসাধারণ খেলবে, এটা আমি বিশ্বাস করি।’
