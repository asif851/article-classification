
ঘূর্ণি বলে ঘূর্ণিঝড়! ক্যারিবিয়ান সাগরের হারিকেনের মতোই পরশু দেখা দিলেন বাংলাদেশ অনূর্ধ্ব-১৯ দলের স্পিনাররা। তাতেই বিধ্বস্ত হলো ওয়েস্ট ইন্ডিজ অনূর্ধ্ব-১৯। গায়ানার প্রভিডেন্সে তৃতীয় যুব ওয়ানডেতে স্বাগতিকদের মাত্র ৮৮ রানেই গুটিয়ে দিয়ে ১৯৮ রানের বিশাল জয় পেয়েছে বাংলাদেশের যুবারা। এই জয়ে সাত ম্যাচের সিরিজে দলটি এগিয়ে গেল ২-১ ব্যবধানে।বাংলাদেশের দল করেছিল ৮ উইকেটে ২৮৬ রান। ওয়েস্ট ইন্ডিজের দুই ওপেনার দলকে ৩৯ রান এনে দেওয়ার পরই ঘূর্ণিঝড়ের সূচনা। অফ স্পিনার মেহেদী হাসান ও দুই বাঁহাতি স্পিনার নিহাদুজ্জামান ও রাহাতুল ফেরদৌস একটি করে উইকেট নিয়ে তিন ওভারের মধ্যেই স্কোরটাকে বানিয়ে ফেলেন ৪৪/৩। এখান থেকেই আর একটি উইকেট হারিয়ে স্বাগতিকেরা ৮৪ রানে পৌঁছার পরই চূড়ান্ত আঘাত। ওয়েস্ট ইন্ডিজের অনূর্ধ্ব-১৯ দলের শেষ ৬ উইকেট পড়েছে ৪ রানের ব্যবধানে মাত্র ১৩ বলে। হ্যাটট্রিক করে এই ধ্বংসযজ্ঞে নেতৃত্ব দিলেন লেগ স্পিনার জুবায়ের হোসেন। ২ ওভারে ৭ রান দিয়ে ৩ উইকেট, সেরা বোলার জুবায়েরই। ৩ উইকেটে নিয়েছেন রাহাতুলও, ৪.৩ ওভারে তাঁর খরচ ৯ রান। এ ছাড়া নিহাদুজ্জামান ২টি ও মেহেদী নিয়েছেন ১টি করে উইকেট।এর আগে ব্যাটিংয়ে সর্বোচ্চ ৯৫ রান করে ম্যাচসেরা হয়েছেন বাঁহাতি ওপেনার সাদমান ইসলাম। টস জিতে ব্যাটিং নিয়ে ৫ রানেই প্রথম উইকেট হারানোর পর সাদমান ও জসীমউদ্দিনের ১১৬ রানের জুটি। উইকেটকিপার জসীমের ব্যাট থেকে এসেছে ৬৮। ষষ্ঠ ব্যাটসম্যান হিসেবে আউট হওয়ার আগে মোসাদ্দেক (৩২), নাজমুল হোসেন শান্ত (২৫) ও অধিনায়ক মেহেদীর (২২) সঙ্গেও ভালো জুটি গড়েছেন ১২১ বল খেলা সাদমান।
সিরিজের চতুর্থ ম্যাচ আগামীকাল জর্জটাউনের এভারেস্টে।
 
