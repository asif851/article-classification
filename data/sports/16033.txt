
• হ্যাটট্রিক করেছেন রোনালদো। • সোসিয়েদাদকে ৫-২ গোলে হারিয়েছে রিয়াল।
রিয়াল সোসিয়েদাদের মুখোমুখি হওয়ার আগে শীর্ষস্থানীয় বার্সেলোনার সঙ্গে ১৯ পয়েন্টের ব্যবধান। রিয়াল মাদ্রিদের লিগ তো আগেই শেষ! শিরোপা জয়ের সম্ভাবনা বিচারে আছে শুধু চ্যাম্পিয়নস লিগ। বুধবার শেষ ষোলোর প্রথম লেগে সেই পরীক্ষা দিতে হবে। তার আগে দলের প্রাণভোমরার পাখা মেলে ওড়া রিয়ালকে এনে দিয়েছে এক পশলা স্বস্তির হাওয়া!
লিগে এবার ক্যারিয়ারের অন্যতম বাজে মৌসুম কাটছিল রোনালদোর। ২২ ম্যাচে ২০ গোল করে লিওনেল মেসি যেখানে ছুটছেন, সেখানে তাঁর চিরপ্রতিদ্বন্দ্বীর ১৭ ম্যাচে ৮ গোলে কোনো প্রতিদ্বন্দ্বিতার ঝাঁজ ছিল না। কিন্তু এবার বোধ হয় তা ফিরে আসছে। রিয়াল স্ট্রাইকার হ্যাটট্রিক করেছেন সোসিয়েদাদের বিপক্ষে। এই রোনালদোকে নিয়ে পিএসজির ভয় পেতেই হবে!
সোসিয়েদাদের বিপক্ষে রোনালদো ভীতি ছড়িয়েছেন ম্যাচের শুরু থেকেই। ৪৫ সেকেন্ডের মাথায় তাঁর ক্রস থেকে হেডে গোল করেন ভাসকুয়েজ। মার্সেলোর পাস থেকে নিজের প্রথম গোলটা তুলে নেন ২৭ মিনিটে। এর ৫ মিনিট পরই করিম বেনজেমাকে দারুণ এক পাস দিয়েছিলেন রোনালদো। কিন্তু ফরাসি স্ট্রাইকার গোল করতে ব্যর্থ হলে দুয়ো দেয় রিয়াল-সমর্থকেরা। সতীর্থের পক্ষ নিয়ে এ সময় ইশারায় সমর্থকদের চুপ করিয়ে দেওয়াই রোনালদোর ছন্দে ফেরার প্রমাণ।
৩৪ মিনিটে ক্রস এবং তার ৩ মিনিট পর রোনালদোর গোলে প্রথমার্ধেই ৩-০ ব্যবধানে এগিয়ে যায় রিয়াল। কিন্তু নাটকের বাকি ছিল তখনো। দ্বিতীয়ার্ধের ৭৪ মিনিটে সোসিয়েদাদের হয়ে এক গোল পরিশোধ করেন বাউতিস্তা। রোনালদোর যেন তা সহ্য হলো না! ৮০ মিনিটে গ্যারেথ বেলের শট সোসিয়েদাদ গোলরক্ষক রুখে দিলে ফিরতি বলে লক্ষ্যভেদ করেন রোনালদো। এর ৩ মিনিট পর ইলারামেন্দি ম্যাচের শেষ গোলটি করলেও ৫-২ ব্যবধানের জয় নিশ্চিত হয় রিয়ালের। ক্লাবের হয়ে এ মৌসুমে এটা তাঁর প্রথম হ্যাটট্রিক এবং লিগে এবার প্রথম খেলোয়াড় হিসেবে ‘পারফেক্ট হ্যাটট্রিক’। গোল তিনটি যে করেছেন দুই পা আর মাথা দিয়ে! এই ‘পারফেক্ট হ্যাটট্রিক’ করার মুনশিয়ানায় রোনালদো কিন্তু মেসির চেয়ে এগিয়ে। ক্যারিয়ারে রোনালদোর এমন আটটি হ্যাটট্রিকের বিপরীতে মেসির নেই! লিগে মেসির ২৮ হ্যাটট্রিকের বিপরীতে রোনালদো নিজের হ্যাটট্রিক-সংখ্যা উন্নীত করলেন তেত্রিশে। সব মিলিয়ে রিয়ালের জার্সিতে এটা তাঁর ৪৩তম হ্যাটট্রিক।
নতুন বছর শুরুর আগে লিগে মাত্র ৪ গোল করেছিলেন রোনালদো। কিন্তু শেষ ৪ ম্যাচে তাঁর ৭ গোল পিএসজিকে সত্যিই ভাবাবে। লিগে এ পর্যন্ত রোনালদোর গোলসংখ্যা দাঁড়াল ১১। ২২ ম্যাচে ৪২ পয়েন্ট নিয়ে তিনে উঠে এল রিয়াল। তাদের চেয়ে ১৬ পয়েন্ট এগিয়ে শীর্ষে বার্সা।
