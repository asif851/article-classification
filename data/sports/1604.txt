
তাজিকিস্তানের মাটিতে তাজিকিস্তানের সঙ্গে লড়াইটা সহজ হবে না—এমন ভাবনাটা ছিলই। কিন্তু এই দলটির বিপক্ষেই হোম ম্যাচে মামুনুলদের পারফরম্যান্স আশার আলোও দেখাচ্ছিল। কিন্তু শেষ পর্যন্ত সঙ্গী হল ৫-০ গোলের বড় এক হার। হারেও সমস্যা ছিল না কিন্তু দুশানবেতে ফাবিও লোপেজের দল আজ যে ফুটবল খেলল, তা দৃষ্টি-পীড়ার কারণ হয়েছিল সবার। একদিক দিয়ে বাংলাদেশের ফুটবলাররা নিজেদের ভাগ্যবানই ভাবতে পারেন, তাজিকিস্তান যে ফুটবল খেলেছে, তাতে আরও বড় লজ্জা সঙ্গী হতে পারত তাদের।পুরো দলের খেলায় কোনো সমন্বয় ছিল না, মধ্যমাঠে মামুনুল ইসলাম, জামাল ভূঁইয়াদের খুঁজেই পাওয়া যায়নি। রক্ষণভাগের খেলোয়াড়েরা ছিলেন পুরোপুরি বিভ্রান্ত। তাজিক ফুটবলাররা স্কিল, গতি আর সমঝোতার অপূর্ব মিশেল ঘটিয়ে ম্যাচটা পুরোপুরিই নিজেদের করে নিয়েছিলেন। জুন মাসে ঢাকায় খেলে যাওয়া দলটির সঙ্গে আজ নিজেদের মাটিতে খেলা তাজিক দলের আকাশ-পাতাল পার্থক্যটা নিশ্চয়ই হতবাক করে দিয়েছে বাংলাদেশ দলকে।খেলার প্রথমার্ধে ২-০ গোলে পিছিয়ে ছিল বাংলাদেশ। প্রথমার্ধের শেষের দিকে দলের মধ্যে গুছিয়ে খেলার প্রচেষ্টা থাকলেও দ্বিতীয়ার্ধে তা পুরোপুরিই ভেঙে পড়ে। সে কারণেই হয়তো দ্বিতীয়ার্ধে আরও তিনটি গোল হজম করতে হয় বাংলাদেশ দলকে। প্রথমার্ধের ৩৩ মিনিটে আবদুল বাতেন কোমলের ক্রস থেকে তাজিকিস্তানের ডি বক্সের মধ্যে বল পেয়ে গোল করার সুবর্ণ সুযোগ হাতছাড়া করেন অধিনায়ক মামুনুল ইসলাম। তাঁর শটটি পোস্টের ওপর দিয়ে চলে যায়। প্রথমার্ধেই হেমন্ত ভিনসেন্টের একটি দূরপাল্লার শট অবশ্য তাজিক গোলরক্ষক লুফে নেন বেশ সহজেই।বিশ্বকাপ বাছাইপর্বের এবারের আসরে আজ ষষ্ঠ ম্যাচটি খেলে ফেলল বাংলাদেশ। এখনো পর্যন্ত তাজিকিস্তানের সঙ্গে হোম ম্যাচে ১-১ গোলে ড্রই দলের সেরা ফল। কিরগিজস্তানের বিপক্ষে হোম ম্যাচে ৩-১ আর অ্যাওয়ে ম্যাচে ২-০ গোলে হারে বাংলাদেশ। জর্ডানের সঙ্গে ঘরের মাটিতে সঙ্গী হয় ৪-০ গোলের হার। অস্ট্রেলিয়ার বিপক্ষে পার্থে অনুষ্ঠিত ম্যাচটির ফল ছিল ৫-০।আগামী ১৭ নভেম্বর অস্ট্রেলিয়ার বিপক্ষে ঘরের মাটিতে আরও একটি অগ্নিপরীক্ষায় মাঠে নামবে বাংলাদেশ।
