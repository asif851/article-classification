
নারী ক্রিকেটের বিশ্বকাপ ৫০ ওভার থেকে ৩০ ওভারে নামিয়ে আনা উচিত—পাকিস্তানের সাবেক অধিনায়ক ওয়াকার ইউনিসের এই পরামর্শে খেপেছেন নারী ক্রিকেটাররা। তাঁদের কাছে ওয়াকারের এই মন্তব্য ‘বিভ্রান্তিকর’ ও ‘কিছুটা অবমাননাকর’ও।কিছুদিন আগে পাকিস্তানের সাবেক ফাস্ট বোলার নিজের এক টুইটে লেখেন, ৫০ ওভার নারী ক্রিকেটের জন্য একটু বেশিই হয়ে যায়। এটি ৩০ ওভারে নামিয়ে আনা উচিত। নারী টেনিস যেমন ৫ সেটের জায়গায় ৩ সেটে খেলা হয়, ঠিক তেমনি নারী বিশ্বকাপ ক্রিকেট ৫০ ওভারের জায়গায় ৩০ ওভারে কমিয়ে আনা উচিত। ওয়াকার অবশ্য তাঁর এই টুইটে হ্যাশট্যাগ দিয়ে সাজেশন কথাটা লিখেছেন।অস্ট্রেলীয় নারী ক্রিকেট দলের অধিনায়ক অ্যাশলি হিলি এর জবাবে বলেছেন, ‘৫০ ওভারের ক্রিকেটে ৫৩০ রান হওয়ার পরেও খেলাটা আপনার কাছে রোমাঞ্চিত করতে পারছে না। অথচ এই ম্যাচেই নারী ক্রিকেটের অন্যতম সেরা দুটি ইনিংস দেখেছে ক্রিকেট দুনিয়া।’অস্ট্রেলিয়ার অলরাউন্ডার জেস জনাসেন বলেছেন, ‘ওয়াকারের এই মন্তব্য “বিভ্রান্তিকর” ও নারীর প্রতি “কিছুটা অবমাননাকর”। ৩০ ওভারে খেলাটা নামিয়ে আনা হলে টি-টোয়েন্টি ক্রিকেটের কী হবে! মজার ব্যাপার হচ্ছে, তিনি কথাটা বলেছেন শ্রীলঙ্কার বিপক্ষে অস্ট্রেলিয়ার ম্যাচটির পর। যে ম্যাচে ৫০ ওভারে ৫০০ রানের বেশি হয়েছে। সে কারণে তাঁর এই মন্তব্য বিভ্রান্তিকর।’ওয়াকার অবশ্য এর পরপরই টুইটারে নিজের মন্তব্যের ব্যাখ্যা দেন, ‘আমি আসলে বিশ্বকাপকে আরও বেশি আকর্ষণীয় করার জন্য এ কথা বলেছি। আমার মন্তব্যে নারীর প্রতি অবমাননাকর কিংবা নারীদের ছোট করার কিছু ছিল না। কম ওভার মানে ক্রিকেটটা আরও বেশি আকর্ষণীয় হওয়া।’ সূত্র: ক্রিকেট অস্ট্রেলিয়া
 
