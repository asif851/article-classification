
দক্ষিণ আফ্রিকার ধারালো পেস আক্রমণের বিরুদ্ধে ‘ফ্যাবুলাস ফোর’বিহীন ভারতীয় টপ-অর্ডারের পারফরম্যান্স কেমন হবে কিংবা টেন্ডুলকারের শূন্যতা কি পূরণ করতে পারবেন বিরাট কোহলি? এমন প্রশ্নই ঘুরেফিরে আসছিল জোহানেসবার্গ টেস্টের আগে। কোহলির প্রশ্নটির উত্তর মিললেও অন্যটির উত্তর এখনো পর্যন্ত অজানা।আজ দ্বিতীয় দিনে ভারনন ফিল্যান্ডার আর মরনে মরকেলের দুর্দান্ত বোলিংয়ে ২৮০ রানেই শেষ হয়ে গেল ভারতের প্রথম ইনিংস। অথচ জোহানেসবার্গ টেস্টের প্রথম দিনে বিরাট কোহলির সেঞ্চুরি বড় সংগ্রহের স্বপ্নই দেখিয়েছিল ভারতীয়দের। এটি অন্তত বলা যায়, টেন্ডুলকার-উত্তর টেস্ট যুগে বিদেশের মাটিতে কঠিন সময় পার করতে যাচ্ছে ভারত।গতকালের ২৫৫ রানের সঙ্গে আজ মাত্র ২৫ রান যোগ করতেই পাঁচটি উইকেট হারিয়েছে ভারত। ধোনির তরুণ বাহিনীর সংগ্রহ ২৮০ রান। ৫ উইকেটে ২৫৫ রান নিয়ে দ্বিতীয় দিন শুরু করে প্রথম আট ওভার নির্বিঘ্নেই কাটিয়েছিল ভারত। দিনের নবম ওভারে অধিনায়ক ধোনিকে সাজঘরে ফিরিয়ে ভারতকে প্রথম ধাক্কাটা দেন মরকেল।
ভারতের বড় ইনিংসের স্বপ্ন দেখানো অজিঙ্কা রাহানে ফিরলেন অর্ধশতক থেকে মাত্র ৩ রান দূরে থেকে। নিজের টানা দুই ওভারে ফিল্যান্ডার ফেরালেন অজিঙ্কা রাহানে (৪৭), জহির খান (০) ও ইশান্ত শর্মাকে (০)। মোহাম্মদ সামিকে আউট করে ভারতের কফিনে শেষ পেরেকটি ঠুকেছেন মরকেল। সব মিলিয়ে প্রথম ইনিংসে তিনটি উইকেট পেয়েছেন এই ডানহাতি পেসার। আর ফিল্যান্ডারের ঝুলিতে চার উইকেট।
ভারতের ইনিংস ‘প্যাক-আপ’ করে দারুণ শুরু করেছে প্রোটিয়ারা। দলীয় ৩৭ রানের মাথায় ইশান্ত শর্মার এলবিডব্লিউর শিকার হয়ে পিটারসেন ফিরলেও অধিনায়ক গ্রায়েম স্মিথ ও হাশিম আমলা ভারতীয় বোলারদের শাসন করছেন দারুণভাবে। পিটারসেনের সংগ্রহ ২১। ওদিকে স্মিথ ছুঁয়েছেন ৩৮তম টেস্ট অর্ধশতক। প্রতিবেদন লেখা পর্যন্ত দক্ষিণ আফ্রিকার সংগ্রহ ৩৫ ওভারে ১ উইকেটে ১১৮।
