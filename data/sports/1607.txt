
প্রত্যাশার বেলুনটা ঠেসে দেওয়া বাতাসে ভর্তি ছিল। গ্রুপপর্ব অনেক কঠিন ছিল ঠিকই, তবু সাফ জয়ের আশায় কোনো কমতি ছিল না। হলো কী? প্রথম দুই ম্যাচেই হেরে গ্রুপপর্ব থেকেই বাদ পড়ে গেল বাংলাদেশ। যেন মুষিকই প্রসব হলো, পর্বত হয়ে ওঠা হলো না বাংলাদেশ ফুটবল দলের।দানে দান তিন দান। গত তিনবার ঢাকঢোল পিটিয়ে চ্যাম্পিয়ন হওয়ার, স্বপ্ন দেখিয়ে সাফ খেলতে গেছে বাংলাদেশ, তিনবারই বাদ পড়েছে গ্রুপপর্ব থেকে। এই ব্যর্থতার কোনো জবাব হয় না। জবাব নেই বাংলাদেশ ফুটবল ফেডারেশনের সভাপতি কাজী সালাউদ্দিনের কাছেও। ফুটবল দলের এই ব্যর্থতার জন্য অসহায় ভঙ্গিতে শুধু ক্ষমাই চাইলেন জাতির কাছে।২০১৬ বঙ্গবন্ধু গোল্ড কাপের ড্র অনুষ্ঠানে আজ শুভেচ্ছা বক্তব্য দিতে গিয়ে শুরুতেই বাংলাদেশের কাছে ক্ষমা চেয়ে নিলেন সালাউদ্দিন। বললেন, 'আজকের দিনটি আমাদের জন্য অনেক দুঃখের। সাফে ফুটবল দল ব্যর্থ হয়েছে। এর জন্য বাফুফের পক্ষ থেকে বাংলাদেশের মানুষের কাছে আমি ক্ষমা চাইছি।'তবে হতাশার মাঝেও উজ্জ্বল ভবিষ্যতের স্বপ্ন আঁকছেন বাফুফে সভাপতি। তাঁকে স্বপ্ন দেখাচ্ছে ছেলেদের অনূর্ধ্ব-১৬ ও অনূর্ধ্ব-১৯ এবং মেয়েদের অনূর্ধ্ব-১৪ দলের সাম্প্রতিক পারফরম্যান্স। গত আগস্টে সাফ অনূর্ধ্ব-১৬ চ্যাম্পিয়নশিপে শিরোপা জিতেছে বাংলাদেশ। নেপালে অনূর্ধ্ব-১৯ সাফ চ্যাম্পিয়নশিপে সেমিফাইনালে ভারতের কাছে টাইব্রেকারে হেরে গেছে বাংলাদেশের তরুণেরা। আর মেয়েদের দল তো এই কদিন আগে নেপালে এএফসি আঞ্চলিক চ্যাম্পিয়নশিপে শিরোপা জিতে এসেছে, যেখানে তারা হারিয়েছে ইরানের মতো দলকেও। সব মিলিয়ে 'অনেক উজ্জ্বল ভবিষ্যতে'র নতুন স্বপ্ন বুনছেন সালাউদ্দিন।
তবে সেই উজ্জ্বল ভবিষ্যতের বীজ যেখানে বোনা হবে, সেই একাডেমিই তো বন্ধ। চালু হওয়ার কয়েক মাসের মধ্যেই সিলেটের একাডেমি বন্ধ করে দেওয়া হয়েছে। তবে সেটিও শিগগিরই চালু করার কথা জানিয়েছেন বাফুফে সভাপতি। সম্প্রতি বেসরকারি প্রতিষ্ঠানের সঙ্গে একাডেমি নিয়ে চুক্তি হয়েছে বাফুফের। তাতে একাডেমির জন্য বিদেশি কোচ আনার কথাই বলছেন সালাউদ্দিন। দেশি কোচ কেন নয় সেই ব্যাখ্যাও দিলেন বাফুফে সভাপতি, 'চালু করার ৬ মাস পর ফিফার কর্মকর্তারা একাডেমি পরিদর্শন করেন। তারা আমাদের পরামর্শ দিয়ে বলেছিলেন, আমাদের দেশি কোচরা নাকি যথেষ্ট দক্ষ নয়। তাই আরও ভালো পেশাদার কোচ আনার কথা বলে গিয়েছিলেন তারা।'সেই লক্ষ্যে এগিয়ে চলার পথে প্রথম বড় বাধা ছিল আর্থিক সীমাবদ্ধতা। নতুন এই চুক্তি সেই সমস্যা কাটাতে সাহায্য করবে বাফুফে সভাপতি বললেন, 'সাইফ পাওয়ারটেকের সঙ্গে চুক্তি হয়েছে। ওঁরা আর্থিক পৃষ্ঠপোষকতা করবে। আমরা আশা করছি, কয়েক দিনের মধ্যেই একাডেমির জন্য সর্বোচ্চ মানের বিদেশি কোচ আনতে পারব। এখান থেকে ৩-৪ বছরের মধ্যে মানসম্পন্ন ফুটবলার তুলে আনতে পারব আমরা। একটু সময় দিন। অদূর ভবিষ্যতেই আমাদের জাতীয় দল দেশের মানুষের প্রত্যাশা পূরণের মতো সাফল্য এনে দিতে পারবে।'কাজী সালাউদ্দিন স্বপ্নচারী মানুষ। স্বপ্ন দেখতে, দেখাতে তিনি ভালোবাসেন। সেই পথে একটু একটু করে এগিয়েও যাচ্ছেন। তবে বর্তমান জাতীয় দলের পারফরম্যান্স নিয়েও ভাবনা আছে তাঁর। সাফের ব্যর্থতার পরপরই আগামী ৮ জানুয়ারি থেকে শুরু হতে যাওয়া বঙ্গবন্ধু গোল্ড কাপে দর্শক টেনে আনা একটু 'চ্যালেঞ্জ' হবে এটি মেনে নিয়েই সালাউদ্দিন বলছেন, 'এটা অবশ্যই চ্যালেঞ্জ। তবে এ থেকে উঠে আসার একমাত্র উপায় পারফরম্যান্স। পারফরম্যান্স ভালো করতে হবে।'
