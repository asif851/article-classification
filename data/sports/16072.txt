
দুঃখটা এখনো কাটাতে পারেননি রিয়াল মাদ্রিদ সভাপতি ফ্লোরেন্তিনো পেরেজ। তাঁর নাকের ডগা দিয়েই নেইমারকে কিনে নিয়েছিল বার্সেলোনা। চার বছর বার্সেলোনায় সংসার করে নেইমার এখন পিএসজিতে। শিল্পের শহরেও দেখা যাচ্ছে নেইমারের দুই পায়ের ঝলকানি। কোন ক্লাব সভাপতিই বা পারেন নেইমারের জাদুতে চোখ বন্ধ রাখতে! এত দিন পরেও আবার ব্রাজিলিয়ান সুপারস্টারকে নিজের ক্লাবে পেতে চাচ্ছেন পেরেজ।
সদ্যই প্যারিসে পা রাখা নেইমার মাদ্রিদের জার্সি পড়বেন কি না, সে আলোচনা ভবিষ্যতের জন্যই তোলা থাক। কিন্তু নেইমারকে চাওয়া নিয়েই মাদ্রিদের অন্দরমহলে নাকি মনোমালিন্য চলছে। সেটাও কোচ-সভাপতির মধ্যে। পেরেজ চান নেইমার আসুক। কিন্তু কোচ জিনেদিন জিদানের পছন্দ চেলসির এডেন হ্যাজার্ড। ব্যাস, এ নিয়েই অস্বস্তিকর পরিবেশ। অন্তত স্প্যানিশ সংবাদমাধ্যমগুলোর দাবি অনুযায়ী।
লা লিগায় লস ব্লাঙ্কোসদের শিরোপা-স্বপ্ন মলিন হয়ে গেছে, প্রকাশ্যে না হলেও মনে মনে স্বীকার করে নিতে হচ্ছে মাদ্রিদের অন্ধ সমর্থককেও। টিকে আছে চ্যাম্পিয়নস লিগের আশা। কিন্তু রিয়ালের মাঠের পারফরম্যান্স সে স্বপ্নও দেখাতে পারছে না। তাই দুর্দশাগ্রস্ত পেরেজকে এখন থেকেই ভাবতে হচ্ছে সামনের মৌসুমের কথা। স্পষ্ট করে বললে গ্রীষ্মের দলবদল। তাই দলকে শক্তিশালী করতে ঘুরেফিরে আসছে নেইমারের নাম, সঙ্গে হ্যারি কেইন ও হ্যাজার্ডেরও।
গ্রীষ্মের দলবদলে টাকার থলে নিয়ে এবার নামতেই হচ্ছে পেরেজকে। চিরপ্রতিদ্বন্দ্বীরা যেভাবে শক্তিশালী হয়ে উঠছে, নিজেদের বহর এখন না বাড়ালেই নয়। নেইমার ক্লাব ছাড়ার পর রেকর্ড ট্রান্সফারে উড়িয়ে নিয়ে আসা হয়েছে ডেমবেলে-কুতিনহোকে। এ ছাড়া মৌসুম শেষে ক্লাব ছাড়ার কথা জানিয়েছেন রোনালদো, এমন গুঞ্জনও শোনা যায়। ৩২ বছর বয়সী রোনালদোর জায়গায় নতুন রাজা হিসেবে নেইমারকে এখন থেকেই ভাবতে শুরু করাটাই রিয়ালের জন্য স্বাভাবিক। কিন্তু কোচ ও সভাপতির মধ্যে মতের মিল না হওয়ায় শেষ পর্যন্ত মাদ্রিদ ও নেইমারের ভবিষ্যৎ কোথায় গিয়ে দাঁড়ায়, সেটাই এখন দেখার অপেক্ষা।
