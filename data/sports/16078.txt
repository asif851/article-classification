
নিয়ম অনুযায়ী, একটি ব্যাটের উচ্চতা ৩৮ ইঞ্চি ও দৈর্ঘ্য ৪.২৫ ইঞ্চির বেশি হওয়ার কথা নয়। কিন্তু অবাক হতে হবে, এ ব্যাটটির উচ্চতা কিনা ৩২ মিটার, প্রায় ১০ তলার সমান! ৪ মিটার চওড়া এই ব্যাটের ওজন ৯৫০ কেজি!
এটি তৈরি করেছে দুবাইভিত্তিক টিভি নেটওয়ার্ক ‘ওএসএন’। প্রস্তুতকারী প্রতিষ্ঠান জানিয়েছে, বিশ্বকাপে সংযুক্ত আরব আমিরাতের অংশগ্রহণ উপলক্ষেই তৈরি করা হয়েছে এটি।বিশ্বকাপে সংযুক্ত আরব আমিরাত দারুণ সব রেকর্ড গড়তে পারবে কি না, বলা কঠিনই। তবে বিশ্বকাপের আগেই ক্রিকেটের ‘সবচেয়ে বড় ব্যাট’ তৈরির রেকর্ড বোধ হয় করেই ফেলল তারা! ধারণা করা হচ্ছে, গিনেস বুকে ঠাঁই করে নেবে এটি।তবে এ ব্যাট নিয়ে খেলার মতো খেলোয়াড় পৃথিবীতে নেই, কোনো কালে ছিল না, ভবিষ্যতেও থাকবে না! থাকবে কী করে? ৯৫০ কেজি ওজনের এ ব্যাট নিয়ে খেলতে হলে ব্যাটসম্যানের উচ্চতা হতে হবে অন্তত ৫২.৮ মিটার!প্রদর্শনীর জন্য সোমবার ব্যাটটি রাখা হয়েছে দুবাইয়ের আইসিসি একাডেমির সামনে। মার্চের শেষ সপ্তাহ পর্যন্ত ব্যাটটি ওখানেই থাকবে। ওএসএনের প্রধান বিপণন কর্মকর্তা হাম্মাদ মালিক বললেন, ‘আমরা এমন কিছু করতে চেয়েছি, যেটিতে আমিরাতের ক্রিকেট–ভক্তদের অংশগ্রহণের সুযোগ করে দেওয়া যায়। তাদের এখানে আসার সুযোগ করে দিতে চেয়েছি, যাতে দলকে শুভেচ্ছা জানাতে পারে। এ কর্মসূচির মূল উদ্দেশ্য, ক্রিকেটের প্রতি আমাদের আবেগ-ভালোবাসা প্রকাশ করা।’ তথ্যসূত্র: পিটিআই, খালিজ টাইমস।
