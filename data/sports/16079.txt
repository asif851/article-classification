
বিশ্বের সেরা খেলোয়াড়টি তাঁদেরই। বিশ্বের আক্রমণভাগের সেরা সব তারকা। উইঙ্গার, মিডফিল্ডেও একঝাঁক নক্ষত্র। ডিফেন্সও মন্দ নয়। এত অসাধারণ দল নিয়েও কেন ট্রফি এনে দিতে পারছে না আর্জেন্টিনা? কেন টানা তিন বছর তিনটি বড় টুর্নামেন্টের ফাইনালে গিয়েও খালি হাতে ফেরা? আর্জেন্টিনার সমস্যাটি ধরতে পেরেছেন এদগার্দো বাউজা। দলের নতুন কোচ মনে করেন, লিওনেল মেসির ওপর অতিনির্ভরতা দুইভাবে সর্বনাশ করছে—মেসি নিজে চাপমুক্ত হয়ে খেলতে পারছেন না, আর্জেন্টিনাও খেলতে পারছে না নিজেদের সামর্থ্যের পুরোটা দিয়ে।
বিশ্বকাপ বাছাইপর্বে কঠিন দুটি ম্যাচের সামনে আর্জেন্টিনা। আগামী ১ ও ৬ সেপ্টেম্বর খেলতে হবে উরুগুয়ে ও ভেনেজুয়েলার বিপক্ষে। এর আগে নতুন আর্জেন্টিনার ডাক দিয়েছেন বাউজা। আর এই নতুন আর্জেন্টিনার মূল দর্শনই হবে দশে মিলে করি কাজ। আক্ষরিক অর্থেই মাঠের সবাইকে দায়িত্ব নিয়ে খেলতে হবে।বাউজা বলেছেন, ‘সব সময়ই মেসির দিকে তাকিয়ে থাকা যাবে না খেলা তৈরি বা করে গোল করে দেওয়ার জন্য। বরং আমাদের এমন একটা পরিস্থিতি তৈরি করতে হবে, যেন মেসিকেই সবকিছুর সমাধান করে দিতে না হয়। একক কোনো খেলোয়াড় নয়, পুরো দলের ওপর নির্ভর করতে হবে। মেসির ওপর সবকিছু নির্ভর করার এই ধারা আমি বন্ধ করে দিতে চাই। আমরা জানি, ওর পায়ে বল গেলে সবকিছু অন্য রকম হয়। কিন্তু আমাদের পুরো দল থেকে এই সাহায্যটা তৈরি করে নিতে হবে।’বিশেষ করে ফাইনালে বা ম্যাচের কঠিনতম পরিস্থিতিতে দেখা গেছে, হন্যে হয়ে আর্জেন্টিনার সবাই মেসির দিকে বল ঠেলেন। এই প্রত্যাশায়, মেসি কিছু একটা করে উদ্ধার করবেন নিশ্চয়ই। এতে দুটি সমস্যা দেখা দেয়। মেসি বাড়তি চাপে পড়ে নিজের স্বাভাবিক খেলাটা খেলতে পারেন না। আর প্রতিপক্ষও দ্রুত বুঝে যায় বলে এক মেসিকে আটকে ফেলার ছক কষেই পুরো আর্জেন্টিনাকেই অচল করে দেওয়া যায়। বাউজা এই গোলকধাঁধা থেকে বেরোতে চান, ‘বিশ্বের সেরা খেলোয়াড় আপনার দলে আছে, এর মানে কিন্তু এই নয় আপনি প্রতি ম্যাচ জয়ের নিশ্চয়তা পাচ্ছেন। শুধু এতটুকু নিশ্চয়তা পেতে পারে, এ নিয়ে প্রতিপক্ষ দলে একটা আতঙ্ক থাকবে মাত্র।’আর্জেন্টিনা ও মেসি–ধাঁধার উত্তর মেলাতে পর্তুগাল ও ক্রিস্টিয়ানো রোনালদোর দিকে তাকানো যেতে পারে। গত ইউরোর ফাইনালে রোনালদো না থাকা পর্তুগালের উপকারই করে দিয়েছিল। এক রোনালদোর ওপর পুরোপুরি নির্ভরতার মানসিকতা থেকে বেরিয়ে এসে সবাই পুরো একটা দল হয়ে খেলেছিল। আর এতেই মিলেছে সাফল্য।দলে বিশ্বের সেরা খেলোয়াড়টি থাকা কখনো কখনো সমস্যাও! আর এরই সমাধান খুঁজছেন বাউজা। সূত্র: লা ন্যাসিওন।
