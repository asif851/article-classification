
আইপিএলে ২০১৩ সালে স্পট ফিক্সিং কেলেঙ্কারির জন্য ভারতীয় ক্রিকেট বোর্ড (বিসিসিআই) কর্তৃক আজীবন নিষিদ্ধ হয়েছিলেন এস শ্রীশান্ত। গত মাসে শ্রীশান্তকে নির্দোষ হিসেবে রায় দেওয়ার পাশাপাশি নিষেধাজ্ঞা তুলে নেওয়ার নির্দেশ দিয়েছিলেন কেরালা হাইকোর্ট। কিছুটা আশার আলো খুঁজে পেয়েছিলেন শ্রীশান্ত। কিন্তু বিসিসিআইয়ের আপিলের পরিপ্রেক্ষিতে মঙ্গলবার সেই কেরালা হাইকোর্টই শ্রীশান্তের আজীবন নিষেধাজ্ঞা বহাল রাখলেন।এরপর আর চুপ থাকতে পারেননি ভারতীয় এই পেসার। বিসিসিআইকে ‘প্রাইভেট ফার্ম’ হিসেবে উল্লেখ করে শ্রীশান্ত জানিয়েছেন, ভারতে খেলার সুযোগ না পেলে তিনি অন্য দেশের হয়ে খেলতে চান।‘এশিয়ানেট নিউজ’কে শ্রীশান্ত বলেন, ‘বিসিসিআই আমাকে নিষিদ্ধ করেছে, আইসিসি না। যদি ভারতে খেলার সুযোগ না পাই, আমি অন্য কোনো দেশের হয়ে খেলতে চাই। আমার বয়স এখন ৩৪ বছর, বড়জোর আর ছয় বছর খেলতে পারব। ক্রিকেট ভালোবাসি বলেই খেলা চালিয়ে যেতে চাই।’শ্রীশান্ত বিসিসিআইকে একহাত নিতে ছাড়েননি, ‘বিসিসিআই একটি ব্যক্তিগত প্রতিষ্ঠান। শুধু আমরাই এটাকে ভারতীয় দল বলি, কিন্তু সবাই জানে বিসিসিআই ব্যক্তিগত সংস্থা। তাই আমি অন্য কোনো দেশের হয়ে খেললেও এটা হয়তো একই রকম থাকবে। রঞ্জি ট্রফি ও ইরানি ট্রফিতে কেরালার হয়ে খেলতে চেয়েছিলাম, কিন্তু এ সিদ্ধান্তও বিসিসিআইয়ের হাতে।’
