
ভিসেন্তে ক্যালদেরন যোগ্য বিদায়ী উপহার পায়নি! এ মৌসুম শেষে প্রিয় মাঠকে বিদায় বলে দিচ্ছে অ্যাটলেটিকো মাদ্রিদ। কিন্তু ক্যালদেরনের শেষ মাদ্রিদ-ডার্বিতে কিনা ক্রিস্টিয়ানো রোনালদোর হ্যাটট্রিকে ৩-০ গোলে হার। সে অপূর্ণতা ঘোচানোর সুযোগ এসেছে। চ্যাম্পিয়নস লিগের সেমিফাইনালে রিয়াল মাদ্রিদকেই পেয়েছে অ্যাটলেটিকো।অ্যাটলেটিকোর কাছে এ সেমিফাইনাল মানেই ‘প্রতিশোধ!’ ক্লাব পরিচালক ক্লেমেন্তে ভিলাভার্ডে এ নিয়ে কোনো সন্দেহই রাখেননি, ‘সমর্থক ও খেলোয়াড়েরা দুটি ফাইনালে হার সহ্য করেছে। আশা করি, ভিসেন্তে ক্যালদেরনের যোগ্য বিদায়ী উপহার দিতে পারব আমরা।’ অ্যাটলেটিকোর এমন প্রতিজ্ঞায় তাই একটু হলেও ভাঁজ পড়ার কথা জিনেদিন জিদানের কপালে।সেমিফাইনালের প্রতিপক্ষ জানার পরই সার্জিও রামোস টুইট করেছেন, ‘চলো! করে দেখাই!’ ইঙ্গিতটা পরিষ্কার, আরও একটা জয় চান রিয়াল অধিনায়ক। তবে ক্লাব কিংবদন্তি এমিলিও বুত্রেগুয়েনো নগর প্রতিদ্বন্দ্বীদের দেখছেন সমীহের দৃষ্টিতে, ‘আমাদের খুব সতর্ক থাকতে হবে। ওদের রক্ষণ খুব ভালো এবং বেশ কিছু ভালো খেলোয়াড় আছে, যারা প্রতিপক্ষের ভুলের সদ্ব্যবহার করতে জানে।’রিয়ালের অবশ্য এতে অভ্যস্ত হয়ে যাওয়ার কথা। টানা চতুর্থবারের মতো অ্যাটলেটিকোকে পেয়েছে রিয়াল। ২০১৪ ও ২০১৬ চ্যাম্পিয়নস লিগ জয়ের মাঝে ২০১৫ সালের কোয়ার্টার ফাইনালেও অ্যাটলেটিকো-বাধা পেরোতে হয়েছিল রিয়ালকে। পুরোনো শত্রুকে নিয়ে তাই নতুন পরিকল্পনা সাজাতে হবে জিদানকে।এ চিন্তাটা না থাকলে অন্য সেমিফাইনাল নিয়ে নস্টালজিয়ায় ভুগতে পারতেন জিদান। ১৯ বছর পর চ্যাম্পিয়নস লিগের সেমিফাইনালে দেখা হচ্ছে মোনাকো ও জুভেন্টাসের। সেবার দুই লেগ মিলিয়ে ৬-৪ ব্যবধানে জয়ী হয়েছিল ইতালিয়ান ক্লাবটি। জুভেন্টাসের পক্ষে একটা গোল ছিল জিদানের। মোনাকোর পক্ষে গোল ছিল তাঁর ফ্রেঞ্চ-সতীর্থ থিয়েরি অঁরিরও।ইতিহাস পাল্টাতে মোনাকো এবার তাকিয়ে থাকবে ‘নতুন অঁরির’ দিকে। মোনাকোর কিলিয়ান বাপ্পেকে যে এ নামেই ডাকা হচ্ছে ইদানীং। নিজের অভিষেক মৌসুমেই আলোড়ন তোলা বাপ্পেকে অবশ্য জিদান-অঁরির সেই ম্যাচের কথা মনে করিয়ে দেওয়ার সুযোগ নেই। ১৯৯৮ সালের এপ্রিলে তো জন্মই হয়নি বাপ্পের! তবে ২০১৫ সালের কোয়ার্টার ফাইনালে একই প্রতিপক্ষের কাছে হারটা ভালোই মনে আছে মোনাকোর সহসভাপতি ভাদিম ভাসিলিয়েভের, ‘অবশ্যই, এটা প্রতিশোধের ব্যাপার। তবে কোনো সন্দেহ নেই, দুই বছর আগের তুলনায় আমরা অনেক ভালো দল।’ সাবেক খেলোয়াড় থেকে জুভেন্টাসের দূত বনে যাওয়া পাভেল নেদভেদও সেটা স্বীকার করে নিয়েছেন, ‘ফিফটি-ফিফটি ম্যাচ এটা। ওদের দারুণ সব তরুণ খেলোয়াড় আছে। কোনো চাপ না নিয়ে ভয়-ডরহীন খেলতে পারে ওরা।’এদিকে ইউরোপা লিগে সেমিফাইনালে ম্যানচেস্টার ইউনাইটেড পেয়েছে সেল্টা ভিগোকে। অন্য সেমিতে মুখোমুখি আয়াক্স ও লিঁও। এএফপি।
রিয়াল মাদ্রিদ-অ্যাটলেটিকো মাদ্রিদ২ ও ১০ মেমোনাকো-জুভেন্টাস৩ ও ৯ মে*প্রথম লেগে স্বাগতিকদের নাম প্রথমে
