
ব্যাটসম্যান হিসেবে এ সময়ের সেরা, আছেন সর্বকালের সেরাদের একজন হয়ে ওঠার কক্ষপথে। তবু বিরাট কোহলির নিন্দুকের সংখ্যাও কম নেই। তাঁর উদ্ধত, আগ্রাসী মনোভাব অনেকেরই পছন্দ না। কিন্তু কোহলি নিজের দর্শনে অটল। এবার তো অসাধারণ এক সিদ্ধান্ত নিয়ে জানিয়ে দিলেন, মানুষ হিসেবে তিনি কেমন।কোহলি ঠিক করেছেন, নিজে যে পণ্য ব্যবহার করেন না, সেগুলোর বিজ্ঞাপন করবেন না। এ কারণে কোমল পানীয়র একটি দূত হওয়ার প্রস্তাব তিনি ফিরিয়ে দিয়েছেন। রাজি হলে কোহলির ব্যাংক হিসাবে কয়েক কোটি রুপি চলে যেত। ভারতের শীর্ষস্থানীয় দৈনিক দ্য হিন্দু জানাচ্ছে, প্রস্তাবিত চুক্তিটি ছিল ‘‌‌মাল্টি-ক্রোর’। কিন্তু কোহলি যেহেতু নিজে কোমল পানীয় পান করেন না, তাই এই চুক্তি করতে রাজি হননি।শুধু বিজ্ঞাপনের বেলায় নয়, মাঠেও কোহলি সতীর্থদের এমন কিছু করে দেখাতে বলেন না, যেটা তিনি নিজে পারবেন না। আগে নিজে তা করে দেখান, তারপর উজ্জীবিত করেন সতীর্থদের। দ্য হিন্দুকে কোহলি বলেছিলেন, ‘আমি আগে নিজে নিশ্চিত হই যে এটা আমি করতে পারব, তারপর সতীর্থদের সেটা করতে বলি।’ফোর্বসের হিসাবমতে, কোহলি বিশ্বের সবচেয়ে বেশি আয় করা ক্রীড়াবিদদের একজন। ফোর্বসের তালিকায় সব খেলা মিলিয়ে তিনি আছেন ৮৯ নম্বরে। ২ কোটি ২০ লাখ ডলার আয় করেন তিনি। এর মধ্যে খেলা থেকে আসে ৩০ লাখ ডলার। বাকি ১ কোটি ৯০ লাখ ডলারই আসে বিজ্ঞাপন থেকে!
 
