
পাত্তাই পেলেন না লারা আরোয়াবারেনা। স্প্যানিশ এই খেলোয়াড়কে উড়িয়ে গত রাতে কোরিয়া ওপেনের ফাইনালে উঠে গেছেন পোল্যান্ডের আগনিয়েস্কা রাদভানস্কা।চতুর্থ বাছাই রাদভানস্কা জেতেন সরাসরি সেটে, ৬-০, ৬-২ ব্যবধানে। সিওলের অলিম্পিক পার্ক টেনিস স্টেডিয়ামে আরোয়াবারেনাকে পরাস্ত করতে তাঁর সময় লাগে মাত্র ৬৪ মিনিট। বছরের চতুর্থ ফাইনালে ওঠার পর রাদভানস্কার প্রতিক্রিয়া, ‘অবশ্যই দারুণ একটা ম্যাচ কাটালাম। প্রচণ্ড গরমের মধ্যেও নিজের শতভাগ ঢেলে দেওয়ার চেষ্টা করেছি। এ কারণে দুটি সেটে জয়ও এসেছে খুব দ্রুত।’এবারই প্রথম কোরিয়া ওপেনে খেলছেন ২৪ বছর বয়সী রাদভানস্কা। পোলিশ তারকা এরই মধ্যে উঠে গেছেন ফাইনালে। আর এক ম্যাচ জিতলেই সিওলে অভিষেক শিরোপার দেখাও পেয়ে যাবেন। শিরোপা নির্ধারণী ম্যাচটি আজ রাতেই, প্রতিপক্ষ তৃতীয় বাছাই আনাসতাসিয়া পাভলুচেঙ্কোভা। তিনি ফাইনালে উঠেছেন সাবেক ফ্রেঞ্চ ওপেন চ্যাম্পিয়ন ফ্রান্সেসকা শিয়াভোনেকে ৭-৬, (১১), ৭-৬ (৬) গেমে হারিয়ে। সূত্র: রয়টার্স।
 
 
