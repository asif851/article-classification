



চেলসির বিপক্ষে ৮ ম্যাচে গোলশূন্য মেসি।
আজকের ম্যাচটা তাই মেসির জন্য পরীক্ষা।
চেলসির পেদ্রো বলেছেন, মেসি অজেয় নন।


এই ম্যাচটার জন্যই যেন অপেক্ষা করছিলেন লিওনেল মেসি! ইউরোপের সেরা ক্লাবের লড়াইয়ে তিনি দ্বিতীয় সর্বোচ্চ গোলদাতা। কিন্তু চেলসির বিপক্ষে চ্যাম্পিয়নস লিগে ৮ ম্যাচ খেলে বার্সেলোনা ফরোয়ার্ডের একটিও গোল নেই! সব মিলিয়ে পরিসংখ্যানটা এ রকম—৬৫৫ মিনিটে চেলসির জাল তাক করে ২৯টি শট নিয়েও মেসি কোনো গোল পাননি। কোনো নির্দিষ্ট ক্লাবের বিপক্ষে যা মেসির সবচেয়ে বাজে রেকর্ড।
বার্সেলোনা ফরোয়ার্ডের জন্য চেলসি তাই পরীক্ষার অপর নাম। আর চ্যাম্পিয়নস লিগের শেষ ষোলোয় চেলসির বিপক্ষে গোল পেলে তো কথাই নেই। সুযোগটা তাই নিতেই চাইবেন মেসি। সেই শেষ ষোলোর প্রথম লেগটাই যে আজ, স্ট্যামফোর্ড ব্রিজে। বার্সেলোনার সঙ্গে ১২ বারের দেখায় চেলসির যে ৪টি জয়ের বিপরীতে ‘মাত্র’ ৩টি হার (বাকি ৫টি ড্র), তার একটা কারণ তো মেসিকে আটকে রাখতে পারাও। স্বাভাবিকভাবেই চেলসি কোচ আন্তনিও কন্তে চান, এবার শেষ ষোলোর দুটি ম্যাচের পরেও মেসির এই রেকর্ডটা এ রকমই থাকুক, ‘আশা করি, ধারাটা (মেসির গোল না করা) বজায় থাকবে।’ মেসি যে তা চাইবেন না, সে কি আর বলতে! দুই দলের সর্বশেষ দেখায়ও শেষ হাসিটা চেলসিরই ছিল। ২০১১-১২ মৌসুমের সেমিফাইনালের দুই মিলিয়ে ৩-২ গোলে হেরেছিল পেপ গার্দিওলার বার্সা। ওই মৌসুমে শেষ পর্যন্ত চ্যাম্পিয়নও হয়েছিল রবার্তো ডি মাত্তেওর চেলসি। ওই ম্যাচে খেলা চেলসির কেউ আর টিকে নেই এই দলে। তবে বার্সেলোনার হয়ে ওই ম্যাচ খেলেছিলেন, এমন চারজন থাকবেন আজকের ম্যাচেও। এর মধ্যে লিওনেল মেসি আর আন্দ্রেস ইনিয়েস্তার গায়ে তো আজও বার্সার জার্সিই থাকবে। তবে বদলে গেছে সেস্ক ফ্যাব্রিগাস আর পেদ্রো রদ্রিগেজের জার্সি। এখন তাঁরা আর বার্সার নন, চেলসির!আর তাই ফুটবলের পেশাদার দুনিয়ার নির্মম বাস্তবতা মেনে পেদ্রো অবশ্য সাহস জোগাচ্ছেন চেলসিকে। বার্সার মূল দলে মেসির সঙ্গে সাত মৌসুমে পেদ্রো সুখস্মৃতি কম নেই। মেসিকে খুব ভালোভাবেই জানেন এই স্প্যানিশ ফরোয়ার্ড। সাবেক সতীর্থকে তাই বিশ্বসেরা মানলেও পেদ্রোর দাবি ‘মেসি অজেয় নয়’। এ নিয়ে চেলসি ফরোয়ার্ডের ভাষ্য, ‘আমাদের জন্য ম্যাচটা কঠিন হবে, কারণ মেসি বিশ্বসেরা। তবে সে অজেয় নয়, আমাদের উত্তরণের পথ রয়েছে। শুধু এটা মনে রাখতে হবে, ম্যাচটা বার্সেলোনা ও মেসির বিপক্ষে। মাঠে সে (মেসি) ভীষণ দ্রুতগামী ও চালাক। কিন্তু তাঁকে থামানোটা অসম্ভব কিছু নয়।’এদিকে মেসিকে নিয়ে চেলসিকে পরোক্ষ হুমকিই দিয়েছেন বার্সা মিডফিল্ডার ইভান র‍্যাকিটিচ। ইংলিশ ক্লাবটির মাঠে এ ম্যাচ সামনে রেখে মেসি নাকি জিমে প্রচুর সময় দিচ্ছেন। সেটা এতটাই যে মেসিকে জিমে এভাবে সময় দিতে র‍্যাকিটিচ কখনোই দেখেননি, ‘সত্যটা হলো মেসি এ ম্যাচ নিয়ে ভীষণ মনোযোগী। আমি ঠিক জানি না এর আগে তাঁকে এত বেশি জিমে দেখেছি কি না। সে নিজের যত্ন নিচ্ছে।’মেসির এই নিজের প্রতি যত্ন নেওয়া আসলে পরীক্ষার প্রস্তুতি। আর যেকোনো পরীক্ষায় ভালো প্রস্তুতি থাকলে কী ঘটতে পারে আন্দাজ করে নিন!
 
