
ইংল্যান্ডের বিপক্ষে টেস্টে দুর্দান্ত খেলে সিরিজ সেরা হয়েছিলেন মেহেদী হাসান মিরাজ। ১৯ বছর বয়সী এই অফ স্পিনারের এবার ওয়ানডে ক্রিকেটে আলো ছড়ানোর সুযোগ। নিউজিল্যান্ডের বিপক্ষে প্রথম ওয়ানডের দলে আছেন মিরাজ। আজ বিসিবির ঘোষণা করা ১৫ জনের দলে আছেন এখনো আন্তর্জাতিক ম্যাচ না খেলা পেসার শুভাশিস রায় ও তানভীর হায়দারও। 
ওয়ানডে দলে রাখা হয়েছে কাঁধের চোট কাটিয়ে ফেরা মোস্তাফিজুর রহমানকেও। বাঁহাতি পেসার সর্বশেষ আন্তর্জাতিক ম্যাচ খেলেছেন গত ২৬ মার্চ, সর্বশেষ টি-টোয়েন্টি বিশ্বকাপে। অক্টোবরে ইংল্যান্ড সিরিজে না খেলা রুবেল হোসেনও আছেন প্রথম ওয়ানডের দলে। তিন ম্যাচের ওয়ানডে সিরিজের প্রথমটি ক্রাইস্টচার্চে হবে ২৬ ডিসেম্বর। ওয়াঙ্গেরির কোবহাম ওভালে আগামীকাল নিউজিল্যান্ড একাদশের বিপক্ষে ৫০ ওভারের একমাত্র প্রস্তুতি ম্যাচটি খেলবে বাংলাদেশ দল।
প্রস্তুতি ম্যাচ ও প্রথম ওয়ানডেতে বাংলাদেশ দল : মাশরাফি বিন মুর্তজা (অধিনায়ক), সাকিব আল হাসান (সহ–অধিনায়ক), তামিম ইকবাল, মুশফিকুর রহিম, মাহমুদউল্লাহ, ইমরুল কায়েস, সৌম্য সরকার, সাব্বির রহমান, মোসাদ্দেক হোসেন, রুবেল হোসেন, তাসকিন আহমেদ, মোস্তাফিজুর রহমান, মেহেদী হাসান মিরাজ, শুভাশিস রায় ও তানভীর হায়দার।
