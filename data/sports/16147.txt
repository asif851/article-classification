
 
প্রথম ছয় ম্যাচের তিনটিতেই হার। একটিতে আবার ড্র। মাত্র ৭ পয়েন্ট নিয়ে জায়গা হয়েছে পয়েন্ট তালিকার ১২ নম্বরে।পয়েন্ট তালিকার দিকে তাকিয়ে নিশ্চয়ই একটা দীর্ঘশ্বাস বের হয়ে আসছে অ্যালেক্স ফার্গুসনের। তাঁর রেখে যাওয়া দলের এ কী অবস্থা!লিগের শুরুতে ম্যানচেস্টার ইউনাইটেডের এমন খোঁড়ানোর দৃশ্য এখনকার সমর্থকেরা তো বটেই, দেখেননি দলের পোড় খাওয়া অনেক মাঝবয়সী সমর্থকও। এমন বাজে শুরুর সর্বশেষ ঘটনা যে ২৪ বছর আগে, যখন প্রচণ্ড ঝড়ে টালমাটাল জাহাজ ইউনাইটেডের হাল মাত্রই শক্ত হাতে ধরেছিলেন ফার্গুসন। শুরুর সেই ব্যর্থতা দ্রুতই মুছে ফেলে ফার্গুসন ইউনাইটেডকে শুধু ইংল্যান্ড নয়, ইউরোপেরই সেরা ক্লাবগুলোর একটি বানিয়েছেন। উত্তরসূরি ময়েসও কি পারবেন শুরুর ব্যর্থতা দ্রুত মুছে ফেলতে?সে তো সময়ই বলে দেবে। তবে আপাতত এভারটনের সাবেক এই কোচ যে খুবই কঠিন সময় পার করছেন, সেটা অস্বীকার করার কোনো উপায় নেই। ম্যানচেস্টার ডার্বিতে নগর প্রতিদ্বন্দ্বীদের কাছে ৪-১ গোলে লজ্জাজনক হারের পর বেশ কোণঠাসা অবস্থার মধ্যেই পড়েছিল রেড ডেভিলরা। লিগ কাপে লিভারপুলকে ১-০ গোলে হারিয়ে কেবলই চেষ্টা করছিল সেই শোকটা ভোলার। কিন্তু গতকাল প্রিমিয়ার লিগে যে কাণ্ডটি ঘটল, তারপর নিশ্চয়ই নতুন করে শোক আর ক্ষোভের মিলিত স্রোত আছড়ে পড়ছে ওল্ড ট্রাফোর্ড। ওয়েস্ট ব্রমের মতো দুর্বল প্রতিপক্ষের কাছে হার, সেটিও কিনা নিজেদের মাঠে! যে ওয়েস্ট ব্রোম ওল্ড ট্রাফোর্ডে সর্বশেষ জিতেছিল সেই ১৯৭৮ সালে!ইংল্যান্ডের শীর্ষ লিগের চ্যাম্পিয়নদের পরবর্তী মৌসুমের শুরুর ছয় ম্যাচের তিনটাতেই হেরে যাওয়ার ঘটনাও খুবই বিরল। সর্বশেষ ১৯৯৫-৯৬ মৌসুমে লজ্জার যে অভিজ্ঞতা হয়েছিল ব্ল্যাকবার্ন রোভার্সের, তারও আগে এমন অভিজ্ঞতার কাঁটা বিছানো পথে হেঁটেছে লিডস ইউনাইটেড, ১৯৭৪-৭৫ মৌসুমে।এসব পরিসংখ্যান, রেকর্ড ময়েসের জ্বালা কেবলই বাড়াচ্ছে। তবে পেশাদার ফুটবলে শোকের আয়ু মাত্র কয়েক সেকেন্ডের। কারণ, বিগত পরাজয়ের ক্ষত চেপে রেখেই মনোযোগ দিতে হয় পরের ম্যাচে। ইউনাইটেডকেও যেমন আগামী বুধবারই চ্যাম্পিয়নস লিগের ম্যাচে মাঠে নামতে হবে শাখতার দোনেেস্কর বিপক্ষে। ময়েসের নজরও এখন ইউরোপসেরার লড়াইয়ের দিকেই, ‘আমাদের এগিয়ে যেতে হবে। সামনের ম্যাচগুলোর দিকে তাকাতে হবে। এখনো অনেক খেলা আছে। আর আপনাকে পরবর্তী ম্যাচটার জন্য প্রস্তুত থাকতে হবে।’ফার্গুসনের উত্তরসূরি মনে করছেন, চ্যাম্পিয়নস লিগ জয় করার মতো শক্তি এবার ইউনাইটেডের নেই। নিজের দলের সঙ্গে বার্সেলোনা, রিয়াল কিংবা বায়ার্ন মিউনিখের কোনো তুলনায় যেতে চান না ময়েস, ‘এই দলগুলো অনেক শক্তিশালী। শক্তিতে এদের ধারে-কাছেও নেই ম্যানচেস্টার ইউনাইটেড। তাই এবার চ্যাম্পিয়নস লিগ নিয়ে ভেবে কোনো লাভ নেই। ইউরোপ-সেরা হওয়ার এই প্রতিযোগিতায় ইউনাইটেডের খুব ভালো করার সম্ভাবনা নেই বললেই চলে।’ময়েস যা-ই বলুন না কেন, চ্যাম্পিয়নস লিগের এবারের আসরে ইউনাইটেডের শুরুটা কিন্তু দারুণই হয়েছে। লেভারকুসেনকে ৪-২ গোলে হারিয়ে চ্যাম্পিয়নস লিগে ‘রেড ডেভিল’রা প্রথম দিনেই করেছে বাজিমাত। তার পরও ময়েস মনে করেন, শুরুটা ভালো হলেও ইউনাইটেড এবার ইউরোপের সেরা দলগুলোর বিপক্ষে যথেষ্টই ভুগবে।শুনতে হতাশাবাদী মনে হলেও যুক্তি দিয়ে ময়েস বুঝিয়ে দিয়েছেন, ‘ইউরোপ-সেরা হতে গেলে একটা দলে পাঁচ থেকে ছয়জন বিশ্ব মানের খেলোয়াড় দরকার। এবার ইউনাইটেডে তা নেই।’তাই বলে কি ম্যানচেস্টার ইউনাইটেডের কিছুই নেই! ময়েস অবশ্য তেমনটি বলতে চাননি, ‘ইউনাইটেডের কিছুই নেই, তা বলব না। আমাদের বেশ কয়েকজন খেলোয়াড় দারুণ অভিজ্ঞ। অনেকেই বিশ্বমানের কাছাকাছি খেলোয়াড়। তবে পুরোপুরি নয়। আমি আসলে বলতে চাই, ইউনাইটেড ভালো দল হলেও বার্সেলোনা, রিয়াল মাদ্রিদ কিংবা বায়ার্ন মিউনিখের মতো ভালো নয়।’
