
২০১৭ সালটি ছিল রজার ফেদেরার ও রাফায়েল নাদালের। চূড়ান্ত সাফল্যের দেখা পেয়েছিলেন টেনিসের বর্তমান যুগের সেরা দুই তারকা। বছরের ৪টি গ্র্যান্ড স্লাম নিজেদের মধ্যে ভাগাভাগি করে নিয়েছেন দুজন। নতুন বছর তো চলেই এল। ২০১৮ সালের টেনিসের প্রথম বড় টুর্নামেন্ট শুরু হচ্ছে আজ। মেলবোর্নে পর্দা উঠছে অস্ট্রেলিয়ান ওপেনের।
গত বছরটা স্মরণীয় করে রেখেছিলেন দুজনেই। তবে মাঝে ফ্রেঞ্চ ওপেন বাদ দিয়ে ফেদেরার কিছুটা জিরিয়ে নিলেও সে সুযোগ পাননি নাদাল। তাই চোটের প্রকোপটা পড়েছে ভয়াবহভাবে। চারটি গ্র্যান্ড স্লাম খেলা, ৫ ঘণ্টার কাছাকাছি সময় নিয়ে ম্যাচ, সব মিলিয়ে প্রায় এক মাস বসে থাকতে হয়েছিল নাদালের। কোর্টে ফেরার আগে বর্তমানে র‍্যাঙ্কিংয়ে ১ নম্বর কোনো সুযোগ পাননি ঝালিয়ে নেওয়ার। অন্যদিকে, অনেক দিন পর আবারও কোর্টে ফিরছেন নোভাক জোকোভিচ।
‘দ্য জোকার’ তেমন সুযোগ না পেলেও বিশ্রাম পেয়েছেন অনেক দিনের। তবে টেনিসের রাজা ফেদেরার কাজে লাগিয়েছেন সময়টা। বুদ্ধিমত্তার সঙ্গে নিজেকে চোটমুক্ত রেখে জিতে নিয়েছেন হপম্যান কাপ। তবে বিগ ফোরের অন্যজন, অ্যান্ডি মারে এখনো ফিরতে পারেননি। এবারও ২০১৭-এর পুনরাবৃত্তি দেখার সুযোগ হতে পারে। ৩৫টি গ্র্যান্ড স্লামের মালিক ফেদেরার ও নাদালের দেখা হবে ফাইনালেই, যদি তাঁরা সব বাধা পেরোতে পারেন।
তবে ফেদেরারকে পার হতে হবে বার্ডিচ, জোকোভিচের মতো প্রতিপক্ষকে। আর নাদালের সামনে আছেন দিমিত্রভ, চিলিচ। তবে নতুন কারও জয়ের আশাও উড়িয়ে দেওয়া যায় না। আলেক্সেন্দ্রে জভেরেভ, শ্যাপোভালোভ, কিরিয়োসের মতো নতুন তারকাদের কথা মাথায় রাখতে হবে। আর সুযোগ পেলেই বিগ ফোরকে হারিয়ে দেওয়া হুয়ান দেল পোত্রো, দিমিত্রভ, ভাভারিঙ্কার কথাও ভুললে চলছে না।
নারীদের এককে সেরেনা উইলিয়ামস থাকছেন না এবার। গতবার গর্ভবতী হিসেবে এসেই শিরোপা জিতেছেন সেরেনা। তাঁর অনুপস্থিতিতে আলোটা থাকবে শারাপোভা ও ভেনাসের ওপর। তবে মুগুরুজা, হ্যালেপ, ওজনিয়াকি, ওস্টাপেঙ্কোকেও ছেড়ে দেওয়া যায় না।
