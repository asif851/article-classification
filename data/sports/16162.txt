
গাল ফুলিয়েই গত মৌসুমের শেষে ম্যানচেস্টার ইউনাইটেড থেকে বিদায় নিয়েছিলেন লুই ফন গাল। চুক্তি অনুযায়ী বাকি মৌসুমটা শেষ করতে চেয়েছিলেন ডাচ কোচ, চেয়েছিলেন স্যার অ্যালেক্স ফার্গুসন-পরবর্তী ইউনাইটেডকে আরেকটু গুছিয়ে দিয়ে বিদায়টা নিতে। কিন্তু তা আর হওয়ার ছিল না। একে হোসে মরিনহোকে কোচ করার সুযোগ হাতছাড়া করতে রাজি ছিল না ইউনাইটেড, দ্বিতীয়ত ফন গালের ইউনাইটেড খেলছিল ‘ঘুমপাড়ানি’ ফুটবল। শেষ দিকে একটা এফএ কাপ এনে দিলেও ইউনাইটেডের সমর্থকেরাই খুশি ছিলেন না তাঁকে নিয়ে।কিন্তু ঘুমপাড়ানি, বিরক্তিকর ফুটবলের মাঝেও ইউনাইটেডকে কিছু দিয়ে গেছেন ফন গাল। যেটি এখন টের পাচ্ছেন এই মৌসুমেই ডাগআউটে আসা মরিনহো। কী সেটি? পর্তুগিজ কোচের চোখে, ইউনাইটেডের খেলোয়াড়দের মধ্যে পারস্পরিক একটা সম্পর্ক, একাত্মবোধ গড়ে দিয়ে গেছেন তাঁর পূর্বসূরি।নব্বইয়ের শেষদিকে বার্সেলোনায় ফন গালের একজন সহকারী ছিলেন মরিনহো। কাছ থেকে দেখার অভিজ্ঞতা থেকেই জানেন ফন গালের কাজের ধরন। দল যে এখন দৃঢ়বদ্ধ আছে, ইউনাইটেডের বর্তমান কোচ সেটির কৃতিত্ব দিচ্ছেন পূর্বসূরিকে, ‘খেলোয়াড়দের এই গ্রুপটা সত্যি খুবই ভালো। ভালো মানুষ, ভালো কিছু ছেলে, আত্মনিবেদিত। আমার মনে হয়, মি. ফন গাল ছেলেদের মধ্যে একটা সুন্দর সম্পর্ক গড়ে দিয়ে গেছেন। আমি সেটিই হাতে পেয়েছি।’তাহলে ফন গালের সময় এত ঘুমপাড়ানি ছিল কেন ইউনাইটেড? সেটির ব্যাখ্যাও মরিনহোর কাছে আছে, ‘আমার মনে হয় ওদের মধ্যে আনন্দ ছিল না, আত্মবিশ্বাসের অভাব ছিল। বাড়তি ওই অংশটা ছিল না ওদের মধ্যে, যেটা মানুষকে দৃঢ় হতে শেখায়, লড়াই করতে শেখায়। এখন সেটা আছে ওদের মধ্যে।’ এটিকে ভিত্তি করেই আগামী মৌসুমের পরিকল্পনাও শুরু করে দিয়েছেন, ‘আগামী ৯ জুলাই যখন পরের মৌসুমের জন্য বৈঠকে বসব, খেলোয়াড়দের শক্ত একটা গ্রুপ থাকবে আমাদের। নতুন খেলোয়াড়েরা যখন আসবে, ওরাও শক্ত খেলোয়াড়দের এই গ্রুপটা দেখবে, যারা বড় কিছু জেতার জন্য তৈরি।’এই মৌসুমের বাকি অংশের জন্যও পরিকল্পনা আছে তাঁর, ‘বাস্তবতা হচ্ছে, আমরা ইউরোপা লিগ জেতার জন্য লড়ছি, আর লিগে চারে থাকার চেষ্টা করছি। দেখা যাক।’ এএফপি।
 
