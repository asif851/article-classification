
দাবার বোর্ডেই ব্যস্ত থাকার কথা ছিল ইকরামুল হক সিয়ামের। অথচ ২০ বছর বয়সী প্রতিভাবান এই দাবাড়ু কিনা এখন দাবার ঘুঁটি নিয়ে বসতেই পারেন না! মেরুদণ্ডের ক্ষয়জনিত রোগে (স্পনডিলোসিস পিএলআইডি এল ফোর-এল ফাইভ) রাজধানীর একটি হাসপাতালে শয্যাশায়ী তিনি। দ্রুতই অস্ত্রোপচারের প্রয়োজন। তা না হলে যেকোনো সময় সিয়ামের পায়ুপথ ও মূত্রপথ বন্ধ হয়ে যেতে পারে।
বছর দুয়েক আগে তুরস্কে কেওপি যুব দাবা ফেস্টিভ্যালে সোনা জিতেছেন সিয়াম। এশিয়ান জুনিয়র দাবা চ্যাম্পিয়নশিপে খেলেছেন শারজা, ফিলিপাইন, ভারত ও গ্রিসে। তিনবার জাতীয় সাব-জুনিয়রের চ্যাম্পিয়ন হয়েছেন। একবার হয়েছেন জাতীয় জুনিয়র চ্যাম্পিয়ন। সেই সিয়াম এখন লড়ছেন অন্য লড়াই। তাঁর আর্তি, ‘আমি বাঁচতে চাই। আবারও ফিরতে চাই দাবার বোর্ডে।’
সিয়ামের চিকিৎসার জন্য প্রাথমিকভাবে প্রয়োজন প্রায় ৬ লাখ টাকা। তাঁর দরিদ্র বাবার পক্ষে এত টাকা একসঙ্গে জোগাড় করা সম্ভব নয়। দাবা ফেডারেশনের সম্পাদক শাহাবুদ্দিন শামীম ব্যক্তিগতভাবে ৫০ হাজার টাকা দেওয়ার আশ্বাস দিয়েছেন।
ফেডারেশনের তহবিল থেকেও দেওয়া হবে ১ লাখ টাকা। কিন্তু এই টাকা চিকিৎসার জন্য পর্যাপ্ত নয়। তাই সমাজের বিত্তবান মানুষের সাহায্য চেয়েছেন দাবাড়ু সিয়াম। ০১৭৫৭২৯০৪৭৮ বিকাশ নম্বরে অর্থ পাঠিয়ে যে কেউ তাঁর পাশে দাঁড়াতে পারেন। সাহায্য পাঠানো যাবে সিয়ামের ব্যক্তিগত ব্যাংক হিসাব নম্বরেও (১৫৩৯১০৩০৮৮৮৭৮০০১, ব্র্যাক ব্যাংক, যাত্রাবাড়ী শাখা)।
