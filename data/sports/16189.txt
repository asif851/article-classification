
সেঞ্চুরির বাউন্ডারিটা মেরেই যথারীতি ছোট একটা লাফ। ব্যাট উঁচিয়ে উদ্‌যাপন শেষ করে সঙ্গী সাকিব আল হাসানের সঙ্গে আলিঙ্গন। এরপরই কী যেন খুঁজতে পকেট হাতড়াতে লাগলেন মুশফিকুর রহিম। অবশেষে পেয়েও গেলেন তা। পকেট থেকে সেই জিনিস বের করে দেখালেন ড্রেসিংরুমের দিকে। মুখে দুষ্টুমির হাসি।
কিন্তু সেঞ্চুরি পর কী দেখালেন মুশফিক? কেন দেখালেন, কাকেই বা দেখালেন? অনেকে বলছেন ওটা ছিল একটা কয়েন, অনেকে বলছেন আংটি। আসলে কী?
চা বিরতির সময় ভেদ হলো রহস্যের। মুশফিক আসলে দেখিয়েছেন একটা কয়েনই।
হ্যামস্ট্রিংয়ের চোটে পড়ে যখন খেলা থেকে দূরে ছিলেন, তখনকার এক ঘটনা। মুশফিকের পকেট থেকে একদিন একটা কয়েন পড়ে গিয়েছিল মাটিতে। সামনে থাকা তামিম ইকবাল সেটি কুড়িয়ে মুশফিকের হাতে তুলে দিতে দিতে বলেন, ‘কয়েনটা পকেটে রেখে দিয়েন। এটা পকেটে রাখলে রান পাবেন।’ দুষ্টুমিটা বুঝেও মুশফিকের পাল্টা প্রশ্ন ছিল, ‘এটা রাখলে রান পাব মানে! কেন?’ তামিম বিষয়টাকে আরও রহস্যময় করে তুলে বলেছিলেন, ‘পকেটে রেখেই দেখেন না, রান পাবেন...।’
তামিমের কথা বিশ্বাস করেছিলেন কি না কে জানে, তবে আজ সেই কয়েন পকেটে নিয়েই মাঠে নেমেছিলেন মুশফিক। রান তো পেলেনই, দুর্দান্ত খেলে ক্যারিয়ারের চতুর্থ টেস্ট সেঞ্চুরিটাও পেয়ে গেলেন বেসিন রিজার্ভেই।
