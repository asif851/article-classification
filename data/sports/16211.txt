
দারুণ খেলছিলেন ইতালীয় তারকা ফাবিও ফগিনি। অ্যান্ডি মারেকে হারিয়ে দেওয়ার সম্ভাবনাও জাগিয়েছিলেন। কিন্তু চতুর্থ সেটে টানা পাঁচটি গেম জিতে ম্যাচটা শেষ পর্যন্ত জিতে নিলেন ব্রিটিশ তারকাই। সেন্টার কোর্টে এই ম্যাচে মারে জিতেছেন ৬-২, ৪-৬, ৬-১ ও ৭-৫-এ।চতুর্থ সেটে টানা পাঁচ গেম জয়ের সঙ্গে সঙ্গে পাঁচটি সেট পয়েন্ট নিয়ে মারে নিজেকে বিপদের বাইরে নিয়ে যান। শেষ ষোলোতে মারের প্রতিদ্বন্দ্বী মোটামুটি অপরিচিত বেনোইত পেইর।এদিকে ফ্রেঞ্চ ওপেন বিজয়ী রাফায়েল নাদাল জিতেছেন রুশ খেলোয়াড় কারেন খাচানভের বিপক্ষে—স্প্যানিশ তারকার জয় ৬-১, ৬-৪, ৭-৬ (৭/৩)-এ। শেষ ষোলোতে তাঁর প্রতিদ্বন্দ্বী লুক্সেমবার্গের গিলেস মুলার।ফগিনির বিপক্ষে ম্যাচটা জিতে যেন হাঁপ ছেড়েই বেঁচেছেন মারে, ‘ম্যাচটা ছিল উত্থান-পতনে ভরা। খুবই টেনশনের। আমার মনে হয় না যে এই ম্যাচে আমি খুব ভালো টেনিস খেলেছি। তবে যেভাবেই হোক আমি ম্যাচটা জিতেই বেরিয়ে আসতে পেরেছি। চতুর্থ সেটটা খেলে আনন্দ পেয়েছি।’ সূত্র: এএফপি
 
