
ক্রিকেট অস্ট্রেলিয়ার (সিএ) প্রধান নির্বাহী জেমস সাদারল্যান্ড হুমকি দিয়েছেন, চুক্তি নিয়ে বোর্ডের প্রস্তাব না মানলে বেকার হয়ে পড়বেন অস্ট্রেলীয় ক্রিকেটাররা। কিন্তু সাদারল্যান্ডের এই হুমকি থোড়াই কেয়ার ক্রিকেটারদের। সিএ যদি খেলোয়াড়দের চাহিদামতো বেতন দিতে না চায়, উল্টো জাতীয় দলই বয়কট করা হবে। এমন পাল্টা হুমকি দিয়ে রাখলেন ক্রিকেটাররা। আগামী অ্যাশেজে নাকি দলই বানাতে পারবে না অস্ট্রেলিয়া! ওয়ার্নাররা যে হুমকি দিয়েছেন অস্ট্রেলিয়া দলে না খেলার!
অস্ট্রেলীয় ক্রিকেটারদের মুখপাত্র হিসেবে কথা বলেছেন সহ-অধিনায়ক ডেভিড ওয়ার্নার। তিনি মনে করেন, সিএ কঠোর অবস্থান নিলে ক্রিকেটাররা হয়তো দেশের মাটিতে অনুষ্ঠেয় অ্যাশেজ সিরিজ বর্জন করবেন।ফেয়ারফ্যাক্স মিডিয়াকে দেওয়া এক সাক্ষাৎকারে ওয়ার্নার অবশ্য শান্তির পতাকাই উড়িয়েছেন, ‘আমি খুব করেই চাই, দুই পক্ষই দ্রুত এ বিষয়ে একটা সমঝোতায় আসুক। আমরা কেউই চাই না পুরো বিষয়টি এমন একটা জায়গায় চলে যাক যে অ্যাশেজ সিরিজে আমাদের কোনো দল থাকবে না। অস্ট্রেলীয় গ্রীষ্মে কোনো ক্রিকেট হবে না। বিষয়টি এখন ক্রিকেট অস্ট্রেলিয়ার হাতে। আমরা দেখতে চাই তারা অস্ট্রেলীয় ক্রিকেটারদের সংগঠন এসিএর সঙ্গে চুক্তিটা কী করে। এটা পুরোপুরিই ক্রিকেট অস্ট্রেলিয়ার হাতে।’ওয়ার্নার জানালেন, দেশের ক্রিকেটের স্বার্থেই সমাধান চান, ‘আমরা দেশের হয়েই যতটা সম্ভব খেলে যেতে চাই। কিন্তু নিজেদের দেশের ক্রিকেট বোর্ড যদি আমাদের “বেকার” বানিয়ে দেয়, তাহলে বাধ্য হয়েই আমরা কাজ খুঁজে নেব। ক্রিকেটার হিসেবে আমাদের কাজ তো ক্রিকেট খেলা। কেউ কেউ হয়তো ক্যারিবীয় প্রিমিয়ার লিগে যাবে, কেউ যাবে ইংল্যান্ডে টি-টোয়েন্টি লিগে খেলতে। কেউ আইপিএলে। আমাদের তো খেলতে হবে।’নতুন যে চুক্তি নিয়ে সিএর সঙ্গে ক্রিকেটারদের দ্বন্দ্ব চলছে, তাতে বিভিন্ন দেশের টি-টোয়েন্টি লিগে খেলা সীমিত করার ব্যাপারে বিশেষ শর্ত থাকছে। ওয়ার্নার বিষয়টিকে ‘হাস্যকর’ই মনে করেন, ‘শর্ত কেন থাকবে! কোন খেলোয়াড় কোথায় খেলবে, এ ব্যাপারে কারোরই হস্তক্ষেপ করা উচিত নয়।’একজন খেলোয়াড়কে শর্তের বেড়াজালে ফেলে অন্য টুর্নামেন্টে খেলতে নিষেধ করা যাবে না বলেই মনে করেন ওয়ার্নার।ভারত-বাংলাদেশের পর এবার বেতন ও শর্ত নিয়ে বোর্ডের সঙ্গে প্রকাশ্য বিরোধে অস্ট্রেলীয় ক্রিকেটাররা। নতুন কেন্দ্রীয় চুক্তি নিয়ে দুই পক্ষই এখন পর্যন্ত নাছোড় অবস্থানে।
