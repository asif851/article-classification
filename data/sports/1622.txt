
৩-৪-৩ ফর্মেশনই বলে দিচ্ছে, বাংলাদেশের ওপর কতটা চড়াও হয়ে শুরু করেছিল ভারত। কখনো তাদের বিল্ডআপ ফুটবল, আবার কখনো ডিরেক্ট ফুটবলে নাভিশ্বাস উঠে গিয়েছিল বাংলাদেশের ফুটবলারদের। আবার বাংলাদেশের পায়ে বল এলেই ‌‘হাই প্রেসিং’ করে কেড়ে নিয়েছে তারা। সবকিছু মিলিয়ে ভারতীয়দের সামনে বাংলাদেশের মাঝমাঠ ছিল বড্ড অসহায়। প্রথমার্ধ শেষে স্কোর বোর্ডের ৩-০ গোলের ডিজিটই বলে দিচ্ছে সব।
মূলত ভারতীয়দের ‘হাই প্রেসিং’ কৌশলেই খেই হারিয়ে ফেলে লাল-সবুজ যুবারা। বাংলাদেশের তিন গোল হজমের প্রথম দুটি গোলের দৃশ্যই বলে দিচ্ছে তা। প্রথম গোলটিতে দুই সেন্টারব্যাক টুটুল হোসেন বাদশা ও মাহমুদুল হাসান কিরণ এরিয়াল বলের লাইন মিস করে। এরপরে তো পেনাল্টিই উপহার দিয়েছে বাংলাদেশ অধিনায়ক টুটুল হোসেন বাদশা। স্পটকিক থেকে ব্যবধান ২-০ করেন এডমুন্ড লালরিন্ডিকার। এরপর দূরপাল্লার ফ্রিকিকে ৩-০ করেছে রেবেলে আরনল্ড। এই হলো ভারতের তিন গোলের টাইমলাইন।
৩-০ গোলে পিছিয়ে পড়ে বাংলাদেশের আর যখন হারানোর কিছু নেই, তখন দ্বিতীয়ার্ধে বাংলাদেশও ভারতের মতো ‘হাই প্রেসিং’ কৌশল বেছে নেয় । অর্থাৎ অ্যাটাকিং থার্ড থেকেই প্রতিপক্ষের ওপরে চাপ সৃষ্টি করা। দ্বিতীয়ার্ধে প্রতিপক্ষরা এই চাপটা নিতে পারেনি বলেই বাংলাদেশের জয়ের সুযোগ সৃষ্টি হয়েছে বলে মনে করেন বাংলাদেশ কোচ মাহবুব হোসেন রক্সি, ‘ওরা শুরু থেকেই আমাদের ওপর হাই প্রেসিং করে খেলে। দ্বিতীয়ার্ধে পাল্টা স্ট্র্যাটেজিতে আমরাও হাই প্রেসিং কৌশল নিই, যা ওদের ভাবনাতেই ছিল না। ফলে ওরা ভেঙে পড়ে।’ ম্যাচ শেষে সামাজিক যোগাযোগমাধ্যম ফেসবুকে জানান রক্সি। অর্থাৎ ভারতীয়দের ওষুধেই (হাই প্রেসিং) ভারতকে হারিয়েছে বাংলাদেশ। প্রথমার্ধে বাংলাদেশের ফর্মেশন ছিল ৪-৩-৩। কিন্তু তিন গোল হজমের পরেই দ্বিতীয়ার্ধে পুরোপুরি আক্রমণের জন্য ৪-২-৪ ফর্মেশনে দল সাজান বাংলাদেশ কোচ। চার ফরোয়ার্ড জাফর ইকবাল, বিপলু আহমেদ, স্বাধীন ও সুশীল কোচের কৌশল অনুয়ায়ী অ্যাটাকিং থার্ডের মধ্যেই ভারতকে চেপে ধরে। পেছন থেকে দুই মিডফিল্ডারও যোগ দেয় তাদের সঙ্গে। যার ফলই পেয়েছে বাংলাদেশ।
তবে মধ্যাহ্নবিরতিতে কৌশল পরিবর্তনের সঙ্গে শিষ্যদের প্রতি রক্সির একটি টোটকাও ছিল। ছেলেদের উদেশে তিনি বলেছিলেন, ‘আমাদের আর হারানোর কিছু নেই। তোমরাই পারো তোমাদের সম্মান রক্ষা করতে।’ অনূর্ধ্ব-১৮ সাফ ফুটবলে নিজেদের প্রথম ম্যাচে তিন গোলে পিছিয়ে থেকে ভারতকে ৪-৩ গোলে হারিয়ে নিজেদের সম্মানটাই রক্ষা করেছে জাফর ইকবাল, রহমত মিয়ারা। ম্যাচে জোড়া গোল করেছে জাফর ইকবাল এবং একটি করে গোল করেছেন রহমত মিয়া ও সুফিল।

