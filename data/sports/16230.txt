
ঝড়, তাণ্ডব—এসব শব্দও কম হয়ে যায়। ২১ বলে সেঞ্চুরি করলে সেটাকে আসলে সুনামিই বলা উচিত। অবিশ্বাস্য এই কীর্তিই করেছেন ওয়েস্ট ইন্ডিজের ২১ বছর বয়সী ব্যাটসম্যান ইরাক টমাস। টি-টোয়েন্টির স্বীকৃত ম্যাচে এটাই এখন দ্রুততম সেঞ্চুরি, ভেঙে দিয়েছেন ক্রিস গেইলের ৩০ বলে সেঞ্চুরির রেকর্ড।ওয়েস্ট ইন্ডিজের দ্বীপ টোবাগো ক্রিকেট অ্যাসোসিয়েশনের এক ম্যাচে টমাস এই ‘কাণ্ড’ করেছেন। স্কারবরো ম্যাসন হিলের হয়ে খেলছিলেন। প্রতিপক্ষ স্পেসাইড দিয়েছিল ১৫২ রানের লক্ষ্য। টমাস এমনই কচুকাটা করলেন, স্কারবরো সেটা পেরিয়ে গেল মাত্র ৮ ওভারেই! শেষ পর্যন্ত টমাস ৩১ বলে ১৩১ রান করে অপরাজিত ছিলেন। চার মেরেছেন পাঁচটি আর ছয় মেরেছেন ‘মাত্র’ ১৫টি! এর মধ্যে তিন বার বল তো স্টেডিয়ামের বাইরে গিয়ে পড়ল। আম্পায়ারদেরও দুইবার নতুন বল নিতে হয়েছে, ওই দুইবার যে বলই খুঁজে পাওয়া গেল না।রেকর্ড গড়া কীর্তির জন্য তো বটেই, টমাসের কাছে ইনিংসটা অন্য কারণেও স্মরণীয় হয়ে থাকবে। টি-টোয়েন্টিতে এটাই তাঁর প্রথম সেঞ্চুরিও। ম্যাচ শেষে সেই উচ্ছ্বাসেই ভেসে গেলেন, ‘প্রথম সেঞ্চুরিটা পেয়ে আমার খুবই ভালো লাগছে। বেশ কিছু দিন ধরেই ক্রিকেট খেলছি, সংক্ষিপ্ততম সংস্করণে ভালো করতে পেরে আরও ভালো লাগছে। ত্রিনিদাদে আমি কুইন্স পার্কের হয়ে খেলি, সেখান থেকে বেশ অভিজ্ঞতা নিয়েই এখানে এসেছি।’২০১৩ সালে আইপিএলে পুনের বিপক্ষে ৩০ বলে সেঞ্চুরি করেছিলেন ক্রিস গেইল। সেই কীর্তিটা এবার রেকর্ড বুক থেকে মুছে গেল। গেইল অবশ্য বলতে পারেন, ‘আমি তো তুলনামূলক বেশি প্রতিযোগিতামূলক ক্রিকেটে রেকর্ডটা করেছিলাম।’
