
গত বছর ওয়ানডে বিশ্বকাপ, এরপর ঘরের মাঠে পাকিস্তান, ভারত ও দক্ষিণ আফ্রিকার বিপক্ষে সিরিজ। শুরুটা একেবারে স্বপ্নের মতোই ছিল সৌম্য সরকারের। কী দুর্দান্ত সব ইনিংস খেলেছেন সাতক্ষীরার এই তরুণ! বিশ্বকাপে নিউজিল্যান্ডের বিপক্ষে ফিফটির পর ঘরের মাঠে পাকিস্তানের বিপক্ষে ম্যাচ জেতানো সেঞ্চুরি। ভারতের বিপক্ষেও ধরে রাখলেন সেই ধারাবাহিকতা। দক্ষিণ আফ্রিকার বিপক্ষে নিজেকে নিয়ে গেলেন অন্য উচ্চতায়—অপরাজিত ৮৮ ও ৯০ রানের দুটো ইনিংস খেলে বাংলাদেশের সিরিজ জয়ে রাখলেন গুরুত্বপূর্ণ অবদান। কিন্তু বছর ঘুরতেই অভিষেক-লগ্নের সৌম্যর সঙ্গে আজকের সৌম্যের যে আকাশ-পাতাল পার্থক্য! শুরুর সেই স্বপ্নের পথটা পেরোতে না পেরোতেই যেন সৌম্য বাস্তবতার কাটখোট্টা জমিতে দাঁড়িয়ে। দুর্দান্ত ফর্ম দিয়েই যাঁর আন্তর্জাতিক অভিষেক হয়েছিল, সেই সৌম্যই আজ খুঁজে ফিরছেন নিজেকে।এবারের ঢাকা প্রিমিয়ার লিগকে কি সৌম্য পারবেন তাঁর ফিরে আসার মঞ্চ বানাতে? এই প্রশ্নের উত্তর ভবিষ্যতের হাতে তোলা থাকলেও সৌম্যর নিজের লক্ষ্যটা তেমনই। বিপিএল, এশিয়া কাপ কিংবা টি-টোয়েন্টি বিশ্বকাপ—নিজেকে চেনাতে যথেষ্ট বেগ পেতে হয়েছে তাঁকে। ব্যাপারটা ভেতরে-ভেতরে কষ্ট দিলেও এসব নিয়ে খুব বেশি আকাশ-পাতাল ভাবতে চান না তিনি। ঢাকা প্রিমিয়ার লিগে ভালো করেই এশিয়া কাপ, টি-টোয়েন্টি বিশ্বকাপের আফসোসটা ঘোচাতে চান তিনি। প্রিমিয়ার লিগ দিয়েই নতুন করে প্রস্তুত হতে চান ভবিষ্যতের জন্য।আগামীকাল রোববার বিকেএসপিতে ভিক্টোরিয়ার বিপক্ষে মাঠে নামছে সৌম্য সরকারের লিজেন্ডস অব রূপগঞ্জ। প্রথম ম্যাচ হিসেবে এটি অন্য রকম মনোযোগই পাচ্ছে সৌম্যর কাছে। ম্যাচটি আরও গুরুত্বপূর্ণ হয়ে উঠছে তাঁর নিজের জন্যও। ফর্মে ফেরার জন্য গত কয়েক দিনে তাঁর প্রস্তুতির একটা পরীক্ষা হয়ে যাবে এই ম্যাচে।সৌম্য কিন্তু বেশ আশাবাদী, ‘আমি নিজেকে ফিরে পাওয়ার জন্য চেষ্টা চালিয়ে যাচ্ছি। ব্যাটিং নিয়ে কাজ করে যাচ্ছি। প্র্যাকটিস মানেই তো নিজেকে শুধরানো। সেটা করে যাচ্ছি। ব্যক্তিগত লক্ষ্য থাকছে অবশ্যই আগের চেয়ে ভালো করা।’ভিক্টোরিয়ার বিপক্ষে জেতার জন্যই মাঠে নামতে চান সৌম্য। টুর্নামেন্টে এটি তাঁদের প্রথম ম্যাচ বলেই সৌম্যর কাছে জয়টা আরও বেশি গুরুত্বপূর্ণ, ‘প্রথম ম্যাচটা জয় দিয়ে শুরু করতে চাই। তাহলে পরের ম্যাচগুলোও আশা করি আরও ভালো হবে।’
