
ব্যাটিংয়ে ১১ বলে ১৮ করে অপরাজিত ছিলেন সাকিব। তাঁর দল কলকাতা নাইট রাইডার্স তুলেছিল ১৮৩ রান। কিন্তু এই স্কোরও এবি ডি ভিলিয়ার্স-বিরাট কোহলিদের ব্যাটিংয়ের কাছে বড্ড ‘ছোট’ মনে হলো। গৌতম গম্ভীর (৫১) ও মনীষ পান্ডের (৫০) ফিফটিতে ৫ উইকেটে করা কেকেআরের এই স্কোর ৯ উইকেট ও ৮ বল হাতে রেখেই টপকে গেল কোহলির দল রয়্যাল চ্যালেঞ্জার্স বেঙ্গালুরু।
১১ বলের ইনিংসে ১টি চার ও ১টি ছক্কা মেরে তবু নিজের উপস্থিতিটা জানান দিয়েছিলেন সাকিব। কিন্তু বল হাতে কাল তিনি ছিলেন ‘অচেনা’। ৪ ওভারে উইকেটশূন্য সাকিব দিয়েছেন ৩৯ রান। অবশ্য কেকেআরের সব বোলারই কমবেশি কোহলি-ডি ভিলিয়ার্সের বেধড়ক পিটুনির শিকার। আন্দ্রে রাসেল ২.৩ ওভারে দিয়েছেন ৩২ রান। পীযূষ চাওলা ৩.১ ওভারে ৩২ ও মরনে মরকেল ২ ওভারে ২০। ৫১ বলে ৭৫* করে ম্যাচসেরা কোহলি। ৩১ বলে ৫৯* করে অপরাজিত ডি ভিলিয়ার্স। দ্বিতীয় উইকেটে ১১.১ ওভারে দুজনের অবিচ্ছিন্ন ১১৫ জুটিই সহজ জয় এনে দিয়েছে বেঙ্গালুরুকে। ক্রিকইনফো।
