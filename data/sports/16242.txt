
বিশ্বকাপের উন্মাদনা যত বাড়ছে, হাহাকারও ততই গাঢ় হচ্ছে। স্বপ্নভঙ্গের মিছিলে যোগ হচ্ছে একের পর এক বড় নাম। রিকার্ডো মন্তোলিভো, রাদামেল ফ্যালকাও, ফ্রাঙ্ক রিবেরিদের পথ ধরে পরশু স্বপ্নভঙ্গ হলো মার্কো রয়েস, রোমান শিরোকভদের। শঙ্কা আছে আরও বড় নাম নিয়ে। ক্রিস্টিয়ানো রোনালদো, লুইস সুয়ারেজ, ফিলিপ লাম, ম্যানুয়েল নয়্যার, বাস্তিয়ান শোয়েনস্টেইগারদের নিয়ে অনিশ্চয়তার মেঘ কাটছেই না। সেদিক থেকে লুইস ফেলিপে স্কলারি মহাভাগ্যবান। কারও ছিটকে পড়ার আশঙ্কা দূরের কথা, ব্রাজিল দলে সামান্য চোটশঙ্কার আভাসই নেই। নির্ভার স্কলারির দল এখন ১২ জুনের উদ্বোধনী ম্যাচের অপেক্ষায়। সেই রোমাঞ্চকর অপেক্ষার মধ্যে রিভালদো দেশবাসীকে শোনালেন হতাশার বাণী!পুরো ব্রাজিলই শিরোপাস্বপ্নে বিভোর। অথচ ব্রাজিলের ২০০২ বিশ্বকাপ জয়ের অন্যতম নায়ক বললেন, ব্রাজিল ফেবারিটদের তালিকাতেই নেই! ২০০২ কোরিয়া-জাপান বিশ্বকাপে এই স্কলারির অধীনেই শিরোপা জিতেছিলেন রিভালদোরা। কোচ স্কলারি পরে বলেছিলেন, টুর্নামেন্টে রিভালদোই ছিলেন তাঁর সেরা খেলোয়াড়। সেই রিভালদোর মতো একজন যখন নিজেদের দলকে শিরোপা-সম্ভাবনায় পিছিয়ে রাখেন, তা আলাদা তাৎপর্যই বহন করে।সঙ্গে ওই প্রশ্নটাও ওঠে, তাহলে ফেবারিট কে? ব্রাজিলের হয়ে ৭৪ ম্যাচে ৩৪ গোল করা সাবেক মিডফিল্ডারের এই প্রশ্নের উত্তরও ব্রাজিলিয়ানদের হতাশা বাড়িয়ে দেবে! বর্তমান চ্যাম্পিয়ন স্পেনের সঙ্গে তিনি যে জুড়ে দিচ্ছেন ‘চিরশত্রু’ আর্জেন্টিনার নাম। ‘এ মুহূর্তে স্পেন ও আর্জেন্টিনাই সবচেয়ে শক্তিশালী দুই দল’—বলেছেন ৪২ বছর বয়সী ব্রাজিলিয়ান। তার মানে কিন্তু এই নয় যে, রিভালদো স্কলারির দলের কোনো সম্ভাবনাই দেখছেন না । এ পর্যন্ত বিশ্বকাপ জেতা ৮টি দেশই অংশ নিচ্ছে এবার। রিভালদো সুযোগ দেখছেন তাদের সবারই, ‘আমরা জানি বিশ্ব চ্যাম্পিয়ন হওয়া ৮টি দলই টুর্নামেন্টে অংশ নিচ্ছে। বিশ্বকাপ জয়ের অভিজ্ঞতা থাকায় সব দলের প্রতিই আমার শ্রদ্ধা রয়েছে। পর্তুগালেরও সামর্থ্য আছে চমকে দেওয়ার।’তা নিজেদের সম্ভাবনা কতটুকু দেখছেন? এমন প্রশ্নে রিভালদো যেন নিলেন কোচের ভূমিকা! কোচদের মতো করেই ১২ জুন ক্রোয়েশিয়ার বিপক্ষে উদ্বোধনী ম্যাচটার দিকে তাকিয়ে আছেন তিনি, ‘আমি মনে করি ব্রাজিল দারুণ করবে। আমি জানি প্রথম ম্যাচের আগে চাপ থাকবে। তাই শ্রদ্ধার সঙ্গেই বলছি, আমি আত্মবিশ্বাসী আমরা ভালো একটা ম্যাচ খেলব এবং ক্রোয়েশিয়ার বিপক্ষে জয় দিয়ে শুরু করতে পারব৷’
