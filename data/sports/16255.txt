
আন্তর্জাতিক অঙ্গনে ভালো করলেই ক্রীড়াবিদদের ডাক পড়ে গণভবনে। প্রধানমন্ত্রী নিজে উৎসাহিত করেন খেলোয়াড়দের, আর্থিক পুরস্কারও দেন। তবে এই প্রথম প্রধানমন্ত্রী শেখ হাসিনা নিয়েছেন বড় এক উদ্যোগ। গত অক্টোবর থেকে এ পর্যন্ত ছয় মাসে বাংলাদেশের যেসব খেলোয়াড় ব্যক্তিগত বা দলগতভাবে দেশে-বিদেশে আন্তর্জাতিক ক্রীড়ায় অংশ নিয়েছেন, তাঁদের সবাইকে ১৬ এপ্রিল সংবর্ধনা দেওয়া হবে গণভবনে।গত ছয় মাসে আন্তর্জাতিক টুর্নামেন্টে খেলেছে বাংলাদেশের ১৬-১৭টি দল। যেমন জাতীয় ক্রিকেট দল, হ্যান্ডবল, সাঁতার, যুব হকি, জাতীয় হকি দল, মহিলা ক্রিকেট, শুটিং, ভারোত্তোলন, মহিলা ফুটবল, অনূর্ধ্ব-১২ ছেলেদের ফুটবল, গলফ, আর্চারি, দাবা, ক্রিকেট, জুনিয়র ব্যাডমিন্টন, ইনডোর হকিতে নারী-পুরুষ, রোলবল। এই খেলাগুলোর সব খেলোয়াড়ই আমন্ত্রিত হয়েছেন অনুষ্ঠানে। প্রায় সাড়ে তিন শ খেলোয়াড়, কর্মকর্তা যোগ হয়ে সংখ্যাটা প্রায় ৪০০।এই আয়োজন বাংলাদেশের ক্রীড়াবিদদের জন্য নতুন প্রেরণার, এমনটাই বললেন আওয়ামী লীগের যুব ও ক্রীড়া সম্পাদক হারুনুর রশিদ, ‘মাননীয় প্রধানমন্ত্রী খেলোয়াড়দের উৎসাহিত করতেই এমন আয়োজন করেছেন। বাংলাদেশের ধেলাধুলার উন্নয়নে এটি ইতিবাচক ভূমিকা রাখবে। খেলোয়াড়দের আর্থিক পুরস্কারও দেবেন প্রধানমন্ত্রী। ক্রীড়াবিদদের কাছে এই আয়োজন নববর্ষের উপহারের চেয়েও আসলে বড়।’
