
ক্রিকেট অস্ট্রেলিয়ার সঙ্গে দ্বন্দ্বের সমাধান না হলে আগস্টে বাংলাদেশে আসবেন না স্মিথ-ওয়ার্নাররা। সেটা তাঁরা জানিয়েও দিয়েছেন। সাবেক অস্ট্রেলীয় পেসার গ্লেন ম্যাকগ্রা অবশ্য আশাবাদী, আগামী আগস্টে বাংলাদেশ সফরে আসবে অস্ট্রেলিয়া। একই সঙ্গে চলমান সংকটটিকে বলেছেন ‘লজ্জার’।
ভারতে একটি পেস বোলিং প্রশিক্ষণ কর্মশালায় এসে সাবেক অস্ট্রেলীয় পেসার বলেন, ‘আর্থিক বিষয়াদি নিয়ে দ্বন্দ্বটা লজ্জার। আমি আশা করি, বাংলাদেশ ও ভারতে অস্ট্রেলীয় ক্রিকেট দলের নির্ধারিত সফর দুটি হবে।’
টি-টোয়েন্টির যুগে পেস বোলারদের কাজটা কঠিনই হয়ে গেছে বলে মনে করেন ম্যাকগ্রা, ‘টি-টোয়েন্টি ক্রিকেটের কল্যাণে ব্যাটসম্যানরা নিজেদের স্কিল বাড়িয়ে চলেছে। সেটির সঙ্গে পাল্লা দিতে হলে ফাস্ট বোলারদেরও নিজেদের উন্নত করতে হচ্ছে। মৌলিক বিষয়টা একই থাকলেও বোলারদের ক্ষিপ্রতা বাড়াতে হচ্ছে। মার খেয়ে গেলে ঘুরেও দাঁড়াতে হচ্ছে দ্রুতই। সুযোগ-সুবিধা বেড়েছে, প্রযুক্তিও একটা বড় ভূমিকা রাখছে। টি-টোয়েন্টি ক্রিকেটে কন্ডিশনের সঙ্গে বোলারদের দ্রুত মানিয়ে নিতে হচ্ছে, স্লো বলের ওপর নির্ভরতাও বাড়াতে হচ্ছে। ছোট সংস্করণে এই স্লোয়ার দিয়েই তো ব্যাটসম্যানদের বোকা বানাতে হয়।’
ক্রিকেট অস্ট্রেলিয়ার সঙ্গে দ্বন্দ্বের কারণে বাংলাদেশ সফরের মতো বছরের শেষ দিকের অ্যাশেজ সিরিজ নিয়ে আছে অনিশ্চয়তা। তবে ম্যাকগ্রা অনিশ্চয়তা ছাপিয়ে সিরিজটি নিয়ে খুবই রোমাঞ্চিত, ‘দুর্দান্ত একটা সিরিজ হবে। আমি এই দারুণ সিরিজটির দিকে তাকিয়ে আছি। এতে অস্ট্রেলিয়ার চার ফাস্ট বোলার—মিচেল স্টার্ক, জশ হ্যাজলউড, প্যাট কামিন্স ও জেমস প্যাটিনসনরা কেমন করে, সেটি দেখারও অপেক্ষায় আছি। এই চার ফাস্ট বোলারের তিনজন ঘণ্টায় ১৪৫ কিলোমিটার বেগে টানা বল করে যেত পারে। এটা দেখাও তো দারুণ। ঘরের মাঠে অস্ট্রেলিয়া সব সময়ই কঠিন দল।’ সূত্র: ডিএনএ ইন্ডিয়া।
