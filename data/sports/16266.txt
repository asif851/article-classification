
রিয়াল মাদ্রিদের মূল দলটা লা লিগার শিরোপা জেতার পথেই আছে। সেটি নিশ্চিত হয়ে গেলে বড়সড় একটা পার্টিই হয়তো দেবেন জিনেদিন জিদান। তবে রিয়াল কোচের পরিবারে লিগ জয়ের ছোটখাটো একটা উৎসব হয়ে যাওয়ার কথা আরও দিন তিনেক আগেই। ফ্রেঞ্চ কিংবদন্তির চার ছেলের দ্বিতীয়জন থিও জিদান খেলে রিয়াল মাদ্রিদের যুবদল ‘ক্যাডেট বি’তে, সেই দলটাও জিতেছে নিজেদের লিগের শিরোপা। সেটিও আবার ১৪ বছর বয়সী থিওর দুর্দান্ত গোলে!
আলুচোর বিপক্ষে ম্যাচে ৬-৩ গোলে জিতেছে রিয়ালের ক্যাডেট বি। তাতে ‘নাম্বার টেন’ থিওর গোলটা এটাই বুঝিয়ে দিয়েছে, রক্ত কথা বলে! ম্যাচের প্রথমার্ধে তখন ১-১ সমতা, এমন সময় প্রতিপক্ষ সীমানায় বাঁ পাশে বল পেল থিও। বলটা পায়ে আসতেই শুরু দৌড়। স্রেফ গতি বাড়িয়ে-কমিয়ে দুই ডিফেন্ডারকে কাটিয়ে গেল, এরপর এক সতীর্থের সঙ্গে দেওয়া-নেওয়া করে বলটা আবার পেল বক্সের ঠিক মাঝে। সেখানে আবার জিদানের ছোঁয়া! পরপর দুটি ‘ডামি’তে দুই ডিফেন্ডারকে ধোঁকা দেওয়ার পর শট। গোলকিপারের সাধ্য কী সেই শট ঠেকায়!
দুর্দান্ত গোলটার প্রশংসা অনেকেই করেছেন। তবে থিও সম্ভবত খুশি হবে বিশেষ একজনের ‘সার্টিফিকেট’ পাওয়ায়—বাবা জিদান! ছেলের গোলটাতে মুগ্ধ হয়েই কি না, ফ্রেঞ্চ কিংবদন্তি গোলটার ভিডিও শেয়ার করেছেন ইনস্টাগ্রামে। সঙ্গে ক্যাপশন, ‘অভিনন্দন থিও, ক্যাডেট বি লিগ চ্যাম্পিয়ন!’
‘লিগ চ্যাম্পিয়ন’ শব্দজোড়া জিদান পরিবারের কর্তা নিশ্চয়ই আরেকটিবার শোনার অপেক্ষায়। এবার তাঁর নিজের জন্য। ডেইলি মেইল।
