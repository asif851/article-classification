
২০১৬-১৭ মৌসুম। স্প্যানিশ লিগের গুরুত্বপূর্ণ লড়াইয়ে মুখোমুখি চিরপ্রতিদ্বন্দ্বী দুই ক্লাব বার্সেলোনা ও রিয়াল মাদ্রিদ। খেলা শুরু হওয়ার আগে জার্সির ক্রম অনুযায়ী বার্সেলোনার খেলোয়াড়দের নাম ভেসে আসছে মাইক্রোফোনে: ফোর...ইভান রাকিতিচ, ফাইভ...সার্জিও বুসকেটস, সিক্স...দানি আলভেজ, সেভেন...ক্রিস্টিয়ানো রোনালদো!কাল্পনিক দৃশ্য কোনো সন্দেহ নেই। এও কখনো হয় নাকি! রোনালদো বার্সায়? অসম্ভব!আপনার কাছে ‘সূর্য পশ্চিমে ওঠার মতো’ অসম্ভব মনে হতে পারে, তবে রোনালদো নিজে আপনার মতো অতটা নিশ্চিত নন। ভবিষ্যতে কী হবে না হবে সেটি পরের ব্যাপার, তবে পর্তুগিজ ফরোয়ার্ড তাঁর বার্সায় যোগ দেওয়ার সম্ভাবনাও পুরোপুরি নাকচ করে দিচ্ছেন না!কিছুদিন ধরে রোনালদোর ভবিষ্যৎ ঠিকানা বিষয়ক আলোচনা বেশ জমেছে। রিয়ালের সঙ্গে তাঁর চুক্তির মেয়াদ আছে শেষ হবে ২০১৮ সালে। অথচ এ মৌসুমের শুরু থেকেই গুঞ্জন, এবারের মৌসুম শেষে রিয়াল ছাড়ছেন রোনালদো। কোথায় যাবেন সে নিয়েও বিস্তর আলোচনা। তাতে সবচেয়ে বেশি যে দুটি ভবিষ্যৎ​ ঠিকানা উঠে আসছে—প্যারিস সেন্ট জার্মেই ও ম্যানচেস্টার ইউনাইটেড। এমনকি ৩০ বছর বয়সী রোনালদো যুক্তরাষ্ট্রের মেজর লিগ (এমএলএস) সকারে যেতে পারেন—এমন জল্পনা-কল্পনাও আছে।রিয়াল মাদ্রিদ তারকা নিজেও এসব গুঞ্জনের পালে হাওয়া দিচ্ছেন বেশ। চ্যাম্পিয়নস লিগের ম্যাচ শেষে বেরিয়ে যাওয়ার সময় পিএসজির ডাগআউটে দাঁড়ানো কোচ লরা ব্লাঁর সঙ্গে কানে কানে কথা বলছেন—এমন ছবিও ভাইরাল হয়েছে। নিজেই আবার কদিন আগে বলেছেন, ক্যারিয়ার শেষ করার আগে অন্তত একবার এমএলএসে খেলতে চান। এদিকে তাঁর মা আবার বলছেন, রোনালদোর ইউনাইটেডেই ফিরে যাওয়া উচিত। আর এটা তো সবারই জানা, রোনালদো তাঁর মায়ের আদেশ বেশ মেনে চলেন।সব মিলিয়ে বেশ একটা কৌতূহল জাগাচ্ছে রোনালদোর পরবর্তী ক্লাব নিয়ে আলোচনা। তাতে এবার বেশ বড় একটা চমকই দিলেন পর্তুগিজ অধিনায়ক, যেটি শুনে রিয়াল সভাপতি ফ্লোরেন্তিনো পেরেজের রক্তচাপ বেড়ে যাওয়ার কথা। রোনালদো বলছেন, ভবিষ্যৎ​ বিষয়ে যখন ভাববেন, সবগুলো বিকল্পই ভেবে দেখবেন। ইউনাইটেডে তো ফিরতেই পারেন, ইংল্যান্ডের অন্য কোনো ক্লাবেও। এমনকি বার্সেলোনায় যাওয়ার সম্ভাবনাও নাকচ করলেন না।গতকাল দেওয়া এক সাক্ষাৎকারে নিজের ভবিষ্যৎ নিয়ে ভাবনাটা বেশ খোলাখুলিই জানিয়েছেন রোনালদো। তাতে বার্সা কিংবা ইউনাইটেডের প্রতিদ্বন্দ্বী কোনো ইংলিশ ক্লাবে খেলাটাকে ‘খুব জটিল’ জানিয়ে রোনালদো বললেন, ‘একটু বেশি কঠিন, তবে...’ কিছুক্ষণ বিরতি দিয়ে আবার বললেন, ‘এটা সবাইই বোঝে, কোনো একদিন বার্সেলোনায় আমার খেলার ব্যাপারটা অসম্ভবের কাছাকাছি। একই ব্যাপার ম্যানচেস্টার বাদে অন্য কোনো ইংলিশ ক্লাবে নাম লেখানোও। তবে কোনো কিছুই শতভাগ নিশ্চিত নয়। আগে বলেছি, ফুটবলে কোনো কিছুরই নিশ্চয়তা নেই।’তবে শুধু বার্সেলোনা বা ইউনাইটেড নয়, যেকোনো ক্লাবের জন্যই দরজা খোলা রাখছেন তিনবারের বর্ষসেরা খেলোয়াড়। এই মুহূর্তে ‘রিয়ালে খুশি’ জানিয়ে রোনালদো যেন কিছুটা দার্শনিক হয়ে গেলেন, ‘সবকিছুর জন্যই দরজা খোলা, সব লিগের জন্য। হয়তো রিয়াল মাদ্রিদেই অবসর নিতে পারি। তবে সত্যি বলতে কি, ভবিষ্যতে কী হবে আমি জানি না। এই প্রশ্নগুলোর জবাব দেওয়া কঠিন, কেননা আগামীকাল কী হবে আমরা কেউই জানি না। একজন ফুটবল পেশাদার হিসেবে বলতে পারি, ভবিষ্যৎ​ সব সময়ই অজানা। তাই আমি বর্তমান নিয়েই ভাবার চেষ্টা করি। এই মুহূর্তে আমি রিয়ালে আছি, খুশি আছি। তবে কয়েক বছর পর জানি না আমি কী ভাবব!’ তথ্যসূত্র: গার্ডিয়ান।
