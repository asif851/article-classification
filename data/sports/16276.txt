
জয় দিয়ে জন্মদিনটা উদ্যাপন করতে চেয়েছিলেন গ্র্যান্ডমাস্টার এনামুল হোসেন রাজীব। কিন্তু রাজীবের ৩২তম জন্মদিনে সেই সুযোগটা দিলেন না আরেক গ্র্যান্ডমাস্টার জিয়াউর রহমান। বার্জার পেইন্টস জাতীয় দাবার নবম রাউন্ডে কাল রাজীব ড্র করেছেন জিয়ার সঙ্গে। এই ড্রয়ে নয় ম্যাচ শেষে সাড়ে ছয় পয়েন্ট নিয়ে দুজনই তৃতীয় স্থানে। আর সমান ম্যাচে সাড়ে সাত পয়েন্ট নিয়ে সবার ওপরেই আছেন গ্র্যান্ডমাস্টার আবদুল্লাহ আল রাকিব। সাত পয়েন্ট নিয়ে দ্বিতীয় স্থানে আন্তর্জাতিক মাস্টার মিনহাজউদ্দিন আহমেদ। চতুর্থ স্থানে থাকা গ্র্যান্ডমাস্টার নিয়াজ মোরশেদের পয়েন্ট চার। বিওএ ভবনে কাল রাকিব হাফিজুলকে, মিনহাজ আমিনুলকে হারিয়েছেন। নিয়াজ মোরশেদ ড্র করেন জাবেদের সঙ্গে।
