
এক বছরে অনেকটাই বদলে গেছে মরিয়ম খাতুনের পৃথিবী। পুরোনো ময়লা ট্রাউজার-ট্র্যাকসুটের বদলে সবকিছু ঝা-চকচকে। চোখে নতুন সুইমিং গগলস। কথাবার্তায়ও অনেক সাবলীল। একেকবার রেকর্ড গড়ে সোনা জেতেন, আর তাঁকে ঘিরে মুহুর্মুহু জ্বলে ওঠে ক্যামেরার ফ্লাশ। বগুড়ার বালিয়াডাঙ্গির ইটভাটার শ্রমিকের মেয়ে এরই মধ্যে সাঁতারের সুবাদে পেয়ে গেছেন নতুন জীবন। বগুড়ার ‘সাঁতারের ফেরিওয়ালা’ মাসুদ রানার আবিষ্কার এই সাঁতারু বয়সভিত্তিক প্রতিযোগিতায় এবারও হয়েছেন মেয়েদের বিভাগে সেরা। ১৩টি ইভেন্টের ১০টিতে সোনা জিতেছেন, ৩টিতে রুপা। এর মধ্যে ৬টি ইভেন্টে নতুন জাতীয় রেকর্ড গড়েছেন।ছেলেদের বিভাগেও নতুন মুখ উঠে আসেনি, বিকেএসপির আরিফুল ইসলামের আধিপত্য ছিল এবারও। ১৩টি ইভেন্টে সাঁতরে সব কটিতেই জিতেছেন সোনা। তবে গতবারের মতো রেকর্ডহীন থাকেননি আরিফুল, নতুন জাতীয় রেকর্ড গড়েছেন ৩টিতে।বগুড়ার পৌরপার্ক পুকুরে সাপের কামড় খেয়েও দমে যাননি মরিয়ম। হাসপাতাল থেকে ফিরে নতুন উদ্যমে সাঁতরেছেন। পানিতে নামলে আর উঠতে চাইতেন না বলে তাঁর নামই হয়ে গিয়েছিল ‘পানির পোকা’। গত বছর বয়সভিত্তিক সাঁতারে সেরা হওয়ার পুরস্কার হিসেবে ফেডারেশন জুন মাসে কাতারে পাঠিয়েছিল হাইপারফরম্যান্স ট্রেনিংয়ে। মাঝে বেশ কিছুদিন বাংলাদেশ নৌবাহিনীর সাঁতার দলের সঙ্গে অনুশীলন করেছিলেন। সব মিলিয়েই এমন সাফল্য বলে জানালেন মরিয়ম, ‘আমি বগুড়াতে নিয়মিত অনুশীলন করেছি। নৌবাহিনীতে কিছুদিন ছিলাম। তবে আমার এই সাফল্যের পেছনে বড় অবদান কোচ মাসুদ আঙ্কেলের।’মরিয়মের সাফল্যে গর্বিত কোচ মাসুদ রানা বললেন, ‘ওর ওপর আস্থা ছিল সব সময়ই। এবার আমি শুধু রেকর্ড নিয়েই গবেষণা করেছি, যে জন্য টাইমিং হয়েছে অনেক ভালো। ৬টিতে রেকর্ড করেছে মরিয়ম।’পাহাড়ি কন্যা ড থৈ মারমাও ভালো করেছেন। বিকেএসপির সাঁতারু জিতেছেন ৮ সোনা, ৩ রুপা ও ২ ব্রোঞ্জ। বিকেএসপির আরেক সাঁতারু টিটু মিয়া জিতেছেন ৮ সোনা ও ১টি ব্রোঞ্জ।বয়সভিত্তিক সাঁতারে গতবার বিকেএসপি ৫৯টি সোনা জিতে চ্যাম্পিয়ন হয়েছিল। এবারও চ্যাম্পিয়ন, সোনা বেড়ে হয়েছে ৬৪। সেরা সাঁতারুদের হারিয়ে ভুগতে থাকা আনসার ২২ সোনা জিতে হয়েছে রানার্সআপ। তবে সুযোগ-সুবিধা ছাড়াই সবচেয়ে ভালো ফল করেছে বগুড়া সুইমিং সেন্টার, তৃতীয় হওয়া ক্লাবটি জিতেছে ১৩ সোনা, ৮ রুপা ও ২ ব্রোঞ্জ।কাল শেষ দিনে ৩০টি ইভেন্টের মধ্যে ৭টি নতুন জাতীয় রেকর্ড হয়েছে। সব মিলিয়ে হয়েছে ২১টি রেকর্ড। খেলা শেষে বিজয়ীদের হাতে পুরস্কার তুলে দেন যুব ও ক্রীড়া প্রতিমন্ত্রী বীরেন শিকদার।পদক তালিকায় সেরা পাঁচসোনা রুপা ব্রোঞ্জ
বিকেএসপি ৬৪ ৫৭ ৪৮আনসার ২২ ১৭ ১৭বগুড়া সুইমিং সেন্টার ১৩ ৮ ২চাঁপাইনবাবগঞ্জ জেলা ২ ০ ০ডলফিন ক্লাব, যশোর ১ ৫ ৬
