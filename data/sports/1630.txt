

চণ্ডিকা হাথুরুসিংহেকে আর দেখা যাবে না বাংলাদেশ ক্রিকেটে! অন্তত ক্রিকেট ওয়েবসাইট ক্রিকইনফোর দাবি এমনটাই। বাংলাদেশের বর্তমান কোচ নাকি এরই মধ্যে পদত্যাগপত্র জমা দিয়েছেন ক্রিকেট বোর্ডের কাছে!
বিসিবি সে পদত্যাগপত্র গ্রহণ করেছে কি না কিংবা এর ফলে আসলেই হাথুরুর বাংলাদেশ-অধ্যায় শেষ কি না, সেটি অবশ্য এখনো বলা যাচ্ছে না। বিসিবির মিডিয়া কমিটির প্রধান জালাল ইউনুস অবশ্য পদত্যাগপত্র পাওয়ার কথা অস্বীকারই করেছেন, ‘আমরা এখনো হাথুরুসিংহের কাছ থেকে পদত্যাগপত্র বা এ জাতীয় কিছু পাইনি। সে জন্য আমি এ নিয়ে কোনো মন্তব্য করব না। তবে প্রয়োজন হলে আমরা তাঁর সঙ্গে এ ব্যাপারে যোগাযোগ করব।’হাথুরুর কাছ থেকেও এ ব্যাপারে কিছু জানা যায়নি। এদিকে জোর গুঞ্জন শোনা যাচ্ছে, শ্রীলঙ্কা ক্রিকেট হাথুরুসিংহেকে জাতীয় দলের কোচ করতে চাইছে। কোচের সঙ্গে নাকি এরই মধ্যে আলোচনা শুরু করে দিয়েছে তারা।তিন বছর আগে বাংলাদেশ ক্রিকেট দলের কোচ হয়ে এসেছিলেন শ্রীলঙ্কার সাবেক এই টেস্ট ক্রিকেটার। এ সময়ে ওয়ানডে ও টেস্ট ক্রিকেটে দারুণ উন্নতি করেছে বাংলাদেশ। ওয়ানডে র‍্যাঙ্কিংয়ে সাতে উঠে আসা, চ্যাম্পিয়নস লিগ খেলা ও সরাসরি বিশ্বকাপ খেলা এ কোচের আমলেই হয়েছে। টেস্টেও ইংল্যান্ড ও অস্ট্রেলিয়ার বিপক্ষে জয় এসেছে এ সময়ে। শ্রীলঙ্কার মাটিতে শততম টেস্টে এসেছে জয় কিন্তু নিজের বর্তমান ভূমিকা নিয়ে সন্তুষ্ট নন হাথুরুসিংহে। গত অক্টোবরেও নাকি পদত্যাগপত্র জমা দিয়েছিলেন শ্রীলঙ্কান কোচ কিন্তু বিসিবি সেটা গ্রহণ করেনি।  গ্রাহাম ফোর্ডের পদত্যাগের পর থেকেই একজন কোচ খুঁজে বেড়াচ্ছে শ্রীলঙ্কা। তারা অনেক দিন ধরেই হাথুরুসিংহেকে নিজেদের কোচ হিসেবে চাচ্ছে। এবং গত তিন মাস ধরেই হাথুরুসিংহেকে রাজি করার চেষ্টা করছে তারা। প্রথম দফায় হাথুরুসিংহে এ প্রস্তাব ফিরিয়ে দিলেও গত কিছুদিন ধরে শ্রীলঙ্কার চাকরি তাঁর কাছে লোভনীয়ই মনে হচ্ছে। এসএলসি এরই মধ্যে বাংলাদেশের সাবেক ব্যাটিং কোচ থিলান সামারাবীরাকে ব্যাটিং কোচ হিসেবে দায়িত্ব দিয়েছে। দীর্ঘদিনের বন্ধুকে সঙ্গী করে দেওয়ার পাশাপাশি, বিসিবির দেওয়া বেতনও নিশ্চিত করা হয়েছে হাথুরুসিংহেকে। তবে গত বছরই হাথুরুর সঙ্গে ২০১৯ বিশ্বকাপ পর্যন্ত চুক্তি নবায়ন করে বিসিবি। ফলে চাইলেই চাকরি ছাড়তে পারছেন না হাথুরুসিংহে। এ জন্য এক মাস আগে নোটিশ দিতে হবে তাঁকে।
