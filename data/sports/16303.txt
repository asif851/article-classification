
পাকিস্তানের জন্য বিরাট এক উপলক্ষই এটি। বিশ্ব একাদশের সফর সুযোগ তৈরি করছে দেশটিতে আন্তর্জাতিক ক্রিকেট ফেরার। গোটা পাকিস্তানই মজে আছে বিশ্ব একাদশের এই সফর নিয়ে। তবে শহীদ আফ্রিদি বিশ্ব একাদশে ভারতীয় ক্রিকেটারদের খুব মিস করছেন। তিনি মনে করেন, ভারতীয় ক্রিকেটাররা থাকলে এই আয়োজনটা আরও বেশি সুন্দর, সার্থক হতো।
বিবিসিকে দেওয়া এক সাক্ষাৎকারে সাবেক পাকিস্তানি অধিনায়ক বিশ্ব একাদশের সফরকে তাঁর দেশে আন্তর্জাতিক ক্রিকেট ফেরার পথে বড় পদক্ষেপ বলেই মনে করেন, ‘এই সফর প্রতিটি পাকিস্তানির জন্যই খুব গুরুত্বপূর্ণ মুহূর্ত। পাকিস্তানের আন্তর্জাতিক ক্রিকেট ফেরানোর যে প্রচেষ্টা এত দিন ধরে চলছিল, সেটি এখন ফল দিতে শুরু করেছে।’বিশ্ব একাদশের পাকিস্তান সফরের পেছনে আইসিসির বড় ভূমিকা কৃতজ্ঞতার সঙ্গেই দেখেন আফ্রিদি, ‘আইসিসির প্রতি আমাদের কৃতজ্ঞ থাকা উচিত। তারা পাকিস্তান ক্রিকেট বোর্ডকে দারুণ সহায়তা দিচ্ছে। আশা করি, আইসিসি ও পিসিবি একসঙ্গে মিলে পাকিস্তানে আন্তর্জাতিক ক্রিকেট ফেরানোর কাজটা করবে।’বিশ্ব একাদশে বিরাট কোহলি কিংবা রবিচন্দ্রন অশ্বিন, শিখর ধাওয়ান-রোহিত শর্মাদের মতো ক্রিকেটারদের বেশ মিস করছেন তিনি, ‘বিশ্ব একাদশে দু-একজন ভারতীয় ক্রিকেটার থাকলে খুব ভালো হতো।’ সূত্র: বিবিসি।
 
