
‘ক্রিস্টিয়ানো রোনালদো “আসল রোনালদো” নয়। আসল রোনালদো হচ্ছে ব্রাজিলের রোনালদো’—হোসে মরিনহোর এই মন্তব্যে এখনো রাগ পড়েনি রোনালদোর। পর্তুগিজ উইঙ্গার এতটাই রেগে আছেন যে সাবেক কোচের নাম মুখে পর্যন্ত আনতে চাইছেন না।পরশু রাতে আন্তর্জাতিক প্রীতি ম্যাচে হল্যান্ডের সঙ্গে ১-১ গোলে ড্র করে পর্তুগাল। ম্যাচশেষে মরিনহোর করা ‘বিতর্কিত’ মন্তব্যের প্রতিক্রিয়া জানতে চান সাংবাদিকেরা। রোনালদোর জবাব, ‘আমি ওই লোকটার (মরিনহো) নাম মুখে আনতে চাই না।’ মরিনহোকে খোঁচা দিতেই কিনা, রিয়ালের নতুন কোচের প্রশংসায় মেতে উঠলেন বর্তমান সময়ের অন্যতম সেরা এই ফুটবলার, ‘আনচেলত্তি অসাধারণ কোচ, বড় মনের মানুষ। তাঁর সঙ্গে কাজ করতে পেরে আমি খুশি। লা লিগা ও চ্যাম্পিয়নস লিগ জয়ের চেষ্টা করব আমরা। এটা কঠিন। তবে আমাদের দল শক্তিশালী। দারুণ একজন কোচ পেয়েছি। এটা ঘটানোর চেষ্টা করব আমরা।’গত মৌসুমেও মরিনহোর চোখে বিশ্বের সেরা খেলোয়াড় ছিলেন রোনালদো। কিন্তু চেলসির দায়িত্ব নেওয়ার পর থেকেই সাবেক শিষ্যকে একের পর এক খোঁচা দিতে থাকেন মরিনহো। পর্তুগিজ কোচ সর্বশেষ বিতর্কটা জন্ম দেন রোনালদো ‘আসল রোনালদো নয়’ এমন মন্তব্য করে। এর জবাব অবশ্য কিছুটা পেয়েও গেছেন তিনি। মুখে নয়, গত সপ্তাহে পারফরম্যান্স দিয়ে সমালোচনার জবাবটা দিয়েছেন রিয়ালের রোনালদো। প্রাক-মৌসুমে টানা পাঁচ ম্যাচে জয় পাওয়া চেলসির বিপক্ষে জোড়া গোল করে হোসে মরিনহোকে ‘উপহার’ দেন হারের তিক্ত স্বাদ।
যে বিতর্কটা নিজে তুলেছেন, তা থামানোর একটা চেষ্টাও সম্প্রতি করেছেন মরিনহো। ‘স্পেশাল ওয়ানের’ দাবি, তাঁর বক্তব্যটা ভুলভাবে ব্যাখ্যা করা হচ্ছে। ব্রাজিলের রোনালদো বয়সে বড়, তাই তাঁকেই ‘আসল রোনালদো’ বলেছেন তিনি। এ ব্যাখ্যার পরও মরিনহো যে সাবেক শিষ্যের রাগ এতটুকু কমাতে পারেননি, রোনালদোর নীরবতা থেকেই তা স্পষ্ট।
 
