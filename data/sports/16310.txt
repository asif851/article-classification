
সময়ের কী পালাবদল। রিয়াল মাদিদ্রকে একের পর এক শিরোপা জিতিয়ে যে ক্রিশ্চিয়ানো রোনালদো হয়ে উঠেছিলেন মাদ্রিদ সমর্থকদের চোখের মণি। সেই পর্তুগিজ তারকাই এখন সমর্থকদের কাছে ‘দুই চোখের বিষ’। পর্তুগিজ যুবরাজের নামের পাশে থাকতে পারে পাঁচটি ফিফা ব্যালন ডি’অর। কিন্তু এখন তো তাঁর পায়ে মরচে ধরে গেছে। চলতি মৌসুমে মাত্র চার গোল করেছেন তিনি। রোনালদোর নামের পাশে যে পরিসংখ্যান একেবারেই বেমানান। স্বাভাবিকভাবে এমন ফুটবলারকে কেনই-বা মাথায় তুলে রাখবেন সমর্থকেরা। তাই মাদ্রিদ শহরে রব উঠেছে, ‘রোনালদোকে আর প্রয়োজন নেই।’
১৭ জানুয়ারি স্প্যানিশ পত্রিকা এএস একটি জরিপ চালিয়েছে রোনালদোকে নিয়ে। মাদ্রিদের সমর্থকেরা রোনালদোকে ক্লাবে দেখতে চান, নাকি চান না? দুদিন পরে ঘোষিত জরিপের ফলাফলে রোনালদোর এক ধরনের পরাজয়। জরিপে অংশ নেওয়া ১ লাখ ২৫ হাজার জনের মধ্যে প্রায় ৬৮ ভাগ মানুষ রোনালদোকে আর মাদ্রিদে দেখতে চান না। অর্থাৎ ৩২ ভাগ মানুষ চান রোনালদোর মাদ্রিদে থাকা উচিত। অন্যদিকে তো গুঞ্জনই চলছে—ক্লাব প্রেসিডেন্ট পেরেজের সঙ্গে তাঁর সম্পর্কটাও ভালো যাচ্ছে না। খেলার নিয়মই তো তা-ই। দুই পায়ে ঝলক না থাকলে, কেউ পাশে নেই।
অথচ এই মৌসুমের আগেও রোনালদো ছিলেন সান্তিয়াগো বার্নাব্যুর আকাশের তারা। শেষ মৌসুমেও করেছিলেন ৪৩ গোল। এর ২০১৪-১৫ ও ২০১৩-১৪ মৌসুমে যথাক্রমে ৬১ ও ৫১ গোল করে হয়েছিলেন সর্বোচ্চ গোলদাতা। এই পরিসংখ্যানগুলো এখন শুধুই অতীত। তাই রব উঠেছে, রোনালদোর ছায়াকে আর প্রয়োজন নেই।  তবে কোচ জিনেদিন জিদান রোনালদোর সমালোচনাকারীদের একহাত নিয়ে বলেছেন, ‘রোনালদো ছাড়া মাদ্রিদকে কল্পনা করা যায় না।’
