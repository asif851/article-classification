
সময়টা ভালোই কাটছে ক্রিস্টিয়ানো রোনালদোর। গত সপ্তাহেই দ্বিতীয়বারের মতো হাতে তুলেছেন বর্ষসেরা ফুটবলারের পুরস্কার। এবার রাষ্ট্রীয়ভাবেও নিজের প্রতিভার স্বীকৃতি পেয়ে গেলেন এই পর্তুগিজ তারকা। গতকাল পর্তুগালের প্রেসিডেন্ট ভবনে এক জমকালো অনুষ্ঠানের মধ্য দিয়ে সর্বোচ্চ রাষ্ট্রীয় সম্মান ‘অর্ডার অব প্রিন্স হ্যারি’র গ্র্যান্ড অফিসার খেতাবে ভূষিত হয়েছেন রোনালদো।
পর্তুগিজ ফুটবল অঙ্গনে ইতিমধ্যেই কিংবদন্তির কাতারে চলে গেছেন ২৮ বছর বয়সী এই ফুটবলার। এ বছর জাতীয় দলের জার্সি গায়ে সর্বোচ্চ ৪৭ গোল করার রেকর্ডটা স্পর্শ করেছেন। প্রায় একক নৈপুণ্যেই পর্তুগালকে নিয়ে গেছেন বিশ্বকাপের চূড়ান্ত পর্বে। আর ক্লাব পর্যায়ে যে রকম দুর্দান্ত পারফরম্যান্স দেখিয়ে ফিফা ব্যালন ডি’অর জিতেছেন, তাতে সামগ্রিকভাবে পর্তুগিজ ফুটবলেরই নাম উজ্জ্বল হয়েছে বলে মনে করছেন দেশটির প্রেসিডেন্ট কাভাকো সিলভা। ফুটবল জগতে যেভাবে কঠোর পরিশ্রম, দৃঢ় সংকল্প ও শৃঙ্খলা বজায় রেখে খেলে যান, তার মাধ্যমেই রোনালদো এই রাষ্ট্রীয় পুরস্কারের দাবিদার হয়ে উঠেছেন বলে মন্তব্য করেছেন পর্তুগালের প্রেসিডেন্ট।
সর্বোচ্চ রাষ্ট্রীয় পুরস্কার পেয়ে খুশি হয়েছেন রোনালদোও। এটা আগামী দিনে আরও কঠোর পরিশ্রমের অনুপ্রেরণা জোগাবে বলেই মনে করছেন এ সময়ের অন্যতম সেরা এই ফুটবলার।
