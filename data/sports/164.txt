
বাংলাদেশের ব্রাজিল-সমর্থকদের জন্য সুখবর। তবে দুঃসংবাদ আর্জেন্টিনা সমর্থকদের জন্য। আজ টিভিতে ব্রাজিলের প্রীতি ম্যাচটি বাংলাদেশি সমর্থকেরা দেখতে পারবেন। তবে আর্জেন্টিনার ম্যাচটি বাংলাদেশে দেখা যায়—এমন কোনো চ্যানেলে সম্প্রচারিত হবে না। ম্যাচটি দেখার জন্য তাই বিভিন্ন ওয়েবসাইটের ওপর নির্ভর করতে হবে সমর্থকদের।
ক্লাব সূচির ফাঁকে জাতীয় দলগুলোর জন্য জায়গা রাখার নিয়ম করে দিয়েছে ফিফা। এই সময়ে জাতীয় দলগুলো বাছাইপর্ব বা প্রীতি ম্যাচ খেলে। এখন যেহেতু বাছাইপর্ব নেই, জাতীয় দলগুলো নেমে পড়েছে প্রীতি ম্যাচের পসরায়। আজ যেমন বাংলাদেশও প্রীতি ম্যাচ খেলেছে। ১৭ মাস পর আন্তর্জাতিক ম্যাচের স্বাদ পেল বাংলাদেশ। প্রতিপক্ষ লাওস। ভিয়েনতিয়েনে ম্যাচটি ২-২ ড্র হয়েছে। ২ গোলে পিছিয়ে পড়েও বাংলাদেশ শেষ ১৫ মিনিটে শোধ দিয়েছে গোল দুটি।
ব্রাজিলের প্রীতি ম্যাচটি আজ বাংলাদেশ সময় রাত ১২টা ৪৫ মিনিটে শুরু। জার্মানির বিপক্ষে জার্মানির মাঠে খেলবে ব্রাজিল। এই ম্যাচ দেখাবে সনি টেন টু। আর আর্জেন্টিনা স্পেনের বিপক্ষে খেলবে মাদ্রিদে, অ্যাটলেটিকোর মাঠে। ম্যাচ শুরু হবে বাংলাদেশ সময় রাত দেড়টায়।
এই ম্যাচটি না হলেও বাংলাদেশে দেখা যায়—এমন চ্যানেলে আরেকটি গুরুত্বপূর্ণ প্রীতি ম্যাচ সম্প্রচারিত হবে। রাত একটায় শুরু ইংল্যান্ড-ইতালি ম্যাচটি দেখাবে সনি টেন ১।
