
বছরের শুরুতেই ক্রিস্টিয়ানো রোনালদোর কাছে ‘মুকুট’ হাতছাড়া হলো লিওনেল মেসির। টানা চারবার পাওয়া ব্যালন ডি’অর পুরস্কারটা দেখলেন রিয়াল তারকার হাতে! এরপর আরও পুরস্কার উঠেছে রোনালদোর হাতে। বিশ্বকাপে গোল্ডেন বল পেলেন বটে, তা নিয়েও কত বিতর্ক! ‘সেরা হওয়ার পুরস্কার’ কাকে বলে, ভুলতেই বসেছিলেন মেসি! বছরের শেষে একটি সুখবর অন্তত পেলেন।আন্তর্জাতিক ফুটবল ইতিহাস ও পরিসংখ্যান ফেডারেশনের (আইএফএফএইচএস) সর্বোচ্চ গোলদাতার পুরস্কার উঠল মেসির হাতে। তবে বার্সেলোনা ফরোয়ার্ড পুরস্কার পেয়েছেন এ বছরের জন্য নয়, ২০১৩ সালের পারফরম্যান্সের কারণে। ২০১২-১৩ মৌসুমে আর্জেন্টিনা অধিনায়ক লা লিগায় ৩২ ম্যাচে করেছিলেন ৪৬ গোল। দ্বিতীয় অবস্থানে থাকা রোনালদো করেছিলেন ৩৪ ম্যাচে ৩৪ গোল। তৃতীয় স্থানে থাকা বর্তমান সোয়ানসিটি স্ট্রাইকার উইলফ্রিড বনি ৩০ ম্যাচে করেছিলেন ৩১ গোল। বনি তখন খেলতেন ডাচ ক্লাব ভিতেসেতে।আইএফএফএইচএস সর্বোচ্চ গোলদাতা-২০১২ পুরস্কারও উঠেছিল মেসির হাতে। সাবেক ব্রাজিলিয়ান স্ট্রাইকার মারিও জার্দেলের পর (১৯৯৯ ও ২০০০) প্রথম কোনো খেলোয়াড়ের হাতে টানা দুবার এ পুরস্কার উঠল। মেসির পাশাপাশি সেরা প্লে-মেকারের পুরস্কার উঠেছে আন্দ্রেস ইনিয়েস্তার হাতে। পুরস্কারটি দেওয়া হয় আগের বছরের বিশ্বের সেরা ৬০টি লিগের খেলোয়াড়দের মধ্য থেকে একজনকে। সূত্র: আইএফএফএইচএস ও এফসিবার্সেলোনাডটকম।
