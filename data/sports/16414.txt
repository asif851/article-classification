
মিয়ানমার থেকে শরণার্থী হয়ে বাংলাদেশে আসা রোহিঙ্গা জনগোষ্ঠীর পাশে দাঁড়ালেন সাকিব আল হাসান। জাতিসংঘ শিশু তহবিলের (ইউনিসেফ) শুভেচ্ছা দূত হিসেবে রোহিঙ্গা ক্যাম্প পরিদর্শনে গিয়ে দেশের মানুষকে রোহিঙ্গাদের সাহায্যে এগিয়ে আসার আহ্বানও জানিয়েছেন তিনি।
বিসিবির কাছ থেকে ছুটি নিয়ে দক্ষিণ আফ্রিকা সফরে টেস্ট খেলছেন না সাকিব। ছুটির এই সময়টায় মিয়ানমার-বাংলাদেশ সীমান্তে দুর্বিষহ জীবনযাপনরত রোহিঙ্গাদের দেখতে গেলেন তিনি। বিভিন্ন ক্যাম্প ঘুরে দেখে চলমান সংকট উত্তরণের জন্য সবার সহায়তা চেয়েছেন তিনি। ইউনিসেফের অফিশিয়াল ফেসবুক পেজে পোস্ট হওয়া এক ভিডি বার্তায় তিনি বলেছেন, ‘আমি এখন এই রোহিঙ্গা ক্যাম্পে আছি। ইউনিসেফের সঙ্গে এসেছি। পুরো জায়গাটা ঘুরে দেখেছি, দেখেছি তাদের দুর্বিষহ জীবনযাপনের অবস্থা। আমি চাই আপনারা সবাই সাহায্য করুন।’ রোহিঙ্গা শিশুদের সঙ্গে শিক্ষা কার্যক্রমেও অংশ নিয়েছেন সাকিব। তিনি আরও বলেন, ‘এখানে নারী ও শিশুর সংখ্যা অনেক বেশি। এ জন্য আপনাদের সাহায্য প্রয়োজন। সাহায্য করতে ইউনিসেফের ওয়েবসাইটে গিয়ে ডোনেট বাটনে ক্লিক করুন ও সাহায্য করুন।’ উল্লেখ্য, গত ২৪ আগস্ট মিয়ানমারের রাখাইন রাজ্যে একটি পুলিশ পোস্টে সহিংসতার পর থেকেই রোহিঙ্গাদের বিরুদ্ধে সামরিক অভিযান শুরু হয়। হত্যা, ধর্ষণ, বাড়িঘরে আগুনসহ নানা নির্যাতনের মুখে পালিয়ে বাংলাদেশে এসে আশ্রয় নিচ্ছে হাজার হাজার রোহিঙ্গা। জাতিসংঘের তথ্যমতে, এ পর্যন্ত ৪ লাখ ৩০ হাজার মানুষ বাংলাদেশে এসেছে। তবে স্থানীয় সূত্রমতে এই সংখ্যা আরও বেশি।

