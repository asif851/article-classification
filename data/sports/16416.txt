
ভয়াবহ এক বিমান দুর্ঘটনায় প্রায় পুরো ফুটবল দলকে হারিয়ে ফেলেছে শাপেকোয়েনস। কোপা সুদামেরিকানার ফাইনাল খেলতে কলম্বিয়ার মেডেলিন যাচ্ছিল ব্রাজিলের ক্লাবটি। কিন্তু বিমান বিধ্বস্ত হয়ে সে স্বপ্নযাত্রা থেমে যায় মাঝপথেই। এ ভয়ংকর সময়ে তাদের সাহস দিতে, পাশে দাঁড়াতে চেষ্টা করছেন সবাই। রোনালদিনহোও ইঙ্গিত দিয়েছেন এই দুঃসময়ে শাপেকোয়েনসের হয়ে খেলতে চান তিনি।
বিমান দুর্ঘটনায় ১৯ জন ফুটবলারকে হারিয়েছে শাপেকোয়েনস। বেঁচে ফেরা তিন ফুটবলারের একজন, জ্যাকসন ফলমানকে বাঁচিয়ে রাখতে কেটে ফেলতে হয়েছে ডান পা। সেদিন কলম্বিয়া যাত্রায় না থাকা বর্ষীয়ান গোলরক্ষক নিভালদো ঘটনার পর অবসর নিয়ে ফেলেছেন। লিগের শেষ ম্যাচটি খেলার জন্য ১১ জন ফুটবলারই নেই ক্লাবটির। অ্যাটলেটিকো মিনেইরোর সঙ্গে সে ম্যাচটি পিছিয়ে ১১ ডিসেম্বর নেওয়া হয়েছে, তবে রোনালদিনহোর সাবেক ক্লাব ম্যাচটি এমনিতেই ছেড়ে দেওয়ার কথা বলছে।কিন্তু এতেও শাপেকোয়েনসের ভবিষ্যৎ নিয়ে শঙ্কা কাটেনি। সে জন্যই দলটির দুঃসময়ে হাত বাড়িয়ে দিলেন রোনালদিনহো। ক্লাবটির হয়ে এক বা দুই মৌসুম বিনা মূল্যে খেলার কথা ভাবছেন তিনি। ব্রাজিলিয়ান এই ফুটবল জাদুকরের ম্যানেজার ও ভাই রবার্তো জানিয়েছেন, ‘এখন অনেক কঠিন একটা সময়। তবে পরে যখন সময় হবে, চুক্তির বিষয় আসবে তখন কথা হবে। আপাতত এটাই বলি, আমরা সাহায্য করতে চাই। সে এই ক্লাবের সঙ্গে যায়, এই দলের জন্য একদম সঠিক ব্যক্তি সে।’তবে রবার্তো চান না রোনালদিনহোকে নিয়ে কথা বলতে গিয়ে মূল ব্যাপারটি আড়ালে চলে যাক, ‘এখন ক্ষতিগ্রস্ত পরিবারগুলোকে সাহায্য করা সময়। এখন এ ধরনের আশা সৃষ্টি করা ঠিক না। ব্রাজিলিয়ান হিসেবে আমরা এর সঙ্গে জড়িত। আমরা সবাই একত্র।’শুধু রোনালদিনহো নন, শাপেকোয়েনসের এ দুঃসময়ে অবসর ভেঙে খেলতে চাইছেন সাবেক আর্জেন্টাইন তারকা হুয়ান রোমান রিকেলমেও। ব্রাজিলের অন্যান্য ক্লাবগুলোও বিনে পয়সায় খেলোয়াড় ধার দিতে চাচ্ছে শাপেকোয়েনসকে, যেন প্রাথমিক ধাক্কাটি সামলে নিতে পারে তারা।
সূত্র: স্টাফ ডট নিউজিল্যান্ড
