
সামাজিক যোগাযোগমাধ্যমে ইংলিশ ক্রিকেটারদের অনুসরণ করলে বোঝা কঠিন ছিল, কোনো সিরিজের মাঝপথে আছেন তাঁরা। মোহালি টেস্টের পর এক সপ্তাহ বিরতি; সবাই ছুটলেন দুবাইয়ে। ছুটি শেষ, আজ থেকে আবারও শুরু ব্যাটে-বলের লড়াই। ৫–ম্যাচ সিরিজে ২-০ ব্যবধানে এগিয়ে থাকায় মুম্বাই টেস্টটি ভারতের সিরিজ নিশ্চিত করার ম্যাচ, আর ইংল্যান্ডের টিকে থাকার।
‘ঘর’ই শত্রু
ম্যাচটি মুম্বাইয়ের ওয়াংখেড়ে স্টেডিয়ামে বলেই সাহস পাচ্ছে ইংল্যান্ড। ভারতে পয়া ভেন্যু বলতে যদি কিছু থাকে ইংলিশদের, তবে সেটি এই মাঠ। এখানে ৭ ম্যাচ খেলে ৩টি জয়, হার ৩টি। তবে সর্বশেষ দুটি ম্যাচে (২০০৬ ও ২০১২) জয়ী তারাই। এর মাঝে ২০১২ সালের জয় দিয়েই সিরিজ জেতার মন্ত্র পেয়েছিল ইংল্যান্ড।
রেকর্ডের ম্যাচ
সিরিজ নিশ্চিত করার ম্যাচে কোহলির দলের অনুপ্রেরণার অভাব নেই। দুটি রেকর্ড ডাকছে তাদের। এবং দুটি রেকর্ড ছুঁতেই খুব বেশি কষ্ট করতে হবে না, শুধু হার এড়ালেই চলবে স্বাগতিক দলকে। মুম্বাই টেস্ট ড্র করলেই টানা ১৭ ম্যাচ অপরাজিত থাকার রেকর্ড হবে কোহলির দলের। এর আগেও ভারত একবার ১৭ ম্যাচ অপরাজিত ছিল, ১৯৮৫ থেকে ১৯৮৭ সালের মধ্যে। এ ম্যাচ ড্র হলেই টানা পঞ্চম সিরিজ জেতা হয়ে যাবে, এমনটাও নিজেদের ইতিহাসে মাত্র একবারই করতে পেরেছে ভারত, ২০০৮ থেকে ২০১০ সালে টানা ৫টি টেস্ট সিরিজ জিতেছিল ভারত।
কোহলির ‘না’
রাজকোট টেস্টটা ড্র হলেও পরের দুটি ম্যাচ ভারত জিতেছে দাপটের সঙ্গেই। ব্যাটিংয়ে টপ অর্ডার চিন্তার কারণ হয়ে থাকলেও লোয়ার অর্ডার ব্যাটিং ও বোলিং দুই ম্যাচেই বিপাকে ফেলেছে ইংল্যান্ড দলকে। কিন্তু সিরিজ হারের সম্ভাবনা শেষ করার পরই এক সপ্তাহের লম্বা বিরতি। সিরিজের মাঝপথে এ বিরতি দল যে আত্মবিশ্বাস নিয়ে ছুটে চলেছে সেটি নষ্ট করেও দিতে পারে। তবে বিরাট কোহলি সে সম্ভাবনা উড়িয়ে দিলেন এক শব্দেই, ‘না!’
থাকছেন কে, যাচ্ছেন কে
চোট কাটিয়ে ফিরছেন লোকেশ রাহুল। কিন্তু ঋদ্ধিমান সাহা চোট কাটিয়ে উঠতে না পারায় উইকেটকিপিংয়ের দায়িত্ব থাকছে পার্থিব প্যাটেলের কাছেই। শেষ মুহূর্তে চোট পেয়ে বাদ পড়েছেন অজিঙ্কা রাহানে। মোহাম্মদ সামিও আছেন চোটের ঝুঁকিতে, সে ক্ষেত্রে দলে ঢুকতে পারেন ভুবনেশ্বর কুমার অথবা শার্দুল ঠাকুর।
ইংল্যান্ড দলেও চোট কাটিয়ে ফেরার কথা স্টুয়ার্ট ব্রডের। সে ক্ষেত্রে বাদ পড়বেন অফ স্পিনার গ্যারেথ ব্যাটি। এ ছাড়া অ্যালিস্টার কুককে আবারও নতুন এক ওপেনিং সঙ্গী নিয়ে নামতে হচ্ছে এ টেস্টে—কিটন জেনিংস। দক্ষিণ আফ্রিকায় বেড়ে ওঠা এই বাঁহাতি ওপেনার দলে ঢুকেছেন হাসিব হামিদের জায়গায়। বিপিএল থেকে জরুরি ভিত্তিতে ডেকে নেওয়া হলেও লিয়াম ডসনের খেলার সম্ভাবনা নেই। সূত্র: ক্রিকইনফো, ওয়ান ইন্ডিয়া।
 
