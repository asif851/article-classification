
ধোঁয়াশা কাটছে না লিওনেল মেসির নতুন চুক্তি নিয়ে। বার্সেলোনা সমর্থকদের মধ্যে চাপা উদ্বেগ। মেসি তাঁদের অনেকবারই আশ্বস্ত করার চেষ্টা করেছেন। বারবার বলে যাচ্ছেন ক্যারিয়ার শেষ করবেন ন্যু ক্যাম্পেই। বার্সেলোনাও বলছে, মেসিকে ছাড়ার প্রশ্নই ওঠে না। মেসিকে ছাড়ার উপায়ই বা কোথায় বার্সার! ফরোয়ার্ডে লুইস সুয়ারেজ, নেইমার আছেন। মাঝমাঠে আছেন ইনিয়েস্তার মতো তারকা। কিন্তু আর্জেন্টিনার তারকাকে ছাড়া যে অচল দলটি!এটা আবেগের বহিঃপ্রকাশ নয়। বার্সেলোনা যে কতটা মেসিনির্ভর, তা চলতি মৌসুমে তাঁর পারফরম্যান্স বিশ্লেষণ করলেই বোঝা যায়। চলতি মৌসুমে বার্সেলোনার হয়ে খেলেছেন ২৮টি ম্যাচ। এর ২২টিতেই হয় মেসি গোল করেছেন, নয়তো গোলে সহযোগিতা করেছেন। এর মানে বার্সেলোনার হয়ে খেলা ৭৮.৫৭ শতাংশ ম্যাচে মেসি গোল বা গোলে সহযোগিতা করেছেন।চলতি মৌসুমে সব মিলিয়ে মেসির গোল ২৯টি। ১৫ গোল নিয়ে স্প্যানিশ লিগে দ্বিতীয় সর্বোচ্চ গোলদাতা। একটি গোল বেশি নিয়ে শীর্ষে আছেন বার্সারই একজন, উরুগুয়ের ফরোয়ার্ড লুইস সুয়ারেজ। চ্যাম্পিয়নস লিগের গ্রুপ পর্বে ৫ ম্যাচ খেলে মেসির গোল ১০টি। সেল্টিক ও ম্যানচেস্টার সিটির বিপক্ষে দুটি হ্যাটট্রিকও আছে। কোপা ডেল রেতে তাঁর ৩ গোল। বাকি একটি গোল স্প্যানিশ সুপার কাপে। ২৮ ম্যাচে সতীর্থদের ১২টি গোলে রেখেছেন অবদান। এএস
