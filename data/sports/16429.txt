
আধুনিক সভ্য দুনিয়ার সঙ্গে এখনো খুব একটা সখ্য গড়ে ওঠেনি মানুষগুলোর। এখনো গায়ে তোলেননি সভ্যতার পরিচায়ক জামা-প্যান্ট। বাস করছেন আফ্রিকার বন্য প্রাণীদের মাঝে। কিন্তু কেনিয়ার এই আদিবাসী গোষ্ঠীকেই সম্প্রতি দেখা গেছে ক্রিকেটের তীর্থভূমি লর্ডসে। মাসাই নামের কেনিয়ার এই আদিবাসীরা খেলতে এসেছিলেন অপেশাদার বিশ্ব চ্যাম্পিয়নশিপে। সাহেব-সুবোধের খেলা হলে কী হবে, এখানেও তাঁরা জলাঞ্জলি দেননি নিজেদের চিরায়ত ঐতিহ্য। প্রথাগত গাঢ় লাল রঙের কাপড় পরেই তাঁরা নেমে পড়েছিলেন ক্রিকেটযুদ্ধে। পায়ে জুতো, প্যাড—সবই ছিল। কিন্তু অনেকেই শরীরের ওপরে কোনো জামা চাপানোর ঝামেলায় আর যাননি!লাস্ট ম্যান স্ট্যান্ডস বিশ্ব চ্যাম্পিয়নশিপটা আয়োজন করে ইংল্যান্ড ক্রিকেট বোর্ড। পাঁচটি দেশের ৪৮টি দল নিয়ে আয়োজিত হয়েছিল এবারের প্রতিযোগিতাটি। মাসাই ওয়ারিয়র্সরা অবশ্য জিততে পারেনি। কিন্তু ক্রিকেট বিশ্বের নজরটা ঠিকই কেড়েছে। কেনিয়ার মাসাই নামের এই আদিবাসীদের কাছে ক্রিকেটটা শুধু একটা খেলা-ই নয়, সামাজিক কুসংস্কার আর কুপ্রথাগুলো রুখে দেওয়ার একটা উপায় হিসেবেও হাজির হয়েছে। ক্রিকেটের মাধ্যমেই তারা লড়াই চালাচ্ছে বাল্যবিবাহের বিরুদ্ধে। তরুণদের এইডস সম্পর্কে সচেতন করার কাজটাও এই যোদ্ধারা করছেন ক্রিকেট দিয়ে। সংঘাতময় গোষ্ঠীগুলোর মধ্যে শান্তি বজায় রাখার প্রচেষ্টাও চলছে জনপ্রিয় এ খেলাটির মাধ্যমে।
মাসাই ওয়ারিয়র্সের মতো লাস্ট ম্যান স্ট্যান্ডস বিশ্ব চ্যাম্পিয়নশিপের কাহিনিটাও কম আকর্ষণীয় নয়। অপেশাদারদের এই প্রতিযোগিতায় খেলা হয় ২০ ওভারের। প্রতিটি দলে থাকেন আটজন ক্রিকেটার। সবাই আউট হয়ে যাওয়ার পর শেষ ব্যাটসম্যানটি উইকেটে থেকে যান কোনো সঙ্গী ছাড়াই। যেহেতু কোনো সঙ্গী থাকেন না, তাই এক রান নিতে পারেন না এই শেষ ব্যাটসম্যান। তাঁকে সংগ্রহ করতে হয় ২, ৪ বা ৬ রান। কোনো ব্যাটসম্যান পান না শতক হাঁকানোর সুযোগ।৫০ রান করলে বাধ্যতামূলকভাবে উইকেট ছাড়তে হয় ব্যাটসম্যানকে। তবে সবাই আউট হয়ে যাওয়ার পর অবশ্য আবার ফেরার সুযোগ পান তিনি।ক্রিকেটের এই ফরম্যাটটিও দিনে দিনে ভালো জনপ্রিয় হচ্ছে। ইংল্যান্ড, অস্ট্রেলিয়া, নিউজিল্যান্ড, দুবাই ও দক্ষিণ আফ্রিকার প্রায় ৪০ হাজার খেলোয়াড় নিবন্ধিত হয়েছেন এই লাস্ট ম্যান স্ট্যান্ড ক্রিকেটে।

