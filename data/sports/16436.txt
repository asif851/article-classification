
কাঁধের সমস্যায় ভুগছিলেন গত জুন থেকেই। শ্রীলঙ্কার বিপক্ষে সিরিজেই তাঁর ডান কাঁধের হাড়ে চিড় ধরা পড়েছিল। আগস্টে পাকিস্তানের বিপক্ষে সিরিজে তিনটি টেস্ট খেললেও এরপর থেকে বিশ্রামেই ছিলেন তিনি। বাংলাদেশ সফরে টেস্ট দলে জায়গা পেয়েছিলেন। নির্বাচকেরা মনে করেছিলেন সুস্থ হয়েই বাংলাদেশের বিপক্ষে খেলবেন জেমস অ্যান্ডারসন। কিন্তু সাম্প্রতিক এক স্ক্যান রিপোর্ট বলছে, টেস্ট ম্যাচ খেলার জন্য এখনো পুরোপুরি সুস্থ নয় অ্যান্ডারসনের কাঁধ। ফলে বাংলাদেশ সফর থেকে নিজেকে সরিয়েই নিতে হচ্ছে ইংল্যান্ডের পক্ষে সর্বোচ্চ উইকেট-শিকারিকে। অ্যান্ডারসনের জায়গায় টেস্ট দলে ঢুকছেন নটিংহ্যামশায়ার বোলার জ্যাক বল। বাংলাদেশ সফরে ওয়ানডে দলে জায়গা পাওয়া জ্যাক বল এমনিতেই বাংলাদেশগামী বিমানে ওঠার প্রস্তুতি নিচ্ছিলেন। তাঁকে বলা হয়েছে টেস্ট দলে যোগ দিতে। গত সপ্তাহেই ইংল্যান্ডের শীত মৌসুমের ব্যস্ত সূচির সমালোচনা করেছিলেন অ্যান্ডারসন। আগামী দুটি মাস বাংলাদেশ ও ভারতের বিপক্ষে সাতটি টেস্ট ম্যাচ খেলবে ইংলিশরা। অ্যান্ডারসন এমন সূচিকে ‘ক্লান্তিকর’ হিসেবেই অভিহিত করেছিলেন তিনি। সূত্র: ডেইলি টেলিগ্রাফ।
