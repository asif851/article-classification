
আয়াক্সের বিপক্ষে চ্যাম্পিয়নস লিগের দুরন্ত হ্যাটট্রিক নিয়ে একেবারেই ভাবছেন না লিওনেল মেসি। এই মুহূর্তে এই মহাতারকার ভাবনাজুড়ে তাঁর ক্লাব বার্সেলোনা। এই মৌসুমে বার্সার খেলায় অভিনবত্ব আনতে চান তিনি। এবং তা খুব জরুরি বলেই মনে করেন আর্জেন্টাইন এই তারকা।খেলার ধরনে যেন কোনোভাবেই একঘেয়েমি না আসে, সে ব্যাপারে পদক্ষেপ নেওয়াটা দরকারি বলে মনে করেন মেসি। সেই সঙ্গে তাঁর অভিমত, কখনো কখনো খেলার ধরন পাল্টেও প্রত্যাশিত ফল লাভ করা সম্ভব, ‘এমনও দিন আসতে পারে, যেদিন আক্রমণাত্মক ফুটবল বা মাঝমাঠ দখল করে রাখার কৌশল খুব একটা কাজে আসবে না, সেদিন প্রতি-আক্রমণনির্ভর ফুটবল খুব জরুরি।’ভিন্ন স্বাদের ফুটবল খেলার মতো খেলোয়াড় বার্সায় যথেষ্ট আছেন বলেই মনে করেন মেসি, ‘আমাদের দলে দ্রুতগতিসম্পন্ন ফুটবলারের অভাব নেই। ঠিক যেমনি অভাব নেই দেখেশুনে পাস খেলে প্রতিপক্ষকে কোণঠাসা করার মতো খেলোয়াড়ের।’কোচ জেরার্ডো মার্টিনোর পিতৃবিয়োগে নিদারুণ মর্মাহত মেসি। কোচের প্রতি সহানুভূতিও ঝরেছে তাঁর কণ্ঠে, ‘ব্যাপারটায় আমাদের কারোরই হাত নেই। মার্টিনোর জীবনে একটা বাজে ব্যাপার ঘটে গেল। আমরা তাঁকে সাহস জুগিয়ে যাব নিরন্তর। বিধাতা যেন এই শোক কাটিয়ে ওঠার শক্তি দেন আমাদের কোচকে।’এদিকে, লা লিগায় এখন পর্যন্ত ছয় গোল পেয়েছেন মেসি। এই মুহূর্তে গোলদাতাদের তালিকায় তিনি রয়েছেন শীর্ষে। তবে চারটি করে গোল করে অ্যাটলেটিকো মাদ্রিদের ডিয়েগো কোস্তা আর আলমেরিয়ার রডরি তাঁর কাঁধে নিঃশ্বাসই ফেলছেন। সূত্র: রয়টার্স।
