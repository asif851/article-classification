
বাংলাদেশের বিপক্ষে প্রথম দ্বিপক্ষীয় সিরিজের সূচি ঘোষণা করেছে আফগানিস্তান ক্রিকেট বোর্ড (এসিবি)। তিন ম্যাচের ওয়ানডে সিরিজের খেলাগুলো হবে আগামী ২৫, ২৭ ও ৩০ সেপ্টেম্বর। সব ম্যাচই হবে মিরপুর শেরেবাংলা স্টেডিয়ামে। আজ রোববার রাতে সূচিটি প্রকাশ করা হয়েছে এসিবির ওয়েবসাইটে। 
পরে রাত নয়টার দিকে বিসিবি সভাপতি নাজমুল হাসান জানিয়েছেন, ম্যাচ তিনটি নাকি হবে ২৫ ও ২৮ সেপ্টেম্বর এবং ১ অক্টোবর। জানা গেছে, ম্যাচের মাঝে রিজার্ভ ডে রাখতেই নাকি শেষ দুটি ম্যাচের তারিখ বদলানো হয়েছে।  
এসিবির প্রধান নাসিমুল্লাহ দানিশ বলেছেন, ‘বাংলাদেশ ও আফগানিস্তানের মধ্যে এটাই হবে প্রথম সিরিজ। বাংলাদেশের ক্রিকেটপ্রেমীদের আমরা উপভোগ্য খেলা উপহার দেওয়ার অপেক্ষায় আছি।’ আফগানিস্তান দলের বিপক্ষে সিরিজ খেলায় বিসিবিকেও ধন্যবাদ দিয়েছেন তিনি।
