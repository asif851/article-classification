
তামিম ইকবাল দারুণ একটা কথা বললেন, ‘একটা পরিবার থেকে দূরে ছিলাম। তবে আরেকটা পরিবারের সঙ্গে খুব ভালো সময় কাটল।’আরেকটা পরিবার হলো বাংলাদেশ দল। শুধু বাংলাদেশ দল বললে অবশ্য ভুল হবে। খুলনায় কাল শেষ হওয়া অনুশীলন ক্যাম্পে আসলে জাতীয় দল ও জাতীয় দলের বাইরে মিলে ক্রিকেটার ছিলেন মোট ২৭ জন!তিনটি প্রস্তুতি ম্যাচের এই ক্যাম্প শেষ করে কাল রাতে ঢাকায় ফিরেছেন ক্রিকেটাররা। খুলনার আশপাশে যাঁদের বাড়ি, তাঁরা অবশ্য ছুটি কাটাতে রয়ে গেছেন। এই দলে আছেন সাতক্ষীরার মুস্তাফিজুর রহমানও।পিএসএল খেলতে আজ-কালের মধ্যে সাকিব, তামিম, মুশফিকের সঙ্গে দুবাইয়ের যাত্রী হওয়ার কথা ছিল মুস্তাফিজের। কিন্তু ম্যাচে বোলিং করাটা এখনো ঝুঁকিপূর্ণ বলে আপাতত পিএসএলে যাচ্ছেন না এই বাঁহাতি পেসার। বিসিবির ক্রিকেট পরিচালনা প্রধান নাঈমুর রহমান জানালেন, ‘মুস্তাফিজকে পিএসএলে খেলার জন্য অনাপত্তিপত্র দেওয়া আছে। তবে বয়সে এখনো তরুণ বলে তাঁর ব্যাপারে ঝুঁকি নিতে চাই না। ওর অবস্থাটা আরেকটু দেখতে হবে।’ বোর্ডের আরেকটি সূত্রে অবশ্য জানা গেছে, মুস্তাফিজের পিএসএলে খেলার সম্ভাবনা আসলে নেই।তবে তামিম দুবাই চলে যাচ্ছেন আজই। কাল যাবেন সাকিব ও মুশফিক। বাংলাদেশের টেস্ট অধিনায়ক তাই দারুণ রোমাঞ্চিত, ‘আমার প্রথম লক্ষ্য একাদশে জায়গা করে নেওয়া এবং তা ধরে রাখা। টি-টোয়েন্টি ক্রিকেট যত খেলব, ততই শিখব। টাকাপয়সা নয়, আমার কাছে খেলতে পারাটাই আসল।’খুলনার অনুশীলন ক্যাম্প নিয়ে সন্তুষ্ট তিনি, ‘কিছু নতুন জিনিস করার চেষ্টা করেছি আমরা। খুব ভালো ফিটনেস ও স্কিল ট্রেনিং হয়েছে। এ ছাড়া ফিল জনসির সঙ্গে মানসিক শক্তি বাড়ানোর চর্চাটাও কাজে লাগবে আশা করি।’ নিরাপত্তার কারণে গতিবিধি মূলত হোটেল আর মাঠে সীমিত থাকায় শেষ কয়টা দিন বিরক্তিকর লেগেছে তামিমের। তবে ক্যাম্পের মূল উদ্দেশ্য পুরোপুরি সফল বলে মনে করছেন এই ওপেনারও, ‘আমরা ওখানে যা যা করতে চেয়েছি, সবই করেছি। অনুশীলনের দিক দিয়ে খুব ভালো ক্যাম্প হয়েছে।’ অধিনায়ক মাশরাফি বিন মুর্তজা বড় করে দেখছেন সবার একসঙ্গে থেকে ক্যাম্প করাটাকে, ‘খুবই উপভোগ্য ছিল ক্যাম্প। একসঙ্গে অনুশীলনের পাশাপাশি সবাই নিজের সমস্যা নিয়ে আলাদা কাজ করেছে। পুরোটা সময় একসঙ্গে থাকায় অনেক কিছুতেই সুবিধা হয়েছে। টি-টোয়েন্টি ক্রিকেটের জন্য যতটুকু নিখুঁত হওয়ার চেষ্টা করা সম্ভব, আমরা করেছি।’৬ ফেব্রুয়ারি পর্যন্ত বিশ্রামে থেকে ৭ ফেব্রুয়ারি চট্টগ্রামে ক্যাম্প করতে যাবে বাংলাদেশ দল। এশিয়া কাপ ও টি-টোয়েন্টি বিশ্বকাপের ১৫ সদস্যের দল ঘোষণা হবে ৪ ফেব্রুয়ারির মধ্যে। ফারুক আহমেদের নির্বাচক কমিটি অবশ্য বোর্ডে দল জমা দিয়ে দেবে আজই। নতুনদের মধ্যে দলে থাকতে পারেন আবু হায়দার ও কাজী নুরুল হাসান।
