
কদিনে বড় ঝড়ই গেল মুমিনুল হকের ওপর দিয়ে। পাঁচ বছরের আন্তর্জাতিক ক্যারিয়ার কেন, পুরো জীবনে কি এমন কঠিন পরিস্থিতিতে পড়েছেন ২৫ বছর বয়সী এই ব্যাটসম্যান?
মুমিনুল যে ১৪ জনের দলে থাকবেন না, সেটি তাঁকে পরোক্ষভাবে জানিয়ে দেওয়া হয়েছিল দল ঘোষণার দুদিন আগেই। গত পাঁচ দিনে জাতীয় দলের অনুশীলনে তাই দেখা যায়নি তাঁকে। মুমিনুল অবশ্য বসে থাকেননি। মিরপুর শেরেবাংলা স্টেডিয়ামের ইনডোরে নিভৃতেই চালিয়ে গেছেন অনুশীলন।
দলে না থাকাটা মুমিনুলের জন্য অবশ্যই বিরাট ধাক্কা। যদিও ধাক্কাটা তিনি প্রথম খেয়েছিলেন মার্চে কলম্বোয় শততম টেস্টে বাদ পড়ার পর। শ্রীলঙ্কা থেকে দেশে ফিরে দলের অধিনায়ক হিসেবে ইমার্জিং টিমস এশিয়া কাপ খেলেছেন। ওই টুর্নামেন্টের সময় মুমিনুলের সঙ্গে বেশ কবার কথা বলে মনে হয়েছিল, ক্যারিয়ার নিয়ে অজানা আশঙ্কা ভর করেছে তাঁর মনে। ওয়ানডে, টি-টোয়েন্টিতে উপেক্ষিত তিনি অনেক দিন ধরেই। একমাত্র টেস্ট দিয়ে আন্তর্জাতিক ম্যাচ খেলার সুযোগ মেলে। যেটি বাংলাদেশ আবার খেলে অনিয়মিতভাবে। এক-দুই ম্যাচ ভালো না খেলায় সেই টেস্ট থেকে তিনি ছিটকে পড়লে ক্যারিয়ারটা এগিয়ে যাবে কীভাবে?
মুমিনুলের শঙ্কা আরও ঘনীভূত হয়েছে এবার অস্ট্রেলিয়ার বিপক্ষে প্রথম টেস্টের বিপক্ষে দলে না থাকায়। তবে এ ঘটনায় তোলপাড় হয়েছে সারা দেশ। শেষ পর্যন্ত বিসিবি সভাপতির হস্তক্ষেপে টেস্ট দলে ফিরেছেন বাঁহাতি টপ অর্ডার ব্যাটসম্যান। দলে না থাকা কিংবা অনেক নাটকের পর ফেরা—গত কদিনে মুমিনুলের সঙ্গে যতবার কথা হয়েছে, তাতে একটি বিষয় পরিষ্কার, মানসিকভাবে ভীষণ শক্ত ২২ টেস্ট, ২৬ ওয়ানডে ও ৬ টি-টোয়েন্টি খেলা এই ব্যাটসম্যান।
দলে নেই—এ খবরে মনটা তাঁর বিষাদে ছেয়ে গেছে ঠিকই, কিন্তু পরক্ষণে বলেছেন, ‘যা হওয়ার হয়েছে। আমি ইতিবাচক থাকার চেষ্টা করব।’ রোববার সন্ধ্যায় দলে ফেরার সুসংবাদটা পাওয়ার পরও মুমিনুল আগের মতোই নির্লিপ্ত, ‘সহজেই ভেঙে পড়ি না আমি। সব সময়ই স্বাভাবিক ছিলাম। যখন শুনেছি নেই (দলে), তখনো স্বাভাবিক। এখনো স্বাভাবিক। তবে যে অভিজ্ঞতা হলো গত কয়েক দিনে, জীবনে এমনটা আগে কখনো হয়নি।’
ঝড়টা আপাতত থেমেছে। মুমিনুল কি এবার স্বস্তি পাচ্ছেন? ‘আমি মানুষটা কেমন, আপনারা যাঁরা আমাকে কাছ থেকে দেখেন, নিশ্চয়ই জানেন। সহজেই আবেগতাড়িত হই না। এখন থাক এসব। দোয়া করবেন, সুযোগ পেলে আমি যেন ভালো খেলতে পারি।’
মুমিনুল চরিত্রটা এমন, মচকাবেন কিন্তু ভাঙবেন না—সে হোক ২২ গজে কিংবা ২২ গজের বাইরে।
আরও পড়ুন... 
দলে ফিরলেন মুমিনুল
