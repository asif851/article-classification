
কেপটাউন টেস্টে অধিনায়ককে স্বস্তির এক ব্রেক থ্রু এনে দিয়েছিলেন কাগিসো রাবাদা। তাতে আত্মহারা ফাফ ডু প্লেসি ফাস্ট বোলারের কপালে চুমু এঁকে দিয়েছিলেন। তাতে নাকি রাগ করেছেন রাবাদার বান্ধবী!
না, অতটা সিরিয়াস কিছু নয়। শিরোনামের পাশে দু-একটা ভেংচি কাটার ইমোটিকনও দেওয়া উচিত ছিল! সিরিজের প্রথম টেস্টে ভারতের প্রথম ইনিংসে ভয়ংকর মূর্তিতে হাজির হয়েছিলেন হার্দিক পান্ডিয়া। সেঞ্চুরি থেকে হাত ছোঁয়া দূরত্বে তাঁকে আউট করে দেন রাবাদা। ডু প্লেসিও তাই খুশি আটকাতে না পেরে স্নেহের চুমু দিয়েছিলেন রাবাদাকে। সে ছবি আবার সামাজিক যোগাযোগমাধ্যমে প্রকাশ করে লিখেছেন, ‘বিশ্বের এক নম্বর ফাস্ট বোলার হলে এমন পুরস্কারই পাবে। রাবাদা দারুণ দেখালে। তুমি এটা (শীর্ষ র‍্যাঙ্কিং) অর্জন করেছ।’
এমন দারুণ এক পোস্ট স্বভাবতই অনুসারীদের মধ্যে সাড়া ফেলে দিয়েছিল। তবে সেটা আরও মজায় রূপ নিল রাবাদার মন্তব্যে, ‘আমার বান্ধবী কিন্তু মোটেও খুশি না!’ এমন মন্তব্যে মজা পেয়েছেন সবাই। এমনকি আইসিসিও সে ছবি টুইট করে মজাটা বাড়িয়ে দিয়েছে। ক্রিকেটের নিয়ন্ত্রক সংস্থা পোস্ট করেছে, ‘বিশ্বের এক নম্বর টেস্ট বোলারের প্রতি নিজের ভালোবাসা দেখাচ্ছেন ফাফ, তবে সবাই কিন্তু এতে খুশি নন!’
আসলেই, দু-একটা ভেংচি কাটা কিংবা চোখ টিপ দেওয়ার ইমোটিকন ছাড়া এমন খবর দেওয়া যায় না!
