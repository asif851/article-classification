
গ্যালারিতে একটা ক্যাচ ধরে লাখ লাখ ডলার! জেমি গফ কস্মিনকালেও ভাবতে পারেননি, ভাগ্য বদলানো বিশাল পুরস্কারের অপেক্ষমাণ তালিকায় তাঁর নাম উঠবে! অথচ শ্রীলঙ্কা-আফগানিস্তান ম্যাচের টিকিটটা নিজেও কেনেননি, স্ত্রীর এক বন্ধুর কাছ থেকে উপহার পেয়েছিলেন। ডানেডিনের গ্যালারিতে বসেছিলেন স্ত্রী-কন্যাকে নিয়ে। আফগানিস্তানের ব্যাটিংয়ের সময় মজা করে মেয়েকে বলছিলেন, গ্যালারিতে নিশ্চয়ই বল উড়ে আসার সম্ভাবনা নেই! খানিক পরই আসগার স্টানিকজাই বল আছড়ে ফেললেন মাঠের বাইরে। সেটি এক হাতে ধরেই কপাল খুলে গেল গফের। কারণ টুর্নামেন্ট শুরুর আগেই বলা হয়েছিল, কমলা টি-শার্ট পরে এক হাতে নিউজিল্যান্ডের কোনো ভেন্যুতে ক্যাচ ধরতে পারলে মোটা অঙ্কের নগদ অর্থ জুটবে। সেটা নির্ভর করে নিউজিল্যান্ড কত দূর যায় সেটির ওপর। কোয়ার্টার ফাইনালে গেলে সাড়ে তিন লাখ ডলার, সেমিফাইনালে গেলে পাঁচ লাখ, ফাইনালে গেলে সাড়ে সাত লাখ, আর চ্যাম্পিয়ন হলে পুরো ১০ লাখ ডলার। গফের আগেই দুজন এমন ক্যাচ ধরেছেন, টাকাটা ভাগাভাগি হবে সবার মধ্যে। তিনজনই নিশ্চয়ই প্রার্থনায় বসে গেছেন, নিউজিল্যান্ড যেন বিশ্বকাপ জেতে! সিডনি মর্নিং হেরাল্ড।
