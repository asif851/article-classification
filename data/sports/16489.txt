
নারায়ণগঞ্জে ইপিলিয়ন গ্রুপ দ্বিতীয় বিভাগ ফুটবল ফাইনালে টাইব্রেকারে ইসদাইর বন্ধন কোচিংকে ৫-৪ গোলে হারিয়ে চ্যাম্পিয়ন হয়েছে নারায়ণগঞ্জ স্পোর্টস একাডেমি।গতকাল শুক্রবার বিকেলে ইসদাইরের ওসমানী স্টেডিয়ামে খেলা শেষে বিজয়ীদের মধ্যে পুরস্কার বিতরণ করেন ইপিলিয়ন গ্রুপের ব্যবস্থাপনা পরিচালক রিয়াজউদ্দিন আল মামুন। জেলা ফুটবল অ্যাসোসিয়েশনের সভাপতি ও জাতীয় দলের সাবেক ফুটবলার আশরাফউদ্দিন চুন্নুর সভাপতিত্বে পুরস্কার বিতরণী অনুষ্ঠানে বাংলাদেশ ফুটবল ফেডারেশনের সদস্য ও জাতীয় দলের সাবেক ফুটবলার শেখ মো. আসলাম, ইন্টার স্পোর্টস ম্যানেজিং পার্টনার মহিম হাসান প্রমুখ উপস্থিত ছিলেন।লিগের সর্বোচ্চ গোলদাতার পুরস্কার পেয়েছেন বন্ধনের আরিফ। ম্যান অব দ্য ম্যাচ হয়েছেন নারায়ণগঞ্জ স্পোর্টস একাডেমির গোলরক্ষক হাবীব। নারায়ণগঞ্জ একাডেমি আগামী মৌসুমে প্রথম বিভাগে খেলবে।টুর্নামেন্টের পৃষ্ঠপোষক ইপিলিয়ন গ্রুপের পাশাপাশি কো-স্পনসর ছিল ইন্টার স্পোর্টস, ক্লেমন ও আমরা নেটওয়ার্ক লিমিটেড।
 
