
ইনিংসের পঞ্চম ওভারের শেষ বলটিই যা একটু আফসোস ছড়াচ্ছে ঢাকা টেস্টের প্রথম সেশনে। এর বাইরে অবশ্য সেশনের পুরোটাই বাংলাদেশ-ময়। আরও নির্দিষ্ট করে বললে ইমরুল কায়েস আর মুমিনুল হকের ধৈর্যশীল ব্যাটিংয়েই প্রথম সেশনটাকে নিজেদের ভাবতে পারছে বাংলাদেশ। মধ্যাহ্ন বিরতির আগ পর্যন্ত এই সেশনে স্কোরবোর্ডে বাংলাদেশ রান তুলেছে ৭৫। উইকেটের কলামে অবশ্য তামিম ইকবালের বিদায়ের পর আর কোনো পরিবর্তন আসেনি। দিনের পঞ্চম ওভারেই ডেল স্টেইনকে তাঁর চারশতম উইকেটটি উপহার দেন তামিম। উপহার দেন বলাটা ঠিক হচ্ছে কিনা, এ নিয়ে বিতর্ক হতে পারে, তবে তামিম স্টেইনের অফ স্টাম্পের বাইরের বলটি যে ঢংয়ে খেললেন তাতে ‘উপহার দেওয়া’র আলোচনা উঠতেই পারে। আগের ওভারেই অবশ্য স্টেইন বঞ্চিত হয়েছিলেন নিজের চারশতম উইকেটটি থেকে। অফ স্টাম্পের বাইরের আরেকটি বলে খোঁচা দিয়েছিলেন তামিম। বল চলে গিয়েছিল স্লিপে দাঁড়ান ডিন এলগারের কাছে। কিন্তু এলগার তা তালুতে জমাতে পারেননি। তামিমের বিদায়ের সময় বাংলাদেশের সংগ্রহ ছিল ১২। তিন নম্বরে মুমিনুল খেলতে নেমে ইমরুলের সঙ্গে যুগলবন্দীটা তৈরি করেছেন বেশ ভালোই। ধীর-স্থির ব্যাটিংয়ে বাকি সময়টা ভালোই কাটিয়েছেন বাংলাদেশের দুই ব্যাটসম্যান। নিজেদের মধ্যে ৬৩ রানের জুটি গড়ে শুরুর ধাক্কাটা সামলেছেন বেশ ভালোভাবেই। ৭৬ বল খেলে মুমিনুল অপরাজিত আছেন ৩৫ রানে, ইমরুল খেলেছেন ৮৫ বল। তাঁর সংগ্রহ ২৮। বড় ইনিংসের ভিতটা গড়ে ফেলেছেন দুই ব্যাটসম্যানই, এখন পালা কেবল এগিয়ে যাওয়ার। দক্ষিণ আফ্রিকা প্রথম সেশনে স্টেইনের পাশাপাশি ব্যবহার করেছে আরও চার বোলারকে—ভারনন ফিল্যান্ডার, মরনে মরকেল, সাইমন হার্মার আর ফন জিল। মরকেলের একটি বল মুমিনুলের হেলমেটে আঘাত হানা ছাড়া বাকি চারজন অবশ্য বাংলাদেশি ব্যাটসম্যানদের ওপর খুব একটা প্রভাব সৃষ্টি করতে পারেননি। 
