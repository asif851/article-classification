
রাশিয়া বিশ্বকাপ নিয়ে আইএস (ইসলামিক স্টেট) হুমকি দিয়েই যাচ্ছে। কয়েক দিন আগেই মেসির রক্তাক্ত ছবি ব্যবহার করে হুমকি দিয়েছিল জঙ্গি গোষ্ঠীটি। এবার মেসির সঙ্গে নেইমার ও রোনালদোর ছবি ব্যবহার করে আরও বড় আকারে হুমকি দিল পুরো বিশ্বে আতঙ্ক ছড়িয়ে যাওয়া সংগঠনটি। ফ্রান্স জাতীয় দলের কোচ দিদিয়ের দেশমও শিকার হয়েছেন আইএসের এমন বিকৃত আচরণের।
ফুটবল নিয়ে আইএসের বিতৃষ্ণা দিন দিন মাত্রা ছাড়াচ্ছে। গত বছর ইরাকে রিয়াল মাদ্রিদ সমর্থকদের একটি ক্লাবে হামলা চালিয়েছিল আইএস। দুই হামলায় ২৮ ফুটবল সমর্থককে হত্যা করেছিল তারা। এই সংগঠনের নিয়ন্ত্রণাধীন অবস্থায় মসুল শহরে ফুটবল খেলা ছিল আতঙ্কের অন্য নাম। কিছুদিন আগে বরুসিয়া ডর্টমুন্ডের বাসেও বোমা হামলা হয়েছে। এই মুহূর্তে রাশিয়া বিশ্বকাপ ২০১৮ নিয়েও আতঙ্ক ছড়ানোর চেষ্টা চালিয়ে যাচ্ছে তারা।
আইএসের এক পোস্টারে কিছুদিন আগেই মেসির রক্তাক্ত ছবি ব্যবহার করা হয়েছিল। আরও একটি পোস্টারে মেসির সঙ্গে দেখানো হয় নেইমারকেও। সেখানে লেখা ছিল, ‘তোমরা নিরাপত্তা পাবে না, যত দিন আমরা মুসলিম দেশগুলোতে তা উপভোগ করতে পারব।’ দেশমের পোস্টারে দেখানো হয়েছে বন্দী দেশমকে অস্ত্রের মুখে আটকে রাখা হয়েছে এবং সেখানে লেখা, ‘দিদিয়ের দেশম আল্লাহর শত্রু।’ পোস্টারে আরও বড় করে লেখা, ‘আমরা তোমাদের আতঙ্কিত করেই যাব; তোমাদের জীবন তছনছ করে দেব।’ সাইট ইন্টেলিজেন্স গ্রুপ সবার নজরে এনেছে এ পোস্টার। সাধারণত আইএসের খবরগুলো এদের মাধ্যমেই বহির্বিশ্ব জানতে পারে।মেসি ও নেইমারকে আইএসের পোস্টারে দেখে ফুটবলবিশ্ব যখন আতঙ্কিত, ঠিক তখনই রোনালদোকে নিয়ে নতুন এক পোস্টার প্রকাশ করল তারা। সেখানে দেখা যাচ্ছে পর্তুগিজ অধিনায়কের চোখের নিচে আঘাতের চিহ্ন, তাঁর পেছনে দাঁড়িয়ে অস্ত্রধারী এক জঙ্গি। সেখানে লেখা, ‘আমরা যা বলি সেটা শোনা যায় না দেখতে হয়। অপেক্ষায় থাকো, আমরাও অপেক্ষায় আছি!’
 কদিন আগে শুধু মেসিকে নিয়ে একটি পোস্টার প্রকাশ করেছিল আইএস। সে ছবিতে দেখা গেছে, হাজতে আটকে থাকা লিওনেল মেসিকে। মেসির চোখ বেয়ে নামছে রক্ত। আর পাশে লেখা, ‘জাস্ট টেররিজম’! এতেও সন্তুষ্ট হয়নি সংগঠনটি। হুমকিটা যেন হেসে কেউ উড়িয়ে না দেয়, সে জন্য আরও লিখে দিয়েছে, ‘তোমরা এমন এক দলের সঙ্গে লড়ছ, যাদের অভিধানে ব্যর্থতা বলে কিছু নেই।’ আর্জেন্টিনা ফুটবল ফেডারেশন পর্যন্ত নড়েচড়ে বসতে বাধ্য হয়েছিল এমন হুমকিতে। সূত্র: মার্কা
