
সাধারণ মানুষের আকুতি তো আছেই। গতকাল সোমবার খবরটা আসার পর থেকেই বিশ্বজুড়ে ফেসবুক-টুইটারে লিওনেল মেসিকে চরম সিদ্ধান্ত না নেওয়ার আকুল আবেদন জানাচ্ছেন সাধারণ মানুষ। শুধু আর্জেন্টিনার সমর্থকেরা নন, তাতে যোগ দিয়েছেন সবাই। মেসির কাছে সরাসরি ফোন গেছে আর্জেন্টিনার প্রেসিডেন্টেরও। মাউরিসিও মাক্রি মেসির সঙ্গে বেশ কিছুক্ষণ কথা বলেছেন। অনুরোধ জানিয়েছেন, এখনই হুট করে সিদ্ধান্ত নেওয়ার দরকার নেই। মেসিকে যে আর্জেন্টিনার ভীষণ প্রয়োজন।
আর্জেন্টিনার রোজারিওতে জন্ম নেওয়া মেসি সেই শৈশবেই চলে গিয়েছিলেন দেশ ছেড়ে। বেড়ে ওঠা, বড় হওয়া বার্সেলোনাতেই। কিন্তু জাতীয় দল হিসেবে মেসিকে আর্জেন্টিনাকেই বেছে নেন; স্পেন যদিও তাঁকে পেতে প্রাণপণ চেষ্টা করেছিল। এমনকি স্পেনের বয়সভিত্তিক দলের হয়ে মেসিকে খেলানোর আয়োজন প্রায় করেই ফেলেছিল দেশটির ফুটবল সংস্থা। মেসি ​যদি স্পেনের হয়ে খেলত? নামের পাশে একটি বিশ্বকাপ আর দুটি ইউরো থাকত!কিন্তু নিজ দেশের নাড়ির টান কেইবা অস্বীকার করতে পারে? নিজ দেশের সবচেয়ে বড় সম্পদটাকে আর্জেন্টিনাও এভাবে হারিয়ে ফেলতে চায় না। আর্জেন্টিনার প্রেসিডেন্টের একজন মুখপাত্র জানিয়েছেন, মেসি আন্তর্জাতিক ফুটবল থেকে অবসর নিচ্ছেন জানার পর প্রেসিডেন্ট নিজে থেকে ফোন করেন মেসিকে। অনুরোধ করেন জাতীয় দলের সঙ্গে থেকে ​যেতে। সেই মুখপাত্র বলেছেন, তিনি মেসিকে ফোন করে বলেছেন জাতীয় দলের পারফরম্যান্সে কতটা গর্ব তিনি অনুভব করেন। বলেছেন, মেসি যেন সমালোচনায় কান না দেন। সূত্র: এএফপি
