
শচীন টেন্ডুলকার ছোটবেলা থেকেই নিজের ব্যাটিং-শৈলীতে হইচই ফেলে দিয়েছিলেন চারদিকে। ভারতীয় ক্রিকেটে যে নতুন এক তারকার আবির্ভাব ঘটতে চলেছে, সেটা জানা গিয়েছিল তখনই। রাহুল দ্রাবিড়, সৌরভ গাঙ্গুলী থেকে শুরু করে হালের বিরাট কোহলি—আবির্ভাবের ঘোষণাটা কিন্তু তাঁরা দিয়ে রেখেছিলেন ​শৈশবে। রাহুল দ্রাবিড়ের ১০ বছর বয়সী ছেলে সামিত দ্রাবিড়ও জানিয়ে রাখলেন, বাবা রাহুলের মতোই ভারতীয় ক্রিকেট আলোকিত করার প্রস্তুতিটা তিনি শুরু করেই দিয়েছেন। সম্প্রতি বেঙ্গালুরুর অনূর্ধ্ব-১৪ বছর বয়সীদের একটি ক্রিকেট প্রতিযোগিতায় দুর্দান্ত এক সেঞ্চুরি করে সামিত নিজের রক্তের পরিচয়টা রেখেছে দারুণভাবেই। বেঙ্গালুরু ইউনাইটেড ক্রিকেট ক্লাবের (বিইউসিসি) হয়ে সামিতের ১২৫ রানের ইনিংসটিতে ছিল ১২টি চারের মার। তার এই সেঞ্চুরি বিইউসিসিকে ফ্র্যাংক অ্যান্থনি পাবলিক স্কুলের বিপক্ষে টাইগার কাপ নামের একটি প্রতিযোগিতায় এনে দিয়েছে বড় এক জয়। সামিতের ১২৫ রান হচ্ছে বিইউসিসির পক্ষে এই ম্যাচে দ্বিতীয় সর্বোচ্চ সংগ্রহ। এই ম্যাচে ১৪৩ রানের দুর্দান্ত এক ইনিংস খেলেছে সামিতের সতীর্থ প্রতিউশ। 
এই সেঞ্চুরিই কিন্তু সামিরের প্রথম সাফল্য নয়। গত বছরও একটি অনূর্ধ্ব-১২ ক্রিকেট প্রতিযোগিতায় সামিত খেলেছিল দুর্দান্ত তিনটি ফিফটির ইনিংস। এর মধ্যে একটি ইনিংস শেষ হয়েছিল ৯৩ রানে। গোপালান ক্রিকেট চ্যালেঞ্জ নামের সেই প্রতিযোগিতায় সামিত পায় ‘সেরা ব্যাটসম্যানে’র পুরস্কার।
নিজের ছেলের এমন ক্রিকেটীয় সাফল্যে স্বভাবতই খুশি বাবা দ্রাবিড়। তবে এখনই উচ্ছ্বাসে গা ভাসিয়ে দিতে চান না, ‘সামিত এখনো অনেক ছোট। এই সময় অন্য কিছু ভাবার সুযোগ নেই। আমি চাই, সে খেলাটা উপভোগ করুক। ওর হাত ও চোখের সমন্বয় ভালো। আমি ওকে এখনই কোনো ব্যাকরণে আবদ্ধ করতে চাই না। ওকে আমি মেরে খেলতেই বলি। বল ব্যাটের কাছে এলেই যেন সে মারে। সামিত কিন্তু অন্য খেলাতেও সমান উৎসাহী। সে ক্রিকেটের পাশাপাশি ফুটবল খেলে, সাঁতারেও ভর্তি করিয়ে দিয়েছি। আপাতত সে তার শৈশব উপভোগ করুক।’এটা দ্রাবিড়ের কথা না, একজন বাবার কথা! সূত্র: টাইমস অব ইন্ডিয়া।
