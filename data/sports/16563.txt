
গতকাল চট্টগ্রাম আবাহনীকে গুরুত্বপূর্ণ ম্যাচে ৩-১ ব্যবধানে হারিয়েছে শেখ জামাল। কিন্তু মাঠ থেকেই তাদের গাম্বিয়ান স্ট্রাইকার মামাদু বাকে যেতে হয়েছে হাসপাতালের নিবিড় পরিচর্যা কেন্দ্রে (আইসিইউ)।
শিরোপা-প্রত্যাশী দুই দলের ম্যাচটা ছিল উত্তেজনায় ভরপুর; যদিও দাপটে এগিয়ে ছিল শেখ জামাল। ম্যাচের শেষ দিকে ঘটে দুর্ঘটনাটি। বাঁ প্রান্ত দিয়ে দুর্দান্ত গতিতে বল নিয়ে ঢুকছিলেন বা, কিন্তু সুশান্ত ত্রিপুরা ট্যাকল করলে পড়ে যান মাঠে। নিয়ন্ত্রণ না রাখতে পারায় সুশান্তের পা লাগে গাম্বিয়ান স্ট্রাইকারের মাথায়। তাৎক্ষণিকভাবে বসে রেফারির কাছে ফাউলের প্রতিবাদ জানিয়েছিলেন। কিন্তু এর পরেই শুয়ে পড়েন বা। সেখান থেকে সরাসরি নেওয়া হয় হাসপাতালে।
গাম্বিয়ান স্ট্রাইকারের বর্তমান অবস্থা জানিয়েছিলেন দলের ফিজিও জামান চয়ন,‌ ‘মামাদু গতকাল রাত থেকে আইসিইউতে আছে। গতকাল দেড় ঘণ্টা জ্ঞান ছিল না। তবে ভালো খবর হলো রাতে জ্ঞান ফিরেছে। আজ সন্ধ্যায় সিটি স্ক্যান রিপোর্ট দেখে ডাক্তার পরবর্তী সিদ্ধান্ত জানবেন।’ পরে বিকালে শেখ জামালের কোচ মাহবুব হোসেন রক্সি জানালেন, ‘আপাতত বিপদমুক্ত বা। ওর সিটি স্ক্যান করা হয়েছে। চিকিৎসকেরা জানিয়েছেন মাথায় আঘাত পাওয়ায় কেটে গেছে। ক্ষতটা শুকালেই হয়তো মাঠে নামতে পারবেন। আঘাত তত গুরুতর নয়।’ 
