
এক বছরও হয়নি, ব্রাজিলের পুরোনো এক দুঃখ ভুলিয়ে দিয়েছেন নেইমার আর গ্যাব্রিয়েল বারবোসা। অলিম্পিকে ফুটবলে সোনা এনে দিয়েছেন। মাঠে নেইমার ও গ্যাব্রিয়েলে জুটিটা ভালোই জমেছে। মাঠের জুটি এখন রূপ নিয়েছে পারিবারিক সম্পর্কে। নেইমারের বোন রাফায়েলা বেকরানের সঙ্গে প্রেম করছেন বারবোসা।বারবোসা নামে তাঁকে হয়তো চিনবে না অনেকেই। ২০ বছর বয়সী এই তারকা পরিচিত ‘গাবিগোল’ নামে। সান্তোসের জার্সিতে তাঁর গোলের পরিমাণই তাঁর নামের পাশে ‘গোল’ শব্দটা বসিয়ে দিয়েছে। গ্যাব্রিয়েলের বয়স যখন ১৭, তখন সান্তোসের মূল একাদশে নেইমারের কারণেই জায়গা পেয়েছিলেন। নেইমার বার্সেলোনায় যোগ দেওয়ার পর তাঁর অভাব পূরণ করতেই ‘গাবিগোল’কে দলে টানা। সে অভাব দারুণভাবেই পূরণ করেছেন তিনি। আর সে কারণেই সান্তোস সমর্থকেরা তাঁকে নতুন নেইমার হিসেবে দেখতে শুরু করেছিলেন।এ মৌসুমে ইন্টার মিলানে যোগ দেওয়ার পর অবশ্য প্রায় হারিয়েই গেছেন। ইতালীয় ক্লাবের পক্ষে এখনো পর্যন্ত মাত্র এক গোল তাঁর। খুব বেশি ম্যাচও খেলেননি। মাঠের অনুপস্থিতি অবশ্য মন দেওয়া নেওয়া কোনো বাধা হয়নি। নেইমারের বোন রাফায়েলার সঙ্গে গড়েছেন প্রেমের সম্পর্ক। এত দিন সেটা লুকিয়ে রাখলেও পরশু দুজনেই একসঙ্গে সেটা প্রকাশ করেছেন সামাজিক যোগাযোগ মাধ্যমে। ইনস্টাগ্রামে নিজ নিজ অ্যাকাউন্টে নিজেদের অ্যাকাউন্টে প্রকাশ করেছেন নিজেদের অন্তরঙ্গ মুহূর্তের। শুধু একটাই পার্থক্য, ‘গাবিগোল’ রঙিন ছবি পোস্ট করলেও রাফায়েলা দিয়েছেন সাদা-কালো ছবি।তবে দুজন দুজনের মন যেভাবে রাঙাচ্ছেন তাতে সাদাকালো ছবিতেই বা কী আসে যায়! সূত্র: গোলডটকম।
 
