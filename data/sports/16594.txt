



কাল মালাগাকে ২-১ গোলে হারিয়েছে রিয়াল মাদ্রিদ
প্রথম গোল করেছেন ইস্কো, দ্বিতীয় গোলটিও বানিয়ে দিয়েছেন তিনি
মালাগার মাঠে ইস্কোকে দাঁড়িয়ে সম্মান জানিয়েছে দর্শক


গোলটি অবিশ্বাস্য ছিল বলা ভুল হবে। মাসের শুরুতে জুভেন্টাসের বিপক্ষে ক্রিস্টিয়ানো রোনালদোর গোলেই শুধু অমন ট্যাগ লাগানো যায়। কিন্তু কাল মালাগার বিপক্ষে ইস্কোর গোলটি ছিল অদ্ভুত সুন্দর। ডি-বক্সের ঠিক বাইরে ফ্রি কিক পেয়েছিলেন। মানব–দেওয়ালের ঠিক ওপর দিয়ে বেরিয়ে পোস্ট ঘেঁষে বল চলে গেল জালে। এমনই এক গোল যা চোখে লেগে থাকে আর মায়া বাড়িয়ে দেয়। মায়া! হ্যাঁ, শব্দটা মায়াই। গোলের পর ইস্কোর উদ্‌যাপনেই তো ঠিকরে বেরোচ্ছিল সে অনুভূতি। এমন একটা শট নেওয়ার পরে জায়গায় দাঁড়িয়ে রইলেন। পাশ থেকে সতীর্থরা সব ছুটে আসছেন অভিনন্দন জানাতে। এর মধ্যমণি হয়েও চোখেমুখে অপরাধী ভাব। রামোস-কাসেমিরোদের আলিঙ্গন থেকে মুক্ত হয়েই হাত দুটো একসঙ্গে এনে ক্ষমা চাইলেন মাঠের হাজার বিশেক দর্শকের কাছে। একটু আগেই তাঁকে ফাউল করে ফেলে দেওয়া হয়েছিল। নিজের আদায় করা ফ্রি কিক থেকে গোল। তবু কেন ক্ষমা চাইতে হবে ইস্কোকে?ওই যে মায়া! এই মালাগাতেই জন্ম। সেখানে ফুটবল পায়ে বেড়ে ওঠা। এই মালাগার জার্সিতেই আলো ছড়ানো, সেখান থেকে অনূর্ধ্ব-২১ ইউরোর স্পেন দলে জায়গা করে নেওয়া। টুর্নামেন্টের সেরা খেলোয়াড়দের মধ্যে জায়গা করে নিয়ে রিয়াল মাদ্রিদে চলে আসা। মালাগার জার্সিতে তার আগের মৌসুমেই রিয়ালকে ভোগানোটাও ভূমিকা রেখেছিল সেবার। সেটা পাঁচ বছর আগের কথা।কিন্তু মালাগার প্রতি ভালোবাসা এখনো কমেনি তাঁর। মালাগারও কি কমেছে? ওই গোলের পর রিয়ালের চেয়ে মালাগার সমর্থকের উচ্ছ্বাসই বেশি শোনা গেছে। হোক না প্রতিপক্ষের খেলোয়াড়, হোক না তাঁর কারণেই লা লিগা থেকে বাদ পড়ে যাওয়া প্রায় নিশ্চিত হয়েছে দলের, তবু নিজেদের ঘরের ছেলে বলে কথা! ইস্কোর করা নাটমেগ কিংবা ড্রিবলিংয়ে একটু পরপরই উচ্ছ্বাস প্রকাশ করেছে স্থানীয় দর্শক। তার জাদুকরি দৌড়ে মুগ্ধতা প্রকাশে রিয়াল–সমর্থকদের পেছনে ফেলেছে মালাগা। রিয়ালের দ্বিতীয় গোলেও অবদান রেখেছেন ইস্কো। এরপরও ৭২ মিনিটে যখন মাঠ ছাড়ছেন, মাঠে থাকা মালাগার সব দর্শক উঠে দাঁড়ালেন। ইস্কোর জন্য মালাগার ভালোবাসা যে কমেনি এক বিন্দুও।
