
আগের ম্যাচে ৩০৪ রান করেও জেসন রয়ের দুর্দান্ত সেঞ্চুরির কাছে হেরেছে অস্ট্রেলিয়া। আজ সিরিজের দ্বিতীয় ম্যাচে জয় নিশ্চিত করতে একজন বোলার বাদ দিয়ে ব্যাটসম্যান খেলিয়েও শেষরক্ষা হয়নি অস্ট্রেলিয়ার। অ্যারন ফিঞ্চের আরও একটি সেঞ্চুরির সুবাদে ৯ উইকেটে ২৭০ রান তুললেও ইংল্যান্ড ম্যাচটা জিতেছে ৪ উইকেটে।হেসেখেলেই ম্যাচটা জিতেছে ইংল্যান্ড। প্রথম ম্যাচে ৩০৪ রান তাড়া করার আত্মবিশ্বাসে বলীয়ান ইংলিশরা আজ ২৭০ রান পেরিয়ে গেছে ৩৪ বল হাতে রেখেই। ব্রিসবেনে এটি অস্ট্রেলিয়ার বিপক্ষে ইংল্যান্ডের সর্বোচ্চ রান তাড়া। ব্রিসবেনে অবশ্য এর আগে এর চেয়ে বেশি রান তাড়া করে অস্ট্রেলিয়াকে হারিয়েছে ওয়েস্ট ইন্ডিজ—সেটি ১৯৯৭ সালে উইন্ডিজ তাড়া করেছিল অস্ট্রেলিয়ার ২৮২ রান।শুরুটা একেবারেই ভালো হয়নি ইংলিশদের, ২ রানে প্রথম উইকেট হারিয়েছিল তারা। আগের ম্যাচেই ইংল্যান্ডের পক্ষে ওয়ানডেতে সর্বোচ্চ ব্যক্তিগত রানের মালিক বনে যাওয়া রয় ফেরেন মাত্র ২ রানে। এরপর অ্যালক্সে হেলস আর জনি বেয়ারস্টোর ১১৭ রানের জুটিতে ম্যাচে ফেরে ইংলিশরা। বেয়ারস্টো ৫৬ বলে করেন ৬০। তাঁর ইনিংসে ছিল ৯টি চার। হেলসের ৫৭-৬০ বলে, ৭টি চার ও একটি ছয়ে। এই দুইয়ের পর জো রুটের ৪৬, এউইন মরগানের ২১ আর জস বাটলারের ৩২ বলে ৪২ রানে জয় তুলে নেয় ইংল্যান্ড।এর আগে ফিঞ্চের ১০৬ রানে বড় কিছুর স্বপ্নই দেখেছিল অস্ট্রেলিয়া। কিন্তু বাজে সময়ে উইকেট হারানোর খেসারত দিয়ে অস্ট্রেলিয়ার ইনিংস ২৭০ রানের বেশি যায়নি। ডেভিড ওয়ার্নার, মিচেল মার্শ ও নতুন নামা অ্যালেক্স ক্যারির ব্যাট থেকে আসে যথাক্রমে ৩৫, ৩৬ ও ২৭।ইংল্যান্ডের পক্ষে দুটি করে উইকেট নিয়েছেন আদিল রশিদ ও জো রুট। ক্রিস ওকস, মঈন আলী ও লিয়াম প্লাংকেট পেয়েছেন একটি করে উইকেট। অস্ট্রেলিয়ার মিচেল স্টার্ক ৫৯ রানে ৪ উইকেট নিয়েও দলের হার ঠেকাতে পারেননি।
 
