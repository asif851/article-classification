
ইতিহাসে একমাত্র দল হিসেবে সব কটি বিশ্বকাপে খেলার কৃতিত্ব আছে ব্রাজিলের। সেই ব্রাজিলকে কি দেখা যাবে না ২০১৮ বিশ্বকাপে! এমনই শঙ্কার কথা খোদ তিতের মুখে। ব্রাজিলের নতুন কোচ প্রতিশ্রুতির কোনো ফাঁকা বুলি না দিয়ে বাস্তবতাই বোঝালেন। বললেন, এভাবে চলতে থাকলে বাছাইপর্বেই বাদ পড়বে ব্রাজিল!২৯ বছর পর কোপা আমেরিকার গ্রুপ পর্বেই বাদ পড়ার লজ্জায় পড়েছে ব্রাজিল। গ্রুপ পর্বে ইকুয়েডর আর পেরুর মতো দলকে হারাতে পারেনি পারেনি ব্রাজিল। বিশ্বকাপ বাছাইপর্বে একসময় প্রতিবেশী যে দলগুলোকে ভূরি ভূরি গোল দিত পাঁচবারের চ্যাম্পিয়নরা। এবারের বাছাইপর্বে ৬ ম্যাচে মাত্র দুই জয় নিয়ে পয়েন্ট টেবিলের ৬ নম্বরে পড়ে আছে ব্রাজিল। বিশ্বকাপে সরাসরি জায়গা পেতে চারের মধ্যে থাকতেই হবে।
বিশ্বকাপ বাছাইপর্ব অবশ্য এখনো অনেক লম্বা একটা রেস। আরও ১২ ম্যাচ বাকি। তবে এরই মধ্যে দুঙ্গাকে সরিয়ে কোচের দায়িত্ব দেওয়া হয়েছে তিতেকে। গতকাল আনুষ্ঠানিকভাবে দায়িত্ব নেওয়ার পর ব্রাজিলের নতুন এই কোচ সতর্কবাণী শুনিয়ে বলেছেন, ‘আমাদের মনোযোগ থাকবে বিশ্বকাপের বাছাইপর্বে, আমরা নিরাপদ জায়গায় নেই। বাদ পড়ার ঝুঁকিতে আছে ব্রাজিল। এটা যদি আপনি স্বীকার না করেন, তাহলে বাস্তবতার বিরুদ্ধে আপনি লড়াই করছেন।’তিতে শুধু হতাশার কথা শোনাননি, ‘দুর্ভাগ্যজনকভাবে ফল আসছিল না, এ জন্যই আমি এই দায়িত্বে এসেছি। দল হিসেবে বেড়ে ওঠা আর নির্দিষ্ট লক্ষ্যে পৌঁছানোর সম্ভাবনা আমাদের আছে। আমি চাই ব্রাজিল জিতুক আর ভালো খেলুক। এই মুহূর্তে আমি যে আনন্দ উপভোগ করছি, সেটা ব্রাজিল সমর্থকদেরও ফিরিয়ে দেওয়ার একটা পথ হবে এটি।’তিতের কথায় ইঙ্গিত থাকল ব্রাজিলের দর্শন সম্পর্কে। এমনিতে করিন্থিয়ানসের হয়ে অবিশ্বাস্য সাফল্য এনে দেওয়া এই কোচও অনেকটাই দুঙ্গা ঘরানার। ফলনির্ভর ফুটবলে বিশ্বাসী। তবে তিতে ব্রাজিলের সেই সুন্দর ফুটবলের সুদিন ফিরিয়ে আনবেন বলে প্রতিশ্রুতি দিলেন, ‘এই দল তিতের মতো ফুটবল খেলবে না, এই দলকে খেলতে হবে ব্রাজিলের মতো ফুটবল। আসলে ব্যক্তিগত নৈপুণ্যের সমষ্টি দিয়েই একটা দলের মান তৈরি হয়।’নেইমারকেই দলের অধিনায়ক রেখে দিচ্ছেন তিতে। তবে বার্সেলোনা তারকার ওপর চাপের বোঝা কমানোর পক্ষেও তিনি। দেখা যাক ব্রাজিল এবার পথ খুঁজে পায় কি না।
