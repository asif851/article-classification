
ঢাকা প্রিমিয়ার লিগের গত আসরে তিনি ছিলেন চ্যাম্পিয়ন প্রাইম ব্যাংকের অধিনায়ক। গত বছর দেড়েক ধারাবাহিক পারফরম্যান্সের প্রতিফলন দেখা গেল এবারের প্রিমিয়ার লিগের ‘ড্রাফট পদ্ধতি’র দলবদলে। লটারিতে প্রথম ডাকার সুযোগ পেয়েই তাঁকে বেছে নিয়েছে শেখ জামাল ধানমন্ডি। কাল মিরপুর শেরেবাংলা স্টেডিয়ামে মাহমুদউল্লাহ কথা বললেন প্রাসঙ্গিক নানা বিষয়ে
*গত মৌসুমে প্রিমিয়ার লিগে চ্যাম্পিয়ন দলের অধিনায়ক ছিলেন আপনি। এরপর বিশ্বকাপ থেকে এ পর্যন্ত আপনার যে পারফরম্যান্স—নিশ্চিত ছিলেন ‘আইকন’ শ্রেণির প্রথম ডাকেই আপনাকে নেওয়া হবে?
মাহমুদউল্লাহ: না, আসলে বুঝতে পারিনি। ভালো লাগছে যে প্রথম ডাকেই আমাকে নেওয়া হয়েছে। শেখ জামালকে ধন্যবাদ।*একসময়ের ‘মিনি অলরাউন্ডার’ থেকে গত দেড় বছরে আপনি দলের অন্যতম ভরসা। এটা কতটা আপনার জন্য ‘স্পেশাল’?মাহমুদউল্লাহ: এটা সঠিক বলতে পারব না। সব সময় দলে অবদান রাখার চিন্তা থাকে আমার। ব্যাটিং-বোলিং বা ফিল্ডিং হোক, চেষ্টা সব সময়ই থাকে। কিছু সময় পারি, কিছু সময় হয়তোবা পারি না। কিন্তু সব সময়ই চেষ্টা করি দলের জন্য খেলতে।*নিজের এই বিরাট বদলকে কীভাবে মূল্যায়ন করেন?মাহমুদউল্লাহ: মনে হয়, কাজের প্রতি নিষ্ঠা আর কঠোর অনুশীলনের কারণেই এটা সম্ভব হয়েছে। চেষ্টা করি আরও বেশি পরিশ্রম করতে। যত দিন খেলব, নিজেকে আরও বেশি ফিট রাখার চেষ্টা করব। বেশি বেশি পরিশ্রম করব।*প্রিমিয়ার লিগে এবার আপনার দলটা কেমন হয়েছে?মাহমুদউল্লাহ: তরুণ দল। এটা নিজের ও ক্লাবের জন্যও চ্যালেঞ্জিং। কিন্তু একই সময়ে বড় সুযোগও। তরুণ খেলোয়াড়দের নিয়ে খেলতে ভালো লাগে আমার। তারাও চ্যালেঞ্জটা নিতে পছন্দ করে। আমরা কতটা ভালো খেলছি, নিজেদের কীভাবে উপস্থাপন করছি, পরিকল্পনা কাজে লাগাতে পারার সামর্থ্য—সবকিছুই দেখার বিষয়।*টি-টোয়েন্টি বিশ্বকাপের পর প্রায় দুই সপ্তাহের বিরতি গেল। কতটা ফুরফুরে লাগছে এখন?মাহমুদউল্লাহ: কিছুটা ফুরফুরে তো লাগছেই। গত কয়েক মাস আমরা খেলার মধ্যেই ছিলাম। দুই সপ্তাহের বিরতির পর আজ (কাল) প্রথম অনুশীলন করলাম। সামনে যেহেতু প্রিমিয়ার লিগ, বেশ বড় মৌসুম, ফিট থাকতে হবে, ভালো খেলতে হবে।*ভীষণ গরম পড়ছে গত কদিন। সামনের দিনগুলোও যদি এমনই থাকে, প্রিমিয়ার লিগে নিয়ামক হয়ে দাঁড়াতে পারে?মাহমুদউল্লাহ: না, গরমে খেলতে ভালোই লাগে আমার। গত দুই সপ্তাহ ক্রিকেটের বাইরে থেকে একঘেয়ে লাগছিল। এখন মাঠে এসে খুব ভালো লাগছে। আশা করছি, যত তাড়াতাড়ি সম্ভব লিগ শুরু হবে। সবাই ভালো খেলতে উন্মুখ হয়ে আছি।*মাথার কয়েকটা চুল পাকা দেখা যাচ্ছে! নিশ্চয় বয়স বাড়ছে, প্রত্যাশা বাড়ছে, দায়িত্বও বাড়ছে...।মাহমুদউল্লাহ: না, মনে হয় চাপে চুল পেকে যাচ্ছে (হাসি)!*দর্শক-সমর্থকদের কিছু বলার আছে?মাহমুদউল্লাহ: বাংলাদেশ ক্রিকেটের সঙ্গে যাঁরা আছেন এবং যাঁরা থাকবেন, তাঁদের সমর্থন অনেক গুরুত্বপূর্ণ। আমরা বাংলাদেশকে সাফল্য এনে দিই, আবার ব্যর্থও হই। তবে তাঁদের সমর্থন যেন আমরা সব সময়ই পাই, এই প্রত্যাশা থাকে। আশা করি, সামনের বছরগুলোতে আমরা আরও ভালো ক্রিকেট খেলব। দেশের হয়ে অনেক কিছুই অর্জন করার বাকি। মাত্রই শুরু, সামনে আমরা আরও ভালো খেলে দেশকে আরও ওপরে নিয়ে যেতে পারব ইনশা আল্লাহ।
