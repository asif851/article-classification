
প্রথম ইনিংসে ৫৯৫ রান হজম করেও শেষ পর্যন্ত বাংলাদেশের বিপক্ষে ওয়েলিংটন টেস্ট জিতে রেকর্ড বইয়ে স্থান পেয়েছে নিউজিল্যান্ড। কিন্তু এরই ফাঁকে নিউজিল্যান্ডের এক ক্লাব ক্রিকেটারও যে ঢুকে গেছেন রেকর্ড বইয়ে। কিউই ক্লাব ওটেগার অধিনায়ক ফ্রেসার উইলসন একটি ম্যাচে ১১৬ মিনিট ব্যাট করে ১১৯ বল খেলেও কোনো রান না করেই এই রেকর্ডটি গড়েছেন।
নিউজিল্যান্ডের হক জোন কাপে ওটেগা বনাম সাউথল্যান্ডের ম্যাচটি হচ্ছিল আলেকজান্দ্রায়। এলিমিনেটর রাউন্ডের এই ম্যাচে নিজের দলকে হারের হাত থেকে বাঁচাতেই এমন শম্বুক গতির ব্যাটিং করেন উইলসন। তবে শেষ পর্যন্ত বিফলে গেছে তাঁর যাবতীয় প্রচেষ্টা। জয়ের জন্য ৩৪৫ রানের লক্ষ্যে ব্যাট করতে নেমে মাত্র ১৪১ রানেই গুটিয়ে গেছে উইলসনের ওটেগা দল।মাত্র ৯৯ রানেই ৬ উইকেট হারিয়ে ওটেগা যখন ধুঁকছে, উইলসন ব্যাট করতে নেমেছিলেন তখনই। টম মিলসকে সঙ্গে নিয়ে ২৩ ওভার ধরে হতাশায় পোড়ান সাউথল্যান্ডের বোলারদের। মিলস ৬৮ বলে করেন ২৮ রান।মিলস অবশ্য ফেরেন আগেই। তাঁর বিদায়ের পর আরও দলের শেষ ব্যাটসম্যান স্যাম ব্ল্যাকলিকে সঙ্গী করে আরও ১২ ওভার ব্যাট করেন উইলসন। ব্ল্যাকলি বেশি ক্ষণ সঙ্গ দিতে পারেননি উইলসনকে। ওটেগার প্রথম ইনিংসে ৩৫ বলে ২০ রান করেছিলেন তিনি। সাউথল্যান্ডের দ্বিতীয় ইনিংস তাঁর বোলিং পারফরম্যান্স ছিল দুর্দান্ত—৫২ রানে ৪ উইকেট নিয়েছিলেন তিনি। নামী কোনো প্রতিযোগিতায় এই ‘কীর্তি’ হয়তো নয়। কিন্তু গলির ক্রিকেটেও ১১৯ বলে ০ রান করেই দেখুন না! সূত্র: স্টাফ এনজেড।
