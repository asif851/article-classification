
ইংলিশ ফুটবলের চলতি মৌসুমের দলবদলের সময়সীমা শেষ হচ্ছে শুক্রবার ভোররাতেই। কানাঘুষা শোনা যাচ্ছে, অ্যালেক্স অক্সলেড চেম্বারলিন নাকি আর্সেনাল ছাড়ছেন। ব্রিটিশ সংবাদমাধ্যম জানিয়েছে, আর্সেনাল মিডফিল্ডারকে চার কোটি পাউন্ডে কিনতে সম্মত হয়েছে লিভারপুল। চেলসি তাঁকে কিনতে চেয়েছিল একই দামে। কিন্তু স্টামফোর্ড ব্রিজের চেয়ে অ্যানফিল্ডকেই বেশি পছন্দ চেম্বারলিনের। চেলসির প্রস্তাব প্রত্যাখ্যান করে তাই লিভারপুলের ডাকে সাড়া দিয়েছেন ইংলিশ তারকা।
আর্সেনালে চুক্তির শেষ বছরে পৌঁছে গিয়েছিলেন ২৪ বছর বয়সী এ মিডফিল্ডার। তাঁকে ধরে রাখতে চেয়েছিলেন কোচ আর্সেন ওয়েঙ্গার। এ জন্য চেম্বারলিনকে সাপ্তাহিক ১ লাখ ৮০ হাজার পাউন্ড পারিশ্রমিকের নতুন চুক্তির প্রস্তাব দিয়েছিল আর্সেনাল। কিন্তু লিভারপুলে যোগদানে মনস্থির করে ফেলায় এই প্রস্তাবে রাজি হননি তিনি। বিবিসির একটি তথ্যে একটু চমকে যেতেই পারেন। আর্সেনালের প্রস্তাবিত অর্থের চেয়ে লিভারপুলে নাকি কমই পাবেন চেম্বারলিন। তারপরও তিনি সেখানেই যাচ্ছেন। অ্যানফিল্ডে পাঁচ বছরের চুক্তিতে তাঁর সাপ্তাহিক পারিশ্রমিক হবে ১ লাখ ২০ হাজার পাউন্ড।
বিশ্বকাপ বাছাইপর্বের ম্যাচে শনিবার স্বাগতিক মাল্টার মুখোমুখি হবে ইংল্যান্ড। জাতীয় দলের সঙ্গে উড়াল দেওয়ার আগেই লিভারপুলে চেম্বারলিনের স্বাস্থ্য পরীক্ষা হয়ে যাওয়ার কথা। ছয় বছরে আর্সেনালের হয়ে ১৯৮ ম্যাচ খেলা চেম্বারলিন হবেন লিভারপুলের ইতিহাসে দ্বিতীয় সর্বোচ্চ দামি ফুটবলার। এর আগে লিপজিগ মিডফিল্ডার নাবি কেইতাকে ৪ কোটি ৮০ পাউন্ডে নাকি ইতিমধ্যেই নিশ্চিত করে ফেলেছে লিভারপুল। তবে তিনি যোগ দেবেন আগামী মৌসুমের শুরুতে। চলতি মৌসুমে এ পর্যন্ত মো সালাহ, অ্যান্ড্রু রবার্টসন ও ডমিনিক সোলাঙ্কিকে সই করিয়েছে লিভারপুল।
চেম্বারলিন চলে গেলে সেটি এক শূন্যতা সৃষ্টি করবে আর্সেনাল শিবিরে। তাঁর বদলে নাকি কোনো খেলোয়াড়কে সই করানোর মতো অর্থ ক্লাবটির হাতে নেই। আলেক্সিজ সানচেজকেও নাকি পাঁচ কোটি পাউন্ডে কেনার প্রস্তাব দিয়েছে ম্যানচেস্টার সিটি। আর্সেনাল অবশ্য দাবি করেছিল সাত কোটি পাউন্ড, সঙ্গে একজন বদলি খেলোয়াড়। এখন আর্সেনালের যে অবস্থা, তাতে সানচেজকে বিক্রি করে কিছু অর্থের সংস্থান তারা করতেই পারে। সিটি পেছনেই লেগে আছে। তাদের আশা, সানচেজকে হয়তো পাঁচ কোটি পাউন্ডেই তুলে নিতে পারবে তারা।
কিন্তু চেম্বারলিনের বদলি কে হবেন? ম্যানচেস্টার সিটি সানচেজের দামের সঙ্গে দিতে চায় রাহিম স্টার্লিংকে। কিন্তু আর্সেনালের পছন্দ পিএসজির জুলিয়ান ড্রাক্সলার। তবে সানচেজকে আদৌ বিক্রি করা হবে কি না, সেটি নিয়ে ক্লাবের মধ্যেই মতভেদ আছে।
আর্সেনালের সূত্র মারফত, চেম্বারলিনের শূন্যতা পূরণের ক্লাবটির অপারগতার কথা জানিয়েছেন ডেভিড অর্নস্টেইন। সানচেজকে কিনতে এর আগে পাঁচ কোটি পাউন্ডে কেনার চেষ্টা করেছে ম্যানচেস্টার সিটি। কিন্তু আর্সেনালের দাবি ছিল সাত কোটি পাউন্ড এবং তাঁর বদলি খেলোয়াড়। ব্রিটিশ সংবাদমাধ্যম জানিয়েছে, পেপ গার্দিওলা এখনো সানচেজের পিছু ছাড়েননি। আর্সেনালের দাবিকৃত অর্থের কাছাকাছি অঙ্ক খরচা করেই চিলি স্ট্রাইকারকে কেনার প্রস্তুতি নিচ্ছে ম্যানসিটি। সঙ্গে একজন বদলি খেলোয়াড়—সেটা রাহিম স্টার্লিং হওয়ার সম্ভাবনাই বেশি। তবে মিরর জানিয়েছে, একান্ত বাধ্য না হলে সানচেজকে ছাড়তে চায় না আর্সেনাল। এ ক্ষেত্রে তাঁর যোগ্য বদলি খেলোয়াড়ও জরুরি। সে জন্য রাহিম স্টার্লিংয়ের চেয়ে পিএসজির হুলিয়ান ড্রাক্সলারই বেশি পছন্দ আর্সেনালের।
এদিকে চেম্বারলিনের দলবদল নিয়ে অনেকেই দুয়ে দুয়ে চার মেলাচ্ছেন। তাঁদের অনুমান, ফিলিপে কুতিনহো যেহেতু বার্সেলোনায় যেতে চান, এ কারণে ব্রাজিলিয়ানের শূন্যতা পূরণে চেম্বারলিনকে কিনছে লিভারপুল। যদিও স্কাই স্পোর্টসের ফুটবল বিশেষজ্ঞ গুইলেম বালাগ এ সম্ভাবনা নাকচ করে দিয়েছেন। তাঁর মতে, চেম্বারলিনের দলবদলের সঙ্গে কুতিনহোর কোনো সম্পর্ক নেই। এর আগে তিনবার চেষ্টা করেও লিভারপুলের এ ব্রাজিলিয়ান মিডফিল্ডারকে কিনতে পারেনি বার্সা। ব্রিটিশ সংবাদমাধ্যম জানিয়েছে, কুতিনহোর জন্য নতুন করে চেষ্টা চালাবে বার্সেলোনা। সূত্র: বিবিসি, রয়টার্স, মিরর
