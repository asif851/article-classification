
এউইন মরগান নাম প্রত্যাহার করে নিয়েছেন, আসছেন না অ্যালেক্স হেলসও। ইংল্যান্ড ক্রিকেট দলের বাকি সবাই যে খুব মুক্ত মনে বাংলাদেশ সফরে আসছেন, সেটাও বলা যাবে না। দলের প্রতি দায়িত্ববোধ, কিংবা দলে জায়গা টিকিয়ে রাখার তাগিদটাই হয়তো বাংলাদেশ সফরের ব্যাপারে ইতিবাচক করেছে তাদের। কিন্তু একজন ক্রিকেটার বাংলাদেশ সফরে সুযোগ পেলে নিজেকে সৌভাগ্যবানই মনে করবেন, বর্তে যাবেন এই সফরের দলে জায়গা করে নিতে পারলে—ইয়ান বেল।বেল মুখিয়ে আছেন দলের সঙ্গে বাংলাদেশ সফরে। আসছে অক্টোবরে বাংলাদেশের বিপক্ষে দুই টেস্ট ও তিন ওয়ানডের সিরিজটি যে বেলের ক্যারিয়ারের ‘লাইফলাইন’ হয়ে উঠতে পারে।২০১৫ সালের নভেম্বরে শারজার মাঠে পাকিস্তানের বিপক্ষে শেষবারের মতো ইংল্যান্ডের হয়ে টেস্ট খেলেছিলেন। ২০১৫ বিশ্বকাপে আফগানিস্তানের বিপক্ষে খেলেছেন শেষ ওয়ানডেটি। প্রায় এক বছর ধরে ইংল্যান্ড দলের বাইরে থাকা বেল বাংলাদেশ সফরে একটা সুযোগ চান। সুযোগটা পেয়ে গেলে নিজেকে মেলে ধরার ব্যাপারে দারুণ আশাবাদী দেশের হয়ে ১১৮ টেস্ট ও ১৬১টি ওয়ানডে খেলা এই ব্যাটসম্যান, ‘ইংল্যান্ড দল নিজেদের খেলা উন্নত করে উপমহাদেশে জিততে চায়। সুতরাং এটা বলে দেওয়া যায়, এবারের শীত মৌসুমে উপমহাদেশ সফরটা দারুণ আকর্ষণীয় হবে। আশা করছি এই উত্তেজনার অংশ হতে পারব আমি। যদি সুযোগ নাও পাই, তবু চাইব ইংল্যান্ড যেন ওখানে গিয়ে ভালো করে।’বাংলাদেশে পা দিয়েই উপমহাদেশ সফর শুরু করবে ইংল্যান্ড। বাংলাদেশে ২ টেস্ট ও ৩টি ওয়ানডে খেলে দল যাবে ভারতে। সেখানে ভারতের বিপক্ষে ৫ টেস্ট, ৩ ওয়ানডে ও ৩টি টি-টোয়েন্টি ম্যাচ খেলবে ইংল্যান্ড। বেলের মতে, ‘বাংলাদেশ সব সময়ই উন্নতি করছে। ভারতের মাটিতে গিয়ে ভারতকে হারানোর মতো কঠিন কাজ খুব কমই আছে।’উপমহাদেশগামী দলে জায়গা পাওয়ার ব্যাপারটি মনের তীব্র চাওয়া হলেও বেল আপাতত ওয়ারউইকশায়ারেই পুরো মনোযোগ দিচ্ছেন। ওয়ারউইকশায়ারের হয়ে রয়্যাল লন্ডন কাপের দুটো ম্যাচেই পাখির চোখ তাঁর, ‘আমি জানি ইংল্যান্ডের হয়ে খেলাটা কী! আমি জানি ইংল্যান্ডের হয়ে টপ অর্ডার ব্যাটসম্যান হিসেবে রান করাটা কত কঠিন। তবে আমি এখন এই মুহূর্তে ওয়ারউইকশারকে নিয়েই বেশি ভাবছি।’ সেখানে ভালো করা মানেই তো খুলে যাওয়া জাতীয় দলের দরজা!
ইংল্যান্ডের হয়ে দারুণ রেকর্ড বেলের। ১১৮ টেস্টে ৪২.৬৯ গড়ে তাঁর রান ৭ হাজার ৭২৭। সেঞ্চুরি ২২টি, হাফ সেঞ্চুরি ৪৬টি। ওয়ানডেতেও খুব একটা পিছিয়ে নেই। ১৬১টি ম্যাচে ৩৭.৮৭ গড়ে তাঁর রান ৫ হাজার ৪২৬। সেঞ্চুরি ৪টি। সূত্র: স্কাই স্পোর্টস।
