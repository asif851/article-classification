
রেফারি বিতর্কেই তোলপাড় হলো দুই ইংলিশ ক্লাব ম্যানচেস্টার সিটি আর আর্সেনালের চ্যাম্পিয়নস লিগের ম্যাচ। দুই দলকেই ম্যাচের অনেকটা সময় খেলতে হয়েছে ১০ জনের দল নিয়ে। দল দুটির হারের ব্যবধানও সমান। ২-০। বার্সেলোনার বিপক্ষে ২-০ গোলে হারার পর রেফারির ওপর চটেছিলেন ম্যানচেস্টার সিটির কোচ ম্যানুয়েল পেলেগ্রিনি। এক দিন পরেই একই অবস্থায় দেখা গেল আর্সেন ওয়েঙ্গারকে। নিজেদের মাঠে বায়ার্ন মিউনিখের বিপক্ষে ২-০ গোলের হার নিয়ে মাঠ ছাড়ার পর রেফারিকেই একহাত নিলেন আর্সেনালের কোচ।প্রথমার্ধের ৩৭ মিনিটের মাথায় দুর্দান্ত গতিতে ছুটে আসা আরিয়েন রোবেনকে থামানোর জন্য কিছুটা এগিয়ে গিয়েছিলেন আর্সেনালের গোলরক্ষক শেজনি। সংঘর্ষের পর মাটিতে পড়ে যান রোবেন। রেফারি সরাসরি লাল কার্ড দেখিয়ে দেন শেজনিকে। রেফারির এই সিদ্ধান্তই ম্যাচটার মৃত্যু ঘটিয়েছে বলে ক্ষোভ প্রকাশ করেছেন ওয়েঙ্গার। রেফারি নিকোলা রিজোলি ইতালির বাসিন্দা বলেই এমন কাণ্ড ঘটিয়েছেন বলে মত দিয়েছেন গানার কোচ, ‘রেফারি এমন এক সিদ্ধান্ত নিয়েছেন, যা আসলে ম্যাচটাকে শেষ করে দিয়েছে। আমার মনে হয় এই জাতীয় নিয়মকানুনগুলো প্রতিটি দেশে আলাদা আলাদা। এ ধরনের ফাউলের জন্য সরাসরি লাল কার্ড দেখানো হয় শুধু ইতালিতে। আমাদের গোলরক্ষক বল দখলের জন্য এগিয়ে গিয়েছিল আর তার সঙ্গে রোবেনের ধাক্কা লাগে। এর অনেকখানি সে নিজেও করেছে। এ ঘটনা থেকে সর্বোচ্চ ফায়দা কীভাবে তুলতে হবে, সেই অভিজ্ঞতা রোবেনের আছে।’অথচ নিজেদের মাঠে ম্যাচের শুরুটা ভালোভাবে করেছিল আর্সেনালই। কিন্তু শুরু থেকে যেন দুর্ভাগ্যই সঙ্গী হয়েছে গানারদের। আট মিনিটের মাথায় পেনাল্টি পেয়েও সেটা কাজে লাগাতে পারেননি দলের অন্যতম সেরা খেলোয়াড় মেসুত ওজিল। পরে একটা পেনাল্টি অবশ্য মিস করেছে বায়ার্ন মিউনিখও। কিন্তু ৩৭ মিনিটে ১০ জনের দলে পরিণত হওয়ার পর দ্বিতীয়ার্ধে আর খেলায় ফিরতে পারেননি ওয়েঙ্গারের শিষ্যরা। ৫৪ মিনিটে দারুণ এক জোরালো শট থেকে গোল করে বায়ার্নকে এগিয়ে দিয়েছিলেন টনি ক্রুস। আর ৮৮ মিনিটে আরেকটি গোল করে বায়ার্নের জয় নিশ্চিত করেছেন টমাস মুলার।
ওয়েঙ্গার ক্ষুব্ধ প্রতিক্রিয়া দেখালেও বায়ার্নের কোচ পেপ গার্দিওলা অবশ্য রেফারির সিদ্ধান্তটাকে যথার্থ বলেই রায় দিয়েছেন। তবে ওই লাল কার্ডটাই যে ম্যাচের মোড় ঘুরিয়ে দিয়েছে, সেটা গার্দিওলাও স্বীকার করেছেন, ‘পরিষ্কার পেনাল্টি আর লাল কার্ডের পর খেলাটা পুরোপুরি বদলে গেছে। তবে আমাদের জন্যও গোল করাটা সহজ ছিল না। ওদের বক্সের মধ্যে নয়জন খেলোয়াড় ছিল। আমাদের খুব ধৈর্য ধরে অপেক্ষা করতে হয়েছে।’— রয়টার্স
