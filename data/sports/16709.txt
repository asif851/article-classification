
 
ইংল্যান্ডের কেভিন পিটারসেন না খেললে অ্যাশেজ পুনরুদ্ধার করতে পারবে অস্ট্রেলিয়া—এ বিশ্বাস অস্ট্রেলিয়ার কিংবদন্তি স্পিনার শেন ওয়ার্নের।পিটারসেন হাঁটুর সমস্যায় ভুগছেন। আগামী সপ্তাহে অনুষ্ঠেয় চ্যাম্পিয়নস ট্রফিতে খেলছেন না তিনি। ওয়ার্ন মনে করেন, আগামী ১০ জুলাই ইংল্যান্ডে শুরু হতে যাওয়া অ্যাশেজেও পিটারসেন খেলতে না পারলে এবারের শিরোপাটা যাবে অস্ট্রেলিয়ার ঘরে।‘আমি মনে করি, পিটারসেন খেলতে না পারলে অ্যাশেজ জিতবে অস্ট্রেলিয়া। সে ইংল্যান্ড দলের সবচেয়ে বড় ক্রিকেটার। পিটারসেন খুবই ভয়ংকর খেলোয়াড়।’ স্কাই স্পোর্টস নিউজকে বলেছেন ৪৩ বছর বয়সী ওয়ার্ন।২০১০-১১ মৌসুমে ৩-১-এ অ্যাশেজ জেতে ইংল্যান্ড। এবার তাই শিরোপা পুনরুদ্ধারের চ্যালেঞ্জ অস্ট্রেলিয়ার। অথচ এই মর্যাদার লড়াইয়ের আগে অস্ট্রেলিয়া দলের অবস্থান ‘নাজুক’। কয়েক মাস আগে ভারত সফরে গিয়ে ৪-০-তে ‘ধবলধোলাই’ হয় অসিরা। ‘হোমওয়ার্ক’ না করার কারণে দল থেকে বাদ দেওয়া হয় চার ক্রিকেটারকে। এমন বাজে অবস্থা নিয়ে নিকট অতীতে অ্যাশেজে অবতীর্ণ হয়নি অস্ট্রেলিয়া।
অস্ট্রেলিয়ার ঠিক বিপরীত চিত্র ইংল্যান্ড দলে। এ সপ্তাহেই টেস্ট সিরিজে নিউজিল্যান্ডকে ২-০-তে ‘ধবলধোলাই’ করেছে ইংলিশরা। পারফরম্যান্স বিবেচনায় এবারের অ্যাশেজে ইংল্যান্ডই ফেবারিট। কথাটা মানছেন শেন ওয়ার্নও, ‘অবশ্যই ইংল্যান্ড ফেবারিট। অ্যালিস্টার কুকের নেতৃত্বে দারুণ খেলছে দলটি।’
ওয়ার্নের আশা, ঘুরে দাঁড়িয়ে এবার বিস্ময়কর কিছু করে দেখাবে অস্ট্রেলিয়া। ২০০৭ সালে আন্তর্জাতিক ক্রিকেটকে বিদায় জানানো এই ক্রিকেটার বলেন, ‘আমার বিশ্বাস, অস্ট্রেলিয়া ঘুরে দাঁড়াবে। যদি সঠিক খেলোয়াড় বাছাই করা হয়, ক্রিকেটাররা যদি তাঁদের সামর্থ্য অনুযায়ী খেলতে পারেন, বিস্ময়কর কিছু আশা করতেই পারি আমরা।’ সূত্র: রয়টার্স।
