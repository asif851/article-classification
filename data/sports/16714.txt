
ঢাকার সাংবাদিক পরিচয় জেনে হোটেল অভ্যর্থনাকারীর সহাস্য জিজ্ঞাসা, ‘আপ লোগ কো সাফ ফুটবল মে আয়া?’ কাঠমান্ডুর পর্যটন এলাকা থামেলে বহু পর্যটকের ভিড়ে সাংবাদিক পেয়ে তো খুশি ধরে না তাঁর! সৌজন্য টিকিট নিয়ে আগামী পরশু এখানে শুরু হতে যাওয়া অষ্টম সাফ ফুটবলের ম্যাচ দেখা চাই-ই চাই।হবে নাই-বা কেন! নেপালে এক নম্বর খেলা যে ফুটবল। একসময় যেমনটা ছিল বাংলাদেশে। বঙ্গবন্ধু স্টেডিয়াম কালের সাক্ষী হয়ে আছে হাজারো দর্শকে ভরা গ্যালারির সৃখস্মৃতি নিয়ে। চড়া দামে টিকিট কেটেও কাঠমান্ডুর দশরথ স্টেডিয়াম এখন দর্শকে উপচে পড়ে। ‘দক্ষিণ এশিয়ার বিশ্বকাপ’ ঘিরে ক্ষণগণনাই চলছে পর্যটনশহরের সবখানে।কিন্তু একজনের মনটা বিষণ্ন। পরশু অনুশীলনের সময় বাঁ কুঁচকিতে চোট পেয়ে সাফ ফুটবল শেষ বাংলাদেশ গোলরক্ষক শহিদুল আলমের (সোহেল)। তৃতীয় গোলরক্ষক হিসেবে কাল বিকেলেই ঢাকা থেকে উড়িয়ে আনা হলো জিয়াউর রহমানকে। জিয়া যখন হোটেল এভারেস্টে ঢুকছেন, খানিক বাদে অনুশীলন শেষে বাংলাদেশ দল এল। কিন্তু এ কী!ঢাকার জনা পনেরো সাংবাদিকের বহর গতকালই কাঠমান্ডু এসে পড়াটা বোধ হয় পছন্দ হয়নি বাংলাদেশের কোচ লোডভিক ডি ক্রুইফের। হোটেল লবিতে সোহেলকে পেয়ে স্বাভাবিকভাবেই তাঁর সাফ ফুটবল শেষ নিয়ে দু-একটা কথা জানতে চান সাংবাদিকেরা। ‘খুব খারাপ লাগছে’...বাক্যটা শেষই করতে পারলেন না সোহেল। একটু দূরে দাঁড়িয়ে দু-এক দিনেই দেশে ফিরতে যাওয়া গোলরক্ষকের দিকে এমন দাঁত কটমট করে তাকালেন ডি ক্রুইফ, বেচারা পড়িমরি করে রুমে ছুটলেন।বাকি সবাই সৌজন্য বিনিময়ে ‘কী খবর?’, কেমন আছেন?’ প্রশ্নের উত্তরও দিতে পারলেন না। ডি ক্রুইফ চোখ রাঙাচ্ছেন বাফুফের মিডিয়া ম্যানেজারের দিকে। ‘ওদের সাংবাদিকদের সঙ্গে কথা না বলে দ্রুত রুমে যেতে বল, নইলে খবর আছে’—মিডিয়া ম্যানেজারকে এমন কিছু বলে শাসাচ্ছিলেনই হয়তো ডাচ কোচ।বাংলাদেশ দলে একটা অঘোষিত ‘জরুরি’ অবস্থাই যেন চলছে। ডি ক্রুইফের নিজের মুখও বন্ধ। হাতে ‘খেলোয়াড়দের আমলনামা’ লেখা ফাইল নিয়ে কড়া মার্কিং করতে করতে নিজেও খানিক বাদে উধাও।লোকটার মেজাজও খারাপ। চোটে জর্জরিত দল। অধিনায়ক ও দলের প্লে-মেকার মামুনুল ইসলাম পরশু নেপালের বিপক্ষে প্রথম ম্যাচটা খেলতে পারবেন কি না, ঠিক নেই। কোচের চোখ এড়িয়ে এক ফাঁকে বললেন, ‘এখনো হাঁটুতে ব্যথা আছে।’ চোটের তালিকায় থাকা মিডফিল্ডার সোহেল রানাও কাল মামুনুলের সঙ্গে আলাদাভাবে হালকা অনুশীলন করেছেন।বাংলাদেশ দলে চোট-সমস্যা, কোচের চোখ রাঙানি ইত্যাদির পাশে একই হোটেলে থাকা ভারতীয় দল কিন্তু ফুরফুরে মেজাজে। বিকেলের দলের অধিনায়ক এবং মূল প্রেরণাদায়ী স্ট্রাইকার সুনীল ছেত্রী এক সতীর্থকে নিয়ে কোথায় যেন বেরিয়ে গেলেন হোটেল থেকে। বাকি খেলোয়াড়েরা হোটেল লবির ইতিউতি উঁকি মারছেন। স্যুভেনির শপে ঢুকছেন। ফুরফুরে মেজাজ।বাংলাদেশের মতো ভারতেরও ডাচ কোচ এবং তিনি অত কঠিন জালে বেঁধে রাখেননি খেলোয়াড়দের। কিছু সময়ের জন্য হলেও মুক্ত বিহঙ্গের মতো ঘোরার ছাড়পত্র দিয়ে রেখেছেন রহিম নবীদের।১৯৮৮ সালে ইউরোজয়ী হল্যান্ড দলের সদস্য কোভারম্যানের শুরুটা গত বছর আগস্টে, ফাইনালে ক্যামেরুনকে হারিয়ে নেহরু কাপ জিতে দারুণ অভিষেক ভারতীয় দলে। সেই গল্প শোনার জন্য লবিতেই পাওয়া গেল ভারতীয় দলের মিডিয়া ম্যানেজার নিরঞ্জন দত্তকে। তাঁর মুখে শোনা, ভারতীয় সংবাদমাধ্যম নাকি এরই মধ্যে ‘উল্টাপাল্টা’ লিখে কোভারম্যানের মেজাজ চড়িয়ে দিয়েছেন। সিঙ্গাপুর, ফিলিস্তিনের কাছে হার, অতঃপর মিয়ানমারের কাছে হেরে এএফসি চ্যালেঞ্জ কাপ শেষ। এই সাফের জন্য খেলা একমাত্র অনুশীলন ম্যাচে তাজিকিস্তানে তাজিকদের কাছে সাফ চ্যাম্পিয়ন ভারত উড়ে গেছে ৩-০ গোলে। বাইচুং ভুটিয়াসহ দলের ৮-৯ জন সিনিয়র খেলোয়াড়ের বিদায়ে এই দলটা এখন তারুণ্যনির্ভর। মিডিয়া ম্যানেজার বলছিলেন, ‘এই নবীন দল নিয়ে ফাইনালের দিকে চোখ রাখছি। দেখা যাক কী হয়।’শিরোপা জয়ের লক্ষ্যে বাংলাদেশ যতটা চাপে, বাংলাদেশের গ্রুপসঙ্গী ভারত ততটা নয়। বাংলাদেশের আরেক গ্রুপ প্রতিপক্ষ পাকিস্তান উঠেছে অন্য হোটেলে। তাদের লক্ষ্যটা আপাতত জানা গেল না। তবে বলাই বাহুল্য, স্বাগতিক নেপাল ঘরের মাঠে সাফ-শ্রেষ্ঠত্বের মালা প্রথমবার গলায় তুলতে মরিয়া। যদিও ফুটবল উন্মাদনার হিমালয়-দুহিতার বুক এখন তিরবিদ্ধ ডলারের ঊর্ধ্বগতিতে। কাগজের শিরোনামে এক ডলারের দাম ৮৫ রুপি থেকে ১০৫ রুপিতে উঠে যাওয়ার নানা অর্থনৈতিক বিশ্লেষণ।সন্ধ্যা নামতেই কাঠমান্ডু শহরের অনেক জায়গায় বিদ্যুৎ নেই। দিন-রাতে কয়েক ঘণ্টা লোডশেডিং। টানা বৃষ্টিতে অনেক রাস্তা ভাঙা। তারই মধ্যে কাল দেখা গেল মোড়ে মোড়ে জন্মাষ্টমীর অনুষ্ঠান। ফুটবল এখানে দ্বিতীয় ধর্ম, যেটির পূজা ভেতরে ভেতরে শুরু হয়ে গেছে!:
