
‘বাজে রে বাজে ঢোল আর ঢাকএলো রে পহেলা বৈশাখআজ কৃষ্ণচূড়ার ডালেলেগেছে লালে লালে সেই রং হৃদয়ে ছড়াক.....’
রমনার বটমূলে যেতে পারেননি। ছিলেন না শাহবাগের মঙ্গল শোভাযাত্রাতেও। তাই বলে বাংলা নববর্ষের আনন্দ ছুঁয়ে যাবে না কমনওয়েলথ গেমসে অংশ নেওয়া বাংলাদেশের শুটারদের? গোল্ড কোস্টে আজ তাই নববর্ষ উদযাপনে মেতে উঠেছিলেন ১০ মিটার এয়ার রাইফেলে রুপাজয়ী আবদুল্লাহ হেল বাকি, ৫০ মিটার পিস্তলে রুপাজয়ী শাকিল আহমেদরা। পুরো বাংলাদেশ শুটিং দলই আজ সকালে গোল্ডকোস্টের গেমস ভিলেজ থেকে গিয়েছিল ব্রিসবেনে। সেখানকার প্রবাসী বাংলাদেশিদের একটি সংগঠন এই শুটারদের সংবর্ধনা দিয়েছে। সংবর্ধনা শেষে পুরো শুটিং দল নববর্ষের র‌্যালি করেছে। শুভ নববর্ষ ১৪২৫ লেখা টুপি পরে আনন্দ মিছিল করেছেন তাঁরা। ঘণ্টা তিনেক ব্রিসবেনে ছিলেন শুটাররা। সেখানে পান্তা-ইলিশ খেয়েছেন, সাংস্কৃতিক অনুষ্ঠান উপভোগ করেছেন। আজ সকালে ব্রিসবেন থেকে ফোনে উচ্ছ্বসিত শাকিল বলছিলেন, ‘এখানে এসে মনেই হয়নি যে আমরা বাংলাদেশে নেই। সবাই আমাদের নিয়ে অনেক আনন্দ করেছেন। আমাদের সঙ্গে সেলফি তুলেছেন। অনেক ঘোরাঘুরি করেছি এখানে। প্রবাসীরা আমাদের সংবর্ধনা দিয়েছে। ভীষণ ভালো লেগেছে আমাদের।’ শাকিল জানালেন, আজ বিকেলেও গোল্ডকোস্টে আরেকটি প্রবাসী সংগঠন সংবর্ধনা দেবে কমনওয়েলথ গেমসে অংশ নেওয়া বাংলাদেশ দলের খেলোয়াড়দের।আগামীকাল শেষ হচ্ছে কমনওয়েলথ গেমস। উৎসবমুখর গোল্ডকোস্টের কোলাহল থেমে যাবে। নিভে যাবে সব আলো। নিভে যাবে কারারা স্টেডিয়ামের গেমস মশালও। আগামীকাল বাংলাদেশ সময় বেলা সাড়ে তিনটায় শুরু হবে সমাপনী অনুষ্ঠান। অনুষ্ঠান শেষে আগামী পরশু রাতে দেশে ফেরার কথা রয়েছে শুটিং দলের।
