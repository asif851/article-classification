
ফুটবল মাঠে সমর্থকদের হাঙ্গামা নতুন নয়। তাই বলে মিসাইল ছোড়াছুড়ি! এমনই ঘটনা ঘটেছে বসনিয়ান প্রিমিয়ার লিগের জেলেনিকার ও বোরাকের মধ্যকার ম্যাচে। ১-০ গোলে এগিয়ে ছিল জেলেনিকার। পরাজয় কিছুতেই মানতে নারাজ বোরাক-সমর্থকেরা। ফলে খেলা শেষ হওয়ার কিছুক্ষণ আগে বেজে ওঠে ‘যুদ্ধের দামামা’। প্রথমে জেলেনিকার খেলোয়াড়দের উদ্দেশে পাথর নিক্ষেপ শুরু করেন বোরাক-সমর্থকেরা। এরপর প্রতিপক্ষের সমর্থকদের ওপর চড়াও হন। শুরু করেন বেদম মারধর।জেলেনিকার-সমর্থকেরাও দমবার নন। তাঁরাও পাল্টা জবাব দিতে শুরু করেন। শুরু হয় পটকা ও বারুদ নিক্ষেপ। স্টেডিয়ামের এক প্রান্ত থেকে আরেক প্রান্তে ছোড়া হয় অগ্নিগোলা। প্রত্যক্ষদর্শীরা বলছেন, অগ্নিগোলা তো নয়; রীতিমতো মিসাইল! পুরো স্টেডিয়াম তখন কুরুক্ষেত্র। খেলোয়াড়েরা বিমূঢ় হয়ে ঠায় দাঁড়িয়ে তখন মাঠের মাঝখানে।যুদ্ধের শুরু যেহেতু বোরাক-সমর্থকদের হাতে। ফলে তাঁদের ভালোই খেসারত দিতে হয়েছে। দেশটির ফুটবল অভিভাবক এনএফএসবিআইএইচ জেলেনিকারকেই ম্যাচ বিজয়ী ঘোষণা করে। বোরাককে গুনতে হয় চার হাজার চার শ ইউরো জরিমানা। এ ছাড়া পরের তিনটি ম্যাচে নিষেধাজ্ঞা জারি করা হয়েছে বোরাক-সমর্থকদের ওপর। কদিন আগেই ব্রাজিল বিশ্বকাপ নিশ্চিত করেছে বসনিয়া-হার্জেগোভিনা। সে আনন্দের রেশ না ফুরোতেই দেশটির শীর্ষ দুটি ক্লাবের সমর্থকদের এমন কাণ্ড, অভব্যই বটে! সূত্র: মার্কা
