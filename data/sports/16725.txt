
শেষবার নিউজিল্যান্ড ঢাকা ছেড়েছিল ৪-০তে ধবলধোলাই হওয়ার তিক্ত অভিজ্ঞতাকে সঙ্গী করে। এরপর পেরিয়ে গেছে পুরো তিনটি বছর। ২০১০ সালের অক্টোবরে বাংলাদেশের কাছে শোচনীয় সিরিজ হারের পর আজ ঢাকার মাটিতে আবার পা রাখলো কিউইরা। উদ্দেশ্য বাংলাদেশের বিপক্ষে পুর্ণাঙ্গ এক সিরিজে মাঠে নামা।আজ অবশ্য নিউজিল্যান্ডের পুরো দল ঢাকা আসেনি। কয়েক ধাপের এই আগমনী প্রক্রিয়ার প্রথম ধাপে আজ এসেছেন খেলোয়াড়-কর্মকর্তা মিলিয়ে ১৩ জন। বেলা সোয়া এগারোটায় হজরত শাহজালাল আন্তর্জাতিক বিমান বন্দরে অবতরণ করে কিউই দলকে বহনকারী বিমানটি।এবারের বাংলাদেশ সফরে পুরো নিউজিল্যান্ড দলটি যথেষ্ট বড়। ১৫ জন খেলোয়াড়ের পাশাপাশি কর্মকর্তা হিসেবে আছেন আরও ১০ জন। তাঁদের কয়েক ধাপে বাংলাদেশের আসার কারণটা অবশ্য খেলোয়াড়ীই। টেস্ট দলের বেশ কয়েকজন শ্রীলঙ্কায় ব্যস্ত ‘এ’ দলের সফর নিয়ে। ওদিকে চ্যাম্পিয়নস লিগ টি-টোয়েন্টিতে নিউজিল্যান্ডের ফ্র্যাঞ্চাইজি ওটাগো ভোল্টসের হয়ে খেলছেন অধিনায়ক ব্রেন্ডন ম্যাককালাম, হামিশ রাদারফোর্ড, জেমস নিশাম ও নিল ওয়াগনার।
আজ বাংলাদেশে আসা ১৩ জন কাল বুধবার চট্টগ্রাম যাবেন। ৪ অক্টোবর থেকে সেখানে অনুষ্ঠেয় তিন দিনের প্রস্তুতি ম্যাচে কিউইদের প্রতিপক্ষ বিসিবি একাদশ। তাই ওটাগো চ্যাম্পিয়নস লিগের সেমিফাইনালে উঠলে প্রস্তুতি ম্যাচে খেলতে পারবেন না অধিনায়ক ম্যাককালামসহ নিউজিল্যান্ডের চার ক্রিকেটার। দুই টেস্টের সিরিজের প্রথমটি মাঠে গড়াবে ৯ অক্টোবর, চট্টগ্রামে। ২১ অক্টোবর অনুষ্ঠেয় দ্বিতীয় টেস্টের ভেন্যু মিরপুর।
 
