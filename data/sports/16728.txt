
বলতে গেলে ব্রাজিলের ফুটবলের সবচেয়ে বড় আক্ষেপ ঘুচিয়েছেন তিনি। পাঁচটি বিশ্বকাপ, আরও কত শত ট্রফি জিতলেও একটা অলিম্পিক সোনার যে অভাব ব্রাজিলের ছিল, রিও অলিম্পিকে সেই আক্ষেপ ঘুচিয়ে দেওয়া নেইমার-জেসুসদের দলের কোচ ছিলেন। সেই রোজেরিও মিকালেকেই পরশু যুব প্রকল্পের কোচের পদ থেকে বরখাস্ত করল ব্রাজিল ফুটবল ফেডারেশন। অবশ্য ব্যর্থতাটাও যে বড়, আগামী অনূর্ধ্ব-২০ বিশ্বকাপে জায়গাই করে নিতে পারেনি ব্রাজিলের যুবারা। দক্ষিণ আমেরিকান অনূর্ধ্ব-২০ চ্যাম্পিয়নশিপ হচ্ছে ওই অঞ্চলের দলগুলোর বিশ্বকাপের টিকিট, তাতে ব্রাজিল হয়েছে পঞ্চম। সেটির দায় নিয়েই সরতে হলো কোচ মিকালেকে। রিও অলিম্পিকে সাফল্যের পর কিছুদিন আগেই ২০২০ অলিম্পিক পর্যন্ত তাঁর চুক্তি বাড়িয়ে নেওয়া হয়েছিল। ইএসপিএন।
 
