
টেস্ট ম্যাচ সাধারণত সাড়ে চার শ ওভারের খেলা। এতগুলো ওভারের মধ্যেই ম্যাচের ফল নিজেদের পক্ষে আনার লড়াই করে দুই দল। স্টুয়ার্ট ব্রড ধৈর্যের এমন পরীক্ষা দিতে রাজি হলেন না। মাত্র ৩১ বলেই শেষ করে দিলেন টেস্ট। ব্রডের বিধ্বংসী এক স্পেলেই জোহানেসবার্গ টেস্টে দক্ষিণ আফ্রিকাকে হারিয়েছে ইংল্যান্ড । এই জয়ে সিরিজও জিতে নিয়েছে অ্যালিস্টার কুকের দল।
প্রথম ইনিংসে প্রোটিয়ারা অলআউট হয়েছে ৩১৩ রানে। আজ ইংল্যান্ড তাদের প্রথম ইনিংসে অলআউট হওয়ার আগে করতে পেরেছিল ৩২৩ রান। মাত্র ১০ রান পিছিয়ে থেকে ব্যাট করতে নামে স্বাগতিক দল। মধ্যাহ্নবিরতি পর্যন্ত জমজমাট এক ম্যাচেরই প্রতিশ্রুতি মিলছিল। বিনা উইকেটে ২৩ রান তুলে ফেলেছিল দক্ষিণ আফ্রিকা। এর পরই ব্রডের সেই স্পেল। ৩১ বলে মাত্র ১ রান দিয়ে দক্ষিণ আফ্রিকার টপ অর্ডার গুঁড়িয়ে দিলেন এই ডানহাতি পেসার। বিনা উইকেটে ২৩ থেকে মুহূর্তের মধ্যে দক্ষিণ আফ্রিকা পরিণত হলো ৫ উইকেটে ৩৫। অন্য বোলাররাও পরে যোগ দেন এই উইকেট-উৎ​সবে। ফাফ ডু প্লেসিকে নিজের বলে আউট করে ব্রডই করেছেন শেষ কাজটা, ইনিংস শেষ করেছেন ১৭ রানে ৬ উইকেট নিয়ে।ইংলিশদের রান তাড়ার প্রথম থেকেই কৌতূহল ছিল শুধু একটি বিষয় নিয়ে। কয় উইকেটে জিতবে সফরকারীরা? একসময় মনে হচ্ছিল ১০ উইকেটেই হারতে হচ্ছে ডি ভিলিয়ার্সদের। কিন্তু জয় থেকে মাত্র ১০ রান দূরে এসে ধৈর্য হারান অ্যালেক্স হেলসরা। দক্ষিণ আফ্রিকান বোলারদের অকারণে ৩ টি উইকেট উপহার দিয়ে আসেন তাঁরা। শেষ পর্যন্ত ৭ উইকেটে ম্যাচ জেতে কুকের দল।সিরিজ হারের সঙ্গে টেস্ট র‍্যাঙ্কিংয়ের শীর্ষস্থান হারানোও নিশ্চিত হয়েছে দক্ষিণ আফ্রিকার। এই সিরিজ শেষেই প্রকাশিতব্য র‍্যাঙ্কিংয়ে প্রোটিয়ারা নেমে যাবে তিনে। টেস্ট র‍্যাঙ্কিংয়ের শীর্ষে উঠবে ভারত, দ্বিতীয়স্থানে অস্ট্রেলিয়া।
