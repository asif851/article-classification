
রিয়াল মাদ্রিদ–ক্যারিয়ারে এমন বাজে শুরু আগে কখনো হয়নি ক্রিস্টিয়ানো রোনালদোর। লিগে সাত ম্যাচ খেলে মাত্র ১ গোল পর্তুগিজ ফরোয়ার্ডের। কিন্তু সতীর্থদের আশ্বস্ত করছেন, এবার লা লিগার সর্বোচ্চ গোলদাতা তিনিই হবেন! এতটাই আত্মবিশ্বাসী যে এ নিয়ে বাজিও ধরেছেন রিয়াল সতীর্থদের সঙ্গে।
রোনালদো পিচিচি ট্রফি (লা লিগার সর্বোচ্চ গোলদাতার পুরস্কার) জিতেছেন বেশ কিছুদিন হয়ে গেল। ২০১৪–১৫ সালে ৩৫ ম্যাচে ৪৮ গোল করে লিগ খোয়ানোর জ্বালা মিটিয়েছেন রিয়াল তারকা। পরের দুই মৌসুমে সে ট্রফি গিয়েছে লুইস সুয়ারেজ ও লিওনেল মেসির কাছে। এবারও লিগে দুর্দান্ত শুরু করেছেন মেসি। ১১ ম্যাচেই ১২ গোল তাঁর। আর মৌসুমের প্রথম পাঁচটি ম্যাচ খেলতে না পারার ধাক্কা এখনো সামাল দিতে পারেননি রোনালদো। চ্যাম্পিয়নস লিগে সর্বোচ্চ গোলদাতা হলেও লিগে লক্ষ্যে ৪৮টি শট নিয়েও গোলরক্ষককে ফাঁকি দিতে পেরেছেন মাত্র একবার। রোনালদোর এমন ফর্ম চিন্তায় ফেলে দিয়েছে তাঁর ক্লাবকে।তবে সবার দুশ্চিন্তা উড়িয়ে দিতেই যেন নির্ভার আছেন রোনালদো। মাঠে নিজের হতাশা এড়াতে না পারলেও মাঠের বাইরে নাকি সতীর্থদের চিন্তা করতে মানা করে দিয়েছেন। বাজি ধরেছেন, ১১ গোলে এগিয়ে থাকলেও লিগ শেষে মেসি তাঁর চেয়ে পিছিয়েই থাকবেন। বিখ্যাত স্প্যানিশ ক্রীড়া সাংবাদিক হোসে রামোন দেলা মরেনার কাছ থেকে জানা গেল রোনালদোর এমন বাজির কথা। রেডিও মার্কার এক অনুষ্ঠানেই রিয়ালের ঘরের খবর জানালেন মরেনা।বাজির দরটা অবশ্য জানাননি মরেনা। তবে বাজিতে হারলেও সতীর্থরা যে রোনালদোর হাতে পিচিচি দেখতে চাইবেন, এটা না বললেও চলছে! সূত্র: মার্কা।
