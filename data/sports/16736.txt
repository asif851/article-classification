
তীব্র চাপে পড়েও যেভাবে আঁটসাঁট বোলিংয়ের জন্য ভারতীয় বোলারদের কৃতিত্ব দিতেই হবে। বিশেষ করে বলতে হচ্ছে ৬ উইকেট নেওয়া রবীন্দ্র জাদেজার কথা। এত কিছুর পরও অবশ্য অস্ট্রেলিয়াকে খুব অল্পে থামাতে পারেননি তাঁরা। সফরকারীদের প্রথম ইনিংস থেমেছে ২৭৬ রানে, ভারতের চেয়ে ৮৭ রান এগিয়ে থেকে। মধ্যাহ্নবিরতির আগে ১০ ওভার ব্যাটিং করে ৩৮ রান তুলেছে ভারত। এটি এই সিরিজে এখন পর্যন্ত ভারতের ‘সেরা’ ওপেনিং জুটি। এই মুহূর্তে তারা পিছিয়ে ৪৯ রানে।
প্রশ্ন তুলতে পারেন, ২৭৬ রান অল্প নয় কেন? গত দুই দিন যাঁরা খেলা দেখেছেন, তাঁদের ব্যাপারটি না বোঝার কারণ নেই। বেঙ্গালুরুর উইকেটের যে অবস্থা, বল যেভাবে ঘুরছে আর নিচু হচ্ছে, তাতে ৮৭ রানের লিডকে বড় বলতেই হবে। অস্ট্রেলিয়াকে গুরুত্বপূর্ণ এই লিড এনে দেওয়ার ভিতটা আগের দিন গড়ে দিয়েছিলেন ম্যাথু রেনশ। বড় ভূমিকা রেখেছেন শন মার্শও। তবে লিডটাকে ১০০–র কাছাকাছি তারা নিয়ে যেতে পেরেছে ম্যাথু ওয়েড আর মিচেল স্টার্কের কল্যাণেই। সপ্তম উইকেটে ৪৯ রানের জুটি গড়েছেন দুজন। রবিচন্দ্রন অশ্বিনের বলে জাদেজার হাতে ক্যাচ দেওয়ার আগে ৫২ বলে ২৬ রান করেছেন স্টার্ক। ৪০ রান করে জাদেজার বলে এলবিডব্লু  হয়ে ফেরেন ওয়েড। ৬৩ রান দিয়ে ৬ উইকেট নিয়েছেন জাদেজা। টেস্ট ক্যারিয়ারে এই নিয়ে সপ্তমবারের মতো ৫ বা তার বেশি উইকেট পাওয়ার কীর্তি গড়লেন বাঁহাতি এই স্পিনার। স্টার স্পোর্টস।
