
দক্ষিণ আফ্রিকায় যাচ্ছে না অস্ট্রেলিয়া ‘এ’ দল। অন্য সময় এ সংবাদ শুধুই আরেকটি সংবাদ হয়ে থাকত বাংলাদেশের জন্য। কিন্তু বর্তমান পরিস্থিতিতে এতে চিন্তায় পড়ছে বাংলাদেশও। আর্থিক কাঠামো নিয়ে অস্ট্রেলিয়ার ক্রিকেট বোর্ড ও ক্রিকেটারদের দ্বন্দ্ব বাংলাদেশ সফর নিয়েও শঙ্কা জাগাচ্ছে! আজ অস্ট্রেলিয়া ‘এ’ দলের ক্রিকেটারদের দক্ষিণ আফ্রিকা সফর বাতিলের ঘোষণায় শঙ্কার ছায়া আরও গাঢ় হয়েছে। 
দুটি বেসরকারি টেস্ট ও একটি ত্রিদেশীয় ওয়ানডে টুর্নামেন্ট খেলতে শনিবার দক্ষিণ আফ্রিকায় রওনা হওয়ার কথা ছিল অস্ট্রেলিয়া ‘এ’ দলের। সফরে যাবেন কি না, তা জানাতে শুক্রবার পর্যন্ত সময় নিয়েছিলেন ‘এ’ দলে ডাক পাওয়া ক্রিকেটাররা। কিন্তু সফরের খুঁটিনাটি চূড়ান্ত করতে ক্রিকেট অস্ট্রেলিয়া (সিএ) আজই সিদ্ধান্ত জানাতে বলে। ক্রিকেটাররা সকালেই জানিয়ে দিয়েছেন সফরে যাবেন না তাঁরা। অস্ট্রেলিয়ান ক্রিকেটার্স অ্যাসোসিয়েশন (এসিএ) কাল এক বিবৃতিতে জানিয়েছে, অস্ট্রেলিয়ান ক্রিকেটের বৃহত্তর স্বার্থেই এটি করছেন ক্রিকেটাররা। এখনো যে উভয় পক্ষ সমঝোতায় আসতে পারেনি, তার কারণ হিসেবে সিএর একগুঁয়েমিকে দায়ী করেছে সংগঠনটি, ‘সিএর আচরণে সব খেলোয়াড় প্রচণ্ড হতাশ। দেশের হয়ে খেলার বদলে তাঁদের এখন এ সিদ্ধান্ত নিতে হলো। সিএ কোনো মধ্যস্থতাকারীর সঙ্গে বসতে রাজি হয়নি, সমঝোতা স্মারক নিয়ে নমনীয় হওয়ার কোনো আভাসও দেয়নি। মধ্যস্থতা ছাড়া উভয় পক্ষ কীভাবে মতৈক্যে পৌঁছাবে।’ ৩০ জুনের মধ্যে নতুন চুক্তিতে স্বাক্ষর না করায় বেকার হয়ে গেছেন অস্ট্রেলিয়ার ২৩০ জনের মতো ক্রিকেটার। তখনই আশঙ্কা করা হয়, ‘এ’ দলের সফরটা শেষ পর্যন্ত বাতিল হতে পারে। তবে সফরে ডাক পাওয়া ক্রিকেটাররা অনুশীলন শুরু করেছিলেন। উসমান খাজা, গ্লেন ম্যাক্সওয়েল, অ্যাশটন অ্যাগার ও জ্যাকসন বার্ডের মতো জাতীয় দলের খেলোয়াড়েরা ছিলেন এই সফরে। বাংলাদেশের সফরের জন্য অস্ট্রেলিয়ার প্রস্তুতি ক্যাম্প শুরু হওয়ার কথা আগামী ১০ আগস্ট থেকে। কিন্তু এখন সেটিও দূরের ব্যাপার মনে হচ্ছে! সূত্র: ক্রিকেট অস্ট্রেলিয়া।
