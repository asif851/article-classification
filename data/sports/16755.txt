

নতুন করে বিতর্কে জড়িয়েছেন আর্জেন্টাইন তারকা কার্লোস তেভেজ। আর্জেন্টিনার একটি প্রদেশের দারিদ্র্য নিয়ে কিছু কথা বলেছিলেন। ভুল সময়ে ভুল মন্তব্য। আর তাতেই তৈরি হয়েছেন বিতর্ক। রাজনীতির অঙ্গনেও ছড়িয়েছে উত্তাপ। সম্প্রতি ইতালির জুভেন্টাস ছেড়ে আর্জেন্টাইন শীর্ষ ক্লাব বোকা জুনিয়র্সে নাম লিখিয়েছেন তেভেজ। টানা ১০ বছর ইউরোপে কাটিয়ে (ইংল্যান্ড ও ইতালি) নিজের দেশে ফিরেছেন। নিজে ভীষণ দারিদ্র্য থেকে উঠে এসেছেন। আর্জেন্টিনার অভাবক্লিষ্ট ছবিটা তাঁর কাছে নতুন নয়। কিন্তু এখনো দেশটির কিছু কিছু অঞ্চল এতটাই পিছিয়ে আছে দেখে তেভেজও অবাক। কদিন আগে ফরমোসা নামের একটি প্রদেশে খেলতে গিয়ে সেখানকার দারিদ্র্য নিয়ে তেভেজ কিছু মন্তব৵ করে বসেন।তেভেজকে সবচেয়ে পীড়া দিয়েছে বৈষম্য। বলেছেন, ‘ফরমোসায় খেলতে গিয়ে আমরা ছিলাম একটি পাঁচ তারকা হোটেলে। হোটেলের ভেতরটা পুরোপুরিই প্রমোদ নগরী, দুঃখ-দারিদ্র্যের কোনো স্পর্শ সেখানে নেই। কিন্তু হোটেলের জানালা দিয়ে যত দূর তাকানো যায়, মানুষের কষ্ট ছাড়া কিছুই চোখে পড়ে না। ভাবতে পারেন, পাঁচ তারকা হোটেলের বিলাসী আবহে বসে জানালার বাইরে দেখছি ক্ষুধার জ্বালায় কষ্ট পাওয়া মানুষগুলোকে!’তেভেজের এই মন্তব্যে বেজায় চটেছেন সেই প্রদেশের ক্ষমতাসীন রাজনীতিকরা। রাজনীতিকেরা এমনিতেই নিজেদের ব্যর্থতা সহ্য করতে পারেন না। প্রাদেশিক পরিষদের মুখপাত্র হুয়ান ম্যানুয়ালও পারেননি। তিনি তেভেজকে অভিহিত করেছেন ‘ইউরোপীয়দের উচ্ছিষ্টভোগী’ হিসেবে। তাঁর মতে, ১০ বছর ইউরোপে খেলে তেভেজ নিজের দেশের মানুষকেই ভুলে গেছেন। ফরমোসার গভর্নর গিলদো ইনসফ্রান তো তেভেজের এই মন্তব্যে খুঁজে পেয়েছেন ‘অসৎ উদ্দেশ্য’। তাঁর সন্দেহ, এই মন্তব্যে নিশ্চয়ই কোনো ‘দুরভিসন্ধি’ রয়েছে।তেভেজের মন্তব্য উত্তাপ ছড়িয়েছে রাজনীতির মাঠেও। এমনিতে ফুটবল-পাগল আর্জেন্টিনায় তিনি লিওনেল মেসির চেয়েও জনপ্রিয়। আগামী ২৫ অক্টোবর অনুষ্ঠেয় আর্জেন্টিনার প্রেসিডেন্ট নির্বাচনের প্রচারাভিযানের বড় ইস্যু হয়ে উঠেছে তেভেজের ‘দারিদ্র্য-উক্তি’।নির্বাচনের দুই প্রার্থীর একজন ড্যানিয়েল সেওলি। তিনি বর্তমান প্রেসিডেন্ট ক্রিস্টিনা ফার্নান্দেজের আশীর্বাদপুষ্ট। তেভেজের মন্তব্য রাজনৈতিকভাবে সরকারের বিপক্ষে যাওয়ায় একটু যেন বেজার তিনিও, ‘তেভেজ আমার খুব ভালো বন্ধু। কিন্তু ওর মন্তব্যের সঙ্গে আমি পুরোপুরি একমত নই। সে দীর্ঘ দিন ইউরোপে ছিল। তেভেজ বোধ হয় জানে না, সর্বশেষ পাঁচ বছরে এই ফরমোসার কত উন্নতি হয়েছে।’বিরোধী প্রার্থী মাওরিসিও মাসরির স্বাভাবিকভাবেই ‘ভালো’ লেগেছে তেভেজের মন্তব্য। ২০০১ সালে এই মাসরি বোকা জুনিয়ার্সের সভাপতি থাকাকালেই অভিষেক হয়েছিল তেভেজের। দারিদ্র্য নিয়ে মন্তব্য করায় তেভেজের যে সমালোচনা হচ্ছে তিনি তার প্রতিবাদ জানিয়েছেন। সেই সঙ্গে তেভেজের মন্তব্যের প্রতি জানিয়েছেন সংহতি, ‘আমি তেভেজের এই মন্তব্যের প্রতি সংহতি জানাচ্ছি। তেভেজ যা দেখেছে, যা ভেবেছে, সেটাই বলেছে। এ নিয়ে অহেতুক তাঁর সমালোচনাটা খুব ভালো কিছু নয়।’ সূত্র: আইএএনএস।

