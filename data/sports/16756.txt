
চার বছর আগের সেই দুঃস্বপ্নকে দারুণভাবেই মুছে দিলেন কার্লোস তেভেজ। ২০১১ সালের কোপায় এই তেভেজের টাইব্রেকার মিসই বিদায় করে দিয়েছিল আর্জেন্টিনাকে। চার বছর পর সেই তেভেজই নায়ক। কলম্বিয়ার বিপক্ষে কোয়ার্টার ফাইনালে শুটআউট নাটকীয়তার পর এই তেভেজের লক্ষ্যভেদই শেষ চারের লড়াইয়ের টিকিট নিশ্চিত করেছে আর্জেন্টিনার। কলম্বিয়ার নেতিবাচক কৌশল আজ ভোরে (বাংলাদেশ সময়) কিন্তু ভালোই কাজে লেগেছিল। প্রথমার্ধে আর্জেন্টিনার সীমানায় গোল হওয়ার মতো কোনো আক্রমণে ব্যর্থ কলম্বিয়া দ্বিতীয়ার্ধে মনোযোগ পুরোপুরি নিবিষ্ট করেছিল ঘর সামলানোর দিকে। আর্জেন্টাইন আক্রমণ সামলে যাওয়া কলম্বিয়া খেলাটিকে গোলশূন্য রেখে টাইব্রেকারে নিয়ে যায় বেশ সফলতার সঙ্গেই। টাইব্রেকারে গিয়েই উত্তেজনা আর নাটকীয়তার পরশ পায় দর্শকেরা। সেই নাটকের কাহিনি নিজেদের দিকে নিয়েই ম্যাচটায় শেষ অবধি বিজয়ী আর্জেন্টিনা। পেনাল্টি শুটআউটে দুই দলই নিজেদের প্রথম তিনটি সুযোগেই লক্ষ্যভেদ করে। কলম্বিয়ার হয়ে গোল করেন হামেস রদ্রিগেজ, রাদামেল ফ্যালকাও ও হুয়ান কুয়াদরাদো। আর্জেন্টিনার হয়ে মেসি, গারাই আর বানেগা গোল করলে রুদ্ধশ্বাস প্রতীক্ষা দীর্ঘায়িত হয়। নাটকটা শুরু হয় ঠিক এই সময়ই। কলম্বিয়ার লুইস মুরিয়েল গোল করতে ব্যর্থ হন। কিন্তু ইজিকুয়েল লাভেজ্জি দলকে এগিয়ে নেন ৪-৩ গোলে। পরের শটে এডউইন কারদোনাকে ঠেকিয়ে দিতে পারলেই জয়ের আনন্দে ভাসতে পারত লিওনেল মেসির দল। কিন্তু আর্জেন্টাইন গোলরক্ষক সার্জিও রোমেরো তা পারেননি। এমনকি লুকাস বিলিয়াও ব্যর্থ হন গোল করতে। এমন পরিস্থিতিতে কলম্বিয়ার হুয়ান জুনিগার শটটি ঠেকিয়ে দেন রোমেরো। মার্কোস রোহো গোল করলেই আর্জেন্টিনা জিতে যাবে এমন পরিস্থিতিতে মিস করেন রোহোও। পরের শটে কলম্বিয়াকে বাঁচাতে পারতেন জেইসন মুরিরো। কিন্তু মুরিরো শটটি মারেন বারের ওপর দিয়ে। 
মঞ্চ যেন প্রস্তুতই হয়েছিল তেভেজের জন্য। চার বছর আগের দুঃস্বপ্নকে কবর দিতে। সেই পথে দারুণভাবেই হাঁটেন তেভেজ। দুর্দান্ত শটে লক্ষ্যভেদ করেন আত্মবিশ্বাসের সঙ্গেই। ম্যাচ শেষে নিজের অভিব্যক্তিতেও তেভেজ প্রকাশ করেছেন চার বছর আগের দুঃস্বপ্নকে পেছনে ফেলার স্বস্তিকে, ‘এই অনুভূতি সত্যিই মধুর। ফুটবল আপনাকে দ্বিতীয় একটা সুযোগ দেবেই। আজ সেই সুযোগটিই আমি পেয়েছি। কিন্তু আজকের রাতটাকে আমি কেবলই আমার দলের জন্য উৎসর্গ করছি। আমি দলের সাফল্যে একটা ছোট্ট ভূমিকাই কেবল রেখেছি। একটি কথাই বলতে পারি, আমি কেবল একটি সুযোগের অপেক্ষাতেই ছিলাম। সেই সুযোগটি পেয়েই আজ তা কাজে লাগালাম।’ সূত্র: এএফপি
