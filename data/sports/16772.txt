
লিওনেল মেসির নিষেধাজ্ঞায় যেন আকাশ ভেঙে পড়েছে আর্জেন্টিনার ফুটবলের সঙ্গে সংশ্লিষ্ট সবার মাথার ওপর। মেসিবিহীন আর্জেন্টিনা যে সত্যিই অসহায়। স্প্যানিশ লিগে আজ মাঝরাতে গ্রানাডার বিপক্ষে মাঠে নামছে বার্সেলোনা। নিষেধাজ্ঞার কারণে মেসিকে এই ম্যাচে পাচ্ছেন না কোচ লুইস এনরিকে। ম্যাচের আগের দিনের সংবাদ সম্মেলনে তাঁকে এ নিয়ে তেমন হাহুতাশ করতে দেখা যায়নি। থাকবেই বা কেন! তাদের যে আছেন একজন নেইমার। মেসি না থাকলেই যিনি আরও বেশি করে জ্বলে ওঠেন। বুঝতে দেন না আর্জেন্টিনা তারকার অভাব।
চলতি মৌসুমে পাঁচটি হলুদ কার্ড হয়ে গেছে। নিয়ম হলো, লিগে পাঁচটি হলুদ কার্ড দেখলে ওই খেলোয়াড় এক ম্যাচ নিষিদ্ধ হন। অনেকে ধারণা করছেন, আন্তর্জাতিক বিরতিতে যাওয়ার আগে মেসি বার্সার হয়ে গত ম্যাচে ইচ্ছা করে হলুদ কার্ড দেখেছেন। যেন নিষেধাজ্ঞার মাশুলটা ছোট ম্যাচেই দিতে হয়। সামনে যে বার্সার কঠিন সব পরীক্ষা। তা যে কারণেই হোক, মেসি না থাকাটা যেকোনো দলের জন্যই উদ্বেগের। কিন্তু এনরিকে শোনালেন অন্য কথা, ‘ফুটবলীয় দিক থেকে তার অনুপস্থিতি কোনো প্রভাব ফেলবে না। কারণ, আমরা আমাদের খেলার ধরন কাজে লাগাব। আমাদের সব খেলোয়াড়ই প্রয়োজনের সঙ্গে মানিয়ে নিতে পারে।’নেইমারের কথা বলেননি এনরিকে। তবে বাস্তবতা তো এটাই যে নেইমার আছেন বলেই মেসিকে ছাড়া খেলতে হওয়ার পরও এতটা নির্ভার বার্সা কোচ। গত মৌসুমে নেইমার মেসি চোট পেয়ে প্রায় দুই মাস মাঠের বাইরে ছিলেন। অসাধারণ খেলে সেই সময়টাতে মেসির অভাবই বুঝতে দেননি দলকে। মেসিকে ছাড়া খেলতে নামা আট ম্যাচে ১০ গোল করার পাশাপাশি সতীর্থদের দিয়ে ছয়টি গোল করিয়েছিলেন ব্রাজিলের এই ফরোয়ার্ড। মাঠে তিনি হয়ে উঠেছিলেন সত্যিকারের এক নেতা।চলতি মৌসুমে সব ধরনের প্রতিযোগিতা মিলিয়ে ১৪ গোল করেছেন। তবে সতীর্থদের করা ১৯টি গোলে রেখেছেন অবদান। ইউরোপের শীর্ষ পাঁচটি লিগে আর কোনো খেলোয়াড় এটা করতে পারেননি। পিএসজির বিপক্ষে চ্যাম্পিয়নস লিগের শেষ ষোলোর দ্বিতীয় লেগে বার্সাকে ৬-১ গোলে জিতিয়ে কোয়ার্টার-ফাইনালে তুলতে নিজে দুটি গোল করেছেন, অবদান রেখেছেন সতীর্থদের দুই গোলে। সূত্র: গোল।
 
