
ব্যর্থতায় একেবারেই ভয় নেই বাংলাদেশের। এটাই নাকি এবারের বিশ্বকাপে বাংলাদেশের মূল দর্শন। কোচ চন্ডিকা হাথুরুসিংহের মতে, এই দর্শনই বাংলাদেশকে বিশ্বকাপের কোয়ার্টার ফাইনালে নিয়ে এসেছে।হ্যামিল্টনে নিউজিল্যান্ডের বিপক্ষে ম্যাচের আগে আয়োজিত সংবাদ সম্মেলনে হাজির হয়ে বাংলাদেশের কোচ জানিয়েছেন নিজেদের এই নতুন দর্শনের কথা। সেই সঙ্গে জানিয়েছেন, অ্যাডিলেডে ইংল্যান্ডের বিপক্ষে ওই দুর্দান্ত জয়ের নেপথ্যের কারণ নাকি এমন দর্শন, এমন ভাবনা।হাথুরুসিংহে বলেছেন, ‘আমরা হারতে ভয় পাই না। ব্যর্থতায় কুঁকড়ে যাই না। ব্যর্থতায় কুঁকড়ে গেলে তো আর নিজিদের উদ্বুদ্ধ করা যাবে না।’বাংলাদেশের কোচের মতে, বিশ্বকাপের শেষ আট নিশ্চিত করাটা বাংলাদেশের জন্য অনেক বড় ব্যাপার। তাঁর মতে, লক্ষ্য পূরণ হয়ে গেছে। এখন বাংলাদেশের নির্ভার খেলার পালা, ‘বিশ্বকাপ কোয়ার্টার ফাইনাল বাংলাদেশের জন্য অনেক বড় সাফল্য। আমাদের গ্রুপটা দেখুন। আমাদের গ্রুপে আছে দুই স্বাগতিক দেশ আর ইংল্যান্ড ও শ্রীলঙ্কা। এমন গ্রুপ থেকে শেষ আটে উঠে যাওয়াটা অবশ্যই বিরাট বড় সাফল্য। আমরা অবশ্য মনে মনে এই বিশ্বাস লালন করেছি যে আমরা যেকোনো বড় দলকে হারানোর যোগ্যতা রাখি। সেই বিশ্বাসটাই ইংল্যান্ডের বিপক্ষে ম্যাচে কাজে এসেছে।’কোচের মতে, বাংলাদেশ দলে আত্মবিশ্বাসের কোনো ঘাটতি নেই। শেষ আটে উঠে যাওয়ার পর দলও অনেক নির্ভার। আমার মনে হয় এই অবস্থায় আমরা অনেক কিছুই করে দেখাতে পারি।’নিজের শিষ্যদের নিয়ে দারুণ খুশি হাথুরুসিংহে বলেছেন, আমি এমন কিছু ছেলেদের নিয়ে গড়া একটি দলের কোচ, যাদের কোনো কিছুতেই ক্লান্তি নেই। দেশের হয়ে খেলাটা ওদের কাছে বিরাট ব্যাপার। মোটিভেশনের কথা যদি বলেন, তাহলে আমার ছেলেদের কাছে সবচেয়ে বড় মোটিভেশন হচ্ছে দেশের হয়ে খেলা।’নিউজিল্যান্ডের বিপক্ষে ম্যাচটিকে অবশ্য বাংলাদেশের জন্য বড় ধরনের একটি চ্যালেঞ্জ হিসেবেই অভিহিত করেছেন তিনি। একই সঙ্গে জানিয়েছেন, ‘নিউজিল্যান্ডের বিপক্ষে চ্যালেঞ্জটা নিতে প্রস্তুত আমার ছেলেরা।’নিউজিল্যান্ডকে এই প্রতিযোগিতার অন্যতম শক্তিধর দল হিসেবে অভিহিত করেছেন হাথুরুসিংহে, ‘কোনো সন্দেহ নেই এতে। নিউজিল্যান্ড এবারের বিশ্বকাপের অন্যতম শক্তিশালী দল। দলটি অস্ট্রেলিয়া-শ্রীলঙ্কার মতো প্রতিপক্ষকে উড়িয়ে দিয়েছে। খেলছে নিজেদের মাটিতে। দল হিসেবেও দারুণ ব্যালান্সড। এই দলের বিপক্ষে খেলাটা তো অবশ্যই কঠিন। কাল আমাদের জন্য বিরাট পরীক্ষাই অপেক্ষা করছে।’ব্রেন্ডন ম্যাককালামকে নিয়ে আলাদা করেই পরিকল্পনা সাজিয়েছেন বলে স্বীকার করেছেন বাংলাদেশের এই লঙ্কান কোচ, ‘অবশ্যই ম্যাককালামকে নিয়ে আলাদা পরিকল্পনা আছে। এই ম্যাচে সম্ভাবনা তৈরি করতে হলে ম্যাককালামকে খুব দ্রুত ফেরাতে হবে আমাদের। ওকে ফেরানোর ছক কষে রেখেছি। এখন কেবল সেটা বাস্তবায়ন করার পালা। আশা করছি ছেলেরা সেই পরিকল্পনা ভালোভাবেই বাস্তবায়িত করতে পারবে।’ সবশেষে নিউজিল্যান্ডের প্রতি কিছুটা সাবধানবাণীই উচ্চারণ করেছেন হাথুরুসিংহে। বলেছেন, ‘নিউজিল্যান্ড কিন্তু বাংলাদেশের খুব চেনা প্রতিপক্ষ। আমরা দলটির শক্তি ও দুর্বলতা সম্পর্কে ওয়াকিবহাল।’হাথুরুসিংহের চোখের সামনে তখন নিশ্চয়ই ভাসছিল নিউজিল্যান্ডকে টানা দুইবার ধবলধোলাই করার ভিডিও ফুটেজগুলো!
