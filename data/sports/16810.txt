
অস্ট্রেলিয়া ক্রিকেট দলের বাংলাদেশ সফর স্থগিতের সঙ্গে শঙ্কা জেগেছিল, বিশ্বকাপ বাছাইয়ের ফিরতি ম্যাচ খেলতে ঢাকায় আসবে তো সকারুরা? অনিশ্চয়তার মেঘ কেটেছে। ঢাকায় আসছে অস্ট্রেলিয়া ফুটবল দল। বিষয়টি ই-মেইলের মাধ্যমে বাফুফেকে আজ নিশ্চিত করেছে ফুটবল ফেডারেশন অস্ট্রেলিয়া (এফএফএ)।সেপ্টেম্বরে ক্রিকেট অস্ট্রেলিয়ার (সিএ) অগ্রবর্তী পর্যবেক্ষক দলের ফিরে যাওয়া, স্টিভেন স্মিথদের বাং​লাদেশে সফরে না আসা—নানা বিষয়ে পরিস্থিতি পর্যবেক্ষণ করছিল এফএফএ। নিরাপত্তার শঙ্কায় এএফসির কাছে চিঠিও দিয়েছিল তারা। নিরাপত্তা নিয়ে এএফসি অবশ্য কোনো প্রশ্ন তোলেনি।ফিরতি ম্যাচ খেলার ব্যাপারে বাফুফের পাঠানো ই-মেইলের জবাব দিয়েছে এফএফএ। জানিয়েছে, ১৪ নভেম্বর রাতে ঢাকায় আসার সম্ভাবনা রয়েছে তাদের। আগামী ১৭ নভেম্বর বঙ্গবন্ধু স্টেডিয়ামে হওয়ার কথা এই ম্যাচের।এর আগে ৩ সেপ্টেম্বর পার্থে বিশ্বকা​প বাছাইয়ের প্রথম ম্যাচে ৫-০ গোলে হেরেছিল বাংলাদেশ।
