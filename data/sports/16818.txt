
ইংল্যান্ডের বিপক্ষে সিরিজের প্রথম টেস্টে জয় পেতে নিউজিল্যান্ডের প্রয়োজন ২৩৯ রান। বাস্তবতা বলছে, লর্ডসের বোলিংবান্ধব উইকেটে এ লক্ষ্যে পৌঁছা কিউইদের জন্য সহজ হবে না মোটেই।দ্বিতীয় ইনিংসে ৬ উইকেটে ১৮০ রান নিয়ে আজ টেস্টের চতুর্থ দিনের খেলা শুরু করে ইংল্যান্ড। কিন্তু একের পর এক উইকেট হারিয়ে ২১৩ রানে গুটিয়ে যায় স্বাগতিকেরা। এক প্রান্ত আগলে রেখে ২৬ রানে অপরাজিত থাকেন স্টুয়ার্ট ব্রড। নিউজিল্যান্ডের সফলতম বোলার ছিলেন টিম সাউদি। মাত্র ৫০ রান দিয়ে ছয়টি উইকেট তুলে নেন এই মিডিয়াম-ফাস্ট বোলার। প্রথম ইনিংসে তিনি পেয়েছিলেন ৪ উইকেট। লর্ডসে ১০ উইকেট নেওয়া দ্বিতীয় কিউই বোলার সাউদি।টসে জিতে প্রথমে ব্যাট করা ইংল্যান্ড প্রথম ইনিংসে করেছিল ২৩২ রান। জবাবে প্রথম ইনিংসে নিউজিল্যান্ড গুটিয়ে যায় মাত্র ২০৭ রানে। সূত্র: ক্রিকইনফো।
