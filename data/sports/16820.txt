
ভারতীয় দলের চেয়েও মূল্যবান হয়ে উঠল আইপিএল। ইন্ডিয়ান প্রিমিয়ার লিগের স্বত্ব পাঁচ বছরের জন্য কিনে নিয়েছে স্টার ইন্ডিয়া। এ জন্য তাদের খরচ করতে হচ্ছে ‘মাত্র’ ১৬ হাজার ৩৪৭ কোটি রুপি। অর্থাৎ প্রতিটি ম্যাচ টিভিতে দেখাতে স্টারকে খরচ করতে হচ্ছে ৫৫ কোটি রুপি, যেখানে কদিন আগেই জাতীয় দলের চুক্তি অনুযায়ী প্রতিটি আন্তর্জাতিক ম্যাচের জন্য ভারতীয় বোর্ড পেয়েছে ৪৩ কোটি রুপি! 
আজ মুম্বাইয়ে এক নিলামে ২০২২ সাল পর্যন্ত আইপিএলের স্বত্ব কিনে নিয়েছে স্টার। নিলামে তাদের একমাত্র প্রতিদ্বন্দ্বী ছিল সনি। তাদের সে প্রস্তাব অবশ্য স্টারের ধারেকাছেও যেতে পারেনি। ৫ বছরের জন্য ১১ হাজার কোটি রুপির একটু বেশি অর্থ দেওয়ার প্রস্তাব দিয়েছিল সনি। এমন বিপুল অর্থ খরচ করে হলেও আইপিএলের সঙ্গে যুক্ত হতে পেরে খুশি স্টার ইন্ডিয়া। সংস্থাটির প্রধান নির্বাহী উদয় শংকর জানিয়েছেন, ‘আমরা বিশ্বাস করি, আইপিএল খুবই শক্তিশালী একটি সম্পদ। টিভি ও ডিজিটাল জগতে ভক্তদের মাঝে এর মূল্য আরও বাড়ানো সম্ভব। ২০০৮ সালের পর ক্রিকেট ও ভারতে অনেক পরিবর্তন এসেছে। এটা তারই প্রতিফলন।’ সূত্র: এনডিটিভি।
