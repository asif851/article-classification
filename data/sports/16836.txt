

কিরগিজস্তান-মিশন আর দশটা সফরের চেয়ে একটু আলাদাই বাংলাদেশ ফুটবল দলের জন্য। কাগজে-কলমে ম্যাচটি বিশ্বকাপ বাছাইপর্বের একটি ম্যাচ, কিন্তু বাংলাদেশের কাছে এই ম্যাচটি নতুন এক অধ্যায়ের সূচনা-লগ্নই। ইতালীয় কোচ ফাবিও লোপেজের অধীনে পথচলা শুরু হচ্ছে এই ম্যাচ দিয়েই। জেতা-হারার প্রশ্ন ছাপিয়ে তাই এই ম্যাচটি এদেশের ফুটবলের নতুন দিগন্ত উন্মোচনের মিশনও।কিরগিজস্তানের বিপক্ষে ঘরের মাঠেই নাস্তানাবুদ হয়েছে মামুনুলের দল। গত জুনে বিশ্বকাপ বাছাইপর্বের সূচনা ম্যাচেই ঢাকার বঙ্গবন্ধু স্টেডিয়ামে নিজেদের মাঠে, চেনা পরিবেশে বাংলাদেশের হার ছিল ৩-১ গোলের পরিষ্কার ব্যবধানেই। বিশকেকের এই ফিরতি ম্যাচে তাই প্রত্যাশাটা খুব সীমিত হলেও ‘নতুন শুরু’ বলেই একটু-আধটু আশা ছড়িয়ে যাচ্ছে। ডাচ কৌশলে কিরগিজদের সঙ্গে এঁটে ওঠেনি বাংলাদেশ। ইতালীয় কৌশলে দল কেমন করে ব্যাপারটা নিয়ে একটু কৌতূহল তো থাকছেই। বলা তো যায় না ক্রুইফের কৌশলের চেয়ে লোপেজের ইতালীয় কৌশলই হয়তোবা কিরগিজদের বিপক্ষে অধিক কার্যকর!বিশকেকের স্থানীয় তাপমাত্রা এখন ১২ ডিগ্রি থেকে ১৮ ডিগ্রি সেলসিয়াসের মধ্যে ওঠানামা করছে। বাংলাদেশের সঙ্গে তাপমাত্রার এই পার্থক্য একটু অস্বস্তির কারণই হয়ে দাঁড়িয়েছে দলের জন্য। তবে সম্প্রতি বিশকেকের মাঠে এএফসি কাপে শেখ জামালের সুখস্মৃতি জাতীয় দলকে কিন্তু সাহসীই করে তুলেছে। আপাতত ঠান্ডাকে স্বাভাবিক কন্ডিশন হিসেবে ধরে নিয়েই এটিকে বেশি গুরুত্ব দিতে রাজি নয় বাংলাদেশের থিংক-ট্যাংক ও খেলোয়াড়েরা।গোটা বিশ্বকাপ বাছাইয়েই স্ট্রাইকিং সমস্যা মাথাব্যথার কারণ হয়ে দাঁড়িয়েছে বাংলাদেশের জন্য। গোটা বাছাইপর্বে বাংলাদেশের মাত্র দুটি গোল, তাও আবারও একটি আত্মঘাতী। জর্ডানের বিপক্ষে ঢাকার সর্বশেষ ম্যাচে বাংলাদেশের ফরোয়ার্ডরা যেভাবে দৃষ্টিকটুভাবে সুযোগ নষ্ট করেছেন, তাতে শঙ্কা জাগাটাই স্বাভাবিক।এই শঙ্কা মাথায় নিয়েই লোপেজ রণকৌশল সাজাচ্ছেন। ক্রুইফের কৌশল থেকে দলকে বাইরে নিয়ে যেতে অনেক খেলোয়াড়ের নাকি জায়গাই বদলে দিয়েছেন তিনি। নতুন রণকৌশলে মামুনুলদের ভাগ্য ফেরে কিনা, বিশকেক সেটাই বোঝা যাবে মঙ্গলবার বাংলাদেশ সময় রাত আটটায়।রাত আটটায় বিশকেকের স্পার্টাক স্টেডিয়ামে শুরু হবে খেলাটি।
