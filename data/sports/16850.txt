
নিজের ২৯তম জন্মদিনে এর চেয়ে বড় উপহার আর কীই–বা পেতেন অ্যান্ডি মারে! সর্বশেষ ১৩ ম্যাচের ১২টিতেই যাঁর কাছে হেরেছেন, সেই নোভাক জোকোভিচকে হারিয়েই তিনি জিতে নিলেন রোম মাস্টার্সের শিরোপা। ফ্রেঞ্চ ওপেনের ঠিক আগ দিয়ে মারের কাছে এই জয়কে জোকোভিচ দেখছেন একধরনের হুমকি হিসেবেই।
ক্লে কোর্টের মৌসুম শুরু হয়েছে। রাফায়েল নাদাল আবারও সেই পুরোনো ফর্মে। বাকিরাও ঝালিয়ে নিচ্ছেন। তবে সাম্প্রতিক সময়ে কোর্টে একক আধিপত্য ধরে রাখা জোকোভিচ যেন একটা বার্তাই পাচ্ছেন। মন্টে কার্লোয় জিতেছেন রাফায়েল নাদাল, মাদ্রিদে জোকোভিচ। এবার রোমে মারের জয় ফ্রেঞ্চ ওপেনের উত্তেজনাকে নিয়ে যাচ্ছে ওপরের দিকেই। ফ্রেঞ্চ ওপেনে লড়াইটা এবার বেশ হবে!মাত্র এক ঘণ্টা ৩৫ মিনিটেই জোকোভিচকে হারের মুখে ঠেলে দেন মারে। জয়ের ব্যবধানটা ৬-৩, ৬-৩। রোমে এটি মারের প্রথম শিরোপা। ক্যারিয়ারের তৃতীয় ক্লে কোর্ট শিরোপা। গত বছর মিউনিখ ও মাদ্রিদে শিরোপা জয়ের পর ফ্রেঞ্চ ওপেনের ঠিক আগে আরও একটি লাল কোর্টের শিরোপা তাঁর আত্মবিশ্বাসকে বাড়িয়ে দিচ্ছে অনেকটাই।ক্লে কোর্টে মারে প্রতিনিয়তই নিজেকে ছাপিয়ে যাচ্ছেন বলে অভিমত জোকোভিচের, ‘আমার মনে হয় সে এই মুহূর্তে ক্লে কোর্টের রহস্যটা আগের চেয়ে অনেক ভালো করেই অনুধাবন করছে। সে তাঁর শটেও অনেক বৈচিত্র্য এনেছে। বিশেষ করে বেসলাইন থেকে নেওয়া শটগুলোতে তার উন্নতি রীতিমতো চোখে পড়ার মতোই। সামনেই ফ্রেঞ্চ ওপেন। মারে ক্লে কোর্টে খুব ভালো করছে। সে দুর্দান্ত ফর্ম নিয়েই রোলাঁ গাঁরোয় নামবে। এই শিরোপা ফ্রেঞ্চ ওপেনেও ভালো করতে তাকে উৎসাহিত করবে।’ সূত্র: এএফপি।
 
 

