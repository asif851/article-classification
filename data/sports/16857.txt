
ঢাকা শহরের স্মৃতিটা এখনো ভোলেননি ভদ্রলোক। ঢাকায় ১৯৮২ সালে আগাখান গোল্ডকাপ ফুটবলে খেলেছিলেন ব্যাংকক ব্যাংক ক্লাবের হয়ে। ৩১ বছর পর আবার ঢাকায় এলেন পিয়াকুল কেওনাম কাং। এবার তিনি থাইল্যান্ড মহিলা দলের কোচ। ঢাকায় এসেই কিছু সময়ের জন্য হলেও ফিরে গেলেন পুরোনো দিনে।
মহিলা এশিয়া কাপের বাছাইপর্বে ‘বি’ গ্রুপে খেলতে ঢাকায় এসেছে থাইল্যান্ড। র‌্যাঙ্কিংয়েও সবার ওপরে, ২৯তম স্থানে। দুপুরে ঢাকায় পা রেখে বিকেলেই অনুশীলনে চলে এল দলটি। বাফুফের অ্যাস্ট্রো টার্ফে ঘণ্টা খানেক অনুশীলন হলো তাদের। থাই মেয়েদের নিখুঁত পাসিং, পাওয়ার ফুটবল আর বৈচিত্র্যময় অনুশীলন বাফুফে ভবনের চারতলায় দাঁড়িয়ে দেখতে লাগলেন প্রতিপক্ষ বাংলাদেশ দলের মেয়েরা।
এই বাছাইপর্বের জন্য দুই মাসের ক্যাম্প করেছে থাইল্যান্ড। এর আগে আরও তিন মাস খেলেছে স্থানীয় মহিলা লিগে। সব মিলিয়ে খেলার মধ্যেই ছিল দলটি। ঢাকায় আসার আগে ৩টি প্রস্তুতি ম্যাচও খেলে এসেছে স্থানীয় কয়েকটি ক্লাব দলের সঙ্গে। প্রচণ্ড গরমে দরদরিয়ে ঘাম ঝরছিল, কিন্তু ক্লান্তিহীন অনুশীলন চালিয়ে গেল থাই মেয়েরা। প্রতিটি গ্রুপ থেকে চ্যাম্পিয়ন দল উঠবে চূড়ান্ত পর্বে। ‘বি’ গ্রুপে থাইল্যান্ডই ফেবারিট। ১৪ বার এই টুর্নামেন্টে খেললেও চ্যাম্পিয়ন হয়েছে একবারই—১৯৮৩ সালে। তবে এখনই টুর্নামেন্ট জয়ের চিন্তা করছে না দলটি। কোচ কেওনাম কাং জানালেন, আপাতত লক্ষ্য তাদের গ্রুপ চ্যাম্পিয়ন হওয়া, ‘এখানে আমরা গ্রুপ চ্যাম্পিয়ন হতেই এসেছি। এই গ্রুপে আমরা র‌্যাঙ্কিংয়ে শীর্ষে থাকলেও মেয়েরা আত্মতুষ্টিতে ভুগছে না। সবাইকেই যোগ্য প্রতিপক্ষ হিসেবে দেখছি আমরা।’ থাইল্যান্ডের মতোই ঢাকায় ভাপসা গরম, তাই কন্ডিশন নিয়েও দুশ্চিন্তা নেই তাদের।
থাইল্যান্ডের সঙ্গে ম্যাচ দিয়েই কাল শুরু হচ্ছে বাংলাদেশের এশিয়া কাপ ফুটবলের মূলপর্বে উত্তরণের অভিযান। র‌্যাঙ্কিংয়ে ৭৯ ধাপ পিছিয়ে থাকা বাংলাদেশ (১০৮) থাইল্যান্ডের সামনে দাঁড়ানোর আগে জয়ের কথা ভাবতে পারছে না। কাল বাফুফে ভবনের সংবাদ সম্মেলনে অধিনায়ক সুইনু প্রু মারমা বললেন, ‘আমরা ভালো খেলা উপহার দিতে চাই দেশকে।’ বাংলাদেশ দল মাস দেড়েকের আবাসিক ক্যাম্প করেছে, সঙ্গে তিনটি প্রস্তুতি ম্যাচ খেলেছে ভারতে। সেখানে দুটি জয়, একটি ড্র থেকে অর্জিত আত্মবিশ্বাসই সাহস জোগাচ্ছে বাংলাদেশকে। কোচ সৈয়দ গোলাম জিলানী জাতীয় দলের ডাচ কোচ লোডভিক ডি ক্রুইফের সহকারী হিসেবে কাজ করেছেন। সেই অভিজ্ঞতাকে এখানে কাজে লাগাতে চান, ‘ডাচ কোচের সহকারী ছিলাম। সেটা এখানে কাজে লাগাব। ওদের দুর্বলতাগুলো খুঁজে বের করেছি। মেয়েদের ফিটনেস বাড়িয়েছি। এই গ্রুপে সবাই কঠিন প্রতিপক্ষ, তবুও একটা অঘটন ঘটিয়ে দিতে পারে এরা।’ ৩৫ জনের প্রাথমিক দল থেকে কাল আনুষ্ঠানিকভাবে ঘোষণা করা হলো বাংলাদেশের ২২ সদস্যের দল। লিগামেন্টে চোট পাওয়ায় বাদ পড়েছেন ডিফেন্ডার ফারহানা। দলে নতুন মুখ টুম্পা, সাজেদা, লাবনী, ঝুমা ও মনিকা।
