
এভারটনের হয়ে এক কিশোর ফরোয়ার্ডের মাঝমাঠ থেকে করা গোলে মুগ্ধ হয়েছিলেন স্যার অ্যালেক্স ফার্গুসন। নাম তাঁর ওয়েন রুনি। ২০০৪ সালে তড়িঘড়ি করেই সেই কিশোরকে নিয়ে নিয়েছিলেন ম্যানচেস্টার ইউনাইটেডে। ২৫.৬ মিলিয়ন পাউন্ডে রুনির মতো একটা বাচ্চা ছেলেকে কিনে সমালোচনার শিকার হয়েছিলেন ফার্গি। অনেকেই ভেবেছিলেন, বুড়োর মাথাটা বোধ হয় একেবারেই গেছে।
ফার্গুসন যে সেদিন ভুল করেননি, সেটা তো প্রমাণ হয়ে গেছে অনেকে আগেই। ইউনাইটেডেই আলো ছড়িয়েছেন ওয়েন রুনি। হয়ে উঠেছিলেন নির্ভরতার প্রতীক। দীর্ঘদিন ম্যানচেস্টার ইউনাইটেড ছেড়েছেন। ফিরে গেছেন ছোটবেলার এভারটনে। ছোটবেলার ক্লাবে থেকেই গোলের অবিশ্বাস্য এক কীর্তি গড়েছেন। ইংলিশ প্রিমিয়ার লিগে ২০০তম গোলের রেকর্ডে বসেছেন অ্যালান শিয়ারারের পাশে।
গতকাল ম্যানচেস্টার সিটির বিপক্ষে গোলের পর হয়তো মুচকি মুচকি হাসছিলেন স্যার অ্যালেক্স। ২০০৪ সালে তাঁর পছন্দের সেই কিশোরের নাম যে প্রিমিয়ার লিগ ইতিহাসে খোদাই হয়ে গেল।
২০০ গোলের ১৮৩ গোলই ম্যানচেস্টার ইউনাইটেডের হয়ে। এভারটনের হয়ে দুই দফায় করেছেন ১৭ গোল। এমন কীর্তির পরও রুনি নিজেকে মাটিতেই রাখছেন, ‘চমৎকার একটা ব্যাপার। ভালো লাগছে এমন কীর্তি গড়ে। সামনের ম্যাচগুলো বেশ কঠিন।’
মাটিতে পা রাখলেও ২০০ গোলের পর সদ্য সাবেক হয়ে যাওয়া ক্লাব ম্যানচেস্টার ইউনাইটেডকে খোঁচা দিতে ভোলেননি তিনি, ‘আমার এই কীর্তি শহরের (ম্যানচেস্টার শহর) লাল অংশটা দারুণ উপভোগই করছে। মনে হয়।’
গেল মৌসুমে মাঠে নামতেই পারেননি ইউনাইটেডের হয়ে, তাতে জাতীয় দলে জায়গা হারিয়েছিলেন। কিন্তু এই মৌসুমের প্রথম দুই ম্যাচেই গোল করেছেন, লুকাকুর শূন্যতা এখনো টের পায়নি এভারটন। ফর্ম ধরে রাখতে পারলে আবারও ইংল্যান্ডের জার্সি গায়ে তুলতে পারেন রুনি। যদিও এ ব্যাপারে প্রশ্ন করা হলে শক্ত মুখে জবাব দিয়েছেন, ‘এখন আমি এভারটন নিয়ে ভাবছি।’ এভারটন ম্যানেজার রোন্যাল্ড কোম্যান রুনির এই পারফরম্যান্সে মোটেও অবাক হননি। তবে ঘরের ছেলে ফিরে আসায় স্বস্তির নিশ্বাস ফেলেছেন ঠিকই। ৩৫ মিনিটে রুনির এগিয়ে দেওয়া গোলের পর ৪৪ মিনিটে লাল কার্ড দেখেছেন এই মৌসুমেই আসা কাইল ওয়াকার। তবে রাহিম স্টার্লিংয়ের ৮২ মিনিটের গোলে এক পয়েন্ট নিয়ে ম্যাচ শেষ করেছে ম্যানচেস্টার সিটি। ৮৮ মিনিটে লাল কার্ড দেখেছেন আরেক সাবেক ইউনাইটেড খেলোয়াড় মরগান শ্নিডারলিন।  প্রিমিয়ার লিগে ২৬০ গোল নিয়ে তালিকার শীর্ষে শিয়ারার। শীর্ষ দশে এখনো খেলে যাচ্ছেন এমন খেলোয়াড় রুনি ছাড়া আছেন শুধু জারমেইঁ ডিফো (১৫৮ গোল)। ২০০ গোলের ক্লাবে নিকট ভবিষ্যতে কেউ ঢুকতে পারছেন না এটা বলাই যায়। সূত্র: এএফপি
