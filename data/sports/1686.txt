
দল নির্বাচন নিয়ে কোচের সঙ্গে মতদ্বৈততাই স্যামুয়েল ইতোর আকস্মিক অবসর ঘোষণার নেপথ্য কারণ। বিশ্বকাপ বাছাইপর্বে লিবিয়ার বিপক্ষে জিতে দেশকে চূড়ান্ত লড়াইয়ে তুলে দেওয়ার পরপরই ক্যামেরুনের পক্ষে আর না খেলার ঘোষণা দেন ইতো। প্রকাশ্যে পারিবারিক কারণে এই সিদ্ধান্তের কথা বললেও কোচ ভকের ফিনকের সঙ্গে নাকি তাঁর একদমই বনছিল না।গত রোববার লিবিয়াকে ১-০ গোলে হারিয়ে ড্রেসিং রুমে ফিরেই ইতো তাঁর অবসরের কথাটি জানিয়ে দেন। একই সঙ্গে ক্ষোভ উগড়ে দেন ফিনকের ওপরও। ক্যামেরুনের জার্সি গায়ে ১৬ বছর খেলেছেন চেলসির এই তারকা স্ট্রাইকার। জাতীয় দলে গোলরক্ষক কার্লোস কামোনি ও স্ট্রাইকার অ্যাকিলে ওয়েবোকে নেওয়ার ব্যাপারে কোচকে অনুরোধ জানিয়েছিলেন তিনি। কোচ তাঁর দাবিতে কর্ণপাত না করায় অপমাণিত ইতো অবসরের সিদ্ধান্তটি নিয়েই ফেললেন। লিবিয়ার বিপক্ষে ম্যাচে প্রথমে খেলতেই চাননি ইতো। অনেক বুঝিয়ে-সুঝিয়ে তাঁকে রাজি করানো হয়। ম্যাচে অধিনায়কের বাহুবন্ধনীও ছিল তাঁর হাতেই। ঘুণাক্ষরেও কেউ টের পায়নি ক্যামেরুনের ফুটবল ইতিহাসের অন্যতম সেরা এই খেলোয়াড়টি ম্যাচশেষে এমন কঠিন ঘোষণা দিতে যাচ্ছেন।
