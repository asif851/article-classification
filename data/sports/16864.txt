
অলিম্পিক-নগর রিও ডি জেনিরোর আইনশৃঙ্খলা পরিস্থিতি নিয়ে আলোচনা-সমালোচনার শেষ নেই। অলিম্পিক শুরুর দিন মশাল বাহকদের ভড়কে দেওয়া মাফিয়া দলের গুলির আওয়াজ, পরশু অশ্বারোহণের মিডিয়া সেন্টারে গুলি এসে লাগার মতো ঘটনা রিও ডি জেনিরোর আইনশৃঙ্খলা পরিস্থিতি নিয়ে উদ্বেগে ফেলেছে প্রায় সবাইকেই। এবার অলিম্পিকের একটি ইভেন্টে উপভোগ করতে গিয়ে ছিনতাইয়ের শিকার হলেন পর্তুগালের এক মন্ত্রী!
ঘটনাটি রোববারের। রিওর একটি অভিজাত এলাকাতেই ছিনতাইয়ের শিকার হয়ে মোবাইল ফোন ও টাকাপয়সা হারিয়েছেন পর্তুগিজ শিক্ষামন্ত্রী থিয়াগো ব্রানদাও রদ্রিগেজ। সাইক্লিং প্রতিযোগিতা দেখে ফেরার সময় দুই ছিনতাইকারী ছুরির মুখে তাঁর টাকা ও মোবাইল নিয়ে যায়। পর্তুগিজ পত্রিকা ডিএন বলেছে, ছিনতাইয়ের এ ঘটনায় শিক্ষামন্ত্রী বেশ ভয় পেয়েছেন।তাঁর একজন মুখপাত্র জানিয়েছেন, মন্ত্রী এ ঘটনায় বেশ ভয় পেয়েছেন। তবে ব্যাপারটা তিনি কাটিয়ে উঠছেন। পর্তুগালের সরকারি পর্যায় থেকে এখনো এ ব্যাপারে আনুষ্ঠানিক কোনো মন্তব্য করা হয়নি। সূত্র : এএফপি।
