

নিজ দেশে দ্বিপক্ষীয় টেস্ট সিরিজ তো শ্রীলঙ্কা অনেকই খেলে। এই তো কদিন আগেই খেলল দক্ষিণ আফ্রিকার বিপক্ষে। কিন্তু পাকিস্তানের বিপক্ষে এই দুই ম্যাচের টেস্ট সিরিজটির আগে শ্রীলঙ্কাজুড়েই পড়ে গেছে সাজ সাজ রব। মোড়ে মোড়ে টাঙানো হচ্ছে পোস্টার, বিলবোর্ড। আর এ সবকিছুই করা হচ্ছে মাহেলা জয়াবর্ধনের জন্য। এটাই যে শ্রীলঙ্কার অন্যতম সেরা এই ক্রিকেটারের শেষ টেস্ট সিরিজ। পাকিস্তানের বিপক্ষে এই সিরিজ শেষেই টেস্ট ক্রিকেট থেকে বিদায় নেবেন এই ডানহাতি ব্যাটসম্যান।
জয়াবর্ধনের অবসর উপলক্ষে বিশেষভাবেই এই টেস্ট সিরিজটি আয়োজন করেছে শ্রীলঙ্কা। দুটি ম্যাচই খেলা হবে জয়াবর্ধনের দুই প্রিয় ভেন্যুতে। আগামীকাল প্রথম টেস্টটি শুরু হবে গল আন্তর্জাতিক স্টেডিয়ামে এবং দ্বিতীয় ম্যাচটি হবে সিংহলিজ স্পোর্টস ক্লাবে (এসএসসি)। গলে ২২টি টেস্ট খেলে জয়াবর্ধনে করেছেন ২২৯৭ রান। এসএসসিতে ২৬টি ম্যাচ খেলে করেছেন ২৮৬৩ রান। নির্দিষ্ট কোনো এক ভেন্যুতে এত রান করতে পারেননি আর কোনো ব্যাটসম্যানই। এসএসসিতে দক্ষিণ আফ্রিকার বিপক্ষে সর্বশেষ টেস্টেও ১৬৫ রানের ইনিংস খেলেছিলেন জয়াবর্ধনে।
১৯৯৭ সালে অভিষেকের পর ১৪৭টি টেস্ট খেলে ১১,৬৭১ রান করেছেন শ্রীলঙ্কার এই অভিজ্ঞ ব্যাটসম্যান। টেস্ট ক্রিকেটের সবচেয়ে বেশি রান সংগ্রাহকদের তালিকায় তাঁর নামটা আছে ষষ্ঠ অবস্থানে। আর ৩২৯ রান করতে পারলে টেস্ট ইতিহাসের পঞ্চম ব্যাটসম্যান হিসেবে ছুঁতে পারবেন ১২ হাজার রানের মাইলফলক। ২৮২ রান করলে পেছনে ফেলতে পারবেন ব্রায়ান লারাকে।
এ বছরের শুরুতে টি-টোয়েন্টি ক্রিকেটকে বিদায় বলেছিলেন জয়াবর্ধনে। টি-টোয়েন্টি বিশ্বকাপের শিরোপা জিতে ক্রিকেটের সংক্ষিপ্ত সংস্করণ থেকে বিদায়টা স্মরণীয়ই করে রেখেছেন। এবার টেস্ট ক্রিকেট থেকেও নিশ্চয়ই বীরের বেশেই বিদায় নিতে চাইবেন শ্রীলঙ্কার সর্বকালের অন্যতম সেরা এই ক্রিকেটার। এ ব্যাপার জয়াবর্ধনে নিজে অবশ্য কিছু বলেননি। তবে টেস্ট সিরিজটা জিতে জয়াবর্ধনের বিদায়টা স্মরণীয় করে রাখার সব পরিকল্পনাই করে রেখেছেন অ্যাঙ্গেলো ম্যাথুসরা। লঙ্কান অধিনায়ক বলেছেন, ‘জয়াবর্ধনে আর শ্রীলঙ্কান ক্রিকেটের ভবিষ্যতের জন্য আমাদের এই সিরিজটা জিততে হবে। আমাদের কী করতে হবে, সেটা পুরোপুরি পরিষ্কার।’— এএফপি
