
সাংবাদিকেরা হাত বাড়িয়ে দিলেন মাশরাফির দিকে। অধিনায়ক বিনয়ের সঙ্গে বললেন, ‘অভিনন্দন আমাকে নয়, জানান ওকে’। মুহূর্তেই সবার অভিনন্দন বৃষ্টিতে সিক্ত হলেন মুস্তাফিজ। জবাবে মৃদু হাসি আর সারল্যে ভরা দৃষ্টি ছাড়া আর কিছুই যেন বলার নেই! মুস্তাফিজ বলেন; তবে ২২ গজে বাঁ হাত দিয়ে! ভয়ংকর কাটার, দুর্বোধ্য স্লোয়ার—ভারতের তারকাখচিত ব্যাটিং লাইনআপ মাথা খুঁটে মরেছে গত দুই ম্যাচ। ধোনিদের এখন চোখ রাঙাচ্ছে বাংলাওয়াশ। অন্যদিকে মুস্তাফিজকে হাতছানি দিচ্ছে নতুন আরও কিছু রেকর্ড। প্রথম ম্যাচেই রেকর্ড বইয়ে নাম লিখিয়েছিলেন মুস্তাফিজ। নাম লিখিয়েছেন গতকালও। ওয়ানডে ক্যারিয়ারের প্রথম দুই ম্যাচে সবচেয়ে বেশি উইকেট মুস্তাফিজের। পেছনে পড়ে গেলেন প্রথম দুই ম্যাচে ১০ উইকেট নেওয়া জিম্বাবুয়ের ব্রায়ান ভিটোরি। এবার নতুন রেকর্ড ছোঁয়ার পালা।ওয়ানডেতে টানা তিন ম্যাচে ৫ উইকেট নেওয়ার একমাত্র রেকর্ডটি ওয়াকার ইউনিসের দখলে। ১৯৯০-এর নভেম্বরে নিউজিল্যান্ড ও ওয়েস্ট ইন্ডিজের বিপক্ষে এ রেকর্ড গড়েছিলেন ওয়াকার। মুস্তফিজ যদি ভারতের বিপক্ষে শেষ ম্যাচেও ৫ উইকেট নিতে পারেন, নিঃসন্দেহে সেটি হবে ওয়াকারের চেয়েও অনন্য। সাবেক পাকিস্তানি পেসার এ কীর্তি গড়েছিলেন ২৪ ম্যাচ খেলার অভিজ্ঞতা নিয়ে। সেখানে মুস্তাফিজ রেকর্ড ছোঁবেন শুরুর তিন ম্যাচেই। তা-ই নয়, আরও একটি রেকর্ড গড়ার সুযোগ মুস্তাফিজের সামনে। তিন ম্যাচের সিরিজে সর্বোচ্চ ১৩ উইকেট নেওয়ার রেকর্ড রায়ান হ্যারিসের। ২০১০ এর জানুয়ারিতে পাকিস্তানের বিপক্ষে তিন ম্যাচ সিরিজে এ রেকর্ড গড়েছিলেন অস্ট্রেলিয়ান পেসার। সেই রেকর্ড ভাঙতে ৩টি উইকেট পেলেই হবে মুস্তাফিজের। 
মুস্তাফিজ পারবেন নতুন কীর্তি গড়তে? উত্তর জানা যাবে বুধবার। তবে গতকাল ম্যাচ শেষে নতুন লক্ষ্য হিসেবে বলছিলেন, ‘শেষ ওয়ানডেতে আরও ভালো বল করতে চাই।’ প্রথম ম্যাচে ৫ উইকেট। দ্বিতীয় ম্যাচে ৬। ‘আরও ভালো’ বলতে কী বোঝাতে চাইলেন মুস্তাফিজ!
মুস্তাফিজ-নামা * ব্রায়ান ভিটোরির পর ওয়ানডে ইতিহাসের দ্বিতীয় বোলার হিসেবে ক্যারিয়ারের প্রথম দুই ম্যাচেই ইনিংসে ৫ উইকেট* প্রথম দুই ম্যাচে ১১ উইকেট। ক্যারিয়ারের প্রথম দুই ওয়ানডেতে এটাই সর্বোচ্চ, ভিটোরির ছিল ১০ উইকেট* অভিষেকেই বাংলাদেশের পক্ষে দ্বিতীয় সেরা বোলিং* মাশরাফি-রুবেলের পর তৃতীয় বাংলাদেশি হিসেবে ইনিংসে ৬ উইকেট
