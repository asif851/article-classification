
দুইবার সেমিফাইনাল, একবার ফাইনালে উঠেও টি-টোয়েন্টি বিশ্বকাপের শিরোপাটা ছুঁয়ে দেখা হয়নি অস্ট্রেলিয়ান ক্রিকেটারদের। প্রথম চারটি আসর থেকে ফিরতে হয়েছে আক্ষেপ নিয়েই। এবার সেই আফসোস ঘুচিয়ে দেওয়ার সর্বোচ্চ চেষ্টাটাই যে জর্জ বেইলি, শেন ওয়াটসনরা করবেন, সেটা আর বলার অপেক্ষা রাখে না। অস্ট্রেলিয়া যে এবার শিরোপাপ্রত্যাশী দলগুলোর জন্য কতখানি হুমকি হয়ে উঠতে পারে, সেটা বোধ হয় সবচেয়ে ভালো টের পাচ্ছে দক্ষিণ আফ্রিকা। সদ্যই যে নিজেদের মাটিতে টি-টোয়েন্টি সিরিজ হারতে হয়েছে প্রোটিয়াদের। দক্ষিণ আফ্রিকার অধিনায়ক ফাফ ডু প্লেসিস স্বীকারই করে নিয়েছেন, অস্ট্রেলিয়াই হবে বিশ্বকাপের অন্যতম বিপজ্জনক দল।এবছরের শুরু থেকেই দুর্দান্ত ফর্মে আছে অস্ট্রেলিয়া। প্রথমেই ইংল্যান্ডের বিপক্ষে টি-টোয়েন্টি সিরিজ জিতেছিল ৩-০ ব্যবধানে। এরপর দক্ষিণ আফ্রিকা সফরে গিয়েও পেয়েছে প্রত্যাশিত ফল। সিরিজ জিতেছে ২-০ ব্যবধানে। বিশ্বকাপ জয়ের মিশন নিয়ে তারা বাংলাদেশেও আসবে অভিজ্ঞ আর দারুণ ফর্মে থাকা একটা দল নিয়েই। নিজেদের ফেবারিট বলে অন্যদের সমীহ জোর করে আদায়ও করে নিতে হচ্ছে না অস্ট্রেলিয়াকে। সেই সমীহটা তারা আদায় করে নিয়েছে টি-টোয়েন্টি র্যাঙ্কিংয়ের শীর্ষ দল দক্ষিণ আফ্রিকার কাছ থেকেই। প্রোটিয়া অধিনায়ক ডু প্লেসিস বলেছেন, ‘তাঁদের ব্যাটিং আক্রমণটা খুবই দারুণ। সাত থেকে আট নম্বর পর্যন্ত, যেকোনো ব্যাটসম্যান ম্যাচের মোড় ঘুরিয়ে দিতে পারেন। এটার ফলেই তাঁরা খুব বিপজ্জনক হয়ে উঠবেন। অস্ট্রেলিয়ার ভালো পেস বোলারও আছেন। তাঁরা আমাদের প্রথম ছয় ওভারে হাত খুলে খেলার কোনো সুযোগই দেননি। সেমিফাইনালে যাওয়ার খুবই ভালো সম্ভাবনা আছে অস্ট্রেলিয়ার।’প্রতিপক্ষকে তো যোগ্য সম্মানটা দিলেন। কিন্তু নিজেদের সম্ভাবনা কেমন? সদ্যই এই সিরিজ হারের জন্যই হয়তো খুব একটা জোর পাওয়া গেল না ডু প্লেসিসের কথায়, ‘উপমহাদেশে আমরা অনেক সাফল্য পেয়েছি। টুর্নামেন্ট শুরুর আগে আমরা দুইটা প্রস্তুতি ম্যাচ খেলারও সুযোগ পাব। কিন্তু ভালো ফলাফল প্রত্যাশা করলে আমাদের সেরা খেলাটাই খেলতে হবে।’
