
খেলার মাঠে যেমন, তেমনি বাইরেও পরিচ্ছন্ন ভাবমূর্তির জন্য পরিচিত ব্রাজিলিয়ান ফুটবলার কাকা। সাবেক ফিফা বর্ষসেরা ফুটবলারের হৃদয় আর্ত মানুষের জন্যও ভীষণ আর্দ্র। রিয়াল মাদ্রিদের এই সাবেক তারকাকে ২৩ মিলিয়নেরও বেশি মানুষ টুইটারে অনুসরণ করে। সেখানেই মানবতার পতাকা উড়িয়ে এক অনন্য নজির স্থাপন করলেন এই মিডফিল্ডার। নেপালের ভূমিকম্পে আক্রান্ত মানুষের সাহায্যের উদ্দেশ্যে নিজের টুইটার অ্যাকাউন্টটি জাতিসংঘকে ব্যবহার করতে দিয়েছেন তিনি। কাকার অ্যাকাউন্ট ব্যবহার করে জাতিসংঘ নেপালের দুর্গত মানুষের সংগ্রাম ও মানবতার জয়গানের গল্পগুলো পৌঁছাতে পারছে আরও বেশি সংখ্যক মানুষের কাছে। ব্রাজিলিয়ান মিডফিল্ডারের মতো টেনিস তারকা মারিয়া শারাপোভা, ব্রিটিশ ধনকুবের রিচার্ড ব্র্যানসন এবং সর্বকনিষ্ঠ নোবেলজয়ী মালালা ইউসুফজাইও জাতিসংঘের এই মহতী উদ্যোগে শামিল হয়েছেন। ফক্স স্পোর্টস।
