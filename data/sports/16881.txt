
পৌষের কুয়াশাঢাকা ভোরে রাজধানীর হাতিরঝিলে দর্শকের ভিড়। সবার চোখ অবশ্য রাস্তায়। সাইক্লিস্টদের প্যাডেলে গতির ঝড়। কে কাকে টপকে যাবে, সেই নেশায় ছোটা। রোদের তেজ যতই বেড়েছে, সাইকেলের চাকাও ঘুরেছে তত জোরে।সাইক্লিস্টদের এমন চমৎকার মঞ্চ তৈরি করে দিয়েছে ফরচুন ট্যুর ডি বাংলাদেশ প্রতিযোগিতা। বাংলাদেশ এডিবল অয়েল লিমিটেডের পৃষ্ঠপোষকতায় প্রথমবারের মতো আয়োজিত প্রতিযোগিতার প্রথম দুটি পর্ব হয়েছে বাগেরহাট ও গোপালগঞ্জে। কাল চূড়ান্ত পর্ব হয়েছে ঢাকায়। জেলা শহরের মতো রাজধানীতেও সাইক্লিং খুব সাড়া ফেলেছে। প্রথম আসরে চ্যাম্পিয়ন হয়েছেন বর্ডার গার্ড বাংলাদেশের (বিজিবি) সাইক্লিস্ট সিরাজুল ইসলাম।যশোরের অভয়নগরের যুবক তিন পর্ব মিলিয়ে পেয়েছেন ৪৫ পয়েন্ট। বাগেরহাটে প্রথম পর্বে তৃতীয় হওয়ায় পেয়েছিলেন ১৫ পয়েন্ট। গোপালগঞ্জে দ্বিতীয় পর্বেও তৃতীয় হয়ে ১৫ পয়েন্ট। কাল চূড়ান্ত পর্বে হয়েছেন পঞ্চম। কিন্তু আন্তর্জাতিক নিয়ম অনুসারে এখানেও ১৫ পয়েন্ট পেয়েছেন। সব মিলিয়ে প্রথম হয়েছেন সিরাজুলই। তবে কালকের দিনের চ্যাম্পিয়ন সাইক্লিস্ট সেনাবাহিনীর একরামুল হোসেন।প্রতিযোগিতার রানারআপ বিজিবির রিপন বিশ্বাস ও তৃতীয় হওয়া আলমগীর দুজনই পেয়েছেন ৩৭ পয়েন্ট। কিন্তু বাইলজ অনুসারে প্রথম পর্বে এগিয়ে থাকায় রিপনই হয়েছেন রানারআপ।তিন পর্ব মিলিয়ে চ্যাম্পিয়ন সিরাজুল পেয়েছেন তিন লাখ টাকা। রানারআপ রিপন দুই লাখ ও তৃতীয় আলমগীর পেয়েছেন এক লাখ করে। শেষ দিনের সেরা একরামুলও পেয়েছেন ১০ হাজার টাকা। সব মিলিয়ে একরামুল হয়েছেন পঞ্চম।হাতিরঝিলকে কেন্দ্র করেই চলেছে চূড়ান্ত প্রতিযোগিতা। গুলশান, রামপুরা, মগবাজারের পাশ ঘেঁষে সাত চক্কর দেওয়ার পর ৫৬ কিলোমিটারের রেসটি শেষ হয় হাতিরঝিলে এসেই।পুরুষ সাইক্লিস্টদের এমন আয়োজন দেখে মুগ্ধ জাতীয় চ্যাম্পিয়ন সোনিয়া ইয়াসমিন অভি। মেয়েদেরও এমন আয়োজন দেখতে চান এই নারী সাইক্লিস্ট, ‘ছেলেদের মতো আমরাও এমন প্রতিযোগিতা আশা করি। আগামী ফেব্রুয়ারিতে জাতীয় সাইক্লিং হওয়ার কথা শুনেছি। ফেডারেশনের কাছে আমাদের এখন একটাই চাওয়া, যেন মেয়েদেরও এমন বড় মাপের প্রতিযোগিতা হয় দেশে।’আর ট্যুর ডি বাংলাদেশ সফলভাবে শেষ করতে পেরে দারুণ খুশি ফেডারেশনের সাধারণ সম্পাদক ইমতিয়াজ খান, ‘প্রথমবারের মতো আমরা এমন আয়োজন করেছি। হয়তো সামান্য ভুলত্রুটি ছিল। তবে সেসব কাটিয়ে উঠে ভালো একটা প্রতিযোগিতা শেষ করেছি। পৃষ্ঠপোষক প্রতিষ্ঠানকে এ জন্য অনেক ধন্যবাদ।’পৃষ্ঠপোষক বাংলাদেশ এডিবল অয়েল লিমিটেডের মার্কেটিং ম্যানেজার ফয়সাল মাহমুদও নিজেদের পরিকল্পনার কথা জানালেন কাল, ‘আমরা নিয়মিতই এমন আয়োজন করতে চাই বাংলাদেশে। এরপর আরও বড় পরিসরে হবে ট্যুর ডি বাংলাদেশ।’প্রতিযোগিতা শেষে বিজয়ীদের হাতে পুরস্কার তুলে দেন বাংলাদেশ আওয়ামী লীগের ক্রীড়া সম্পাদক, বাফুফে ও বিওএর সহসভাপতি হারুনুর রশীদ।
