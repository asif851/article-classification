
# ধারাবাহিক পারফরম্যান্সের রহস্য জানিয়েছেন তামিম# সর্বশেষ ১০ ইনিংসে ৭টি পঞ্চাশোর্ধ্ব ইনিংস তামিমের
কোনো মজা করা হয়নি, হালকা সুরে করা কোনো রসিকতাও ছিল না। বেশ স্বাভাবিক কণ্ঠেই প্রশ্ন করা হয়েছিল, কিন্তু তামিম ইকবাল হেসে দিলেন। তৃপ্তির হাসি। একজন ব্যাটসম্যানকে যখন প্রশ্ন রাখা হয়, ‘ধারাবাহিক ভালো খেলছেন, এই বদলে যাওয়ার রহস্য কী?’ তাঁর মুখে হাসি দেখাটাই স্বাভাবিক। রহস্যের সমাধানটাও তাই হলো স্মিত মুখে।
ত্রিদেশীয় সিরিজে তামিম যে ফর্মে আছেন, সেটা আরেকবার বলাটা বাহুল্য। তবু ভালো কিছুর দ্বিরুক্তিতে আপত্তি থাকার কথা নয়। জিম্বাবুয়ের বিপক্ষে অপরাজিত ৮৪ রানের ইনিংস দিয়ে শুরু করেছিলেন। শ্রীলঙ্কার বিপক্ষে আরেকটি ৮৪ রানের পর আজ আবার ৭৬। রানের অঙ্কটা কমে গেলেও গুরুত্বে আজকের ইনিংসটিই এগিয়ে। অবশেষে যে সাকিব আল হাসানকে টপকে ম্যাচসেরা হয়েছেন। টানা তিন ম্যাচে ফিফটি, কোনো রহস্য আছে কি না, জানার ইচ্ছা হতেই পারে সাংবাদিকের।
তামিমও হতাশ করেননি প্রশ্নকর্তাকে। রহস্যের উত্তর অবশ্য কোনো জাদুকরি কিছু নয়, বরং সেই পুরোনো চেনা সমীকরণ, ‘আমার মানসিক শক্তি, যেভাবে আমি অনুশীলন করছি, আমার মনোযোগ। আমি জানি, আমি কী করতে চাই, কত দূর যেতে চাই। আমি সব সময় বলেছি, যেকোনো ব্যাটসম্যানের জন্য বিশেষ করে প্রথম দু-তিন ব্যাটসম্যানের জন্য প্রথম ২০-২৫ বল সব সময় খুব কঠিন। যখন ২০-২৫ বল খেলে ফেলবেন, তখন আপনি স্বচ্ছন্দ বোধ করবেন এবং বড় রান করার জন্য এগোতে পারবেন। আমরা ওটাই চেষ্টা করছি। আমি এখন খুব ভালো সময় কাটাচ্ছি, এটাকে যত দূর পারা যায় বড় করতে চাই। কারণ আপনি কখনই বলতে পারবেন না কখন খারাপ সময় আসবে।’
শুধু এই টুর্নামেন্টেই না, ২০১৭ সাল থেকেই দুর্দান্ত ফর্মে আছেন তামিম। এ সময়ে ওয়ানডেতে ১৪ ইনিংস খেলে নয়টি পঞ্চাশোর্ধ্ব ইনিংস এই ওপেনারের। দুবার সেঞ্চুরিও পেরিয়েছেন। ৭৪.১৬ গড়ে ৮৯০ রান বলছে তামিম আসলেই বদলে গেছেন। এভাবেই থাকবেন, এটাই প্রত্যাশা সমর্থকদের।
