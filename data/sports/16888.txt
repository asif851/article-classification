
অনেক দিন থেকেই ভুগছিলেন উচ্চ রক্তচাপ ও ফুসফুসের জটিলতায়। ফুসফুস প্রতিস্থাপনের জন্য চিকিৎসকের পরামর্শও নিয়েছিলেন লেনিন গনি। পরশু লন্ডনে শ্বাসতন্ত্রের জটিলতায় আক্রান্ত হয়ে মারা গেলেন ৪৫ বছর বয়সী ক্রীড়া সাংবাদিক। বৃহস্পতিবার হঠাৎ তাঁর শারীরিক অবস্থার অবনতি হলে দ্রুত নর্থ হাইডপার্ক হাসপাতালে নেওয়া হয় এবং সেখানেই মৃত্যুবরণ করেন। তাঁর দাফন হবে লন্ডনেই। দুই পুরুষ ধরেই লেনিন গনির পরিবার স্থায়ীভাবে বাস করছে লন্ডনে। তিনি স্ত্রী সিনথিয়া পারভেজ ও একমাত্র সন্তান আফরিন আলজিনা গনিকে রেখে গেছেন।
লেনিনের জন্ম সিলেটে। পড়াশোনা করেছেন ঢাকায় ও লন্ডনে। ক্রীড়া সাংবাদিকতা শুরু দ্য মর্নিং সান পত্রিকায়, এরপর ডেইলি স্টার, নিউ এজ, ডেইলি সান এবং সর্বশেষ বিডিনিউজ টোয়েন্টি ফোর ডটকমের ক্রীড়া সম্পাদকের দায়িত্বে ছিলেন। লেনিন গনির অকালমৃত্যুতে শোক প্রকাশ করেছে বাংলাদেশ স্পোর্টস জার্নালিস্টস অ্যাসোসিয়েশন, ক্রীড়া লেখক সমিতি ও বাংলাদেশ ফুটবল ফেডারেশন।
