
সাসেক্সে বাংলাদেশ পৌঁছেছে দুদিন হলো। কিন্তু অনুশীলন ক্যাম্প থেকে হঠাৎই ছুটি নিয়ে দেশে ফিরছেন মাশরাফি বিন মুর্তজা। বাংলাদেশ ওয়ানডে অধিনায়কের পারিবারিক সূত্র জানিয়েছে, তাঁর স্ত্রী সুমনা হক সুমি অসুস্থ হওয়ায় জরুরি ভিত্তিতে ফিরতে হচ্ছে তাঁকে।
মাশরাফির স্ত্রী গতকাল অসুস্থ হয়ে পড়লে তাঁকে ভর্তি করা হয় মোহাম্মদপুরের একটি হাসপাতালে। খবর শুনেই দেশের বিমান ধরেছেন বাংলাদেশের ওয়ানডে অধিনায়ক। এই মুহূর্তে তিনি আছেন দুবাইয়ের ট্রানজিটে। আজ রাত ১১টায় তাঁর দেশে ফেরার কথা। শুধু স্ত্রী সুমি নন, এই মুহূর্তে অসুস্থ তাঁর ছেলে সাহিল মুর্তজাও। পারিবারিক এই সমস্যায় টিম ম্যানেজমেন্টের কাছে কদিনের ছুটি নিয়েছেন তিনি। তবে সব ঠিক থাকলে আগামী ৪ মে আবারও লন্ডনের বিমান ধরবেন তিনি। আয়ারল্যান্ডে ত্রিদেশীয় সিরিজ শুরু হবে ১২ মে।
