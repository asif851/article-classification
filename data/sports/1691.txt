
ঘানার শিরোপা পঞ্চক, নাকি আইভরিকোস্টের দ্বিতীয়? আফ্রিকান নেশনস কাপের এবারের শিরোপা কার হাতে উঠবে সেটা আজই জানা যাবে। ১৯৫৭ সালে শুরু হওয়া এই প্রতিযোগিতায় এখন পর্যন্ত সফলতম দল মিসর, তারা সাতবার জিতেছে এই শিরোপা। চারবার করে শিরোপা জিতে এর পরই আছে ঘানা ও ক্যামেরুন। তবে ঘানা সংখ্যাটা আরও বাড়িয়েই নিতে পারত, আরও চারবার ফাইনালে হেরেছে ব্ল্যাক স্টাররা। আইভরিকোস্ট একবারই জিতেছে, সেই ১৯৯২ সালে। তিনবার জিতেছে সুপার ইগল নাইজেরিয়া, দুবার ডেমোক্রেটিক রিপাবলিক অব কঙ্গো। জাম্বিয়া, তিউনিসিয়া, সুদান, আলজেরিয়া, ইথিওপিয়া, মরক্কো, দক্ষিণ আফ্রিকা, কঙ্গো জিতেছে একবার করে।
