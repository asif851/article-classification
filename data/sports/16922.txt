
মোহাম্মদ সামির ওয়াইডটা বাঁ দিকে ঝাঁপিয়ে পড়ে ঠেকাতে চেয়েছিলেন মুশফিকুর রহিম। পারেননি। গ্লাভস ছুঁয়ে বল চলে যায় সীমানার বাইরে। প্রথম ওভারের তৃতীয় বলে ওয়াইড ও চার—পাঁচ রানের চেয়ে রাজশাহী কিংসের চিন্তার কারণ হয়ে দাঁড়াল মুশফিকের আঙুলের চোট। আঙুলের ডগায় যে ভীষণ ব্যথা পেলেও সাময়িক শুশ্রূষা নিয়ে কিপিং চালিয়ে যাচ্ছিলেন মুশফিক। কিন্তু বেশিক্ষণ আর থাকতে পারলেন না। জাকির হাসানকে গ্লাভস-প্যাড দিয়ে চলে এলেন মাঠের বাইরে। যেহেতু ম্যাচ চলছে, মুশফিকের চোট কতটা গুরুতর সেটি অবশ্য এখনই জানার উপায় নেই।রাজশাহী কিংসের হয়ে এবার বিপিএলটা ভালো যাচ্ছে না মুশফিকের। ১০ ম্যাচে ২১.২৫ গড়ে ১৭০ রান। ফিফটি মাত্র একটি। বোঝার ওপর শাকের আটি হিসেবে যোগ হলো আঙুলের চোট! সময়টা খারাপই যাচ্ছে বাংলাদেশ টেস্ট অধিনায়কের।
