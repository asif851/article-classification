
একই সঙ্গে কোয়ার্টার ফাইনালে উঠেছিল উপমহাদেশের চারটি দলই। কোয়ার্টার ফাইনালে একে একে বিদায় নিল শ্রীলঙ্কা, বাংলাদেশ ও পাকিস্তান। ভারত অবশ্য আরেক ধাপ এগিয়েছিল। তবে মহেন্দ্র সিং ধোনির দল আটকা পড়ল সেমিফাইনালেই। কাজেই ২৯ মার্চ ফাইনালে লড়বে অস্ট্রেলিয়া-নিউজিল্যান্ড। ২৮ বছর পর এই প্রথম বিশ্বকাপ ক্রিকেটের ফাইনালে নেই কোনো এশীয় দল নেই।
সর্বশেষ এমনটা ঘটেছিল ১৯৮৭ বিশ্বকাপে। উপমহাদেশে অনুষ্ঠিত সেই বিশ্বকাপের সেমিফাইনালে উঠেছিল দুই আয়োজক ভারত ও পাকিস্তান। কিন্তু দুই দেশই ব্যর্থ হয় ফাইনালে উঠতে। ইংল্যান্ডের কাছে হারে ভারত, আর অস্ট্রেলিয়ার কাছে পাকিস্তান। কলকাতার ইডেন গার্ডেনের ফাইনালে মুখোমুখি ছিল ইংল্যান্ড ও অস্ট্রেলিয়া। ইংলিশদের ৭ রানে হারিয়ে সেবারই প্রথমবারের মতো বিশ্বকাপে হাত রেখেছিল অস্ট্রেলিয়া।এরপর আর কোনো বিশ্বকাপের ফাইনালই এশিয়ার কোনো দেশছাড়া অনুষ্ঠিত হয়নি। ১৯৯২ সালে পাকিস্তান-ইংল্যান্ড, ১৯৯৬ সালে শ্রীলঙ্কা-অস্ট্রেলিয়া। পরেরবার ১৯৯৯ সালে আবার অস্ট্রেলিয়ার সঙ্গে পাকিস্তান। ২০০৩ সালে অস্ট্রেলিয়ার সঙ্গী ছিল ভারত। ২০০৭ ও ২০১১ সালে পরপর দু’বার ফাইনালে খেলেছিল শ্রীলঙ্কা। প্রথমবার অস্ট্রেলিয়ার বিপক্ষে, সব শেষবার ভারতের বিপক্ষে। উপমহাদেশে ফিরে গত বিশ্বকাপ প্রথমবারের মতো দেখেছিল ‘অল এশিয়া’ ফাইনাল।আর এবার? এমসিজিতে লড়বে দুই আয়োজক। গতবারের মতোই। কিন্তু দুই দেশই দক্ষিণ গোলার্ধের। অস্ট্রেলিয়া-নিউজিল্যান্ড। অস্ট্রেলিয়া আছেই, সঙ্গে নতুন ফাইনালিস্ট নিউজিল্যান্ড। ট্রান্স-তাসমান লড়াই। দেখা যাক, কার ঘরে যায় শিরোপা!
