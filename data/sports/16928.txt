
মাঠের রোনালদো ভয়ংকর এক প্রতিদ্বন্দ্বী, প্রতিপক্ষকে তিল পরিমাণ ছাড় দিতেও নারাজ। আবার এই রোনালদোই মাঠের বাইরে আর্তমানবতার সেবায় পারলে নিজেকে সঁপে দেন! রিয়াল মাদ্রিদ তারকাটি ফুটবল থেকে আয়ের বেশ বড় একটা অংশ নিয়মিতই দান করছেন মানবসেবায় নিয়োজিত বিভিন্ন তহবিলে। এবার যেমন দাঁড়ালেন অসুস্থ শিশুদের পাশে।
ভীষণভাবে অসুস্থ শিশুদের সেবাদান ও ইচ্ছাপূরণে তহবিল সংগ্রহ করে আসছে যুক্তরাষ্ট্রের দাতব্য সংস্থা ‘মেক-এ-উইশ’। লন্ডনে প্রতিষ্ঠানটির এক নিলামে ২০১৩ সালে জেতা ব্যালন ডি’অর ট্রফির ‘রেপ্লিকা’ দান করেছেন রোনালদো। ছয় লাখ ইউরো দিয়ে সেই ‘রেপ্লিকা’ ট্রফি কিনেছেন ইসরায়েলের সবচেয়ে ধনী ব্যক্তি ইদান ওফের। এ টাকা জমা হবে ‘মেক-এ-উইশ’ দাতব্য তহবিলে।রোনালদো তাঁর ক্যারিয়ারে এ পর্যন্ত চারটি ফিফা ব্যালন ডি’অর জিতেছেন। খেলোয়াড়েরা সাধারণত সম্মানজনক কোনো ট্রফি জিতলে তাঁর ‘রেপ্লিকা’ চেয়ে থাকেন, যেন সেটা ক্লাবে কিংবা নিজের কাছে রাখা যায়। অসুস্থ শিশুদের সাহায্য করতে রোনালদো তাই ২০১৩ সালে জেতা ট্রফির ‘রেপ্লিকা’ চেয়েছিলেন। শিশু-কিশোরদের প্রতি রোনালদোর ভালোবাসার বহিঃপ্রকাশ দেখা গেছে আগেও। এর আগে এক কিশোরের মস্তিষ্কে অস্ত্রোপচারের জন্য ৮৩ হাজার ডলার সহায়তা করেছিলেন রোনালদো। চ্যাম্পিয়নস লিগে রিয়ালকে ১১তম শিরোপা জেতানোর পর যে ছয় লাখ ইউরো বোনাস পেয়েছিলেন, পুরোটাই দান করেছিলেন এক দাতব্য তহবিলে। দুই বছর আগে ‘শীর্ষ পরোপকারী অ্যাথলেট’-এর খেতাবও জিতেছিলেন রোনালদো।এবারের নিলামে পর্তুগিজ ফরোয়ার্ডের মতো সাহায্যের হাত বাড়িয়ে দিয়েছেন পেপ গার্দিওলা ও হোসে মরিনহো। ম্যানচেস্টারে একটি বক্সিং-ম্যাচ দেখার বিনিময়ে ৩০ হাজার ইউরো করে দান করেছেন এ দুই কোচ।
