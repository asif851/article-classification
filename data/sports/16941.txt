
এশিয়া কাপ যেন বাংলাদেশে অনুষ্ঠিত না হয়, এ নিয়ে দারুণ সোচ্চার ছিল পাকিস্তান। কিন্তু এশিয়ান ক্রিকেট কাউন্সিলের (এসিসি) বৈঠকে পাকিস্তানের ‘চাওয়া’ হালে পানি পায়নি একেবারেই। এসিসির বাকি সদস্য দেশগুলো এশিয়া কাপের আয়োজক হিসেবে বাংলাদেশের প্রতি সমর্থন অব্যাহত রাখায় এশিয়া কাপ থেকে গেছে বাংলাদেশেই।
পাকিস্তান ক্রিকেট বোর্ড (পিসিবি) এ মুহূর্তে ব্যস্ত আসন্ন টি-টোয়েন্টি বিশ্বকাপ নিয়ে পানি ঘোলা করাতে। আগামী মার্চ-এপ্রিলে অনুষ্ঠিতব্য টি-টোয়েন্টি বিশ্বকাপ যেন রাজনৈতিক অস্থিরতার অজুহাতে বাংলাদেশ থেকে সরিয়ে নিয়ে যাওয়া হয়—এ নিয়ে দারুণ তৎপর পাকিস্তান। দুবাইয়ে আইসিসির আসন্ন বৈঠকে ব্যাপারটি তোলার জন্য সমর্থন আদায়ে এখন হন্যে পিসিবি। তবে খোদ পাকিস্তানেরই ইংরেজি দৈনিক এক্সপ্রেস ট্রিবিউন জানিয়েছে, এ বিষয়ে এখনো পর্যাপ্ত সমর্থন আদায় করতে পারেনি তারা।
বাংলাদেশে রাজনৈতিক সহিংসতার কারণে নিরাপত্তা-শঙ্কার পাশাপাশি পাকিস্তানের ভয় ‘পাকিস্তানবিরোধী আবেগ’ নিয়েও। তারা আশঙ্কা করছে বাংলাদেশে যুদ্ধাপরাধীদের বিচারের সঙ্গে সঙ্গে পাকিস্তানবিরোধী যে আবেগ বর্তমান, তা পাকিস্তান দলের নিরাপত্তার জন্যও হুমকি হয়ে দেখা দিতে পারে।
পিসিবি সবচেয়ে বেশি বিব্রত এশিয়া কাপ ক্রিকেট বাংলাদেশ থেকে এসিসি সরিয়ে না নিয়ে যাওয়ায়। উল্টো চার জাতির এই প্রতিযোগিতায় পঞ্চম দল হিসেবে আফগানিস্তানকে অন্তর্ভুক্ত করায় পায়ের নিচ থেকে রীতিমতো মাটি হারিয়েছে পাকিস্তানের ক্রিকেট নিয়ন্ত্রক সংস্থা। সবচেয়ে বড় ব্যাপার বাংলাদেশে এশিয়া কাপের আয়োজন নিয়ে এসিসি কোনো সমস্যা না দেখায় টি-টোয়েন্টি বিশ্বকাপের ব্যাপারেও এখন কিছুটা নিশ্চিন্ত আইসিসি। আইসিসির বৈঠকে নিজেদের প্রস্তাব তোলার জন্য প্রয়োজনীয় সমর্থন এখনো পাকিস্তান পায়নি বলেই জানিয়েছে ট্রিবিউন।
এসিসি ও আইসিসিতে এ মুহূর্তে বাংলাদেশের সবচেয়ে বড় সমর্থক ভারত। ক্রিকেট দুনিয়ার সবচেয়ে ধনী আর শক্তিশালী বোর্ড বাংলাদেশের পাশে থাকায় আইসিসিও এ ব্যাপারে কোনো সিদ্ধান্ত নিতে অনেকটাই রক্ষণশীল।
পাকিস্তান ক্রিকেট বোর্ড এমন পরিস্থিতিতে এশিয়া কাপ ও টি-টোয়েন্টি বিশ্বকাপে না খেলার কথাও ভাবছে বলে জানিয়েছে পত্রিকাটি। তবে এ ব্যাপারে ট্রিবিউনকে নাম প্রকাশে অনিচ্ছুক এক পিসিবি কর্মকর্তা জানিয়েছেন, এশিয়া কাপ ও টি-টোয়েন্টি বিশ্বকাপ খেলতে বাংলাদেশে যাওয়াটা পাকিস্তান ক্রিকেট দলের নিরাপত্তার জন্য হুমকি হলেও এই প্রতিযোগিতা দুটোতে অংশ না নিলে আর্থিকভাবে যথেষ্ট ক্ষতিগ্রস্ত হবে পিসিবি। তা ছাড়া খেলোয়াড়দের বড় দুটি প্রতিযোগিতার ‘অভিজ্ঞতা’ থেকে বঞ্চিত হওয়ার ঝুঁকিটা তো থাকছেই।
