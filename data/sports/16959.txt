
বাংলাদেশের হয়ে সবচেয়ে বেশি ১৭টি আন্তর্জাতিক গোল করেছেন বলে দাবি জাহিদ হাসান এমিলির। পরশু যশোরে শ্রীলঙ্কার সঙ্গে বাংলাদেশের একমাত্র গোলটি করেন এই স্ট্রাইকার। তারপরই সংবাদ সম্মেলনে এসে এমিলির রেকর্ড হয়েছে জানালেন অধিনায়ক মামুনুল ইসলাম।এমিলি বলেছেন, ‘আলফাজ ভাইয়ের গোল ১৬টি, আমার হয়েছে ১৭টি।’ তবে এটা শুনে সাবেক অধিনায়ক আলফাজ আহমেদ খানিকটা অবাক, ‘আমার গোল ১৬-১৭টি হবে। তবে এমিলির ১৭ গোল কীভাবে হলো বুঝলাম না। আমি তো জানি জাতীয় দলের জার্সিতে সবচেয়ে বেশি গোলের রেকর্ড আমার।’সাবেক স্ট্রাইকার শেখ মোহাম্মদ আসলামও যোগ দিলেন সর্বোচ্চ গোলের এই বিতর্কে। দেশের হয়ে সবার চেয়ে বেশি গোল তাঁর নিজের বলে দাবি করলেন আসলাম, ‘গোলের সঠিক সংখ্যাটা আমার জানা নেই। তবে ২৬-২৭টি গোল আমার আছে। আমার চেয়ে বেশি গোল আর কারও নেই জেনে এসেছি এত দিন। কাজেই রেকর্ডটাও আমার বলে জানি।’মজার ব্যাপার, আরেক সাবেক ফরোয়ার্ড আশরাফউদ্দিন চুন্নুর ধারণা, রেকর্ডটা তাঁরই। যার অর্থ, এক রেকর্ডের মালিক দাবিদার এখন চারজন! চুন্নু যেমন বলছেন, ‘এত দিন জানতাম আমিই এই রেকর্ডের মালিক। আমার গোল ২৬টি। তবে আসলামের গোল কটি আমার ধারণা নেই, তারটা সে বলতে পারে।’জাতীয় দলের সাবেক ফুটবলার ও কোচ গোলাম সারোয়ার টিপুর ধারণা আসলামই শীর্ষে, ‘সঠিকভাবে তো বলা কঠিন। সবাই তার নিজ নিজ হিসাবটা বলতে পারবে। তবে আমার যত দূর মনে হয়, বাংলাদেশের হয়ে সবচেয়ে বেশি গোল সম্ভবত আসলামের।’
