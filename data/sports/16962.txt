
শ্রীলঙ্কা দল ঢাকায় পা রেখেছে ২১ ফেব্রুয়ারি। পরের দুই দিন তারা অনুশীলন করেছে ফতুল্লায়। এই কদিনে লঙ্কানদের একবারও আসা হয়নি মূল ভেন্যুতে। আজ মিরপুর শেরেবাংলা স্টেডিয়ামে আরব আমিরাতের বিপক্ষে ম্যাচ দিয়ে এশিয়া কাপ অভিযান শুরু হবে বর্তমান চ্যাম্পিয়নদের।শ্রীলঙ্কা সর্বশেষ বাংলাদেশে এসেছিল ২০১৪ সালে। জানুয়ারি থেকে এপ্রিল—সেবার চার মাসের বাংলাদেশ অভিযানে লঙ্কানরা জিতে নিয়ে যায় পাঁচটি ট্রফি! বাংলাদেশের বিপক্ষে টেস্ট, ওয়ানডে ও টি-টোয়েন্টি সিরিজ জয় তো ছিলই; যোগ হয়েছিল এশিয়া কাপ, টি-টোয়েন্টি বিশ্বকাপের মতো বড় শিরোপাও।এবার এশিয়া কাপ অভিযানে সাফল্য পেতে লঙ্কানরা কতটা প্রত্যয়ী, বোঝা কঠিন। কারণ তারা ম্যাচপূর্ব সংবাদ সম্মেলনই করেনি। এমনকি কাল কোনো অনুশীলনও ছিল না তাদের। আজ প্রতিপক্ষ আরব আমিরাত বলেই কি একটু নির্ভার লঙ্কানরা? দলের ম্যানেজার জেরোম লি জয়ারত্নে বললেন ভিন্ন কথা, ‘গত দুটি দিন খুব ধকল গেছে আমাদের। প্রতিদিন ফতুল্লায় গিয়ে অনুশীলন করতে হয়েছে। এ কারণে আজ (কাল) ছেলেরা বিশ্রাম নিয়েছে।’এশিয়া কাপে পূর্ণ শক্তির দল নিয়েই এসেছে শ্রীলঙ্কা। চোট কাটিয়ে দলে ফিরেছেন নিয়মিত অধিনায়ক লাসিথ মালিঙ্গা, ফিরেছেন অ্যাঞ্জেলো ম্যাথুসও। আছেন অভিজ্ঞ দুই বোলার নুয়ান কুলাসেকারা ও রঙ্গনা হেরাথ। তারপরও দলটিতে বিশাল এক শূন্যতা—৬টি এশিয়া কাপ পরে নেই মাহেলা জয়ার্বধনে ও কুমার সাঙ্গাকারা। আন্তর্জাতিক ক্রিকেটকেই বিদায় বলে দিয়েছেন শ্রীলঙ্কান ক্রিকেটের দুই মহিরুহ।তবে গত দুই বছরে টি-টোয়েন্টিতে শ্রীলঙ্কার রেকর্ডটা বলার মতো নয়। ২০১৪ টি-টোয়েন্টি বিশ্বকাপের পর ইংল্যান্ডের বিপক্ষে এক ম্যাচের সিরিজ বাদে জিততে পারেনি একটিতেও। গত বছর জুলাইয়ে ঘরের মাঠে পাকিস্তানের বিপক্ষে ২-০, নভেম্বরে ওয়েস্ট ইন্ডিজের সঙ্গে ১-১ ড্র, জানুয়ারিতে নিউজিল্যান্ডের মাটিতে ২-০ ও সর্বশেষ ভারতের বিপক্ষে তিন ম্যাচের সিরিজে ১-০ ব্যবধানে এগিয়েও শেষ পর্যন্ত হার। এশিয়া কাপে নিশ্চয় সাম্প্রতিক ব্যর্থতা ঘোচাতে চাইবেন মালিঙ্গারা।বাছাইয়ে আফগানিস্তান, হংকং ও ওমানকে হারিয়ে এশিয়া কাপের মূল পর্বে জায়গা করে নেওয়া আরব আমিরাতও কাল অনুশীলন করেনি। দলের ম্যানেজার মাজহার খান জানালেন, সূচি অনুযায়ী নেট অনুশীলন না করলেও খেলোয়াড়েরা ফিটনেস ট্রেনিং করেছেন।টি-টোয়েন্টিতে এই প্রথম মুখোমুখি হতে যাচ্ছে দুই দল। ঐতিহ্য ও শক্তিমত্তায় শ্রীলঙ্কা যোজন যোজন এগিয়ে থাকা দল। বাছাইপর্বে তুলনামূলক শক্তিশালী দল আফগানিস্তানকে হারিয়ে আমিরাতও কিন্তু বার্তা দিয়ে রেখেছে, ক্রিকেটের ছোট সংস্করণে ফেবারিট-তত্ত্ব খুব একটা খাটে না!
