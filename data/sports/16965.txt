
আগের ম্যাচে সেন্ট কিটস অ্যান্ড নেভিস প্যাট্রিয়টসের বিপক্ষে ব্যাট হাতে ব্যর্থ হলেও বোলিংয়ে মোটামুটি ভালো করেছিলেন। ১ উইকেট পেলেও ৪ ওভারে দিয়েছিলেন ২৫ রান। কিন্তু ত্রিনবাগো নাইট রাইডার্সের বিপক্ষে কাল সাকিব আল হাসান জ্যামাইকা তালওয়াসের হয়ে বোলিংয়ে নিজেকে মেলে ধরতে পারেননি। ২ ওভার বল করে উইকেটশূন্য সাকিব দিয়েছেন ২৬ রান। তালওয়াস সতীর্থ ক্রিস গেইলের অনবদ্য এক সেঞ্চুরির দিন অবশ্য ব্যাট হাতে নামার সুযোগ হয়নি বাংলাদেশ অলরাউন্ডারের।
টসে জিতে জ্যামাইকা ব্যাট করতে পাঠায় ত্রিনবাগোকে। হাশিম আমলা (৭৪) ও কলিন মানরোর (৫৫) ফিফটির সুবাদে নির্ধারিত ২০ ওভারে ৪ উইকেট হারিয়ে ১৯১ রান তোলে তারা। রান তাড়া করতে এসে ক্রিস গেইলের অপরাজিত ১০৮ রানের সুবাদে জ্যামাইকা জয়ের বন্দরে পৌঁছে যায় ৭ উইকেট এবং ১০ বল হাতে রেখেই। গেইলের ৫৪ বলের ইনিংসে আছে ৬টি চার ও ১১টি ছক্কা। ক্রিকইনফো।
