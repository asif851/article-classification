
‘রবি শাস্ত্রী নিজেকে “সফল” দাবি করছেন? গত ১৮ মাসে তাঁর অধীনে ভারতীয় ক্রিকেট দলের পারফরম্যান্সের দিকে তাকান। তাঁর অধীনেই বাংলাদেশের কাছে ওয়ানডে সিরিজ হেরেছে ভারত। ঘরের মাঠে দক্ষিণ আফ্রিকার সঙ্গেও ওয়ানডে সিরিজে হারই সঙ্গী হয়েছে ভারতীয় দলের’—কথাগুলো বলেছেন ভারতীয় দলের সাবেক ওপেনার গৌতম গম্ভীর। ৩৪ বছর বয়সী এই বাঁ হাতি ব্যাটসম্যানের মতে, ভারতীয় ক্রিকেট দলের কোচ হিসেবে অনিল কুম্বলেই সেরা পছন্দ। অনিল কুম্বলে কোচ হওয়ার পর থেকেই নানাভাবে নিজের হতাশার কথা জানিয়েছেন শাস্ত্রী। গত ১৮ মাস ভারতের ‘টিম ডিরেক্টর’ হিসেবে নিজেকে ‘সফল’ দাবিও করছেন বারবারই। আকারে-ইঙ্গিতে এমন কথাও বলেছেন, গত ১৮ মাসে ভারতীয় দলের সঙ্গে তাঁর সফলতার কারণেই নতুন করে নিয়োগ পেতে পারতেন। গম্ভীর শাস্ত্রীর সমালোচনা করে বলেছেন, ‘আসলে কোচের পদে নিয়োগ না পেয়ে তিনি হতাশায় ভুগছেন। তিনি যেভাবে প্রতিটি গণমাধ্যমের সঙ্গে সাক্ষাৎকারে অতি-প্রতিক্রিয়া দেখিয়েছেন, তাতে সেটাই প্রমাণিত হয়। আমার মতে, কোচ হিসেবে কুম্বলের চেয়ে ভালো আর কেউ হতে পারত না। কোচের পদপ্রার্থীদের তালিকায় সবচেয়ে বড় তারকা ছিলেন তিনিই। তিনিই ছিলেন সবচেয়ে পেশাদার এবং যোগ্যতম।’
শাস্ত্রীর অধীনে ভারতীয় দল গত ১৮ মাসে কাঙ্ক্ষিত সাফল্য পায়নি বলেই অভিমত গম্ভীরের, ‘শাস্ত্রীর অধীনেই বাংলাদেশের বিপক্ষে ওয়ানডে সিরিজ জিততে পারেনি ভারত। দক্ষিণ আফ্রিকার বিপক্ষেও ঘরের মাঠে সিরিজ খোয়াতে হয়েছে। এই সময় ওয়ানডে ও টি-টোয়েন্টি বিশ্বকাপে খেলেও সেমিফাইনালের বেশি যেতে পারেনি ভারত। বিশেষ করে ঘরের মাঠে টি-টোয়েন্টি বিশ্বকাপে সেমিফাইনাল খেলাটা খুব বড় অর্জন হতে পারে না।’পরিশ্রমের দিক দিয়ে কুম্বলের সঙ্গে শাস্ত্রীর কোনো তুলনাই হয় না বলে মনে করেন গম্ভীর, ‘কুম্বলে ক্রিকেটার হিসেবে দারুণ পরিশ্রমী ছিলেন, এটা সবাই জানেন। তিনি কোচ হিসেবেও পরিশ্রমী। গত ১৮ মাসে অনুশীলন স্থলে দাঁড়িয়ে থাকা ছাড়া রবি শাস্ত্রী আর কী কী করেছেন, সেটা তাঁকে জিজ্ঞাসা করা উচিত। তিনি খেলোয়াড়দের সঙ্গে কয়টা বল থ্রো করেছেন? খালি বড় বড় কথা বললেই কি চলে, কথার সঙ্গে কাজও করে দেখাতে হয়।’
