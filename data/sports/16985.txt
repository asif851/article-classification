
আগামী ২ জুন বিয়ের পিঁড়িতে বসার কথা ছিল অঙ্কিত চাভানের। সেপ্টেম্বরে বিয়ে করার কথা শ্রীশান্তের। তবে স্পট ফিক্সিং কেলেঙ্কারিতে বোধ হয় সেটা আর হচ্ছে না।স্পট ফিক্সিংয়ে জড়িত থাকার সুনির্দিষ্ট অভিযোগে গত বৃহস্পতিবার ভোরে রাজস্থান রয়্যালসের তিন ভারতীয় ক্রিকেটার শান্তাকুমারন শ্রীশান্ত, অঙ্কিত চাভান ও অজিত চান্ডিলাকে গ্রেপ্তার করে দিল্লি পুলিশ। ওই দিন দুপুরেই তিন ক্রিকেটারকে বহিষ্কার করে ভারতীয় ক্রিকেট বোর্ড। পাঁচ দিনের রিমান্ডে নিয়ে তাঁদের জিজ্ঞাসাবাদ করা হচ্ছে। দিল্লি পুলিশের দাবি, গতকাল শুক্রবার প্রথম দিনের জিজ্ঞাসাবাদেই দোষ স্বীকার করে নিয়েছেন শ্রীশান্ত ও চাভান।‘টাইমস অব ইন্ডিয়া’র খবর, চাভান বিয়ে করবেন তাঁর দীর্ঘদিনের প্রেমিকাকে। শ্রীশান্ত কাকে বিয়ে করবেন, তা অবশ্য গণমাধ্যমে প্রকাশ করা হয়নি। গ্রেপ্তার হওয়ার দুই দিন আগে সাংবাদিকদের শ্রীশান্ত কেবল এটুকু জানিয়েছিলেন, সেপ্টেম্বরে বিয়ে করবেন তিনি।গণমাধ্যমে বলা হচ্ছে, গ্রেপ্তার হওয়া ক্রিকেটারদের দ্রুত জামিন পাওয়ার সম্ভাবনা কম। শ্রীশান্তদের বিরুদ্ধে নাকি ‘সংগঠিত অপরাধ আইনে’ মামলা দায়েরের চিন্তাভাবনাও করছে পুলিশ, যেটি জামিনের অযোগ্য। আপাতত যে মামলায় তাঁদের আটক রাখা হয়েছে, তার শাস্তি সাত বছরের কারাদণ্ড।সার্বিক পরিস্থিতি বলছে, আটকে যেতে পারে শ্রীশান্ত-চাভানের বিয়ে। এ ব্যাপারে চাভানের ভাই নিহারের ভাষ্য, ‘সবকিছু এলোমেলো লাগছে। আমরা খুবই মর্মাহত।’
শ্রীশান্তের পরিবারের এক সদস্যের দাবি, শ্রীশান্তের বিয়ে এখনো চূড়ান্ত হয়নি। তবে আলোচনা চলছে। নাম প্রকাশ না করার শর্তে তিনি বলেন,‘ এটা সত্যি যে একটা প্রস্তাব ভেবে দেখছি আমরা। আমি তাঁর নাম বলতে চাই না, তবে সে কেরালার মেয়ে নয়। শ্রীশান্ত ও পরিবারের সদস্যরা মেয়েটিকে দেখে এসেছে। কিন্তু এখনো আমরা বিয়েটা চূড়ান্ত করিনি। এখন জানি না কী হবে।’
বছর দুয়েক আগে গুঞ্জন ওঠে, কেরালার এক মেয়েকে বিয়ে করতে চলেছেন শ্রীশান্ত। দুই পরিবারেরও নাকি বিয়েতে সম্মতি ছিল। তবে শ্রীশান্তের আচরণে বিরক্ত হয়ে নাকি শেষ পর্যন্ত বিয়েতে আপত্তি জানায় মেয়েটির পরিবার। এবার শ্রীশান্তের ভাগ্যে কী আছে, কে জানে!
