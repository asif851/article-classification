
জাতীয় লিগে এ বছর ফেব্রুয়ারিতে এক সপ্তাহের ব্যবধানে পর পর দুটো ডাবল সেঞ্চুরি। রংপুরের বিপক্ষে ২৫০ আর চট্টগ্রামের বিপক্ষে ২৮২। আজ খুলনার শেখ আবু নাসের স্টেডিয়ামে সিলেটের বিপক্ষে আবারও স্বরূপে বরিশাল বিভাগের মোসাদ্দেক হোসেন। অপরাজিত ২০০ রানের দারুণ এক ইনিংস খেলে করলেন অনন্য এক রেকর্ড। প্রথম শ্রেণির ক্রিকেটে প্রথম বাংলাদেশি হিসেবে করলেন তিনটি ডাবল সেঞ্চুরি। আর কেউ এত দিন যেটা করতে পারেনি, ১৯ বছর বয়সী এই ডান হাতি উঠতি ব্যাটসম্যান সেটাই করে দেখালেন মাত্র এক বছরে। আরও স্পষ্ট করে বললে মাত্র আট ম্যাচে। ঘরোয়া ক্রিকেটে এ পর্যন্ত একাধিক ডাবল সেঞ্চুরি করেছেন পাঁচ বাংলাদেশি ব্যাটসম্যান। এর মধ্যে দুটি করে ডাবল সেঞ্চুরি আছে অলক কাপালি, মার্শাল আইয়ুব, রনি তালুকদার ও নাজিমউদ্দিনের। ডাবল সেঞ্চুরির সংখ্যায় আজ সবাইকে ছাড়িয়ে গেলেন মোসাদ্দেক।বাংলাদেশের ব্যাটসম্যানদের মধ্যে প্রথম শ্রেণিতে এক পঞ্জিকাবর্ষে সবচেয়ে বেশি সেঞ্চুরিও মোসাদ্দেকের, ৬টি। ৫টি করে করেছেন তিনজন—লিটন দাস, ইমরুল কায়েস ও জহুরুল ইসলাম। আলো ছড়িয়েছিলেন গত বছর অনূর্ধ্ব-১৯ বিশ্বকাপেই। ব্যাট ও বল হাতে মোসাদ্দেক রেখেছিলেন দারুণ ভূমিকা। করেছিলেন ১৮৭ রান, নিয়েছিলেন বাংলাদেশের পক্ষে সর্বোচ্চ ১১ উইকেট। ঘরোয়া ক্রিকেটেও পারফর্ম করছেন নিয়মিত। এর আগের সাতটি প্রথম শ্রেণির ম্যাচে করেছেন পাঁচ সেঞ্চুরি ও দুই ফিফটি। সর্বশেষ ইনিংসগুলো দেখলেই বোঝা যাবে কতটা ছন্দে রয়েছেন ময়মনসিংহে জন্ম নেওয়া এই অলরাউন্ডার: ২০০*, ১২২, ৪০, ১৯, ১১৯, ১৫৩, ৮, ৭২, ৩২, ৮৮, ২৮২, ২৫০। 
মে মাসে বাংলাদেশ ক্রিকেট লিগের (বিসিএল) শেষ পর্বে জহুর আহমেদ চৌধুরী স্টেডিয়ামে ১১৯ রানের দারুণ এক ইনিংস খেলে হয়েছিলেন ম্যাচ সেরাও। ম্যাচের তৃতীয় ইনিংসে ​করেছিলেন এই সেঞ্চুরি। মোসাদ্দেক বয়সের তুলনায় কত পরিণত সেই প্রমাণ মিলবে এই তথ্যেও। ১২টি প্রথম শ্রেণির ক্যারিয়ারে দুই ফিফটির বিপরীতে ছয় সেঞ্চুরি, অর্ধেকই ডাবল। উইকেটে থিতু হলে ইনিংসটা বড় করতে জানেন। আজ মোসাদ্দেকের দ্বিশতকে সিলেটের বিপক্ষে ৫২৭ রানের পাহাড় গড়েছে বরিশাল। সিলেটের শুরুটাও হয়েছে দারুণ। কোনো উইকেট না হারিয়ে দ্বিতীয় দিন শেষে কাপালির দলের সংগ্রহ ১১২ রান।
বাংলাদেশের শীর্ষ ডাবল সেঞ্চুরিয়ান



নাম 
সংখ্যা


মোসাদ্দেক হোসেন
 ৩


অলক কাপালি
 ২


মার্শাল আইয়ুব
 ২


রনি তালুকদার
 ২


নাজিম উদ্দিন
 ২




