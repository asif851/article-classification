
 
গত মাসে শেষ হওয়া চ্যাম্পিয়নস ট্রফির সেমিফাইনালের স্মৃতিই যেন ফিরে এসেছে আজকের ত্রিদেশীয় সিরিজের ফাইনালে। প্রায় একই ভঙ্গিতে এগিয়ে যাচ্ছে ভারত ও শ্রীলঙ্কার শিরোপা জয়ের অন্তিম লড়াইটা। সেই ম্যাচের মতো আজও টসে জিতে ফিল্ডিংয়ের সিদ্ধান্ত ভারতীয় অধিনায়ক ধোনির। ব্যাটিংয়ে নেমে লঙ্কানদের আকস্মিক বিপর্যয়। মিল আছে অনেক কিছুতেই। তবে আজ জয়ের জন্য ভারতের লক্ষ্যটা সামান্য বেশি। চ্যাম্পিয়নস ট্রফির ফাইনাল নিশ্চিত করতে ভারতকে সংগ্রহ করতে হয়েছিল ১৮২ রান। আর আজ ত্রিদেশীয় সিরিজের শিরোপা জিততে ভারতকে পেরোতে হবে ২০১ রানের বাধা।
টসে হেরে ব্যাট করতে নেমে মাত্র ৪৯ রানের মাথাতেই সাজঘরে ফিরেছিলেন দুই ওপেনার উপুল থারাঙ্গা ও মাহেলা জয়াবর্ধনে। এরপর প্রাথমিক বিপর্যয় সামলে বেশ ভালোভাবেই এগিয়ে যাচ্ছিলেন কুমার সাঙ্গাকারা (৭১) আর লাহিরু থিরিমান্নে (৪৬)। তৃতীয় উইকেটে তাঁরা গড়েছিলেন ১২২ রানের জুটি। ৩৮তম ওভারে এই জুটি ভাঙার পরই দিশেহারা হয়ে যায় লঙ্কান শিবির। পরবর্তী ১১ ওভারে মাত্র ৩০ রান সংগ্রহ করতেই সাতটি উইকেট হারায় শ্রীলঙ্কা। ৩ উইকেটে ১৭১ রান নিয়ে যেখানে বড় সংগ্রহের স্বপ্ন দেখছিল শ্রীলঙ্কার সমর্থকেরা, সেখানে রবীন্দ্র জাদেজার দুর্দান্ত বোলিংয়ে পুরো ৫০ ওভারই খেলতে পারেনি শ্রীলঙ্কা। সাত বল হাতে রেখেই গুটিয়ে গেছে ২০১ রানে। মাত্র ২৩ রানের বিনিময়ে চারটি উইকেট শিকার করেছেন জাদেজা।
চ্যাম্পিয়নস ট্রফির সেমিফাইনালে হেসেখেলেই জয় পেয়েছিল ভারত। ১৫ ওভার বাকি থাকতেই তুলে নিয়েছিল আট উইকেটের বড় জয়। আজও কি সেই ঘটনারই পুনরাবৃত্তি ঘটবে, নাকি শ্রীলঙ্কাই ঘুরে দাঁড়াবে, সেটাই এখন দেখার বিষয়।
