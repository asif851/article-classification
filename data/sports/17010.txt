
অস্ট্রেলিয়ার প্রতিবেশী তারা। শুধু পতাকায় নয়, দুই দেশের আবহাওয়া আর সংস্কৃতিতেও অনেক মিল। অস্ট্রেলিয়া বাংলাদেশে অনুষ্ঠেয় যুব বিশ্বকাপ বয়কট করায় একটা শঙ্কা তো ছিলই—নিউজিল্যান্ডও প্রতিবেশীদের অনুসরণ করবে না তো? তবে নিউজিল্যান্ড জানিয়েছে, যুব বিশ্বকাপে তারা খেলবে। শুধু তা-ই নয়, আজ পুরো দল নিয়ে নিউজিল্যান্ড ছেড়েছেন যুব দলের কোচ বব কার্টার।যুব বিশ্বকাপ শুরু হতে এখনো অবশ্য বেশ কিছুদিন বাকি। তবে বড়দের বিশ্বকাপে ফাইনালে গিয়েও ট্রফিটা হাতে তুলতে না-পারা নিউজিল্যান্ড ছোটদের ট্রফিটা পেতে চায় ভীষণভাবে। এ কারণে বাংলাদেশের কন্ডিশনের সঙ্গে মানিয়ে নেওয়ার পরিকল্পনার অংশ হিসেবে প্রথমে দুবাইয়ে গিয়ে তাঁবু গাড়বে। সেখান থেকে উড়ে আসবে বাংলাদেশে।
‘ডি’ গ্রুপে অস্ট্রেলিয়ার সঙ্গেই ছিল নিউজিল্যান্ড। এখন তাসমান প্রতিবেশীর পরিবর্তে আয়ারল্যান্ডকে হয়তো পাচ্ছে তারা। এতে নিউজিল্যান্ডের সুবিধাই হয়েছে। ভারত আর নিউজিল্যান্ডই এখন এই গ্রুপের ফেবারিট। তবে এমন পড়ে পাওয়া সুবিধা নিয়ে খুশি নন কার্টার।ওদিকে নিউজিল্যান্ড ক্রিকেটের (এনজেডসি) প্রধান নির্বাহী ডেভিড হোয়াইট নিরাপত্তা ব্যবস্থা নিয়ে সন্তুষ্টির কথা জানিয়েছেন, ‘আমরা এ ব্যাপারে আইসিসি ও আমাদের নিজস্ব নিরাপত্তা বিশেষজ্ঞদের সঙ্গে নিবিড়ভাবে কাজ করছি। আমাদের নিজেদেরও নিরাপত্তা ব্যবস্থা থাকবে। তা ছাড়া প্রত্যেকটি দল, যাতায়াতের সময়, মাঠে পুলিশ ও নিরাপত্তা বাহিনী মিলিয়ে নিরাপত্তা বেষ্টনী তৈরি করা থাকবে। আমাদের নিজস্ব নিরাপত্তা দলও সফরে সঙ্গে থাকছে। এখন পর্যন্ত নিরাপত্তা ব্যবস্থায় আমরা সন্তুষ্ট।’নিউজিল্যান্ড বাংলাদেশ সফরে এলেও অস্ট্রে​লিয়ার ব্যাপারটি অন্য দৃষ্টিকোণ থেকে দেখতে হবে বলে মনে করেন তিনি। হোয়াইট মনে করেন, অস্ট্রেলীয় সরকারের কাছে তথ্য আছে, সুনির্দিষ্টভাবে অস্ট্রেলীয় নাগরিকদের হামলার লক্ষ্যবস্তু বানানো হতে পারে। এ কারণে তাদের সরকারও সেই অনুযায়ীই ব্যবস্থা নিয়েছে। সূত্র: স্টাফ।
