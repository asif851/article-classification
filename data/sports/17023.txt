
বিশ্বকাপ ইতিহাসে প্রথমবারের মতো ব্রাজিল-আর্জেন্টিনা ফাইনালের পথ খোলা রেখেছে ড্র। কিন্তু এর আগে তো দুস্তর পথ! যে পথের মোড়ে মোড়ে অনিশ্চয়তার খানাখন্দ। লিখেছেন উৎপল শুভ্রভবিষ্যদ্বাণী মিলে গেলে কে না খুশি হয়! আমিও হয়েছিলাম। তখন কল্পনাও করিনি, সেটিই এমন গলার ফাঁস হয়ে দাঁড়াবে!সাত সমুদ্র তেরো নদী ওপারের ব্রাজিল থেকে বিশ্বকাপের হাওয়া গায়ে লাগার পর থেকেই নিয়মিত শুনতে হচ্ছে প্রশ্নটা—এবার কে জিতবে?আরে ভাই, আমি কীভাবে বলব! পুরো বিশ্ব যেখানে মিলিয়ন ডলারের এই প্রশ্নের উত্তর খুঁজে হয়রান, ফুটবলের তৃতীয় বিশ্বের অভাজন এক সাংবাদিকের কাছে এ কেমন দাবি! মিলিয়ন ডলারের প্রশ্ন বললাম, আসলে তো প্রশ্নটা ৩৫ মিলিয়ন ডলারের। সোনারং ট্রফিটার সঙ্গে বিশ্বকাপ চ্যাম্পিয়নদের যে ‘সামান্য’ এই প্রাপ্তিযোগও ঘটবে।আমার কাছে সেই ৩৫ মিলিয়ন ডলারের প্রশ্নের উত্তর দাবি করার পেছনে একটা ইতিহাস আছে। ২০০৬ বিশ্বকাপ নিয়ে প্রথম আলোর বিশেষ সংখ্যায় ‘কে জিতবে’ লাইনে একটা লেখা লিখেছিলাম। লেখায় পরিষ্কার কোনো ভবিষ্যদ্বাণী ছিল কি না মনে পড়ছে না। তবে শিরোনামটা কীভাবে দেওয়া হয়েছিল স্পষ্ট মনে আছে। বিশ্বকাপ কাভার করতে জার্মানি যাব বলে প্লেনে উঠে গেছি। অফিস থেকে সহকর্মীর ফোন, ‘লেখার তো হেডিং দিয়ে যান নাই।’ পাঁচ মিনিট সময় চেয়ে নিলাম। মাথায় কিছুই আসছে না। আবার ফোন বাজতেই কী মনে হলো, বলে দিলাম—ব্রাজিল না জিতলে কে? ইতালি?
কী আশ্চর্য, পাকেচক্রে সেটি মিলে গেল! বাহবা-টাহবাও পেলাম। সমস্যাটা হলো পরের বিশ্বকাপে এসে। এবারও যে অমন সুনির্দিষ্ট কোনো ভবিষ্যদ্বাণী করার দাবি! একবার হয়ে গেছে, সেই ‘সুনাম’ নষ্ট করার কী দরকার! বুদ্ধিমানের মতো বিশেষ সংখ্যায় ‘কে জিতবে’ লাইনের লেখাটা তাই চাপিয়ে দিলাম আখতার হোসেন খানের কাঁধে। আমি অন্য একটা কিছু লিখব। কী লিখব, কী লিখব আর ভেবে পাই না। শেষ পর্যন্ত যা-ই হোক, একটা কিছু লিখে দিই সিদ্ধান্ত নিয়ে সেটি লিখলাম বিশেষ সংখ্যার মেকআপ করার ফাঁকে ফাঁকে। সেই লেখা শেষ হলো প্রায় শেষরাতে। শুরু করেছিলাম জিনেদিন জিদানকে নিয়ে। লেখার টানে কীভাবে কীভাবে যেন তার পরও ভবিষ্যদ্বাণী একটা করা হয়েই গেল! লেখার সেই অংশটা ছিল এ রকম—ফিকশ্চার কী বলছে, জানি না। সেই হিসাব-নিকাশে যেতেও চাচ্ছি না। শুধু মনে হচ্ছে, আহা, ফাইনালটা যদি স্পেন-হল্যান্ড হতো!কথাটা লিখেছিলাম আবেগ থেকে। যে দুটি দলকে বিশ্বকাপ শুধু বঞ্চনাই উপহার দিয়ে এসেছে, এবার তাদের ফাইনালে মিলিয়ে দিক না! মাস খানেক পর সত্যি সত্যিই যখন স্পেন-হল্যান্ড ফাইনাল হয়ে গেল, সবচেয়ে বেশি হকচকিয়ে গেলাম আমি নিজেই। এ কী ভুতুড়ে ব্যাপার-স্যাপার!ভুতুড়ে ব্যাপারের এখানেই শেষ নয়। আখতার হোসেন খান ‘ব্রাজিল-স্পেন’ ফাইনাল দেখেছিলেন। এর পর হেঁটেছিলেন ‘জয়ী ব্রাজিল বা স্পেন’ নিরাপদ পথে। ১৯৯৮ বিশ্বকাপে অবশ্য সেটি করেননি। ব্রাজিল-ফ্রান্স ফাইনালের ভবিষ্যদ্বাণী করার পর ‘ইতিহাসের অঙ্গুলি ইউরোপের দিকে’ বলে ইঙ্গিতে চ্যাম্পিয়নের নামও বলে দিয়েছিলেন। এ নিয়ে অনেকটা মজা করেই লিখেছিলাম—কেন ভাই, আপনার ভবিষ্যদ্বাণী যখন মিলেই যায়, বিশ্বকাপটা স্পেনকে দিয়ে দিলে কী ক্ষতি হতো! দু-তিন বছর ধরে ফুটবলের সুন্দরতম ফুলগুলো তো ফুটছে স্প্যানিশদের পায়ে-পায়েই। রিয়াল মাদ্রিদ-বার্সেলোনার মতো ক্লাব, কত যুগের ঐতিহ্য—ফুটবলকে ওরা এত দিয়েছে, বিনিময়ে ওদেরও কি কিছু পাওনা হয়নি? এই বিশ্বকাপটা কি স্প্যানিশদের কাছে ফুটবলের
