
চমক ছাড়াই ঘোষিত হলো ফিফার বর্ষসেরা খেলোয়াড়ের ২৩ জনের তালিকা। লিওনেল মেসি, ক্রিস্টিয়ানো রোনালদো, নেইমার, আঁতোয়ান গ্রিজমানরা সবাই আছেন। আছেন গতবার প্রিমিয়ার লিগে লেস্টার সিটির রূপকথার তিন নায়ক রিয়াদ মাহরেজ, জেমি ভার্ডি ও এনগোলো কান্তে (এখন চেলসিতে)।২০১০ সাল থেকে ব্যালন ডি’অরের সঙ্গে মিলে ঘোষণা করা হতো ফিফার এই পুরস্কার, নাম ছিল ফিফা ব্যালন ডি’অর। এ বছর থেকে আবার দুটি পুরস্কার আলাদা হয়ে গেছে। ব্যালন ডি’অরের ৩০ জনের সংক্ষিপ্ত তালিকা আগেই ঘোষণা জানানো হয়েছিল। জুরিখে বর্ষসেরার নাম জানা যাবে ৯ জানুয়ারি। এবার নতুন ‘দ্য বেস্ট ফিফা ফুটবল অ্যাওয়ার্ডস’ নামে দেওয়া হবে পুরস্কার। ভোটের পদ্ধতিতে আপনিও অংশ নিতে পারবেন। মোট পয়েন্টের ৫০ শতাংশ আসবে ফিফার সদস্যদেশগুলোর অধিনায়ক ও কোচের ভোটের ভিত্তিতে। বাকি ৫০ শতাংশ ভাগ হবে দুটি বিষয়ের ওপর, ফিফার ওয়েবসাইটে সাধারণ ফুটবলপ্রেমীদের অনলাইন ভোট এবং বিশ্বজুড়ে ২০০ নির্বাচিত মিডিয়াকর্মীর ভোট থাকবে। ফিফাডটকম।
