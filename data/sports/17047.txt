
ঠোঁটের কোণে স্মিত হাসি নিয়ে ঘুরে বেড়াচ্ছেন। কারও অভিনন্দনের জবাব দিচ্ছেন মাথা ঝাঁকিয়ে। কাউকে আবার আবদ্ধ করছেন আলিঙ্গনে। কিন্তু আনন্দের মধ্যেও ফিফা বর্ষসেরা অনুষ্ঠানের রাতে একটা অভাব বোধ করেছেন ক্রিস্টিয়ানো রোনালদো। অনুষ্ঠানে যে ছিলেন না লিওনেল মেসি! নিজেই বলেছেন, অনুষ্ঠানে মেসিসহ বার্সেলোনার খেলোয়াড়েরা থাকলে আরও ভালো লাগত তাঁর। পুরস্কার হাতে নেওয়ার পর বলেছেন, বার্সা খেলোয়াড়দের না আসার কারণটাও তিনি বুঝতে পারছেন। মেসিসহ বার্সেলোনার চারজন খেলোয়াড় আছেন ফিফা বর্ষসেরা দলে। কিন্তু কেউই আসেননি অনুষ্ঠানে। ক্লাবটি থেকে শেষ মুহূর্তে ফিফাকে না আসার কথা জানানো হয়। কারণ হিসেবে তারা উল্লেখ করে আগামীকাল কোপা ডেল রের শেষ ষোলোর দ্বিতীয় লেগের ম্যাচটির কথা। অ্যাথলেটিক বিলবাওয়ের কাছে প্রথম লেগে ২-১ গোলে হেরে গেছে তারা। দ্বিতীয় লেগের ম্যাচটি তাদের জন্য তাই অনেক গুরুত্বপূর্ণ। এমন একটি ম্যাচের আগে খেলোয়াড়দের ভ্রমণের ঝক্কি পোহাতে দিতে চায়নি বার্সেলোনা। মাঠে মেসি তাঁর তুমুল প্রতিদ্বন্দ্বী। কিন্তু এমন একটি দিনে বার্সেলোনার আর্জেন্টাইন তারকার সঙ্গে দেখা হলে খুশিই হতেন রোনালদো, ‘লিওনেল মেসি এখানে থাকলে আমার ভালো লাগত। ভালো লাগত বার্সেলোনার অন্য খেলোয়াড়েরা থাকলেও। কিন্তু তাদের কাপের একটি ম্যাচ আছে। তাই আমি বুঝতে পারছি কেন তারা এখানে আসতে পারেনি।’ অনুষ্ঠানে থাকা নিজের শুভানুধ্যায়ীদের সঙ্গে আনন্দ ভাগ করে নিয়েছেন রোনালদো। বর্ষসেরার পুরস্কার ‘দ্য বেস্ট’ জেতার কৃতিত্ব ক্লাব ও জাতীয় দলের সতীর্থদের ভাগ করে দিয়েছেন রোনালদো, ‘আমি এটা রিয়াল মাদ্রিদ আর জাতীয় দলের সতীর্থ আর কোচদের উৎসর্গ করছি। আমি আমার ক্যারিয়ারের সেরা সময়ে আছি। ব্যক্তিগত আর দলীয়ভাবে আমার জন্য বছরটি ছিল অসাধারণ। আমি সবার প্রতি কৃতজ্ঞ।’ সূত্র: মার্কা।
