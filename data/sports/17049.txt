
সময়টা একদমই ভালো যাচ্ছে না। বেশ কিছুদিন ধরেই নিজেকে হারিয়ে খুঁজছেন, গোল পাননি গত পাঁচ ম্যাচেও। বার্সেলোনার এই বিপর্যয়ে নেইমারের দিকেই সমালোচনার তির যেন বেশি। এর মধ্যে ভ্যালেন্সিয়ার সঙ্গে গত পরশুর ম্যাচে আবার ঘটিয়েছেন আরেক কাণ্ড। ভ্যালেন্সিয়ার আন্তোনিয়ো বারাগানকে চড় মারার অভিযোগে এখন শাস্তিও পেতে হতে পারে নেইমারকে। তবে নেইমার এই কঠিন সময়ে বার্সেলোনারই সাবেক অধিনায়ক কার্লোস পুয়োলকে পাশে পাচ্ছেন।শুধু নেইমার নয়, সময় খারাপ যাচ্ছে বার্সেলোনারও। শেষ ছয় ম্যাচের মাত্র একটিতে জয়! আরও একটি শিরোপাত্রয়ীর দিকে ছুটতে থাকা বার্সা যেন সবকিছুই হারাতে বসেছে। এত দীর্ঘ ক্লাব ক্যারিয়ারে, বার্সার মতো দলকে নেতৃত্ব দেওয়া পুয়োলও যেন বুঝতে পারছেন না, কেন এমনটা হচ্ছে। এ যে ব্যাখ্যার অতীত!দলের সাম্প্রতিক বিপর্যয়ের না থাকলেও নেইমারে নিয়ে ব্যাখ্যা আছে পুয়োলের। পরশুর ম্যাচের পর অনেকেই নেইমারের পেশাদারি মানসিকতা নিয়ে প্রশ্ন তুলেছেন। বিশেষ করে মেজাজ হারিয়ে বারাগানকে চড় মারায়। পুয়োল অবশ্য সে রকম মনে করেন না, ‘সব সময় তো আপনি সর্বোচ্চ পর্যায়ে থাকতে পারবেন না। নেইমার এখনো অনেক তরুণ। সে খুবই পেশাদার। আমাদের অবশ্যই মেনে নিতে হবে, সব সময় এ রকম তুখোড় ফর্মে থাকতে পারবে না। আবার সে নিজেকে ফিরে পাবে।’আর বল পায়ে নেইমার যেসব কারিকুরি করতে পারেন, সেসবের জন্যও পুয়োল তাঁর ওপর আস্থা রাখছেন, ‘নেইমারের বাজে একটা ম্যাচেও অবিশ্বাস্য কিছু করে সেটাকে সে ভালো বানিয়ে ফেলতে পারে।’
কিন্তু লা লিগায় টানা তিন ম্যাচে হারের পর বার্সেলোনা পারবে ঘুরে দাঁড়াতে? পুয়োল এ রকম বিপর্যয়ের কোনো কারণ খুঁজে পাচ্ছেন না। তবে তাঁর এখনো পুরোপুরি আস্থা আছে মেসিদের ওপর, বার্সেলোনা এখনো বিশ্বের সেরা দলগুলোর একটি। তবে সাম্প্রতিক বিপর্যয়টা কেন হচ্ছে, সেটা বুঝতে পারা কঠিন। এটা ঠিক স্বাভাবিক নয়। তবে এখনো তাদের দারুণ অনেক খেলোয়াড় আছে। এখনো তারা লা লিগা ও কোপা ডেল রে জিততে পারে।
