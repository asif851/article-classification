
দুজনই এর আগে দুবার করে জাতীয় দাবার শিরোপা জিতেছেন। গ্র্যান্ডমাস্টার আবদুল্লাহ আল রাকিব ২০০৭ ও ২০১৩ সালে চ্যাম্পিয়ন হয়েছেন। গ্র্যান্ডমাস্টার এনামুল হোসেন রাজীব ১৯৯৭ সালের পর সর্বশেষ চ্যাম্পিয়ন হয়েছেন ২০০৬ সালে। আজ জাতীয় দাবার শেষ রাউন্ড। দুজনের সামনেই চ্যাম্পিয়ন হওয়ার হাতছানি। কাল পর্যন্ত ১২ ম্যাচে এই দুই গ্র্যান্ডমাস্টার ১০ পয়েন্ট করে নিয়ে যুগ্মভাবে শীর্ষে ছিলেন। আজ রাজীব জিতলে ও রাকিব হারলে চ্যাম্পিয়ন হবেন রাজীব। একইভাবে রাকিব জিতলে ও রাজীব হারলে চ্যাম্পিয়ন হবেন রাকিব। তবে দুজনই জিতলে প্লে-অফ খেলতে হবে পরস্পরকে। যদিও প্রতিপক্ষ হিসেবে সহজ দাবাড়ুকেই পাচ্ছেন রাকিব। তিনি খেলবেন ফিদে মাস্টার রেজাউল হকের সঙ্গে। আর রাজীব খেলবেন গ্র্যান্ডমাস্টার নিয়াজ মোরশেদের সঙ্গে। যদিও রাজীব বেশ নির্ভার, ‘আমি পুরো টুর্নামেন্ট যেভাবে খেলে এসেছি সেভাবেই খেলব। স্বাভাবিক খেলার চেষ্টা থাকবে আমার।’
কাল ১২তম রাউন্ডে রাকিব আবু সুফিয়ান শাকিলকে এবং রাজীব শেখ নাসির আহমেদকে হারিয়েছেন।
