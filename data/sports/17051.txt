
কক্সবাজার শেখ কামাল আন্তর্জাতিক স্টেডিয়াম থেকে ডারবানের দূরত্ব কত? ভৌগোলিক দূরত্বটা হতে পারে সহস্র মাইল, তবে পিনাক ঘোষের কাছে সেটি মাত্র ১৫০ রান! ডারবানে গত বছর জুলাইয়ে দক্ষিণ আফ্রিকা অনূর্ধ্ব-১৯ দলের বিপক্ষে সাত ম্যাচের সিরিজের ষষ্ঠ ওয়ানডেতে খেলেছিলেন ১৫০ রানের দুর্দান্ত এক ইনিংস। ওই ইনিংসটি বাংলাদেশের হয়ে এখনো পর্যন্ত যুব ওয়ানডেতে সর্বোচ্চ রান। অনূর্ধ্ব ১৯ আন্তর্জাতিক ওয়ানডেতে অবশ্য সর্বোচ্চ ​ইনিংসটি অপরাজিত ১৭৯ রানের। ২০০৩ সালে ইংল্যান্ডের ​বিপক্ষে করেছিলেন অস্ট্রেলিয়ার থিও ডোরোপোলস। ডারবানে ১৫০ করার পরও পিনাকের হাতে ছিল ১৮ বল। রেকর্ডটা ভাঙা খুবই সম্ভব ছিল। কিন্তু ৪৮তম ওভারের প্রথম বলে আউট হওয়ায় রেকর্ড আর নিজের করে নিতে পারেননি। একটু আক্ষেপ তো হয়ই। বিশ্বকাপের প্রথম ম্যাচে ৪৩ করেছেন। সেখানেও থিতু হয়ে আউট হয়ে যাওয়ার আক্ষেপ আছে। এই অতৃপ্তি পিনাককে আরও সামনে যাওয়ার অনুপ্রেরণা জোগাচ্ছে। আজ একাডেমি মাঠে সকালে ঘণ্টা দু-একের অনুশীলন শেষে সংবাদ সম্মেলনে আসা এই যুব ওপেনার বললেন, ‘ভালো করার ইচ্ছে তো সবারই থাকে। একটা রেকর্ড গড়লে আরেকটা ভাঙার ইচ্ছে তো থাকেই। ফলে ইচ্ছে তো আছে। বাকিটা ঈশ্বরের ইচ্ছা। আমি প্রাণপণ চেষ্টা করব।’ ডারবানের সেই ইনিংসটিতে ছিল ২১টি চার, ১টি ছয়ের মার। বোঝাই যাচ্ছে, উড়িয়ে নয়, মাটিতেই খেলতে বেশি ভালোবাসেন। বিরুদ্ধে কন্ডিশনে যদি দারুণ ইনিংস খেলতে পারেন, দেশের চেনা-জানা পরিবেশে কেন নয়? পিনাক অবশ্য ভাগ্যের ওপর ছেড়ে দিলেন বিষয়টি, ‘প্রত্যেক জায়গায় ভালো খেলতে হলে ভাগ্যের সহায়তা প্রয়োজন হয়। সেদিন আমার ভাগ্য আমার সঙ্গে ছিল। অবশ্যই এখানে আরও বড় ইনিংস খেলা যাবে। বাকিটা ভগবানের ইচ্ছা। ভালো কিছু করতে প্রাণপণ চেষ্টা করব।’ এমনিতে পরিচিত মণ্ডলে ‘ভোজন পটু’ বলে বিশেষ খ্যাতি তাঁর! বিশেষ করে ফাস্ট ফুডে পিনাকের ভীষণ দুর্বলতা। কিন্তু বিশ্বকাপে দারুণ করার ব্রতে চাইলেও সব সময় খেতে পারেন না প্রিয় খাবার। লুকিয়ে লুকিয়ে তবুও চেষ্টা করেন। বিধি বাম! ধরাও পড়ে যান কোচদের কাছে। এক গাল হেসে পিনাক শোনালেন তাঁর ভোজন-কাহিনি, ‘কোচ থেকে শুরু করে ট্রেনার, সবাই অনেকভাবে আমাকে পাহারা দেওয়ার চেষ্টা করে। চুরি করে যখন খাই, স্যারেরা (কোচেরা) যদি এসে পরে, লুকিয়ে ফেলি। কিন্তু লুকাতে গিয়েও ধরা খাই! তখন তাঁরা জিজ্ঞেস করে, কী খাচ্ছিস, দেখি? তখন দেখিয়ে দিই।’ ফাস্ট ফুডে তাঁর আগ্রহ যেমন, সমান খিদে ২২ গজেও। যুব বিশ্বকাপে প্রথম ম্যাচে দক্ষিণ আফ্রিকার বিপক্ষে রান আউটে কাটা পড়ে ফিরেছিলেন ৪৩ রানে। এ রানে পিনাকের ‘খিদে’ মেটার কথা নয়। তাই তো সামনের ম্যাচগুলোয় চান আরও বড় ইনিংস খেলতে।
