

• ক্রীড়া সাংবাদিক সাইদ জামানের বইয়ের প্রকাশনা অনুষ্ঠানে হাজির হয়েছিলেন ক্রিকেটাররা• ‘ব্রাজিল’ নামের বইটি সাইদের অলিম্পিক কাভারের অভিজ্ঞতা নিয়ে লেখা• সেখানে গিয়ে তর্কে মাতলেন মাশরাফি ও তামিম• ব্রাজিলের সমর্থক তামিম• আর্জেন্টিনার ভক্ত মাশরাফি

আজ অনুশীলনের পর দুপুরে একটা সমাবেশ (নাকি জম্পেশ আড্ডা হলো মিরপুরে ‘সাকিব কনভেনশন হলে’)। শ্রীলঙ্কার বিপক্ষে সিরিজের প্রথম টি-টোয়েন্টি ম্যাচের আগে ক্রিকেটার-সাংবাদিকেরা এক বিন্দুতে মিললেন। তবে উপলক্ষটা ক্রিকেট ছিল না, ছিল অন্য কিছু। সিনিয়র ক্রীড়া সাংবাদিক সাইদ জামান একটি বই লিখেছেন। বাংলাপ্রকাশ থেকে প্রকাশিত এই বইটির নাম ‘ব্রাজিল’। বোঝাই গেল, লেখক এটি ক্রিকেট নিয়ে লেখেননি। ২০১৬ সালে রিও অলিম্পিক কাভার করেছিলেন তিনি। সেই অভিজ্ঞতা থেকেই লেখা বইটি। মজাটা হচ্ছে, ‘অক্রিকেটীয়’ এই বইয়ের প্রকাশনা অনুষ্ঠান জমিয়ে তুললেন জাতীয় দলের ক্রিকেটাররাই।ব্রাজিল নিয়ে বই হলো, আর্জেন্টিনাকে নিয়ে কেন নয়—লেখককে এমন প্রশ্নই করলেন ‘আর্জেন্টিনা অন্তঃপ্রাণ’ মাশরাফি বিন মুর্তজা। বাংলাদেশের ওয়ানডে অধিনায়ক আকাশি-নীলদের ভালোবাসেন ডিয়েগো ম্যারাডোনার কারণে। তাই বলে ব্রাজিলের প্রতি কোনো ‘বিদ্বেষ’ তাঁর নেই, ‘আর্জেন্টিনা সমর্থন করলেও ব্রাজিলের খেলাও দেখি। রোনালদোর খেলা দেখেছি, রোনালদিনহোর খেলাও খুব ভালো লাগত। ব্রাজিলের সবচেয়ে বেশি ভালো লাগে সাম্বা।’বইয়ের প্রকাশনা উৎসব হলেও অনুষ্ঠানটি রূপ নিল চিরায়ত ব্রাজিল-আর্জেন্টিনা তর্কে। বাংলাদেশ দলে যদিও মাশরাফির পক্ষেই ‘ভোট’ বেশি, বেশির ভাগই আর্জেন্টিনার সমর্থক। মাশরাফি-সাকিব-মাহমুদউল্লাহ-মুশফিকের মতো অনেকেই পছন্দ করেন আর্জেন্টিনাকে।বাংলাদেশ ক্রিকেট দলে ‘আর্জেন্টিনাবিরোধী’ও আছে যথেষ্টই। সেই দলটির নেতৃত্বে তামিম ইকবাল। ব্রাজিলের একনিষ্ঠ সমর্থক তামিমের তর্ক সবচেয়ে বেশি জমে মাশরাফির সঙ্গে, ‘ফুটবল নিয়ে সবচেয়ে মজার তর্ক হয় মাশরাফি ভাইয়ের সঙ্গে। গত বিশ্বকাপে জার্মানির কাছে ৭ গোল খাওয়ার পর খুব খারাপ লেগেছিল। তবে আর্জেন্টিনা-সমর্থক কেউ বলতে এলে বলি, পরের বিশ্বকাপ থেকেও যদি জিততে শুরু করেন আমাদের সমান হতে ১২ বছর লাগবে! ওই লেভেলে আসেন, তার পর কথা হবে!’আর্জেন্টিনা-ব্রাজিল বিতর্কের শেষ না হলেও একটি বিষয়ে বাংলাদেশের ক্রিকেটাররা একমত, ফুটবল-পাগল এ দুই দেশের সঙ্গে যদি বাংলাদেশের ক্রিকেট ম্যাচ হয়, সেখানে তারা বলে-কয়েই জিতবেন! লেখক সাইদ মজার এক তথ্য জানালেন, আর্জেন্টিনা ক্রিকেট বোর্ডের প্রধান নির্বাহী নাকি তামিমের ভীষণ ভক্ত। তিনি আবার আর্জেন্টিনা জাতীয় ক্রিকেট দলের খেলোয়াড়ও। তাঁর অনুরোধ, তামিম যদি কোনো দিন আর্জেন্টিনা বেড়াতে আসেন, তাহলে যেন কয়েকটি ব্যাট সঙ্গে আনেন। ক্রিকেট সরঞ্জামাদি নাকি প্রায় পাওয়াই যায় না ফুটবল-পাগল আর্জেন্টিনায়!
