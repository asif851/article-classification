
এই মুহূর্তে চীন যেন ফুটবলের লাস ভেগাস। হুট করেই চীনে হয়ে গেছে ফুটবল-বিপ্লব। রামিরেস, লাভেজ্জি, জ্যাকসন মার্টিনেজদের মতো পরিচিত অনেক মুখ পাড়ি জমাচ্ছে সেখানে। সেই দলে লিওনেল মেসি আর ক্রিস্টিয়ানো রোনালদো যোগ দেবেন, অতটা নিশ্চয়ই কেউ ভাবছেন না এখন! তবে চীন যেভাবে টাকা ঢালছে, লা লিগা সভাপতি হাভিয়ের তেবাসের সেই শঙ্কাটা আর গোপন রইল না।এই মুহূর্তে চীনে যা চলছে, সেটাকে আসলে ‘পাগলামিই’ বলা যেতে পারে। এই জানুয়ারির দলবদলে চীনা ক্লাবগুলো কত টাকা ঢেলেছে অনুমান করুন তো? ৩৩ কোটি ইউরোরও বেশি! লাভেজ্জির চেয়ে বেশি বেতন পান শুধু মেসি, রোনালদো, ইব্রা আর মুলার। মার্টিনেজও সবচেয়ে বেশি বেতনভোগীদের ওপরের দিকেই থাকবেন। এ রকম হলে তো মেসি-রোনালদোকেও নিয়ে আসা যায়! তেবাস সেই সম্ভাবনাটা পুরোপুরি উড়িয়ে দিতে পারলেন না, ‘ওদেরকে আপনি প্রশ্ন করে দেখতে পারেন, তবে আমি আশা করি ওদের কেউ যাবে না।’এখন না হয় সেটা কেউ ভাবছেন না, কিন্তু আজ থেকে পাঁচ বছর পর সত্যি হতেও তো পারে। তেবাস অবশ্য চীনের উন্নতি মেনে নিচ্ছেন, ‘ওদের বেশ কিছু জায়গায় এখনো উন্নতি করতে হবে, তবে তারা নিজেদের মান ধীরে ধীরে বাড়াচ্ছে। আর সেটা যদি হয়, তাহলে তারা বিশ্বের শীর্ষ লিগের পর্যায়েও উঠে আসতে পারে।’তারপরও মেসি-রোনালদোকে সেখানে দেখতে চাইবেন?
