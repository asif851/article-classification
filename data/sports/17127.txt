
মুস্তাফিজুর রহমান বল করছেন আর স্টাম্প ভেঙে ছত্রখান-এবারের আইপিএলে দৃশ্যটা যেন নিয়মিতই হয়ে দাঁড়িয়েছে। আগের দুই ম্যাচে আন্দ্রে রাসেল ও হার্দিক পান্ডিয়ার পর কাল স্টাম্প ভাঙলেন গুজরাট লায়নসের রবীন্দ্র জাদেজার। শেষ পর্যন্ত ৪ ওভারে দিয়েছেন ১৯ রান, উইকেট ওই একটিই। মুস্তাফিজের দল হায়দরাবাদ সানরাইজার্সও পেয়েছে ১০ উইকেটের জয়। গুজরাট লায়নসকে ১৩৫ রানে আটকে দিয়ে সেই লক্ষ্য টপকে গেছে ১৪.৫ ওভারেই।ইনিংসের শেষ দিকে এসে উইকেট নেওয়াটাও অভ্যাস বানিয়ে ফেলেছেন মুস্তাফিজ। এবারের আইপিএলে ৫টি উইকেট পেয়েছেন, এর ৪টিই এসেছে শেষ দিকের ওভারে। অধিনায়ক ওয়ার্নার আগের ম্যাচগুলোর মতো কালও মুস্তাফিজকে শেষ ৬ ওভারের জন্য রেখে দিয়েছিলেন। সেই আস্থার প্রতিদান আরও একবার দিয়েছেন বাংলাদেশের বাঁহাতি পেসার। মুস্তাফিজ উইকেট পেতে পারতেন প্রথম ওভারেই। ব্রেন্ডন ম্যাককালামকে বার দুয়েক বোকা বানিয়েও একটুর জন্য আউট করতে পারেননি। ওই ওভারে দিয়েছেন ২ রান। দ্বিতীয় ওভারে ৯ রান দেওয়ার পর শেষ দুই ওভারে মুস্তাফিজ যথারীতি ব্যাটসম্যানদের কাছে দুর্বোধ্য এক ধাঁধা। ওই দুই ওভারে দিয়েছেন ৮ রান। তৃতীয় ওভারেই জাদেজাকে বোল্ড করলেন অফ কাটারে। নিজের শেষ ওভারে আকাশদীপ নাথের উইকেটও পেতে পারতেন। কিন্তু বলটা আকাশে তুলে দিয়েও বেঁচে গেছেন আকাশদীপ। তথ্যসূত্র: ক্রিকইনফো।
