
নেমেছিলেন ফুটবল খেলতে। হঠাত্ই মনে হলো, একটু পাখি শিকার করে নিলে কেমন হয়? খুব বেশি খেলোয়াড়ের মনে হয়তো জাগবে না এমন অদ্ভুত ইচ্ছা। কিন্তু স্কটল্যান্ডের ফুটবল ক্লাব হিবারনাইনের ডিফেন্ডার ক্যালম বুথ সম্প্রতি এমন কাণ্ডই ঘটিয়েছেন একটি প্রীতিম্যাচে। বল ক্লিয়ার করতে গিয়ে মেরেছিলেন এক জোরালো শট। সেটার আঘাতে প্রাণটাই হারাতে বসেছিল মাঠের ওপর দিয়ে উড়ে যাওয়া একটি পাখি।
বুথ শটটা পাখি লক্ষ্য করেই মেরেছিলেন কি না, সেটা নিশ্চিত করে বলার উপায় অবশ্য নেই। কিন্তু সাধারণত এত উঁচুতে শট মারতে খুব কমই দেখা যায় ফুটবলারদের। বলের আঘাতে মাটিতে প্রায় পড়েই গিয়েছিল পাখিটি। কিন্তু ভাগ্যবশত শেষ পর্যন্ত তেমনটা হয়নি। প্রাণ বাঁচিয়ে উড়ে যেতে পেরেছে মাঠের বাইরে।
এবারের মৌসুমে স্কটল্যান্ডের প্রথম সারির লিগে ফেরার লড়াই চালাবে হিবারনাইন। পুরো মৌসুমেই যে তারা আক্রমণাত্মক ফুটবল খেলবে, সেটার ইঙ্গিতই যেন দিয়েছে এই স্কটিশ ক্লাবটি।

