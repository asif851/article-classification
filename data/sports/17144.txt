
অঘটনের আসর হিসেবেই স্মরণীয় হয়ে থাকতে যাচ্ছে এবারের উইম্বলডন। একে একে বিদায় নিচ্ছেন ফেভারিট তারকারা। ছেলেদের এককে শুরুতেই ঝরে পড়েন রাফায়েল নাদাল, রজার ফেদেরারের মতো তারকা খেলোয়াড়েরা। মেয়েদের এককেও একই ঘটনা। মারিয়া শারাপোভা, সামান্থা স্টোসুর ধরেছেন বাড়ির পথ। আর আজ চতুর্থ রাউন্ডের ম্যাচে উইম্বলডন কাঁপিয়ে দিয়ে হারের মুখ দেখলেন বর্তমান চ্যাম্পিয়ন সেরেনা উইলিয়ামস। মেয়েদের এই শীর্ষ তারকাকে ৬-২, ১-৬, ৬-৪ গেমে হারিয়ে ক্যারিয়ারের দ্বিতীয় গ্র্যান্ড স্লাম কোয়ার্টার ফাইনালে উঠলেন জার্মানির স্যাবাইন লিসিস্কি।২০০৬ সালে পেশাদারি টেনিস শুরু করেন লিসিস্কি। প্রথম গ্র্যান্ড স্লাম খেলেছিলেন ২০০৮ সালে, অস্ট্রেলিয়ান ওপেনে। ২০১১ সালের উইম্বলডনে গিয়েছিলেন সেমিফাইনাল পর্যন্ত। গ্র্যান্ড স্লামে সেটাই এখন পর্যন্ত তাঁর সেরা পারফরম্যান্স। এবার তিনি আরও বেশি দূর যেতে পারবেন কি না, সেটাই দেখার বিষয়।মাত্রই কয়েক দিন আগে ফ্রেঞ্চ ওপেন জিতে উইম্বলডনে এসেছিলেন সেরেনা। নিশ্চিতভাবেই ছিলেন এবারের আসরের প্রধান ফেভারিট। টানা ৩৪ ম্যাচ অপরাজিত থাকার আত্মবিশ্বাসটা তো ছিলই, সেই সঙ্গে অনেক তারকার পতনের পর তাঁর কাজটা সহজ হয়ে গিয়েছিল বলেই মনে হচ্ছিল। কিন্তু বিদায়ঘণ্টা বেজে গেল তাঁরও।মেয়েদের এককে এখন পর্যন্ত শেষ আটে নাম লেখানো ছয়জনের মধ্যে মাত্র একজনই এর আগে গ্র্যান্ড স্লাম ট্রফির স্বাদ পেয়েছেন। ২০১১ সালে ফ্রেঞ্চ ওপেন জিতেছিলেন লি না। রয়টার্স।
