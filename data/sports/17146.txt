
প্রথম বলেই উইকেট পড়ে গেল একটি। দ্বিতীয় ওভারে একটি। ৭ রানে ২ উইকেট হারানোর ধাক্কা সামলাবে কি, দলকে আরও বিপদে ফেলে ফিরলেন ডেভিড মিলার। ইনিংসের দ্বিতীয় বল থেকে এই যাওয়া-আসা দেখছিলেন এবি ডি ভিলিয়ার্স। চ্যাম্পিয়নস ট্রফিতে আরও একটা ব্যর্থতার পর বড় গলায় যেসব কথা বলছিলেন, তা প্রমাণের দায় তখন দক্ষিণ আফ্রিকা অধিনায়কেরই।
চাপের মুখে ডি ভিলিয়ার্স খেললেন একেবারেই অন্য রকম এক ইনিংস। টি-টোয়েন্টি ক্যারিয়ারে যাঁর স্ট্রাইক রেট ১৪৩.৪৬, তিনি কাল ৫৮ বলে করলেন ৫৮। চ্যাম্পিয়নস ট্রফিতে তিন ম্যাচে করেছিলেন ৪, ০ ও ১৬। প্রথম রাউন্ড থেকেই বিদায় নেওয়ার দায়ভার ডি ভিলিয়ার্সের ওপরেই বর্তায়। সেই এবি কাল নিজে ফর্মে ফিরলেও দলকে ছন্দে ফেরাতে পারলেন না। সাউদাম্পটনে তিন ম্যাচ সিরিজের প্রথম টি-টোয়েন্টিতে অসহায়ভাবে হারল দক্ষিণ আফ্রিকা। ৯ উইকেট আর ৩৩ বল হাতে রেখে জিতল ইংল্যান্ড।
৩২ রানে ৩ উইকেট নেই—বাজে শুরুর ধাক্কাটা সামলে উঠলেও রানের চাকা বাড়াতে পারেননি ডি ভিলিয়ার্স। চতুর্থ উইকেটে বেহারডিয়েনকে নিয়ে ১১০ রান যোগ করলেও এই জুটি ওভারপিছু গড়ে রান তুলেছে সাতের কাছাকাছি। এ কারণে আর উইকেট না হারালেও ২০ ওভারে মাত্র ১৪২ রানের পুঁজি পেয়েছিল দক্ষিণ আফ্রিকা। ইনিংস মেরামত করতেই এতটা শক্তি খরচ হয়েছে প্রোটিয়াদের, ১৪ ওভার শেষেও স্কোরে ছিল মাত্র ৮৪ রান! শেষ ৬ ওভারে প্রায় ১০ করে রান তুলে ৫৮ যোগ করলেও চ্যালেঞ্জ জানানোর মতো স্কোর তারা পায়নি।
এ রান যে টি-টোয়েন্টিতে কিছুই না, শুরু থেকেই ঝড় তুলে বুঝিয়ে দিয়েছে ইংল্যান্ড। জেসন রয় ১৪ বলে ২৮, অ্যালেক্স হেলস ৩৮ বলে অপরাজিত ৪৭, জনি বেয়ারস্টো ৩৫ বলে অপরাজিত ৬০ রান করে দলকে এনে দিলেন সহজ জয়।
স্বস্তির বৃত্তে ফেরার সুযোগ দক্ষিণ আফ্রিকা দ্রুতই পাচ্ছে। আগামীকাল সিরিজের দ্বিতীয় টি-টোয়েন্টি।
