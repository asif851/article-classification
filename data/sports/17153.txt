
বয়স হয়ে গেছে ৩৭। এই বয়সেই বেশির ভাগ ক্রিকেটারই অবসর নেন। কিন্তু ক্রিস গেইলের ভাবনায় সেটি থাকলে তো! ওয়েস্ট ইন্ডিয়ান ব্যাটসম্যান খেলে যেতে চান ৫০ বছর পর্যন্ত। ফক্স স্পোর্টসকে বলেছেন, সেটি করতে চান নিজের নয় মাস বয়সী মেয়ের কথা ভেবে, ‘আমি ৫০ বছর পর্যন্ত খেলে যাওয়া প্রথম ক্রিকেটার হতে চাই। চাই ও (তাঁর মেয়ে) আমাকে খেলতে দেখুক। বয়স আর কী, একটা সংখ্যাই তো!’ আরেকটি ইচ্ছাও আছে ক্যারিবিয়ান ব্যাটসম্যানের—প্রায় আড়াই বছর নির্বাসনের পর ফিরতে চান টেস্ট দলে, ‘আবার টেস্ট খেলতে চাই। ইনিংসে ৪০০ রানও করতে চাই। আমার দুটি ট্রিপল সেঞ্চুরি আছে। একটু চেষ্টা করলেই আমার মনে হয় ৪০০ করতে পারব।’ সিডনি মর্নিং হেরাল্ড।
 
