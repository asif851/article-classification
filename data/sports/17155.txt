
বার্সেলোনায় লিওনেল মেসির ভবিষ্যৎ কী? বার্সেলোনার সঙ্গে তাঁর নতুন চুক্তির আলোচনা শুরু হতে দেরি হচ্ছে। এই সুযোগে অনেকে অনেক কথা বলছেন। নানা গুঞ্জন ভেসে বেড়াচ্ছে বাতাসে। কেউ কেউ প্রশ্ন তুলছে, আর্জেন্টিনা অধিনায়ক বার্সায় থাকবেন তো? মেসি অবশ্য বরাবরের মতোই বলে যাচ্ছেন, ক্যারিয়ার শেষ করবেন ন্যু ক্যাম্পে। বার্সেলোনাও বলছে, মেসিকে ছেড়ে দেওয়ার প্রশ্নই ওঠে না। আসলেই তো তা-ই। মেসিকে ছাড়ার উপায় কোথায় বার্সেলোনার! এত এত তারকা খেলোয়াড়। তবু যে মেসিকে ছাড়া অচল তারা।বার্সেলোনা যে কতটা মেসিনির্ভর, তা চলতি মৌসুমে তারকা এই ফরোয়ার্ডের পারফরম্যান্স বিশ্লেষণ করলেই বোঝা যায়। সব ধরনের প্রতিযোগিতা মিলিয়ে চলতি মৌসুমে বার্সেলোনার হয়ে ২৮ ম্যাচ খেলেছেন। এর ২২টিতেই হয় তিনি গোল করেছেন, নয়তো গোলে সহযোগিতা করেছেন। যার অর্থ বার্সেলোনার হয়ে খেলা ৭৮.৫৭ শতাংশ ম্যাচে মেসি গোল বা গোলে সহযোগিতা করেছেন। চলতি মৌসুমে সব মিলিয়ে মেসির গোল ২৯টি। ১৫ গোল নিয়ে স্প্যানিশ লিগে দ্বিতীয় সর্বোচ্চ গোলদাতা মেসি। ১৬ গোল নিয়ে সতীর্থ লুইস সুয়ারেজ আছেন শীর্ষে।চ্যাম্পিয়নস লিগের গ্রুপ পর্বে ৫ ম্যাচ খেলে মেসি করেছেন ১০ গোল। সেল্টিক ও ম্যানচেস্টার সিটির বিপক্ষে দুটি হ্যাটট্রিকও আছে। কোপা ডেল রেতে মেসির গোল ৩টি। বাকি ১টি গোল করেছেন স্প্যানিশ সুপার কাপে। ২৮ ম্যাচে সতীর্থদের ১২টি গোলে সহযোগিতা করেছেন মেসি।অবশ্য এও সত্যি, মেসি ছাড়া বার্সা যে অচল, তা বোঝার জন্য পরিসংখ্যানও হয়তো লাগে না! সূত্র: এএস, ইএসপিএন।
