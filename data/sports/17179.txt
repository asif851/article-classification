
শুরুটা ভালোই করেছিলেন তামিম ইকবাল, কিন্তু পূর্ণতা দিতে পারলেন না। টি-টেন লিগের দ্বিতীয় সেমিফাইনালে পাখতুনস দলের হয়ে ১৭ রান করে আউট হয়েছেন বাংলাদেশি ওপেনার। পাঞ্জাবি লিজেন্ডসের বিপক্ষে ১০ ওভারে ৪ উইকেট হারিয়ে ১২৯ রান তুলেছে তাঁর দল। ফাইনালে উঠতে ১৩০ রান করতে হবে পাঞ্জাবিদের।
টসে জিতে ব্যাট করতে নামা পাখতুনসের শুরুটা হয়েছে দুর্দান্ত। তামিমকে নিয়ে ঝড় তুলেছেন আহমেদ শেহজাদ। ৮ বলে ২ চার ও ১ ছক্কায় ঝড়ের ইঙ্গিত দিচ্ছিলেন তামিম। নবম বলে বোপারাকে কাট করতে গিয়ে আউট হয়েছেন বাংলাদেশি ওপেনার। অপর প্রান্তে শেহজাদ অবশ্য ইঙ্গিত নয়, সরাসরি ঝড়ই তুলে করেছেন ২৯ বলে ৫৮ রান। মেরেছেন ৬ চার ও ৪ ছক্কা। আর ৫ ছক্কা ও ১ চারে শহীদ আফ্রিদির সংগ্রহ ১৭ বলে ৪১। এর আগে প্রথম সেমিফাইনালে মারাঠা অ্যারাবিয়ানসকে ৫ উইকেটে হারিয়ে ফাইনালের চলে গেছে কেরালা কিংস। কেরালার হয়ে খেলা সাকিব বল করার সুযোগ পাননি। ব্যাটিংয়ে নেমে কোনো বল খেলার আগেই রানআউট হয়েছেন।
