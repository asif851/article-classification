
বৃষ্টিতে ভেসে গেছে কানপুর টেস্টের দ্বিতীয় দিনের শেষ সেশন। এর আগে নিউজিল্যান্ড এগোচ্ছিল মসৃণ গতিতে। ভারতকে প্রথম ইনিংসে ৩১৮ রানে অলআউট করার পর নিউজিল্যান্ড ১ উইকেট হারিয়েই তুলে ফেলেছিল ১৫২ রান। এরপর বৃষ্টিতে আর দিনের খেলা হয়নি। ৩৫ রানে ওপেনার গাপটিলকে হারায় নিউজিল্যান্ড। পেসার উমেশ যাদবের বলে এলবিডব্লু হয়েছেন গাপটিল। এরপর টম ল্যাথাম ও কেন উইলিয়ামসন অবিচ্ছিন্ন দ্বিতীয় উইকেটে যোগ করেছেন ১১৭ রান। ল্যাথাম ৫৬ রানে ও অধিনায়ক উইলিয়ামসন ৬৫ রানে অপরাজিত আছেন। ল্যাথাম অবশ্য ৪৭ রানেই ফিরতে পারতেন। বাঁহাতি স্পিনার রবীন্দ্র জাদেজার বলে সুইপ করেছিলেন কিউই ওপেনার। বল তাঁর বুটে লেগে শর্ট লেগ ফিল্ডারের হাতে চলে যায়। ফিল্ডার লোকেশ রাহুল অবশ্য অনেক চেষ্টার পরই হাতে জমাতে পারেন বলটিকে। বল ল্যাথামের বুটে লাগার আগে কিংবা পরে মাটিতে পড়েছে কিনা তা দেখতে থার্ড আম্পায়ারের শরন নেওয়া হয়। টেলিভিশন রিপ্লেতে দেখা গেল মাটি ছোঁয়নি বল, তবে ক্যাচ নেওয়ার আগে রাহুলের হেলমেটের গ্রিলে লেগেছে। ক্রিকেট আইনের ৩২.৩ ধারায় বলা আছে ক্যাচ নেওয়ার আগে বল ফিল্ডারের হেলমেট ছুঁয়ে গেলে ওই ক্যাচ বৈধ হবে না। তাই বেঁচে যান ল্যাথাম। এর আগে সকালে ভারতের শেষ জুটি আগের দিনের রানের সঙ্গে আরও ২৭ রান যোগ করেন। ১১ নম্বর ব্যাটসম্যান যাদব নিল ওয়াগনারের বলে উইকেটকিপার বিজে ওয়াটলিংকে ক্যাচ দিতেই শেষ ভারতের ইনিংস। এ সময় ৪২ রানে অপরাজিত ছিলেন ভারতের নয় নম্বর ব্যাটসম্যান রবীন্দ্র জাদেজা।
