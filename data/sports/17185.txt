
বাংলাদেশ প্রিমিয়ার লিগের (বিপিএল) প্রথম আসর থেকেই ছিল ‘আইকন’ শ্রেণির খেলোয়াড়। কিন্তু এবারের বিপিএলে ‘আইকন’ শ্রেণি থাকছে না। বিসিবির মিডিয়া কমিটির চেয়ারম্যান জালাল ইউনুস কাল এমনটাই জানিয়েছেন।
গত বিপিএলে কুমিল্লা ভিক্টোরিয়ানসের আইকন ছিলেন মাশরাফি বিন মুর্তজা, রংপুর রাইডার্সের সাকিব আল হাসান, চিটাগং ভাইকিংসের তামিম ইকবাল, সিলেট সুপারস্টারসের মুশফিকুর রহিম, বরিশাল বুলসের মাহমুদউল্লাহ ও ঢাকা ডায়নামাইটসের নাসির হোসেন। এবার সব শীর্ষস্থানীয় ক্রিকেটারকে রাখা হবে ‘এ প্লাস’ শ্রেণিতে। এবার বিপিএলের ‘প্লেয়ার ড্রাফটে’র সর্বোচ্চ শ্রেণি হবে এটাই।
আইকন না রাখা নিয়ে জালাল ইউনুসের ব্যাখ্যা, ‘সাতটা আইকন আসলে পাওয়া যায় না। সর্বোচ্চ পাঁচটা পাওয়া যায়। আইকন-পদ্ধতি চালু হয়েছিল ফ্র্যাঞ্চাইজিভিত্তিক দলগুলোকে জনপ্রিয় করার জন্য। আইপিএলে শচীন টেন্ডুলকার, সৌরভ গাঙ্গুলী, রাহুল দ্রাবিড়দের দিয়ে আইকন-পদ্ধতি শুরু। আমরা এই ধারণা থেকে সরে আসতে চাচ্ছি। শীর্ষস্থানীয় খেলোয়াড়েরা থাকবে “এ” প্লাস শ্রেণিতে।’ দু-এক দিনের মধ্যেই বিভিন্ন শ্রেণির খেলোয়াড় তালিকা প্রকাশ করা হবে বলে জানিয়েছেন তিনি।
সর্বোচ্চ শ্রেণি বাদে অন্যান্য শ্রেণি থেকে পুরোনো দুজন খেলোয়াড় ধরে রাখার সুযোগ রাখা হচ্ছে এবার। এছাড়া দেশি–বিদেশি খেলোয়াড়দের পারিশ্রমিকের ব্যবধান কমিয়ে আনারও চিন্তা করছে বিসিবি।
৪ নভেম্বর থেকে শুরু হওয়া বিপিএলের চতুর্থ আসরের ‘প্লেয়ার ড্রাফট’ হবে ৩০ সেপ্টেম্বর। এবার মোট সাতটি দল অংশ নিচ্ছে টুর্নামেন্টে। নতুন দুই মালিক নিয়ে ফিরছে খুলনা ও রাজশাহীর ফ্র্যাঞ্চাইজি। তবে সিলেট সুপারস্টারস থাকছে না এবারের বিপিএলে।
