
গতকাল একাদশে ছিলেন না। আরাফাত সানি আজ দলের সঙ্গেও থাকছেন না। ধর্মশালা থেকে তাঁকে উড়ে যেতে হচ্ছে চেন্নাইয়ে। সেখানকার শ্রী রামচন্দ্র বিশ্ববিদ্যালয়ের গবেষণাগারে হবে তাঁর অ্যাকশনের পরীক্ষা। তাসকিন আহমেদও এই বায়োমেকানিক পরীক্ষা দেবেন। তবে তাঁর পরীক্ষা মঙ্গলবার।প্রথম ম্যাচে স্বস্তির জয়ের পরই অস্বস্তিকর খবর পায় বাংলাদেশ। তাসকিন ও সানির বোলিং অ্যাকশন নিয়ে সন্দেহ প্রকাশ করেছেন আম্পায়ার। বিষয়টি বাংলাদেশ দলে বিস্ময়কর সংবাদ হিসেবেই আসে। এই দুজনকে যত দ্রুত সম্ভব অ্যাকশন পরীক্ষায় পাঠানোর ব্যাপারে আইসিসির চাপও ছিল। ধীরে চলো নীতি নেওয়া বাংলাদেশ অবশেষে প্রথমে সানি, এরপর তাসকিনকে পাঠানোর সিদ্ধান্ত নেয়।আইসিসির অনুমোদিত ল্যাবগুলোর একটি ভারতের চেন্নাইয়ে আছে। একটি যুক্তরাজ্যে, অন্যটি অস্ট্রেলিয়ায়। ফলে ভারতের ল্যাবে পরীক্ষা করানোটাই সুবিধাজনক হবে। সময়ও বাঁচবে। আজই উড়ে গিয়ে আজই পরীক্ষা হয়ে যাবে সানির। তবে আগামীকাল প্রথম পর্বে বাংলাদেশের শেষ ম্যাচের জন্য রাখা হয়েছে তাসকিনকে। এই ম্যাচ খেলে সোমবার চেন্নাইয়ে উড়াল দেবেন তাসকিন। মঙ্গলবার হবে তাঁর পরীক্ষা। দু-এক দিনের মধ্যে দুজনের অ্যাকশনের ফল আসার কথা।বাংলাদেশ দল আনুষ্ঠানিকভাবে এ নিয়ে তেমন কিছু বলছে না। তবে দলের সূত্রগুলো জানিয়েছে, সানির বোলিং অ্যাকশনের শুদ্ধতা নিয়ে দলের মধ্যেও কিছুটা দ্বিধা আছে। কিন্তু তাসকিন যে এই পরীক্ষায় অনায়াসে পার হয়ে যাবেন, এ ব্যাপারেও দল আত্মবিশ্বাসী। গত বৃহস্পতিবার অবশ্য কোচ হাথুরুসিংহে তাঁর প্রতিক্রিয়ায় বলেছেন, দুজনের অ্যাকশনই সঠিক বলে মনে হয় তাঁর কাছে।মঙ্গলবার পরীক্ষা হয়ে গেলে দ্রুত তাসকিনকে আবার কলকাতায় এসে যোগ দিতে হতে পারে। চূড়ান্ত পর্বে উঠে গেলে ১৬ মার্চ এখানেই পাকিস্তানের সঙ্গে বাংলাদেশের ম্যাচ।
