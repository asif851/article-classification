
 
বয়স কম হয়নি। মেঘে মেঘে পেরিয়ে গেছে ৭১টি বসন্ত। কোচিং ক্যারিয়ার ২৭ বছরের। ম্যানচেস্টার ইউনাইটেডের কোচ হিসেবে পেয়েছেন সম্ভব সব সাফল্যই। এবার কি তাহলে নিজের শেষ দেখছেন স্যার আলেক্স ফার্গুসন? মঙ্গলবার ব্রিটিশ গণমাধ্যম দাবি করেছে, ম্যানচেস্টার ইউনাইটেড ‘বস’-এর বিদায় নাকি এখন সময়ের ব্যাপার। যেকোনো দিন অবসরের চূড়ান্ত ঘোষণাটা দিয়ে দিতে পারেন এই বর্ষীয়ান কোচ।
ব্রিটিশ দৈনিক ‘দ্য টেলিগ্রাফ’ জানিয়েছে, ফার্গুসন অবসরের বিষয়টি নিয়ে এ মুহূর্তে গভীরভাবে ভাবছেন। ঘোষণাটা তিনি দিতে পারেন যেকোনো দিন।
ফার্গুসনের অবসর নিয়ে প্রতিবেদন প্রকাশ করলেও টেলিগ্রাফ অবশ্য এই খবরের কোনো সূত্র উল্লেখ করেনি। প্রতিবেদনটি তৈরির সময় ম্যানচেস্টার ইউনাইটেডের ঊর্ধ্বতন কর্তৃপক্ষের  সঙ্গে এ ব্যাপারে যোগাযোগ করার চেষ্টা হলেও টেলিগ্রাফ সাড়া পায়নি বলেই জানিয়েছে।
এদিকে ব্রিটিশ জুয়াড়িরা ইতিমধ্যেই আলেক্স ফার্গুসনের উত্তরসূরির ব্যাপারে বড় বড় স্টেকে বাজি ধরা শুরু করেছেন। বাজির দর সবচেয়ে বেশি এভারটনের ম্যানেজার ডেভিড ময়েসের ব্যাপারে। রিয়ালের কোচ হোসে মরিনহোও আছেন এই বাজির লড়াইয়ে।
১৯৮৬ সালের নভেম্বরে ম্যানচেস্টার ইউনাইটেডে যোগ দেন ফার্গুসন। এরপর থেকে ২৭ বছর ধরে ওল্ডট্র্যাফোর্ডের এ দলটির হয়ে ফার্গুসন তৈরি করেছেন একের পর এক ইতিহাস। তিনি কেবল ম্যানচেস্টার ইউনাইটেডেরই নন, গোটা ইংলিশ ফুটবলের সবচেয়ে সফল কোচ হিসেবে নিজেকে প্রতিষ্ঠিত করেছেন। তাঁর অধীনে ম্যানচেস্টার ইউনাইটেড ইংলিশ প্রিমিয়ার লিগের শিরোপা জিতেছে ১৩ বার। এফএ কাপ ঘরে তুলেছে পাঁচবার। ইউরোপ-সেরার লড়াই চ্যাম্পিয়নস লিগের ‘রুপালি ট্রফি’টি ওল্ডট্র্যাফোর্ডে এসেছে দুইবার।
ফার্গুসনের সময়কালেই ম্যানচেস্টার ইউনাইটেড পরিণত হয়েছে বিশ্বের অন্যতম ধনী ক্লাবে। ‘ফোর্বস’ সাময়িকীর প্রতিবেদন অনুযায়ী, ম্যানচেস্টার ইউনাইটেডের সম্পদের পরিমাণ ৩ দশমিক ১৭ বিলিয়ন ডলার।
