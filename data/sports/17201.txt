
প্রথম ইনিংসে ৯ ওভার, দ্বিতীয় ইনিংসে ৩। চট্টগ্রাম টেস্টে সব মিলিয়ে মাত্র ১২ ওভারই বল করেছেন শফিউল ইসলাম। তবে কোনো উইকেট পাননি। ইংল্যান্ডের বিপক্ষে দ্বিতীয় টেস্টের দল থেকে তাই বাদ পড়েছেন।
চট্টগ্রাম টেস্টের দল থেকে বাদ পড়েছেন এই একজনই, তবে দলে ঢুকেছেন দুজন। মিরপুর টেস্টের জন্য আজ ঘোষিত বাংলাদেশ স্কোয়াডে ১৫ সদস্যের দলে নতুন দুই সংযোজন—পেসার শুভাশিস রয় ও স্পিনিং অলরাউন্ডার মোসাদ্দেক হোসেন।সব মিলিয়ে আবারও ব্যাটিং ও স্পিননির্ভর দলই হচ্ছে। দলে ১২ জন ব্যাটসম্যান। যাঁদের মধ্যে ছয়জন আবার অলরাউন্ডার, দুজন উইকেটকিপার। বোলিংয়ে সাকিবের পাশে বিশেষজ্ঞ স্পিনার হিসেবে আছেন তাইজুল ইসলাম। আর পেস বোলিংয়ে কামরুল ইসলাম রাব্বির সঙ্গে যোগ দিচ্ছেন শুভাশিস।দুই টেস্ট সিরিজের প্রথমটিতে ২২ রানে হেরেছে বাংলাদেশ। আগামী শুক্রবার মিরপুরে শুরু হবে দ্বিতীয় টেস্ট।
১৫ সদস্যের বাংলাদেশ দল : মুশফিকুর রহিম (অধিনায়ক), তামিম ইকবাল (সহ-অধিনায়ক), সৌম্য সরকার, ইমরুল কায়েস, মুমিনুল হক, মাহমুদউল্লাহ, সাকিব আল হাসান, শুভাগত হোম, সাব্বির রহমান, মেহেদি হাসান মিরাজ, তাইজুল ইসলাম, কামরুল ইসলাম রাব্বি, মোসাদ্দেক হোসেন, নুরুল হাসান সোহান, শুভাশিস রয়।
