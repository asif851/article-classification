
রানের খাতা না খুলেই ছয়জন ব্যাটসম্যান আউট হয়েছেন, এমন ঘটনা টেস্ট ক্রিকেটের ইতিহাসে ঘটেছিল মাত্র তিনবার। পাকিস্তান, দক্ষিণ আফ্রিকা ও বাংলাদেশই এত দিন ছিল এই লজ্জাজনক রেকর্ডটির অংশীদার। আজ তাদের পাশে যুক্ত হলো ভারতের নামটাও। স্টুয়ার্ট ব্রড ও জেমস অ্যান্ডারসনের দুর্দান্ত বোলিংয়ে ভারতের ছয়জন ব্যাটসম্যান আউট হয়েছেন শূন্য রান করে। ওল্ড ট্রাফোর্ড টেস্টের প্রথম ইনিংসে ভারত গুটিয়ে গেছে ১৫২ রানে। মাত্র ২৫ রানের বিনিময়ে ছয়টি উইকেট নিয়েছেন ব্রড। অ্যান্ডারসনের ঝুলিতে জমা হয়েছে তিনটি উইকেট।
ভয়াবহ ব্যাটিং বিপর্যয়ের মধ্যেও ভারত যে ১৫২ রান জমা করতে পেরেছে, তার প্রধান কৃতিত্ব মহেন্দ্র সিং ধোনির। ৭১ রানের ইনিংস খেলে প্রায় একাই লড়াই চালিয়েছেন ভারতের অধিনায়ক। ৪২ বলে ৪০ রানের দ্রুতগতির ইনিংস খেলে ভারতকে কিছুটা সম্মানজনক অবস্থায় নিয়ে গেছেন রবীচন্দ্রন অশ্বিন। সপ্তম উইকেট জুটিতে তাঁরা যোগ করেছিলেন ৬৬ রান।লজ্জাজনক এক রেকর্ডের ভাগীদার যে ভারত হয়ে যেতে পারে, তেমন ইঙ্গিত পাওয়া গিয়েছিল শুরুতেই। প্রথম ছয় ওভারের মধ্যেই শূন্য রানে আউট হয়েছিলেন ভারতের প্রথম সারির তিন ব্যাটসম্যান মুরলি বিজয়, বিরাট কোহলি ও চেতেশ্বর পূজারা। তাঁদেরও আগে মাত্র ৪ রান করে সাজঘরে ফিরেছিলেন দীর্ঘদিন পর দলে ফেরা গৌতম গম্ভীর। মাত্র ৮ রান সংগ্রহ করতেই চারটি উইকেট হারিয়েছিল ভারত। পরে রানের খাতা খুলতে পারেননি রবীন্দ্র জাদেজা, ভুবনেশ্বর কুমার ও পঙ্কজ সিং।
