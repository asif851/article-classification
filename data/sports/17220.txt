
ক্লাব রিয়াল মাদ্রিদের মতো পর্তুগালের জার্সি গায়েও ক্রিস্টিয়ানো রোনালদো যে একইরকম ভয়ংকর, সেটি নতুন করে বলার কিছু নেই। গতরাতে ব্যাপারটা নতুন করে টের পেল হাঙ্গেরি। বিশ্বকাপ বাছাইপর্বে ইউরোপের গ্রুপ ‘বি’র খেলায় রোনালদোর জোড়া গোলেই ৩-০ গোলে জিতেছে পর্তুগাল। এই দুই গোলে পর্তুগালের জার্সি গায়ে নিজের ৭০ গোল পূর্ণ হলো তাঁর।ম্যাচের ৩০ মিনিটে পোর্তো স্ট্রাইকার আন্দ্রে সিলভার গোলে এগিয়ে যায় পর্তুগাল। রাফায়েল গুয়েরেইরোর পাস থেকে করা এই গোলটি পর্তুগালের হয়ে ৬ ম্যাচে সিলভার পঞ্চম গোল। ৩৬ মিনিটে বাঁ পায়ের দারুণ এক শটে ব্যবধান ২-০ করেন রোনালদো। ম্যাচে নিজের দ্বিতীয়, পর্তুগালের তৃতীয় গোলটি রোনালদো ৬৫ মিনিটে করেন দুর্দান্ত এক ফ্রিকিকে।লিসবনের এস্তাদিও দা লুজে এই ম্যাচে জিতেও গ্রুপে দ্বিতীয় স্থানে আছে ইউরো চ্যাম্পিয়ন পর্তুগাল। প্রতিটি ম্যাচে জয় নিয়ে এই গ্রুপের শীর্ষে সুইজারল্যান্ড। কাল তারা লাটভিয়াকে হারিয়েছে ১-০ গোলে। পর্তুগাল অবশ্য কালকের জয়ে তৃতীয় স্থানে থাকা হাঙ্গেরির চেয়ে এগিয়ে থাকল ৫ পয়েন্টের ব্যবধানে।নিজের ৭০তম আন্তর্জাতিক গোল নয়, ম্যাচ শেষে দেশের জয়কেই বড় করে দেখছেন রোনালদো, ‘আমি জানি আন্তর্জাতিক অঙ্গনে আমার গোল সংখ্যা কত। তবে বিষয়টা গুরুত্বপূর্ণ নয়। গুরুত্বপূর্ণ হলো ম্যাচটা আমরা জিতেছি এবং বিশ্বকাপে কোয়ালিফাই করার লড়াইয়ে বেশ ভালোভাবেই আছি আমরা।’ম্যাচের শুরুটা রোনালদোর মন মতো হয়নি, ‘আমরা একটু ধীরলয়ে শুরু করেছিলাম। হাঙ্গেরির কৌশলটা বুঝতেই আমাদের কিছু সময় পেরিয়ে গেছে। তবে পুরো খেলাটা বদলে গেছে প্রথম গোলের পর। দল ভালো খেলতে শুরু করে, আত্মবিশ্বাসীও হয়ে ওঠে দারুণভাবে। পর্তুগাল দলটা খুব ভালো। আমাদের বেশ কয়েকজন তরুণ প্রতিভা আছে।’ সূত্র: এএফপি, গোলডটকম।
