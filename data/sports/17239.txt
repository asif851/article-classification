
পাকিস্তানের নিরাপত্তা পরিস্থিতি দেখতে পরিদর্শক দল পাঠাচ্ছে বাংলাদেশ ক্রিকেট বোর্ড (বিসিবি)। সবকিছু ঠিক থাকলে বাংলাদেশ জাতীয় মহিলা ক্রিকেট দল যাবে পাকিস্তান সফরে। কিন্তু এই সফরে যেতে খুব একটা আগ্রহী নন নারী ক্রিকেটাররা। নিরাপত্তা শঙ্কার কারণেই বিষয়টি বিসিবিকে আরেকবার ভেবে দেখার অনুরোধ করেছেন অনেকে।বাংলাদেশের মূল জাতীয় দলেরই পাকিস্তানে যাওয়ার কথা ছিল। এ নিয়ে কম শোরগোল হয়নি। উচ্চ আদালত পর্যন্ত হস্তক্ষেপ করেছিলেন। শেষ পর্যন্ত সাকিব-মুশফিকরা ওই সফর না-করায় দুই দেশের ক্রিকেট বোর্ডের সম্পর্কে আঁচ পড়েছিল। গত এপ্রিল-মে মাসে পাকিস্তানের বাংলাদেশ সফর নিয়ে অনিশ্চয়তা দেখা দিয়েছিল। পাকিস্তানের এটি ‘হোম সিরিজ’ হওয়ার কথা—এই দাবিতে মোটা অঙ্কের টাকাও নিয়েছিল পিসিবি।ওই সফরেই খেলা দেখতে এসে পিসিবি প্রধান শাহরিয়ার খান জানান, বাংলাদেশ রাজি হয়েছে পাকিস্তানে দল পাঠাতে। তবে আপাতত মহিলা ক্রিকেট দলই যাবে পাকিস্তানে। বিসিবিও নারী ক্রিকেট দলকে পাঠানোর ব্যাপারে মোটামুটি চূড়ান্ত সিদ্ধান্ত নিয়েছে বলে জানা গেছে বোর্ড সূত্রে। অবশ্য পরিস্থিতির ওপরও চোখ রাখা হচ্ছে। ছয় বছর পর জিম্বাবুয়ে দল পাকিস্তানে খেলে গেছে। কিন্তু ওই সফরটিও নির্বিঘ্ন হয়নি। ওয়ানডে সিরিজ চলাকালে স্টেডিয়ামের অদূরে বোমা বিস্ফোরণে একজন নিহত হন। এর কিছুদিন আগে পাকিস্তানে মারা যান বিদেশি কূটনীতিকও। সন্ত্রাসী হামলার নিত্যকার ঘটনার মধ্যেই ওয়াসিম আকরামের গাড়িতে গুলি করার খবর আসে। এসব নিয়েই উদ্বিগ্ন নারী ক্রিকেটাররা।আকরামের গাড়িতে গুলির ঘটনাটি সন্ত্রাসীরা ঘটায়নি বলে জানা গেছে। কিন্তু তাতেও তাঁরা নিশ্চিন্ত হতে পারছেন না। নারী ক্রিকেটাররা বলেছেন, খেলাটা তাঁদের রু​টি-রুজি। বিসিবি বললে পাকিস্তান সফরে যেতেই হবে। তবে তাঁরা আশাবাদী, ক্রিকেটারদের ক্ষতি হয় এমন কোনো সিদ্ধান্ত বিসিবি নেবে না। জীবনের চেয়ে বড় কিছু তো আর নেই। তবে সফরটি চূড়ান্ত হলে কোনো কোনো ক্রিকেটার নাম প্রত্যাহারও করে নিতে পারেন। আগামী অক্টোবরে এই সফর হওয়ার কথা।
