
মুস্তাফিজুর রহমান সর্বশেষ দেশ ছেড়েছিলেন সাসেক্সের হয়ে ন্যাটওয়েস্ট টি-টোয়েন্টি ব্লাস্ট ও রয়্যাল লন্ডন কাপে অংশ নিতে। কিন্তু দেশে ফিরলেন কাঁধে অস্ত্রোপচারের চিহ্ন বয়ে। লন্ডনে সার্জন অ্যান্ড্রু ওয়ালেসের ছুরির তলায় কাঁধের সফল অস্ত্রোপচারের পর আজ সোমবার দুপুর ১২টায় দেশে ফিরেছেন তিনি।সাসেক্সের হয়ে খেলেছেন মাত্র দুটো ম্যাচ। ন্যাটওয়েস্ট টি-টোয়েন্টি ব্লাস্টে নিজের প্রথম ম্যাচে দারুণ করলেও দ্বিতীয় ম্যাচে কাঁধে চোট পান বাংলাদেশের এই তরুণ পেসার। এরপর খেলতে পারেননি আর একটি ম্যাচও। ১২ আগস্ট লন্ডনের একটি হাসপাতালে সার্জন ওয়ালেস তাঁর কাঁধে অস্ত্রোপচার করেন। পুনর্বাসন-প্রক্রিয়া শেষে মুস্তাফিজের মাঠে ফিরতে চার মাস লেগে যেতে পারে বলে জানিয়েছেন চিকিৎসকেরা।ইংল্যান্ডের বিপক্ষে ঘরের মাঠের সিরিজটা মিসই করতে যাচ্ছেন মুস্তাফিজ। এ ব্যাপারে তাঁর মধ্যেও কাজ করছে শঙ্কা। দেশে পা রেখেই বললেন, ‘যেকোনো সিরিজ খেলতে না পারাটাই তো খারাপ লাগার।’আপাতত পুনর্বাসন-প্রক্রিয়ায় মনোযোগ মুস্তাফিজের। অস্ত্রোপচারের সময় ঢাকা থেকে লন্ডন গিয়েছিলেন বাংলাদেশ ক্রিকেট বোর্ডের চিকিৎসক দেবাশীষ চৌধুরী। পুনর্বাসনের ব্যাপারে তাঁর ওপরই নির্ভরতা বাংলাদেশের ‘কাটার’ মাস্টারের, ‘ডা. দেবাশীষকে সবকিছু বুঝিয়ে দেওয়া হয়েছে। কী কী করতে হবে, তিনি সব জানেন। তবে চার সপ্তাহ পর পুনর্বাসন-প্রক্রিয়ার কাজ আরও বাড়বে।’
