
জমাট রক্ষণ, বলে দারুণ নিয়ন্ত্রণ, প্রতিপক্ষের অর্ধে অধিক সময় বল রাখা, ছোট-বড় নির্ভুল পাসে আক্রমণ রচনা—গোছানো ফুটবল বলতে যা বোঝায়, প্রায় সবই ছিল বাংলাদেশ অনূর্ধ্ব-১৯ দলের খেলায়। হচ্ছিল না কেবল গোলটাই।
আজ বঙ্গবন্ধু স্টেডিয়ামে অনুষ্ঠিত এএফসি অনূর্ধ্ব-১৯ ফুটবলের বাছাইপর্বে লঙ্কানদের বিপক্ষে অবশ্য শেষ পর্যন্ত হতাশ হতে হয়নি সাইফুল বারী টিটুর দলের। ২-০ ব্যবধানে জিতেই মাঠ ছেড়েছে বাংলাদেশের যুবারা।শ্রীলঙ্কার বিপক্ষে আক্রমণাত্মক খেলার প্রতিশ্রুতি দিয়েছিলেন কোচ। মাঠে সেই প্রতিশ্রুতির বাস্তবায়ন ভালোই করছিলেন মুনাফ রাব্বি-ইব্রাহিমরা। ২৮ মিনিটেই সুযোগ এসেছিল। ফরোয়ার্ড রোহিত সরকারের কর্নারে চেষ্টা চালিয়েছিলেন ইব্রাহিম। কিন্তু লঙ্কান গোলরক্ষক রিশাদ মোহাম্মদ ফিরিয়ে দেন। এরপর রাব্বির রিবাউন্ড শটও প্রতিহত করেন রিশাদ। ম্যাচের অধিকাংশ সময়ই বাংলাদেশের যুবাদের আক্রমণে ত্রস্ত থাকতে হয়েছে লঙ্কান গোলরক্ষককে।প্রথম গোলটির জন্য বাংলাদেশকে অপেক্ষা করতে হলো ৬৭ মিনিট পর্যন্ত। ইব্রাহিমের ফ্রি-কিকটি ভলি করতে ব্যর্থ হন রোহিত সরকার। তবে ফাঁকায় দাঁড়ানো রাব্বি ভুল করেননি। বল জড়িয়ে দেন প্রতিপক্ষের জালে। ৮৩ মিনিটে বক্সে ইব্রাহিমের শট লাগে শ্রীলঙ্কার ডিফেন্ডার ধানুসকা মাদুসঙ্কার হাতে। পেনাল্টি পেয়ে যায় বাংলাদেশ। পেনাল্টি থেকে গোল আদায় করেন অধিনায়ক মাসুক মিয়া জনি। ২-০ ব্যবধানের জয় নিয়েই মাঠ ছাড়ে বাংলাদেশ।পরশু ভুটানের বিপক্ষে নিজেদের দ্বিতীয় ম্যাচে মাঠে নামবে বাংলাদেশ।
