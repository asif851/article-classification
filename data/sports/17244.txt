
সেভিয়া খেপে আগুন। হওয়ারই কথা। ক্লাব এখন মৌসুমের সবচেয়ে কঠিন অংশে প্রবেশ করছে। আর সেই সময় কিনা তাদের কোচ নিয়ে টানাটানি! বিঘত আকারের বিবৃতি দিয়ে সেভিয়া জানিয়ে দিয়েছে, আর্জেন্টিনা ফুটবল সংস্থার (এএফএ) প্রধান যদি এখনই হোর্হে সাম্পাওলির সঙ্গে বৈঠকে বসেন, তা হবে অনৈতিক। আইন বহির্ভূত। সেভিয়ার জন্য অপমানজনক। সেভিয়া তা হতে দেবে না। 
এই বিবৃতির পর এএফএ একটু বিপাকে পড়েছে। এএফএর নতুন প্রধানের স্পেন সফরের লক্ষ্য ও উদ্দেশ্যই বদলে গেছে। এএফএর পক্ষ থেকে বিবৃতি দিয়ে বলা হয়েছে ক্লদিও তাপিয়া মোটেও সাম্পাওলির সঙ্গে কথা বলতে স্পেনে যাচ্ছেন না। তিনি যাচ্ছেন লিওনেল মেসির সঙ্গে দেখা করতে। ধারণা করা হচ্ছে সেভিয়ার বিবৃতির পরই এএফএ এই অবস্থান নিয়েছে। না হলে শুধু মেসির সঙ্গে কথা বলার জন্য সুদূর আর্জেন্টিনা থেকে স্পেনে উড়ে আসার মানে হয় না।তাপিয়া অবশ্য গতকালই বিমানে চড়ে বসেছেন। এর আগে সাংবাদিকদের বলেছেন, ‌‘এই সফরে আমার একমাত্র উদ্দেশ্য মেসির সঙ্গে সাক্ষাৎ করা। নতুন কোচের ব্যাপারে বলতে পারি, বাউজা মাত্রই চলে গেলেন। আমাদের হাতে যথেষ্ট সময় আছে। ফলে এ নিয়ে আমরা অতটা উদ্বিগ্ন নই।’গত সোমবার এদগার্দো বাউজাকে ছাঁটাই করার পর থেকেই সাম্পাওলির নামটা জোরেশোরে উচ্চারিত হচ্ছে। তবে বর্তমানে সেভিয়ার দায়িত্ব পালন করা এই আর্জেন্টাইনকে কোচ হিসেবে নিয়োগ দেওয়া এএফএর জন্য যে সহজ হবে না, সেটা বোঝাই যাচ্ছিল। চিলিকে ২০১৫ কোপা আমেরিকা জেতানো এই আর্জেন্টাইন কোচ গত বছর সেভিয়ার দায়িত্ব নেন। স্প্যানিশ ক্লাবটির হয়েও ঝলকও দেখাচ্ছেন। সেভিয়ার সঙ্গে ২০১৮ পর্যন্ত চুক্তি আছে তাঁর। ফলে সাম্পাওলিকে পেতে হলে সেভিয়াকে বড় অঙ্কের ক্ষতিপূরণ দিতে হবে এএফএকে। যে অঙ্কটা ১৫ লাখ ইউরো (প্রায় সাড়ে ১২ কোটি টাকা) বলে শোনা যাচ্ছে। তা ছাড়া বাউজাকেও নির্দিষ্ট সময়ের আগে ছাঁটাই করার কারণে দিতে হবে ক্ষতিপূরণ। সবচেয়ে বড় কথা, সেভিয়া নিজে থেকে রাজি হবেই বা কেন?এই শোরগোলের মধ্যেই অবশ্য আর্জেন্টিনার ফুটবলের প্রভাবশালী চরিত্র, এএফএর সহসভাপতি দানিয়েল আঙ্গেলিচি বলেছেন, সেভিয়া সভাপতি হোসে কাস্ত্রোর সঙ্গে এএফএর এরই মধ্যে কথাবার্তা হয়েছে। আঙ্গেলিচি এও নিশ্চিত করেছেন, ‘কোচ হিসেবে সাম্পাওলিকেই এএফএর সবচেয়ে বেশি পছন্দ।’আগামী আগস্টের আগে আর্জেন্টিনার বাছাই পর্বের খেলা নেই। ফলে এএফএ নতুন কোচের সঙ্গে চুক্তি করতে ধীরে চলো নীতিই নিতে যাচ্ছে। এরই মধ্যে মে মাসে ক্লাব মৌসুম শেষ হয়ে আসবে। ফলে সেভিয়া ও সাম্পাওলি নিজেদের ভবিষ্যৎ ঠিক করে নিতে পারবে। তবে তাপিয়ার এই সফর একেবারেই বিফলে যাচ্ছে না। চার ম্যাচ নিষিদ্ধ মেসির ব্যাপারে করণীয় ঠিক করতে এ ব্যাপারে অধিনায়কের সঙ্গে কথা বলবেন এএফএ প্রধান। পাশাপাশি দলের ব্যাপারে মেসির চিন্তা ভাবনাও শুনবেন। সূত্র: এএফপি, ইএসপিএন।
