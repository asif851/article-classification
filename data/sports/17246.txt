
প্রতিপক্ষ ওমান বলেই একটু শঙ্কিত ছিল বাংলাদেশ। গত এশিয়ান গেমসে হকিতে ওমানের কাছে জাতীয় দলের হারের মতো যুব দলও সেই ভাগ্য বরণ করে কি না তা নিয়ে ভয় ছিল হকি অঙ্গনের অনেকের। কিন্তু কাল সব শঙ্কা উড়িয়ে দিয়েছে বাংলাদেশ অনূর্ধ্ব-২১ দল। এশিয়ান হকি ফেডারেশন (এএইচএফ) কাপ হকিতে তারা ৭-০ গোলে উড়িয়ে দিয়েছে ওমানের যুব দলকে। টানা তিন জয়ে আগামী বছর মালয়েশিয়ায় অনুষ্ঠেয় যুব এশিয়া কাপের টিকিটও নিশ্চিত হলো। প্রতিযোগিতার নিয়ম অনুসারে, এএইচএফ কাপের চ্যাম্পিয়ন ও রানার্সআপ দল সুযোগ পাবে যুব এশিয়া কাপে। ফাইনাল নিশ্চিত করে সেই কাজটা সেরে রাখল বাংলাদেশ।প্রথমার্ধে বাংলাদেশ অলআউট হকি খেলে দ্বিতীয়ার্ধে ঢুকে যায় খোলসের ভেতর। পেনাল্টি কর্নারে (পিসি) বাংলাদেশের প্রথম গোলটি আসে খোরশেদের স্টিক থেকে, ১৬ মিনিটে। এরপর বাংলাদেশ এতটাই আক্রমণাত্মক খেলেছে যে পরের ১৮ মিনিটে দিয়েছে ৫ গোল। অথচ দ্বিতীয়ার্ধে গোল হয়েছে মাত্র দুটি! জয় নিশ্চিত হওয়ার পর কৌশল বদলে অভিজ্ঞদের বিশ্রাম দিয়ে নতুনদের সুযোগ দেন কোচ। কিন্তু বেশ কটি গোলের সুযোগ নষ্ট করেন তাঁরা। ম্যাচে সর্বোচ্চ ৩টি গোল করেছেন খোরশেদ। কৌশিক, মিলন, সারোয়ার ও রাব্বি করেন ১টি করে। এ পর্যন্ত তিন ম্যাচে বাংলাদেশ ২৪ গোল করেছে, ৯ পয়েন্ট নিয়ে তালিকায় সবার ওপরে। দুটি করে ম্যাচ জিতে সমান ৬ পয়েন্ট ওমান ও চীনা তাইপের। আগামীকাল এই দুই দলের লড়াইটা তাই অনানুষ্ঠানিক সেমিফাইনালে রূপ নিল।ওমানের সঙ্গে খেলার আগে হোমওয়ার্ক করেই নামে বাংলাদেশ। খেলোয়াড়দের মধ্যে বোঝাপড়া ছিল চমৎকার। ম্যাচ শেষের সংবাদ সম্মেলনে কোচ মামুনুর রশীদও সেটাই বললেন, ‘ওমানের সঙ্গে খেলতে হবে জেনে আগে থেকে ওদের নিয়ে কিছু কাজ করেছি। ভিডিও জোগাড় করে দেখেছি। আক্রমণভাগ, মাঝমাঠ, রক্ষণভাগ নিয়ে বিশ্লেষণ করেছি।’ টানা তিনটি দাপুটে জয় তুলেও আত্মতৃপ্তিতে ভুগছেন না মামুনুর, ‘এখনই আমরা সন্তুষ্ট হচ্ছি না। আমরা ফাইনালের জন্য অপেক্ষা করছি।’ওমান জাতীয় দলের কোচ জার্মানির অলিভার কার্জ এবার দায়িত্বে যুব দলের। বাংলাদেশের অনেক খেলোয়াড় সম্পর্কে ভালো ধারণা আছে জাতীয় দলের সাবেক সহকারীর। ম্যাচ শেষে বাংলাদেশের খেলোয়াড়দের প্রশংসা ঝরল তাঁর কণ্ঠে, ‘বাংলাদেশ খুব ভালো খেলেছে। আমাদের ছেলেদের অভিজ্ঞতা একেবারে কম। তার পরও এই ফলে অসন্তুষ্ট নই। কারণ দ্বিতীয়ার্ধে ওরা ২ গোল দিতে পেরেছে।’গ্রুপপর্বের শেষ ম্যাচে আগামীকাল বাংলাদেশ খেলবে শ্রীলঙ্কার সঙ্গে।
