
এএফসি কাপের প্রাথমিক পর্বের ম্যাচে শক্তিশালী প্রতিপক্ষ তাজিকিস্তানের খাহির ভাহদাতের কাছে ১-০-তে হেরে গেছে শেখ রাসেল ক্রীড়াচক্র। ২২ মিনিটে ম্যাচের একমাত্র গোলটি করেন ডিফেন্ডার রুস্তামভ হাসান।
২০১৩ মৌসুমে ট্রেবল জেতা শেখ রাসেল তাজিকিস্তানে গিয়েছিল খর্বশক্তির দল নিয়েই। হেমন্ত, জাহিদ, এমিলিরা বঙ্গবন্ধু গোল্ডকাপ টুর্নামেন্টে খেলায় যোগ দিতে পারেননি শেখ রাসেলের এএফসি কাপের মিশনে। জাতীয় দলের মিঠুন ও তপু বর্মণ শেষ মুহূর্তে যোগ দিয়েছিলেন দলে। তবু এমন ভঙ্গুর দল নিয়ে গত মৌসুমে তাজিক লিগের রানার্সআপ দলটির সঙ্গে যে পেরে ওঠা যাবে না, তা অনুমিতই ছিল। তার পরও শেখ রাসেল হারার আগেই হেরে বসেনি। প্রতিপক্ষের মাঠে লড়াই করেই হেরেছে এক গোলের ন্যূনতম ব্যবধানে।
