
বিশ্বকাপের আগে অস্ট্রেলিয়ার বিপক্ষে টেস্ট সিরিজটা হারলেও ভারতের বড় পাওয়া ছিল বিরাট কোহলির অসাধারণ পারফরম্যান্স। ব্যাটে-‘মুখে’ অস্ট্রেলীয়দের বিপক্ষে সমানে লড়াই চালিয়েছিলেন এই ব্যাটিং সেনসেশন। বিশ্বকাপের সেমিফাইনালে আবারও অস্ট্রেলীয়দের মুখোমুখি কোহলি। মাঠে কি হবে পরের বিষয়, তবে আগেই হুংকার ছুড়লেন কোহলি।ক্রিকেট অস্ট্রেলিয়াকে দেওয়া এক সাক্ষাৎকারে কোহলি বললেন, ‘অস্ট্রেলিয়াকে হারানোর এর চেয়ে ভালো সময় আর হতে পারে না। এ বার অস্ট্রেলিয়ায় এসে আমরা যা খেলেছি, তার প্রতি সুবিচার করার এটাই সেরা সুযোগ। অস্ট্রেলিয়া সফরে আমরা কিন্তু আমাদের পারফরম্যান্স অনুযায়ী ফল পাইনি।’বিশ্বকাপের আগে অস্ট্রেলিয়ার বিপক্ষে টেস্ট-ওয়ানডেতে নাস্তানাবুদ হওয়ার পরও আসল সময়ে ভারত ঘুরে দাঁড়াল দারুণভাবেই। গ্রুপ পর্বে প্রতিটি ম্যাচ জিতে উঠল কোয়ার্টার ফাইনাল। কোয়ার্টার ফাইনালে বাংলাদেশের বিপক্ষে জিতলেও সে ম্যাচে আম্পায়ারিং নিয়ে আছে ঢের বিতর্ক। সে যা হোক, অপরাজিত থেকেই অস্ট্রেলিয়ার বিপক্ষে মাঠে নামছে ভারত। কথা হলো, দ্রুত বদলে যাওয়ার রহস্য কি? কোহলি বললেন, ‘একটি দল হিসেবে এগোতে হবে, আমরা এমনটাই ভেবেছি। সেভাবেই নিজেদের শুধরে নিয়েছি। বিশ্বকাপের আগে ভাবার সময় ছিল না যে, ঠিক আছে বিশ্বকাপ যত এগোবে, তত নিজেদের আরও শুধরে নেওয়া যাবে। আমরা জানতাম সে সুযোগ আমাদের থাকবে না। তাই যা যা ভুল শোধরাতে হবে, তা চিহ্নিত করে আমরা শুরু থেকেই কাজে নেমে পড়ি।’ভারতীয় বোলারদের পারফরম্যান্স আলাদা নজর কেড়েছে এ বিশ্বকাপে। কোহলিও পিঠ চাপড়ে দিলেন সতীর্থদের, ‘বোলাররা এই বিশ্বকাপে যে ভাবে পারফর্ম করেছে, এক কথায় দুর্দান্ত। ওদের আত্মবিশ্বাস আর আগ্রাসন ছিল দেখার মতো। আমাদের এ উন্নত বোলিংয়ের জন্যই দলের চেহারাটা পাল্টে গিয়েছে। এবার আশা করব, একটা খুব ভালো দলকে হারাতে গেলে যে পারফরম্যান্সটা করা দরকার, সেটা তারা করবে। যদি এটা ধরে রাখতে পারি আমরা, তাহলে কাল দারুণ সুযোগ আছে।’ তথ্যসূত্র: আইএএনএস।
