
জিততে ভুলেই গিয়েছিল মোহামেডান। প্রিমিয়ার লিগে তাদের সর্বশেষ জয় গত বছর ১ ডিসেম্বর ব্রাদার্সের বিপক্ষে (২-০)। এরপর লিগে টানা আট ম্যাচ জয়হীন। এবারের লিগে প্রথম তিন ম্যাচেই হার। বিপর্যস্ত মোহামেডান শেষ পর্যন্ত স্বস্তির নিশ্বাস ছেড়েছে কাল। বঙ্গবন্ধু স্টেডিয়ামে কাদায় ভরা মাঠে দারুণ এক জয় তুলে নিয়েছে। বিপলু, তকলিচ, অনীক ও এনকোচা কিংসলের গোলে ফরাশগঞ্জকে উড়িয়ে দিয়েছে ৪-০ গোলে।
গত মৌসুমে ১২ দলের মধ্যে দশম হওয়া মোহামেডান ভাগ্য বদলাতে এবার এনেছে ভারতীয় কোচ সৈয়দ নইমুদ্দিনকে। কিন্তু প্রথম ম্যাচে হারের পরই ব্যক্তিগত কাজে চলে যান তিনি কলকাতায়। পরের দুটি ম্যাচ কোচহীন মোহামেডান জিততে পারেনি। নইমুদ্দিন ঢাকায় ফিরেছেন গত পরশু। কাল ডাগআউটে দাঁড়িয়েই ভোজবাজির মতো যেন দলকে পাল্টে দিলেন। পয়েন্ট তালিকায় একেবারে তলানিতে থাকা মোহামেডান ৩ পয়েন্ট পেয়ে উঠে এল আটে।
কী এমন জাদু ছিল যে কোচ ফিরতেই এমন জয় পেল মোহামেডান? নইমুদ্দিনের উত্তর, ‘নইমুদ্দিন নামটাই বদলে দিয়েছে সব!’ কথাটা রসিকতা করে বলেছেন নইমুদ্দিন, তবে এটি সত্যি যে তাঁকে ছাড়া মোহামেডান গত দুই ম্যাচে জিততে পারেনি। আর এই ফরাশগঞ্জ আগের ম্যাচটিতেই চ্যাম্পিয়ন আবাহনীকে হারিয়ে দিয়েছে।
মাঠে নামার আগে ফুটবলারদের কী বলেছিলেন? নইমুদ্দিন বললেন, ‘আসলে হারতে হারতে ওদের মধ্যে আত্মবিশ্বাস বলে কিছু ছিল না। ছেলেদের বলেছি আত্মবিশ্বাস বাড়াও। গত তিন ম্যাচে অনেক সুযোগ নষ্ট করেছে ছেলেরা। এই ম্যাচে জিতে দেখিয়ে দিতে বলেছিলাম ওদের। ওরা কথা রেখেছে।’ ব্যর্থতা কাটিয়ে এবার সামনের দিকে এগোতে চান নইমুদ্দিন, ‘আমরা এখন থেকে জয়ের ধারাবাহিকতা ধরে রাখার চেষ্টা করব।’
কাদামাঠে একটি গোল বের করতেই লড়াই করতে হয় প্রতিটি দলকে। সেখানে ৪ গোলের জয় অনেক বড় কৃতিত্ব। সবচেয়ে বড় কথা, লিগে ৩০ ম্যাচ পর প্রতিপক্ষের জালে ৪ গোল দিল মোহামেডান।  
কাদায় ভরা মাঠে কখনো বল আটকে গেছে, কখনো চোখে ঢুকে গেছে কাদা। কিন্তু দমে যাননি ফুটবলাররা। মাঠের পাশে এসে পানি দিয়ে মুখ ধুয়েছেন। দুই প্রান্ত দিয়ে তকলিচ আর বিপলু বারবার আতঙ্ক ছড়িয়েছেন ফরাশগঞ্জের রক্ষণে। ১৯ মিনিটে প্রথমে এগিয়ে যায় মোহামেডান। ফয়সাল মাহমুদের ক্রসে বিপলু বাঁ পায়ের প্লেসিংয়ে করেন ১-০। ২৪ মিনিটে ব্যবধান দ্বিগুণ করেন তকলিচ। ২৮ মিনিটে অনীকের গোলটা ছিল দেখার মতো। দুই ডিফেন্ডারকে কাটিয়ে বল নিয়ে একাই ঢোকেন বক্সে, এরপর চমৎকার শটে করেন ৩-০। ৬০ মিনিটে ফরাশগঞ্জের গোলরক্ষক অসীম দাসকে কাটিয়ে বক্সে ঢুকলেও কাদায় পিছলে পড়ে যান এনকোচা কিংসলে। আধশোয়া অবস্থায় শট নিয়ে বল জড়ান জালে। 
