
রহস্যের জট খুলেছে। জাতীয় হকি দলের স্ট্রাইকার রাসেল মাহমুদ জিমির মুঠোফোনে হুমকি দিয়ে খুদে বার্তাটি পাঠিয়েছেন শহিদুল্লাহ দোলন। হকি ফেডারেশনের একটি বিশ্বস্ত সূত্র গত রাতে এ তথ্য নিশ্চিত করেছে। আইনশৃঙ্খলা রক্ষাকারী বাহিনীর অনুসন্ধানে তা বেরিয়ে এসেছে বলে জানিয়েছেন নাম প্রকাশে অনিচ্ছুক এক শীর্ষ কর্মকর্তা। দোলন আবাহনীর সাবেক হকি ম্যানেজার এবং জাতীয় দলের সহকারী ম্যানেজার ছিলেন। তাঁর এ কাণ্ডে বিব্রত ফেডারেশন। গতকাল এ নিয়ে ফেডারেশনের কর্মকর্তারা দফায় দফায় সভা করেন। আজ সংবাদ সম্মেলনে আনুষ্ঠানিকভাবে বিষয়টি জানানো হবে।
