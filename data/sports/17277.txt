
৪ বলে ৯২ রান? যেকোনো পর্যায়ের প্রতিযোগিতামূলক ক্রিকেটে তো দূরের কথা, পাড়ার গলি ক্রিকেটের জন্যও তো বিস্ময়কর ঘটনা। ঢাকা দ্বিতীয় বিভাগ ক্রিকেটে ৪ বলে ৯২ রান দেওয়া বোলার সুজন মাহমুদ এর আগে একবার ক্রিকেট খেলুড়ে দেশগুলোর প্রধান সংবাদমাধ্যমের খবর হয়েছিলেন। কাল বিসিবি তাঁকে ১০ বছর নিষিদ্ধ করার পর আরেক দফা এলেন খবরে। 
সুজনের পাশাপাশি একই লিগে ৭ বলে ৬৪ রান দেওয়া তাসনিম হাসানকেও একই শাস্তি দিয়েছে বিসিবি। আজীবন নিষিদ্ধ করা হয়েছে সুজনের ক্লাব লালমাটিয়া ক্রিকেট ক্লাব ও তাসনিমের ক্লাব ফিয়ার ফাইটার্সকে। এ ছাড়া অন্তত পাঁচ বছরের জন্য নিষিদ্ধ হয়েছেন দুই দলের অধিনায়ক, কোচ ও ম্যানেজার। সবচেয়ে কম শাস্তি হয়েছে ওই দুটি ম্যাচই পরিচালনা করা দুই আম্পায়ার আজিজুল বারী ও শামসুর রহমানের। ঠিকভাবে ম্যাচ পরিচালনা করতে না পারায় তাঁদের নিষিদ্ধ করা হয়েছে ছয় মাসের জন্য। সঙ্গে ভবিষ্যতের জন্যও সতর্ক করে দেওয়া হয়েছে তাঁদের। খেলোয়াড়দের দাবি, মাঠে আম্পায়ারদের ধারাবাহিক পক্ষপাতমূলক আচরণের প্রতিবাদ করতেই ওরকম অভিনব পন্থা খুঁজে নেন তাঁরা। আম্পায়াররা নির্দিষ্ট দলের পক্ষে সিদ্ধান্ত নিচ্ছিলেন বলে অভিযোগ তাঁদের।ঘটনা এপ্রিলের প্রথম দিককার হলেও বিসিবি মূলত নড়েচড়ে বসে ৪ বলে ৯২ রান রান দেওয়ার খবরটি বিশ্ব মিডিয়ায় আলোড়ন তুললে। এবার শাস্তির খবরটিও বেশ গুরুত্বের সঙ্গে প্রকাশ করেছে বিবিসি, অস্ট্রেলিয়ান টেলিগ্রাফ, ইন্ডিয়ান টেলিগ্রাফ, হিন্দুস্তান টাইমস, স্কাই স্পোর্টস, ইন্ডিয়ান এক্সপ্রেস, ইন্ডিয়া টাইমস, ইন্ডিয়া টুডে, পাকিস্তানের দ্য ডন, অস্ট্রেলিয়ার ক্রিকেট ডট কম, নিউজিল্যান্ডের স্টাফসহ বিভিন্ন পত্রিকার অনলাইন সংস্করণে খবরটি প্রকাশিত হয়েছে। এ ছাড়া রয়টার্স, পিটিআই বিভিন্ন বার্তা সংস্থাও প্রকাশ করেছে খবরটি।এমন বড় শাস্তি বিশ্ব মিডিয়ায় বাংলাদেশের ক্রিকেটকে নিয়ে এমন অনাকাঙ্ক্ষিত ঘটনার খবর থেকে ভবিষ্যতে বাঁচাবে কি না, কে জানে। নিচু সারির ক্রিকেট লিগে প্রকাশ্য ম্যাচ পাতানো বা ম্যাচ কর্মকর্তাদের নিয়ে অনেক দিন ধরে চলে আসা বিভিন্ন অভিযোগের ব্যাপারে বিসিসি আরও সতর্ক হবে কি না, সেটিও দেখার।
