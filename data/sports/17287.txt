
এখনো ঠিক হয়নি বঙ্গবন্ধু গোল্ডকাপের ষষ্ঠ দল। সিলেট ভেন্যুর প্রস্তুতি নিয়েও শঙ্কিত বাংলাদেশ ফুটবল ফেডারেশন। তবে জাতীয় দলের প্রস্তুতি শুরু হয়ে যাচ্ছে আগামী ১ জানুয়ারি থেকে। ১৬ জানুয়ারি শুরু হতে যাওয়া টুর্নামেন্টের জন্য কাল ২৬ সদস্যের প্রাথমিক দল ঘোষণা করেছে বাফুফে। সর্বশেষ জাপান অনূর্ধ্ব-২১ দলের সঙ্গে একমাত্র প্রীতি ম্যাচে ডাক পাওয়া ২৩ জনই আছেন। নতুন করে ডাক পেয়েছেন রুবেল মিয়া, আতিকুর রহমান ফরহাদ ও আমিনুর রহমান সজীব।ভারপ্রাপ্ত কোচ সাইফুল বারী টিটু বিকেএসপির অনুশীলনে দলে নিতে পারেন আরও তিনজনকে। একজন তরুণ গোলরক্ষক এবং অন্য পজিশনের জন্য আর দুজন। জানুয়ারির প্রথম সপ্তাহে দলের দায়িত্ব উঠতে পারে বিদেশি কোচের হাতে।তবে বিদেশি কোচ এখনো চূড়ান্ত করতে পারেনি বাফুফে। কিছুদিন ধরেই ডাচ কোচ লোডভিক ডি ক্রুইফকে ফিরিয়ে আনার কথা শোনা যাচ্ছে। এবার দৃশ্যপটে তিন জার্মান কোচ। সম্প্রতি এঁরা জীবনবৃত্তান্ত পাঠিয়েছেন বাফুফের কাছে, কিন্তু প্রত্যেকেই চান নিজস্ব কোচিং স্টাফসহ আসতে। কাল বাফুফের সাধারণ সম্পাদক আবু নাঈম সোহাগ জানালেন, ‘জাতীয় দলের বিদেশি কোচের ব্যাপারে আমরা ১ বা ২ জানুয়ারি চূড়ান্ত সিদ্ধান্ত নেব। ডি ক্রুইফও দায়িত্ব নিতে পারেন। হতে পারে জার্মানির যে কেউ।’ বড়দিনের ছুটির আমেজ এখনো শেষ হয়নি ইউরোপে, এ কারণেই তাঁদের সঙ্গে আপাতত যোগাযোগ করা যাচ্ছে না। আগামী ৩ জানুয়ারি লোডভিক ডি ক্রুইফের ঢাকায় আসার কথা। জার্মান কোচদের সঙ্গে আলোচনা চূড়ান্ত না হলে ক্রুইফকে শুধু বঙ্গবন্ধু গোল্ডকাপের জন্য নিতে পারে বাফুফে।টুর্নামেন্টের বাইলজ থেকে শুরু করে সূচি চূড়ান্ত করাও প্রায় শেষের পথে। শুধু অপেক্ষা বাকি একটি দলের। দু-এক দিনের মধ্যে ঢাকা ও সিলেটে হোটেল বুকিংও দেওয়া শুরু করবে বাফুফে। স্থানীয় যাতায়াত, ঢাকা-সিলেটের যাতায়াতের জন্য পরিবহনব্যবস্থাও চূড়ান্ত করা হবে শিগগিরই।বাংলাদেশের প্রাথমিক দলহিমেল, রায়হান, লিংকন, নাসির উদ্দিন, ইয়াসিন, ইয়ামিন, মোনায়েম, মামুনুল, সোহেল রানা, তকলিচ, শাখাওয়াত, জামাল, শহীদুল, রুবেল, মিশু, নাসিরুল, জাহিদ, তপু, ওয়াহেদ, আরিফুল, এমিলি, হেমন্ত, লিটন, মিঠুন, ফাহাদ ও সজীব।
