



১৪ ফেব্রুয়ারি বার্নাব্যুতে মুখোমুখি রিয়াল-পিএসজি।
নেইমার ও রিয়ালকে ঘিরে গুঞ্জনের পাল্লা ভারী হচ্ছে দিন দিন।
মৌসুমের প্রথম হ্যাটট্রিক করে তেতে আছেন রোনালদো।
দুর্দান্ত ফর্মে আছেন নেইমারও।


মৌসুমের প্রথম হ্যাটট্রিক করার জন্য এ সপ্তাহকেই বেছে নিয়েছেন ক্রিস্টিয়ানো রোনালদো। তা-ও আবার পারফেক্ট হ্যাটট্রিক। এ ঘটনাকে কি কাকতাল বলা যায়? সপ্তাহের মাঝপথে ১৪ তারিখ রাতেই চ্যাম্পিয়নস লিগে মুখোমুখি হবে রিয়াল মাদ্রিদ ও প্যারিস সেইন্ট জার্মেই। যেটা আসলে রোনালদো বনাম নেইমার-যুদ্ধ! রিয়ালের বর্তমান রাজা বনাম ভবিষ্যৎ রাজার অলিখিত দ্বৈরথ!
মাদ্রিদ সমর্থকদের কপালে চিন্তার ভাঁজ। প্রতিপক্ষ নেইমারের অপ্রতিরোধ্য গতিতে এগিয়ে চলা পিএসজি বলে নয়, নিজেদের শোচনীয় অবস্থার জন্য। স্প্যানিশ লিগে বিপর্যস্ত অবস্থাতে রয়েছে রিয়াল মাদ্রিদ। লা লিগার ডিফেন্ডিং চ্যাম্পিয়নরা আছে বর্তমান টেবিলের চারে। ভাবা যায়! এমনকি লেগানেসের বিপক্ষে হেরে বিদায় নিতে হয়েছে কোপা দেল রে থেকেও। খারাপের আর বাকি কী!
সবকিছুর পেছনে রোনালদোর চেনা ছন্দে না থাকা। মৌসুমেই শুরুতে স্প্যানিশ সুপার কাপে যে রোনালদোকে দেখা গিয়েছিল বিধ্বংসীরূপে, সেই রোনালদো এখন নিজের ছায়া। লা লিগায় পর্তুগিজ যুবরাজের গোল এই হ্যাটট্রিকের আগে ছিল মাত্র আটটি।
‘রোনালদো শেষ’—বিষয়টি যেন ধরেই নিয়েছে রিয়াল মাদ্রিদ কর্তৃপক্ষ। তাই ইতিমধ্যে আড়ালে-আবডালে নেইমারকে চাই-ই চাই ঘোষণা দিয়ে বসেছেন ফ্লোরেন্তিনো পেরেজ। ক্লাবের ইচ্ছে রোনালদোর জায়গায় নেইমারই হবেন মাদ্রিদের নতুন রাজা। বার্নাব্যুতে চ্যাম্পিয়নস লিগের প্রথম লেগের ম্যাচে রোনালদো কি চাইবেন না এর জবাব দিতে? দুই পায়ের জাদুতে আরও একবার প্রমাণ করে দিতে মাদ্রিদের রাজা এখনো তিনি। এখনই প্রমাণের সময় রোনালদোর।
চলতি মৌসুমে সব মিলিয়ে রোনালদোর নামের পাশে ২৩ গোল আর এসিস্ট পাঁচটি, সেখানে নেইমার প্যারিসে রাজত্ব পাট বসিয়েছেন। ব্রাজিলিয়ান তারকা নিজে গোল করেছেন ২৮টি আর সতীর্থদের দিয়ে গোল করিয়েছেন ১৪টি। পরিসংখ্যানই বলে দিচ্ছে রোনালদোর চেয়ে এবার এগিয়ে আছে নেইমারই।
তবে রোনালদো নিজের আত্মবিশ্বাস হারাননি। চ্যাম্পিয়নস লিগ যে সম্পূর্ণ ভিন্ন এক ভুবন। সে ভুবনে সর্বকালের সর্বোচ্চ গোলদাতা রোনালদো। এবারও ৯ গোল করে সবার চেয়ে এগিয়ে রিয়াল তারকা। পাঁচবারের ব্যালন ডি’অর জয়ী তাঁর লক্ষ্যে অবিচল, ‘আমার এখনো অনেক কিছু জয় করা বাকি। আমাকে হয়তোবা এ জন্য অনেক কিছু ত্যাগ করতে হবে। আমি এ জন্য পুরোপুরি প্রস্তুত।’ রোনালদো নিজেও বোধ হয় বুঝতে পারছেন, এখনই প্রমাণের সময় তাঁর।
বুধবার রাতেই সব কৌতূহলের জবাব মিলবে।
