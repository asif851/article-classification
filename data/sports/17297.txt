
ইংল্যান্ড দল এসেছে। সেটি ইসিবি ও ইংলিশ ক্রিকেটারদের সংগঠনের (পিসিএ) সবুজ সংকেত পাওয়ার পরই। যদিও এই সিরিজের পরপরই বাংলাদেশে অনুষ্ঠেয় টি-টোয়েন্টি টুর্নামেন্টের ব্যাপারে সতর্কবার্তা দিয়েছে পিসিএই। সংস্থাটি বলেছে, ইংল্যান্ড জাতীয় দল যে মানের নিরাপত্তা পাচ্ছে, বিপিএলের সময় সেটি নাও থাকতে পারে। তবে এরই মধ্যে বাংলাদেশে বেশ কিছুদিন কাটিয়ে দেওয়া মঈন আলী সতীর্থদের আশ্বস্ত করছেন। বলছেন, অনায়াসে বিপিএলেও খেলতে আসতে পারেন ইংলিশ ক্রিকেটাররা।বাংলাদেশে ইংল্যান্ডের নিরাপত্তা ব্যবস্থাকে ‘এ পর্যন্ত পাওয়া সেরা’ বলে আখ্যা দিয়ে মঈন বলেছেন, ‘আমার মতে সবকিছু ভালোই মনে হচ্ছে। সত্যি বলতে কি, নিরাপত্তার দিক দিয়ে এখন পর্যন্ত সবচেয়ে সেরাটাই আমরা এখানে পেয়েছি। অন্য দেশকে এর চেয়ে ভালো নিরাপত্তা দিতে হলে বেশ ​কষ্টই করতে হবে। এখন পর্যন্ত আমাদের দারুণভাবেই দেখভাল করা হচ্ছে।’মঈন নিজে অবশ্য বিপিএলে নেই। তবে রবি বোপারা, টাইমাল মিলস, বেনি হাওয়েল, রিকি ওয়েসেলস, সামিট পাটেল, রিচার্ড গ্লিসন, জোশুয়া কবের মতো ইংলিশ ক্রিকেটাররা আগামী ৪ নভেম্বর শুরু এই টুর্নামেন্টে খেলবেন। গ্লিসন এরই মধ্যে বলেছেন, তিনি বিপিএলে খেলবেন। তবে বিপিএল নয়, ২০১৩-১৪ মৌসুমে ঢাকা প্রিমিয়ার লিগে খেলার সময় বিরোধী রাজনৈতিক দলের জ্বালাও-পোড়াও আন্দোলনের অভিজ্ঞতার কথা বলে বাংলাদেশে আসেননি ওয়ানডে অধিনায়ক এউইন মরগান।২০১৩ সালে বিপিএল খেলে যাওয়া মঈন কিন্তু বলছেন এত ভয় পাওয়ার কিছু নেই, ‘আমি জানি পিসিএ খেলোয়াড়দের মেইল পাঠিয়েছে। তবে খেলোয়াড়দের বাংলাদেশে আসার ব্যাপারে কোনো পরামর্শ দেওয়া হয়েছে কি না, সেটি অবশ্য জানি না। তবে না আসার তো কোনো কারণ দেখছি না। এখানকার নিরাপত্তা দারুণ। যদি খেলোয়াড়েরা সন্তুষ্ট থাকে, ওদের আসাই উচিত। হয়তো এখনকার মতো এত কঠিন নিরাপত্তাব্যবস্থা থাকবে না। তবে যা থাকবে সেটিও অনেক ভালোই হবে বলে আমার ধারণা।’বাংলাদেশের আতিথেয়তায় মঈনকে রীতিমতো মুগ্ধই মনে হচ্ছে, ‘আমি এখানে দুই মাস খেলে গেছি। দারুণ ছিল সেই অভিজ্ঞতা। এখানকার মানুষ অসাধারণ। এখানে সবাই আমার যত্ন নিয়েছে। অনেক বন্ধুও আছে এখানে আমার।’ সূত্র: বিবিসি।
