
এক যুগ আগে জাতীয় ক্রিকেট দলে শাহরিয়ার নাফীসের আবির্ভাবটাই ছিল আলোড়ন তুলে। ২০০৫ সালে মাত্র ১৯ বছর বয়সে ইংল্যান্ড সফরে তিনি নিজেকে প্রমাণ করেছিলেন ভবিষ্যতের সম্পদ হিসেবে। ধারাবাহিকভাবে রান করেছেন। সে সময়ের মহাপরাক্রমশালী অস্ট্রেলিয়ার বিপক্ষে ফতুল্লা টেস্টে ১৩৮ রানের ইনিংস খেলে নিজেকে নিয়ে গিয়েছিলেন অন্য উচ্চতায়। কিন্তু শুরুর মতো দুর্দান্ত হয়নি তাঁর আন্তর্জাতিক ক্যারিয়ার। একটা সময় দল থেকে বাদ পড়লেন; ঘরোয়া ক্রিকেটে নিয়মিত রান করলেও জাতীয় দলে ফেরার সংগ্রাম করেই কাটছে তাঁর দিন।দেশের হয়ে ২৪টি টেস্ট আর ৭৫টি ওয়ানডে খেললেও নাফীস আন্তর্জাতিক টি-টোয়েন্টি খেলেছেন মাত্র একটি! সেটি অবশ্য এক ঐতিহাসিক প্রেক্ষাপটেই খেলা। ২০০৬ সালে জিম্বাবুয়ের বিপক্ষে বাংলাদেশের প্রথম আন্তর্জাতিক টি-টোয়েন্টিতে তিনি খেলেছিলেন অধিনায়ক হিসেবেই।আন্তর্জাতিক টি-টোয়েন্টি মাত্র একটি খেললেও বাংলাদেশ প্রিমিয়ার লিগের (বিপিএল) রেকর্ড বই তাঁকে চেনাচ্ছে অন্যভাবেই। এখন পর্যন্ত অনুষ্ঠিত বিপিএলের পাঁচটি আসরে সেরা জুটির রেকর্ডগুলোয় নাফীসের আধিপত্য। সেরা তিনটি জুটির অংশ হয়ে আছেন এই বাঁহাতি ব্যাটসম্যান।২০১৩ সালের ২৪ জানুয়ারি খুলনার শেখ আবু নাসের স্টেডিয়ামে ঝড় তুলেছিলেন নাফীস খুলনা রয়েল বেঙ্গলসের হয়ে। দুরন্ত রাজশাহীর বিপক্ষে নিউজিল্যান্ডের লু ভিনসেন্টকে সঙ্গে নিয়ে তাঁর ওপেনিং জুটি অবিচ্ছিন্ন ছিল ১৯৭ রানে। নাফীস ৬৯ বলে করেছিলেন অপরাজিত সেঞ্চুরি (১০২*)। ভিনসেন্ট করেছিলেন ৫১ বলে হার না মানা ৮৯। বিপিএলের ইতিহাসে এখন পর্যন্ত যেকোনো উইকেটে এটিই সেরা জুটি।গত বিপিএলে নাফীস বরিশাল বুলসের হয়ে ইংলিশ ব্যাটসম্যান ডেভিড মালানের সঙ্গে দ্বিতীয় উইকেটে গড়েছিলেন ১৫০ রানের জুটি। চিটাগং ভাইকিংস করেছিল ১৬৩। ম্যাচটি জিততে নাফীস-মালানকে যে খুব টি-টোয়েন্টি উপযোগী ব্যাটিং করতে হয়েছিল, সে কথা বলা যাবে না—৫৯ বলে করেছিলেন ৬৫। সতীর্থ মালানও ৪৮ বলে ৭৮ করেছিলেন। বিপিএলে দ্বিতীয় সেরা জুটি হলেও আগুন ঝরানো কোনো জুটি এটি ছিল না। বরং ঠান্ডা মাথায় প্রতিপক্ষের সংগ্রহকে পেরিয়ে যাওয়ার ভালো উদাহরণ বলা যেতে পারে সেটিকে।
২০১৫-তে রংপুর রাইডার্সের বিপক্ষে তৃতীয় উইকেট জুটিতে সাব্বির রহমানের সঙ্গে ১২৪ রানের জুটি গড়েছিলেন নাফীস। বিপিএলে এটি তৃতীয় সেরা জুটি। রংপুরের ১৬০ রান পেরিয়ে যেতে যথেষ্ট ছিল সেই জুটি। নাফীস সাব্বিরকে কেবল সঙ্গ দিয়ে গিয়েছিলেন—৪০ বলে করেছিলেন ৪৪। সাব্বিরও ৭৯ রান করতে খেলেছিলেন ৪৯ বল।
