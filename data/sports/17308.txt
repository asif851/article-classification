
এশিয়া কাপে আফগানিস্তানের কাছে হারের পর কেমন যেন এলোমেলো হয়ে গেল বাংলাদেশ দল। টি-টোয়েন্টি বিশ্বকাপের আগে দুটি প্রস্তুতি ম্যাচ জিতে কিছুটা ফিরে পাওয়া গেল নিজেদের। কিন্তু বিশ্বকাপে হংকংয়ের কাছে হার আবারও এলোমেলো করে দিল সবকিছু।
এর সঙ্গে ক্রিকেটারদের মনোজগতেরও একটা সম্পর্ক খুঁজে পাচ্ছেন বিসিবির সভাপতি নাজমুল হাসান। ক্রিকেটারদের মানসিকভাবে চাঙা করতে বিসিবি তাই একজন মনোবিদের শরণ নিতে যাচ্ছে। কাল বোর্ড সভাপতিই বললেন, ‘জাতীয় দলের সঙ্গে কাজ করার জন্য একজন মনস্তত্ত্ববিদকে কাল (পরশু) অনুমোদন দিলাম।’ মানসিক দক্ষতা উন্নয়নে ক্রিকেটারদের নিয়ে কাজ করবেন কানাডাপ্রবাসী বাংলাদেশি আলী আজহার খান। আপাতত তিন দিন বসবেন তিনি খেলোয়াড়দের সঙ্গে। ২৪ ও ২৭ এপ্রিল পুরো দলের সঙ্গে, ২৮ এপ্রিল সব খেলোয়াড়ের সঙ্গে কথা বলবেন আলাদা আলাদাভাবে।
টি-টোয়েন্টি বিশ্বকাপের পর পর জাতীয় দলের অনেক জায়গাতেই পরিবর্তন আনবেন বলে জানিয়েছিলেন বোর্ড সভাপতি। কাল সে প্রসঙ্গে আবারও বললেন, ব্যাটিং, বোলিং, ফিল্ডিংয়ের জন্য স্বল্প সময়ের জন্য আলাদা পরামর্শক কোচ আনার পরিকল্পনা আছে বোর্ডের। এ ছাড়া জাতীয় দলের যেসব জায়গায় ঘাটতি আছে, সেসব জায়গায় নতুন নতুন খেলোয়াড় আনার সুযোগ তৈরির কথাও বলেছেন।
কয়েক দিন আগে দুবাইয়ে অনুষ্ঠিত আইসিসির সভা নিয়েও কাল কথা বলেছেন নাজমুল হাসান। সভায় সুষ্ঠুভাবে বিশ্বকাপ আয়োজনের জন্য বাংলাদেশের ভূয়সী প্রশংসা করা হয়েছে। তবে এই সভাতেই ওঠা আরও একটা ব্যাপার বিব্রতকর হতে পারত বাংলাদেশের ক্রিকেটের জন্য। কিন্তু বাংলাদেশসহ আরও কয়েকটি দেশের আপত্তির কারণে সেটি নিয়ে আর আলোচনা হয়নি। এ সম্পর্কে বিসিবির সভাপতির বক্তব্য, ‘টি-টোয়েন্টি বিশ্বকাপে যেমন বাছাইপর্ব খেলতে হয়, ওয়ানডেতেও বাছাইপর্ব খেলার একটা এজেন্ডা এসেছিল সভায়। আমি এতে আপত্তি জানাই এবং আরও কয়েকটা দেশ তাতে সমর্থন করে। এটা নিয়ে এরপর আর কোনো আলোচনা হয়নি।’
হুট করে আইসিসির সভায় এ রকম একটা বিষয় কেন উঠল সেটা জানেন না বলেই জানালেন নাজমুল। ‘কেন এল আমি জানি না। টেস্ট এবং টি-টোয়েন্টি নিয়ে আলোচনার সময় এটাও হবে, এ রকম কোনো সিদ্ধান্ত নেওয়া আছে কি না, আমি জানি না।’
