
ক্যারিবিয়ান প্রিমিয়ার লিগে (সিপিএল) খেলতে এনওসি (অনাপত্তিপত্র) পাওয়াকে কেন্দ্র করে সাকিব আল হাসানকে গত বছর কী হ্যাপাটাই না পোহাতে হলো! পেছনের দুঃসহ স্মৃতি ভুলে সাকিবের সামনে আবার ক্যারিবিয়ান লিগ মাতানোর সুযোগ। সিপিএল-২০১৫ সংস্করণে ফ্র্যাঞ্চাইজি খেলোয়াড়দের খসড়া তালিকা প্রকাশ করেছে আয়োজক কর্তৃপক্ষ। সাকিব রয়েছেন সেন্ট লুসিয়া ফ্রাঞ্চাইজি দলে।সাকিবের দাম ধরা হয়েছে ৫০ হাজার ডলার। দামের বিচারে দলে সাকিবের অবস্থান পাঁচে। এ ক্ষেত্রে সবার ওপরে রয়েছেন ড্যারেন স্যামি (দেড় লাখ ডলার), রস টেলর (এক লাখ ডলার), কেভিন পিটারসেন (৮০ হাজার), জনসন চার্লস (৭০ হাজার)। উল্লিখিত চারজনই সেন্ট লুসিয়ার হয়ে খেলেছিলেন গত মৌসুমেও। খসড়া প্রকাশ হওয়ার সময় উচ্ছ্বসিত সাকিব টুইট করেছেন, ‘আজ সিপিএল খসড়া প্রকাশ হচ্ছে, ভীষণ রোমাঞ্চিত। আশা করছি, ‘‘সবচেয়ে বড় উৎসবে” অংশ নেওয়ার সুযোগ পাব।’বিদেশি ফ্র্যাঞ্চাইজি খেলোয়াড়দের মধ্যে সবচেয়ে দামি শহীদ আফ্রিদি। পাকিস্তানি এই অলরাউন্ডারের দাম দেড় লাখ ডলার। তথ্যসূত্র: ক্রিকইনফো।
