
১৯ বছর ২৮৫ দিন বয়সে ওয়ানডে অভিষেক। আর ৫ উইকেট নিয়ে অভিষেকটাকে স্মরণীয় করে রাখলেন মুস্তাফিজুর রহমান। ওয়ানডে অভিষেকে ৫ উইকেট নেওয়া দ্বিতীয় কনিষ্ঠতম বোলার মুস্তাফিজ। কনিষ্ঠতম বোলারও বাংলাদেশের—তাসকিন আহমেদ। গত বছর ভারতের বিপক্ষে মিরপুরেই ওয়ানডে অভিষেকে ৫ উইকেট নেওয়ার দিন তাসকিনের বয়স ছিল ১৯ বছর ৭৫ দিন। অবশ্য ওয়ানডেতে সবচেয়ে কম বয়সে ৫ উইকেট নেওয়া বাংলাদেশি এঁরা কেউ নন। ২০০৪ সালে নিউজিল্যান্ডের বিপক্ষে ৩১ রানে ৫ উইকেট নেওয়া আফতাব আহমেদই সবচেয়ে কম বয়সী (১৮ বছর ৩৬১ দিন)। সব মিলিয়ে ওয়ানডেতে ৫ উইকেট নেওয়া তৃতীয় কনিষ্ঠতম আফতাব। ১৯৯০ সালে ১৮ বছর ১৬৪ দিন বয়সে ৫ উইকেট নেওয়া পাকিস্তানের ওয়াকার ইউনিসই সবচেয়ে কম বয়সী। ওয়াকার ভেঙেছিলেন ১৯৮৫ সালে ওয়াসিম আকরামের (১৮ বছর ২৬৬ দিন) গড়া রেকর্ড।
