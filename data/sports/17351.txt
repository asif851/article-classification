

নেই বৃষ্টির উপদ্রব। আকাশে মেঘ আছে তবে সেটি বৃষ্টি হয়ে ঝরেনি। ঝকঝকে আবহাওয়ায় ডাবলিনের ব্যালব্রিগান ক্রিকেট ক্লাবে আজ নির্বিঘ্নেই অনুশীলন সেরেছে বাংলাদেশ দল।গত পরশু ডাবলিনের মালাহাইডে বৃষ্টি-বাধায় আয়ারল্যান্ডের বিপক্ষে বাংলাদেশের ম্যাচটা শেষ পর্যন্ত পরিত্যক্ত হয়েছে। এই ম্যাচ পেছনে রেখে বাংলাদেশের চোখ এখন সামনে। আগামী বুধবার ডাবলিনের আরেক মাঠে ক্লনট্যার্ফ ক্লাব গ্রাউন্ডে কিউইদের মুখোমুখি মাশরাফিরা। নিউজিল্যান্ডের বিপক্ষে নিজেদের তৈরি করতে আজ রোববার স্থানীয় সময় সকাল ৯টা থেকে ১২টা পর্যন্ত অনুশীলন করেছে বাংলাদেশ।গত ডিসেম্বর-জানুয়ারিতে নিউজিল্যান্ডের মাটিতে কিউদের কাছে প্রতিটি সিরিজেই ধবলধোলাইয়ের দুঃসহ স্মৃতি নিশ্চয়ই ভোলেননি মাশরাফিরা। নিউজিল্যান্ডের এই দলটাতে নেই মার্টিন গাপটিল, কেন উইলিয়ামসন, ট্রেন্ট বোল্ট, টিম সাউদি, কলিন ডি গ্র্যান্ডহোম, মিশেল ম্যাকলেনাহানরা। কিউই তারকারা এখনো ব্যস্ত আইপিএলে। প্রায় দ্বিতীয় সারির দলকে নিয়ে আয়ারল্যান্ডে ত্রিদেশীয় সিরিজ খেলছে নিউজিল্যান্ড। র‍্যাঙ্কিংয়ের হিসাব-নিকাশ আর চ্যাম্পিয়নস ট্রফির প্রস্তুতি তো আছেই। ডিসেম্বর-জানুয়ারিতে ধবলধোলাইয়ের ক্ষতে প্রলেপ দেওয়ার এই সুযোগ নিশ্চয়ই হাতছাড়া করতে চাইবেন না মাশরাফিরা!
