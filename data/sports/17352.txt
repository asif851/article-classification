
প্রথম গোলটা খাওয়ার পরই যেন আহত বাঘের মতো খেপে ওঠে রিয়াল মাদ্রিদ। একের পর এক আক্রমণে বার্সেলোনাকে রীতিমতো কোণঠাসা করে ফেলে। এরই মধ্যে ক্রিস্টিয়ানো রোনালদোর গোল ন্যু ক্যাম্পকে স্তব্ধ করে দেয়। রোনালদোর গোল উদ্‌যাপনও ছিল এমন—‘অনেক শোরগোল হয়েছে, এবার থামো!’বার্সা বিপদে পড়তে পারত আরও। প্রথমার্ধে বার্সার রক্ষণকে একেবারে ছত্রভঙ্গ করে দিয়েছিল রিয়াল। সেই মুহূর্তে ম্যাচের ৪০ মিনিটে জালে বল পাঠান গ্যারেথ বেল। উদ্‌যাপনও শুরু করে দেন। কিন্তু তাঁর উল্লাস থামিয়ে দেয় লাইন্সম্যানের উঁচু হয়ে ওঠা পতাকা। অফসাইড!কিন্তু আসলেই কি বেলের গোলটি অফসাইডে ছিল। এ নিয়ে রীতিমতো বিতর্কের ঝড় চলছে সমর্থকদের মধ্যে। বিশ্বজুড়ে দুই দলের সমর্থকেরা যুক্তি পাল্টা-যুক্তি দিয়ে চলেছেন। বাংলাদেশের রিয়াল সমর্থকদের অনেকেই মানতে পারছেন না। কেউ কেউ তো বিদ্রূপ করে এই অফসাইডের সঙ্গে মিলিয়েছেন রোহিত শর্মার বেঁচে যাওয়া সেই নো বলটিকেও!ম্যাচের সময় ধারাভাষ্যকারেরাও প্রশ্ন তুলেছিলেন অফসাইডটি নিয়ে। তবে পরে পরিষ্কার হয়েছে, লাইন্সম্যান খুবই গুরুত্বপূর্ণ এবং সঠিক সিদ্ধান্ত নিয়েছেন। আসলে যাঁরা ভাবছেন অফসাইড ছিল না, রেফারির ভুল সিদ্ধান্তের বলি হয়েছে রিয়াল, তাঁদের বিভ্রান্ত করছে বেলের অবস্থান। বেল অফসাইডে ছিলেন না ঠিকই। কিন্তু তাঁর কাছে বল এসেছে রোনালদোর হেড থেকে। আর করিম বেনজেমার সেন্টার থেকে রোনালদোর কাছে যখন বলটি পৌঁছায়, সেন্টারটির মুহূর্তে রোনালদো অফসাইডেই ছিলেন।বিতর্কের সমাধান টেনেছে খোদ মার্কা। মাদ্রিদের এই পত্রিকাটি রিয়ালের প্রকাশ্য সমর্থক। এটি যদি অফসাইড না হতো, তাহলে রেফারিকে সমালোচনার চাবুকে ছুঁলে ফেলত মার্কা। কিন্তু মার্কা তাদের অনলাইন সংস্করণে ছবি আর ভিডিওসহ বুঝিয়ে দিয়েছে কেন এটা অফসাইড ছিল। মার্কার শিরোনাম: ‘একটুর জন্য অফসাইডে থাকা রোনালদোর কারণে বাতিল হয়েছে বেলের গোল’। প্রতিবেদনে মার্কা লিখেছে, ‘বেলকে বলটি পাঠানোর আগে রোনালদো রাকিটিচের একটু সামনে ছিলেন। করিম বেনজেমার সেন্টারটি রোনালদো যখন আলতো টোকায় পাঠান, বেল তখন অনসাইডেই ছিলেন। কিন্তু লাইন্সম্যান সঠিকভাবেই গোলটি বাতিল করে, কারণ বার্সেলোনা রক্ষণের শেষ খেলোয়াড় রাকিটিচের থেকে রোনালদো সামান্য এগিয়ে ছিলেন।’
