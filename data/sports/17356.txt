
‘আগামীর টেন্ডুলকার’ থেকে পদোন্নতি পেয়ে ‘এ যুগের টেন্ডুলকার’ হয়ে গেলেন। সেখান থেকেও কেউ কেউ আরও এক ধাপ এগিয়ে দিতে চান তাঁকে। বলছেন, বিরাট কোহলি নাকি এরই মধ্যে পেরিয়ে গেছেন শচীন টেন্ডুলকারকে, অন্তত রান তাড়া করে দলকে জয় এনে দেওয়ার ক্ষেত্রে তো অবশ্যই। টেন্ডুলকারের সমান হওয়ার পথে, সমান হয়ে গেছেন, নাকি পেরিয়ে গেছেন—এই আলোচনায় যেতে রাজিই নন কপিল দেব। ভার​তীয় ক্রিকেটের এই কিংবদন্তি বলছেন, টেন্ডুলকারের সঙ্গে কোহলির তুলনা করাটাই অন্যায়।বারবার উঠে আসা এই আলোচনায় কপিল যেন বিরক্তই। গতকাল শনিবার কলকাতায় একটি অনুষ্ঠানে বিশ্বকাপজয়ী এই অধিনায়ক বলেছেন, ‘এই রকম তুলনার প্রয়োজনটা কোথায়? শচীন তার নিজের অর্জন দিয়েই লিজেন্ড হয়ে গেছে, আর কোহলির তো কেবল শুরু। এখনই দুজনের মধ্যে তুলনা করাটা তাই একদমই ঠিক না।’কপিল যেন এদিন ‘বিরক্ত মুডে’ই ছিলেন। বাকি দুটি প্রশ্নেও নিজের বিরক্তি লুকাননি। ​ধোনিকে নেতৃত্ব থেকে সরিয়ে দেওয়া উচিত কি না, এমন প্রশ্নের জবাবে বলেন, ‘এটা নির্বাচকদের ভাবতে দিন। ওনারা যখন মনে করবেন পরিবর্তন দরকার, তখন পরিবর্তন আনবেন।’ ভারত বিশ্বকাপে দুর্দান্ত খেলেছে বলেও মনে করেন​ তিনি। এমনকি টি-টোয়েন্টি নিয়ে সাবেক কিছু তারকা ও সমালোচকের নাক সিটকানোর বিরুদ্ধেও কপিলের অবস্থান। টি-টোয়েন্টি কি ক্রিকেটকে ধ্বংস করছে, এমন প্রশ্নে উত্তরে বললেন, ‘এই প্রশ্ন কেন আসছে? এর আগে কখনো এত এত ছক্কা আর এভাবে রান তাড়া করা দেখেছেন?’ সূত্র: পিটিআই।
