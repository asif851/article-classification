
দুই ম্যাচ বাকি থাকতেই ত্রিদেশীয় সিরিজের ফাইনাল নিশ্চিত বাংলাদেশের। বাংলাদেশ চাইলে এখন রিজার্ভ বেঞ্চটা কাজে লাগাতে পারে ভালোভাবেই। দলের টেকনিক্যাল ডিরেক্টর খালেদ মাহমুদ আজ রাজধানীর এক হোটেল সংবাদমাধ্যমকে জানালেন, বাকি দুই ম্যাচে কিছু পরিবর্তন আসতেও পারে।
শ্রীলঙ্কা ও জিম্বাবুয়ে দুটি দলকেই সিরিজের নিজেদের প্রথম দুই ম্যাচে উড়িয়ে দিয়েছে বাংলাদেশ। ফাইনাল নিয়ে কোনো চিন্তা নেই মাশরাফিদের। সিরিজে নিজেদের প্রথম দুই ম্যাচে খুব একটা পরীক্ষা-নিরীক্ষার সুযোগ ছিল না বাংলাদেশের। জিম্বাবুয়ের বিপক্ষে খেলা বাঁহাতি স্পিনার সানজামুল ইসলামকে বসিয়ে শ্রীলঙ্কার বিপক্ষে খেলানো হয়েছে পেসার সাইফউদ্দিনকে। পরিবর্তন বলতে এতটুকুই। ২৩ ও ২৫ জানুয়ারি জিম্বাবুয়ে ও শ্রীলঙ্কার বিপক্ষে কি পরিবর্তন আসতে পারে আগে ভাগেই ফাইনাল নিশ্চিত হওয়া বাংলাদেশের? মাহমুদ নিশ্চিত করে কিছু না বললেও সম্ভাবনাটা একেবারে উড়িয়েও দিচ্ছেন না, ‘জয় একটা অভ্যাস। জয়ের থেকে দূরে সরে যাওয়া মানেই সমস্যা। আমরা এই দল নিয়েও হারতে পারি। তারপরও কিছু ট্যাকটিকাল ও টেকনিক্যাল পরিবর্তন তো থাকবে বা থাকতে পারে। তবে উইনিং কম্বিনেশন ধরে রাখাটা গুরুত্বপূর্ণ। আমরা এখনো ফাইনাল জিতিনি। ফাইনাল জেতাটাই গুরুত্বপূর্ণ। হয়তো আমরা দুটি ম্যাচ দারুণভাবে জিতেছি, ভালো একটা অবস্থানে আছি। এখন জয় ধরে রাখতে চাই।’
