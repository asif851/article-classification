
শহীদ আফ্রিদি কি ঢাকায় এসে পৌঁছেছেন? কাল রাত পর্যন্ত খবর, রংপুর রাইডার্সে নাম লেখানো পাকিস্তানি অলরাউন্ডার আজ সকালে ঢাকায় এসে সন্ধ্যায় খুলনা টাইটানসের বিপক্ষে মাঠে নেমে যাবেন। তা ক্রিস গেইল কবে আসবেন? জ্যামাইকান ওপেনার আসবেন আরও একটু দেরিতে। চিটাগং ভাইকিংস তাঁকে হয়তো পাবে ২৫ নভেম্বর থেকে শুরু ঢাকার দ্বিতীয় পর্বে। যেকোনো টি-টোয়েন্টি টুর্নামেন্টেই কাঙ্ক্ষিত দুই নাম গেইল-আফ্রিদি। স্বাভাবিকভাবেই বিনোদনের দুই ফেরিওয়ালাকে নিয়ে আগ্রহ একটু বেশিই।
মাঠের বাইরে আমুদে আর ২২ গজে সংহার মূর্তি—ক্রিস গেইল টি-টোয়েন্টির সবচেয়ে বড় বিজ্ঞাপন। পরিসংখ্যানেও সেটির ছাপ। ২৭২ ম্যাচে ১০ হাজার ছুঁই ছুঁই রান (৯৬৬৮)। ১৮টি সেঞ্চুরি নিয়ে আছেন একেবারে চূড়ায়। তাঁর পরে ৭ সেঞ্চুরির ব্রেন্ডন ম্যাককালামের সঙ্গে যেন যোজন যোজন দূরত্ব। এক ইনিংসে সর্বোচ্চ অপরাজিত ১৭৫ রান তাঁর। ক্রিকেটের সংক্ষিপ্ততম সংস্করণে চার-ছক্কা সংখ্যাতেও গেইলের ধারেকাছে কেউ নেই।
প্রতিবারই বিপিএলে ব্যাটিংয়ে ঝড় তুলে গেইল যোগ করেন বাড়তি রং। এই টুর্নামেন্টে সর্বোচ্চ ৩টি সেঞ্চুরি তাঁর। ১০ ম্যাচে ৭৭.২৮ গড়ে রান ৫৪১। প্রথম দুবারের তুলনায় গতবার অবশ্য একটু নিষ্প্রভই ছিলেন। তারপরও ৪ ম্যাচে ৪৬.৩৩ গড়ে করেছিলেন ১৩৯ রান। 
প্রথম বিপিএলে সবচেয়ে বেশি দাম ছিল আফ্রিদির। যদিও খেলেছিলেন শুধু সেমিফাইনাল ও ফাইনালেই। পরেরটিতে পিসিবির অনুমতি না থাকায় খেলতে পারেননি। গতবার সিলেট সুপারস্টারসের হয়ে ৫টি ম্যাচ খেলেছেন। বিপিএলে আফ্রিদি অবশ্য নিজের ছায়া হয়েই ছিলেন। ৭ ম্যাচে মাত্র ৭ উইকেট, রান করেছেন ১১৪—আফ্রিদির নামের সঙ্গে যা একেবারেই যায় না। প্রথমবারের মতো এবার পুরো টুর্নামেন্টই খেলার কথা রংপুর অধিনায়কের। এবার যদি চার-ছক্কার ঝড়ে বিপিএলকে উন্মাতাল করতে পারেন ‘বুম বুম!’ 
