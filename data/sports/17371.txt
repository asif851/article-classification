



লেগানেসের মাঠে ৩-১ গোলে জিতেছে রিয়াল মাদ্রিদ।
রিয়ালের হয়ে ৫৫০তম ম্যাচে গোল পেয়েছেন রামোস।
এ নিয়ে টানা চার ম্যাচ জিতল রিয়াল।


ক্রিস্টিয়ানো রোনালদো বিশ্রামে। চোটের কারণে দুই মিডফিল্ডার টনি ক্রুস আর লুকা মডরিচও মাঠের বাইরে। একই কারণে মার্সেলোও যোগ দিয়েছেন তাঁদের সঙ্গে। চোটের এমন থাবার পরেও গ্যারেথ বেলকে বাইরে বসিয়ে লেগানেসের বিপক্ষে একাদশ সাজিয়েছিলেন জিনেদিন জিদান। রিয়াল কোচের এ সিদ্ধান্তে অনেকে অবাক হলেও কাল ম্যাচের শেষ হাসিটা কিন্তু জিদানেরই। প্রায় দ্বিতীয় সারির দল নিয়েও লেগানেসকে তাদেরই মাঠে রিয়াল হারিয়েছে ৩-১ গোলে।
অথচ রিয়ালের শুরুটা ছিল ভীতি-জাগানিয়া। রক্ষণভাগের ভুলে পিছিয়ে পড়তে হয়েছে ৬ মিনিটের মাথায়। লেগানেসের উনাই বুসতিনসা ছয় গজ দূর থেকে টোকা মেরেছিলেন। রিয়াল গোলরক্ষক কিকো কাসিয়া তা রুখে দিলেও বল ভেতরে ঢুকে যাচ্ছিল। এ পরিস্থিতিতে রিয়াল ডিফেন্ডার রাফায়েল ভারানের দুর্বল শট বুসতিনসার গায়ে লেগে আশ্রয় নেয় জালে।
মৌসুমের শুরুতে এই লেগানেসের কাছে হেরেই কোপা ডেল রে থেকে ছিটকে পড়েছিল রিয়াল। এবার লিগে সেই একই দলের বিপক্ষে পিছিয়ে পড়ায় আড়মোড়া ভাঙে রিয়াল খেলোয়াড়দের। ৫ মিনিট পরই মাতেও কোভাচিচের পাস থেকে রিয়ালকে সমতায় ফেরান লুকাস ভাসকেজ। ২৯ মিনিটে করিম বেনজেমা, ভাসকেজ ও কাসেমিরোর দারুণ ওয়ান-টাচ ফুটবল থেকে এগিয়ে যায় রিয়াল। গোল করেন কাসেমিরো।
বিরতির পর ভীষণ অগোছালো ফুটবল খেলেছেন জিদানের শিষ্যরা। ভুল পাসের ছড়াছড়িতে লেগানেসও গোল করার সুযোগ পেয়েছিল। কিন্তু স্বাগতিকদের ভুলেই ম্যাচের শেষ গোলটি পায় রিয়াল। বক্সে কোভাচিচকে ফাউল করার খেসারত দিয়ে পেনাল্টি হজম করতে হয় লেগানেসকে। স্পটকিক থেকে রিয়াল ক্যারিয়ারে নিজের ৭২তম গোলটি আদায় করে নেন ডিফেন্ডার সার্জিও রামোস!
রিয়াল অধিনায়কের জন্য এ ম্যাচটা মাইলফলকের। প্রাণের দলটির হয়ে এটা ছিল তাঁর ৫৫০তম ম্যাচ। গোলের সঙ্গে হলুদ কার্ড দেখেও মাইলফলকটি উদ্‌যাপন করেন রামোস। লা লিগায় এ নিয়ে ১৬৬বার হলুদ কার্ড দেখলেন, যা আসরটির ইতিহাসে কোনো খেলোয়াড়ের ক্ষেত্রে সর্বোচ্চ। এস্পানিওলের বিপক্ষে আগামী ম্যাচে তাঁকে পাচ্ছে না রিয়াল। লেগানেসের বিপক্ষে ম্যাচ শেষে রিয়ালের ড্রেসিংরুমে গিয়ে রামোসকে ‘৫৫০’ নম্বরের স্মারক জার্সি উপহার দিয়েছেন রিয়াল সভাপতি ফ্লোরেন্তিনো পেরেজ।
মৌসুমের শুরুতে খারাপ করলেও ধীরে ধীরে ফর্মে ফিরছে রিয়াল। এ নিয়ে টানা চার ম্যাচ জিতলেন জিদানের শিষ্যরা। ২৪ ম্যাচে ৪৮ পয়েন্ট নিয়ে তালিকার তিনে উঠে এল রিয়াল। শীর্ষস্থানীয় বার্সার সঙ্গে তারা ১৪ পয়েন্ট ব্যবধানে পিছিয়ে। দুই দলের হাতেই রয়েছে আর ১৪টি করে ম্যাচ। দল বেশ পিছিয়ে পড়লেও রামোস কিন্তু আশা ছাড়ছেন না, ‘আমরা লা লিগায় লড়াই চালিয়ে যাব এবং পয়েন্ট ব্যবধান যত বেশি সম্ভব কমানোর চেষ্টা করব।’
