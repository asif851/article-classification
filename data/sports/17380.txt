
লুইস সুয়ারেজের গোলে রিয়াল বেতিসের বিপক্ষে কোনোমতে হার এড়িয়েছে বার্সেলোনা। সেই সঙ্গে আছে রেফারির ভুল সিদ্ধান্ত, গোললাইন পেরিয়ে যাওয়ার পরও গোল না-দেওয়া। আবার এসপানিওলের বিপক্ষে হেরেই গেল সেভিয়া। পয়েন্ট টেবিলে প্রায় গা ঘেঁষাঘেঁষি করে এগিয়ে চলা এই দুই দলের পয়েন্ট হারানো তো রিয়াল মাদ্রিদেরই দুই জয়। আর সেই জয়টাকে সোনায় সোহাগা বানিয়ে রিয়াল নিজেদের ম্যাচেও তুলে নিল পুরো ৩ পয়েন্ট। এ কারতে তিন জয়ের স্বাদ পাওয়াটাকে স্মরণীয় করতে রিয়াল জিতল ৩-০ ব্যবধানে। এর চেয়ে সার্থক স্কোর আর হয় না!
রিয়াল সোসিয়েদাদের বিপক্ষে এই সহজ জয়ের নায়ক তিনজন—ক্রিস্টিয়ানো রোনালদো, আলভেরো মোরাতা ও মাতেও কোভাচিচ। দ্বিতীয়ার্ধের শেষ ২০ মিনিট ১০ জনের দল হয়ে পড়েছিল সোসিয়েদাদ। তাতে রিয়ালের কাজটা সহজ হয়েছে ম্যাচটাকে শেষ করে দিতে। শেষ পর্যন্ত দুই শিরোপা-প্রতিদ্বন্দ্বীর পা হড়কানোর পুরো ফায়দা তুলে নিয়ে বার্সেলোনা ও সেভিয়ার চেয়ে ৪ পয়েন্ট এগিয়ে গেল রিয়াল। এই দুই দলের চেয়ে এক ম্যাচ কমও খেলেছে বলে সুবিধাজনক অবস্থানে ফিরল জিনেদিন জিদানের দল।এবার এভাবেই ক্ষণে ক্ষণে রং বদলাচ্ছে। অথচ লিগ ও কোপা ডেল রে মিলিয়ে আগের ৫ ম্যাচে রিয়াল জিতেছিল মাত্র একটিতে। মনে হচ্ছিল, তারাই পথ হারিয়েছে। টানা ৪০ ম্যাচ অপরাজিত থাকার পর হঠাৎই খেই হারিয়ে ফেলা বেশ ভাবাচ্ছিল। কালও যে রিয়ালের শুরুটা ভালো হয়েছে, এমন নয়। শুরুর দিকে আক্রমণগুলো কেন যেন ঠিক দানা বাঁধছিল না। রোনালদোকে দুয়ো দেওয়া নিয়ে এত কথা, সেই রোনালদো দুবার দুয়ো শুনলেন আবারও। কিন্তু দুয়োটাকে প্রশংসার স্লোগান বানাতে তো জানেন রোনালদোই।সেরা একাদশের ৬ খেলোয়াড়কে চোটের কারণে মাঠের বাইরে রেখেও খেলাটা গুছিয়ে উঠতে একটু সময় নিল রিয়াল। কিন্তু ছন্দ ফিরে পেতেই ৩৮ মিনিটে প্রথম গোল। ৫১ মিনিটে রোনালদো লিগে তাঁর ১৩তম গোলটি করলেন। ৮২ মিনিটে দুই রিয়ালের লড়াইয়ে আসল ‘রিয়াল’ কে তা বুঝিয়ে দিলেন মোরাতা।লিগের পঞ্চম স্থানে থাকা সোসিয়েদাদের বিপক্ষে জিতে স্বস্তিই ঝরেছে কোচ জিদানের কণ্ঠে, ‘বেশ কয়েক দিন খুব বাজে ফর্মে থাকার পর অবশেষে আজ আমরা নিজেদের আসল চেহারাটা দেখাতে পেরেছি। একটি শক্তিশালী দলের বিপক্ষে এটি আমাদের পরিপূর্ণ এক পারফরম্যান্স।’বার্সেলোনা আর সেভিয়ার পথ হারানো যে বাড়তি আনন্দ দিচ্ছে, তাও জিদান লুকোলেন না, ‘এই রাতটাকে আমরা নিজেদের বলতে পারি, কারণ আমাদের প্রবল প্রতিদ্বন্দ্বীদের একদল ড্র করেছে, আরেক দল হেরেছে।’ সূত্র: এএফপি।
