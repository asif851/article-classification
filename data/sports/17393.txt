

• প্রিমিয়ার লিগে রহমতগঞ্জের কোচ ছিলেন কামাল বাবু। • স্বাধীনতা কাপে ম্যাচ চলাকালীন রেফারির সিদ্ধান্তের প্রতিবাদ জানিয়ে মাঠে ঢুকে রেফারির সঙ্গে তর্কে জড়িয়ে পড়েন তিনি। • তাঁকে এক বছরের জন্য নিষিদ্ধ ও দুই লাখ টাকা জরিমানা করা হয়েছে।

ফুটবল মাঠে যা ভাবাই যায় না, তা-ই করেছিলেন রহমতগঞ্জ ক্লাবের কোচ কামাল বাবু। স্বাধীনতা কাপ ফুটবলে রেফারির সিদ্ধান্তের প্রতিবাদ জানিয়ে সরাসরি মাঠে ঢুকে তর্কে জড়িয়ে পড়েছিলেন! খেলা চলার সময় মাঠে ঢুকে কোচের তর্ক করার দৃশ্য ফুটবলে আগে কেউ দেখেছে কি না সন্দেহ। এমন কাণ্ডের জন্য বড় শাস্তিই পেতে হচ্ছে কামালকে। বাংলাদেশ ফুটবল ফেডারেশনের (বাফুফে) ডিসিপ্লিনারি কমিটি এই কোচকে এক বছরের জন্য নিষিদ্ধ করেছে। সঙ্গে থাকছে দুই লাখ টাকা আর্থিক জরিমানাও। বাফুফের সংবাদ বিজ্ঞপ্তি অনুযায়ী বাবুকে মাঠের বাইরে থাকতে হবে ২০১৯ সালের ১২ ফেব্রুয়ারি পর্যন্ত। আর জরিমানার টাকা ৩ মার্চের মধ্যে বাফুফের ব্যাংক হিসাবে জমা দিতে হবে। স্বাধীনতা কাপে চট্টগ্রাম আবাহনী-রহমতগঞ্জ সেমিফাইনালে ডাগ আউট ছেড়ে মাঠের ভেতরে গিয়ে রেফারির সিদ্ধান্তের প্রতিবাদ জানিয়েছিলেন কামাল বাবু, তর্কও করেছিলেন রেফারির সঙ্গে। ম্যাচের পর বাফুফের ডিসিপ্লিনারি কমিটি কারণ দর্শানো নোটিশ দিয়েছিল রহমতগঞ্জ ও কোচকে। ক্ষমা চাইলেও তাতে ডিসিপ্লিনারি কমিটি সন্তুষ্ট হতে পারেনি।
