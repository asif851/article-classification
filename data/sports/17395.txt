
হ্যান্ডবল ম্যাচে দু-চার হালি গোল হওয়া খুবই স্বাভাবিক ব্যাপার। তবে শক্তিমত্তার দিক দিয়ে দুই দলের মধ্যে যতই ফারাক থাকুক না কেন, গোলের ব্যবধান ৭৯-০ হওয়ার নজির খুঁজে পাওয়া কিন্তু একটু কঠিনই। এমন প্রায় অসম্ভব ঘটনাই ঘটেছে এশিয়ান গেমসে জাপান-মালদ্বীপের মধ্যকার মেয়েদের হ্যান্ডবলে। দক্ষিণ এশিয়ার এই ছোট্ট দ্বীপ দেশটি জাপানের কাছে হেরেছে ৭৯-০ ব্যবধানে! হ্যাঁ, পাঠক, আপনি ঠিকই পড়ছেন!প্রথমার্ধেই ম্যাচের স্কোরলাইন ৪০-০। দ্বিতীয়ার্ধে গোল হয়েছে আরও ৩৯টি। মালদ্বীপের গোলরক্ষক নাহিদা আহমেদের ওপর দিয়ে একপ্রকার সুনামিই বয়ে গেছে! একটি শটেও হাত ছোঁয়াতে পারেননি তিনি।ম্যাচ শেষে মালদ্বীপ কোচ আবদুল্লাহ সালিমের সরল স্বীকারোক্তি, ‘আমরা খুবই অনভিজ্ঞ দল। শারীরিক গড়নেও সমস্যা আছে। চোটও আছে অনেকের। সবচেয়ে বড় কথা আমাদের অনেক উন্নতি করতে হবে। আশা করছি, পরের ম্যাচে এমন কিছু হবে না।’কেবল হ্যান্ডবলেই নয়, এশিয়ান গেমসে মেয়েদের অন্যান্য খেলা বিশেষ করে ফুটবলেও একই দশা মালদ্বীপের। ভারতের কাছে তারা হেরেছে ১৫-০ গোলে, থাইল্যান্ডের কাছে ১০-০ আর দক্ষিণ কোরিয়ার কাছে ১৩-০ ব্যবধানে। তবে পুরুষ ফুটবলে দেশটির উন্নতি কিন্তু লক্ষণীয়। সূত্র: এএফপি
