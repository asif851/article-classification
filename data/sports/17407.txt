

জুয়াড়িরা বোধ হয় দুয়ো দিয়ে কুল পাচ্ছে না এবারের বিশ্বকাপকে। এবারের বিশ্বকাপ যে জন্ম দিয়ে চলেছে একের পর এক ছোট-বড় বিস্ময়ের। গ্রুপের সমীকরণ এমন জায়গায় পৌঁছেছে, ঘরের মাটিতে বিশ্বকাপ থেকে ছিটকে পড়ার শঙ্কা থেকে একেবারেই মুক্ত নয় ব্রাজিল।
বাংলাদেশ সময় রাত দুটোয় একই সঙ্গে মাঠে গড়াবে ব্রাজিল-ক্যামেরুন আর মেক্সিকো-ক্রোয়েশিয়া ম্যাচ দুটি। চার দলের মধ্যে ক্যামেরুনের বিদায়ই শুধু নিশ্চিত হয়েছে আগে। বাকি তিন দলের প্রত্যেকের শেষ ষোলোতে জায়গা করে নেওয়ার সুযোগ তো থাকছেই, এমনকি তিন দলের যে কেউ হতে পারে গ্রুপ চ্যাম্পিয়ন।
ব্রাজিল যদি জেতে
ব্রাজিল জিতলে তো কথাই নেই। দ্বিতীয় রাউন্ড নিশ্চিত। তবে জয়ও কিন্তু তাদের গ্রুপ চ্যাম্পিয়ন হওয়ার নিশ্চয়তা দেবে না। ব্রাজিলের পাশাপাশি মেক্সিকোও জিতলে এই দুই দলের পয়েন্ট হয়ে যাবে সমান (৭)। তখন গ্রুপ চ্যাম্পিয়ন নির্ধারিত হবে গোল ব্যবধানে। ব্রাজিল-মেক্সিকোর মধ্যে এখন গোল ব্যবধানের পার্থক্য মাত্র এক গোলের। মেক্সিকো নিশ্চয়ই আফসোস করছে এই ভেবে, ক্যামেরুনের বিপক্ষে বৈধ দুটো গোল লাইন্সম্যানের ভুলে বাদ না হলে গ্রুপ চ্যাম্পিয়ন তো আমরাই হতাম!
ব্রাজিল যদি ড্র করে
বিশ্বকাপে টিকে থাকতে ব্রাজিলকে ক্যামেরুনের বিপক্ষে পরাজয় এড়াতে হবে। ড্র করলেও অপর ম্যাচের ফলাফল যা-ই হোক না কেন, ব্রাজিল স্থান করে নেবে দ্বিতীয় রাউন্ডে। তবে ড্র করলে অনিশ্চিত হয়ে যাবে তাদের গ্রুপ চ্যাম্পিয়ন হওয়া। তখন তাকিয়ে থাকতে হবে অন্য ম্যাচের দিকে।
ব্রাজিল যদি হেরে যায়
নব্বইয়ের সেই ভূত হুট করে ক্যামেরুনের ওপর ভর করে যদি ব্রাজিলকে আজ সত্যিই হারিয়ে দেয়, তাহলে দ্বিতীয় পর্বের জন্য ব্রাজিলের একমাত্র টিকিট হবে মেক্সিকোর জয়। সমস্যা হলো, ব্রাজিল যদি হারে আর মেক্সিকো-ক্রোয়েশিয়া ম্যাচ ড্র হয়, তাহলে ব্রাজিলের বিদায় হয়ে যাবে। তখন মেক্সিকো ৫ পয়েন্ট নিয়ে গ্রুপ চ্যাম্পিয়ন হয়ে চলে যাবে দ্বিতীয় রাউন্ডে। ব্রাজিল-ক্রোয়েশিয়া দুদলেরই পয়েন্ট সমান হবে, গোল ব্যবধানে এগিয়ে যাবে ক্রোয়েশিয়া।
মেক্সিকো-ক্রোয়েশিয়া ম্যাচ ড্র হলে
মেক্সিকো ক্রোয়েশিয়ার সঙ্গে ড্র করলেও ব্রাজিলের জন্য সেটা খুব মন্দ হবে না। গোল ব্যবধান বিবেচনায় ক্যামেরুনের বিপক্ষে ড্র করলেও গ্রুপ চ্যাম্পিয়ন হিসেবে দ্বিতীয় রাউন্ড খেলবে ব্রাজিল। আর ক্যামেরুনকে হারালে কোনো শঙ্কাই থাকবে না। মেক্সিকো-ক্রোয়েশিয়া ম্যাচটি ড্র হলে ব্রাজিল হেরে গেলেই বাদ।
ক্রোয়েশিয়া জিতে গেলে
ক্রোয়েশিয়া জিতে গেলে ক্যামেরুনের বিপক্ষে হারলেও দ্বিতীয় রাউন্ডে যাবে ব্রাজিল। তবে ২-০ বা এর বড় ব্যবধানে হারলে অনিশ্চিত হয়ে যাবে।
মেক্সিকো জিতে গেলে
মেক্সিকো জিতলে ক্যামেরুনের বিপক্ষে হারলেও দ্বিতীয় রাউন্ডে যাবে ব্রাজিল। সে ক্ষেত্রে গোল ব্যবধানের কোনো হিসাবই আর দরকার পড়বে না।
ব্রাজিল সমর্থকেরা তাই স্বস্তির নিঃশ্বাস ফেলতে পারেন। অন্য ম্যাচটির ফলাফল যা-ই হোক, সেটি ব্রাজিলের পক্ষেই যাবে। এমনকি ব্রাজিল ড্র করলেও ক্ষতি নেই। ফলে ব্রাজিলের বাদ পড়ার আশঙ্কা নিতান্তই ক্ষীণ। সমস্যা হলো, ব্রাজিল তো শুধু দ্বিতীয় রাউন্ডে যেতে চায় না, তাদের হতে হবে গ্রুপ চ্যাম্পিয়ন। কারণ দ্বিতীয় রাউন্ডে সম্ভাব্য প্রতিপক্ষ হিসেবে হল্যান্ডকে কেই বা চায়।
নেইমারদের তাই এতসব হিসাব-নিকাশে মাথা না গলিয়ে ক্যামেরুনের বিপক্ষে জয় তুলে নিলেই সব ল্যাঠা চুকে যাক।
