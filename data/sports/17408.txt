
বিপিএলে প্রথম দুই ম্যাচে উইকেট পাননি। গত ম্যাচে অবশ্য দারুণ বোলিং করেছেন। আজ দারুণ বোলিংয়ের পাশাপাশি প্রতিপক্ষের প্রথম তিন ব্যাটসম্যানকেও তুলে নিলেন মাশরাফি বিন মুর্তজা। কিন্তু শেষ পর্যন্ত দল জয়ের মুখ দেখল না। এ নিয়ে টানা তিন ম্যাচ জয়শূন্য বর্তমান চ্যাম্পিয়ন কুমিল্লা ভিক্টোরিয়ানস। এবারের বিপিএলে এখন পর্যন্ত এই একটা দলই কোনো ম্যাচ জেতেনি। অন্য দিকে খুলনা টাইটানস ১৩ রানে ম্যাচ জিতে চলে গেল পয়েন্ট টেবিলের শীর্ষে।
খুলনার দেওয়া ১৪৫ রানের লক্ষ্যে ব্যাট করতে নামা কুমিল্লা শুরু থেকেই ছিল অস্বস্তিতে। প্রথম ওভারে লিটন দাসকে হারিয়ে ফেলার পর অবশ্য ইমরুল কায়েস (১৬ বলে ২১) কিছুটা ভরসা দেখাচ্ছিলেন। কিন্তু ইমরুল ফেরার পর থেকেই ধুঁকতে ধুঁকতে শেষ পর্যন্ত কুমিল্লা ২০ ওভারে ৯ উইকেটে তুলল ১৩১। ২৬ রানে ৩ উইকেট নেওয়া মাশরা​ফি নিজে ব্যাট হাতে কিছু করে দেখানোর চেষ্টা করেছিলেন। কিন্তু তাদের ৬ ব্যাটসম্যান দুই অঙ্ক ছুঁয়েও কিছু করতে পারেননি, মাশরাফি নিজে আর কত করবেন?৫ রানে মাশরাফি আর দলীয় ৯৯ রানে ৬ উইকেট পড়ে যাওয়ার পর যেন ম্যাচ এক রকম শেষ! অন্তত কুমিল্লা নিজে যে বিশ্বাস করেনি ম্যাচটা তারা জিতবে। না হলে মাহমুদউল্লাহর করা ১৭তম ওভারে ১৬ রান তোলার পরও কেন জয়ের তাগিদ দেখা যাবে না? শেষ তিন ওভারে ৩০ রান টি-টোয়েন্টিতে অনেকবারই মিলে যাওয়া এক সমীকরণ ছিল। কিন্তু সেটা মেলান তো দূর, কুমিল্লাকে নিজেদের নেট রান রেট নিয়েও ‘উদ্বিগ্ন’ মনে হলো না। শেষ ওভারের প্রথম পাঁচ বলে একটি রানও নেই—এমনটাও যে দেখা গেল আজ।এখান থেকে ঘুরে দাঁড়াতে মাশরাফি-জাদুই দরকার। না হলে ‘চ্যাম্পিয়ন’ লেখাটা যে বেমানান লাগছে কুমিল্লার পাশে।
