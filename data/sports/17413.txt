
ফিজি নামের একটি দেশ ক্রিকেট খেলে এবং সেটাও ১৮৭৪ সাল থেকে—এই তথ্যে পাঠকের ভিরমি খাওয়ার সমূহ কারণ আছে বৈকি! এত বছর পরেও ক্রিকেটাঙ্গনে দেশটির আনাগোনা যে এ-বি-সি-ডি পাঠ নেওয়ার মতোই! কিন্তু সবাইকে চমকে দিয়ে দেশটি ২০১৬তে বাংলাদেশে অনুষ্ঠিত হতে যাওয়া অনূর্ধ্ব-১৯ বিশ্বকাপে জায়গা করে নিয়েছে। এবং সেটাও বাংলাদেশের সাবেক কোচ শেন জার্গেনসেনের হাত ধরেই!প্রশান্ত মহাসাগরের দক্ষিণ-পশ্চিমাঞ্চলের ৩৩২টি দ্বীপ নিয়ে গঠিত দ্বীপ রাষ্ট্র ফিজি। জার্গেনসেন যখন গত বছরের মে মাসে ফিজির দায়িত্ব নিলেন, সবার চোখেমুখে তখন বিস্ময়! এত দেশ থাকতে কোথাকার কোন ফিজির দায়িত্ব নিতে গেলেন এই হাইপ্রোফাইল কোচ! ক্রিকেট ফিজির জেনারেল ম্যানেজার ইনোকো লেসুমাও তাঁর মতো কোচ পেয়ে বিস্মিত হয়েছিলেন, ‘শেনের মাপের একজন আমাদের এখানে কাজ করতে রাজি হয়েছেন, এটা অবিস্মরণীয় ব্যাপার৷ একটি টেস্ট খেলুড়ে দেশ থেকে এসে ওয়ার্ল্ড ক্রিকেট লিগের একটি দলের কোচ হওয়া সত্যিই নজিরবিহীন৷’ জার্গেনসেন হয়তো মুচকি মুচকি হাসছিলেন তখন! কিছু করে দেখাতেই তো ওশেনিয়ার ছোট্ট এই দেশটির দায়িত্ব নেওয়া!
বাংলাদেশের সাবেক কোচ ফিজির দায়িত্ব নেওয়ার পর থেকেই ভোজবাজির মতো পাল্টে গেল সব। কঠোর পরিশ্রমের ফল পেতে শুরু করল দলটি। তারই ধারাবাহিকতায় আজ নিউজিল্যান্ডে অনুষ্ঠিত ইস্ট এশিয়া-প্যাসিফিক ট্রফিতে সামোয়াকে ৯ উইকেটে হারিয়ে ‍অপরাজিত গ্রুপ চ্যাম্পিয়ন হয়েছে ফিজি। আর এতেই মিলেছে অনূর্ধ্ব-১৯ বিশ্বকাপের টিকিট। যেকোনো ফরম্যাটের বিশ্বকাপে প্রথমবারের মতো খেলার সুযোগ পেল ফিজি।
স্বাভাবিকভাবেই কোচ আপ্লুত, ‘দলীয় প্রচেষ্টার ফল পেয়েছি আমরা। আমি সব সময়ই চাইতাম এ অঞ্চলের ক্রিকেটাররা প্রমাণ করুক তারা বিশ্বকাপে খেলার যোগ্যতা রাখে। আজ সেই চাওয়াটা পূর্ণ হয়েছে।’ ২০১৬ সালের ২২ জানুয়ারি থেকে ১৪ ফেব্রুয়ারি যুব বিশ্বকাপ আসর বসবে বাংলাদেশে। টেস্ট স্ট্যাটাস পাওয়া ১০টি দল ছাড়াও আরও ৬টি দল অংশ নেবে এ আসরে।
