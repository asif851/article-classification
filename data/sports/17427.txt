
‘যাক পুরাতন স্মৃতি, যাক ভুলে-যাওয়া গীতি’।কাল ফতুল্লায় জুবায়ের হোসেন পারফরম্যান্স দিয়েই জানিয়ে দিলেন, ঢাকাই ক্রিকেটের নতুন মৌসুমের দুঃসহ পুরোনো স্মৃতিটা ঝেড়ে ফেলতে চান।ঢাকা প্রিমিয়ার ক্রিকেট লিগের গত আসরটা কী খারাপই না গেছে আবাহনীর এই লেগ স্পিনারের! জাতীয় দলের বোলার, কিন্তু ক্লাব ক্রিকেটে খেলতে পারলেন মাত্র একটি ম্যাচ। ‘খরুচে বোলার’ এই যুক্তিতে আবাহনীর খেলা ১৬ ম্যাচের ১৫টিতেই জায়গা পাননি একাদশে। সুযোগ পাওয়া ম্যাচটিতে খুব একটা খারাপ করেননি, ৬ ওভারে ৩৫ রান দিয়ে নিয়েছিলেন নাফিস ইকবাল ও সাব্বির রহমানের উইকেট দুটি।এরপর বছর না ঘুরতেই জাতীয় দলেও তিনি ব্রাত্য। অবশ্য বাংলাদেশ তখন টি-টোয়েন্টিতে মগ্ন। আর ২০ ওভারের ক্রিকেটে জুবায়েরের জায়গা কই! টি-টোয়েন্টি বিশ্বকাপে অন্য দলের লেগ স্পিনারদের পারফরম্যান্স অবশ্য আফসোসই বাড়িয়েছে। যদি একজন লেগ স্পিনার থাকত!টি-টোয়েন্টি বিশ্বকাপ শেষে বাংলাদেশের ঘরোয়া ক্রিকেট ফিরেছে ৫০ ওভারের ম্যাচে। কাল প্রথম সুযোগেই জুবায়ের উপেক্ষার জবাব দিলেন। খান সাহেব ওসমান আলী স্টেডিয়ামে টানা ৯.১ ওভার বোলিং করে ৩৪ রানে ৬ উইকেট নিয়ে ধসিয়ে দিলেন কলাবাগান ক্রীড়াচক্রকে।উপেক্ষার জবাব দেওয়ার প্রস্তুতি নিয়েই নেমেছিলেন জুবায়ের, ‘জেদ ছিল। জানতাম নিজেকে সব জায়গাতেই প্রমাণ দিতে হবে। আমি তো ঘরোয়া ক্রিকেটে সুযোগ খুব কম পেয়েছি। আজ সুযোগ পেয়ে কাজে লাগাতে পেরেছি। ভবিষ্যতেও এভাবেই কাজে লাগাব।’ব্যাখ্যা দিলেন হ্যামিল্টন মাসাকাদজাকে গুগলির পর গুগলি দিয়ে বিভ্রান্ত করারও, ‘আমি ওর সঙ্গে আগেও খেলেছি, জানতাম ও গুগলিতে দুর্বল। তাই প্রথম তিন বলেই গুগলি দিয়েছি, সফলও হয়েছি।’আবাহনী অধিনায়ক তামিম ইকবালও জুবায়েরের ওপর আস্থা রেখে ভুল করেননি, ‘লেগ স্পিনাররা দলের সম্পদ। ওর ওপর আস্থা রেখেছিলাম। তবে দল যে রকম আস্থা রাখে তাকেও সে রকম পারফরম্যান্স আরও দেখাতে হবে।’ তামিম আশাবাদী, পরিশ্রম করলে বাংলাদেশ দলের সম্পদ হবেন জুবায়ের, ‘ও এখন যে পরিশ্রম করে তার দশ গুণ পরিশ্রম করলে একটা সময় সে বাংলাদেশের অন্যতম বোলিং ভরসা হবে।’লিগ মাত্রই শুরু হলো। জুবায়েরের চাওয়া দলে নিয়মিত হওয়া। ভালো লেগ স্পিনারের অভাবে হাপিত্যেশ করতে থাকা বাংলাদেশও তো সেটাই চায়।
