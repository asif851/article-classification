
দুই দলের জন্যই ছিল বাঁচা-মরার ম্যাচ। কিন্তু কিংস ইলেভেন পাঞ্জাব নিজেদের ‘মরণ’ টেনে এনেছে নিজেরাই। মাত্র ৭৩ রানে অলআউট হয়ে পাঞ্জাব হেরেছে ৯ উইকেটে। আর দাপুটে জয়ে শুধু প্লে অফ নয়, কোয়ালিফায়ারেই চলে গেছে রাইজিং পুনে সুপার জায়ান্ট।আজ পাঞ্জাব ও পুনের সামনে সমীকরণটা ছিল খুব সহজ। জিতলেই শীর্ষ চার, হারলেই বাদ। কিন্তু প্রথম বলেই ধাক্কা। জয়দেব উনাদকারের বলে ফিরেছেন মার্টিন গাপটিল। সে ধাক্কা আর সামলে উঠতে পারেনি পাঞ্জাব। এওইন মরগান, গ্লেন ম্যাক্সওয়েল, শন মার্শের মতো ব্যাটসম্যানদের নিয়ে নামা পাঞ্জাব অলআউট ১৬ তম ওভারেই। ম্যাক্সওয়েলদের ৭৩ রানে গুটিয়ে দিতে পুনের সব বোলারেরই ভূমিকা ছিল। শার্দুল ঠাকুর ১৯ রানে নিয়েছেন ৩ উইকেট। আর উনাদকার, অ্যাডাম জামপা ও ড্যানিয়েল ক্রিস্টিয়ান পেয়েছেন ২ উইকেট।এত ছোট লক্ষ্য তাড়া করতে নেমে কোনো তাড়াহুড়া করেনি পুনে। ৪১ রানে রাহুল ত্রিপাতি আউট হলেও ম্যাচের ফল নিয়ে কোনো সন্দেহ বরার কোনো কারণ ঘটেনি। অনায়াসে ম্যাচ জিতে মুম্বাইয়ের সঙ্গে কোয়ালিফায়ার নিশ্চিত করেছে পুনে। তৃতীয় ও চতুর্থ দল হিসেবে এলিমিনেটর খেলবে সানরাইজার্স হায়দরাবাদ ও কলকাতা নাইট রাইডার্স। গতবারও এ দুই দলই মুখোমুখি হয়েছিল এলিমিনেটরে!
আইপিএলের শেষ চার ম্যাচের সূচি:
কোয়ালিফায়ার-১; ১৬ মে, মুম্বাইমুম্বাই ইন্ডিয়ানস বনাম রাইজিং পুনে সুপারজায়ান্ট
এলিমিনেটর; ১৭ মে, বেঙ্গালুরুসানরাইজার্স হায়দরাবাদ বনাম কলকাতা নাইট রাইডার্স
কোয়ালিফায়ার-২; ১৯ মে, বেঙ্গালুরুকোয়ালিফায়ার-১ পরাজিত বনাম এলিমিনেটরের বিজয়ী
ফাইনাল; ২১ মে, হায়দরাবাদকোয়ালিফায়ার-১ বিজয়ী বনাম কোয়ালিফায়ার-২ বিজয়ী
