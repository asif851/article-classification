
অস্ট্রেলীয় অলরাউন্ডার শেন ওয়াটসনকে উদ্দেশ করে অশোভন কথা বলায় শাস্তি পেলেন রবীন্দ্র জাদেজা। ভারতীয় এই অলরাউন্ডারকে তাঁর ম্যাচ ফির ১০ শতাংশ জরিমানা করা হয়েছে। ঘটনাটা গত পরশুর, ভারত-অস্ট্রেলিয়া সিরিজের শেষ ওয়ানডেতে। ব্যাটে ঝড় তুলেছিলেন ওয়াটসন। দুই চার আর ছয় ছক্কায় ২২ বলে ব্যক্তিগত রানটা ৪৯ হয়ে যাওয়ার পর জাদেজার বলে শর্ট থার্ডম্যানে ক্যাচ দেন তিনি। আনন্দের আতিশয্যেই কিনা এর পরপরই ওয়াটসনকে উদ্দেশ করে অশোভন উক্তি করে বসেন জাদেজা। ব্যাপারটা দৃষ্টি এড়ায়নি মাঠের আম্পায়ার নাইজেল লংয়ের। তখনই জাদেজাকে ডেকে শাসিয়ে দেন তিনি। হাতেনাতে ধরা খেয়ে দোষ স্বীকার করে ক্ষমাও চান ২৪ বছর বয়সী জাদেজা।তবে মাফ চেয়ে এক অর্থে পারই পেয়ে গেছেন জাদেজা। লংয়ের কাছে মাঠেই দোষ স্বীকার করে ফেলায় ঘটনাটি আর ম্যাচ রেফারি পর্যন্ত গড়ায়নি। তবে জাদেজা যা করেছেন তা তো আইসিসির আচরণবিধির সুস্পষ্ট লঙ্ঘনই। ম্যাচ রেফারি অ্যান্ডি পাইক্রফট অবশ্য তাঁকে ম্যাচ ফির ১০ শতাংশ অর্থ জরিমানা করার হাত থেকে রেহাই দেননি। এ ধরনের অপরাধে শাস্তি হিসেবে সাধারণত ম্যাচ ফির ৫০ শতাংশ জরিমানা করা হয়।এ ব্যাপারে পাইক্রফটের বক্তব্য প্রণিধানযোগ্য। তাঁর মতে, ওয়াটসনকে আউট করার পর জাদেজার প্রতিক্রিয়া আইসিসির আচরণবিধির সুস্পষ্ট লঙ্ঘন। ম্যাচের পরিস্থিতি যা-ই হোক, একজন খেলোয়াড়ের অন্য খেলোয়াড়ের কাছ থেকে সম্মানটা প্রাপ্যই।
