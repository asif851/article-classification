
কত অদ্ভুত ব্যাপারই না ঘটে খেলার দুনিয়ায়। কিন্তু পছন্দের খাবার না পেয়ে খেলোয়াড়দের অভিমানের বিষয়টি কিন্তু একটু অদ্ভুতই। তা-ও যদি হয় বিরিয়ানির মতো একটি খাবার, যেটা খেলোয়াড়দের স্বাস্থ্যের পক্ষে একটু ‘ক্ষতিকর’ হিসেবেই দেখা হয়। কিন্তু ভারতের অধিনায়ক মহেন্দ্র সিং ধোনি সম্প্রতি বিরিয়ানি খেতে না পেরেই অভিমানে গাল ফুলিয়েছেন। কেবল গাল ফুলিয়েই ক্ষ্যান্ত দেননি, তাঁর গোটা দলকে তিনি বাধ্য করেছেন নির্ধারিত হোটেল ত্যাগে!ঘটনাটি চলমান চ্যাম্পিয়নস লিগ টি-টোয়েন্টিরই। ধোনি তাঁর দল চেন্নাই সুপার কিংস নিয়ে উঠেছেন হায়দরাবাদ শহরের অভিজাত পাঁচ তারকা হোটেল আইটিসি কাকাতিয়ায়। গত মঙ্গলবার কলকাতা নাইট রাইডার্স ম্যাচের আগের দিন ভারতীয় দলের টিমমেট আমবাতি রাইডুর বাড়ি থেকে রান্না করে পাঠানো হায়দরাবাদি বিরিয়ানি নিয়েই ঘটেছে যত বিপত্তি।রাইডু যদিও চ্যাম্পিয়নস লিগে চেন্নাই দলের হয়ে খেলছেন না। তিনি খেলেন মুম্বাই ইন্ডিয়ানসে। ধোনির প্রিয় খাবার বলেই কিনা জাতীয় দলের অধিনায়ককে তুষ্ট করতে তাঁর বাড়ি থেকে রীতিমতো বাবুর্চি দিয়ে বিরিয়ানি রান্না করে কাকাতিয়ায় পাঠিয়েছিলেন রাইডু। কিন্তু আইটিসি নীতিমালার অজুহাত দেখিয়ে সেই বিরিয়ানি হোটেলের গেটেই আটকে দেয়। যেকোনো হোটেলই বাইরের খাবার ভেতরে ঢোকার বিষয়ে যথেষ্ট কড়া। ধোনির পছন্দ হয়নি ঠিক এই ব্যাপারটিই। বিষয়টি নিয়ে চলা এন্তার বচসার পর হোটেল কর্তৃপক্ষ বিরিয়ানি চেন্নাই খেলোয়াড়দের রুমে বসে খাওয়ার অনুমতি দিলেও তাতে রাজি হননি ভারত অধিনায়ক। তাঁর কথা, এই বিরিয়ানি তাঁরা হোটেলের রেস্তোরাঁয় বসেই হইচই করে খাবেন। কাকাতিয়া এই ব্যাপারে অনড় থাকলে হোটেল পরিবর্তনেরই সিদ্ধান্ত নিয়ে ফেলেন ধোনি।যেই কথা সেই কাজ। তক্ষুনি লাগেজপত্র নিয়ে চেন্নাই খেলোয়াড়েরা পাশের হোটেল বানজারা হিলসে গিয়ে ওঠেন। ধোনির অভিমানের মূল্য দিতে গিয়ে ভয়াবহ হ্যাপা নাকি পোয়াতে হয়েছে নিরাপত্তা কর্তৃপক্ষের। শেষমেশ বানজারা হিলসে গিয়েই রাইডুর বাড়ির বিরিয়ানি মজা করে খেয়েছেন চেন্নাই সুপার কিংসের খেলোয়াড়েরা।ব্যাপারটা যথেষ্ট আলোড়ন তুলেছে ভারতীয় ক্রিকেট অঙ্গনে। বিরিয়ানির জন্য যে হোটেল ত্যাগ করা যায়, সেটাই কারও মাথাতে ঢুকছে না। বিরিয়ানি খুব প্রিয় বলেই কি ধোনি এমন কাজ করলেন, সেটাও মেনে নেওয়া কঠিন। কারণ, বিরিয়ানি যদি খেতেই হয় ‘বিরিয়ানি শহর’ বলে খ্যাত হায়দরাবাদের যেকোনো জায়গায় দলবল নিয়েই তা খাওয়া যায়। অনেকে বলছেন, ধোনি হায়দরাবাদে এসে নিজের আর তাঁর দল চেন্নাই সুপার কিংসের ক্ষমতারই প্রদর্শন ঘটিয়েছেন সবার সামনে। পুরো বিষয়টিকেই ভারতীয় ক্রিকেট বোর্ডের বর্তমান প্রধান শিবলাল যাদবের শহরে এসে দক্ষিণের এন শ্রীনিবাসনের দল চেন্নাই অধিনায়কের এক ধরনের ‘মাস্তানি’ হিসেবেই দেখছেন ভারতীয় ক্রিকেট-সংশ্লিষ্ট ব্যক্তিরা। সূত্র: এই সময়।
