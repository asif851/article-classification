



অপরাধ প্রমাণিত হলে তিন ডিমেরিট পয়েন্ট পাবেন রাবাদা।
সে ক্ষেত্রে সিরিজের বাকি দুই ম্যাচে নিষেধাজ্ঞার জন্য খেলতে পারবেন না রাবাদা।
গত বছর নিষেধাজ্ঞার কারণে ট্রেন্টব্রিজ টেস্ট খেলতে পারেননি প্রোটিয়া পেসার।


পোর্ট এলিজাবেথ টেস্টে চা-বিরতির আগে থেকেই রিভার্স সুইং পাচ্ছিলেন কাগিসো রাবাদা। দক্ষিণ আফ্রিকার এ পেসারের নিখুঁত নিশানার একটি লেংথ বল কিছুটা ‘শাফল’ করে খেলার চেষ্টা করেছিলেন অস্ট্রেলিয়া অধিনায়ক স্টিভেন স্মিথ। সুইং থাকায় বলটা তাঁর ব্যাট ফাঁকি দিয়ে আঘাত হানে পেছনের পায়ে। একেবারে মাঝ স্টাম্পের সামনে। সঙ্গে সঙ্গে সমস্বরে আবেদন। আম্পায়ার কুমার ধর্মসেনা তর্জনী তুলতে এতটুকু কার্পণ্য করেননি। রাবাদাও আনন্দের আতিশয্যে ধাক্কা মেরে বসেন স্মিথকে!
ধাক্কাটা কি ইচ্ছে করেই মেরেছেন নাকি কেউ কারও চলার পথ থেকে এতটুকু সরে না দাঁড়ানোর ফলাফল, তা নিয়ে প্রশ্ন থাকবে। কারণ ধর্মসেনা তর্জনী উঁচিয়ে ধরার পর রাবাদা তাঁর বোলিংয়ের ফলো-থ্রু ধরেই উল্লাস করতে করতে এগিয়ে যাচ্ছিলেন। ঠিক বিপরীত মুখেই দাঁড়িয়ে ছিলেন স্মিথ। রাবাদার কাঁধের সঙ্গে এ সময় ধাক্কা লাগে অস্ট্রেলিয়ার অধিনায়কের।
ব্যাপারটা ইচ্ছাকৃত কিংবা অনিচ্ছাকৃত যা-ই হোক না কেন, খেলার স্পিরিট ও আইনের পরিপন্থী হওয়ায় প্রথম দিনের খেলা শেষে রাবাদার বিরুদ্ধে অভিযোগ করেন মাঠের দুই আম্পায়ার ধর্মসেনা ও ক্রিস গ্যাফানে। ২২ বছর বয়সী এ পেস তারকার এখন সিরিজের বাকি দুই টেস্টে খেলা অনিশ্চিত হয়ে পড়েছে। অভিযোগ খণ্ডন করতে না পারলে কেপটাউন ও জোহানেসবার্গ টেস্টে দেখা যাবে না রাবাদাকে।
ম্যাচ রেফারি জেফ ক্রো আজ কিংবা আগামীকাল রাবাদাকে নিয়ে বসবেন। দক্ষিণ আফ্রিকা টিম ম্যানেজমেন্ট থেকে জানানো হয়েছে, রাবাদার এই অভিযোগের বিরুদ্ধে তাঁরা লড়বেন কারণ ব্যাপারটা তাঁদের চোখে স্রেফ দুর্ঘটনা। কিন্তু ক্রিকেটের আইনে অনুচ্ছেদ ৪২.৩.১ ধারায় স্পষ্ট বলা আছে, ‘অগ্রহণযোগ্য ও ইচ্ছাকৃতভাবে আরেকজন খেলোয়াড়ের সঙ্গে সংঘর্ষ’ দ্বিতীয় মাত্রার অপরাধ। সে ক্ষেত্রে অন্তত তিনটি ডিমেরিট পয়েন্ট যোগ হবে রাবাদার নামের পাশে। তাতেই সিরিজের বাকি দুই টেস্টে দর্শক হয়ে থাকতে হবে এই ফাস্ট বোলারকে।
আইসিসির বর্তমান নিয়ম অনুযায়ী চার ডিমেরিট পয়েন্ট হলে এক টেস্ট কিংবা দুটি সীমিত ওভারের ম্যাচে নিষেধাজ্ঞা জোটে খেলোয়াড়দের। চার পয়েন্ট পাওয়ায় ইংল্যান্ডের বিপক্ষে ট্রেন্ট ব্রিজ টেস্টে খেলতে পারেননি রাবাদা। এরপর আবার ভারতের বিপক্ষে পঞ্চম ডিমেরিট পয়েন্ট পেয়েছেন রাবাদা। পোর্ট এলিজাবেথ টেস্টের ঘটনায় দোষী প্রমাণিত হলে সেটা ৮ পয়েন্টে দাঁড়াবে, অর্থাৎ দুই টেস্টের নিষেধাজ্ঞা। কারণ, আইসিসির নিয়মানুযায়ী আগের চার পয়েন্টের জন্য শাস্তি পেলেও সেটা একজন খেলোয়াড়ের খাতায় দুই বছর থেকে যায়। ফলে পরবর্তী সময়ে যত ডিমেরিট পয়েন্ট পান, সেটা আগেরগুলোর সঙ্গে যুক্ত হতে থাকবে।
