
এশিয়া কাপ ও টি-টোয়েন্টি বিশ্বকাপে ব্যর্থতার কারণে পাকিস্তান ক্রিকেটে পরিবর্তন আসছে অনেক। এরই মধ্যে পদত্যাগ করেছেন কোচ ওয়াকার ইউনিস ও টি-টোয়েন্টি অধিনায়ক শহীদ আফ্রিদি। টি-টোয়েন্টির নতুন অধিনায়ক হিসেবে দায়িত্ব দেওয়া হয়েছে সরফরাজ আহমেদকে। এবার শোনা যাচ্ছে প্রধান নির্বাচক হিসেবে দায়িত্ব নেওয়ার প্রস্তাব করা হয়েছে সাবেক ব্যাটসম্যান ইনজামাম-উল-হককে।পাকিস্তান ক্রিকেট বোর্ডের (পিসিবি) একটি সূত্র দেশটির একটি টেলিভিশন চ্যানেলকে জানিয়েছন, পিসিবি চেয়ারম্যান শাহরিয়ার খান চাইছেন ইনজামাম যাতে প্রধান নির্বাচকের দায়িত্ব নেন। তবে এখনো এ ব্যাপারে কিছু নিশ্চিত হয়নি। সাবেক অধিনায়ক ইনজামাম কিছুটা সময় চেয়েছেন।এখন আফগানিস্তানের প্রধান কোচ হিসেবে দায়িত্ব পালন করছেন, যে চুক্তি শেষ হবে ২০১৭ নভেম্বরে। ভাবার জন্য সময় নেওয়ার কারণ হয়তো এটাই। সদ্য সমাপ্ত টি-টোয়েন্টি বিশ্বকাপেই আফগানিস্তান হারিয়েছে ওয়েস্ট ইন্ডিজকে।এদিকে ইনজামামকে নির্বাচক হওয়ার প্রস্তাব দেওয়া হয়েছে শুনে বেশ আনন্দিত সাবেক কোচ ওয়াকার ইউনিস। টুইটারে লিখেছেন, ‘শুনছি ইনজামাম আসছে পাকিস্তানের প্রধান নির্বাচক হয়ে। খুব ভালো খবর। ভালো লাগছে যে পিসিবি এত দিনে আমার প্রস্তাবগুলো বিবেচনায় নিচ্ছে।’ পাকিস্তান অবজারভার
