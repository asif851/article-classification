
হারারেতে ২০০৭ সালের ৯ ফেব্রুয়ারি জিম্বাবুয়ের বিপক্ষে ওয়ানডেতে অভিষেক। এর পর খেলেছেন টানা ৮৫ ওয়ানডে। ২০১০-এর ২০ জুলাই হল্যান্ডের বিপক্ষে খেলার পর একটা লম্বা বিরতি। বিরতির আগে টানা ৮৫ ম্যাচ খেলে রেকর্ডের বইয়ের একটি অধ্যায়ে নাম উঠে গেছে তামিম ইকবালের। বাংলাদেশের পক্ষে সবচেয়ে বেশি টানা ওয়ানডে খেলার রেকর্ডটি এ বাঁহাতি ব্যাটসম্যানের দখলেই। ওয়ানডে অভিষেকের পর টানা ম্যাচ খেলার বিশ্ব রেকর্ডেও তামিমের আগে আছেন মাত্র তিনজন।
বাংলাদেশিদের মধ্যে তামিমের পর এ তালিকায় রয়েছেন সাকিব আল হাসান, ৪৮টি। এরপর শাহরিয়ার নাফীস, ৪৫টি। আর বিশ্ব রেকর্ডে তামিমের আগে রয়েছেন অস্ট্রেলীয় কিংবদন্তি স্টিভ ওয়াহ (৮৭ ওয়ানডে)। ইংলিশ কিংবদন্তি মার্কাস ট্রেসকোথিক (৯২)। সবার ওপরে থাকা অ্যান্ডি ফ্লাওয়ার রীতিমতো ধরা-ছোঁয়ার বাইরে। জিম্বাবুয়ের সাবেক এ ব্যাটসম্যান ১৯৯২ বিশ্বকাপে শ্রীলঙ্কার বিপক্ষে অভিষেকের পর খেলেছেন টানা ১৭২ ওয়ানডে।টানা ওয়ানডে খেলার দারুণ এ রেকর্ডটি কি জানা ছিল? চট্টগ্রাম থেকে মুঠোফোনে তামিমের সরল স্বীকারোক্তি, ‘টানা ৮৫টি ওয়ানডে খেলেছিলাম, সেটি জানতাম। তবে এটি যে বাংলাদেশের পক্ষে রেকর্ড বা বিশ্ব রেকর্ডেও সেরা পাঁচের মধ্যে আছে, সেটি জানতাম না।’বাংলাদেশের কত রেকর্ডেই তো তামিমের নাম। কটাই বা মনে থাকে বলুন! বাংলাদেশের পক্ষে টেস্ট ও ওয়ানডেতে সর্বোচ্চ রান, সর্বোচ্চ ইনিংস আর সবচেয়ে বেশি সেঞ্চুরির রেকর্ড তো তাঁরই।ইংল্যান্ড-আয়ারল্যান্ড-হল্যান্ড সফর শেষে লম্বা একটা বিরতি পড়েছিল তামিমের ক্যারিয়ারে। তা চোটের কারণেই। হাতের চোট সারাতে ২০১০ সালের সেপ্টেম্বরে মেলবোর্নে গিয়েছিলেন অস্ত্রোপচার করাতে। তামিম ফিরিয়ে নিয়ে গেলেন বছর পাঁচেক আগে, ‘অস্ত্রোপচারের কারণে প্রায় দুই মাস মাঠের বাইরে ছিলাম। এ কারণে খেলা হয়নি নিউজিল্যান্ডের বিপক্ষে সেই সিরিজটা, যেটাতে ৪-০ ব্যবধানে জিতেছিলাম আমরা। এরপর ওই বছর ডিসেম্বরে জিম্বাবুয়ে সিরিজে দলে ফিরলাম।’টানা ম্যাচ খেলার রেকর্ডটি জানা না থাকলেও উল্টো প্রতিবেদককে জানালেন আরেকটি দারুণ রেকর্ডের কথা। মৃদু হেসে বললেন, ‘জানিয়ে রাখি, দলীয় ইনিংসের প্রথম বলেই সবচেয়ে বেশি বাউন্ডারি মারার বিশ্ব রেকর্ডে কিন্তু আমি চার নম্বরে আছি।’রেকর্ডটি ঘেঁটে দেখা গেলে, ১৪২ ইনিংসে প্রথম বল মোকাবিলা করেছেন তামিম। তাতে ছয়বার প্রথম বলেই বাউন্ডারি হাঁকিয়েছেন বাঁহাতি ওপেনার। এ তালিকায় তামিম ছাড়িয়েছেন সনাৎ জয়াসুরিয়া, ক্রিস গেইলদের মতো বিস্ফোরক ব্যাটসম্যানদেরও। প্রথম বলেই আরও দুটো বাউন্ডারি মারতে পারলে তামিম ধরে ফেলবেন অ্যাডাম গিলক্রিস্ট আর শেন ওয়াটসনদের। সবার ওপরে থাকা ভারতীয় ওপেনার বীরেন্দর শেবাগ ১২৪ ইনিংসের প্রথম বল সামলেছেন। এর মধ্যে বাউন্ডারি মেরেছেন ২০ বার।
টানা ওয়ানডে খেলা খেলোয়াড়



নাম
 ম্যাচ সংখ্যা


অ্যান্ডি ফ্লাওয়ার
 ১৭২


মার্কাস ট্রেসকোথিক
 ৯২


স্টিভ ওয়াহ
 ৮৭


তামিম ইকবাল
 ৮৫



 
ওয়ানডেতে প্রথম বলেই বাউন্ডারি



নাম
প্রথম বল মোকাবিলার ইনিংস সংখ্যা
দলীয় ইনিংসে বাউন্ডারি হাঁকানো সংখ্যা


বীরেন্দর শেবাগ
 ১২৪
 ২০


শেন ওয়াটসন
 ৭৭
 ৮


অ্যাডাম গিলক্রিস্ট
 ১৬২ 
৮


তামিম ইকবাল 
১৪২ 
৬


ক্রিস গেইল 
১৮০ 
৫



 
  
