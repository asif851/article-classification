
ফতুল্লায় শ্রীলঙ্কাকে হারিয়ে সর্বশেষ অনূর্ধ্ব-১৯ বিশ্বকাপে তৃতীয় হয় বাংলাদেশ, যুব বিশ্বকাপে যেটি বাংলাদেশের সর্বোচ্চ সাফল্য। যদিও এতে খুব একটা খুশির ঢেউ সেদিন চোখে পড়েনি বাংলাদেশ যুব অধিনায়ক মেহেদী হাসান মিরাজের চোখে-মুখে। তাঁর লক্ষ্যই যে ছিল বিশ্বকাপ জেতা। ওই ম্যাচটা দিয়েই শেষ হয় মেহেদীর বয়সভিত্তিক ক্রিকেটের সীমানা। এরপর কী লক্ষ্য থাকবে? ‘জাতীয় দলে খেলা’—ত্বরিত জবাব মেহেদীর। কয়েক মাসের ব্যবধানেই পূরণ হয়েছে মেহেদীর লক্ষ্যটা। টি-টোয়েন্টি–ওয়ানডে নয়, একেবারে টেস্ট দিয়েই আজ আন্তর্জাতিক ক্রিকেটে পা রাখলেন মেহেদী। দুদিন আগে বাংলাদেশ দলে খেলার স্বপ্নের কথা বলতে গিয়ে তিনি ফিরে গিয়েছিলেন ছয় বছর আগে, ‘আপনাকে একটা মজার তথ্য দিই...।’ গল্পটা শুনতে নড়েচড়েই বসতে হয়। ২০১০ সালে অনূর্ধ্ব-১৪ ক্রিকেটে দেশের সেরা খেলোয়াড় হয়েছিলেন মেহেদী। তখনকার বিসিবি সভাপতি আ হ ম মুস্তফা কামাল তাঁকে ২৫ হাজার টাকা পুরস্কার দেওয়ার ঘোষণা দেন। পুরস্কারটা মেহেদীর হাতে একটু ভিন্নভাবেই তুলে দেওয়া হয়। ২০১০ সালের মার্চে বাংলাদেশে আসা ওই সময়ের আইসিসি সভাপতি ডেভিড মরগানের হাত থেকেই পুরস্কারটা নেন মেহেদী। মেহেদীকে পুরস্কারটা যখন দেওয়া, তখন ইংল্যান্ডের বিপক্ষে ঢাকায় টেস্ট খেলছে বাংলাদেশ। ওই প্রথম তিনি সুযোগ পান প্রথম আন্তর্জাতিক ম্যাচ দেখার। মেহেদীর স্মৃতির দেয়ালে ফুটে ওঠে প্রেসিডেন্ট বক্সে বসে সেই ম্যাচটা, ‘সেদিন এতটাই শিহরিত ছিলাম, একবার টিভিতে চোখ রাখি, আরেকবার মাঠে। কোনটা দেখব ভেবে পাই না! সাকিব-তামিম-মুশফিক ভাইকে এত দিন টিভিতে দেখেছি। প্রথম তাঁদের খেলা দেখছি মাঠে বসে। ভীষণ রোমাঞ্চিত ছিলাম সেদিন।’ রোমাঞ্চ তো ছিলই, এরপরই মেহেদী জানালেন গুরুত্বপূর্ণ তথ্যটা, ‘জাতীয় দলে খেলব—এই স্বপ্নটা প্রথম দেখতে শুরু করি ওই দিনের পর থেকেই। ভাগ্য ভালো হলে হয়তো সেই ইংল্যান্ডের বিপক্ষেই আমার অভিষেক হতে পারে।’ যাদের বিপক্ষে সাকিব-তামিম-মুশফিকদের লড়াই দেখে অনুপ্রাণিত হয়েছিলেন, অর্ধযুগ পরে সেই ইংল্যান্ডের সঙ্গে মেহেদীর টেস্ট অভিষেক। আন্তর্জাতিক আঙিনায় তাঁর শুরুটাও হয়েছে অসাধারণ। মেহেদীর ঘূর্ণিতে বোকা বনে ফিরেছেন বেন ডাকেট ও গ্যারি ব্যালান্স। লাঞ্চের আগে ১০ ওভারে ১৩ রান দিয়ে তুলে নিয়েছেন ২ উইকেট। মাত্রই এক সেশন হয়েছে চট্টগ্রাম টেস্টের। ম্যাচের এখনো অনেক কিছু বাকি, অনেক পথ বাকি মেহেদীরও। তবে উষালগ্নে যতটুকু দীপ্তি ছড়িয়েছেন খুলনা থেকে উঠে আসা ১৮ বছর বয়সী এই অলরাউন্ডার, আশায় বুক বাঁধতেই পারে বাংলাদেশ।
