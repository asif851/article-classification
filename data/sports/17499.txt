
শ্রীলঙ্কা সফরে ওয়ানডে সিরিজটা দারুণ গেছে বাংলাদেশ যুবাদের। সাদা পোশাকেও পারফরম্যান্স খারাপ হয়নি। ডাম্বুলায় লঙ্কান যুবাদের বিপক্ষে যুব টেস্টে ড্র করেছে বাংলাদেশ অনূর্ধ্ব-১৯ দল।আগের দিনের ২ উইকেটে ৭৮ রানে খেলতে নেমে সকালের সেশনেই মুনিম শাহরিয়ারের উইকেটটি হারায় বাংলাদেশ। এরপর চতুর্থ উইকেটে জয়রাজ শেখ ও অধিনায়ক মেহেদি হাসান যোগ করেন ৬৬ রান। রাভিন্দু তিলকরত্নের বলে মেহেদি ফেরেন ৪১ রান করে। এরপর বাংলাদেশের বিপর্যয়। ৩ উইকেটে ১৪৮ রান থেকে ৭ উইকেটে ১৯৮, অর্থাৎ​ ৫০ রানে ৪ উইকেটের পতন। তবে এক প্রান্ত আগলে ছিলেন জয়রাজ। অষ্টম উইকেটে জয়রাজ-নিহাদুজ্জামান যোগ করে ৭১ রান। তিলকরত্নের শিকার হওয়ার আগে নিহাদ ফেরেন ২৯ রানে। শেষ দিনে যুবাদের সবচেয়ে বড় প্রাপ্তি জয়রাজের সেঞ্চুরি। এ ডানহাতি অপরাজিত ছিলেন ১০০ রানে। প্রথম ইনিংসে বাংলাদেশের সংগ্রহ ৮ উইকেটে ২৮৯।এর আগে প্রথম ইনিংসে লঙ্কান যুবাদের সংগ্রহ ছিল ২১৬ রান। স্বাগতিকদের তুলনায় ব্যাটিংটা দারুণ করেছেন বাংলাদেশের যুবারা। ২ ফেব্রুয়ারি সিরিজের দ্বিতীয় ও শেষ টেস্ট।
