
 
থিয়াগো সিলভা খেলতে চান বার্সেলোনায়। তাঁকে নিতে আগ্রহের কমতি নেই বার্সারও। তবে বাদ সেধেছে থিয়াগোর ক্লাব প্যারিস সেন্ট-জার্মেই (পিএসজি)।শুধু বাদ সাধা নয়, থিয়াগো ইস্যুতে বার্সাকে রীতিমতো হুমকি দিয়েছে পিএসজি। তাও যেনতেন হুমকি নয়। ‘বাই আউট ক্লজ’ পরিশোধ করে থিয়াগোকে কিনলে বার্সার প্রাণভোমরা লিওনেল মেসিকে কেনার চেষ্টা করবেন বলে জানিয়েছেন পিএসজির প্রেসিডেন্ট শেখ নাসের আল খেলাইফি।গত ফেব্রুয়ারিতে নতুন চুক্তি করেছেন মেসি। চুক্তি অনুযায়ী, ২০১৮ সাল পর্যন্ত বার্সেলোনায় থাকবেন আর্জেন্টাইন এই জাদুকর। চুক্তিতে টানা চারটি ব্যালন ডি’অর জেতা মেসির বাই আউট ক্লজে অবশ্য পরিবর্তন আনা হয়নি। রাখা হয় আগের ২৫ কোটি ইউরোই (২৬৩৮ কোটি টাকা প্রায়)। ‘বাই আউট ক্লজ’-এর অর্থ হচ্ছে, ২০১৮ সালের আগে বার্সেলোনার অমতে অন্য কোনো ক্লাব মেসিকে নিতে চাইলে সেই ক্লাবকে এই পরিমাণ অর্থ ক্ষতিপূরণ দিতে হবে বার্সাকে। এটা যে কী পরিমাণ অবিশ্বাস্য এক অঙ্ক, সেটি অনুমান করে নিতে পারেন। ফুটবলের সর্বকালের সর্বোচ্চ ট্রান্সফার ফির রেকর্ডই ৯ কোটি ৩০ লাখ ইউরো। অর্থাত্ বার্সার চাওয়া অমান্য করে মেসিকে পেতে চাইলে সেই রেকর্ডের প্রায় তিন গুণ দাম চুকাতে হবে কাঙ্ক্ষিত ক্লাবকে। তবে ব্রাজিলীয় ডিফেন্ডার থিয়াগোকে বার্সা কিনলে রেকর্ড পরিমাণ অর্থ খরচ করতেও আপত্তি নেই পিএসজির। ক্লাব প্রেসিডেন্টের কথাতেও তা স্পষ্ট, ‘যদি বার্সা থিয়াগোর বাই আউট ক্লজ পরিশোধ করে, তাহলে মেসির বাই আউট ক্লজ পরিশোধ করে তাঁকে কিনব আমরা।’
এ সপ্তাহের গোড়ার দিকে বার্সার সভাপতি স্যান্দ্রো রসেল ঘোষণা দেন, থিয়াগোকে ন্যু ক্যাম্পে নিয়ে আসবেন তিনি। ব্যাপারটা ভালো চোখে দেখেনি পিএসজি কর্তৃপক্ষ। ক্ষুব্ধ পিএসজি তাই অবিশ্বাস্য পরিমাণ অর্থ খরচ করে হলেও মেসিকে বার্সা থেকে নিয়ে আসার কথা ভাবছে। পিএসজির এমন হুমকির পর বার্সা কর্তৃপক্ষ থিয়াগোকে কেনার ‘দুঃসাহস’ দেখায় কি না, সেটাই এখন দেখার অপেক্ষা।
