
শুরুতে গুরুগুম্ভীর প্রশ্নের ভারিক্কি সব উত্তর। নাহ, মনেই হয় না এটা ক্রিস গেইলের সংবাদ সম্মেলন! ক্যারিবীয় ওপেনারের উপস্থিতি মানেই বিনোদনের শতভাগ নিশ্চয়তা, সেটি মাঠেই হোক বা মাঠের বাইরে। একটু আগে বিস্ফোরক ব্যাটিংয়ে শতভাগ বিনোদন দিয়েছেন দর্শকদের। রংপুর রাইডার্সকে জিতিয়েছেন বিপিএল শিরোপা। 
কাল ঢাকা ডায়নামাইটসের বিপক্ষে খোলস থেকে বেরোতে যেমন একটু সময় নিয়েছেন, সংবাদ সম্মেলনেও তা-ই। গেইল একেকটা উত্তর দেন আর হাসিতে ফেটে পড়ে সংবাদ সম্মেলন কক্ষ। গেইল হাসেন, গেইল হাসান! সংবাদ সম্মেলনের সেই মজার অংশটা থাকল এখানে--- * ইনিংসে গেইল ছক্কা মেরেছেন ১৮টি। গেইল: কয়টা মেরেছি? ৮টি?
* ১৮টি। ইনিংসে সর্বোচ্চ ছক্কার বিশ্বরেকর্ড এটি।  গেইল: (হেসে) ১৮টি, আমি জানতামও না!
* ছক্কা মারায় গেইলের চেয়ে সেরা কেউ আছেন?  গেইল: না না, ইউনিভার্স বস একজনই। ইটস অনলি ওয়ান, ইটস অনলি ওয়ান, ইটস অনলি মি।
* এখন কাছাকাছি কাউকে না দেখলেও ভবিষ্যতে কাকে দেখতে চাইছেন?  গেইল: এভিন লুইস তৈরি হচ্ছে। ওর দিকে চোখ রাখুন।
* গেইল ঝড় তুললেন। শিরোপা জিতলেন। কিন্তু ‘গ্যাংনাম’ কিংবা ‘চ্যাম্পিয়ন’ গানের তালে নাচ তো দেখা গেল না। গেইল: অ্যাংকল একটু মচকে গেছে। খুব একটা লাফালাফি করতে পারিনি। বড় টুর্নামেন্টে জিতেছি উদ্‌যাপন করতেই হবে। দীর্ঘ টুর্নামেন্ট, অসাধারণ টুর্নামেন্ট, কৃতিত্ব দর্শকদেরও দিতে হবে। আমি প্রতি বিপিএলে এখানে খেলতে এসেছি। আপনাদের ধন্যবাদ দেওয়া উচিত, দক্ষিণ আফ্রিকার টি-টোয়েন্টি টুর্নামেন্টটা হয়নি। আমার ওখানে খেলার কথা ছিল। ইনশা আল্লাহ আগামী বছর আবার আসব। আপনাদের সবাইকে বিনোদিত করব।
* আপনাকে বলা হয় টি-টোয়েন্টির ব্র্যাডম্যান! আপনি নিজেও কি নিজেকে টি-টোয়েন্টির সেরা ব্যাটসম্যান মনে করেন? গেইল: আমিই সর্বকালের সেরা!
* ঢাকার বিপক্ষে যে ইনিংসটি খেললেন সেটি, নাকি ১৭৫, কোনটি আপনার দৃষ্টিতে সেরা?  গেইল: ১৭৫ স্পেশাল ওয়ান, যেটি টি-টোয়েন্টিতে সর্বোচ্চ ব্যক্তিগত ইনিংস।
* ২০টা টি-টোয়েন্টি সেঞ্চুরি হয়ে গেল, আর কতটি করতে চান?  গেইল: আমি শুধু ছক্কা মারতে চাই। ছক্কা মারতে মারতে সেঞ্চুরিও হয়ে যাবে।
‘চিয়ার্স গাইজ!’—বিদায় নিলেন গেইল। কিন্তু যেভাবে জমিয়ে গেলেন, অপেক্ষায় থাকতে হবে আবার কবে আসবেন জ্যামাইকান ওপেনার!
 




১৪৬-এ গেইলের যত কীর্তি




১৮




ম্যাচে গেইলের ছক্কা। টি-টোয়েন্টির বিশ্ব রেকর্ড। ক্যারিবিয়ান ঝড় পেছনে ফেলেছেন নিজেরই ১৭ ছক্কার রেকর্ড।




 




১৪৬




বিপিএলে ব্যক্তিগত সর্বোচ্চ ইনিংস। আগের রেকর্ডটাও গেইলের। চার দিন আগে খুলনার বিপক্ষে ১২৬*।




 




গেইলের ১৪৬, যেকোনো টি-টোয়েন্টি টুর্নামেন্টের ফাইনাল-সর্বোচ্চ। পেছনে পড়ল ২০১৪ আইপিএল ফাইনালে ঋদ্ধিমান সাহার ১১৫।




প্রথম ব্যাটসম্যান হিসেবে টি-টোয়েন্টিতে ১১ হাজার রান।




প্রথম ব্যাটসম্যান হিসেবে ২০টি টি-টোয়েন্টি সেঞ্চুরি।




প্রথম ব্যাটসম্যান হিসেবে বিপিএলে ১০০ ছক্কা।




গেইল-ম্যাককালামের ২০১ রান বিপিএলের ইতিহাসে প্রথম ২০০ রানের জুটি।




