
প্রথম লেগে হার ৩-১ ব্যবধানে। প্রতিপক্ষ যখন বার্সেলোনা, পরশু নিজেদের মাঠেও ভিয়ারিয়াল নিশ্চিত ছিল না ঘুরে দাঁড়ানো যাবে কি না। ঘুরে দাঁড়ানো দূরে থাক, প্রথম লেগের মতো ফিরতি লেগেও একই ব্যবধানে হারল ভিয়ারিয়াল। বার্সার হয়ে জোড়া গোল করেছেন নেইমার। অন্যটি সুয়ারেজের। ভিয়ারিয়ালের একমাত্র গোলটি ডস সান্টোসের। দুই লেগ মিলিয়ে ৬-২ গোলের জয় নিয়ে ফাইনালে উঠে গেল বার্সেলোনা। আগামী ৩০ মের ফাইনালে তাদের প্রতিপক্ষ অ্যাথলেটিক বিলবাও।ম্যাচের তৃতীয় মিনিটেই নেইমারের গোলে এগিয়ে যায় বার্সা। কিন্তু ৩৯ মিনিটে ডস সান্টোসের গোলে সমতায় ফেরে ভিয়ারিয়াল। ম্যাচের দ্বিতীয়ার্ধের শুরুতেও ম্যাচে ফেরার চেষ্টা ছিল ভিয়ারিয়ালের। কিন্তু সর্বনাশটা ঘটে ৬৫ মিনিটে, লাল কার্ড দেখে মাঠ ছাড়েন মিডফিল্ডার টমাস পিনা। বাকি সময় ১০ জনের ভিয়ারিয়ালকে আরও চেপে ধরে বার্সেলোনা। ৭৩ মিনিটে ২-১ করেন সুয়ারেজ। আর ৮৮ মিনিটে নিজের দ্বিতীয় গোলটি করেন নেইমার। বিবিসি।
