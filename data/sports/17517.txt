
কে জিতবে? ক্রাইস্টচার্চ টেস্টের দ্বিতীয় দিন শেষেই প্রশ্নটি আকাশে ভাসছে। ম্যাচ এখন যে জায়গায় দাঁড়িয়ে, তাতে ধরে নেওয়া যায় জয়-পরাজয় আসছেই। প্রশ্ন তাই শেষ হাসিটা সাকিব-তামিমরা হাসবেন, নাকি উইলিয়ামসন-টেলররা? নিউজিল্যান্ডের ওপেনার টম ল্যাথাম কাউকে এগিয়ে রাখতে পারছেন না। দিন শেষের সংবাদ সম্মেলনে তাঁর কণ্ঠে বাজল সমতার গান। বললেন, সম্ভাবনা আছে দুই দলেরই।
ক্রাইস্টচার্চের উইকেট বেশ প্রাণবন্ত। মুভমেন্ট আর সুইং দুটিই আছে। পেসাররা সুবিধাও পাচ্ছেন। হয়তো এই কারণেই সাকিব আল হাসানকে অধিনায়ক তামিম কাল বল করতে দিলেন মাত্র ৭ ওভার। ৪ ওভারের প্রথম স্পেলে ২৪ রান দিয়ে ছিলেন উইকেটশূন্য। দ্বিতীয় স্পেলে এসেই দেখালেন জাদু। ৯ বলের মধ্যে তুলে নিলেন ৩ উইকেট। এই ৩ উইকেটই নিউজিল্যান্ডকে দিয়েছে সবচেয়ে বড় ঝাঁকুনি। সাকিবের ওই জাদুতেই ৪ উইকেটে ২৫২ থেকে ৭ উইকেটে ২৫৬ হয়ে যায় স্বাগতিক নিউজিল্যান্ড। ল্যাথামের দৃষ্টিতে এই ৩ উইকেটই বাংলাদেশকে খুব ভালোভাবে ফিরিয়ে এনেছে ম্যাচে, ‘শেষ দিকের ওই ৩ উইকেটেই ম্যাচটিকে বেশ সমান জায়গায় নিয়ে এসেছে। এতে তারা (বাংলাদেশ) একটু গতিই পেয়েছে। ‘আমি মনে করি, ম্যাচে দুই দলের সম্ভাবনা সমান।’
টেস্ট ক্রিকেটে শেষ কথাটা বলা যায় না আগেভাগেই। ল্যাথামও তাই একটা ‘যদি’ রেখে দিয়েছেন। তাঁর সেই ‘যদি’ আজ তৃতীয় দিন সকালের প্রথম ঘণ্টা। ম্যাচটিকে নিজেদের দিকে ঘুরিয়ে নিতে দুই দলের জন্যই এটা গুরুত্বপূর্ণ। ল্যাথাম তাকিয়ে সেদিকেই, ‘দুই দলের জন্যই আগামীকাল সকালের প্রথম ঘণ্টাটা গুরুত্বপূর্ণ। ৫০-এর বেশি রান নিয়ে উইকেটে হেনরি নিকোলস আছে। সে ভালো ব্যাটিংও করছে। যতটা সম্ভব আমরা যদি নিজেদের ভালো একটা অবস্থায় নিয়ে যেতে পারি তাহলে বোলিংয়ে তাদের চাপে ফেলতে পারব।’
ল্যাথামকে এ ক্ষেত্রে ভরসা দিচ্ছে ওয়েলিংটন টেস্টের ফল আর ক্রাইস্টচার্চের উইকেট। ওয়েলিংটনে প্রথম টেস্টের চার দিন পর্যন্ত মনে হয়েছিল ম্যাচের ভাগ্যে ড্র-ই লেখা আছে। অথচ ৫৯৫ রানে প্রথম ইনিংস ঘোষণা করেও শেষ দিনে গিয়ে ম্যাচ হেরে যায় চোটে আক্রান্ত বাংলাদেশ। ক্রাইস্টচার্চে আরেকটি জয় পেতে ল্যাথামরা অনুপ্রাণিত হচ্ছেন সেই ম্যাচ থেকেই, ‘আমি মনে করি এটা (ম্যাচটি লো-স্কোরিং হবে কি না) নির্ভর করবে উইকেটের ওপর। এই ম্যাচে পরে আপনি রানে ভাসবেন কি না তা বলা যায় না। শেষ ম্যাচটাই দেখুন, চতুর্থ ইনিংসও খেলা হয়েছে।’
 
