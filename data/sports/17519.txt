
প্রথমে ফিলিপ হিউজ। এরপর ইসরায়েলি আম্পায়ার হিলেল অস্কার। তাঁর পর ভারতীয় ক্রিকেটার রত্নাকর মোরে। এবার ক্রিকেট মাঠে আরেকটি মৃত্যুর ঘটনা ঘটল। নিজের বিয়ে বার্ষিকীর দিনেই মারা গেছেন ৩২ বছর বয়সী এক ভারতীয়। তিনি অবশ্য ঠিক ক্রিকেটার নন। প্রমোদ থেরাইল নামের কেরালার সেই তরুণ কাতারে ইলেট্রিক মিস্ত্রীর কাজ করতেন একটি নির্মাণ প্রতিষ্ঠানে। শুক্রবার ক্রিকেট খেলতে গিয়ে হার্ট অ্যাটাকে মারা যান প্রমোদ।কাতারের রাজধানী দোহার মাদিনাত খালিফা নর্থে থাকতেন তিনি। গত শুক্রবার ছুটির দিনে ক্রিকেট খেলার সময় ফিল্ডিং করছিলেন প্রমোদ। এমন সময় বুকে ব্যথা অনুভব করেন। দ্রুত হাসপাতালে নেওয়ার পথেই তিনি মারা যান। শুধু নিজের বিবাহবার্ষিকীর দিনেই মারা গেছেন বলে নয়, পরিবারের শোক আরও বাড়ছে, মাত্রই কয়েক মাস আগে সন্তানের বাবা হয়েছেন। দুই মাস আগে নবজাতকের মুখ দেখতে দেশে ফিরে ছুটি কাটিয়ে আবার কাজে ফিরেছিলেন। সেই সন্তানকে অনাথ করে দিয়ে এবার নিজেই চলে গেলেন ওপারে। পিটিআই।
