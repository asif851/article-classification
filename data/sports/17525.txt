
ফাফ ডু প্লেসি চেষ্টার কমতি রাখেননি। কিন্তু লাভ হতো না কিছুতেই। আসলে সাকিব আল হাসান তাঁকে যে বলটি করেছেন, সেই বল খেলা যায় না, এসব বলে আউট হওয়াই নিয়ম। মুস্তাফিজ-মুগ্ধতা কাটিয়ে ওঠার আগেই তাই কাল আইপিএলে সাকিবও উপহার দিলেন এক জাদুকরি মুহূর্ত।সাকিবের এমন বোলিং চলল টানা তিন ওভার। ৩ ওভারে মাত্র ১৪ রান দিয়ে ডু প্লেসির উইকেট। এর মাঝে ২ ওভারই পাওয়ার প্লেতে। সাকিবই রাইজিং পুনে সুপার জায়ান্টসের টপ অর্ডারকে আষ্টেপৃষ্ঠে বেঁধে রাখলেন। তবু কেন গৌতম গম্ভীর তাঁকে দিয়ে চতুর্থ ওভার করালেন না, সেটাই প্রশ্ন। ব্যাটিংয়ে অবশ্য ৯ বলে ৩ রান করেছেন সাকিব। তবে ব্যাট হাতে কিছু করতে না পারলেও ১৬০ তাড়া করে ২ উইকেটে ম্যাচ জিতে নিয়েছে তাঁর দল কলকাতা নাইট রাইডার্স।দিনের প্রথম খেলায় বিরাট কোহলির সেঞ্চুরিও জেতাতে পারেনি বেঙ্গালুরুকে। গুজরাট লায়ন্সের কাছে ৬ উইকেটে হেরেছে কোহলির দল। সনি-ইএসপিএন।
