
পুরো ম্যাচের ৭৫ শতাংশ সময়ই বলের দখল ছিল ম্যানচেস্টার ইউনাইটেডের কাছে। প্রতিপক্ষের গোলমুখে বারবার আক্রমণও চালিয়ে গেছে রেড ডেভিলরা। কিন্তু তার পরও পয়েন্ট তালিকার একেবারে শেষের দল ফুলহামের বিপক্ষে জয় নিয়ে মাঠ ছাড়তে পারেনি গতবারের শিরোপাজয়ীরা। ড্র করেছে ২-২ গোলে।নতুন কোচ ডেভিড ময়েসের অধীনে এবারের মৌসুমের শুরু থেকেই বাজে সময় কাটাচ্ছে ইংল্যান্ডের অন্যতম সেরা এ ক্লাবটি। প্রিমিয়ার লিগের শিরোপা জয়ের আশা শেষই হয়ে গেছে। এখন প্রথম চারটি দলের মধ্য থেকে আগামী মৌসুমের চ্যাম্পিয়নস লিগে জায়গা করে নিতে পারবে কি না, সেটাও পড়ে গেছে সংশয়ের মুখে। প্রিমিয়ার লিগের ২৫ ম্যাচ শেষে ৪১ পয়েন্ট নিয়ে সপ্তম স্থানে আছে ম্যানচেস্টার ইউনাইটেড। চতুর্থ স্থানে থাকা লিভারপুলের সঙ্গে তাদের পয়েন্ট ব্যবধান ৯।নিজেদের মাঠে গতকাল শুরুতেই পিছিয়ে পড়েছিল ম্যানচেস্টার ইউনাইটেড। প্রথমার্ধের ১৯ মিনিটে ফুলহামকে এগিয়ে দিয়েছিলেন স্টিভ সিডওয়েল। দীর্ঘক্ষণ এই ১-০ ব্যবধানে পিছিয়ে থাকার পর অবশেষে খেলায় ফিরতে পেরেছিলেন ময়েসের শিষ্যরা। ৭৮ মিনিটে খেলায় সমতা ফিরিয়েছিলেন রবিন ফন পার্সি। দুই মিনিট পরেই আরেকটি গোল করে দলের জয় প্রায় নিশ্চিতই করে ফেলেছিলেন মাইকেল ক্যারিক। একেবারে শেষ মুহূর্তের অঘটনটা না ঘটলে ২-১ গোলের জয় নিয়েই মাঠ ছাড়তে পারত ম্যানচেস্টার ইউনাইটেড। কিন্তু শেষ বাঁশি বাজার কয়েকমুহূর্ত আগে ম্যানইউয়ের জালে বল ঠেলে দেন ফুলহামের স্ট্রাইকার ড্যারেন বেন্ট। হতাশাজনকভাবে ২-২ গোলের ড্র নিয়ে মাঠ ছাড়তে হয় ম্যানচেস্টার ইউনাইটেডকে।
ম্যাচ শেষে শিষ্যদের খুব বেশি ভুলও খুঁজে পেলেন না ময়েস। ম্যাচটা যে খুব সহজেই জেতা উচিত ছিল, সেটাই বারবার আওড়ে গেলেন এই স্কটিশ কোচ, ‘আমরা খুব বড় কোনো ভুল করেছি কি না, জানি না। পুরো ম্যাচেই আমাদের আধিপত্য ছিল আর ম্যাচটাও আমাদের সহজেই জেতা উচিত ছিল।’— রয়টার্স
 
