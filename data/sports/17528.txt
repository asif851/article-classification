
আগের ম্যাচে ৩ ওভারে মাত্র ১৮ রান দিয়েছিলেন। উইকেট যদিও পাননি, তবু সাকিব আল হাসানকে দিয়ে পুরো ৪ ওভার কেন করাননি কলকাতা নাইট রাইডার্স অধিনায়ক-এ নিয়ে একটু আফসোস ছিল বাংলাদেশের মানুষের। কিংস ইলেভেন পাঞ্জাবের বিপক্ষে মোহালিতে সেই আক্ষেপ আর থাকল না। পুরো ৪ ওভারই করেছেন সাকিব। তবে অন্য একটা আক্ষেপ থেকেই গেল, ২৮ রান দিয়ে যে কালও উইকেটশূন্য থাকলেন বাংলাদেশ অলরাউন্ডার! ব্যাট হাতেও ভালো কিছু হয়নি। একবার ‘জীবন’ পেয়েও আউট হওয়ার আগে ১৫ বলে এক চারে করেছেন ১১। অবশ্য ম্যাচ ৬ উইকেটে জিতেছে সাকিবের দল কেকেআর (১৪১/৪)। এর আগে প্রথমে ব্যাট করে ৮ উইকেটে ১৩৮ রান তোলে পাঞ্জাব।শুরু থেকেই পাঞ্জাবের ব্যাটসম্যানদের চাপে রাখতে সাকিবকে তৃতীয় ওভারে বোলিংয়ে নিয়ে আসে কলকাতা। নিজের প্রথম ওভারে দেন ৬ রান। দ্বিতীয় ওভারটায় একটু রাশ ছুটে যায়, ৯ রান। তবে শেষের দুই ওভার আবার নিয়ন্ত্রিত, যথাক্রমে ৬ ও ৭ রান।নিয়ন্ত্রণ ছিল সাকিবের ফিল্ডিংয়েও। দলের প্রথম উইকেটটিই তো তাঁর অবদান। ডিপ মিড উইকেটে অনেক দূর দৌড়ে এসে ঝাঁপ দিয়ে ক্যাচ ধরলেন। সেটিই ‘আসল’ সাকিবকে বোঝাল এই ম্যাচে। চার নম্বরে ব্যাটিংয়ে নেমে বল খেলেছেন বেশি, রান করেছেন কম। অক্ষর প্যাটেলের যে বলে আউট হয়েছেন, তার আগের বলেই জীবন ​পান ফিল্ডারের ব্যর্থতায়। ক্রিকইনফো।
