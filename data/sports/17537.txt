
শাস্তিটা আরও বড় হতে পারত। তবে লাসিথ মালিঙ্গার অতীত রেকর্ড আর নিঃশর্ত ক্ষমা প্রার্থনা বিশেষ বিবেচনায় নিয়েছে শ্রীলঙ্কা ক্রিকেট বোর্ডের শৃঙ্খলা কমিটি। ১ বছরের জন্য নিষিদ্ধ হয়েছেন এই ফাস্ট বোলার। তবে এই শাস্তি ৬ মাসের জন্য স্থগিত থাকবে। এই ৬ মাসের মধ্যে মালিঙ্গা একই ধরনের অপরাধ করলে সরাসরি ১ বছরের জন্য নিষিদ্ধ হবেন। শ্রীলঙ্কার ক্রীড়ামন্ত্রীকে বানরের সঙ্গে তুলনা করায় এই শাস্তি পেলেন মালিঙ্গা।শ্রীলঙ্কা চ্যাম্পিয়নস ট্রফির সেমিফাইনালে না উঠে বিদায় নেওয়ার পর কড়া সমালোচনা করেছিলেন ক্রীড়ামন্ত্রী দয়াসিরি জয়াসেকারা। সমালোচনার একপর্যায়ে তিনি মালিঙ্গাদের শরীরের ‘বেঢপ’ অবস্থা নিয়ে মন্তব্য করেন। মন্ত্রীর দাবি, ক্রিকেটারদের শরীরে ১৬ শতাংশ মেদ থাকা স্বাভাবিক। কিন্তু বেশির ভাগ শ্রীলঙ্কান ক্রিকেটারের শরীরে ২৫ শতাংশের বেশি মেদ।এই সমালোচনার লক্ষ্যবস্তু ছিলেন মালিঙ্গা। মন্ত্রী বলেছিলেন, আইপিএলে মাত্র চার ওভার বোলিং করে অনেক টাকা পাওয়া যায় বলে কোনো কোনো খেলোয়াড় শুধু অতটুকু ফিটনেসই ধরে রাখার ব্যাপারে আগ্রহী। জাতীয় দলের স্বার্থ তাঁদের কাছে মুখ্য নয়।জবাবে মালিঙ্গা রূপক ব্যবহার করে বলেন, ‘যারা বসে বসে শুধু চেয়ার গরম করে, তাদের ব্যাপারে আমি কিছু বলতে চাই না। যখন টিয়া পাখিকে খাঁচায় পুরে রাখা হয়, খাঁচার বাইরের বানররা খুব চেঁচামেচি করে। কেবল টিয়া পাখিই বোঝে খাঁচায় থাকার যন্ত্রণাটা কেমন। টিয়া পাখির উচিত বিষয়টি সম্পর্কে বলা, বানরের নয়। বানর যদি খাঁচায় থাকার যন্ত্রণা নিয়ে আলাপ করা শুরু করে, তাহলে সমস্যা তৈরি হয়।’এরপর ক্রীড়ামন্ত্রী মালিঙ্গার বিরুদ্ধে শৃঙ্খলাভঙ্গের অভিযোগে তদন্তের নির্দেশ দেন। তিন সদস্যের সেই শৃঙ্খলা কমিটির সামনে হাজির হয়ে কাল মালিঙ্গা সব দোষ স্বীকার করে নেন। পরে এই কমিটি মালিঙ্গাকে ১ বছরের জন্য স্থগিত নিষেধাজ্ঞা দেয়। ৬ মাসের জন্য এই শাস্তি স্থগিত থাকবে। ফলে এর মধ্যে খেলতে বাধা নেই মালিঙ্গার। জিম্বাবুয়ের বিপক্ষে ঘোষিত ১৩ সদস্যের দলে রাখা হয়েছে তাঁকে।এর আগে বোর্ডের পক্ষ থেকে খেলোয়াড়দের ফিটনেসের অবস্থা সম্পর্কে প্রতিবেদন দেওয়া হয়েছে ক্রীড়ামন্ত্রীকে। আর গ্রাহাম ফোর্ড কোচের পদ থেকে পদত্যাগ করায় আপাতত ভারপ্রাপ্ত কোচ করা হয়েছে ফিল্ডিং কোচ নিক প্যাথসকে।এই সফরে ৫টি ওয়ানডে ও ১টি টেস্ট খেলবে জিম্বাবুয়ে।
