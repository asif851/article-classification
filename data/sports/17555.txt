
বিকেএসপির ৩ নম্বর মাঠে ৯৭ রানে আউট হয়েছেন জাতীয় দলের বাইরে থাকা ওপেনার এনামুল হক। ৪ নম্বর মাঠে এনামুলকে অনুসরণ করেছেন জাতীয় দল থেকে বিস্মৃত আরেক ক্রিকেটার নাঈম ইসলাম। 
নাঈমের ইনিংসটি অবশ্য দলের জন্য সহায়ক হয়নি। প্রাইম ব্যাংক ক্রিকেট ক্লাবের কাছে ৬৬ রানে হেরেছে লিজেন্ড অব রূপগঞ্জ। নির্ধারিত ৫০ ওভারে ৬ উইকেটে প্রাইমের করা ২৮৪ রানের জবাবে রূপগঞ্জের ইনিংস ৪৯.২ ওভারে গুটিয়ে যায় ২১৮ রানে। প্রাইম ব্যাংকের পক্ষে দারুণ এক সেঞ্চুরি করেছেন পাকিস্তানি ক্রিকেটার রাফাতউল্লাহ মোহমান্দ। পাকিস্তান জাতীয় দলের হয়ে ৩টি টি-টোয়েন্টি খেলা পেশোয়ারের ৪০ বছর বয়সী এই ক্রিকেটার আজ খেলেছেন ১২৮ রানের দারুণ এক ইনিংস। ১২৫ বলে এই রাফাতউল্লাহর এই ইনিংসে ছিল ১০ চার ও ৬ ছক্কার মার।প্রাইম ব্যাংকের ইনিংসে দ্বিতীয় সর্বোচ্চ আসিফ আহমেদের—৪৭। এ ছাড়া সালমান করেছেন ৩৩। আগের ম্যাচে সেঞ্চুরি করা মেহেদী মারুফ আউট হয়েছেন ১৭ রানে। মোহাম্মদ শরীফ ৪২ রানে নিয়েছেন ৩ উইকেট।রূপগঞ্জের নাঈম ছাড়া দ্বিতীয় সর্বোচ্চ মোশাররফ হোসেনের ৪২। মোহাম্মদ শরীফের ৩৪ হারের ব্যবধানটাই কেবল কমিয়েছেন। নাঈমের ৯৫ রানের ইনিংসটি ১২৭ বলে, ৭ চার ও ১ ছয়ে সাজানো। রূপগঞ্জের ইনিংসে ধ্বস নামিয়েছেন জাতীয় দল থেকে বাদ পড়া পেসার আল-আমিন হোসেন। ৪৯ রানে ৫ উইকেট নিয়েছেন তিনি। এ ছাড়াও নাহিদুল ইসলাম ও নাজমুল অপু নিয়েছেন ২টি করে উইকেট। রাফাতউল্লাহ পেয়েছেন ১টি।
