
শনিবার মহা-পরীক্ষার সামনে পড়তে যাচ্ছে বার্সেলোনা। ভিসেন্তে ক্যালদেরন—অ্যাটলেটিকো মাদ্রিদের ঘরের মাঠে খেলতে হবে তাদেরই বিপক্ষে। কঠিন এ ম্যাচে অবশ্য অনুপ্রেরণার অভাব নেই মেসি-নেইমারদের। জিতলেই যে স্প্যানিশ লিগের শীর্ষে চলে যাবে বার্সেলোনা!২০ আগস্ট, ২০১৬। এ মৌসুমে লিগের প্রথম ম্যাচ খেলতে নেমেছিল বার্সেলোনা। শুরুটাও হয়েছে দুর্দান্ত, রিয়াল বেটিসকে ন্যু ক্যাম্পে ৬-২ গোলে গুঁড়িয়ে উড়ন্ত সূচনা। লিগ টেবিলের শীর্ষেও উঠল লুইস এনরিকের দল। পরের ম্যাচেও হাসিমুখে মাঠ ছেড়েছেন মেসি-সুয়ারেজ-নেইমাররা। তবে অ্যাথলেটিক বিলবাওর বিপক্ষে ১-০ গোলের ওই জয়ের পরও গোল ব্যবধানে লিগের শীর্ষস্থান হারায় বর্তমান চ্যাম্পিয়নরা। এর পর কেটে গেছে ছয় মাস, হারানো সে অবস্থান আরও ফিরে পায়নি বার্সেলোনা।এত দিন পর শীর্ষে ওঠার একটা সুযোগ এসেছে বার্সেলোনার সামনে। গত রাতে ভ্যালেন্সিয়ার মাঠে ২-১ গোলে হেরে গেছে রিয়াল মাদ্রিদ। ফলে বার্সেলোনার সঙ্গে পয়েন্টের ব্যবধানটা ১-ই থেকে গেছে। ২৬ তারিখ অ্যাটলেটিকো মাদ্রিদকে হারাতে পারলে তাই অন্তত কয়েক ঘণ্টার জন্য হলেও লিগে শীর্ষে উঠে যেতে পারবে বার্সা। কাজটা কঠিন হতে পারে কিন্তু কদিন আগেই কোপা ডেল রের ম্যাচে অ্যাটলেটিকোর মাঠে ২-১ গোলে জয় পেয়েছে তারা। সেটির পুনরাবৃত্তি হলেই ৬ মাস পর লা লিগার শীর্ষে বার্সার নাম দেখা যাবে।শনিবার বার্সা-অ্যাটলেটিকো ম্যাচের খানিক পরই রিয়ালের ম্যাচ। কিন্তু একে তো ভিয়ারিয়ালের মাঠ অনেক দিন ধরেই রোনালদোদের পুরোনো মাথাব্যথা, তাঁর ওপর রিয়ালের সাম্প্রতিক ফর্মটাও (গত ১০ ম্যাচে মাত্র পাঁচ জয়) ভালো যাচ্ছে না। সে ম্যাচে রিয়ালের পা হড়কানোর প্রত্যাশা ন্যু ক্যাম্পে হতেই পারে।আপাতত অ্যাটলেটিকোকে হারানোতেই চোখ বার্সেলোনার। সূত্র: মার্কা।
 
