
একসময় নিয়মিতই তুলনা হতো দুজনের। দুজনকে একে অন্যের প্রতিপক্ষ কল্পনা করেও সুখ পেতেন অনেকে। তবে প্রতিদ্বন্দ্বিতা ছাপিয়ে ব্রায়ান লারা আর শচীন টেন্ডুলকার বন্ধু বনে গেছেন অনেক আগেই। সেই প্রিয় বন্ধু বিদায় নিচ্ছেন ক্রিকেট থেকে। খেলছেনও তাঁরই সাবেক দলের বিপক্ষে। কিন্তু লারা স্বীকার করলেন, টেন্ডুলকারের শেষের আগের টেস্টটা দেখা হয়নি তাঁর। দেখা হয়নি টেন্ডুলকারের ব্যাটিং।ব্যক্তিগত কাজের চাপের কারণে লারা ঠিক করেছিলেন চতুর্থ ও পঞ্চম দিনের খেলা দেখবেন। সেটিও টিভিতে নয়। সরাসরি মাঠে বসে। কিন্তু লারা কলকাতায় পৌঁছাতে না-পৌঁছাতেই তিন দিনেই শেষ হয়ে গেল কলকাতা টেস্ট! প্রিয় দল ওয়েস্ট ইন্ডিজের এই অসহায়ত্ব তাঁকে কষ্ট দিচ্ছে। তার চেয়েও বেশি কষ্ট দিচ্ছে টেন্ডুলকারের শেষটা মন ভরে উপভোগ করার পরিকল্পনায় সাময়িক ব্যাঘাত ঘটায়।
কলকাতায় পা রাখা লারা বলেছেন, ‘আমি হতাশ। আশা করেছিলাম ইডেনে শচীনের শেষ ম্যাচটায় ওর খেলা দেখব। কখনোই ভাবিনি ম্যাচটা এভাবে তিন দিনে শেষ হয়ে যাবে। ওয়েস্ট ইন্ডিজের খেলায় আমি হতাশ।’ 
সেই দুঃখটা অবশ্য বেশি দিন পুষে রাখতে হবে না লারাকে। ১৪ নভেম্বর মুম্বাইয়ে শুরু হচ্ছে টেন্ডুলকারের বিদায়ি ম্যাচ।
