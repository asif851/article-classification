
পঞ্চমবারের মতো ব্যালন ডি’অর জিতেই কথাটা বলেছেন ক্রিস্টিয়ানো রোনালদো, নিজেকে ইতিহাসের সেরা মনে করেন তিনি। যে যুক্তিগুলো দেখিয়ে এ দাবি তাঁর, সেগুলো ফেলার নয়। কিন্তু প্রতিপক্ষ সেটা মানবে কেন? বার্সেলোনার কোচকেই দেখুন, তাঁর স্কোয়াডের সব খেলোয়াড়কে রোনালদোর চেয়ে ভালো মনে করেন আরনেস্তো ভালভার্দে! গতকাল ভিয়ারিয়ালের বিপক্ষে ম্যাচের আগে ভালভার্দেকে প্রশ্ন করা হয়েছিল রোনালদোকে নিয়ে। তাঁর উত্তর, রোনালদো যদি সেরাই হতেন, তবে বার্সার জার্সিতেই খেলতেন, ‘সবারই ব্যক্তিগত মত আছে। তারা জনসমক্ষে বলতে পারে, কিংবা চাইলে নাও বলতে পারে। তবে আমার মতে সেরা খেলোয়াড়েরা বার্সাতে আছে। সবার আগে থাকবে লিওনেল মেসি, এরপর দলের অন্যরা।’
তবে তাঁর দলের আরেক খেলোয়াড় অতটা রুক্ষ হতে পারেননি। ম্যাচ শেষে কথা বলতে আসা ইভান রাকিটিচ রোনালদোকে দুর্ভাগা বলছেন মেসির যুগে জন্ম নেওয়ায়, ‘সেরার সঙ্গে একই যুগে জন্ম নেওয়াটা ক্রিস্টিয়ানোর দুর্ভাগ্য। ওর প্রতি সম্মান রেখেই বলছি, আমার চোখে লিও অনন্য। সে-ই সেরা। ইতিহাসের সেরা খেলোয়াড়ের বিপক্ষে নিজেকে মাপতে হচ্ছে রোনালদোর।’ সূত্র: গোল, মার্কা।
