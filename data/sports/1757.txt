
ইতিহাসের অংশ হতে অপেক্ষার ক্ষণ গুনছিলেন সিদ্দিকুর রহমান। অবশেষে সুসংবাদটা পেয়েছেন, প্রথম বাংলাদেশি হিসেবে সরাসরি অলিম্পিকে খেলবেন এই গলফার। গলফের অলিম্পিক র‍্যাঙ্কিংয়ে ৬০-এর মধ্যে থাকলেই চলত। গত সপ্তাহে চীনা তাইপেতে টুর্নামেন্ট শেষ করার পর ছিলেন ৫৩তম স্থানে। বলতে গেলে তখনই প্রায় নিশ্চিত হয়ে গিয়েছিল সিদ্দিকুরের রিও ডি জেনিরোতে যাওয়া। আজ প্রকাশিত র‍্যাঙ্কিং শেষে আর কোনো সংশয় রইল না। সিদ্দিকুরের বর্তমান র‍্যাঙ্কিং ৫৬। এর মানে আগামী ৫ আগস্ট থেকে শুরু হতে যাওয়া ব্রাজিল অলিম্পিকে যাচ্ছেন সিদ্দিকুর। এবারের অলিম্পিকে বিশ্বের সেরা গলফারদের অনেকেই যাচ্ছেন না জিকা ভাইরাস আতঙ্কে। সিদ্দিকুরের ব্রাজিল যাওয়ার পেছনে এটিরও একটু হাত আছে। তবে মরিশাসে গত মে মাসে অনুষ্ঠিত আফ্রো-এশিয়া ব্যাংক টুর্নামেন্টে রানার্সআপ হওয়াটাই সিদ্দিকুরের সম্ভাবনাকে উজ্জ্বল করেছিল অনেক। সিদ্দিকুর ছাড়াও এরই মধ্যে কোটা প্লেস নিয়ে অলিম্পিক যাওয়া নিশ্চিত করেছেন শ্যুটার আবদুল্লাহ হেল বাকি, তিরন্দাজ শ্যামলী রায় ও সাঁতারু মাহফিজুর রহমান।
