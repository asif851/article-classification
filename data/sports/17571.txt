
দক্ষিণ আফ্রিকার বিপক্ষে সিরিজটা দারুণ জমেছে। লড়াই হচ্ছে দুর্দান্ত। তবে খেলার বাইরেও ঘটছে নানা ঘটনা। খেলোয়াড়দের মধ্যে স্লেজিং, কথার লড়াই এমনকি গালাগালিও হয়েছে। ড্রেসিং রুমের বাইরে প্রায় হাতাহাতিও লেগে যেতে বসেছিল ওয়ার্নার-ডি ককের মাঝে। সব মিলিয়ে জমজমাট এক অবস্থা। এর মাঝে অনাকাঙ্ক্ষিত বিতর্ক সৃষ্টি করল দক্ষিণ আফ্রিকান দর্শক। নিউল্যান্ডসে ডেভিড ওয়ার্নারকে গালাগালি করেছে স্থানীয় কিছু দর্শক।
টেস্টের দ্বিতীয় দিনটা আগুন ছড়াচ্ছিল। সিরিজে কাগিসো রাবাদার সঙ্গে ওয়ার্নারের লড়াইটা জমেছে বেশ। তাঁকে পেলেই রাবাদার বলের তোপ বেড়েছে। কাল এরই প্রতিশোধ নিতে চেয়েছিলেন ওয়ার্নার। ১৪ বলে ৩০ রানের ইনিংস খেলার পথে রাবাদার বলে টানা পাঁচ বলে বাউন্ডারি মেরেছেন। চার চার ও এক ছক্কার সে তাণ্ডবের পরের বলেই ওয়ার্নারকে বোল্ড করে দেন রাবাদা!এমন লড়াই শেষে ড্রেসিংরুমে ফেরার পথে এক দর্শকের তোপের মুখে পড়েন ওয়ার্নার। মধ্যবয়স্ক এক স্থানীয় দর্শক বিদ্রূপাত্মক তালি দিতে দিতে গালাগালি শুরু করেন ওয়ার্নারের দিকে। অস্ট্রেলীয় ওপেনারও থেমে সে কথার জবাব দেওয়া শুরু করেছিলেন। এক নিরাপত্তাকর্মী এগিয়ে এলেও তর্ক থামেনি দুজনের। অস্ট্রেলিয়া দলের নিরাপত্তা কর্মকর্তা ফ্র্যাঙ্ক ডিমেসিও নেমে এসে কথা বলেন সে দর্শকের সঙ্গে। ওয়েস্টার্ন প্রভিন্স ক্রিকেট ক্লাবের এক সদস্যের আমন্ত্রিত ওই দর্শককে এর জের ধরে পরে মাঠ থেকে বের করে দেওয়া হয়।স্থানীয় দর্শকদের বাড়াবাড়ি এখানেই থামেনি। ওয়ার্নারের স্ত্রীর উদ্দেশে আজেবাজে কথা বলায় এবং আপত্তিকর টি–শার্ট পরে আসায় প্রথম দুই দিনে ১২ জন দর্শককে মাঠ থেকে বের করে দেওয়া হয়েছে। অস্ট্রেলিয়ার অন্য খেলোয়াড়দেরও বিভিন্নভাবে উত্ত্যক্ত করেছে নিউল্যান্ডসের দর্শক। পরিস্থিতি এতটাই খারাপ ছিল, দিন শেষে কোচ ড্যারেন লেম্যানকে কথা বলতে হয়েছে এ নিয়েই, ‘বিশ্বের সবখানেই ব্যাপারটা (দর্শকের কটূক্তি) মেনে নিই। কিন্তু খেলোয়াড়দের পরিবারকে আক্রমণ তো সীমা অতিক্রম করা। এটা মেনে নেওয়া সম্ভব নয়। এটা অসম্মানজনক। একজনের পরিবার ও ব্যক্তিগত জীবনকে আক্রমণ করতে পারেন না। ওরা বাড়াবাড়ি করেছে।’
