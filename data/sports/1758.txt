
কিছু দিন আগেই প্রীতি জিনতা ইঙ্গিত দিয়েছিলেন ব্যাপারটার। জানিয়েছিলেন তাঁর জীবনে একজন ‘নতুন’ মানুষ এসেছেন। কিন্তু প্রীতির কথাতে কেউ ঘুণাক্ষরেও জানতে পারেননি তাঁর ‘নতুন’ মানুষটি একজন ক্রিকেটার! ৪০ বছর বয়সী বলিউড অভিনেত্রী নিজের মুখে কিছু বলেননি। কিন্তু সেদিন মুম্বাইয়ে দক্ষিণ আফ্রিকা-ভারতের শেষ ওয়ানডের আগে আয়োজিত এক ভোজে প্রোটিয়া ক্রিকেটার ডেভিড মিলারের সঙ্গে এসে সবাইকে চমকে দেন প্রীতি। ভারতীয় গণমাধ্যম আইবিএন লাইভ জানিয়েছে মিলারের সঙ্গেই এই মুহূর্তে চুটিয়ে প্রেম করছেন এই অভিনেত্রী। আইপিএলে খেলতে এসেই প্রীতির সঙ্গে সম্পর্কে জড়িয়েছেন মিলার। কিংস ইলেভেন পাঞ্জাবের অন্যতম গুরুত্বপূর্ণ খেলোয়াড় হিসেবে দলে জায়গাটা তো পাকা করেছেনই, পাশাপাশি ভালোবাসার খেলাতেও তিনি জিতে নিয়েছেন ফ্র্যাঞ্চাইজি মালিকান প্রীতির মন। আইপিএলের দুর্দান্ত পারফরম্যান্সে ‘কিলার’ উপাধি পাওয়া মিলারের ভালোবাসায় প্রীতির ‘খুন’ হওয়াটা বিরাট-আনুশকার পর ক্রিকেটের সঙ্গে বলিউডের নিবিড় রসায়নের দারুণ এক উদাহরণই।
