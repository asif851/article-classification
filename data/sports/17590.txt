
১৭টি গ্র্যান্ড স্লামজয়ী রজার ফেদেরার বিদায় নিয়েছেন চতুর্থ রাউন্ড থেকে। ইউএস ওপেন থেকে গত রাতে ঝরে পড়লেন ডিফেন্ডিং চ্যাম্পিয়ন অ্যান্ডি মারে। কোয়ার্টার ফাইনালের লড়াইয়ে সুইজারল্যান্ডের ওয়ারিঙ্কার কাছে ৬-৪, ৬-৩, ৬-২ গেমে হেরে গেছেন এই স্কটিশ।সরাসরি সেটে হারের ব্যবধানটাই বলে দিচ্ছে, নবম বাছাই ওয়ারিঙ্কার সামনে কতটা অসহায় ছিলেন মারে। নোভাক জোকোভিচের অবশ্য জয় পেতে সমস্যা হয়নি। মিখাইল ইয়োঝনিকে ৬-৩, ৬-২, ৩-৬, ৬-০ গেমে হারিয়ে সেমিফাইনালে উঠে গেছেন পুরুষদের এককের বর্তমান এক নম্বর খেলোয়াড়। গ্র্যান্ড স্লাম লড়াইয়ে টানা ১৪ বারের মতো সেমিফাইনালে ওঠার পর সার্বিয়ান তারকার প্রতিক্রিয়া, ‘গ্র্যান্ড স্লামে নিজের সেরা টেনিস খেলার চেষ্টা করে যাচ্ছি আমি। আমার খেলা নিয়ে কাজ করে যাচ্ছি।’সেমিফাইনালে জোকোভিচ খেলবেন মারের বিদায়ঘণ্টা বাজানো ওয়ারিঙ্কার বিপক্ষে। অপর ম্যাচে ১২টি গ্র্যান্ড স্লামজয়ী রাফায়েল নাদাল খেলবেন অষ্টম বাছাই রিচার্ড গ্যাসকুয়েটের বিপক্ষে।দুই মাস আগে উইম্বলডন জেতেন মারে। অবসান ঘটান টেনিসের পুরুষ এককের উইম্বলডন শিরোপা জয়ের দীর্ঘ ৭৭ বছরের অপেক্ষা। গত রাতে হারের পর মারে স্বীকার করলেন, উইম্বলডনের ক্লান্তিটা এখনো পুরো কাটিয়ে উঠতে পারেননি, ‘কোনো কিছুর জন্য যখন আপনি বছরের পর বছর কঠোর পরিশ্রম করবেন, নতুন করে জ্বলে উঠতে কিছুটা সময় লাগবে আপনার। উইম্বলডনের পর আমার ক্ষেত্রেও বোধ হয় এটাই ঘটেছে। আমার মনে হয়, এটাই বাস্তবতা। গ্র্যান্ড স্লামের কোয়ার্টার ফাইনালে খেললাম, এটা সহজ ছিল না।’ সূত্র: রয়টার্স
