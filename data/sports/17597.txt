
শেষ দুই টি-টোয়েন্টিও দর্শক হিসেবে দেখতে হচ্ছে নাসির হোসেনকে। সিরিজের শেষ দুই ম্যাচের দল ঘোষণা করেছে বাংলাদেশ ক্রিকেট বোর্ড। তাতে প্রথম দুই ম্যাচের দল থেকে তিনজনকে বাদ দেওয়া হয়েছে। ‘বাদ’ শব্দটি অবশ্য ঠিক বলাও যাচ্ছে না। কারণ খেলোয়াড়দের বিশ্রাম এবং নতুন খেলোয়াড়দের পরখ করে দেখার কথা আগেই জানিয়েছিলেন নির্বাচকেরা।এবারও যেমন বিশ্রামে রাখা হলো মুস্তাফিজুর রহমান ও আল আমিনকে। চমক জাগানো অভিষেকের পর টানা ক্রিকেট খেলে চলা মুস্তাফিজের বিশ্রামটি দরকার ছিল। আজকেই যেমন সাইড স্ট্রে​ইনের কারণে নিজের বোলিং কোটার পুরোটা শেষও করতে পারেননি। এই ম্যাচেই চোট নিয়ে বের হয়ে যাওয়া মুশফিকুর রহিমও ব্যাটিং শেষ করতে পারেননি। তবে শেষ দুই ম্যাচের ​দলে আছেন তিনি। শুভাগত হোমেরও শেষ দুই ম্যাচ খেলা হচ্ছে না। প্রথম ম্যাচে বোলিং না-করানোর ভুল মাশরাফি পুষিয়ে নিতে আজ প্রথম ওভারেই তাঁর হাতে বল তুলে দিয়েছিলেন। শুভাগত ৩ ওভারে ১৮ রান দিয়ে নিয়েছেন ১ উইকেট। এই তিনজনের জায়গায় দলে এসেছেন মোহাম্মদ শহীদ, মোসাদ্দেক হোসেন ও মুক্তার আলী। এই তিনজন অবশ্য দলের সঙ্গে খুলনাতেই ছিলেন। শেষ দুই ম্যাচেও ফেরা হলো না নাসির হোসেনের।শেষ দুই টি-টোয়েন্টির দল: মাশরাফি বিন মুর্তজা (অধিনায়ক), সাকিব আল হাসান, তামিম ইকবাল, ইমরুল কায়েস, সৌম্য সরকার, সাব্বির রহমান, মুশফিকুর রহিম, মাহমুদউল্লাহ, আরাফাত সানি, নুরুল হাসান, মোহাম্মদ শহীদ, আবু হায়দার, মোসাদ্দেক হোসেন, মুক্তার আলী
