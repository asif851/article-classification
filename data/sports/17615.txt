
অস্ট্রেলিয়ার বিপক্ষে টেস্টে সর্বশেষ ট্রিপল সেঞ্চুরিটি এসেছিল সেই কবে, ১৯৩৮ সালে। ওভালে ১৯৩৮ সালের ২০ আগস্ট ইংলিশ গ্রেট লেন হাটনের গড়া ৩৬৪ রানের ইনিংসটির পর কেটে গেছে পাক্কা ৭৭টি বছর। এই সময় অস্ট্রেলীয় বোলিং আক্রমণের বিপক্ষে আর কোনো ব্যাটসম্যানেরই ত্রিশতক ছুঁয়ে দেখা হয়নি।৭৭ বছর পর এই অমিয় কীর্তির সুযোগ এসেছিল নিউজিল্যান্ডের রস টেলরের সামনে। কিন্তু তিনি সেই কীর্তির দিগন্ত রেখায় চোখ রেখেও তাতে পৌঁছতে পারলেন না। আজ পার্থে ট্রিপল সেঞ্চুরি থেকে মাত্র ১০ রান দূরেই থেমে যেতে হলো তাঁকে। তবে সেই রেকর্ড না হলেও শতবর্ষী একটা রেকর্ড ঠিকই ভেঙে দিয়েছেন। ২৯০-ই অস্ট্রেলিয়ার মাটিতে কোনো বিদেশি ব্যাটসম্যানের সর্বোচ্চ ইনিংস। ১৯০৩ সালে করা টিপ ফস্টারের ২৮৭-ই এত দিন ছিল সর্বোচ্চ।টেলরের অনন্য-অসাধারণ এই ইনিংসের ওপর ভর করেই পার্থ টেস্ট জমিয়ে তুলেছে নিউজিল্যান্ড। প্রথমে ব্যাট করা অস্ট্রেলিয়ার ৫৫৯ রানের জবাবে টেলরের ২৯০ আর কেন উইলিয়ামসনের ১৬৬ রানে নিউজিল্যান্ড স্কোরবোর্ডে তুলেছে ৬২৪ রান। ৬৫ রানে পিছিয়ে থেকে নিজেদের দ্বিতীয় ইনিংস শুরু করে অস্ট্রেলিয়া একটু বিপাকেই আছে। দ্বিতীয় ইনিংসে ইতিমধ্যেই ২ উইকেট হারিয়েছে তারা।এই ইনিংসে আরও কিছু রেকর্ড নতুন করেই লিখিয়েছেন টেলর। এই মুহূর্তে অস্ট্রেলিয়ার বিপক্ষে, অস্ট্রেলিয়ার মাটিতে ভিনদেশি ক্রিকেটারদের মধ্যে সর্বোচ্চ ইনিংস খেলার পথে শুধু টিপ ফস্টার নয়, টেলর পেছনে ফেলেছেন ব্রায়ান লারা (২৭৭), ওয়ালি হ্যামন্ড (২৫১), শচীন টেন্ডুলকার (২৪১*) ও অ্যালিস্টার কুকের (২৩৫*) মতো ব্যাটসম্যানদের।অস্ট্রেলিয়ার বিপক্ষে কোনো নিউজিল্যান্ড ব্যাটসম্যানের সর্বোচ্চ টেস্ট ইনিংসটিও এখন টেলরের। এত দিন এই রেকর্ডটি নিজের করে রেখেছিলেন কিউই ক্রিকেট গ্রেট মার্টিন ক্রো। এই তালিকার তৃতীয় স্থানে নিজের নাম দেখছেন কেন উইলিয়ামসন। পার্থ টেস্টে তাঁর ১৬৬ রানের ইনিংসটিই তাঁকে নিয়ে এসেছে এই জায়গায়। তালিকায় এর পরের নামগুলো হচ্ছে, ব্রুস এডগার, নাথান অ্যাস্টল, অ্যান্ড্রু জোনস ও মার্ক গ্রেটব্যাচ। এই ইনিংসের মাঝখানেই পঞ্চম ব্যাটসম্যান হিসেবে নিউজিল্যান্ডের পক্ষে ৫ হাজার রানের কোটাও পেরিয়েছেন টেলর।কেন উইলিয়ামসনের সঙ্গে তাঁর তৃতীয় উইকেট জুটিটি (২৬৫) অস্ট্রেলিয়ার বিপক্ষে যেকোনো উইকেটেই নিউজিল্যান্ডের সর্বোচ্চ। এর আগে পার্থেই অষ্টম উইকেটে নাথান অ্যাস্টলের সঙ্গে অ্যাডাম প্যারোরের ২৫৩ রানের জুটির রেকর্ডটি টিকে ছিল বেশ অনেক বছরই।এখনো পর্যন্ত টেস্টে ট্রিপল সেঞ্চুরি পাওয়া একমাত্র নিউজিল্যান্ড ক্রিকেটার হচ্ছেন ব্রেন্ডন ম্যাককালাম। রস টেলর হচ্ছেন দ্বিতীয় কিউই যিনি টেস্টের ট্রিপল সেঞ্চুরির খুব কাছে গিয়েও তাঁর দেখা পেলেন না। ১৯৯১ সালে মার্টিন ক্রো শ্রীলঙ্কার বিপক্ষে ফিরেছিলেন ২৯৯ রানে। টেলর তাঁর দুঃখটা অবশ্য ‘গুরু’ ক্রোর কথা ভেবে ভুলে থাকতেই পারেন।
