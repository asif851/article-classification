
পৃথিবীজুড়ে ক্রিস্টিয়ানো রোনালদোর নিন্দুকের সংখ্যা কম নয়। তাতে অবশ্য কিছু আসে-যায়নি পর্তুগিজ অধিনায়কের। সম্প্রতি ক্যারিয়ারে পঞ্চমবারের মতো ফিফা বর্ষসেরা খেলোয়াড়কে ‘স্বার্থপর’ বললেন তাঁরই ক্লাব-সতীর্থ করিম বেনজেমা। না, চমকে উঠবেন না। রোনালদোর নিন্দা করে স্বার্থপর কথাটি বলেননি এই ফরাসি ফরোয়ার্ড।
‘ক্যানালপ্লাস’কে বেনজেমা বলেছেন, ‘রিয়ালে আমি গোল করি। কিন্তু আপনার পাশেই যখন আরেকজন খেলোয়াড় থাকে, যে প্রতি মৌসুমে ৫০ গোল করে (তখন আপনার কিছুই করার থাকে না)। লিওঁতে যেমন খেলতাম, এখানে তার সঙ্গে পার্থক্য রয়েছে। আমি ফুটবল এবং শিরোপা জিততে পছন্দ করি। আমি আনন্দ করছি।’
২০০৯-১০ মৌসুমে দুই তারকা রিয়ালে এসেছিলেন। অনেক দিন হয়ে গেল একসঙ্গে খেলছেন রিয়ালের প্রধান দুই তারকা। স্পেনে বেনজেমার অর্জন কম নয়। রিয়ালের হয়েও গুরুত্বপূর্ণ অবদান রেখেছেন তিনি। যদিও রোনালদোর জ্বলজ্বলে নৈপুণ্যে অনেকটাই ঢাকা পড়েছেন। কিন্তু বেনজেমার সঙ্গে পর্তুগিজ তারকার সঙ্গে কোনো দ্বন্দ্ব নেই।
বেনজেমা বলেছেন, ‘আমার আর রোনালদোর ভালোই জমে। আমি ওর সঙ্গে খেলতে পছন্দ করি। সে ওয়ান টাচ খেলতে পছন্দ করে। সে আমার চেয়ে বেশি স্বার্থপর, কিন্তু এটাই স্বাভাবিক। এটা আমাকে বিচলিত করে না। দিন শেষে এটা রিয়ালের জন্য ভালো।’
এই মৌসুমে রিয়ালের প্রধান দুই তারকার গোলখরায় সংবাদমাধ্যমে অনেক সমালোচনা হয়েছে। লিগেও খুব একটা ভালো অবস্থায় নেই লস ব্লাঙ্কোরা। প্রতিদ্বন্দ্বী বার্সেলোনার চেয়ে এর মধ্যেই ৮ পয়েন্টে পিছিয়ে পড়েছে।
রোনালদোর সমান সময় ধরেই রিয়ালে খেলছেন বেনজেমা। রোনালদোর সঙ্গে তুলনা হয় বলে তাঁকে নিয়ে সমালোচনাও কম হয় না। তবে এর সবই মিডিয়ার কাণ্ড বলে মনে করেন এই ফরাসি। তিনি বলেছেন, ‘আমাকে নিয়ে বিতর্ক? সে তো পত্রিকার বিক্রি বাড়ানোর জন্য। আমি ফুটবলেই মনোযোগ দিই। বয়সের সঙ্গে সঙ্গে আমি শান্ত থাকা শিখে নিয়েছি।’
এই মৌসুমে সাতটি লিগ ম্যাচ খেলে মাত্র একটি গোল করেছেন বেনজেমা। সহজ গোলের সুযোগ কাজে না লাগানোয় ক্লাব সমর্থকদের দুয়ো শুনতে হচ্ছে। রিয়ালের পরবর্তী ম্যাচ ১৮ নভেম্বর, নগর প্রতিদ্বন্দ্বী অ্যাটলেটিকোর বিপক্ষে। সূত্র: গোল, মার্কা।
