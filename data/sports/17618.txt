
এ বছর এমনিতেই বিদেশে প্রচুর খেলা। বাংলাদেশ দলের সফরসূচিতে এবার যোগ হচ্ছে আরও খেলা। ক্রিকেটারদের সামনে সুযোগ আসছে সিঙ্গাপুরে একটি তিন জাতি টুর্নামেন্ট খেলার। আরেকটি সিরিজ খেলতে যেতে হতে পারে দুবাইয়েও।সিঙ্গাপুরে আন্তর্জাতিক ক্রিকেট স্টেডিয়ামের উদ্বোধন উপলক্ষে আয়োজিত হওয়ার কথা ওই তিন জাতি সিরিজ। বিসিবি সূত্রের তথ্য, অস্ট্রেলিয়া ও দক্ষিণ আফ্রিকার সঙ্গে সম্ভাব্য তৃতীয় দল হিসেবে তাতে থাকতে পারে বাংলাদেশও। ইংল্যান্ডে ১ জুন থেকে শুরু চ্যাম্পিয়নস ট্রফির আগেই হওয়ার কথা এই টুর্নামেন্ট। চ্যাম্পিয়নস ট্রফির আগে প্রস্তুতিমূলক তিন জাতি সিরিজ খেলতে আয়ারল্যান্ডেও যাওয়ার কথা আছে বাংলাদেশ দলের।দুবাইয়ের টুর্নামেন্টে মূল জাতীয় দল যাবে না। মূলত অনূর্ধ্ব-২৩ পর্যায়ের একটি টুর্নামেন্ট হবে সেখানে। তবে প্রতিটি দল নিতে পারবে তিনজন করে জাতীয় দলের খেলোয়াড়। টুর্নামেন্টের সম্ভাব্য সময় সেপ্টেম্বরে দক্ষিণ আফ্রিকা সফরের আগে। প্রতিপক্ষ এখনো চূড়ান্ত নয়।চলতি নিউজিল্যান্ড সফরের মধ্যে নিউজিল্যান্ড ক্রিকেট বোর্ডের সঙ্গেও কিছু ফলপ্রসূ আলোচনা হয়েছে বিসিবির। আগামী সেপ্টেম্বরে ‘এ’ দলের সফর বিনিময় হবে দুই বোর্ডের মধ্যে। এ ছাড়া অনূর্ধ্ব-১৯ দলেরও সামনে নিউজিল্যান্ড সফরের সুযোগ হতে পারে বলে জানা গেছে।সম্ভাব্য খেলাগুলো নিশ্চিত হলে এ বছরটা মহা ব্যস্ততায় কাটবে ক্রিকেটারদের। নিউজিল্যান্ড সফর শেষে আগামী মাসেই ভারতে এক টেস্টের সফর। শ্রীলঙ্কা সফর আছে মার্চে। এরপর আয়ারল্যান্ড হয়ে ইংল্যান্ডে চ্যাম্পিয়নস ট্রফি খেলতে যেতে হবে। আর সেপ্টেম্বর-অক্টোবরের দক্ষিণ আফ্রিকা সফরের সূচি তো এর মধ্যেই চূড়ান্ত হয়ে গেছে। এর সঙ্গে দেশে অস্ট্রেলিয়া ও পাকিস্তানের বিপক্ষে দুটি সিরিজও হতে পারে।
