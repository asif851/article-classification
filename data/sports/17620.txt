
রাজনীতির সাতে-পাঁচে নেই, ক্রিকেট নিয়েই কাজ-কারবার। তবু উত্তপ্ত রাজনীতির আঁচ ঠিকই লাগল তাঁদের গায়েও। চলমান ভারত-দক্ষিণ আফ্রিকা সিরিজে স্টার স্পোর্টসের ধারাভাষ্যকার হিসেবে কাজ করছিলেন ওয়াসিম আকরাম ও শোয়েব আখতার। কিন্তু রাজনৈতিক কারণে সেটি আর সম্ভব হচ্ছে না। নিরাপত্তা ঝুঁকিতে চেন্নাইয়ের চতুর্থ ওয়ানডের পরই ভারত ছাড়ছেন পাকিস্তানের সাবেক দুই তারকা। 
এর আগে নিরাপত্তা ঝুঁকিতে এই সিরিজের চতুর্থ ও পঞ্চম ওয়ানডের দায়িত্ব থেকে পাকিস্তানি আম্পায়ার আলিম দারকেও সরিয়ে নিয়েছে আইসিসি। গত সোমবার ভারত-পাকিস্তান সিরিজ নিয়ে আলোচনার সময় ভারতীয় ক্রিকেট বোর্ড (বিসিসিআই) কার্যালয় ঘিরে রাখে কট্টরপন্থী রাজনৈতিক দল শিবসেনার কর্মীরা। রোববার মুম্বাইয়ের ম্যাচে দারকে না-দাঁড়াতে দেওয়ারও হুমকি দিয়েছিল তারা। সিরিজের প্রথম তিন ম্যাচে আম্পায়ারিং করিয়েছেন দার। কথা ছিল বাকি দুই ওয়ানডেতেও দায়িত্ব পালনের। হয়তো থাকতেন তিন টেস্ট সিরিজেও। ক্রিকেটের জন্য এই দুঃখজনক ঘটনা টাটকা থাকতেই এবার ওয়াসিম ও শোয়েবের ভারত ছাড়ার খবর এল। আকরামের এজেন্ট আরসালান হায়দার নিশ্চিত করেছেন এই খবর।যদিও বিসিসিআই সচিব অনুরাগ ঠাকুর নিরাপত্তার শঙ্কার ব্যাপারটি মানতে রাজি নন। বোর্ড আলিম দারের নিরাপত্তার নিশ্চয়তা দিতে পারবে কি না এমন প্রশ্নে অনুরাগ বললেন, ‘সৌরাষ্ট্রেও এমন বিক্ষোভের সম্ভাবনা থাকা সত্ত্বেও মাঠে ৫০ হাজারেরও বেশি দর্শক হয়েছিল। নিরাপত্তার ঝুঁকিটা কোত্থেকে আসছে বা এমন ধারণাই বা কীভাবে হলো আমি বুঝতে পারছি না।’বিজেপির রাজনৈতিক নেতা ঠাকুর বুঝুন আর না-ই বুঝুন, গত কিছুদিন ধরে ভারতীয় ক্রিকেটে যা ঘটছে; ক্রিকেট ইতিহাসেই এর আগে এমন ঘটেছে কিনা সন্দেহ আছে। সূত্র: ক্রিকইনফো।
