
অনিল কুম্বলে অধ্যায় তাহলে ভোলেননি সৌরভ-টেন্ডুলকাররা! অধিনায়ক বিরাট কোহলির সঙ্গে বনিবনা না হওয়ায় ভারতের কোচের পদ থেকে সরে দাঁড়িয়েছেন কুম্বলে। এবার তাই আর ঝুঁকি নিতে চাচ্ছেন না কোচ নিয়োগের জন্য গঠিত ভারতের ক্রিকেট উপদেষ্টা কমিটির (সিএসি) সদস্যরা। কোহলির সঙ্গে কথা না বলে কোচ নিয়োগ করতে চাইছেন না তাঁরা। কোহলি এখন ভারতে নেই, ওয়েস্ট ইন্ডিজ সফর শেষে গেছেন যুক্তরাষ্ট্রে। তাই কোচের নাম ঘোষণা অনির্দিষ্টকালের জন্য পিছিয়ে দিয়েছে সিএসি।
যার অর্থ আগামী ২৬ জুলাই শুরু হতে যাওয়া শ্রীলঙ্কা সফরেও প্রধান কোচ পাচ্ছে না ভারত। কাল মুম্বাইয়ে পাঁচ প্রার্থীর সাক্ষাৎকার নেওয়ার পর সিএসির সদস্য সৌরভ গাঙ্গুলী কোচের নাম ঘোষণা পিছিয়ে দেওয়ার কথা জানান। তিন সদস্যের কোচ নিয়োগ কমিটির অন্য দুই সদস্য শচীন টেন্ডুলকার ও ভিভিএস লক্ষ্মণ।
কাল মুম্বাইয়ে সশরীরে উপস্থিত ছিলেন সৌরভ ও লক্ষ্মণ, যুক্তরাজ্য থেকে ভিডিও কনফারেন্সের মাধ্যমে যোগ দেন টেন্ডুলকার। প্রার্থীদের মধ্যে শুধু বীরেন্দর শেবাগই ছিলেন মুম্বাইয়ে। রবি শাস্ত্রী, টম মুডি, লালচাঁদ রাজপুত, রিচার্ড পাইবাসদের সাক্ষাৎকার নেওয়া হয়েছে স্কাইপে।
সাক্ষাৎকার শেষে বিসিসিআইয়ের সদর দপ্তরে নাম ঘোষণা পিছিয়ে দেওয়ার কথা বলেন সৌরভ, ‘ঘোষণাটা স্থগিত করা হয়েছে। আগে আমরা বিরাট কোহলির সঙ্গে কথা বলব, তাড়াহুড়োর কিছু নেই। সে আগে আমেরিকা থেকে ফিরুক। আমরা তিনজন ও সংশ্লিষ্ট অন্যরা তার সঙ্গে কথা বলব। কোচরা কীভাবে কাজ করতে চান আমরা তাকে (কোহলি) তা ব্যাখ্যা করব। ঘোষণা দেওয়ার আগে আমরা নিশ্চিত হতে চাই সব পক্ষ একমত আছে। কারণ আমাদের সিদ্ধান্তটা বিশ্বকাপ (২০১৯) মাথায় রেখেই নিতে হবে।’
দূর থেকে কোহলিকে ধন্যবাদ জানিয়েছেন সৌরভ, ‘কোহলিকে ধন্যবাদ দিতেই হয়, কারণ সে এখন পর্যন্ত নিজেকে দূরে রেখেছে। সে কোচ হিসেবে কারও নামই প্রস্তাব করেনি। তবে আমাদের উপদেষ্টা কমিটির মনে হয়েছে ক্রিকেটে অধিনায়কের গুরুত্ব সবচেয়ে বেশি। তার ও আমাদের সবার ঐকমত্য থাকা দরকার, কারণ আমাদের কাছে ভারতীয় ক্রিকেট বেশি গুরুত্বপূর্ণ। আমাদের ভূমিকা নগণ্য; আসল হলো ক্রিকেটাররা। ওরাই তো কোচের সঙ্গে কাজ করবে।’
চ্যাম্পিয়নস ট্রফির পর থেকেই কোচ নেই ভারতের। কুম্বলের সঙ্গে এক বছরের চুক্তি ওয়েস্ট ইন্ডিজ সফর পর্যন্ত বাড়াতে চেয়েছিল বিসিসিআই। কিন্তু অধিনায়কের সঙ্গে মতের মিল হচ্ছে না, এই কারণ দেখিয়ে প্রস্তাবটা ফিরিয়ে দেন কুম্বলে। ক্রিকইনফো।
 
