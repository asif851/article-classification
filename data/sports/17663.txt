
দুজন কী করবেন যেন বুঝে উঠতে পারছিলেন না। এদিক-ওদিক সতীর্থদের সঙ্গে দৌড়াচ্ছেন। আনন্দ করছেন। করারই কথা। আবাহনীর অপরাজিত লিগ শিরোপায় একটু বেশিই অবদান সানডে সিজোবা ও লি টাকের।সানডে এবারই প্রথম লিগের সর্বোচ্চ গোলদাতা, ১৮ ম্যাচে করেছেন ১৯ গোল। এবার নিয়ে নয়টি পেশাদার লিগে আটবারই সর্বোচ্চ গোলদাতা বিদেশি কেউ। শুধু তৃতীয় লিগে সর্বোচ্চ গোলদাতা ছিলেন বাংলাদেশের এনামুল হক। সর্বোচ্চ গোলদাতা তো বটেই, নিকটতম প্রতিদ্বন্দ্বীও থাকে বিদেশিরাও। এবারও ব্যতিক্রম নয়। সানডের পর এবার ব্রাদার্সের কিংসলে ও বিজেএমসির ইলিয়াসুর গোল ১৪টি। সেই আনন্দ তো আছেই, ঢাকায় পাঁচ বছরের ক্যারিয়ারে এটি তাঁর প্রথম লিগ জয়। নিজের ফুটবল ক্যারিয়ারেই তো প্রথম লিগ জিতলেন এই নাইজেরিয়ান স্ট্রাইকার!সেই উচ্ছ্বাসটা তাঁর কণ্ঠেও ধরা পড়ল। সতীর্থদের সঙ্গে আনন্দ করার ফাঁকে বারবারই চ্যাম্পিয়ন পদকে কামড় দিচ্ছিলেন। সানডেকে এত আনন্দ করতে আগে কখনো দেখা যায়নি, ‘আমি আসলে সত্যিই খুব খুশি। বাংলাদেশে একটা লিগ জেতার জন্য উদ্গ্রীব হয়ে ছিলাম এত দিন। সেই দিনটা অবশেষে এল।’চোটের কারণে এবারের লিগে চারটি ম্যাচ খেলা হয়নি সানডের। কাল দলের উৎসবের সঙ্গী হলেও মাঠে নামেননি। যেমন মাঠে নামেননি লি টাকও। তাঁদের দুজনকে ছাড়াই শেষ দিকে তরিটা তীরে ভিড়িয়েছেন স্থানীয়রা। তবে লিগের সেরা খেলোয়াড়ের পুরস্কার থাকলে সবাইকে ছাপিয়ে সেটি পাওয়ার দৌড়ে এগিয়ে থাকতেন ব্রিটিশ প্লে-মেকার লি। লিগে তাঁর গোল ১০টি। তবে গোলের চেয়েও বেশি চোখে পড়েছে মাঠজুড়ে লির খেলার ধরনটা। গুরুত্বপূর্ণ সময়ে দলকে গোল এনে দলের জয়ে রেখেছেন বড় অবদান। সনি নর্দের পর ঢাকায় আসা সেরা বিদেশি ফুটবলার এই লি।থাইল্যান্ডে লিগ জয়ের অভিজ্ঞতা আছে তাঁর। এবার ঢাকায়ও সেই অভিজ্ঞতা হলো। সতীর্থদের সঙ্গে উদ্যাপনের ফাঁকেই বলছিলেন, ‘আমি পরিশ্রম করেছি, নিজের সেরাটা দিয়েছি। সাফল্য আসায় সত্যিই নিজেকে গর্বিত ভাবছি।’ সামনে আবাহনীর ব্যস্ত সময়। ফেব্রুয়ারিতে শেখ কামাল টুর্নামেন্ট, মার্চে শুরু এএফসি কাপ। এসব আয়োজনে আবাহনী সঙ্গে চায় লি টাককে। লিও আবাহনীর সঙ্গে থাকতে চান বলেই মনে হলো, ‘বাংলাদেশে খেলে আমার ভালো লেগেছে। তাই আবাহনী ছেড়ে যাব আপাতত এমন কিছু ভাবছি না।’ লির স্ত্রীও খুব খুশি। ফুলের মালা গলায় গোটা সময়টা মুঠোফোনে ভিডিও করতে করতে তিনিও একাত্ম হয়ে গেলেন স্বামীর দলের সঙ্গে।
