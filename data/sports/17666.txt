
এ যেন নিয়মিত ঘটনা। সেপ ব্ল্যাটারকে তোপ দাগবেন ডিয়েগো ম্যারাডোনা! জীবনে কম প্রতিপক্ষ পাননি ফিফা সভাপতি। রাখঢাক না রেখেই ফিফা সভাপতিকে যেভাবে অবিরত বিষোদ্‌গার করে চলেছেন আর্জেন্টিনা কিংবদন্তি, তাতে বড় প্রতিপক্ষ ভাবতে পারেন ম্যারাডোনাকেই। এবার কেবল ব্ল্যাটার নন, ম্যারাডোনার ছাঁচাছোলা মন্তব্য থেকে রেহাই পাননি উয়েফা সভাপতি মিশেল প্লাতিনিও।
দুর্নীতির কলঙ্ক লেগেছে ফিফার গায়ে। সভাপতি পদ থেকে সরে দাঁড়ানোর ঘোষণা দিয়েছেন সেপ ব্ল্যাটার। নতুন নির্বাচনের তারিখ ঘোষণার পর ফিফার পরবর্তী সভাপতি হিসেবে বেশি আসছে কিংবদন্তি ফরাসি ফুটবলার প্লাতিনির নাম। ব্ল্যাটার-প্লাতিনিকে উদ্দেশ করে তাই আর্জেন্টিনা কিংবদন্তির নতুন তোপ, ‘ফুটবল দুনিয়া থেকে সে (ব্ল্যাটার) আমার বিচ্ছিন্ন করেছে। এখন সে নিজেই বন্দী। এতেই প্রমাণিত কে চোর ছিল। আর প্লাতিনি? সে একটা মিথ্যুক। ব্ল্যাটার তাকে শিখিয়েছে কীভাবে চুরি করতে হয়...।’ ব্ল্যাটার-প্লাতিনি—দুজনের দিকেই এন্তার অভিযোগ ম্যারাডোনার। প্লাতিনিকে ভোট না দেওয়ার আহ্বান জানিয়ে ১৯৮৬ বিশ্বকাপের নায়ক বললেন, ‘তারা এমন ভাব করে যে তারা পরস্পরের শত্রু। একজন ফিফায় আরেক উয়েফায়। সত্যটা হচ্ছে তারা সব সময় এক সঙ্গেই ছিল। আমরা যদি ফিফার স্বচ্ছতা চাই, তাহলে কিছুতেই প্লাতিনিকে ভোট দিতে পারি না, যে কিনা ব্ল্যাটারের ঘনিষ্ঠ। ব্ল্যাটার প্লাতিনিকে শুধু চুরি করাটাই শেখাতে পেরেছে।’ ম্যারাডোনার স্পষ্ট পক্ষপাতিত্ব জর্ডানের প্রিন্স আলী বিন আল হুসেইনের দিকে। আগামী ২৬ ফেব্রুয়ারি নির্বাচনে প্রিন্স আলী যদি জিতেই যায়, সহসভাপতি হিসেবে তাঁর পাশে থাকার ইচ্ছে আর্জেন্টিনা কিংবদন্তির, ‘সে যদি নির্বাচনে জেতে, তবে সহসভাপতি হিসেবে থাকব তাঁর পাশে।’ তথ্যসূত্র: এএফপি, মার্কা।
