
তবে কি ফ্লোরেন্তিনো পেরেজই জিতলেন? নেইমার কি রিয়াল মাদ্রিদেই আসছেন? মনে তো হচ্ছে তা-ই। স্প্যানিশ সংবাদমাধ্যমের দাবি, মাদ্রিদে বাড়ি খুঁজছেন নেইমার। সেটি যে আবাসন ব্যবসায় নামার জন্য নয়, তা তো বোঝাই যাচ্ছে।
নেইমার যেন রিয়াল সভাপতি পেরেজের জন্য এক নেশা হয়ে উঠেছেন। প্রথমে সান্তোস থেকে তাঁকে আনতে পারেননি। সেবার বার্সেলোনা টেনে নিয়েছিল ব্রাজিলিয়ান ফরোয়ার্ডকে। ছয় মাস আগে বার্সেলোনাকে চমকে দিয়ে পিএসজি ছিনিয়ে নেয় ব্রাজিল তারকাকে। পেরেজ এরপরও হাল ছাড়ছেন না। কদিন আগে রোনালদোর ব্যালন ডি’অর জয়ের রাতেও নেইমারকে রীতিমতো ‘লোভ’ দেখিয়েছেন। রিয়ালে এলে যে বিশ্বসেরা হওয়ার ইচ্ছা পূরণ হবে, সেটাও আকারে–ইঙ্গিতে জানিয়েছেন পেরেজ।আজ এল চিরিঙ্গুইতো টিভির সাংবাদিক বোর্হা মাজ্জারো দাবি করেছেন, মাদ্রিদে বাড়ি খুঁজছেন নেইমার। এই সাংবাদিকের দাবি, ‘জুনে দলবদল হওয়ার প্রস্তুতি হিসেবে নেইমারের বাবা মাদ্রিদে একটি বাড়ি ঠিক করে রেখেছেন।’ তাঁর এই দাবির সমর্থনে খবরও প্রকাশ করেছে স্প্যানিশ পত্রিকা ডন বালোন ও ইংলিশ পত্রিকা এক্সপ্রেস ডট ইউকে।তবে টুইটার অনুসারীরা মাজ্জারোর যুক্তি মানতে রাজি নন। একজন মজা করে লিখেছেন, ‘ল্যাম্পার্ডের বার্সেলোনায় একটা বাড়ি আছে কিন্তু সে কখনো সেখানে খেলেনি।’ আরেকজন আরও এক ধাপ এগিয়েছেন, ‘নেইমার সেই বাড়িতে থাকবে, যেটা এমবাপ্পে ও পগবার জন্য কেনা হয়েছিল। যেটি জেরার্ডের পর ফ্যালকাও ভাড়া নিয়েছিল।’ এমবাপ্পে ও পগবাকে কিনতে চেয়েও যে দলে টানতে পারেনি রিয়াল। খোঁচাটা বুঝতে কারও অসুবিধা হওয়ার কথা নয়!
