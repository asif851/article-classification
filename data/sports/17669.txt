
তাঁরা ঢাকায় এসেছেন গত রোববার। তিন দিন থেকে চলে যাবেন আজ। আইসিসির দুর্নীতি দমন বিভাগের (আকসু) কর্মকর্তাদের এবারের বাংলাদেশ সফর সম্পর্কে নিশ্চিত তথ্য এটুকুই। নইলে তাঁদের এ সফরের সবকিছু এমনই গোপনীয়তার চাদরে ঢাকা যে এই কদিন ঢাকায় কী করলেন, কাদের সঙ্গে কথা বললেন, সেসব ব্যাপারে অনুমান করাটাও কঠিন। সুনির্দিষ্ট কিছু বলতে পারছে না এমনকি বিসিবিও।
আকসু কর্মকর্তাদের সাম্প্রতিক কর্মকাণ্ড সম্পর্কে ধোঁয়াশা থাকলেও বাংলাদেশের ক্রিকেটে ক্রমেই বড় হচ্ছে প্রশ্নটা—কবে পাওয়া যাবে আকসুর তদন্ত রিপোর্ট? এই রিপোর্ট আপাতত বিপিএলের ফিক্সিং নিয়েই হওয়ার কথা। কেঁচো খুঁড়তে সাপ হয়ে বেরিয়ে আসা আন্তর্জাতিক ক্রিকেটে বাংলাদেশের ফিক্সিং কেলেঙ্কারির তদন্ত হবে বিপিএলের তদন্ত শেষ হওয়ার পর। বিসিবির এক কর্মকর্তা জানিয়েছেন, ‘আপাতত তাদের আন্তর্জাতিক অংশটা নিয়ে কাজ করার কথা নয়। বিপিএলের তদন্ত রিপোর্ট আমাদের হাতে বুঝিয়ে দেওয়ার পরই আন্তর্জাতিক অংশের তদন্ত শুরু করবে আকসু।’
কিন্তু বিপিএল অংশের তদন্ত রিপোর্টও যে এখনো দিল না আকসু! কিছুদিন আগে এক সংবাদ সম্মেলনে বিসিবি সভাপতি নাজমুল হাসান যে সপ্তাহ খানেক সময়ের কথা বলেছিলেন, সেটা এর মধ্যেই শেষ। আকসু আরেকবার বাংলাদেশে ঘুরে চলেও যাচ্ছে। তবু রিপোর্টের নামগন্ধ নেই। কেন দেরি হচ্ছে, সেটা নিশ্চিত করে বলতে না পারলেও কাল একটা সম্ভাব্য ব্যাখ্যা দাঁড় করাতে চাইলেন বিসিবির ভারপ্রাপ্ত প্রধান নির্বাহী নিজামউদ্দিন চৌধুরী, ‘বোর্ড সভাপতির সঙ্গে দেখা করে আকসু কর্মকর্তারাই বলেছিলেন, পাঁচ-ছয় দিনের মধ্যে রিপোর্ট দিয়ে দেবেন। সঙ্গে বলেছিলেন, আরও দু-একজনের সঙ্গে কথা বলা বাকি আছে। এ ছাড়া মিডিয়াতেও নতুন কিছু তথ্য এসেছে। আমার ধারণা, অবশিষ্ট এই কাজগুলো শেষ করতেই দেরি হচ্ছে তাঁদের।’
বিসিবির ভারপ্রাপ্ত প্রধান নির্বাহী সম্ভবত ঢাকা গ্ল্যাডিয়েটরসের ম্যানেজার সানোয়ার হোসেনের বিরুদ্ধে তোলা বোলিং কোচ মোহাম্মদ রফিকের অভিযোগটার কথাই বোঝাতে চেয়েছেন। দুই দিন ধরে গুঞ্জন, এই দুজনকেই নাকি হাজির হতে হয়েছে আকসুর সামনে। সঙ্গে আগেও জিজ্ঞাসাবাদ করা হয়েছে, এমন দু-একজকেও আকসু আবার ডেকেছে বলে শোনা গেছে। যদিও সানোয়ার কাল জোর গলায় দাবি করলেন, ‘আমাকে আকসুর কেউ ডাকেনি, বিপিএল-সংক্রান্ত কোনো বিষয়ে কথা বলতে কেউই আমাকে ডাকেনি।’ রফিকের সঙ্গে বেশ কবার যোগাযোগ করার চেষ্টা করে প্রতিবারই তাঁর মুঠোফান বন্ধ পাওয়া গেছে।
কাকে ডাকছে, কার সঙ্গে কথা বলছে, এসব নিয়েই যখন এত ধোঁয়াশা, আকসুর রিপোর্ট তো অমাবস্যার চাঁদ হয়েই আছে এখনো। সেই চাঁদ কবে উঁকি দেবে আকাশে? নিজামউদ্দিন চৌধুরীর আত্মসমর্পণ, ‘সেটা তাদের (আকসু) সঙ্গে কথা না বলে বলতে পারব না। তদন্তের সর্বশেষ অবস্থা আমরা জানি না।’ বিসিবির মিডিয়া কমিটির প্রধান জালাল ইউনুস আরেকটু জোর দিলেন কথাটাতে, ‘তদন্ত শেষ হওয়ার আগে আমাদের কিছুই জানার কথা নয়। রিপোর্ট কবে দেবে, সেটাও নির্দিষ্ট করে বলা মুশকিল।’
তবে এটুকু নিশ্চিত হওয়া গেছে, এবার ঢাকায় আসা আকসুর দুই কর্মকর্তা বিসিবিকে কিছু না জানিয়েই ফিরে যাবেন আজ। কিছু জানানোর এখতিয়ারই যে নেই তাঁদের! নাম প্রকাশে অনিচ্ছুক বিসিবির এক কর্মকর্তা বললেন, ‘এখন যাঁরা এসেছেন, তাঁরা তদন্ত কর্মকর্তা। তাঁরা বিসিবিকে কিছু ব্রিফ করতে পারেন না। বিসিবিকে ব্রিফ করবেন বা তদন্ত সম্পর্কে জানাবেন আকসু প্রধান বা তাদের আইনি বিভাগের প্রধান। তাঁদের কেউই এবার ঢাকায় আসেননি।’ অবশ্য তদন্তকাজ শেষের দিকে থাকলে রিপোর্ট দেওয়ার আনুমানিক একটা সময় দিলেও দিয়ে যেতে পারেন তদন্ত কর্মকর্তারা। সেটাও আরও সপ্তাহ খানেকের আগে হওয়ার সম্ভাবনা কম।
সে পর্যন্ত অপেক্ষায়ই থাকতে হবে সবার। এরপর অপেক্ষা শুরু হবে আন্তর্জাতিক ক্রিকেটে বাংলাদেশের ক্রিকেটারদের ফিক্সিং-বৃত্তান্ত জানার। বিপিএল ফিক্সিংয়ের অনেক কিছুই মোহাম্মদ আশরাফুল ফাঁস করে দেওয়ার পর জনমনে আগ্রহটা এখন আন্তর্জাতিক অংশ নিয়েই বেশি।
