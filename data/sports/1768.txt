
তাহলে কি ক্রিকেট ছাড়া ভারতীয়রা আর কিছুই বোঝে না? যদি তা না-ই হয়, তবে কেন তারা অলিম্পিক গেমসে ‘ক্রিকেট’ থেকে সোনা জয়ের স্বপ্ন দেখবে? অথচ অলিম্পিকে ক্রিকেট খেলাটাই নেই। একবারই ছিল, সেটিও সেই ১৯০০ সালে। ২০২৪ সালের অলিম্পিক থেকে সোয়া শ বছর পর আবারও ক্রিকেট থাকার কথা। যে ইভেন্ট নেই, তাতেই ভারতীয়রা স্বপ্ন দেখে অলিম্পিকে সোনা জেতার!সম্প্রতি অলিম্পিকে ভারতীয় দলের সম্ভাবনা ও প্রত্যাশা নিয়ে করা এক জরিপে উঠে এসেছে এই তথ্য। ৩০ বছরের কম বয়সী ব্যক্তিদের ৪০ শতাংশই মনে করে, রিও অলিম্পিকে ক্রিকেট দলই ভারতের জন্য সোনার পদক বয়ে নিয়ে আনবে। এখানেই শেষ নয়। তাদের কাছে প্রশ্ন করা হয়েছিল, এর আগের অলিম্পিকের স্বাগতিক শহর ছিল কোনটি। ৪৮ শতাংশই এই প্রশ্নের উত্তর দিতে গিয়ে বলেছেন, ভারতের দিল্লির কথা। অথচ ২০১২ অলিম্পিক হয়েছিল লন্ডনে। ভারতে হয়েছিল কমনওয়েলথ গেমস।এই জরিপে ১৪ শতাংশ উত্তরদাতা ভারতের পদক সম্ভাবনার কথা বলতে গিয়ে বলেছেন শটপুটের কথা। ৩০ শতাংশ উত্তরদাতার কাছে বক্সিং সম্ভাবনাময় খেলা। ৪০ শতাংশ উত্তরদাতা মনে করেন, কুস্তিতে এবার পদক জেতার ভালো সম্ভাবনা আছে। এটি সম্ভবত কুস্তিগিরকে নিয়ে বানানো সালমান খানের সাম্প্রতিক সিনেমা ‘সুলতান’ দেখার ফল। মজার আরও বাকি আছে। মোট উত্তরদাতাদের ৬৯ শতাংশ, যাদের ৮৭ শতাংশ নারী (বয়স ৩০ বছরের নিচে) উৎসাহের সঙ্গে বলেছে, ব্যবসায়ী কিংবা চলচ্চিত্র অভিনেতা হওয়ার চেয়ে তারা অলিম্পিক ক্রীড়াবিদ হওয়াটাকেই তারা পেশা হিসেবে নিতে চান। টাটা লবণের সৌজন্যে অনলাইনে এই জরিপ করা হয়েছে। যে জরিপ আসলে বলছে, অলিম্পিকের মতো বড় আসর নিয়ে ভারতের আমজনতা খুব একটা খোঁজখবর রাখে না বোধ হয়। সূত্র : টাইমস অব ইন্ডিয়া।
