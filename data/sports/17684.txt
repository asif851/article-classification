
হোক না প্রাক-মৌসুম প্রস্তুতি ম্যাচ। তবু ম্যানচেস্টার ইউনাইটেডের মালিকপক্ষ থেকে শুরু করে সমর্থকদের চোখ ছিল লস অ্যাঞ্জেলেস গ্যালাক্সির বিপক্ষে এই ম্যাচটার দিকে। নতুন কোচ লুই ফন গালের অধীনে ইউনাইটেড কেমন খেলে সেটা দেখতে হবে তো!নিরাশ তো করেননি। বরং বলা যায় প্রথম ম্যাচেই বাজিমাত করেছেন ফন গাল। নতুন কোচের অধীনে নতুন ছকে খেলে এলএ গ্যালাক্সিকে ৭-০ গোলে উড়িয়ে দিয়েছে ইউনাইটেড।নতুন কোচ আসার পর তাঁর চিন্তা-ভাবনা অনুযায়ী ক্লাবে কিছু বদল আসবে এটাই স্বাভাবিক। পরশু ক্যালিফোর্নিয়ার প্যাসাডেনায় রোজ বোল স্টেডিয়ামেও নতুন রূপেই দেখা গেল ইউনাইটেডকে। ক্লাবের চিরাচরিত ছক ভেঙে রক্ষণভাগে মাত্র তিনজন রেখে ৩-৪-৩ ছকে খেলিয়েছেন ফন গাল। শুধু ইউনাইটেড নয়, ইংলিশ ফুটবলেও এই ছক একেবারেই অপরিচিত। কিন্তু কোচের দর্শনে খেলেই সবাইকে তাক লাগিয়ে দিয়েছেন ওয়েইন রুনি-আর ড্যানি ওয়েলব্যাকরা। ছাত্রদের পারফরম্যান্সে সন্তুষ্ট ফন গাল ম্যাচের পরে বলেছেন, ‘আমরা একটা নতুন ছকে খেলেছি। এ ছকে আমার খেলোয়াড়েরা অনুশীলনেও খেলতে পেরেছে মাত্র দুবার। কিন্তু ওরা নতুন কিছু শেখার ব্যাপারে খুবই আগ্রহী। আর আজ তারা যেমন পারফরম্যান্স দেখিয়েছে সেটা দুর্দান্ত।’তবে পারফরম্যান্স নিয়ে উচ্ছ্বসিত হলেও দলের সামগ্রিক ভারসাম্য নিয়ে খুব একটা সন্তুষ্ট নন ফন গাল, ‘আমার দলে ১০ নম্বর হিসেবে খেলার মতো আছেন চারজন। আমি যদি ৪-৩-৩ ছকে খেলাই তাহলে তিনজন স্ট্রাইকার বেঞ্চে বসিয়ে রাখতে হয়। এটা ঠিক নয়। আমি দুজন স্ট্রাইকার খেলাতে চাই।’বোঝাই যাচ্ছে দল নিয়ে আরও পরীক্ষা-নিরীক্ষা করবেন ইউনাইটেডের ডাচ কোচ। তবে সেই পরীক্ষা-নিরীক্ষা ব্যর্থ হলে ইউনাইটেডের চিরাচরিত ছকে ফিরে যেতেও আপত্তি নেই তাঁর, ‘কোনো কিছু বদলাতে চাইলে আপনাকে কখনো না কখনো সেটা শুরু করতে হবে। তবে যদি এটা কাজ না করে তাহলে আমি পরিবর্তনও আনতে পারি।’বড় জয় দিয়েই প্রাক-মৌসুম প্রস্তুতি শুরু হয়েছে ইউনাইটেডের নগরপ্রতিদ্বন্দ্বী ম্যানচেস্টার সিটিরও। স্পোর্টিং পার্কে ম্যানুয়েল পেলেগ্রিনির দল ৪-১ গোলে জিতেছে যুক্তরাষ্ট্রের ক্লাব কানসাস সিটির বিপক্ষে। এএফপি, ইএসপিএন।
