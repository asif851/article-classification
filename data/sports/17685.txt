
বিশ্বকাপের ফাইনালের পর এই প্রথম দুই দলের দেখা। স্বাভাবিকভাবেই হয়তো বলা হবে ‘ফাইনালের কী মধুর প্রতিশোধ!’ যদিও বিশ্বকাপ ফাইনালে হেরে যাওয়ার শোধ আরেকটি ফাইনালে হারিয়ে দেওয়া ছাড়া বোধ হয় নেওয়া যায় না। তবে তারপরও নিউজিল্যান্ড আজ উল্লাসে মেতে উঠতেই পারে। অস্ট্রেলিয়াকে আজ তারা এমন এক হারের লজ্জা দিয়েছে, এর আগে মাত্র তিনবার যার মুখোমুখি হয়েছিল ক্রিকেট ইতিহাসের সেরা দলটি। ওয়ানডে আজ চতুর্থবারের মতো ১৫০-এর বেশি রানে হারল অস্ট্রেলিয়া। সবচেয়ে বড় কথা, এই প্রথম কোনো ওয়ানডেতে ২৫ ওভার পুরো হওয়ার আগেই অলআউটের লজ্জাতেও পড়ল কদিন আগে ভারতকে ৪-১ সিরিজ হারানো অস্ট্রেলিয়া।
গত মার্চে মেলবোর্নের ফাইনালটির আগে গ্রুপ পর্বেও মুখোমুখি হয়েছিল দুই দল। সেই একই ভেন্যুতে আজ মুখোমুখি হলো আবার। অকল্যান্ডে প্রথমে ব্যাট করে নিউজিল্যান্ড তুলল ৮ উইকেটে ৩০৭। জবাব দিতে নেমে রীতিমতো বিপর্যয়ে পড়ে অস্ট্রেলিয়া। মাত্র ৪১ রান তুলতেই হারিয়ে ফেলে ৬ উইকেট। সপ্তম উইকেটে ম্যাথু ওয়েড আর জেমস ফকনার ৭৯ রানের জুটিটা না গড়লে কী হতো বলা কঠিন।তখন হয়তো অনেকের মনে ফিরে আসছিল ১৯৮৬ সালের অ্যাডিলেডের সেই ম্যাচটি। নিউজিল্যান্ডের ২৭৬ রানের জবাবে অস্ট্রেলিয়া অলআউট হয়ে গিয়েছিল মাত্র ৭০ রানে। ম্যাচ হেরেছিল ২০৬ রানে। অস্ট্রেলিয়ার ক্রিকেট ইতিহাসেই একমাত্র ২০০ রানে হেরে যাওয়া ওয়ানডে ম্যাচ। বোল্ট-হেনরির বোলিং তোপে অস্ট্রেলিয়া ৯ ওভারেই যখন ৬ উইকেট হারিয়ে বসল আজ, তখনো পরাজয় ২৬৬ রান দূরে। সাত আর আটে নেমে ওয়েডের ৩৭ আর ফকনারের ৩৬ রানের ইনিংস দুটি না এলে আরও বড় লজ্জাতেই পড়ত অস্ট্রেলিয়া। অবশ্য পরপর দুই ওভারে এই দুজন ফিরে এলে অস্ট্রেলিয়া আর ​দাঁড়াতেও পারেনি।খেলতে পারেনি নিজেদের বরাদ্দের ৫০ ওভারের অর্ধেকটাও। ২৫ ওভারের চার বল বাকি থাকতেই অলআউট। ওয়ানডে ইতিহাসে এই প্রথম কোনো ইনিংসে মাত্র ১৪৬ বল খেলে অলআউট হলো অস্ট্রেলিয়া। এর আগে সেই ১৯৭৭ সালে সর্বশেষ ১৫২ বলে অলআউট হয়েছিল।
এর আগে গাপটিলের ৯০, নিকোলসের ৬১, শেষ আন্তর্জাতিক সিরিজ খেলতে নামা ম্যাককালামের ৪৪ রানের সৌজন্যে বড় পুঁজি পায় নিউজিল্যান্ড। কিউয়িদের কেউই সেঞ্চুরি না পেয়েও স্কোর তিন শ পেরিয়েছে। দলের আট ব্যাটসম্যানই যে দুই অঙ্ক ছুঁয়েছেন। তাতেই চ্যাপেল-হ্যাডলি সিরিজের প্রথম ম্যাচে স্মরণীয় জয়।
সংক্ষিপ্ত স্কোর:নিউজিল্যান্ড: ৫০ ওভারে ৩০৭/৮ (গাপটিল ৯০, ম্যাককালাম ৪৪, নিকোলস ৬১, স্যান্টনার ৩৫*; হ্যাজলউড ২/৬৮, ফকনার ২/৬৭, মার্শ ২/৩৫)অস্ট্রেলিয়া: ২৪.২ ওভারে ১৪৮/১০ (ওয়েড ৩৭, ফকনার ৩৬, রিচার্ডসন ১৯, স্মিথ ১৮; বোল্ট ৩/৩৮, হেনরি ৩/৪১, স্যান্টনার ০/২)ফল: নিউজিল্যান্ড ১৫৯ রানে জয়ীম্যান অব দ্য ম্যাচ: মার্টিন গাপটিল
