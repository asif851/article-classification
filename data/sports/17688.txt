
স্প্যানিশ ক্রীড়া দৈনিক মার্কা লিওনেল মেসিকে নিয়ে একটি সংবাদ শিরোনাম করেছে, ‘মেসি: লেফট-রাইট বোথ অলরাইট’! কারণ, এ মৌসুমে বার্সেলোনা ফরোয়ার্ডের ২৩ গোলের ৮ টিই এসেছে ডান পায়ে। এখানে আরেকটি বিষয়ও যোগ করতে হবে, ‘মেসি: লেফট-রাইট-অ্যাসিস্ট অল অলরাইট’! কেবল গোল করা নয়, সহায়তাও নতুন এক রেকর্ড ছুঁলেন মেসি।গত রাতে অ্যাটলেটিক বিলবাওয়ের বিপক্ষে লুইস সুয়ারেজ ও নেইমারের গোল দুটি বানিয়ে দিয়েছিলেন মেসি। লিগে বার্সা ফরোয়ার্ডের গোল সহায়তা বা অ্যাসিস্ট সংখ্যা দাঁড়িয়েছে ১০৬ টি। সমান সংখ্যক অ্যাসিস্ট করে এ তালিকায় শীর্ষে রয়েছে সাবেক বার্সা-রিয়াল উইঙ্গার লুইস ফিগো। রেকর্ডটি মেসির একার করে নেওয়া স্রেফ সময়ের ব্যাপার। এ মৌসুমে আর্জেন্টাইন ফরোয়ার্ড ২২ ম্যাচে গোল করেছেন ২৩ টি, গোলে সহায়তা করেছেন ১২ টি। আর সব প্রতিযোগিতামূলক ম্যাচ হিসাবে নিলে ৩১ ম্যাচে গোল ৩৩ টি, সহায়তা ১৬ টি।লা লিগার সর্বকালের সর্বোচ্চ গোলদাতার রেকর্ডটি আগেই নিজের করে নিয়েছেন। এবার স্প্যানিশ লিগের সর্বকালের সর্বোচ্চ গোল সহায়তাকারীও হয়ে গেলেন। মেসি শুধু গোল করতে জানেন না, করাতেও জানেন।
