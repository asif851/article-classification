
মাশরাফি বিন মুর্তজার প্রথম ওভারেই ৮ রান। দ্বিতীয় ওভারে অধিনায়ক বল তুলে দিলেন পেস বোলিংয়ে তাঁর সবচেয়ে বড় অস্ত্র মোস্তাফিজুর রহমানকে। ৮ রান দিলেন তিনিও। উপুল থারাঙ্গা আর ধানুষ্কা গুনাতিলকা শুরুতে যে ঝড় তোলেন, সেটা যেন থামছিলই না। ১০ ওভারেই বিনা উইকেটে ৭৬ রান তুলে ফেলে এই জুটি। টসে জিতে মাশরাফির বোলিং করতে যাওয়ার সিদ্ধান্ত কতটা যৌক্তিক, আলোচনা শুরু হয়ে যায় সেটি নিয়েও।
এই আলোচনা আর দুই বাঁহাতির ঝড় থামাতে মাশরাফি বল তুলে দেন মেহেদী হাসান মিরাজের হাতে। নিজের প্রথম ওভারের প্রথম পাঁচ বলে রান দেননি। তবে ষষ্ঠ বলে তাঁকে দড়ির ওপর দিয়ে সীমানাছাড়া করেন গুনাতিলকা। তবে চতুর্থ ওভারেই সফল মিরাজ। মাহমুদউল্লাহর হাতে ক্যাচ দিয়ে ফেরেন গুনাতিলকা। ১৪তম ওভারে শ্রীলঙ্কা শিবিরে আঘাত হানেন তাসকিন আহমেদ। আগের ম্যাচে হ্যাটট্রিক করা এই পেসার ফেরান আরেক ওপেনার থারাঙ্গাকে। এই দুজন ফিরে যাওয়ার পর শ্রীলঙ্কার রান উৎসবে কিছুটা হলেও ভাটা পড়েছে। কুশল মেন্ডিস আর দিনেশ চান্ডিমাল আপাতত ইনিংস পুনর্গঠনেই মনোযোগ দিয়েছেন। এই প্রতিবেদন লেখার সময় ১৭ ওভার শেষে ২ উইকেটে শ্রীলঙ্কার রান ৯১। সূত্র: টেন ক্রিকেট
আরও পড়ুন: টসে জিতে ফিল্ডিংয়ে মাশরাফিরা
