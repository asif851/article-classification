
মেরিলিবোন ক্রিকেট ক্লাবের (এমসিসি) বিশ্ব ক্রিকেট কমিটি প্রস্তাবটা দিয়ে রেখেছে অনেক আগেই। এবার সেই প্রস্তাব বাস্তবায়নের উদ্যোগ নিয়েছে ক্রিকেট নিয়ন্ত্রক সংস্থা আইসিসিও। অলিম্পিকে ক্রিকেট অন্তর্ভুক্ত করার সম্ভাবনা নিয়ে আন্তর্জাতিক অলিম্পিক কমিটির সঙ্গে বৈঠক করবে আইসিসি।  নভেম্বরের মাঝামাঝি হতে যাওয়া এ বৈঠকটির নির্দিষ্ট তারিখ এখনো ঠিক হয়নি। তবে আইসিসির প্রধান নির্বাহী ডেভ রিচার্ডসন বলেছেন, ‘আমাদের কাছে বৈঠকের আমন্ত্রণ এসেছে। কমনওয়েলথ ও অলিম্পিকের মতো ফেডারেশনগুলো ক্রিকেটকে অন্তর্ভুক্ত করার ব্যাপারে আগ্রহ দেখিয়েছে।’  কমনওয়েলথ গেমসের পক্ষ থেকে অবশ্য ডাবলিনে ২০২২ সালের আসরে ক্রিকেট রাখার প্রস্তাব সরাসরিই দেওয়া হয়েছে। তবে অলিম্পিকের আগ্রহ নিয়ে রিচার্ডসন বলেছেন, ‘অলিম্পিকের সঙ্গে আমাদের আলোচনা এতটা এগোয়নি। তবে কমনওয়েলথ এ ব্যাপারে অনেক উন্মুক্ত। শুধু টি-টোয়েন্টি কিংবা অন্য কোনো আন্তর্জাতিক ফরম্যাটই নয়, তারা অন্যান্য বিষয়েও আলোচনা করতে চায়।’  সবকিছু বৈঠকে আলোচনার পরেই ঠিক হবে বলেও জানিয়েছেন রিচার্ডসন। সূত্র: এএফপি।
