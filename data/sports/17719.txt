
কীভাবে ব্যাপারটা ঘটে গিয়েছিল, সেটা নাকি বুঝতেই পারেননি গ্যাব্রিয়েল বাতিস্তুতা। ১৯৯১ সালে আর্জেন্টিনার হয়ে অভিষেকের পর একদিন দেখলেন, তিনি দেশের সর্বোচ্চ গোলদাতার আসনে! তবে দেশের জার্সিতে তাঁর ৫৬ গোল এখন হুমকির মুখে। আর ৬টি গোল করলেই বাতিস্তুতাকে ছুঁয়ে ফেলবেন লিওনেল মেসি। এত দিন শীর্ষে থাকার পর নিজের স্থানটি অন্যকে ছেড়ে দিতে কারই–বা ভালো লাগে! বাতিস্তুতাও ব্যতিক্রম নন। তবে তিনি সান্ত্বনা খুঁজছেন অদ্ভুত এক উপায়ে!বাতিস্তুতা সর্বোচ্চ গোলদাতার আসনে বসেছিলেন ডিয়েগো ম্যারাডোনাকে পেছনে ফেলে। ১৯৯৬ সালে প্যারাগুয়ের বিপক্ষে ম্যাচে গোল করে ডিয়েগো ম্যারাডোনাকে পেছনে ফেলেছিলেন বাতিস্তুতা, ‘আমি একেবারেই বুঝতে পারিনি, কীভাবে ম্যারাডোনাকে পেছনে ফেললাম। একদিন ভোরে ঘুম থেকে উঠে দেখলাম, আমি সর্বোচ্চ গোলদাতার তালিকায় ম্যারাডোনাকে ছাড়িয়ে গিয়েছি।’দেশের আকাশি-নীল জার্সিতে ৭৮ ম্যাচে ৫৬ গোল বাতিস্তুতার। বিশ্বকাপে দুই হ্যাটট্রিকসহ (১৯৯৪ সালে গ্রিস ও ১৯৯৮ সালে জ্যামাইকার বিপক্ষে) তাঁর গোলসংখ্যা ১০। আর্জেন্টিনার হয়ে সর্বোচ্চ গোলের রেকর্ডটি হারিয়ে ফেলার সম্ভাবনা নিয়ে কথা বলতে গিয়ে বাতিস্তুতা বলেছেন, ‘নিজের রেকর্ড ভাঙতে দেখলে কার মনে দুঃখবোধ তৈরি হয় না, বলুন তো! তবে আমার একটা সান্ত্বনা আছে। আমার রেকর্ডটি এই গ্রহের কেউ ভাঙছে না!’২০০৬ সালে খেলা ছাড়ার পর ফুটবলের সঙ্গে সেভাবে আর নিজেকে জড়াননি বাতিস্তুতা। কিছু দিন আগে নিজের পুরোনো ক্লাব ফিওরেন্টিনা থেকে কোচ হওয়ার প্রস্তাব পেলেও তা গ্রহণ করেননি আর্জেন্টনার সাবেক নাম্বার নাইন। কেন করেননি? বাতিস্তুতার উত্তরটা খুব মজার, ‘ফিওরেন্টিনায় আমি অনেক ভালোবাসা পেয়েছি। কোচ হয়ে সেটা হারানোর ঝুঁকি নিতে চাই না।’ সূত্র: গোল ডটকম।
আর্জেন্টিনার পক্ষে সর্বোচ্চ পাঁচ গোলদাতা১. গ্যাব্রিয়েল বাতিস্তুতা—৫৬ গোল২. লিওনেল মেসি—৫০ গোল৩. হার্নান ক্রেসপো—৩৫ গোল৪. ডিয়েগো ম্যারাডোনা—৩৪ গোল৫. সার্জিও আগুয়েরো—২৯ গোল
