
পি সারা ওভালে আজ শততম টেস্ট খেলতে নেমেছে বাংলাদেশ। গত ১৬ বছরে বাংলাদেশের পথচলা কেমন ছিল, একটা ধারণা পাওয়া যাবে নিচের রেকর্ড-পরিসংখ্যানে—৮—৯৯ টেস্টে বাংলাদেশের জয় মাত্র আটটি। নিজেদের প্রথম ৯৯ টেস্টে সবচেয়ে কম জিতেছে নিউজিল্যান্ড, সাতটি। এই তালিকায় ১১ জয় নিয়ে বাংলাদেশেরও আগে আছে জিম্বাবুয়ে। সবার ওপরে ইংল্যান্ড, জিতেছে ৪৫ টেস্ট। ৪১ জয় নিয়ে অস্ট্রেলিয়ার অবস্থান ইংলিশদের পরই।৭৬—নিজেদের প্রথম ৯৯ টেস্টের ৭৬টিতেই হেরেছে বাংলাদেশ। এত বেশি হারের রেকর্ড নেই আর কোনো দলের। এ তালিকায় ২ নম্বরে থাকা জিম্বাবুয়ে হেরেছে ৬২ টেস্ট।১৬ বছর—অভিষেকের পর ১০০ টেস্ট খেলতে সবচেয়ে কম সময় লাগল বাংলাদেশের—১৬ বছর ৪ মাস ৬ দিন। বাংলাদেশের পরে থাকা শ্রীলঙ্কার লেগেছে ১৮ বছর ৩ মাস ২৯ দিন। শততম টেস্ট খেলতে সবচেয়ে বেশি সময় লেগেছে দক্ষিণ আফ্রিকার—৫৯ বছর ১১ মাস ২২ দিন। ১৮৮৯ সালে অভিষেকের পর ১৯৪৯ সালে ১০০তম টেস্ট খেলে প্রোটিয়ারা।
৮৫—বাংলাদেশের টেস্ট খেলোয়াড়ের সংখ্যা। নিজেদের প্রথম ৯৯ টেস্টে শ্রীলঙ্কা দলে অভিষেক হয়েছে ৮১ ও পাকিস্তান দলে ৮০ ক্রিকেটারের। তবে এ তালিকায় সবার ওপরে দক্ষিণ আফ্রিকা। প্রায় ষাট বছরে ৯৯টি টেস্ট খেলা প্রোটিয়া দলে অভিষিক্ত হয়েছে ১৭০ খেলোয়াড়ের।
৭—২০০৯ সাল থেকে এখন পর্যন্ত খেলা ৪১ ম্যাচে বাংলাদেশ জিতেছে সাতটিতে। এর আগে ৫৮ টেস্ট খেলে তারা জিতেছিল মাত্র একটিতে। ২০০৯-এর আগে বাংলাদেশের জয়ের হার ছিল ০.০১৯। ২০০৯ সালের পর সেটি ০.২৮-এ উন্নীত।
৩০.৬৩—২০০৯ সালের আগে বাংলাদেশের ব্যাটসম্যানদের ব্যাটিং গড় ছিল ২০.৫৪। এখন সেটি দাঁড়িয়েছে ৩০.৬৩। অর্থাৎ ৪৯ শতাংশ উন্নতি। বোলিং গড়েও হয়েছে উন্নতি—৫১.৩৫ থেকে ৪৫.৮৮। প্রথম ৫৮ টেস্টে বাংলাদেশের সেঞ্চুরি সংখ্যা মাত্র ১৪। সর্বশেষ ৪১ টেস্টে সেটি ৩২।
৩৫৪৬—টেস্টে তামিম ইকবালের রান, যেটি বাংলাদেশের ব্যাটসম্যানদের মধ্যে সর্বোচ্চ। দেশের প্রথম ১০০ টেস্টের মধ্যে সবচেয়ে বেশি রান অরবিন্দ ডি সিলভার (৫৬৭০ রান)। দলের প্রথম ৯৯ টেস্টের ৮১টিই খেলেছেন ডি সিলভা, সেঞ্চুরি করেছেন ১৯টি।
১৭০—টেস্টে সাকিব আল হাসানের উইকেট, যেটি বাংলাদেশের বোলারদের মধ্যে সর্বোচ্চ। দেশের প্রথম ১০০ টেস্টের মধ্যে সবচেয়ে বেশি উইকেট নেওয়ার রেকর্ড মুত্তিয়া মুরালিধরনের—৫১ ম্যাচে ২৫৩টি।
৬২১—৯৯ টেস্টে বাংলাদেশের স্পিনাররা উইকেট নিয়েছেন ৬২১টি, পেসাররা সেখানে ৪২২। অর্থাৎ ৬০ শতাংশ উইকেট শিকার করেছেন স্পিনাররা (রানআউট বাদে)।
২৫—টেস্টে বাংলাদেশের ২৫ জন হয়েছেন ম্যাচসেরা। সর্বোচ্চ পাঁচবার পেয়েছেন সাকিব আল হাসান। মুশফিকুর রহিম ও মোহাম্মদ আশরাফুল তিনবার। তামিম-মুমিনুল হক দুবার আর বাকি ১৫ জন একবার করে হয়েছেন ম্যাচসেরা।তথ্যসূত্র: ক্রিকইনফো।
 
