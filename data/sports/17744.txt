
ভারতের সফলতম অধিনায়ক তিনি। ম্যাচ শেষ করে আসা কিংবা উইকেটের পেছনে গ্লাভস হাতে মহেন্দ্র সিং ধোনির তুলনা খুঁজে পাওয়া কঠিন। ওয়ানডেতে স্বপ্নের দল বানাতে বললে অনেকের দলেই থাকবেন ধোনি। তবে শচীন টেন্ডুলকার আরও এক ধাপ এগিয়ে গেছেন। ক্রিকেট তো বটেই, তাঁর স্বপ্নের কাবাডি দলেও ধোনিকে চান টেন্ডুলকার!
প্রো কাবাডি লিগের সূত্র ধরে আবারও জেগে উঠেছে এক খেলাটি। ক্রিকেট কিংবা ফুটবলের জাঁকজমকের ভিড়েও ধীরে ধীরে আবারও ফিরে আসছে কাবাডির দিন। এবার থেকে এ যাত্রার অংশ হচ্ছেন টেন্ডুলকারও। তামিল তালাইভাস নামের একটি দল কিনেছেন তিনি। সে দলের জার্সি উন্মোচনের অনুষ্ঠানে তাঁকে জিজ্ঞেস করা হয়েছিল, কাবাডি খেলেন না—এমন লোকজন নিয়ে স্বপ্নের দল বানাতে বললে কাকে নেবেন। উত্তর দিতে একদমই সময় নেননি টেন্ডুলকার, ‘যদি রক্ষণে কাউকে নিতে হয়, তবে অবশ্যই এম এস ধোনি। সে খুবই কম মিস করে এবং এ কাজে খুবই ভালো করবে।’
রেইডার (কাবাডিতে আক্রমণ যাঁরা করেন) হিসেবে অবশ্য কোনো ক্রিকেটার নয়, একজন শিল্পীকে বেছে নিয়েছেন টেন্ডুলকার। ওয়ানডের সর্বোচ্চ রান সংগ্রাহকের কথাতেই বুঝে নিন এ সিদ্ধান্তের কারণ, ‘একজন রেইডারকে দম ধরে রাখতে হয়। আর নিশ্বাস আটকে রাখার ব্যাপারে আমার মনে হয় না শংকর মহাদেবানের সঙ্গে কেউ পারবে!’
বোঝাই যাচ্ছে, সত্যিকারের খেলোয়াড় বাছাইয়েও টেন্ডুলকারের কোনো সমস্যা হবে না। তাঁর দল কেমন করে, সেটা জানার জন্যও খুব বেশি অপেক্ষায় থাকতে হচ্ছে না। ২৮ জুলাই শুরু হচ্ছে প্রো কাবাডির পঞ্চম সংস্করণ।
