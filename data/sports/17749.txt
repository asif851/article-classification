
ভারতের বিপক্ষে বাংলাদেশের মেয়েদের অতীত পরিসংখ্যান ভালো নয়। টি-টোয়েন্টিতে এর আগে সাতবার মুখোমুখি হয়ে সব ম্যাচেই হার। বিবর্ণ ওই রেকর্ড কিছুটা ভদ্রস্থ করার দারুণ সুযোগ জাহানারা-সালমাদের সামনে। কিন্তু ভারতের মেয়েরা যে রানের ‘পাহাড়’ গড়েছেন, সেটি টপকাতে নেমে বেশ চাপের মুখে বাংলাদেশ।
বেঙ্গালুরুতে টি-টোয়েন্টি বিশ্বকাপে নিজেদের প্রথম ম্যাচে বাংলাদেশকে ১৬৪ রানের বড় লক্ষ্য দিয়েছে ভারত। শেষ খবর পাওয়া পর্যন্ত ১৪ ওভারে চার উইকেটে বাংলাদেশের রান ৫৩। জিততে হলে ৬ ওভারে প্রয়োজন ১১১ রান।টসে জিতে ভারতকে ব্যাটিংয়ে পাঠায় বাংলাদেশ। স্বাগতিক দলকে দারুণ সূচনা এনে দেন দুই ওপেনার মিতালি রাজ-বিল্লাস্বামী বনিতা। ওপেনিং জুটি ভাঙার আগে স্কোরবোর্ডে উঠে যায় ৬২ রান। ভারতের ইনিংস সর্বোচ্চ ৪২ রান করা মিতালি অবশ্য জীবন পেয়েছিলেন ২৮ রানে। হরমনপ্রীত কৌরের ৪০ ও বেড়া কৃষ্ণমূর্তির অপরাজিত ৩৬ রানের কল্যাণে ২০ ওভারে ভারতের রান ৫ উইকেটে ১৬৩। ফাহিমা খাতুন ও রুমানা আহমেদ নিয়েছেন ২টি করে উইকেট।মেয়েদের টি-টোয়েন্টিতে বাংলাদেশের বিপক্ষে এটিই কোনো দলের সর্বোচ্চ রান। আগেরটিও ছিল ভারতের, ৫ উইকেটে ১৫১। এই ‘বিশাল’ রান তাড়া করে জেতার রেকর্ড নেই বাংলাদেশের। সালমারা এর আগে সর্বোচ্চ ৯৩ রান তাড়া করে জিতেছেন, সেটিও আয়ারল্যান্ডের সঙ্গে।
