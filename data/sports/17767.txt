
নিজেকে সৌভাগ্যবান ভাবতেই পারেন কেমার রোচ। ভয়াবহ গাড়ি দুর্ঘটনার পরেও তিনি নাকি আছেন বহাল তবিয়তেই। নিজের টুইটারে লিখে উল্টো প্রমাণ করতে চেয়েছেন বড় দুর্ঘটনার পরও তিনি নাকি একেবারেই সুস্থ আছেন।ঘটনাটি গতকাল রোববারের। নিজের বিএমডব্লিউ গাড়িটি নিয়ে তিনি নেমেছিলেন ব্রিজটাউনের রাস্তায়। বৃষ্টিস্নাত আবহাওয়ায় নিয়ন্ত্রণ হারিয়ে উল্টে যাওয়ার পরও তাঁর শরীরে নাকি নেই আঘাতের কোনো চিহ্ন। অথচ গাড়িটি নাকি কয়েক পাক খেয়েই উল্টে গিয়েছিল।বারবাডোজের একটি পত্রিকার অনলাইন সংস্করণ রোচের দুর্ঘটনার খবরটি দিলেও তাতে নাকি তথ্যগত কিছু বিভ্রাট ছিল। পত্রিকাটি জানায়, গাড়ি দুর্ঘটনায় মাথায় মারাত্মক আঘাত পেয়েছেন তিনি। কিন্তু রোচ নিজেই সামাজিক যোগাযোগের মাধ্যম টুইটারে এ-সংক্রান্ত তথ্য উড়িয়ে দিয়েছেন।‘দুঃখিত, সবাইকে চরম উত্কণ্ঠায় রাখার জন্য। তবে আমি সুস্থই আছি। সবার ভালোবাসায় মুগ্ধ।’ রোচের এই টুইট অবশ্য স্বস্তিই দিয়েছে ক্রিকেট-সংশ্লিষ্ট সবাইকে। এএফপি। 
