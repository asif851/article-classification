
বেলজিয়াম-আর্জেন্টিনা ম্যাচে শেষ বাঁশি বাজার পর লিওনেল মেসির উল্লাস দেখেছেন? শুধু আরেকটি ম্যাচ জয় বা আরেক ধাপ এগিয়ে যাওয়াই নয়, ওই উদ্যাপনে মিশে ছিল লক্ষ্য ছোঁয়ার আনন্দ আর স্বস্তিও। প্রাথমিক লক্ষ্য ছুঁয়ে এবার সামনে তাকিয়ে মেসি। চান আরও বেশি কিছু।কোয়ার্টার ফাইনালটাই বড় একটা ফাঁড়া হয়ে দাঁড়িয়েছিল আর্জেন্টিনার জন্য। গত চার বিশ্বকাপের তিনবারই বিদায় নিতে হয়েছে সেমির এক ধাপ দূর থেকে। বড় একটা মানসিক বাধাও হয়ে দাঁড়িয়েছিল এটি। সেই বাধা জয় করাই ছিল মেসিদের প্রাথমিক লক্ষ্য, ‘আমাদের প্রাথমিক লক্ষ্য ছিল শেষ চারে থাকা, সেটা আমরা অর্জন করেছি। এখন আরও আরও বেশি কিছু চাই। শনিবারের জয় আমরা উপভোগ করেছি, এবার সামনে তাকানোর পালা।’সামনে তাকাতে চাইলেও অবশ্য খানিকটা পেছনে টানা হচ্ছে মেসিকে। গত ম্যাচে আর্জেন্টিনার পারফরম্যান্স ‘আরও বেশি কিছু’র আশা নিয়ে জাগাচ্ছে খানিকটা সংশয়। মেসিও আগের ম্যাচগুলোর তুলনায় ছিলেন নিষ্প্রভ। তবে আর্জেন্টাইন অধিনায়ক কিন্তু ভরসা দিচ্ছেন, ‘হয়তো আমরা আগের ম্যাচগুলোর মতো সুযোগ সৃষ্টি করতে পারিনি বা অতটা আক্রমণ করতে পারিনি, তার মানে এই নয় যে খারাপ খেলেছি। প্রচুর দৌড়েছি আমরা সেদিন। আমার নিজেকেও খেলা খানিকটা বদলাতে হয়েছিল, স্বাভাবিকের চেয়ে বেশি দৌড়েছি। প্রতিপক্ষ বুঝেই আমরা কৌশল ঠিক করছি।’ ফিফাডটকম, গোলডটকম।
