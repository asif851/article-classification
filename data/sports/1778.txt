
দিনের শুরুতেই মেহেদী হাসান মিরাজ উপুল থারাঙ্গাকে ফিরিয়ে আনন্দে ভাসিয়েছিলেন বাংলাদেশ দলকে। শ্রীলঙ্কা তখনো পিছিয়ে ৭২ রানে। কিন্তু শুরুর সেই ধাক্কা সামলে কলম্বো টেস্টের চতুর্থ দিনের প্রথম সেশন শেষে লিড পেয়ে গেছে লঙ্কানরা। দ্বিতীয় উইকেট জুটিতে দিমুথ করুণারত্নে ও কুশল মেন্ডিসের অবিচ্ছিন্ন ৮০ রানের জুটিতেই পাল্টা লড়াই তাদের। লাঞ্চের আগে পর্যন্ত শ্রীলঙ্কার সংগ্রহ ১ উইকেটে ১৩৭। বাংলাদেশের চেয়ে তারা এখন এগিয়ে ৮ রানে।
করুণারত্নে ৬৭ রান করেছেন ১৩৩ বল খেলে। চার মেরেছেন ৬টি। উপুল থারাঙ্গা ২৬ রানে মিরাজের বলে বোল্ড হওয়ার পর উইকেটে আসা কুশল মেন্ডিসও ভীষণ সতর্ক। তাঁর ৩৬ রান এসেছে ৮৫ বলে। এর মধ্যে ১২ রানে একটা সুযোগ দিয়েছিলেন মেন্ডিস। তবে ফরোয়ার্ড শট লেগে খুব কঠিন ক্যাচ ছিল সেটা ইমরুল কায়েসের জন্য। বলতে গেলে সময়ই পাননি ইমরুল। ক্যাচ না নিতে পারায় তাই তাঁর দোষ দেওয়া যাবে না।দিনের দ্বিতীয় ওভারের প্রথম বলেই আউট হন উপুল থারাঙ্গা। দিনটাও স্বপ্নের মতো শুরু হয়েছিল বাংলাদেশের। মিরাজের বলটি পড়েছিল মিডল ও লেগ স্টাম্পের ওপর। থারাঙ্গার ব্যাট ফাঁকি দিয়ে ভেঙে দেয় অফ স্টাম্প।
 
 
 
 
