
টিভি পর্দায় দেখা গেল, কাজী সালাউদ্দিন দেখছেন বাংলাদেশ-নিউজিল্যান্ড টি-টোয়েন্টি ম্যাচ! বিস্মিত হওয়ার কী আছে? এখনকার বাফুফের সভাপতি বাংলাদেশের ইতিহাসের সেরা ফুটবলার। কিন্তু জাতীয় দলের হয়ে ক্রিকেট খেলার সুযোগও তাঁর ছিল। জাতীয় দলের ক্যাম্পে ডাক পেয়েছেন চার-পাঁচবার! তার পরও বিস্ময়সূচক চিহ্ন ব্যবহারের কারণটা সাবেক ফুটবল তারকার মুখেই শুনুন, ‘১৯৮৮ সালে সর্বশেষ বঙ্গবন্ধু স্টেডিয়ামে ক্রিকেট ম্যাচ দেখেছি। তারপর আজই (কাল) দেখলাম প্রথম।’ বিসিবির সভাপতি নাজমুল হাসানের আমন্ত্রণে গিয়েছেন দেশের মাটিতে ক্রিকেট দেখতে, সেটিও ২৫ বছর পর। ম্যাচ দেখতে প্রধানমন্ত্রীর আগমনও একটা কারণ ছিল। যদিও প্রধানমন্ত্রীর সঙ্গে কথা হয়নি সালাউদ্দিনের।
