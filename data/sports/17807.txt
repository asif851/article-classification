


• স্মিথের পর আইপিএল ফ্র্যাঞ্চাইজির নেতৃত্ব ছাড়লেন ডেভিড ওয়ার্নার• কেপটাউনে বল বিকৃতি–কাণ্ডের অন্যতম পরিকল্পনাকারী তিনি• ২০১৬-তে আইপিএল সানরাইজার্স হায়দরাবাদকে চ্যাম্পিয়ন করেছিলেন ওয়ার্নার• আইপিএলে তাঁর মোট রান ৪ হাজার ১৪

সানরাইজার্স হায়দরাবাদকে তাদের সেরা সাফল্য এনে দিয়েছিলেন ডেভিড ওয়ার্নার। মোস্তাফিজুর রহমানকে আইপিএলের মঞ্চে উদ্ভাসিত হওয়ার সুযোগও করে দিয়েছিলেন। সেই ওয়ার্নারকে এবারের আইপিএলে দলটির নেতৃত্বে দেখা যাবে না। বল বিকৃতি–কাণ্ডে চাপের মুখে হায়দরাবাদের নেতৃত্ব ছেড়ে দিয়েছেন এই অস্ট্রেলীয় ব্যাটসম্যান।
এক সংক্ষপ্তি টুইট বার্তায় হায়দরাবাদের প্রধান নির্বাহী কে. শাসমুগাম নিশ্চিত করেছেন এই খবর, ‘সাম্প্রতিক ঘটনাগুলোর পরিপ্রেক্ষিতে ডেভিড ওয়ার্নার সানরাইজার্সের অধিনায়কের পদ ছেড়ে দিয়েছেন। নতুন অধিনায়কের নাম খুব দ্রুতই ঘোষণা করা হবে।’
মাত্র দুই বছর আগে হায়দরাবাদকে আইপিএল চ্যাম্পিয়ন বানিয়েছিলেন ওয়ার্নার। সেই আসরের সেরা উদীয়মান খেলোয়াড়ের পুরস্কার জিতেছিলেন মোস্তাফিজ। তাঁর ‘দ্য ফিজ’ নামটি বিশ্বজুড়ে বিখ্যাত হয়ে গিয়েছিল দুর্দান্ত সব কাটারে ব্যাটসম্যানদের বিভ্রান্ত করে। অধিনায়কদের মধ্যে ওয়ার্নারই মোস্তাফিজকে সবচেয়ে ভালোভাবে ব্যবহার করতে পেরেছেন বলে মনে করা হয়।
মোস্তাফিজকে অবশ্য এবার ছেড়ে দিয়েছে হায়দরাবাদ। তবে এই দলে নাম লিখিয়েছেন বাংলাদেশের আরেক তারকা সাকিব আল হাসান। আইপিএল শুরুর ১০ দিন আগে অধিনায়ক হারাল দলটি। এর আগে স্টিভ স্মিথও আইপিএলে তাঁর দল রাজস্থান র‍য়্যালসের অধিনায়কত্ব ছেড়ে দেন।
শুধু তা-ই নয়, এই দুজনের আইপিএল খেলা নিয়েও দেখা দিয়েছে সংশয়। ক্রিকেট অস্ট্রেলিয়ার নৈতিকতাবিষয়ক কমিটি এখনো দুজনের ব্যাপারে কোনো সিদ্ধান্ত নেয়নি। আপাতত বল বিকৃতির ঘটনায় জড়িত থাকায় স্মিথ, ওয়ার্নার ও ক্যামেরন ব্যানক্রফটকে বহিষ্কার করে রেখেছে। স্মিথ-ওয়ার্নার দুজনই নির্দিষ্ট মেয়াদের জন্য নিষিদ্ধ হতে পারেন। সিএ যদি দুজনকে নিষিদ্ধ করে, তাহলে তাঁদের আইপিএলে নাও দেখা যেতে পারে।
রাজস্থান এরই মধ্যে অধিনায়ক হিসেবে অজিঙ্কা রাহানেকে বেছে নিয়েছে। হায়দরাবাদের অধিনায়ক হিসেবে দেখা যেতে পারে শিখর ধাওয়ানকে। ২০১৫ সালে সাড়ে ৫ কোটি রুপিতে ওয়ার্নারকে কেনে হায়দরাবাদ। সে বছরই নেতৃত্ব পান এই বাঁহাতি। এক বছরের মাথায় দলকে চ্যাম্পিয়ন বানান। দলটির হয়ে চার মৌসুমে ২৫৭৯ রান করেছেন। সব মিলিয়ে আইপিএল তাঁর রান ৪০১৪। আইপিএল সবচেয়ে বেশি রান করা বিদেশি ক্রিকেটারের রেকর্ড ওয়ার্নারের। সবচেয়ে বেশি ফিফটি (৩৫) এবং অধিনায়কের ভূমিকায় সর্বোচ্চ ইনিংসের (১২৬) আইপিএল রেকর্ডটিও তাঁর। সূত্র: টাইমস অব ইন্ডিয়া।
