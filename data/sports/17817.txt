
শেষ হয়েছে ঢাকা প্রিমিয়ার লিগ। দুই মাসের লড়াই শেষে শিরোপা জয়ের হাসি হেসেছে আবাহনী। খেলোয়াড়দের পারফরম্যান্স, পয়েন্ট তালিকায় তীব্র প্রতিদ্বন্দ্বিতা, বিতর্কিত নানা ঘটনা পেরিয়ে এবার প্রিমিয়ার লিগ মনে রাখতে হবে পাঁচটি কারণে— তরুণ ব্যাটসম্যানদের ধারাবাহিকতাএবার ঢাকা প্রিমিয়ার লিগে ধারাবাহিক ভালো খেলে প্রশংসা কুড়িয়েছেন তরুণ ব্যাটসম্যানরা। নাজমুল হোসেনের কাছে এবারের লিগ ধরা দিয়েছে অন্যভাবে। আবাহনীর হয়ে ১৬ ম্যাচে ৭৪৯ রান করে হয়েছেন সর্বোচ্চ রানসংগ্রাহক। নাজমুল সবচেয়ে বেশি বাহাবা পাবেন ফিফটিকে সেঞ্চুরিতে রূপ দেওয়ার গুণে। যে ছয়বার ৫০ পেরিয়েছেন, চারটিতেই তিন অঙ্ক ছুঁতে পেরেছেন। স্ট্রাইক রেটও যথেষ্ট আকর্ষণীয়, ৯৭.৫২। মাশরাফি বিন মুর্তজা তো আর এমনি বলেননি, ‘শান্ত (নাজমুল) লম্বা রেসের ঘোড়া!’ রান পেয়েছেন এনামুল হকও। ঘরোয়া ক্রিকেটে অনেক দিন ধরেই ধারাবাহিক এ ওপেনার। লিগের শেষ ম্যাচে নাজমুল সেঞ্চুরি করে টপকে না গেলে ১৬ ম্যাচে ৭৪৪ রান করা এনামুলই হতেন সর্বোচ্চ রানসংগ্রাহক। প্রাইম দোলেশ্বরের ফজলে মাহমুদও ছিলেন দারুণ ছন্দে, ১৬ ম্যাচে করেছেন ৭০৮ রান। অভিজ্ঞ ব্যাটসম্যানদের মধ্যে নাঈম ইসলামের আরও একটি দুর্দান্ত লিগ গেল। সমান ম্যাচে ৭২০ রান করে নির্বাচকদের দুয়ারে আরও একবার কড়া নাড়লেন লিজেন্ডস অব রূপগঞ্জের এই মিডল অর্ডার ব্যাটসম্যান। আন্তর্জাতিক ক্রিকেটে ব্যস্ততা আর চোটে পড়ায় ঢাকা প্রিমিয়ার লিগ খেলা হয়নি সাকিব আল হাসান-তামিম ইকবাল, মাহমুদউল্লাহদের।

পেসারদের দাপটপ্রায় প্রতি প্রিমিয়ার লিগেই দেখা যায় স্পিনারদের দাপট। এবার অন্য ছবি, স্পিনার নন, দাপট দেখিয়েছেন পেসাররা। শীর্ষ পাঁচ বোলারের চারজনই পেসার। আর পেসারদের এই দাপটে সবার আগে মাশরাফি বিন মুর্তজা। ১৬ ম্যাচে নিয়েছেন সর্বোচ্চ ৩৯ উইকেট। ব্যতিক্রম বলতে আসিফ হাসান। সমান ম্যাচে ২৯ উইকেট নিয়ে রূপগঞ্জের এ বাঁহাতি স্পিনার আছেন দুইয়ে। শীর্ষে পাঁচে থাকা বাঁহাতি পেসার কাজী অনিক বেশ নজর কেড়েছেন। তাঁর দল মোহামেডান সুপার লিগে না ওঠায় ১১ ম্যাচেই থামতে হয়েছে তাঁকে। তবে ২৮ উইকেট নিয়ে নিজের সম্ভাবনার কথা ভালোভাবেই জানিয়ে রেখেছেন। রবিউল হকের মতো তরুণ পেসারের পারফরম্যান্সও ছিল আশাজাগানিয়া।
‘আশরাফি’ শো!এবার প্রিমিয়ার লিগের অন্যতম আকর্ষণ ছিল মাশরাফি ও মোহাম্মদ আশরাফুলের দুর্দান্ত পারফরম্যান্স। দুজনের ক্যারিয়ার শুরু একই সময়ে। মাঠের বাইরে দুজন ঘনিষ্ঠ বন্ধুও। পাঁচ বছর আগে ম্যাচ ফিক্সিংয়ে জড়িয়ে যাওয়ায় আশরাফুলের পথটা যেন গিয়েছিল বেঁকে। ধারাবাহিক ভালো খেলে দুই বন্ধু যেন মিলেছিলেন এক বিন্দুতে। ঢাকা প্রিমিয়ার লিগ লিস্ট ‘এ’ মর্যাদা পাওয়ার পর এক আসরে সর্বোচ্চ উইকেট পাওয়ার রেকর্ড করেছেন মাশরাফি। লিগ শেষে তাই তাঁর মুখে তৃপ্তির ছায়া, ‘যেভাবে চাচ্ছিলাম এবার সেভাবেই সবকিছু করতে পেরেছি। সবচেয়ে বড় চ্যালেঞ্জ ছিল আমি যেখানে ছিলাম, সেটা ধরে রাখা। ফিটনেসে যেন ঘাটতি না হয়, সেদিকে মনোযোগী হওয়া। এসব জায়গায় আমি কাজ করতে চেয়েছি, কখনোই চিন্তা করিনি উইকেট নিতে হবে।’ আশরাফুলের দুর্দান্ত পারফরম্যান্সেও আছে মাশরাফির অবদান। টানা দুই ম্যাচে শূন্য রানে ফেরার পর বন্ধুর পরামর্শে ফিটনেস নিয়ে আলাদা কাজ করেছেন আশরাফুল। তাতে কাজও হয়েছে। সেঞ্চুরির হ্যাটট্রিক করেছেন। লিগে সর্বোচ্চ ৫ সেঞ্চুরিও তাঁর। তবে এই পাঁচ সেঞ্চুরির চারটিই বৃথা গেছে। দলকে জেতাতে পারেননি, কলাবাগান ক্রীড়াচক্র নেমে গেছে প্রথম বিভাগ ক্রিকেটে।
জমজমাট লিগ পয়েন্ট তালিকায় তীব্র প্রতিদ্বন্দ্বিতা এবারের ঢাকা প্রিমিয়ার লিগের অন্যতম গুরুত্বপূর্ণ দিক। শিরোপা নির্ধারণ হয়েছে একেবারে শেষ দিনে গিয়ে। আবাহনী শিরোপা জিতলেও তাদের একই সঙ্গে চোখ রাখতে হয়েছে অন্য দুটি ম্যাচেও। তিনটি দলের মধ্যে শেষ দিন পর্যন্ত এই যে উত্তেজনা, এবারের লিগকে এটিই দিচ্ছে সার্থকতার স্বীকৃতি। বিদেশি ক্রিকেটারদের দাপটও এবার কম দেখা গেছে। স্থানীয় ক্রিকেটারদের ধারাবাহিক ভালো খেলাটা অবশ্যই বড় ইতিবাচক দিক।
বিতর্ক থেকেই গেলঘরোয়া ক্রিকেটে বিতর্কের ছায়া থাকবেই, এটিই যেন নিয়ম হয়ে দাঁড়িয়েছে। এবারও পিছু ছাড়েনি বিতর্ক। ক্ষমতার দাপট, বিতর্কিত আম্পায়ারিং যেন সুন্দর আয়োজনে একটু কালি ছিটানো। শুরুর ৭৫ শতাংশ খেলায় অভিযোগ না থাকলেও প্রশ্নবিদ্ধ আম্পায়ারিং হয়েছে একেবারে শেষ দিকে। ‘এসব করে দেশের ক্রিকেটের কী লাভ?’—এ প্রশ্নটাই এসেছে ঘুরেফিরে । শেষের দিকে চ্যাম্পিয়নশিপ নিশ্ছিদ্র করতে আবাহনীর ক্ষমতার অপব্যবহার নিয়েও অভিযোগ উঠেছে। প্রশ্ন উঠেছে প্লেয়ার্স বাই চয়েস নিয়েও। বিসিবির যুক্তি ছিল, অহেতুক অতিরিক্ত পারিশ্রমিক দাবি করায় এই পদ্ধতিতে যেতে হয়েছে। খেলোয়াড়দের দাবি, এই পদ্ধতির কারণে তাঁরা যৌক্তিক পারিশ্রমিক পাচ্ছেন না।




                         শীর্ষ পাঁচ ব্যাটসম্যান




   ব্যাটসম্যান


 ইনিংস


রান


গড়


 ১০০/৫০




নাজমুল হোসেন (আবাহনী)


১৬


৭৪৯


৫৭.৬১


 ৪/২




এনামুল হক (আবাহনী)


১৬


৭৪৪


৪৯.৬০


 ২/৪




নাঈম ইসলাম  (রূপগঞ্জ)


১৫


৭২০


৫৫.৩৮


 ১/৬




ফজলে রাব্বী (দোলেশ্বর)      


১৬


৭০৮


৪৭.২০


২/৩




আশরাফুল (কলাবাগান)        


১৩


৬৬৫


৬৬.৫০


৫/১




 




                          শীর্ষ পাঁচ বোলার




        বোলার


ম্যাচ


উইকেট


 সেরা


৪/৫




মাশরাফি মুর্তজা (আবাহনী)


১৬


৩৯


৬/৪৪


২/২




আসিফ হাসান (রূপগঞ্জ)


১৬


২৯


৪/২৩


১/০




মোহাম্মদ শহীদ (রূপগঞ্জ)      


১৬


২৯


৪/২৬


২/০




ফরহাদ রেজা  (দোলেশ্বর)


১৬


২৯


৪/৩৭


২/০




কাজী অনীক  (মোহামেডান)


১১


২৮


৬/৪৯


১/২




