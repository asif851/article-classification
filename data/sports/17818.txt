
শুভাশিস রায়ের আফসোস হওয়ারই কথা। বোলিংয়ে এসেই উপুল থারাঙ্গাকে বোল্ড করলেন। তাঁর পরের বলেই কুশল মেন্ডিসের ব্যাট ছুঁয়ে বল চলে গেল উইকেটকিপার লিটন দাসের গ্লাভসে। কিন্তু টিভি রিপ্লেতে দেখা গেল বোলিংয়ের সময় তিনি ক্রিজের বাইরে পা রেখেছিলেন। শূন্য রানে আউট হওয়া থেকে বেঁচে যাওয়া সেই মেন্ডিসই এখন বাংলাদেশের মাথা ব্যথার কারণ। এই প্রতিবেদন লেখার সময় ৮১ রানে অপরাজিত তিনি। শ্রীলঙ্কার সংগ্রহ ৩ উইকেটে ১৫৭। আসেলা গুনারত্নের সঙ্গে তাঁর জুটি ৬৪ রানের।বাংলাদেশের পক্ষে প্রথম আঘাতটা ছিল শুভাশিসের। আঘাতটা ‘জোড়া’ হয়নি। তবে মোস্তাফিজ, তাসকিনরা কিন্তু খুব খারাপ বল করেননি। মোস্তাফিজ অবশ্য সফল হয়েছেন। দীর্ঘ বিরতির পর টেস্ট খেলতে নেমেছেন। পেয়েছেন দিনেশ চান্ডিমালের উইকেট। মোস্তাফিজের কাটারে চান্ডিমাল গালিতে মেহেদী হাসান মিরাজের হাতে ক্যাচ দিয়েছেন। অপর উইকেটটি নিয়েছেন মিরাজই।
 
