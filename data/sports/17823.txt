
বিশ্বের সেরা খেলা কী? কোন খেলার ছন্দে রক্তে নাচন ওঠে সবার? রোনালদো-মেসি, ফেদেরার নাকি লেব্রন জেমস—খেলার জগতের সবচেয়ে বড় তারকা কে? সরাসরি উত্তর না দিলেও ইঙ্গিত দিয়ে দিয়েছে গুগল। এ বছর এই সার্চ ইঞ্জিনে মানুষ খেলার দুনিয়ার কোন প্রতিযোগিতা নিয়ে সবচেয়ে খোঁজ করেছে, সেটা প্রকাশ করা হয়েছে। এতে সবার শীর্ষে আছে...না, ফুটবল নয়!
বিশ্বের সবচেয়ে জনপ্রিয় খেলা হিসেবে ফুটবলকেই ভাবা হয়। জাতিসংঘের চেয়েও ফিফার সদস্যসংখ্যা বেশি, মেসি-রোনালদোর প্রতিদ্বন্দ্বিতা নিয়ে যুক্তরাষ্ট্র থেকে গুয়ামেও চলে তর্কবিতর্ক। কিন্তু ২০১৭ সালে ফুটবলকে একটু ‘ব্যাক বেঞ্চে’ বসতে হয়েছে। উল্টোদিকে শুধু যুক্তরাষ্ট্রের মানুষের আগ্রহ থাকার কথা ছিল যে ঘটনাগুলো নিয়ে, সেগুলোও আলোচিত হয়েছে।
১. উইম্বলডনসবার শীর্ষে আছে এবারের উইম্বলডন। এটা অবশ্য হওয়ারই কথা, রেকর্ড অষ্টমবারের মতো উইম্বলডন জিতেছেন ‘অল ইংল্যান্ড ক্লাবে’র রাজা রজার ফেদেরার। সেটাও উন্মুক্ত যুগের প্রথম কোনো খেলোয়াড় হিসেবে পুরো টুর্নামেন্টে কোনো সেটে না হেরে!
২. সুপার বোলন্যাশনাল ফুটবল লিগের (এনএফএল) মৌসুমের শেষ ম্যাচটিই সুপার বোল। শিরোপা নির্ধারণী এই ম্যাচ নিয়ে প্রতিবারই উত্তেজনা ছড়ায়। সামাজিক যোগাযোগমাধ্যম ব্যস্ত থাকে। আর আটলান্টা ফ্যালকনের প্রথমবারের মতো চ্যাম্পিয়ন হওয়ার সম্ভাবনাও ইভেন্ট নিয়ে সবাইকে আগ্রহী করে তুলেছিল। ২৮-৩ পয়েন্টে এগিয়ে সে পথেও এগিয়ে গিয়েছিল ফ্যালকনরা। কিন্তু এরপরই ঘুরে দাঁড়িয়েছে নিউ ইংল্যান্ড। ৩৪-২৮ ব্যবধানে জিতে নিয়েছে সুপার বোল। এমন ম্যাচের সঙ্গে বাড়তি যোগ করুন লেডি গাগার পারফরম্যান্স!
৩. মেওয়েদার-ম্যাকগ্রেগর ফাইটমুখ চালানোতে দুজনই সিদ্ধহস্ত। কিন্তু হাত চালানোয় সেরা কে? এটা জানতেই নেমেছিলেন ফ্লয়েড মেওয়েদার ও কনর ম্যাকগ্রেগর। কোটি কোটি ডলারের সে লড়াই সবাইকে হতাশ করলেও দুজনই পকেট ভর্তি করেই বাসায় ফিরেছেন।
৪. ট্যুর ডি ফ্রান্স
জার্মানি ও ফ্রান্সে ২ হাজার ২০০ মাইলজুড়ে ট্র্যাক। শুধু দ্রুত সাইকেল চালাতে পারলেই চলে না, সহনশীলতাও থাকতে হয় প্রতিযোগীদের। সঙ্গে নয়নাভিরাম দৃশ্য তো আছেই। গুগলেও তাই নিয়মিত ট্যুরের আপডেট নিয়েছেন সবাই। ৫. ওয়ার্ল্ড সিরিজপাঁচেও যুক্তরাষ্ট্রের আরেকটি ইভেন্ট। বেসবলের মৌসুমের সমাপ্তিসূচক ওয়ার্ল্ড সিরিজেও ছিল নাটকীয়তা। অতিরিক্ত ইনিংস, হোম রান মিলিয়ে জমজমাট উৎসব। ৬. অস্ট্রেলিয়ান ওপেনএকদিকে চিরপ্রতিদ্বন্দ্বী রাফায়েল নাদালকে হারিয়ে ১৮তম গ্র্যান্ড স্লাম জিতেছেন রজার ফেদেরার। উল্টো দিকে গর্ভবতী অবস্থায় কোনো সেটা না হেরে ২৩তম গ্র্যান্ড স্লাম জিতেছেন সেরেনা উইলিয়ামস। বছরের শুরুতেই আলোচনার বিষয় পেয়ে গিয়েছিল খেলার লোকজন।
৭. ইউএস ওপেনবছরের শেষ গ্র্যান্ড স্লামটা জিতে দুর্দান্ত এক বছর শেষ করেছেন নাদাল। ১৬তম গ্র্যান্ড স্লাম জিতে ফেদেরারের সঙ্গে ব্যবধানও কমিয়ে এনেছেন।
৮. ফিফা কনফেডারেশনস কাপসবচেয়ে জনপ্রিয় খেলার আবির্ভাব হলো আটে এসে! ফিফা কনফেডারেশনস কাপে প্রথমবারের মতো অংশ নিয়েছিল পর্তুগাল, সে সুবাদে ক্রিস্টিয়ানো রোনালদোও। কিন্তু কোনো তারকা নয়, শুধু দলীয় বোঝাপড়া দিয়েই প্রায় দ্বিতীয় দল নিয়ে শিরোপা জিতে নিয়েছে জার্মানি। ৯. এনবিএ প্লে অফযুক্তরাষ্ট্রের আরেকটি অনুপ্রবেশ, এবার বাস্কেটবল দিয়ে। মৌসুম শেষেও প্রায় দুই মাস সবাইকে ব্যস্ত রেখেছে এনবিএ। গুগলের ওপরও তাই চাপ বেড়েছে। ১০. চ্যাম্পিয়নস লিগসেরা আক্রমণের বিপক্ষে সেরা রক্ষণ—চ্যাম্পিয়নস লিগের ফাইনালের ট্যাগ লাইন ছিল এটাই। কিন্তু ক্রিস্টিয়ানো রোনালদোকে সামলাতে পারেনি সেরা রক্ষণ। রিয়াল মাদ্রিদের কাছে ৪-১ গোলে হেরে গেছে জুভেন্টাস।
