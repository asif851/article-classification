
জিম্বাবুয়ে সফর শেষেই দেশে উড়ে গিয়েছিলেন। ছুটি কাটিয়ে শেন জার্গেনসেন ফিরেছেন গতকালই। ঠিকমতো জিরিয়ে নিতে না নিতেই সংবাদমাধ্যমের মুখোমুখি হতে হলো বাংলাদেশ দলের কোচকে। এরই মধ্যে যে ঘটে গেছে অনেক ঘটনা। ফিক্সিং আর মোহাম্মদ আশরাফুলের স্বীকারোক্তি নিয়ে সারা দেশে তোলপাড়।বিষয়টি যেহেতু তদন্তাধীন, এ নিয়ে খুব বেশি কিছু বলতে চাইলেন না অস্ট্রেলীয় এই কোচ। তবে আশরাফুলকে নিষিদ্ধ করা হলে সেটি যে বাংলাদেশ দলের জন্য বড় ক্ষতি হবে, সেটা স্বীকার করে নিলেন নির্দ্বিধায়। জার্গেনসেন এ-ও বলেছেন, খবরটা শোনার পর প্রথমে বিশ্বাসই হয়নি তাঁর।‘ওকে নিষিদ্ধ করা হলে আমাদের ব্যাটিং অর্ডারের জন্য তা হবে অনেক বড় ক্ষতি। আমি শুধু এটুকুই বলতে চাই। তদন্তের ফলাফল সম্পর্কে যেহেতু আমি কিছু জানি না। ও ভালো ব্যাটিং করছে, নিষিদ্ধ করা হলে আমরা অবশ্যই ওর অনুপস্থিতি অনুভব করব। খবরটা শোনার পর বিশ্বাস করতে কিছুটা কষ্ট তো হচ্ছিলই, এ ছাড়া আর কিছু বলতে চাই না’—সাংবাদিকদের বলেছেন জার্গেনসেন।
আগামীকাল থেকে ফিটনেস ক্যাম্প শুরু হয়ে যাচ্ছে। স্বাভাবিকভাবেই তাতে অংশ নিতে পারছেন না আশরাফুল। আইসিসির দুর্নীতি দমন বিভাগের চূড়ান্ত প্রতিবেদন না পাওয়া পর্যন্ত তাঁকে সাময়িক নিষিদ্ধ করেছে বিসিসি। জার্গেনসেন চাইছেন, আশরাফুল-কাণ্ডের ওপর থেকে দলের মনোযোগ যেন সরে আসে। সবাই যেন মনোযোগ দেয় ক্রিকেটে, ‘সামনে আমাদের বেশ কিছু গুরুত্বপূর্ণ খেলা আছে। দীর্ঘ আন্তর্জাতিক ও ঘরোয়া মৌসুমের পর একটা ভালো ছুটি পাওয়া গেছে। এখন আমাদের দৃঢ়ভাবে সামনের দিকে মনোযোগ ফেরাতে হবে।’
