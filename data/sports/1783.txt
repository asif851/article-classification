
লর্ডসে গতকাল স্টিভেন ফিনের ঘণ্টায় ৮৪ মাইল বেগের বলটা ছোবল মারল ডেভিড ওয়ার্নারের বাঁ হাতের বুড়ো আঙুলে। ব্যাট তো করতেই পারলেন না, চোট এতটাই গুরুতর হলো, এখন আগামী মাসে বাংলাদেশের বিপক্ষে প্রথম টেস্টেও অনিশ্চিত অস্ট্রেলিয়ার সহ-অধিনায়ক।চিকিৎসকেরা জানিয়েছেন, চোট থেকে সেরে উঠতে চার থেকে ছয় সপ্তাহ লেগে যেতে পারে। সে হিসেবে ৯ অক্টোবর থেকে শুরু হওয়া চট্টগ্রাম টেস্টে অস্ট্রেলীয় ওপেনারের খেলাটা অনেকটাই অনিশ্চিত। এমনিতেই ওপেনার ক্রিস রজার্সের অবসরের পর ওয়ার্নারের নতুন সঙ্গী খুঁজছে ক্রিকেট অস্ট্রেলিয়া (সিএ)। এখন চোটের কারণে নতুন দুজন ওপেনার নিয়ে বাংলাদেশে আসতে হতে পারে অস্ট্রেলিয়াকে।২০১৩ সালে অ্যাশেজে শৃঙ্খলাজনিত কারণে দুই টেস্ট নিষিদ্ধ হওয়ার ঘটনা বাদে ২০১১ সালে অভিষেকের পর এই প্রথম দলের বাইরে থাকতে হচ্ছে ওয়ার্নারের। এরই মধ্যে নতুন দুই ওপেনার সন্ধানে নেমে পড়েছে টিম ম্যানেজমেন্ট। এ ক্ষেত্রে মাত্র দুই টেস্ট খেলা জো বার্নস ও অভিষেকের অপেক্ষায় থাকা ক্যামেরন ব্যানক্রফটকে অস্ট্রেলিয়ার নতুন উদ্বোধনী জুটি হিসেবে দেখা যেতে পারে বাংলাদেশের বিপক্ষে।এ দিকে আজ টেস্ট ক্রিকেটকে বিদায় জানিয়েছেন অস্ট্রেলিয়া দলের আরেক অভিজ্ঞ সেনানী শেন ওয়াটসন। ৫৯ টেস্ট খেলা ওয়াটসন গত ১০ বছরের ক্যারিয়ারে করেছেন ৩৭৩১ রান, নিয়েছেন ৭৫ উইকেট। সাম্প্রতিক সময়ে দলে সুযোগ পাওয়া কঠিনই হয়ে গিয়েছিল এ অস্ট্রেলীয় অলরাউন্ডারের। অ্যাশেজে প্রথম টেস্টে ব্যর্থতার পর বাদ পড়েন। তাঁর জায়গায় সুযোগ পান মিচেল মার্শ। পরে আর সুযোগই মেলেনি। ‘সময় ফুরিয়ে এসেছে’—এমন উপলব্ধি থেকেই হয়তো ওয়াটসনের এমন সিদ্ধান্ত। তথ্যসূত্র: সিডনি মর্নিং হেরাল্ড ও রয়টার্স।
