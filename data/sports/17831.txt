



লিভারপুলের সামনে এভাবে ভেঙে পড়ল সিটির দামী রক্ষণ। কোচ পেপ গার্দিওলা এখন কী বলবেন!


১২ থেকে ৩১—এই ২০ মিনিটেই কোয়ার্টার ফাইনালের প্রথম লেগের মীমাংসা হয়ে গেল। লিভারপুলের দুর্দান্ত প্রেসিং ফুটবলের সামনে হুড়মুড় করে ভেঙে পড়ল ম্যানচেস্টার সিটির রক্ষণ। যে রক্ষণ গড়তে দলবদলের বাজারে রীতিমতো শোরগোল ফেলে দিয়েছিলেন পেপ গার্দিওলা। শুধু দুই মৌসুমে রক্ষণ গড়তে ৩১৭ মিলিয়ন ইউরো মানে ৩ হাজার কোটি টাকা খরচ করেছেন গার্দিওলা। সেটি গুঁড়িয়ে দিতে সালাহ-মানেদের মাত্র ২০ মিনিটই লাগল।লিভারপুলের বিপক্ষে হারের পর সবাই গার্দিওলার ট্যাকটিকসে ভুল দেখছেন। লিভারপুলের প্রায় উসাইন বোল্ট গতির ‘ত্রিফলা’র সামনে একটু রক্ষণাত্মক কেন খেললেন না গার্দিওলা, সে প্রশ্ন রাখছেন অনেকেই। অনেকেই মেনে নিয়েছেন গার্দিওলা কখনো খেলার স্টাইল বদলাবেন না, তাই ওটামেন্ডির মতো ডিফেন্ডার নামানো নিয়ে প্রশ্ন তুলেছেন। অথচ মজার ব্যাপার হলো, সিটির দায়িত্ব নেওয়ার প্রথম মৌসুমে দলের সব দিকেই নতুন মুখ আনলেও দ্বিতীয় মৌসুমে এই রক্ষণেই সবচেয়ে বেশি খরচ করেছেন গার্দিওলা।জুলাইয়ে দলবদলের বাজার উন্মুক্ত হতেই ৫১ মিলিয়ন ইউরো দিয়ে দলে টেনেছেন কাইল ওয়াকারকে। এক রাইট ব্যাক কিনেই সন্তুষ্ট হননি, ৩০ মিলিয়ন ইউরোতে কিনেছেন আরেক রাইটব্যাক দানিলোকে। গোলরক্ষক এডারসনকে ৪০ মিলিয়ন দিয়ে দলে টানার খবরও তত দিনে জানা হয়ে গেছে। এতেও সন্তুষ্ট হননি, লেফট ব্যাকে গতি আনতে ডিফেন্ডারদের বিশ্ব রেকর্ড গড়ে বেঞ্জামিন মেন্ডিকেও ৫৭.৫ মিলিয়ন ইউরো দিয়ে কিনেছেন। জানুয়ারিতে শীতকালীন দলবদলের মৌসুম হাজির হতেই নতুন চমক। ক্লাবের দলবদলের রেকর্ড ভেঙে আয়মেরিক লাপোর্তেকেও কিনে এনেছেন ৬৫ মিলিয়ন ইউরো দিয়ে। এর আগে প্রথম মৌসুমে জন স্টোনসকে ৫৫.৬ মিলিয়ন ইউরো দিয়ে টেনে রেকর্ড গড়েছিলেন। আর বর্তমানে অপাঙেক্তয় হয়ে যাওয়া গোলরক্ষক ক্লদিও ব্রাভোকে বার্সেলোনা থেকে ডেকে পাঠিয়েছিলেন ১৮ মিলিয়ন ইউরোর বিনিময়ে। অর্থাৎ গোল খাওয়া আটকাতেই ৩১৭ মিলিয়ন শেষ হয়েছে গার্দিওলার।মজার ব্যাপার, এত এত অর্থ খরচ করে আনা ডিফেন্ডারদের মাত্র দুজনই কাল সুযোগ পেয়েছেন। সেন্টার ব্যাকে থাকা নিকোলাস ওটামেন্ডি (৪৪.৬ মিলিয়ন, ২০১৫) ও ভিনসেন্ট কোম্পানি (৮.৬ মিলিয়ন, ২০০৮), গার্দিওলা-যুগ শুরু হওয়ার আগেই সিটিতে এসেছেন। এ দুজনও অবশ্য কাল লিভারপুলের ঝড় সামলাতে পারেননি। বরং প্রথম দুটো গোলেই ওটামেন্ডির ভুল চোখে লেগেছে।
