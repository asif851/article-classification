
কিংস ইলেভেন পাঞ্জাবের মালিকানার অংশীদারত্ব আছে তাঁর কাছে। আইপিএলের তাঁর ফ্র্যাঞ্চাইজির অনেক খেলাতেই থাকে তাঁর সরব উপস্থিতি। ক্রিকেট ভালোবেসে আইপিএল ভুবনে এসে দেখলেন জুয়া-চুরি আর দুর্নীতি গ্রাস করে ফেলেছে খেলাটির মূল সৌন্দর্যই। ত্যক্ত-বিরক্ত হয়েই বলিউড অভিনেত্রী প্রীতি জিনতা দ্বারস্থ হয়েছেন আইপিএলেন শীর্ষ কর্তাদের। তাঁদের সামনে বলে এসেছেন ম্যাচ ফিক্সিং নিয়ে তাঁর মনের মধ্যে পুঞ্জীভূত সন্দেহের কথা। কোনো রাখ-ঢাক না রেখেই বলেছেন, তাঁর সন্দেহ আইপিএলে ম্যাচ ফিক্সিংয়ের ঘটনার সঙ্গে জড়িত তাঁর নিজের দলেরও কিছু ক্রিকেটার। গত ৮ আগস্ট আইপিএলের ওয়ার্কিং গ্রুপের এক বৈঠকে উপস্থিত হয়ে তিনি জানিয়েছেন তাঁর সন্দেহের কথা। তিনি বলেছেন, ব্যাপারটি নিয়ে তাঁর নাকি আরও আগেই অভিযোগ দাখিল করা উচিত ছিল। কিন্তু প্রমাণের অভাবে তিনি তা করতে পারেননি। বৈঠকে তিনি ভারতীয় ক্রিকেট বোর্ডের দুর্নীতি-বিরোধী ইউনিটের কার্যকারিতা নিয়েও প্রশ্ন তোলেন। প্রীতি ভারতীয় ক্রিকেট বোর্ডের কর্তাদের আইপিএল-দুর্নীতি দমনে ক্রিকেটারদের ‘লাই ডিটেক্টর’ পরীক্ষা চালু করারও অনুরোধ করেন। তিনি বেশ কিছু ম্যাচের কথা উল্লেখ করে বলেন, তাঁর সন্দেহ, ওই ম্যাচগুলোর ফলাফল নাকি ছিল পূর্ব-নির্ধারিতই। সূত্র: দ্য ইন্ডিয়ান এক্সপ্রেস।
