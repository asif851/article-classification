
বছরের সেরা বিপণনযোগ্য ক্রীড়াবিদ কে? ব্রিটেনের বিখ্যাত বাণিজ্য সাময়িকী স্পোর্টসপ্রো যাঁর কথা বলছে, তাঁর নামটা শুনে চমকে যেতে পারেন—ইউজিনি বুশার! এ বছর কোর্টে তেমন সাফল্য নেই, তবে সেটি তাঁর সেরা হওয়ার পথে বাধা হতে পারেনি। প্রতিযোগীর বয়স, বিশ্বব্যাপী তাঁর আবেদন, আগামী তিন বছরে অ্যাথলেটের সম্ভাবনা—সব বিষয় মাথায় রেখেই এ তালিকা করা হয়েছে বলে জানিয়েছে স্পোর্টসপ্রো।বুধবার প্রকাশিত সাময়িকীটির বিপণনযোগ্য শীর্ষ পঞ্চাশ অ্যাথলেটের তালিকায় বুশারের পরে দুইয়ে আছেন ফুটবল তারকা নেইমার। পরের তিনটি স্থানে আমেরিকান গলফার জর্ডান স্পাইথ, সাঁতারু মিসি ফ্রাঙ্কলিন ও ইংল্যান্ডের ফর্মুলা ওয়ান চালক লুইস হ্যামিল্টন। রোনালদো ও মেসির অবস্থান ১৬ এবং ২২তম হলেও ভারতের টেস্ট অধিনায়ক বিরাট কোহলি আছেন তালিকার ছয়ে। দশে উসাইন বোল্ট। ইয়াহু নিউজ।
