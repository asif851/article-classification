
ইএসপিএনের একটি সাময়িকীর প্রচ্ছদে নগ্ন হয়েছিলেন। সেটা প্রকাশিত হওয়ার পর বিপাকে পড়ে গেছেন আগ্নিয়েস্কা রাদওয়ানস্কা। ‘অনৈতিক’ আচরণের জন্য এই নারী টেনিস তারকাকে সংগঠন থেকে বহিষ্কার করেছে পোল্যান্ডের একটি ক্যাথলিক ইয়ুথ গ্রুপ।পোল্যান্ডের শতকরা ৯০ ভাগ লোক ক্যাথলিক। ২৪ বছর বয়সী রাদওয়ানস্কা নিজেও পুরোদস্তুর ক্যাথলিক হিসেবে পরিচিত। সেই সুবাদেই একটি ক্যাথলিক ইয়ুথ গ্রুপের হয়ে বিজ্ঞাপন ও প্রচারে যুক্ত ছিলেন তিনি। সিএনএন জানায়, যিশু খ্রিষ্টের বাণী প্রচার করা যার কাজ, সেই রাদওয়ানস্কার নগ্ন হয়ে পোজ দেওয়াকে মেনে নিতে পারেনি সংগঠনটি।নিজেদের ওয়েবসাইটে দেওয়া এক বিবৃতিতে ক্যাথলিক ইয়ুথ গ্রুপের মুখপাত্র ফাদার মারেক জিউইক্কি বলেন, ‘আমি খুবই মর্মাহত যে নিজেকে যিশুর কাজে নিয়োজিত করা একজন এমন কাজ করতে পারেন, যা লোকজন ভালো চোখে দেখে না।’ইএসপিএন সাময়িকীর ‘বডি ইস্যু’র প্রচ্ছদে দেখা যায়, হাতে দুটি বল নিয়ে সুইমিংপুলের পাশে বসে আছেন নগ্ন রাদওয়ানস্কা। পানিতে ছড়িয়ে ছিটিয়ে আছে অনেক টেনিস বল। এ ঘটনায় ক্যাথলিক সংগঠন থেকে বহিষ্কৃত হলেও এখন পর্যন্ত প্রতিক্রিয়া জানাননি তিনি। রাদওয়ানস্কার হয়ে কথা বলার লোকের অবশ্য অভাব হবে না। এরই মধ্যে তাঁর পাশে দাঁড়িয়েছেন পোল্যান্ডের রাজনীতিক ও ইউরোপীয় পার্লামেন্টের এক সদস্য। তিনি বলেন, রাদওয়ানস্কা আকর্ষণীয় মেয়ে—স্লিম, দক্ষ। আপনারা কি তাঁকে ঈর্ষা করছেন?
মেয়েদের বিশ্ব টেনিস র্যাঙ্কিংয়ে চতুর্থ স্থানে আছেন রাদওয়ানস্কা। সদ্যসমাপ্ত উইম্বলডনের সেমিফাইনাল পর্যন্ত খেলেন তিনি। টেনিসের উন্মুক্ত যুগে পোল্যান্ডের প্রথম খেলোয়াড় হিসেবে গত বছর কোনো গ্র্যান্ড স্লামের (উইম্বলডন) ফাইনালে ওঠেন তিনি।
