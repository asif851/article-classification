
ওয়ানডে বিশ্বকাপ খেলার জন্য বাছাইপর্ব খেলতে হচ্ছে ওয়েস্ট ইন্ডিজকে। প্রথম দুই বিশ্বকাপ জয়ী কিংবা টি-টোয়েন্টির বর্তমান বিশ্ব চ্যাম্পিয়নদের জন্য এটাই যথেষ্ট লজ্জার বিষয়। সে লজ্জার তীব্রতা বাছাইপর্ব শুরু হওয়ার আগেই বেড়ে গেল। দুই দিন আগে আফগানিস্তানের বিপক্ষে ১১০ রানে অলআউট হয়ে হেরেছিল দলটি। আর আজ সংযুক্ত আরব আমিরাতের বিপক্ষে প্রস্তুতি ম্যাচ খেলতে নেমে ১১৫ রানে অলআউট হয়েছে ওয়েস্ট ইন্ডিজ।
ক্রিস গেইল ও এভিন লুইসের মতো বিধ্বংসী দুই ওপেনার নিয়ে নামা উইন্ডিজদের শুরুটা ভালোই হয়েছিল। ৬ ওভারে ৩১ রান তুলে ফেলেছিলেন দুজন। কিন্তু সপ্তম ওভারের প্রথম ও শেষ বলে দুজনকেই আউট করে দেন পেসার নাভীদ। আমিরাতের পেস বোলারদের দায়িত্ব ওখানেই শেষ। এরপরই শুরু হলো স্পিনারদের কাণ্ড।রোহান মোস্তফা ছিলেন ধ্বংসযজ্ঞের দুই প্রান্তে। শিমরন হেটমেয়ারকে (২০) বোল্ড করে তৃতীয় উইকেট ফেলেছিলেন এই অফ স্পিনার। শেষ ব্যাটসম্যান দেবেন্দ্র বিশুকে আউট করেছেন তিনি। তবে ৪৯ রানে ৮ ক্যারিবীয় উইকেটের পতনের পেছনে মূল অবদান রোহানের মতোই পাকিস্তানে জন্ম নেওয়া আরেক স্পিনারের। ৩০ বছর বয়সী ইমরান হায়দার একজন লেগ স্পিনার। আর তাঁর লেগ স্পিনের ভেলকির কোনো জবাবই ছিল না ওয়েস্ট ইন্ডিজের ব্যাটসম্যানদের কাছে। ৮ ওভার বল করে দিয়েছেন মাত্র ১৬ রান। আর তাতে তুলে নিয়েছেন ৪ উইকেট। বাঁহাতি স্পিনার আহমেদ রাজা তো আরও এক কাঠি সরেস। উইকেট দুটি কম পেলেও ৮ ওভারে মাত্র ১৪ রান দিয়েছেন এই বাঁহাতি স্পিনার।এতেই ৩৪ ওভার পর্যন্ত টিকতে পারলেও মাত্র ১১৫ রান তুলতে পেরেছে ওয়েস্ট ইন্ডিজ। তাড়া করতে নেমে আমিরাতও ভালো করেনি। মাত্র ৮৩ রানে অলআউট হয়েছে দলটি। ৫ উইকেট পেয়েছেন নিকিতা মিলার। 
