
বিশ্বের সেরা ক্রীড়াবিদদের জন্য অলিম্পিক আজন্ম আরাধ্য একটি স্বপ্ন। অলিম্পিকের জন্য সারা জীবন ধরে প্রস্তুত হন একজন ক্রীড়াবিদ। অলিম্পিকের একটি সোনা কিংবা একটি ব্রোঞ্জও সপ্তম স্বর্গের আনন্দে পূর্ণ করে তাঁদের হূদয়। একইভাবে না-পাওয়ার বেদনাও এনে দেয় বিরাট শূন্যতা। সেই শূন্যতা এক বছর ধরে কুরে কুরে খাচ্ছিল বলেই হয়তো আর পারলেন না। মৃত্যুর কাছেই আত্মসমর্পণ করলেন রাশিয়ার অন্যতম সেরা জুডোকা এলেনা ইভাশচেঙ্কো। গত শনিবার আত্মহত্যা করেছেন চার-চারবারের এই ইউরোপ চ্যাম্পিয়ন। মৃত্যুর কারণ নিয়ে এখনো ধোঁয়াশা রয়েছে। তবে দেশটির একজন জুডো কর্মকর্তা জানিয়েছেন, লন্ডন অলিম্পিকের ব্যর্থতার কারণেই এই আত্মহনন।
২৮ বছর বয়সী এই তরুণী সাইবেরীয় শহর তায়ুমেনের একটি ভবনের ১৬ তলা থেকে লাফ দিয়ে আত্মহত্যা করেন। শহরের জুডো অলিম্পিক ট্রেনিং সেন্টারের পরিচালক ভায়াচেস্লাভ ইয়ুরলভ বলেছেন, ‘অলিম্পিকে হেরে যাওয়ার পর থেকেই তার হতাশার শুরু। এ জন্য নিজেকে সে অনেক শাস্তি দিয়েছে। লন্ডনে সে যার কাছে হেরেছে, সেই প্রতিযোগীর কাছে আগেও অনেকবার হেরেছিল। মনে হচ্ছিল, এর যে মানসিক চাপ, সেটাই সে নিতে পারেনি। ফলে আত্মহত্যা করেছে।’
লন্ডন অলিম্পিকে সপ্তম হয়েছিলেন ইভাশচেঙ্কো। সূত্র: আইএএনএস।
 
