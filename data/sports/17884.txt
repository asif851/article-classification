
অধিনায়কত্ব পাওয়ার পর থেকেই রেকর্ডের পর রেকর্ড ভাঙছেন বিরাট কোহলি। আরও কত রেকর্ড ভেঙে গুঁড়িয়ে দেন—এমন কথাও শোনা যাচ্ছিল। ঘরের মাটিতে যে মওকা মতো পেয়ে গিয়েছিলেন অস্ট্রেলিয়া দলকে। কিন্তু সিরিজের প্রথম টেস্টটাই সব হিসাব গড়বড় করে দিল। উল্টো হেরে বসল ভারত!আর এই পরাজয়ে নিশ্চিত হয়ে গেল, আর যা-ই করুন না কেন, অন্তত এক রেকর্ডে পূর্বসূরিকে ছাপিয়ে যাওয়া হবে না কোহলির। অধিনায়ক মহেন্দ্র সিং ধোনি যে কখনোই অস্ট্রেলিয়ার বিপক্ষে নিজ মাটিতে হারেননি। ২০০৮ সালে মোহালিতে প্রথম অস্ট্রেলিয়ার বিপক্ষে টেস্টে ভারতকে নেতৃত্ব দেন ধোনি। সেই টেস্টেই এসেছিল ৩২০ রানের বিশাল এক জয়। সেবার নাগপুরেও জিতে ২-০–তে সিরিজ জিতেছিল ভারত। ২০১০ সালে মোহালি ও বেঙ্গালুরুতেও জেতে ধোনির ভারত। মোহালির টেস্টটা অবশ্য এসেছিল মাত্র ১ উইকেটে। ২০১১ সালের শেষে অস্ট্রেলিয়া সফরে গিয়ে ৩-০তে সিরিজ হেরে এসেছেন। এমনকি ২০১৪ সালের অস্ট্রেলিয়া সফরে সিরিজ শেষ না করেই টেস্ট অধিনায়কত্ব থেকে সরে যাওয়ার ঘোষণা যেবার দিলেন; সেবারও ভারত অস্ট্রেলিয়ায় হেরেছে। কিন্তু দেশের মাটিতে কখনোই হারেননি অধিনায়ক ধোনি।২০১৩ সালেও অস্ট্রেলিয়াকে ৩-০ ব্যবধানে হারিয়েছিল তাঁর দল। ধোনির ভারতের বিপক্ষে তিনবার টেস্টে ধবলধোলাই হয়েছে অস্ট্রেলিয়া। আট টেস্টে নেতৃত্ব দিয়ে প্রতিটাতেই জয় এনে দিয়েছিলেন। মূলত ধোনির এই অপরাজেয় যাত্রার কারণেই ভারতে টেস্ট জয়ের স্বাদ পেতে দীর্ঘ অপেক্ষা করতে হয়েছে অস্ট্রেলিয়াকে। স্টিভ স্মিথ তো দিনক্ষণ হিসেব করেই রেখেছিলেন। পুনে টেস্টে জেতার পর বলেছিলেন ৪ হাজার ৫০২ দিন পর ভারতে জিতল অস্ট্রেলিয়া!
