
কদিন পর পর পুলিশ কিংবা আইনজীবীর জেরা। যে কারণে অভিযুক্ত, সেটারও কোনো বিহিত হচ্ছে না। এভাবে যদি চলে দিনের পর দিন, কাঁহাতক আর সহ্য করা যায়! লিওনেল মেসি তিতিবিরক্ত! কর ফাঁকির মামলায় তাঁকে নিয়ে চারদিকে যে আলোচনা আর সংবাদমাধ্যমের অবিরত খবর প্রকাশ, তাতে বার্সেলোনা ফরোয়ার্ড নাকি স্পেনই ছাড়তে পারেন!স্প্যানিশ ওয়েবসাইট ‘কোপে’ জানিয়েছে, আর্জেন্টাইন তারকা মনে করছেন, তাঁর বিরুদ্ধে ‘ষড়যন্ত্র’ হচ্ছে। তিনি বুঝতেই পারছেন না, ষড়যন্ত্রকারীদের উদ্দেশ্য কী। অহেতুক অবিরত সংবাদমাধ্যম লেখালেখি আর কর কর্তৃপক্ষের হয়রানিতে মেসি নাকি স্পেনই ছাড়ার কথা ভাবছেন! যদিও মাত্র ১৩ বছর বয়সে স্পেনে আসা ২৮ বছর বয়সী মেসির সঙ্গে বার্সার বর্তমান চুক্তিটা ২০১৮ পর্যন্ত।স্পেনের কর বিভাগের অভিযোগ, ২০০৭ থেকে ২০০৯ পর্যন্ত বিশাল পরিমাণ কর ফাঁকি দিয়েছেন মেসি। বার্সা ফরোয়ার্ডের বিরুদ্ধে ৪১ লাখ ইউরো কর ফাঁকির অভিযোগ। বাংলাদেশি মুদ্রায় ৩৬ কোটি টাকার সমান। এর দায় বর্তায় মেসির এজেন্টের ভূমিকা পালন করা তাঁর বাবা হোর্হে মেসির ওপরও।
ফাঁকি দেওয়া করের টাকা সুদসহ পরিশোধ করেছেন মেসি। ভেবেছিলেন, ঝামেলা সেখানেই মিটে যাবে। কিন্তু বিষয়টি গড়াল আদালত পর্যন্ত। সেখানেও ঝামেলার সুরাহা হচ্ছে না। প্রথমে জানা গেল, মেসিকে মুক্তি দেওয়া হচ্ছে, বিচার চলবে শুধু তাঁর বাবার বিরুদ্ধে। কিন্তু পর দিনই মিলল আরেক খবর। না, মুক্তি নয়, বিচারের কাঠগড়ায় দাঁড়াতে হবে মেসিকেও। যেখানে তাঁর হতে পারে জেলের সাজাও।সমস্যা হলো, মেসির বিরুদ্ধে বিচার চলবে কিনা—এ নিয়েই দ্বিধা-বিভক্ত ছিল সরকারেরই দুই পক্ষ। কর বিভাগের তরফ থেকে নিযুক্ত আইনজীবী মেসিকে অব্যাহতি দেওয়া পক্ষে ছিলেন। কিন্তু রাজ্য অ্যাটর্নি আবার ছিলেন বিপক্ষে। স্পেনের আইনি দপ্তরের বর্তমান পরিচালক মার্তা সিলভা ডি লাপুর্তা এক সময় (২০০০ থেকে ২০০৬ পর্যন্ত) রিয়াল মাদ্রিদের বোর্ড সদস্য ছিলেন। ডি লাপুর্তার দিকেই অভিযোগের আঙুল বার্সেলোনার। কোপের​ সংবাদে বলা হচ্ছে এমনটাই।বার্সেলোনা এর আগে বিবৃতিতে পরোক্ষে জানিয়েছিল, এখান থেকে মেসি ও বার্সার বিরুদ্ধে ষড়যন্ত্রের ইঙ্গিত তারা পাচ্ছে। মেসিরও নাকি একই ধারণা। মাঠের বাইরে তাঁকে নানা রকম ঝামেলায় জড়িয়ে রাখার চেষ্টা করা হচ্ছে। কর নিয়ে চলা ঝামেলার প্রভাব ২০১৩ সালে পড়েছিল মেসির খেলায়। সাম্প্রতিক সময়ে ওই মৌসুমেই মেসি ছিলেন সবচেয়ে নিষ্প্রভ। বার্সাও সেবার বড় কোনো শিরোপা জেতেনি। গতবার শিরোপাত্রয়ী জিতে দারুণভাবে ফিরে এসেছিল বার্সা। মেসিও খেলেছেন দুর্দান্ত।শিরোপাত্রয়ীর দুই কান্ডারি মেসি ও নেইমারের বিরুদ্ধে ‘ষড়যন্ত্র’ হচ্ছে বলে মনে করে বার্সা-শিবির। মেসি ​যখন এই ঝামেলায় জড়িয়ে, ওদিকে নেইমারের বিরুদ্ধে ফিফার কাছে ছয় মাসের নিষেধাজ্ঞার আবেদন করেছে তাঁর পুরোনো ক্লাব সান্তোস।
