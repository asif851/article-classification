
‘সুখের ঘরে দুঃখের আগুন’ নাকি ‘দুই ফুল, এক মালি’! কোন শিরোনামটি ভালো শোনায় আনুশকা শর্মার কানে? বিরাট কোহলির সঙ্গে মন দেওয়া-নেওয়া এখনো ঘর বাঁধার পর্যায়ে যায়নি। কিন্তু এরই মাঝে যে বলিউড-নন্দিনী খোঁজ পেলেন কোহলির আরেক প্রেমের! নতুন প্রেমে এতটাই মজেছেন কোহলি, সব​ সময় আনুশকাকে সঙ্গী না চাইলেও, চাইছেন একে!আনুশকার জন্য স্বস্তির বিষয়, কোহলির নতুন এই প্রেম কোনো রক্ত-মাংসের মানুষকে ঘিরে নয়। কোহলি যে প্রেমে পড়েছেন এক ক্রিকেট মাঠের। অ্যাডিলেডের হয়েছে সেই সৌভাগ্য। প্রেমে পড়ার কারণও আছে, এই মাঠে ৬ ম্যাচ খেলে কোহলির রান ৬২৪! ৪টি সেঞ্চুরি, ১টি ফিফটি। কোহলির ক্যারিয়ার গড় ৪৮.৯৬, সেখানে এই মাঠে তাঁর গড় ৮৯.১৪! সর্বশেষ টি-টোয়েন্টিতেও ৯০ রানের ম্যাচজয়ী এক ইনিংস খেলেছেন। ম্যাচ শেষে কোহলি অদ্ভুত এক ইচ্ছার কথাই জানালেন, ‘এখানে খেলতে আমার দারুণ লাগে। আমি পারলে সব জায়গায় এই পিচ নিয়ে যেতাম।’অ্যাডিলেডের প্রশংসায় অবশ্য এখানেই থামেননি কোহলি। তাঁর মতে, অস্ট্রেলিয়ার এই স্টেডিয়াম বিশ্বের সেরা, ‘বিশ্বের যেকোনো প্রান্তের সেরা স্টেডিয়ামগুলোর মধ্যে এটি থাকবে। সমর্থকদেরও ধন্যবাদ এখানে এসে আমাদের উৎসাহ জোগানোর জন্য।’অ্যাডিলেডে মাত্র ২ টেস্ট খেলে ৩টি সেঞ্চুরি কোহলির। ৩টি ওয়ানডে খেলে ১টি সেঞ্চুরি, তাও আবার বিশ্বকাপের ম্যাচে। এই মাঠে খেলতে তো ভালো লাগবেই কোহলির। আর অধিনায়ক ধোনির ধারণা এভাবে চলতে থাকলে, মাঠের পাশে কোহলির একটি মূর্তিই বসাতে হবে কর্তৃপক্ষকে!
