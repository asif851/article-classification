
ভারতীয় ক্রিকেট বোর্ডের (বিসিসিআই) প্রতিনিধি হয়ে দুবাইয়ে আইসিসির সভায় যাওয়া হচ্ছে না সংস্থাটির সাবেক চেয়ারম্যান এন শ্রীনিবাসনের। গতকাল ভারতের সর্বোচ্চ আদালতের নির্দেশেই দুবাই-যাত্রা স্থগিত করতে হলো বিসিসিআইয়ের সাবেক সভাপতিকে। তাঁর পরিবর্তে ২৩ এপ্রিল শুরু আইসিসির বোর্ড সভায় ভারতের প্রতিনিধি হিসেবে বিসিসিআইয়ের প্রধান নির্বাহী রাহুল জোহরি ও যুগ্ম সচিব অমিতাভ চৌধুরীকে যেতে বলেছেন আদালত।‘মিস্টার শ্রীনিবাসন যেতে পারবেন না। তাঁর সততা নিয়ে প্রশ্ন আছে’—আদালতের নির্দেশে বলা হয়েছে এটাই। লোধা কমিটির সুপারিশে ‘অযোগ্য’ হয়ে পড়া ক্রিকেট-কর্তারা আবারও রাজ্য ক্রিকেট অ্যাসোসিয়েশন কিংবা বিসিসিআইয়ের প্রতিনিধিত্ব করতে পারবেন কি না, তা জানতেই বিসিসিআইয়ের এবার আদালতে যাওয়া। ক্রিকইনফো। ৭০-এর ওপরে বয়স, তামিলনাড়ু ক্রিকেট অ্যাসোসিয়েশন ও বিসিসিআইয়ে নয় বছরের বেশি দায়িত্ব পালন, এখনো তামিলনাড়ু ক্রিকেট অ্যাসোসিয়েশনের সভাপতির পদ না-ছাড়া—মূলত এই তিন কারণেই যোগ্যতা হারিয়েছেন শ্রীনিবাসন।
