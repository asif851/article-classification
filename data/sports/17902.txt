
কাল পাকিস্তানের বিপক্ষে ম্যাচটা এক অর্থে বাংলাদেশের কাছে ‘সেমিফাইনাল’। জিতলেই ফাইনাল। এমন গুরুত্বপূর্ণ ম্যাচের আগে বাংলাদেশ পেল দুই ধরনের সংবাদ। একটি ‘সু’, আরেকটি ‘দুঃ’। তামিম ইকবাল দলে এলেন আর চোট ছিটকে দিল মুস্তাফিজুর রহমানকে।তামিমের ফিরে আসা নিঃসন্দেহে স্বস্তির খবর বাংলাদেশের। তবে অস্বস্তি মুস্তাফিজের দলের বাইরে চলে যাওয়া। এই নিয়ে এন্তার আলোচনা চারদিকে। দুজনের এই ‘আসা-যাওয়া’য় কতটা ভারসাম্য হলো দলের? অধিনায়ক মাশরাফি বিন মুর্তজা জানালেন, ‘আগেও বলেছি, তামিমের না-থাকা সব সময় আমাদের জন্য অস্বস্তির ব্যাপার। সব সংস্করণে সে বাংলাদেশের সেরা ব্যাটসম্যান। তামিম অনেক দিন ধরে খেলছে, সে অনেক অভিজ্ঞ। আর মুস্তাফিজের না-থাকাটা আমাদের বড় ক্ষতি। ও দলের জন্য যা করে, সেটা সব সময়ই অসাধারণ। এটা তো প্রমাণিতই।’এশিয়া কাপের প্রথম দুই ম্যাচে বাংলাদেশ খেলেছে চার পেসার নিয়ে। মুস্তাফিজ না-থাকায় চার পেসার খেলানোর পরিকল্পনা থেকে কি সরে আসবে বাংলাদেশ? মাশরাফির উত্তরে পরিষ্কার কিছু না থাকলেও ইঙ্গিত থাকল পরিবর্তনের, ‘যেহেতু মুস্তাফিজ খেলছে না, সমন্বয় পরিবর্তন তো হয়েই গেছে। এটা আমাদের জন্য কঠিন চ্যালেঞ্জ। ওর জায়গায় খেলার মতো বোলার এখন বিশ্বেই কেউ নেই। ওর জায়গায় যে আসবে তার জন্য কাজটা খুব চ্যালেঞ্জিং হবে। আমরা এখন সামনের দিকে তাকাচ্ছি। যারা আছে, তাদের নিয়েই সেরাটা খেলব।’মুস্তাফিজের অনুপস্থিতিতে চার পেসার নিয়ে খেলার সম্ভাবনা তবুও শেষ হয়ে যাচ্ছে না বাংলাদেশের। দলে রয়েছেন আরেক বাঁহাতি পেসার আবু হায়দার। কিন্তু একাদশ এখনো চূড়ান্ত হয়নি বলেই মনে হচ্ছে মাশরাফির কথায়, ‘আমাদের আসলে এসব নিয়ে আরও ভাবতে হবে। সমন্বয়-প্রতিপক্ষ—এসব ভেবে সিদ্ধান্ত নিতে হবে। আর মুস্তাফিজের জায়গায় যে আসবে, তার কাছ থেকেও কিন্তু মুস্তাফিজের মতো পারফর্ম আশা করা ঠিক হবে না।’মুস্তাফিজের প্রথম আন্তর্জাতিক ম্যাচটাই কিন্তু ছিল পাকিস্তানের বিপক্ষে। যে ম্যাচে বোলিং করেই নজর কেড়েছিলেন। তাঁর বিপক্ষে খেলতে হাঁসফাঁস করছিল পাকিস্তানের তারকা ব্যাটসম্যানরা। বাংলাদেশও জিতেছিল সেই টি-টোয়েন্টিতে।তখনকার আনকোরা মুস্তাফিজ এরপর আরও আলো ছড়িয়েছেন ভারতের বিপক্ষে ওয়ানডে সিরিজে। টেস্টেও যে তিনি বড় অস্ত্র হতে পারেন, সেটির প্রমাণ ​দিয়েছেন দক্ষিণ আফ্রিকার বিপক্ষে। এর মধ্যে প্রায় বছর হয়ে গেছে। এই দুই সময়ের মধ্যে মাশরাফিও দেখেন অনেক পার্থক্যও, ‘তখন এক রকম সময় ছিল, এখন আরেক ধরনের। খুব অল্প সময়ে মুস্তাফিজ বাংলাদেশ দলকে যা দিয়েছে, সেটি অবিশ্বাস্য! তার অনুপস্থিতির প্রভাব পড়বে, সেটাই স্বাভাবিক। একজন খেলোয়াড় হিসেবে এই বাস্তবতা আমি মানি। যেকোনো সময় যে কেউ চোটে পড়তে পারে। পারিবারিক ব্যাপার না থাকলে তামিম খেলবে না, এটা আমারও চাইতাম না। সমস্যা যে কারও হতে পারে।’
তবে বাংলাদেশ দলটাই এখন এমন, একজনের শূন্যতা দ্রুতই পূরণ করে দেন আরেকজন। এটাই তো বড় দল হয়ে ওঠার লক্ষণ!
