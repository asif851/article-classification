
আজ কাতালানরা চেয়ে থাকবে নেইমারের দিকে। চোটের খাড়ায় মাঠের বাইরে চলে যাওয়া লিওনেল মেসিবিহীন বার্সেলোনার সাফল্য-সারথি যে এই ব্রাজিলীয়ই।শনিবার লা লিগার ম্যাচে আলমেইরার বিপক্ষে চোট পেয়ে মেসি তিন সপ্তাহ খেলতে পারবেন না। গুঞ্জনটা শুরু হয়ে গেছে এর পরপরই। চ্যাম্পিয়নস লিগে সেল্টিকের বিপক্ষে ম্যাচে কী হবে? নিজেদের মাঠে সেল্টিক যে খুবই বিপজ্জনক দল! আগের মোকাবিলাতেই যে সেল্টিকের কাছে হেরে বসেছিল বার্সা!ঘটনাটা ১০ মাস আগের। মেসিকে নিয়েও গ্লাসগো পার্কে সেল্টিকের কাছে হারতে হয়েছিল বার্সেলোনাকে। স্মৃতিটা বার্সেলোনার মতো দলের কাছে বেশ অস্বস্তিকর। তবে এবার নেইমারের উপস্থিতি কিছুটা হয়তো স্বস্তি দিচ্ছে কোচ জেরার্ডো মার্টিনোকে। নেইমারও আশ্বস্ত করেছেন সবাইকে। তিনিও বুঝে গেছেন, আজকের ম্যাচে কী গুরুদায়িত্ব তাঁর কাঁধে।নেইমারকে নিয়ে আত্মবিশ্বাসী কোচ মার্টিনোও, ‘আমার মনে হয় নেইমারকে নতুন করে কিছু বুঝিয়ে বলার নেই। সে এই ম্যাচের গুরুত্ব খুব ভালোভাবেই অনুধাবন করতে পারছে।’নেইমার নিজে কী বলছেন, সেটা একবার জেনে নেওয়া যাক, ‘সেল্টিকের বিপক্ষে তাদের মাঠেই খেলাটা আমার জন্য নতুন অভিজ্ঞতা। তবে সতীর্থ খেলোয়াড়দের কাছ থেকে সেল্টিকের গল্প শুনেছি। জেনেছি, সেল্টিক সমর্থকেরা নাকি একটু জঙ্গিটাইপ। মাঠে খুব চিত্কার করে। তবে এটা বলে দিতে চাই, আগের ম্যাচের বদলা আমরা আজই নিয়ে নেব।’
মেসি না থাকায় একটু যেন বিচলিত নেইমার, ‘বিশ্বের সেরা ফুটবলার আপনার পাশে থাকলে আপনি কখনোই চা অনুভব করবেন না। সবকিছুই কেমন যেন স্বয়ংক্রিয়ভাবে হয়ে যাবে। কিন্তু আজ সেল্টিকের বিপক্ষে মেসি নেই। ওকে বড্ড মিস করব। তবে মেসির সম্মানার্থেই আজকের ম্যাচে আমরা জিততে চাই।’
চ্যাম্পিয়নস লিগে প্রথম খেলতে নামার বিষয়টিও নেইমারকে শিহরিত করছে, ‘চ্যাম্পিয়নস লিগে খেলাটা আমার কাছে স্বপ্ন ছিল। সুযোগটা পেয়ে গেছি। এটা হাতছাড়া করলে চলবে কেন?’
