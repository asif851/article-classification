

বাংলাদেশ-পাকিস্তান প্রস্তুতি ম্যাচের সময়ই প্রথম আলোচনায় এসেছিল ব্যাপারটা। এজবাস্টনের এক দিকের বাউন্ডারি যে খুব ছোট। বল হালকা করে তুলে দিলেও ছক্কা! বাংলাদেশ যে প্রস্তুতি ম্যাচে ৩৪২ রানের লক্ষ্য দিয়েও হারল, এর পেছনে সীমানার এমন অদ্ভুত আকারের একটা প্রভাব তো আছেই। এক প্রান্তের সীমানা মাত্র ৪২ মিটার। আজ একই মাঠে পাকিস্তান অস্ট্রেলিয়ার বিপক্ষে খেলবে প্রস্তুতি ম্যাচ। অস্ট্রেলীয় মিডিয়াতেও আলোচনায় এসেছে মাঠের এমন অদ্ভুত সীমানা। আইসিসির নিয়ম অনুযায়ী মাঠের সর্বনিম্ন সীমানার দৈর্ঘ্যও হতে হবে ৫৯.৪৩ মিটার। সীমানা অদ্ভুত করে তুলছে এই তথ্যটিও, এক দিকে বাউন্ডারি যত ছোট, অন্য দিকে তেমনই বড়! প্রস্তুতি ম্যাচ বলেই এখানে আন্তর্জাতিক ম্যাচের নিয়ম না মানলেও চলছে। একাদশেও যেমন নির্দিষ্ট ১১ জনকেই খেলাতে হবে এমন কথা নেই। ব্যাটিংয়ের সময় দলগুলো ব্যাটসম্যানদের নামিয়ে দিচ্ছে। বোলিংয়ের সময় বোলারদের। খেলোয়াড় ১১ জনই থাকছে, নামগুলো বদলে যাচ্ছে।এজবাস্টনের এ মাঠে চ্যাম্পিয়নস ট্রফির পাঁচটি ম্যাচ আছে। তাই বলে ভাববেন না, আসল টুর্নামেন্টেও এমন অদ্ভুত সীমানা থাকবে। বরং আসল টুর্নামেন্টকে মাথায় রাখতে হয়েছে বলেই সীমানার আকার দুদিকে এমন দুই রকম হয়েছে। কারণ প্রস্তুতি ম্যাচগুলো যে হচ্ছে একেবারে শেষ উইকেটে। মাঝখানের উইকেটগুলোকে যত্ন করে রাখতে হচ্ছে আসল টুর্নামেন্টের জন্য। একদম শেষ প্রান্তের উইকেটে খেলা হচ্ছে বলেই এক দিকের সীমানা হয়ে গেছে ঢিল ছোড়া দূরত্বের। ১৫ দিনের ব্যবধানে ৫টি ম্যাচ হবে এ মাঠে। ফলে সেন্টার উইকেটগুলো সংরক্ষণ করে রাখছেন মাঠকর্মীরা। এখনো মাঠের শেষ মুহূর্তের পরিচর্যার কাজ চলছে। আজ বাংলাদেশ সময় বেলা সাড়ে তিনটায় শুরু হবে পাকিস্তান-অস্ট্রেলিয়া প্রস্তুতি ম্যাচটি।পাকিস্তান তাদের দুটি প্রস্তুতি ম্যাচই এ মাঠে খেলছে। তবে মূল টুর্নামেন্টে এর কোনো বাড়তি সুবিধা তারা পাবে না। এ মাঠে মূল আসরে গ্রুপ পর্বে তাদের কোনো খেলা নেই। একটি সেমিফাইনাল অবশ্য হবে এ মাঠে। তাতে পাকিস্তান খেলতেও পারে। তবে অস্ট্রেলিয়ার দুটি ম্যাচ আছে এখানে। এজবাস্টনের উইকেট কেমন হবে, এ নিয়ে অস্ট্রেলীয় মিডিয়ার কৌতূহলও তাই বেশি।এখানে প্রথম প্রস্তুতি ম্যাচ খেলা বাংলাদেশ কাল ভারতের বিপক্ষে ওভালে খেলবে দ্বিতীয় প্রস্তুতি ম্যাচ। কালকের ম্যাচটি স্টার স্পোর্টস সরাসরি সম্প্রচার করবে।
