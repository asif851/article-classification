
জিম্বাবুয়ের বিপক্ষে পাকিস্তান হেরে যাওয়ায় একেবারেই অবাক হননি আমির সোহেল। পাকিস্তানের সাবেক এই অধিনায়ক মনে করেন, যত দিন পর্যন্ত ঘরোয়া ক্রিকেটের অবকাঠামোর উন্নতি না হবে, তত দিন এমন ঘটনা ঘটতেই থাকবে।ক্রিকেটীয় শক্তিমত্তায় পাকিস্তানের তুলনায় যোজন-যোজন ব্যবধানে পিছিয়ে জিম্বাবুয়ে। গত ১৫ বছর এই দলের বিপক্ষে হারার কোনো রেকর্ড ছিল না সাবেক বিশ্বচ্যাম্পিয়নদের। কিন্তু কাল হারারেতে ওয়ানডে সিরিজের প্রথম ম্যাচেই ৭ উইকেটের শোচনীয় পরাজয়ে এখন হতাশ পাকিস্তানিরা। কিন্তু আমির সোহেলের মতে, ‘এই হারে অবাক হওয়ার কিছু নেই। পাকিস্তানের ঘরোয়া ক্রিকেটের যে অবস্থা, তাতে এমন হারের মুখোমুখি হতেই হবে।’জিম্বাবুয়ের বিপক্ষে এই ‘লজ্জাজনক’ পরাজয়ের জন্য আমির দায়ী করেছেন দলের অতিরক্ষণাত্মক ফিল্ডিংকে। তাঁর মতে, পুরো খেলায় পাকিস্তানের অধিনায়ক জিম্বাবুয়ের ব্যাটসম্যানদের কোনো পরীক্ষায় ফেলতে পারেননি। ফিল্ডিংয়ের মানও কাঙ্ক্ষিত ছিল না বলে মনে করেন এই সাবেক অধিনায়ক।পাকিস্তানের ঘরোয়া ক্রিকেট নিয়ে অভিযোগটা অনেক পুরোনো। বিভিন্ন সময় পাকিস্তানের সাবেক অনেক ক্রিকেটারের কণ্ঠেই ঝরেছে ঘরোয়া ক্রিকেটকে উন্নত করার আরজি। আমির সোহেলও তাঁদের একজন। পাকিস্তানি ক্রিকেটে পদ্ধতিগত পরিবর্তনের মধ্যেই যে এর সার্বিক উন্নতির সূত্র লুকিয়ে আছে, এটা আমির উল্লেখ করেছেন বেশ স্পষ্টভাবেই, ‘ক্লাব ক্রিকেটের উন্নতি করলেই সার্বিকভাবে পাকিস্তানের ক্রিকেটে পদ্ধতিগত পরিবর্তন আসবে। যেটা সব সময়ই জরুরি। কিন্তু ব্যাপারটি নিয়ে যেন কোনো হেলদোল নেই ক্রিকেট প্রশাসকদের।’
জিম্বাবুয়ের বিপক্ষে পরাজয়ের জন্য আরেক সাবেক অধিনায়ক রশিদ লতিফ দায়ী করেছেন উদ্বোধনী ব্যাটসম্যানদের। তাঁর মতে, উদ্বোধনী জুটিতে ৮৯ রান এলেও তাঁদের ধীরগতির ব্যাটিংই দলকে ডুবিয়েছে। একই সঙ্গে তিনি কৃতিত্ব দিয়েছেন জিম্বাবুইয়ান বোলারদেরও। রশিদ লতিফের মতে, জিম্বাবুয়ের বিপক্ষে এই হার সত্যিই বিমূঢ় করে দেওয়ার মতোই। সূত্র: দ্য নেশন, পাকিস্তান।
