



 ১৪ ফেব্রুয়ারি চ্যাম্পিয়নস লিগের শেষ ষোলোর ম্যাচে নামবে রিয়াল-পিএসজি
১০০-৩০০ ইউরোর টিকিট এখন কালোবাজারে বিক্রি হচ্ছে চড়া মূল্যে


একটি ফুটবল ম্যাচ দেখতে কত খরচ করবেন? ইউরোপের ফুটবল দর্শকেরা বিভিন্ন কথা বলবেন। জার্মানি কিংবা ইতালির দর্শক হলে ২০ ইউরোতেই কাজটা সেরে নিতে পারেন। ইংলিশ প্রিমিয়ার লিগ হলে হয়তো সেটা ৬০-৯০ ইউরো। আবার বাংলাদেশে হলে ভিন্ন কথা, কোনো পয়সাই লাগে না। বঙ্গবন্ধু স্টেডিয়ামের যে দুই-তিন শ দর্শক পেলেই বর্তে যাওয়ার দশা! সেখানে একটি ম্যাচ দেখার জন্য মানুষ ২৫ লাখ টাকাও খরচ করতে রাজি!১৪ ফেব্রুয়ারি, শুনেই তির নিয়ে কিউপিডের ওড়ার দৃশ্যটা মাথা আসতে পারে। ভালোবাসা দিবস বলে কথা! তবে ফুটবলের দর্শক মানেই এ দিনটা চ্যাম্পিয়নস লিগের। আর এ বছরের সবচেয়ে বড় ম্যাচটাই সেদিন। বর্তমান চ্যাম্পিয়ন রিয়াল মাদ্রিদের বিপক্ষে মাঠে নামবে নেইমারের পিএসজি। ইউরোপের ইতিহাসসেরা দলের সঙ্গে ইউরোপের সেরা হওয়ার স্বপ্নে টাকা ওড়ানো দলে খেলা। এ ম্যাচ নিয়ে উন্মাদনা তাই চূড়ায়। এই উন্মাদনারই সুযোগ নিচ্ছে কিছু টিকিট বিক্রির ওয়েবসাইট।১৪ ফেব্রুয়ারির প্রথম লেগ বার্নাব্যুতে হচ্ছে। রিয়ালের মাঠের এই ম্যাচ দেখার সৌভাগ্যবানদের তালিকায় আছেন মৌসুম টিকিটধারীরা। এ ছাড়া এ ম্যাচের জন্য কিছু খুচরো টিকিট অনলাইনে ছাড়া হয়েছিল। মাত্র ৩৭ মিনিটের মধ্যে সব বিক্রি হয়ে গেছে। এখন অনলাইনের বিভিন্ন সাইটে চড়া মূল্যে বিক্রি হচ্ছে সে টিকিট। স্টাবহাব নামের এক ওয়েবসাইটেই যেমন রিয়াল-পিএসজি ম্যাচের টিকিটের দাম উঠেছে ২৪ হাজার ৮০ ইউরো। বাংলাদেশের মূল্যমানে প্রায় ২৫ লাখ টাকা!মজার ব্যাপার এত দাম দিয়ে টিকিট কিনেও যে ম্যাচ দেখতে পাবেন, সে নিশ্চয়তা নেই। টিকিটের কালোবাজারি দূর করতে কঠিন পদক্ষেপ নেওয়ার সিদ্ধান্ত নিয়েছে রিয়াল। হাতে টিকিট থাকলেই চলবে না, মোবাইলে সে টিকিট অনলাইনে যে তিনিই কেটেছেন, সে প্রমাণও নাকি দিতে হবে!
