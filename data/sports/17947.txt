
আফগানিস্তানের পেসার হামিদ হাসান বাংলাদেশের বিপক্ষে ম্যাচের আগের দিন হুংকার ছুড়েছিলেন, ‘বাংলাদেশকে হারাতে চাই।’ ফতুল্লায় সত্যি বাংলাদেশকে ৩২ রানে হারিয়ে দিল আফগানিস্তান। টেস্ট খেলুড়ে কোনো দেশের বিপক্ষে প্রথম জয় পেয়ে আফগানরা রীতিমতো উড়ছে। আত্মবিশ্বাসের পারদ এখন ঊর্ধ্বমুখী। সেই আত্মবিশ্বাসের তোড়ে আফগানদের চোখে এখন ঝিলিক দিচ্ছে ভারত, শ্রীলঙ্কাকে হারানোর স্বপ্নও!বাংলাদেশের বিপক্ষে অপরাজিত ৯০ করা আসগর স্টানিকজাই বলেন, ‘অন্য তিন দলের তুলনায় শক্তির বিচারে বাংলাদেশ পিছিয়ে আছে। এখনো দুটি ম্যাচ বাকি, সেসব ম্যাচেও আমাদের মূল লক্ষ্য জয়। আশা করি, আরও একটি কিংবা দুটি টেস্ট খেলুড়ে দেশকে হারাতে পারব।’আফগান এ ডান হাতি ব্যাটসম্যান পরোক্ষভাবে শ্রীলঙ্কা ও ভারতকে চ্যালেঞ্জও জানিয়ে রাখলেন, ‘বড় মঞ্চে অংশগ্রহণের যোগ্যতা প্রমাণেই আমরা এখানে এসেছি। বিশ্বকে বলতে চাই, আমরা যোগ্য। চার টেস্ট খেলুড়ে দেশকেই কঠিন পরীক্ষায় ফেলতে চাই। যদি তাদের যেকোনো একটিকে (ভারত এবং শ্রীলঙ্কা) হারাতে পারি, তবে সেটি হবে আমাদের বিরাট অর্জন।’বাংলাদেশের বিপক্ষে আফগানদের জয়ের অন্যতম প্রধান নায়ক স্টানিকজাই পুনরাবৃত্তি করলেন কোচ কবির খানের দৃষ্টিভঙ্গিকেই, ‘সত্যি বলতে কি, আমাদের প্রত্যেকটি জয় দেশে ভীষণভাবে উদযাপিত হয়। দেশে এর বিরাট প্রভাব পড়ে। এ জয়ের ফলে দেশে ক্রিকেট আরও বেশি ছড়িয়ে পড়বে। ক্রিকেটের প্রতি মানুষের আগ্রহ অনেক বাড়বে।’
