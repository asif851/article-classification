
লা লিগার প্রথম লেগের ম্যাচে রিয়াল সোসিয়েদাদকে ৫-১ গোলে হারিয়েছিল রিয়াল মাদ্রিদ। গত নভেম্বরের সেই ম্যাচে হ্যাটট্রিক করেছিলেন ক্রিস্টিয়ানো রোনালদো। কিন্তু ফিরতি লেগের ম্যাচে দলের এই প্রাণভোমরাকে ছাড়াই সোসিয়েদাদের মুখোমুখি হয়েছিল রিয়াল। আশঙ্কা ছিল আবারও না কোনো অঘটন ঘটে যায়। তবে সেই আশঙ্কা উড়িয়ে দিতে পেরেছেন ইসকো-বেল-বেনজেমারা। ৪-০ গোলের বড় জয় দিয়েই শিরোপা জয়ের লড়াইয়ে টিকে আছে রিয়াল মাদ্রিদ।বার্সেলোনা আর অ্যাটলেটিকো মাদ্রিদের জয়ের খবর শুনেই মাঠে নেমেছিলেন কার্লো আনচেলত্তির শিষ্যরা। তখনই জানা ছিল যে, হারলে বা ড্র করলেও শেষ হয়ে যেত শিরোপা জয়ের স্বপ্ন। প্রথমার্ধের খেলা দেখে এমন আশঙ্কা হয়তো সত্যিই ভর করেছিল রিয়াল-সমর্থকদের মনে। রোনালদোর অনুপস্থিতিতে বেশ এলোমেলোই মনে হয়েছে রিয়ালকে। প্রথম গোলটির দেখা পাওয়ার জন্য অপেক্ষা করতে হয়েছে প্রথমার্ধের শেষ সময় পর্যন্ত। ৪৫ মিনিটে গোল করে রিয়ালকে স্বস্তি এনে দিয়েছেন আসিয়ের ইয়ারামেন্দি। রোনালদোর বদলি হিসেবে প্রথম একাদশে সুযোগ পেয়েই গোল করেছেন এই স্প্যানিশ মিডফিল্ডার। মূল কৃতিত্বটা অবশ্য ছিল করিম বেনজেমার। দুজন ডিফেন্ডারকে কাটিয়ে জোরালো শট নিয়েছিলেন বেনজেমা। সোসিয়েদাদের গোলরক্ষক ক্লাউদিও ব্রাভো সেই শট রুখে দিতে পারলেও ফিরতি বলটাই ত্বরিত গতিতে জালে জড়িয়েছেন ইয়ারামেন্দি।
দ্বিতীয়ার্ধে নিজেদের অনেকটাই গুছিয়ে নিয়েছিল রিয়াল। ৬৬ মিনিটে দূরপাল্লার জোরালো এক শট থেকে দলের পক্ষে দ্বিতীয় গোলটি করেছেন গ্যারেথ বেল। এ সময়ই জয় প্রায় নিশ্চিত করে ফেলেছিল রিয়াল। ৮৫ ও ৮৮ মিনিটে আরও দুটি গোল করে জয়ের ব্যবধান বাড়িয়ে দিয়েছেন পেপে ও মোরাতা।৪-০ গোলের এই জয় দিয়ে শিরোপা জয়ের আশা বেশ ভালোমতোই ধরে রেখেছে রিয়াল। ৩২ ম্যাচ শেষে ৭৬ পয়েন্ট নিয়ে তারা আছে পয়েন্ট তালিকার তৃতীয় স্থানে। সমানসংখ্যক ম্যাচ খেলে বার্সেলোনার সংগ্রহ ৭৮ পয়েন্ট। আর ৭৯ পয়েন্ট নিয়ে শীর্ষস্থান ধরে রেখেছে অ্যাটলেটিকো মাদ্রিদ।— রয়টার্স
