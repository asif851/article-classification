
তামিম যখন ছন্দে থাকেন, প্রতিপক্ষ বোলারদের কি আর কিছু করার থাকে! দর্শকদের মতো তাঁরাও হয়তো তামিমের অনুপম ব্যাটিং প্রদর্শনীতে বুঁদ হয়ে থাকেন। তামিমের ব্যাট আবার বিপদেরও কারণ হয়। প্রিমিয়ার লিগ ক্রিকেটে মোহামেডান-কলাবাগান ম্যাচে বিকেএসপির দর্শকেরা যেমন আজ এমন দুটি ঘটনা দেখল। তাঁর শটে একবার বল হারাল, আর একবার ভাঙল গাড়ির কাচ।সানজিত সাহার বলে মুক্তার আলীকে ক্যাচ দেওয়ার আগে ১২৫ বলে ১৫৭ রান করেছেন বাঁহাতি এই ওপেনার। দুর্দান্ত এই ইনিংসটি তিনি সাজিয়েছেন ১৮টি চার আর ৭ ছক্কায়। পুল, হুক, ড্রাইভ—কোন শট ছিল না তাঁর ইনিংসে। ৬১ বলে পেয়েছেন ফিফটি। তামিম যতই সামনে এগিয়েছেন ততই কলবাগান বোলারদের ভোগান্তি বেড়েছে। পরের ৫০ রান করতে লেগেছে মাত্র ৪১ বল।তবে তামিমের আক্রমণাত্মক ব্যাটিংয়ের চূড়ান্ত প্রদর্শনীটা দেখা গেছে তিন অঙ্ক ছোঁয়ার পরই। বিপদটাও হলো ঠিক এই সময়ই। সেঞ্চুরির আগে ১৩ চারের সঙ্গে যে দুটি ছক্কা মেরেছেন, তার একটিতে বল হারিয়ে গিয়েছিল! সেঞ্চুরির পর চারটি চার ও পাঁচটি ছক্কায় ২৩ বলে করেছেন ৫৭ রান। ৩৯তম ওভারে আবুল হাসানের বলে লং অফ দিয়ে উড়িয়ে মারা ছক্কায় একটি টিভি চ্যানেলের গাড়ির উইন্ডশিল্ডই গেল ভেঙে!
