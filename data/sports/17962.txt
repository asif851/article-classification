
কদিন আগেই অ্যাডাম গিলক্রিস্ট বলেছিলেন, ‘বিশ্বের সবচেয়ে দামি ক্রিকেটার এবি ডি ভিলিয়ার্স।’ কথাটা কতটা খাঁটি—আজ আরেকবার বোঝালেন ডি ভিলিয়ার্স! জোহানেসবার্গের ওয়ান্ডারার্সে ওয়েস্ট ইন্ডিজের বোলারদের পিটিয়ে ছাতু তো করলেনই; গড়লেন নতুন কয়েকটি রেকর্ড! ওয়ানডেতে দ্রুত সেঞ্চুরি ও হাফ সেঞ্চুরির রেকর্ড এখন ডি ভিলিয়ার্সের।সিরিজের দ্বিতীয় ওয়ানডেতে এবি ডি ভিলিয়ার্সের সঙ্গে ক্যারিবীয় বোলারদের তুলোধোনা করেছেন দু্ই প্রোটিয়া ওপেনারও রাইলি রুশো ও হাশিম আমলাও। নির্ধারিত ৫০ ওভারে দক্ষিণ আফ্রিকার সংগ্রহ ২ উইকেটে ৪৩৯। ওয়ান্ডারার্সে তো বটেই, ওয়ানডেতেও এটিই দক্ষিণ অাফ্রিকার সর্বোচ্চ রানের ইনিংস। ৪ রানের জন্য ভাঙা হয়নি ২০০৬ সালে শ্রীলঙ্কার করা সর্বোচ্চ রানের ইনিংসের রেকর্ডটি।টসে জিতে ফিল্ডিং করার সিদ্ধান্ত নিয়েছিলেন ওয়েস্ট ইন্ডিজ অধিনায়ক। এমন সিদ্ধান্ত নিয়ে হয়তো ‘অনুতাপে’ই ভুগেছেন ক্যারিবীয় অধিনায়ক! ইনিংসের শুরুতেই ওয়েস্ট ইন্ডিজ বোলারদের ওপর চড়াও হলেন আমলা ও রুশো। দুজনের ওপেনিং জুটিতে এল ২৪৭ রান। ওয়ানডেতে প্রথম সেঞ্চুরি করলেন রুশো। টেলরের বলে ১২৮ করে রুশো ফেরার পরই উইকেটে আসেন মূল চরিত্র এবি ডি ভিলিয়ার্স। এসেই ধুমধাড়াক্কা পিটুনি! জোহানেসবার্গে রৌদ্রকরোজ্জ্বল দিনে এ কী ছক্কার বৃষ্টি! প্রোটিয়া অধিনায়ক ফিফটি ছুঁলেন ১৬ বলে আর সেঞ্চুরি ৩১ বলে। গত বছরের ১ জানুয়ারি নিউজিল্যান্ডে কোরি অ্যান্ডারসনের করা ৩৬ বলে সেঞ্চুরির রেকর্ডটা টিকল মোটে এক বছর! এছাড়া ডি ভিলিয়ার্স ছুঁয়েছেন রোহিত শর্মার ১৬ ছক্কার রেকর্ডও। ডি ভিলিয়ার্সের খেলা দেখে বোঝা কঠিনই হয়ে পড়ছিল, ম্যাচটা ‘সরাসরি’ দেখানো হচ্ছে নাকি ‘হাইলাটস’! ডি ভিলিয়ার্স সেঞ্চুরি করতে নিয়েছেন মাত্র ৪০ মিনিট। ফিফটি করতে ১৯ মিনিট। তাঁর স্ট্রাইকরেট ৩৩৯! ৫০-এর বেশি খেলা ইনিংসগুলো হিসেবে আনলে এটিই সর্বোচ্চ স্ট্রাইকরেট! সেঞ্চুরি করা মধ্যে ব্যাটসম্যানদের মধ্যে এই প্রথম কারও স্ট্রাইকরেট ৩০০-এর বেশি হলো! রাসেলের শিকার হওয়ার আগে ডি ভিলিয়ার্সের সংগ্রহ ৪৪ বলে ১৪৯ রান। 
ওদিকে ক্যারিবীয় বোলারদের কাঁদাতে ছাড়েননি আমলাও। তুলে নিয়েছেন ১৮তম ওয়ানডে সেঞ্চুরি। অপরাজিত ছিলেন ১৫৩ রানে। এটি আমলার ওয়ানডেতে সর্বোচ্চ ইনিংস।
দক্ষিণ আফ্রিকার ব্যাটিং লাইন-আপের এক, দুই ও তিন নম্বর ব্যাটসম্যানই পেয়েছেন সেঞ্চুরি! একই ইনিংসে প্রথম তিন ব্যাটসম্যানের সেঞ্চুরি পাওয়ার এমন ঘটনা এই প্রথম।
