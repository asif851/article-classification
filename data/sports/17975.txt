
ঢাকায় এখন কাঠফাটা রোদ। কিন্তু তাজিকিস্তানের রাজধানী দুশানবেতে তাপমাত্রা ১০-১২ ডিগ্রি সেলসিয়াস। বাংলাদেশের জন্য এটি বেশ শীত, আর এই শীতের মধ্যে এএফসি অনূর্ধ্ব-১৪ মেয়েদের ফুটবলের আঞ্চলিক (দক্ষিণ ও মধ্যাঞ্চল) চ্যাম্পিয়নশিপে আজ খেলতে নামছে বাংলাদেশের মেয়েরা। গ্রুপ পর্বের প্রথম ম্যাচে বাংলাদেশের প্রতিপক্ষ ভারত। দুশানবের অ্যাভিয়েটর স্টেডিয়ামে খেলা শুরু হবে বাংলাদেশ সময় সন্ধ্যা ছয়টায়। গ্রুপের অন্য দলটি নেপাল।গত বছর বাংলাদেশের মেয়েরা হয়েছিল চ্যাম্পিয়ন। গ্রুপ পর্বে ভুটানের জালে দিয়েছিল ১৬ গোল। হারিয়েছিল শক্তিশালী ইরানকেও। এপ্রিলে নেপালের ভয়াবহ ভূমিকম্প নির্ধারিত ফাইনালটি হতে দেয়নি। ডিসেম্বরে নেপালেই পুনর্নির্ধারিত ফাইনালে নেপালকে হারিয়ে চ্যাম্পিয়ন হয় বাংলাদেশ। সেই থেকেই বাংলাদেশের কিশোরীদের ওপর প্রত্যাশাটা গেছে বেড়ে। কিন্তু কেমন করবে বাংলাদেশ? ঢাকা ছাড়ার আগে কোচ গোলাম রব্বানী ছোটন জানিয়ে গেছেন তাঁর দলের লক্ষ্য ফাইনাল, ‘আমরা গতবার ভারতের সঙ্গে ড্র করেছিলাম। নেপালকেও হারিয়েছি। এবার আমাদের প্রথম লক্ষ্যই হবে ফাইনালে ওঠা।’ সেই লক্ষ্যের প্রথম ধাপ পেরোতে হলে আজকের ম্যাচে জয়টাই হবে কাঙ্ক্ষিত।গত বছরের টুর্নামেন্টে এই দলে খেলেছিল ময়মনসিংহের কলসিন্দুর গ্রামেরই ১০ ফুটবলার। এবারও আছে আটজন—মার্জিয়া, তাসলিমা, মাহমুদা, শামসুন্নাহার, নাজমা, মারিয়া, তহুরা ও সাজেদা। বাকিদের মধ্যে রাঙামাটির রুপ্না ও মনিকা, খাগড়াছড়ির আনাই ও অনুচিং, কুষ্টিয়ার নীলা ও দীপা, রংপুরের আশা ও সিরাজগঞ্জের আঁখি।
