
টাইব্রেকার শেষ হয়ে গেছে অনেকক্ষণ। তখনো মাঠের মাঝখানে একে অন্যকে জড়িয়ে ধরে হাঁটু গেড়ে বসে নেইমার ও ডেভিড সিলভা। সিলভার বাঁ হাতের একটি আঙুল উঁচিয়ে রাখা। কী বোঝাচ্ছিলেন তিনি—একটি ফাঁড়া গেল?নিষ্ঠুর-ক্ষমাহীন বিশ্বকাপের নকআউট পর্ব উত্তেজনা-রোমাঞ্চ-স্নায়ুর ওপর অত্যাচার—সবই। প্রথম ম্যাচেই যে তা সবকিছু নিয়ে এমন ঝাঁপিয়ে পড়বে, কে জানত! যেকোনো ম্যাচই টাইব্রেকারে গড়ালে মাঠের বাতাসে আগুনের ফুলকি খেলা করে। কাল মিনেইরো স্টেডিয়াম ছাড়িয়ে তা পুরো বিশ্বকাপেই ব্যাপ্ত। এই টাইব্রেকার যে আর দশটা টাইব্রেকারের মতো নয়। এখানে সুতোর ওপর ঝুলছিল এই বিশ্বকাপের রং বদলে যাওয়া। স্বাগতিক ব্রাজিলের বিশ্বকাপ দ্বিতীয় রাউন্ডেই শেষ হয়ে গেলে এই বিশ্বকাপ কি আর আগের মতো থাকত নাকি!এই ম্যাচের আগে সংবাদ সম্মেলনে বছর খানেক ধরে অসহনীয় চাপের কথা বলতে গিয়ে প্রায় কেঁদে ফেলেছিলেন থিয়াগো সিলভা। কাল ১২০ মিনিটে ১-১ ম্যাচে টাইব্রেকারে জেতার পরও ব্রাজিলিয়ান খেলোয়াড়েরা কাঁদলেন। গঞ্জালো হারার শটটি পোস্টে লাগতেই মাঠে উপুড় হয়ে শুয়ে পড়লেন ব্রাজিলের অনেক খেলোয়াড়। সুউচ্চ মিডিয়া ট্রিবিউনে বসেও কান্নায় শরীরের কেঁপে ওঠাটা বোঝা যাচ্ছিল পরিষ্কার।ব্রাজিলিয়ানরা কেউ কাঁদছেন। কেউ হাসছেন। চিলির জন্য থাকল শুধুই কান্না। সেটি মাঠ ছাড়িয়ে ছড়িয়ে পড়ল গ্যালারিতেও। ম্যাচ শেষে গ্যালারির ব্রাজিলিয়ান অংশটা খুব দ্রুতই খালি হয়ে গেল। হলুদ সরষেখেতের জায়গায় জায়গায় লাল ছোপ বানিয়ে রাখা চিলিয়ানরা তখনো বিমূঢ় বসে। টেলিভিশনে ক্লোজআপে দেখা গেল, অনেকেই কাঁদছেন।চিলির ব্রাজিলিয়ান-দুঃখটা অনেক পুরোনো। বড় টুর্নামেন্টের নকআউট পর্বে সব সময় ব্রাজিলই তাদের নকআউট করেছে। এবার চিলি এসেছিল বদলের গান গাইতে গাইতে। তা ইতিহাস তো প্রায় বদলে দিয়েছিলই তারা। নির্ধারিত সময়ের মতো অতিরিক্ত সময়েও সমানে-সমান তো বটেই, কখনো কখনো চিলিকেই বরং বেশি ধারালো মনে হলো। স্কলারি তো আর এমনিতেই চিলিকে নিয়ে অস্বস্তিতে ছিলেন না।অতিরিক্ত সময়ের শেষ দিকে পিনিলার শটটি বারে না লাগলে তো মারাকানাজোর পাশে একটা ‘মিনেইরোজো’-ও লেখা হয়ে যায় ব্রাজিলের ফুটবল ইতিহাসে। উৎসবমুখর ব্রাজিলের চেহারাটা বদলে গিয়ে তখন কেমন হতো অনুমান করার চেষ্টা করছি। ব্রাজিলের ম্যাচের দিন পুরো দেশটা যেন বদলে যায়, সেটিই তো আর হতো না।বিশ্বকাপ শুরুর আগে আন্দোলন-বিক্ষোভ কত কিছুতে টালমাটাল ব্রাজিল। খেলা শুরু হতে না-হতেই ভোজবাজির
