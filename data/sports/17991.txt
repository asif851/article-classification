
ফাফ ডু প্লেসির নেতৃত্বে অস্ট্রেলিয়ার মাটিতে দক্ষিণ আফ্রিকা লিখেছে অসাধারণ এক সাফল্যগাথা। এক ম্যাচ বাকি থাকতেই তিন ম্যাচের টেস্ট সিরিজ জিতে গেছে প্রোটিয়ারা। দক্ষিণ আফ্রিকার এই আনন্দক্ষণেই ডু প্লেসিকে নিয়ে তৈরি হয়েছে নতুন বিতর্ক। বল টেম্পারিংয়ের অভিযোগ তাঁর বিরুদ্ধে উঠেছে।হোবার্ট টেস্টে অস্ট্রেলিয়ার দ্বিতীয় ইনিংসের ৫৪ তম ওভারের ঘটনা। ভিডিও ফুটেজে দেখা যায়, ডু প্লেসি লালা মাখাচ্ছেন কোকাবুরা বলে। প্রোটিয়া অধিনায়কের মুখে তখন চুইংগাম। দুইবারের বেশি এমনটা করতে দেখা গেছে ডু প্লেসিকে। কাগিসো রাবাদার করা ওই ওভারে তিন বলের মধ্যে আউট হয়েছেন পিটার নেভিল ও জো মেনি।যদিও আম্পায়াররা ডু প্লেসির বিরুদ্ধে কোনো অভিযোগ আনেনি। তবে পার্থে প্রথম টেস্টে ইচ্ছাকৃত বল বাউন্স করানোয় তাঁকে সতর্ক করা হয়। সিরিজের দ্বিতীয় টেস্টের আগে প্রোটিয়া অধিনায়ক অবশ্য একে ‘তিলকে তাল করে দেখানো’ বলে উড়িয়ে দিয়েছিলেন। এমসিসির নিয়ম অনুযায়ী, ফিল্ডার বল ঘষতে পারেন। তবে তাতে কৃত্রিম বস্তু ব্যবহার করা যাবে না।
এর আগে ২০১৩ সালে বল বিকৃত করার অভিযোগ স্বীকার করে নেওয়ায় ডু প্লেসিকে ম্যাচ ফির ৫০ শতাংশ জরিমানা করা হয়েছিল। সাবেক ইংলিশ ওপেনার মার্কাস ট্রেসকোথিক ২০০৯ সালে স্বীকার করেছিলেন, ২০০৫ অ্যাশেজে চুইংগাম চিবিয়ে লালা তৈরি করে বলে লাগিয়েছিলেন। এই লালা লাগিয়ে নাকি দীর্ঘ সময় বল চকচকে রাখা যায়। ট্রেসকোথিক তাঁর আত্মজীবনীতে লিখেছেন, এই কৌশল কোকাবুরা বলে খুব একটা কাজে দেয় না যতটা কার্যকরী ইংল্যান্ডে ব্যবহৃত ডিউক বলে। তথ্যসূত্র: ক্রিকেটডটকম।
