



ত্রিদেশীয় সিরিজের পর টেস্ট সিরিজও হেরেছে বাংলাদেশ।
তামিম ইকবাল আত্মমূল্যায়ন করছেন নিজেদের।
ব্যর্থতা ভুলে বাঁহাতি ওপেনারের চোখ এবার টি-টোয়েন্টিতে, ভালো করতে চান এই সংস্করণে।


তামিম ইকবালই গত ডিসেম্বরে বলেছিলেন ত্রিদেশীয় সিরিজে তাঁরা ফেবারিট। কিন্তু ফেবারিট হয়েও বাংলাদেশ পারেনি সিরিজটা জিততে। পারেনি টেস্ট সিরিজও জিততে। গত তিন বছর দেশের মাঠে ধারাবাহিক ভালো খেলছেন, বিশেষ করে ওয়ানডেতে, এ আত্মবিশ্বাস থেকেই তামিম নিজেদের ফেবারিট বলেছিলেন। সিরিজে শুরুটাও হয়েছিল ভালো। কিন্তু দলটার কী হলো যে মাঝপথে এভাবে পথ হারিয়ে ফেলল!
নিজেদের ব্যর্থতার ময়নাতদন্ত করতে গিয়ে তামিম যারপরনাই হতাশ, ‘যেভাবে শুরু করেছিলাম আমরা শেষটা সেভাবে করতে পারিনি। আমরা সিরিজ খুইয়েছি। আমরা হোম কন্ডিশনে খেলছি। সর্বশেষ দু-তিনটি সিরিজ দেশের মাটিতে যেভাবে খেলেছি, আমাদের আরও ভালো খেলা উচিত ছিল। যেটা চলে গেছে, চলে গেছে। সত্যি বলতে আমরা ভীষণ হতাশ। মনে করেছিলাম যেভাবে খেলেছি তার চেয়ে ভালো করতে পারতাম। কিন্তু সেটা হয়নি।’তবে ফল নিজেদের পক্ষে না এলেও তামিম এসব নিয়ে পড়ে থাকতে চান না। বাঁহাতি ওপেনারের চোখ এখন সামনে, ‘এখান থেকে কীভাবে ঘুরে দাঁড়াবেন...নতুন একটা সিরিজ শুরু হচ্ছে। ভিন্ন সংস্করণ। এখানে নিজের সেরাটা দিয়ে বাংলাদেশকে জেতাতে হবে। এটাই আমরা এখন ভাবছি। আমরা হয়তো খারাপ খেলছি। নিজেদের সামর্থ্য অনুযায়ী ভালো খেলছি না বলেই হেরেছি। সবার লক্ষ্য তাই ভালো খেলা। আমাদের নিজেদের সেরাটা দিতে হবে। আমরা যদি ভালো খেলতে পারি, তবে এবার টি-টোয়েন্টি সিরিজ দুর্দান্ত হবে।’
