

গত ডিসেম্বর-জানুয়ারিতে এই নিউজিল্যান্ডই তাঁকে ‘উপহার’ দিয়েছিল চরম দুঃস্বপ্ন। ক্রাইস্টচার্চ ও নেলসনে টানা তিন ওয়ানডে হারের পর নেপিয়ার আর মাউন্ট মঙ্গানুইয়ে বাংলাদেশ হারে তিনটি টি-টোয়েন্টি ম্যাচও। টানা ষষ্ঠ হারের দিন হাতে চোট পেয়ে অধিনায়ক মাশরাফি বিন মুর্তজা ছিটকে যান মাঠ থেকেই।

নিজের বলে কোরি অ্যান্ডারসনের জোরালো ড্রাইভ ঠেকাতে গিয়ে ফেটে যায় ডান হাতের বুড়ো আঙুল। ওভার অসমাপ্ত রেখেই মাঠ ছাড়েন মাশরাফি। চোট কাটিয়ে উঠতে সময় লেগেছে প্রায় তিন মাসের মতো। তবে এই সময়ে বাংলাদেশ দলের ওয়ানডে বা টি-টোয়েন্টি ছিল না বলে মাশরাফিকেও মিস করতে হয়নি কোনো ম্যাচ। মাঠে ফিরেছেন ২৫ মার্চ ডাম্বুলায় শ্রীলঙ্কার বিপক্ষে ওয়ানডে সিরিজের প্রথম ম্যাচে।শ্রীলঙ্কার ওই সিরিজেই স্লো ওভার রেটের কারণে এক ম্যাচের নিষেধাজ্ঞা দেওয়া হয় মাশরাফিকে। ওয়ালটন ত্রিদেশীয় সিরিজে আয়ারল্যান্ডের বিপক্ষে প্রথম ম্যাচটি তাই খেলতে পারেননি বাংলাদেশ অধিনায়ক। তবে সিরিজের দ্বিতীয় ম্যাচে খেলবেন। আজ ডাবলিনের ক্লনটার্ফ ক্রিকেট ক্লাব মাঠের নেট প্র্যাকটিসে করেছেন বোলিং অনুশীলন। কাল মাশরাফির দলের প্রতিপক্ষ সেই নিউজিল্যান্ড, মাস তিনেক আগে যারা তাকে উপহার দিয়েছিল দুঃস্বপ্ন। তবে মাশরাফি বনাম অ্যান্ডারসন লড়াই বলে কিছু থাকবে না এ ম্যাচে। অ্যান্ডারসন যে নেই নিউজিল্যান্ডের এই স্কোয়াডেই!যত দূর জানা গেছে, বাংলাদেশ দলে কাল একটাই পরিবর্তনের সম্ভাবনা এবং সেটি মাশরাফি ফিরছেন বলেই। কিন্তু কার জায়গায় খেলবেন তিনি? বৃষ্টিতে আয়ারল্যান্ডের বিপক্ষে পরিত্যক্ত হয়ে যাওয়ায় তো সে ম্যাচে বোলারদের পারফরম্যান্সও দেখার সুযোগ ছিল না! তারপরও অধিনায়ককে তো জায়গা দিতেই হবে। তাই বলে দলের কম্বিনেশনে পরিবর্তন হওয়ার সম্ভাবনা কমই। অর্থাৎ মাশরাফিসহ তিন পেসার নিয়েই খেলবে বাংলাদেশ। মাশরাফিকে জায়গা দিতে দলের বাইরে চলে যাবেন তাসকিন আহমেদ অথবা রুবেল হোসেনের কেউ।
 
