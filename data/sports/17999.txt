
ক্ষতটা এখনো শুকায়নি। কবে শুকাবে আপাতত বলা কঠিন। আগামী ডিসেম্বর বা জানুয়ারিতে বঙ্গবন্ধু কাপ হলে এবং জাতীয় দল ভালো করলে হয়তো গত অক্টোবরের ভুটান-লজ্জা কিছুটা হলেও মুছতে পারে। তার আগে আজ ফিলিস্তিনে শুরু হতে যাওয়া এএফসি অনূর্ধ্ব-২৩ টুর্নামেন্টটা কি সেই ক্ষতে কিছুটা প্রলেপ দিতে পারে?
কিছুটা নিশ্চয়ই পারে। কারণ, দুটিই আন্তর্জাতিক ফুটবল। জাতীয় দল ভুটানের কাছে হেরেছিল বিশ্বকাপ বাছাইপর্বে। আর ফিলিস্তিনেরটা অনূর্ধ্ব-২৩ হলেও বলা হচ্ছে, এটিই বাংলাদেশের ভবিষ্যৎ জাতীয় দল। সেদিক থেকে ১০ মাস পর আন্তর্জাতিক স্তরে পা রাখা বাংলাদেশ এই টুর্নামেন্টে কেমন করে, সেই কৌতূহল থাকছেই।
দুঃসময়ের মধ্য দিয়ে চলছে দেশের ফুটবল। তা থেকে এখনই বেরিয়ে এসে ঝলমলে রোদের দেখা মিলবে, এমন আশা করা হবে বাড়াবাড়িই। এএফসি অনূর্ধ্ব-২৩ টুর্নামেন্টেও বাংলাদেশের পক্ষে ভালো করা খুবই কঠিন। প্রথমত, দলটা একেবারেই নতুন। তার ওপর আজ প্রথম ম্যাচেই সামনে পড়ে যাচ্ছে জর্ডানের মতো শক্তিশালী দল, যাদের র‌্যাঙ্কিং ১০৮, বাংলাদেশের ১৯০।
জর্ডান কেমন প্রতিপক্ষ, সেটা বিশ্বকাপ বাছাইয়েই টের পেয়েছে বাংলাদেশ। দুই ম্যাচে ১২ গোল খেয়েছে বাংলাদেশ, দেশে চারটি, আম্মানে আটটি। ২১ জুলাই তাজিকিস্তান ও ২৩ জুলাই ফিলিস্তিনের বিপক্ষে ম্যাচগুলোও বাংলাদেশের জন্য কঠিন ভাবা হচ্ছে।
নেপাল ও কাতারের কাছে দুটি প্রস্তুতি ম্যাচে ১-০ ও ৩-০ গোলে হারের পর নানা ঝক্কি পেরিয়ে বাংলাদেশ দল ফিলিস্তিনে গেছে। নতুন পরিবেশে নতুন মিশন। বাংলাদেশের আশার জায়গা নতুন কোচ অ্যান্ড্রু ওর্ড। টম সেন্টফিটের জুতায় পা গলানো ব্রিটিশ বংশোদ্ভূত অস্ট্রেলিয়ান কোচ এই ম্যাচ দিয়েই আন্তর্জাতিক টুর্নামেন্টে বাংলাদেশের ডাগআউটে দাঁড়াবেন প্রথমবার।
এই টুর্নামেন্টে খুব বড় কিছুর আশা করছেন না ওর্ড, ‘দুটি প্রস্তুতি ম্যাচ দেখে মনে হয়েছে আমাদের বেশির ভাগ খেলোয়াড় ৭০ মিনিট খেলতে পারে। এখন আমাদের ৯০ মিনিট খেলতে হবে। মাঠে ভালো কিছু করে দেখাতে হবে।’ চেয়েছেন কিছুটা ভাগ্যের ছোঁয়াও। জর্ডানকে নিয়ে তাঁর কথা, ‘গ্রুপ থেকে পরের রাউন্ডে যাওয়ার ব্যাপারে ওদের ওপর চাপ আছে। তাই ওরা একটু আত্মবিশ্বাসী বা নার্ভাস থাকবে। এখানেই আমাদের সুযোগটা নিতে হবে।’
দেখাই যাক, আজ বাংলাদেশ সময় সন্ধ্যা সাড়ে সাতটায় শুরু ম্যাচে কতটা কী করতে পারে ওর্ডের দল।
 
