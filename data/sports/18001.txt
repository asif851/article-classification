
এক ম্যাচে তিনটি পেনাল্টি মিস করে শিরোনাম হয়েছিলেন আর্জেন্টিনার মার্টিন পালের্মো। এবার ম্যাচে তিনটি পেনাল্টি বাঁচিয়ে শিরোনামে জাঁ-ফ্রাঁসোয়া জিলেট। টাইব্রেকারে দুটি-তিনটি পেনাল্টি বাঁচানো নয়, মেচেলে গোলরক্ষকের কীর্তিটা বেলজিয়ামের শীর্ষ লিগের ম্যাচে। আন্ডারলেখটের বিপক্ষে শুধু তিনটি পেনাল্টিই নয়, আরও তিনটি নিশ্চিত গোল বাঁচিয়েছেন জিলেট।বেলজিয়ামের সফলতম ক্লাব আন্ডারলেখটের সঙ্গে ১-১ গোলে ড্র করেছে জিলেটের দল মেচেলে। স্বাগতিক আন্ডারলেখট প্রথম পেনাল্টিটা পায় ৭ মিনিটে। সাত মিনিট পর দ্বিতীয়টি। শেষ পেনাল্টিটা ম্যাচের শেষের দিকে। ম্যাচের পর জিলেটকে কৃতিত্ব না দিয়ে আন্ডারলেখট কোচ বেসনিক হাসি দুষলেন নিজের খেলোয়াড়দের, ‘আমি বিশ্বাস করতে পারছি না, চার ফুট লম্বা গোলরক্ষকের বিপক্ষে এটা কীভাবে হলো!’ক্ষোভে-দুঃখে হাসি একটু বেশিই বলে ফেলেছেন। বেলজিয়ামের হয়ে নয়টি ম্যাচ খেলা জিলেট দীর্ঘদেহী না হতে পারেন, তবে চার ফুটি অবশ্যই নন, তাঁর উচ্চতা ৬ ফুট ছুঁই-ছুঁই। ফ্ল্যান্ডার্স নিউজ।
