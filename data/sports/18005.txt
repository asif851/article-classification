
ডেভিড লুইজকে পেতে চেয়েছিল বার্সেলোনা। দামে মিললে আপত্তি ছিল না চেলসিরও। তবে এর কোনোটাই হয়নি। বার্সার প্রস্তাবের দ্বিগুণ দাবি করে বসে চেলসি। এদিকে লুইজ দাবি করেছেন, ন্যু ক্যাম্পের প্রস্তাবে রাজি ছিলেন না তিনিও। স্টামফোর্ড ব্রিজে সুখে আছেন বলে ফিরিয়ে দিয়েছিলেন সেটা।ব্রাজিলীয় ডিফেন্ডারকে পেতে প্রাথমিকভাবে ২৫.৫ মিলিয়ন ইউরোা প্রস্তাব দেয় বার্সেলোনা। মরিনহোর চেলসি জানায়, ৫০ মিলিয়ন ইউরোর বিনিময়ে লুইজকে ছাড়তে তারা রাজি। দামের বনিবনা না হওয়ার ব্যাপারটা তো ছিলই, বাদ সাধেন লুইজ নিজেও। সেটা গতকাল সাংবাদিকদের কাছে প্রকাশও করেছেন চেলসির সেন্টার-ব্যাক, ‘বার্সেলোনার কাছ থেকে একটা প্রস্তাব এসেছিল। কিন্তু আমি চেলসিতে থাকার সিদ্ধান্ত নিই। এখানেই ভালো আছি। বড় ক্লাবে খেলছি, জাতীয় দলের হয়ে দেশকে প্রতিনিধিত্ব করছি, এতেই খুশি আমি।’এবারের গ্রীষ্মকালীন দলবদলে কোনো ডিফেন্ডারকে কেনেনি বার্সেলোনা। কোচ জেরার্ডো টাটা মার্টিনো জানিয়ে রেখেছেন, দলে থাকা ডিফেন্ডারদের নিয়েই খুশি তিনি। সূত্র: গোল ডটকম। 
