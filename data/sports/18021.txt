
চিটাগং ভাইকিংস অধিনায়ক তামিম ইকবালের ঘটনায় নিজের প্রতিক্রিয়া জানালেন নাজমুল হাসান। বিসিবি সভাপতি বিস্ময় প্রকাশ করে বলেছেন, একটা দলের খেলোয়াড়ের সঙ্গে আরেকটি দলের মালিক মাঠে কীভাবে মুখোমুখি হলো। এটা তো হওয়ারই কথা নয়।বিসিবি সভাপতি বলেছেন, ‘তামিমের অভিযোগটা আমরা পেয়েছি। এটা অনাকাঙ্ক্ষিত। আমরা তদন্ত করছি। আসলে ওই ঘটনাটা ঘটারই কথা নয়। নিয়ম অনুযায়ী, প্রতিপক্ষ দলের অধিনায়কের সঙ্গে কোনো দলের মালিকের এভাবে দেখাই হওয়ার কথা নয়। দেখাটা হলো কীভাবে? আকসুর নিয়মেই এটা তারা কোনোভাবে পারে না। তদন্ত চলছে। পুরো প্রতিবেদন আমরা পেয়ে যাব।’প্রতিবেদন পাওয়ার পর কী ধরনের শাস্তি কিংবা আদৌ শাস্তি হবে কিনা, নানা প্রশ্ন বাতাসে। তবে বিসিবি সভাপতি আশ্বস্ত করছেন, দৃষ্টান্তমূলক শাস্তিই পাবে দোষীরা, ‘তামিমের অভিযোগ সত্য হলে দৃষ্টান্তমূলক শাস্তি হবে। তামিমের কাছ থেকে লিখিত অভিযোগ পেয়েছি। দুই পক্ষের কাছ থেকেই অভিযোগ পেয়েছি। যারা উপস্থিত ছিল, সকলকেই কমিটির কাছে ঘটনা জানাতে বলেছি।’এ দিকে ‘শাস্তি’ দেওয়ার কাজটা এরই মধ্যে শুরু করে দিতে হয়েছে বিসিবির শৃঙ্খলা কমিটিকে। গতকাল সিলেট সুপার স্টারসের বিপক্ষে হ্যাটট্রিকসহ ৫ উইকেট পাওয়ার সুখবরের রাতে একটা দুঃসংবাদও শুনেছেন আল আমিন। অখেলোয়াড়সুলভ আচরণে ৪০ হাজার টাকা জরিমানা করা হয়েছে বরিশাল পেসারকে। যার সঙ্গে ঝগড়ায় জড়ানোই এই শাস্তি, সেই মোহাম্মদ শহীদকেও গুনতে হবে ৩০ হাজার টাকার জরিমানা।ঘটনা ঘটেছিল কাল বরিশালের ইনিংসের শেষ দিকে। শেষ উইকেট হিসেবে আউট হওয়ার পরই বোলার মোহাম্মদ শহীদের সঙ্গে লেগে গিয়েছিল আল আমিনের। একপর্যায়ে আম্পায়ার এসে থামান দুজনকে। এ ঘটনায় দুজনকেই সতর্ক করল বিসিবির শৃঙ্খলা কমিটি। বিসিবি জানিয়েছে, লেভেল-২ পর্যায়ের অপরাধ করেছেন দুজন।
