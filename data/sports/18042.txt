
দুই পেনাল্টির ম্যাচ। গোল একটি। পেনাল্টি থেকে গোল করতে ব্যর্থ মুক্তিযোদ্ধা। ওই পেনাল্টির পাঁচ মিনিটের মধ্যেই পাওয়া পেনাল্টি কাজে লাগিয়ে জিতল শেখ জামাল। টানা চার ম্যাচে পুরো ১২ পয়েন্ট, দুর্বার গতিতেই এগিয়ে চলেছে শেখ জামাল নামের ‘লিগ-ট্রেন’।মুক্তিযোদ্ধা কাল এই ট্রেন প্রায় থামিয়েই দিচ্ছিল। কিন্তু ভাগ্য পাশে থাকায় মুক্তিযোদ্ধা-স্টেশনও পার হলো শেখ জামাল। ঠিক যেভাবে ফেডারেশন কাপের ফাইনালেও শেখ জামালকে আটকাতে পারেনি মুক্তিযোদ্ধা। ডিফেন্ডার নাসিরের করা একমাত্র গোলে সেদিন জয় দেখেছিল যোসেফ আপুসির দল।মৌসুম-সূচক টুর্নামেন্টের চ্যাম্পিয়ন শেখ জামালের সামনে কাল আবার সেই মুক্তিযোদ্ধা, এবারও লড়াই বুক চিতিয়ে। কিন্তু বিতর্কিত পেনাল্টি-পেনাল্টি খেলায় মুক্তির বুক ভেঙে জয় ছিনিয়ে হাসল জামালই।১৭ মিনিটে মুক্তিযোদ্ধার স্ট্রাইকার এনকোচাকে বক্সে ফেলে দেন জামালের গোলরক্ষক জিয়া। রেফারি তৈয়ব হাসানের দেওয়া পেনাল্টি কাজে লাগিয়ে গোল করলেন মুক্তিযোদ্ধার নাইজেরিয়ান স্ট্রাইকার এলিটা কিংসলে। এলিটার সঙ্গে গোলের উদ্যাপনও শুরু করলেন সতীর্থরা। পরক্ষণেই গোল বাতিল! আবার শট নেওয়ার নির্দেশ রেফারির। মুক্তিযোদ্ধার অভিযোগ, শেখ জামালের একজন খেলোয়াড় রেফারির দৃষ্টি আকর্ষণ করে গোল বাতিলের দাবি তোলেন। এলিটা শট নেওয়ার আগে নাকি বক্সে খেলোয়াড় ঢুকে গেছেন (প্রেসবক্স থেকে মনে হয়েছে গোল)। সেটি বিবেচনায় নিলেন রেফারি তৈয়ব হাসান। এলিটা কিংসলের ফিরতি পেনাল্টি ক্রসবারে।মুক্তিযোদ্ধার কোচ শফিকুল ইসলাম মানিক ভীষণ ক্ষুব্ধ রেফারির সিদ্ধান্তে, ‘রেফারি গোলের বাঁশি দেওয়ার পর শেখ জামালের এক খেলোয়াড় রেফারির কাছে গোল বাতিলের আবেদন করেছে। এভাবে তো গোল বাতিল হয় না। তৈয়ব হাসান দেশের বাইরে ভালো বাঁশি বাজালেও মনে হয় না দেশে ভালো বাজান। তিনি জড়তা অনুভব করেন, নাকি বিদেশে যাওয়ার জন্য আনুকূল্য খোঁজেন বুঝতে পারছি না। কাকতালীয়ভাবে আমাদের বিপক্ষেই বেশি বাজে বাঁশি বাজান।’এলিটা কিংসলেও ভীষণ ক্ষুব্ধ ছিলেন গোল না দেওয়ায়। ম্যাচ-পরবর্তী সংবাদ সম্মেলনে বলছিলেন, ‘রেফারি শেখ জামালের কথা শুনে গোল বাতিল করলেন রেফারি, আমার ক্যারিয়ারে এমনটা আগে দেখিনি। কেউ বলল আর সঙ্গে সঙ্গে গোল বাতিল! ভীষণ অবাক করা ব্যাপার।’মাঠে রেফারির সিদ্ধান্তই চূড়ান্ত। তবে ঢাকার মাঠে হররোজ রেফারিং নিয়ে অভিযোগ শুনতে শুনতে ক্লান্তিই এসে গেছে অনেকের। কাল তো শেখ জামালের পক্ষে দেওয়া পেনাল্টি নিয়েও আপত্তি তুলেছে মুক্তিযোদ্ধা। ২২ মিনিটে পোস্টে হেড নিতে লাফিয়ে ওঠা ওয়েডসনকে ধাক্কা দিয়ে যেভাবে ফেলে দেন মুক্তিযোদ্ধার গোলরক্ষক লিটন, রেফারি পেনাল্টি দিলে বলার কিছু থাকে না। পেনাল্টি থেকে সেই হাইতিয়ান ফরোয়ার্ডই করে দিলেন ১-০।গোল শোধের জন্য যথেষ্ট সময় পেয়েও মুক্তিযোদ্ধা আর ম্যাচে ফিরতে পারেনি। দ্বিতীয়ার্ধে খানিক প্রাধান্য নিয়ে তারা খেলল বটে, গোলের রাস্তা কিন্তু বেরোল না। যদিও শেখ জামালের দুই প্রধান খেলোয়াড় সনি নর্দে-মামুনুল এদিনও থামলেন মাঠের বাইরে। জামালের স্বাভাবিক খেলায়ও তাই সুর-লয় কেটে যাচ্ছিল বারবার।তবু জয় এল। বলা ভালো, ভাগ্যপ্রসূত জয়!
