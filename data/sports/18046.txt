
স্কুল থেকে ছুটি নিয়ে তবেই খেলতে এসেছিলেন ডমিনিক সিবলি। সারের এই ১৮ বছর বয়সী ব্যাটসম্যান ছুটি নিয়েছিলেন মৌসুমের শেষ তিনটি ম্যাচ খেলার জন্য। প্রথম তিন ইনিংসে মাত্র ২২, ছুটি নেওয়াটা ভুল হয়ে গেল কি না, এই ভাবনা কি খেলছিল সিবলির মাথায়! খেলে থাকলেও গত পরশু সেটি আর থাকল না। পাঠ্যবই বাড়িতে রেখে এসে যে রেকর্ড বইয়ের পাতায় ঢুকে গেছেন ইংল্যান্ড অনূর্ধ্ব-১৯ দলের এই ব্যাটসম্যান। পরশু ওভালে ইয়র্কশায়ারের বিপক্ষে ডাবল সেঞ্চুরি করেই ইতিহাস হয়েছেন সিবলি। কাউন্টি ক্রিকেটে সবচেয়ে কম বয়সী ডাবল সেঞ্চুরিয়ান এখন তিনি।১৮ বছর ২১ দিন বয়সে ডাবল সেঞ্চুরি করে সিবলি ভেঙেছেন ডেভিড সেলসের রেকর্ড। ১৯৯৬ সালে উস্টারশায়ারের বিপক্ষে ডাবল সেঞ্চুরি ছোঁয়ার দিন নর্দাম্পটনশায়ারের সেলসের বয়স ছিল ১৮ বছর ২৩৭ দিন। পরশু দিনের শুরুতেই সেঞ্চুরি করে সারের হয়ে সবচেয়ে কম বয়সে প্রথম শ্রেণীর সেঞ্চুরির রেকর্ড করেছিলেন সিবলি। ১৯০৫ সালে ১৮ বছর ২৫৭ দিন বয়সে সেঞ্চুরি করেছিলেন জ্যাক ক্রফোর্ড।প্রথম শ্রেণীর ক্রিকেটে অবশ্য সিবলির চেয়েও কম বয়সে ডাবল সেঞ্চুরি আছে ১২ জনের। আরেকটি রেকর্ড অল্পের জন্য হাত ফসকে গেছে হুইটগিফট স্কুলের ‘এ’ লেভেল শিক্ষার্থী সিবলির। ইংল্যান্ডের মাটিতে প্রথম শ্রেণীর ম্যাচে সবচেয়ে কম বয়সে ডাবল সেঞ্চুরির রেকর্ডটি হয়নি মাত্র ৯ দিনের জন্য। রেকর্ডটি এখনো তাই ডব্লু জি গ্রেসেরই। ১৮৬৬ সালে এই ওভালেই সারের বিপক্ষে ইংল্যান্ড একাদশের হয়ে ১৮ বছর ১২ দিন বয়সে ক্যারিয়ারের প্রথম ডাবল সেঞ্চুরি পেয়েছিলেন এই কিংবদন্তি। ক্রিকেটের সবচেয়ে বিখ্যাত দাড়িওয়ালা ভদ্রলোকের গালে তখন দাড়ি গজিয়েছিল কি না, সন্দেহ!কাল ম্যাচের শেষ দিনে ২৪২ রানে আউট হয়েছেন আগামী সোমবারই স্কুলে ফিরতে যাওয়া সিবলি। ওয়েবসাইট।
