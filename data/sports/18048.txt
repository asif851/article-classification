
গত মার্চে শ্রীলঙ্কা সফরেও টেস্ট দলে ছিলেন মাহমুদউল্লাহ। গলে বাজে পারফরম্যান্সের পর কলম্বোয় দেশের শততম টেস্ট থেকে বাদ পড়েছিলেন। অস্ট্রেলিয়ার বিপক্ষে সদ্যসমাপ্ত টেস্ট সিরিজেও তাঁকে দলে রাখা হয়নি। তবে দক্ষিণ আফ্রিকা সফরের দলে আবার ফিরেছেন তিনি। তবে তাঁকে জায়গা দিতেই বাদ পড়তে হয়েছে অস্ট্রেলিয়ার বিপক্ষে দুটি টেস্টেই দলে থাকা নাসির হোসেনকে।আজ দক্ষিণ আফ্রিকা সফরের জন্য ১৫ সদস্যের বাংলাদেশ দল ঘোষণা করা হয়েছে। মাহমুদউল্লাহর পাশাপাশি এই দলে ফিরেছেন পেসার রুবেল হোসেন। তিনি সর্বশেষ টেস্ট খেলেছিলেন এ বছর জানুয়ারিতে নিউজিল্যান্ড সফরে।সাকিব ছুটি নিয়েছেন। স্বাভাবিকভাবেই তাঁকে দক্ষিণ আফ্রিকা সফরের জন্য ‘আপাতত’ বিবেচনা করা হয়নি। তবে বিসিবি দক্ষিণ আফ্রিকার বিপক্ষে দ্বিতীয় টেস্টে সাকিবের দলে ফেরার রাস্তাটা খোলাই রেখেছে। ইচ্ছা করলে তিনি তখন দলে ফিরতে পারবেন।দক্ষিণ আফ্রিকা সফরের স্কোয়াডে স্বাভাবিকভাবেই পেস বোলারদের আধিক্য। মোস্তাফিজুর রহমান, তাসকিন আহমেদ, রুবেল হোসেনের সঙ্গে স্কোয়াডে আছেন শুভাশিস রায় ও অস্ট্রেলিয়ার বিপক্ষে ঢাকা টেস্টে খেলা শফিউল ইসলাম। তবে সাকিব যেহেতু দলে নেই, তাই স্পিন বোলিং-বিকল্প হিসেবে নাসিরের দলে না থাকাটা একটু অবাক করছে।স্কোয়াডে থাকার পরেও চোখের সমস্যার কারণে শেষ মুহূর্তে অস্ট্রেলিয়ার বিপক্ষে টেস্ট সিরিজে বাদ পড়েছিলেন মোসাদ্দেক হোসেন। তাঁকে দলে রাখা হয়নি দক্ষিণ আফ্রিকাতেও। তবে অস্ট্রেলিয়ার বিপক্ষে সিরিজের প্রথম টেস্টের স্কোয়াড থেকে প্রথমে বাদ পড়েও অনেক হইচইয়ের পর দলে ফেরা মুমিনুল হক ঠিকই যাচ্ছেন দক্ষিণ আফ্রিকায়।দলে জায়গা ধরে রেখেছেন উইকেটকিপার-ব্যাটসম্যান লিটন দাস। অস্ট্রেলিয়া সিরিজে ব্যর্থ সৌম্য সরকার ও ইমরুল কায়েসও ধরে রেখেছেন নিজেদের জায়গা। অধিনায়ক মুশফিকুর রহিম, তামিম ইকবাল, সাব্বির রহমানদের পাশাপাশি বিশেষজ্ঞ স্পিনার হিসেবে আছেন দুজন—তাইজুল ইসলাম, মেহেদী হাসান মিরাজ।দক্ষিণ আফ্রিকা সফরের টেস্ট স্কোয়াড:মুশফিকুর রহিম (অধিনায়ক), তামিম ইকবাল (সহ-অধিনায়ক), সৌম্য সরকার, ইমরুল কায়েস, সাব্বির রহমান, মাহমুদউল্লাহ, লিটন দাস, মেহেদী হাসান মিরাজ, তাইজুল ইসলাম, মোস্তাফিজুর রহমান, শফিউল ইসলাম, রুবেল হোসেন, তাসকিন আহমেদ, শুভাশিস রায়, মুমিনুল হক।
