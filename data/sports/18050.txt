

ভিয়েনতিয়েনে গত ২৭ মার্চ লাওসের বিপক্ষে দুর্দান্ত খেলেই ড্র করেছিল বাংলাদেশ। প্রশংসিত হয়েছিলেন অ্যান্ড্রু ওর্ড। বাংলাদেশ জাতীয় দলের জন্য একজন ভালো কোচ এসেছেন—এমন তৃপ্তিও ঝরেছিল অনেকের কণ্ঠে। কিন্তু সেই ওর্ডই এখন ছেড়ে দিচ্ছেন দায়িত্ব। থাইল্যান্ডের প্রিমিয়ার লিগের ক্লাব এয়ারফোর্স ইউনাইটেডে যোগ দিতে যাচ্ছেন এই অস্ট্রেলীয়। তিনি একা নন, তাঁর সঙ্গে দায়িত্ব ছেড়ে দিচ্ছেন ওয়েলশ গোলরক্ষক কোচ জেসন ব্রাউনও।

লাওস থেকেই দেশে ছুটিতে গিয়েছিলেন ওর্ড। বাংলাদেশে ফেরার কথা ছিল আজই। কিন্তু থাইল্যান্ডের ক্লাবটির অফিশিয়াল ফেসবুক সূত্রে জানা গেছে তিনি আর বাংলাদেশের কোচ নেই। ক্লাবটির উইকিপিডিয়া পেজ এমনকি ওর্ডের ব্যক্তিগত উইকি পেজেও এই তথ্য জানিয়ে দেওয়া হয়েছে। বাংলাদেশ ফুটবল ফেডারেশনও স্বীকার করেছে ওর্ড আর বাংলাদেশ জাতীয় ফুটবল দলের কোচের দায়িত্বে নেই।
গত বছর এপ্রিলে জাতীয় দলের দায়িত্ব নিয়েছিলেন ওর্ড। এই সময় জাতীয় দলের কোনো খেলা ছিল না। সিনিয়র দলের ডাগ আউট ওই লাওসের বিপক্ষেই দাঁড়িয়েছিলেন তিনি। গত এক বছরে কাজ করেছেন অনূর্ধ্ব ২৩, ১৮ ও ১৬ দলের সঙ্গে। ছুটি কাটিয়ে ফেরার পরপরই তাঁর চুক্তির মেয়াদ বাড়ানোর কথা ছিল। কিন্তু ওর্ড এখন অতীত ইতিহাসই।
