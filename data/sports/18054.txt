
টস জিতে চট্টগ্রামের সকালটাকে চমৎ​কার মনে হচ্ছিল ইংলিশ অধিনায়ক অ্যালিস্টার কুকের। ব্যাটিং উপযোগী পরিবেশে টস জিতে কোনো দ্বিধা ছাড়াই হাতে তুলে নিয়েছিলেন ব্যাট। কিন্তু ১৯ বছর বয়সী এক যুবার ঘূর্ণিতে সকালটা আর উপভোগ করতে পারেননি তিনি। অভিষিক্ত মেহেদী হাসান মিরাজ খুব দ্রুতই ২ উইকেট তুলে নিয়ে বিপদে ফেলে দিয়েছেন ইংলিশ দলকে। সঙ্গে সাকিবের আরও এক উইকেটে; ২১ রানেই ৩ উইকেট হারিয়ে ফেলেছিল ইংলিশরা। তবে জো রুট আর মঈন আলী দলের বিপর্যয়ের মধ্যেও মাথা ঠান্ডা রেখে লড়াই করছেন দারুণভাবে। মধ্যাহ্ন বিরতির আগ পর্যন্ত ইংল্যান্ডের সংগ্রহ ৩ উইকেটে ৮১। রুট ৩৮ আর মঈন অপরাজিত আছেন ১৭ রান নিয়ে।ইংলিশ বিপর্যয়ের শুরুটা করেছিলেন মেহেদী মিরাজই। তাঁর অসাধারণ এক অফব্রেকে বোল্ড হয়ে সাজঘরে ফেরেন ইংল্যান্ডের পক্ষে অভিষিক্ত বেন ডাকেট। স্কোরবোর্ডে আর কোনো রান যোগ না করেই সাকিবের বলে দুর্ভাগ্যজনক এক আউটের শিকার হন অধিনায়ক অ্যালিস্টার কুক। সাকিবের বলটি সুইপ করতে গেলে তা কুকের ব্যাটে লেগে ভেঙে দেয় স্টাম্প। ইংল্যান্ডের তৃতীয় উইকেট গ্যারি ব্যালান্স—তিনি ফিরেছেন মেহেদীর বলে এলবিডব্লিউ হয়ে।ব্যালান্সের উইকেটটি এসেছে রিভিউয়ের মাধ্যমে। মেহেদীর ভেতরের দিকে ঢোকা বলটি ব্যাট-প্যাড এক করে ব্যালান্স ব্লক করেন। তবে উইকেটের পেছনে দাঁড়িয়ে মুশফিকুর রহিমের মনে হয়েছিল, ব্যাটের আগে বলটি ব্যালান্সের প্যাডেই লেগেছিল, টেলিভিশন আম্পায়ারের কাছেও রিভিয়ে তারই প্রমাণ মেলে।রিভি​উয়ের কারণেই সাজঘরে ফিরতে হয়নি মঈন আলীকে। সাকিবের বলে সুইপ করতে গিয়ে বল তাঁর প্যাডে লাগলে আঙুল তুলেছিলেন আম্পায়ার কুমার ধর্মসেনা। তবে রিভিউয়ে দেখা যায় সুইপ করার সময় বল হালকা করে হলেও তাঁর ব্যাটে লেগেছিল।গ্যারি ব্যালান্স আউট হন ইংল্যান্ডের স্কোর যখন ২১। ২১ রানেই নেই ৩ উইকেট। এর আগে ২০০৭-০৮ মৌসুমে গলে শ্রীলঙ্কার বিপক্ষে ২২ রাতে ৩ উইকেট হারিয়েছিল ইংল্যান্ড। এত দিন সেটিই ছিল এশিয়ার মাটিতে ইংলিশদের সবচেয়ে বাজে প্রাথমিক বিপর্যয়। আজ চট্টগ্রামে ২১ রানে ৩ উইকেট হারিয়ে ইংল্যান্ড গড়েছে নতুন রেকর্ড।
