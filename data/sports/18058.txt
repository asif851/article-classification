
বিশ্বকাপে লিওনেল মেসির গোল্ডেন বল পাওয়ার ব্যাপারটি একেবারেই ভালো লাগেনি ক্রিস্টিয়ানো রোনালদোর। বিষয়টি নিয়ে এত দিন মুখে কুলুপ এঁটে ছিলেন বোধগম্য কারণেই। বিশ্ব ফুটবলের সবচেয়ে বড় মঞ্চে নিজের পারফরম্যান্সটি যে ছিল তথৈবচ। দল নিয়ে পা রাখতে পারেননি দ্বিতীয় রাউন্ডের গণ্ডিতেও। কিন্তু রোনালদো মুখ খুলেছেন বিশ্বকাপ শেষ হওয়ারও প্রায় দুই মাস পরে। ইউরোপের বর্ষসেরা ফুটবলারের খেতাবটা নিজের করে নেওয়ার ২৪ ঘণ্টা যেতে না-যেতেই মেসির গোল্ডেন বলের সমালোচনাটা করলেন ইনিয়ে-বিনিয়ে খুব কৌশলের সঙ্গেই।মেসির গোল্ডেন বল প্রসঙ্গে রোনালদোর মন্তব্য অনেকটা এমন, ‘আমি এটা নিয়ে কথা বলতে ভয় পাই। পাছে আমাকে জেলে যেতে হয়। নতুন করে এটা নিয়ে আলোচনা না-হয় নাই করলাম।’ অর্থাত্ রোনালদো বলতে চাচ্ছেন, মেসি গোল্ডেন বলের যোগ্য কি না, সেটা নিয়ে আলোচনা করতে গেলে তাঁকে নাকি জেলে যেতে হবে।পর্তুগালের একটি টেলিভিশন চ্যানেল মেসির বিশ্বকাপে মেসির গোল্ডেন বল পাওয়ার প্রসঙ্গ তুললে তিনি বলেন, ‘বিশ্বকাপ তো সবাই দেখেছেন। আমি জানি বিশ্বকাপ যাঁরা মনোযোগ দিয়ে দেখেন, তাঁরা প্রায় সবাই দারুণ ফুটবল-বোদ্ধা। এই উত্তরটা তাঁরাই দিক না। এই প্রশ্নটা আমায় না করে বোদ্ধাদের জিজ্ঞেস করুন উত্তর পেয়ে যাবেন। একেকজনের কাছে একেকজন সেরা। আমি সেরা আমার নিজের কাছেই।’কিছুদিন আগেই বিনয়ের অবতার হয়েই বলেছিলেন, মেসির সঙ্গে নাকি তাঁর ব্যক্তিগত কোনো প্রতিদ্বন্দ্বিতা নেই। মেসি একান্তই তাঁর একজন ‘সহকর্মী’। ইউরোপ-সেরার টাইটেলটা পেয়ে থলের বেড়ালটা একেবারে বেরই করে দিলেন এই পর্তুগিজ তারকা। সূত্র:বিবিসি
