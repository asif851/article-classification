
ভারতে এসে স্টিভেন স্মিথের সেঞ্চুরির ‘নেশা’টা বেশ পেয়ে বসেছে! পুনে, রাঁচির পর আজ ধর্মশালা টেস্টের প্রথম দিনেই পেয়েছেন সেঞ্চুরির দেখা। এক সফরেই তিন সেঞ্চুরি, সব মিলে ভারতের বিপক্ষে সর্বশেষ ৮ টেস্টে সাত সেঞ্চুরি। স্মিথ যদি ক্যারিয়ারের সবগুলো ম্যাচ ভারতের বিপক্ষে খেলতে পেতেন!
ভারতে এক সফরে তিনটি সেঞ্চুরি করা মাত্র দ্বিতীয় অধিনায়কও তিনি। যদিও স্মিথের সেঞ্চুরির পরও অস্ট্রেলিয়া দিনটা নিজেদের করে নিতে পারেনি। অলআউট হয়েছে ৩০০ রানে। স্মিথ ছাড়া ফিফটি পেয়েছেন ডেভিড ওয়ার্নার (৫৬) আর ম্যাথু ওয়েড (৫৭)। অভিষেক টেস্টেই দুর্দান্ত বোলিং করেছেন ভারতের চায়নাম্যান বোলার কুলদীপ যাদব, ৬৮ রানে পেয়েছেন ৪ উইকেট। বোলার হিসেবে ক্যারিয়ার শুরু করা স্মিথের এটি ২০তম টেস্ট সেঞ্চুরি। প্রথম সেঞ্চুরি পেতে স্মিথের লেগেছিল ১২ টেস্ট, ২৩ ইনিংস। পরের ৪২ টেস্টে করেছেন আরও ১৯টি! লম্বা ইনিংস খেলার যে দারুণ সামর্থ্য আছে তাঁর ২০ ফিফটির বিপরীতে ২০ সেঞ্চুরি দেখেই বুঝতে পারবেন। আর ভারত যে স্মিথের ‘প্রিয়’ প্রতিপক্ষ, তাঁর ২০ টেস্টে সেঞ্চুরির সাতটি সেটিই বলছে। এই সাতটির চারটি নিজ দেশে (সেটিও এক সিরিজেই, ২০১৪ সালে) আর বাকি তিনটা ভারতের মাটিতে। ১০ টেস্টে কোহলিদের সঙ্গে তাঁর রান ৮৮.২৫ গড়ে ১৪১২। নির্দিষ্ট কোনো প্রতিপক্ষের সঙ্গে স্মিথের এটাই সর্বোচ্চ। অ্যালিস্টার কুকের (২০১২ সালে) পর স্মিথ দ্বিতীয় সফরকারী অধিনায়ক হিসেবে ভারতে পেয়েছেন তিন সেঞ্চুরি। কুকের রেকর্ড ভাঙতে এই সফরে আর একটি ইনিংস পাবেন স্মিথ। চার টেস্ট সিরিজের শেষটা হচ্ছে ধর্মশালায়। ভারতের পর স্মিথের আরেক ‘প্রিয়’ প্রতিপক্ষ ইংল্যান্ড। ইংলিশদের বিপক্ষে পেয়েছেন ৫ সেঞ্চুরি। অস্ট্রেলিয়া অধিনায়ক সেঞ্চুরি পেয়েছেন পাকিস্তান, নিউজিল্যান্ড, দক্ষিণ আফ্রিকা, শ্রীলঙ্কা ও ওয়েস্ট ইন্ডিজের বিপক্ষেও। তিন অঙ্কের দেখা পাননি শুধু বাংলাদেশ ও জিম্বাবুয়ের বিপক্ষে। পাবেন কী করে? টেস্টে যে এখন এই দুটি দলের বিপক্ষে খেলাই হয়নি তাঁর। পেলে করতে পারেন কি না তার একটা প্রমাণ হতে পারে আগামী জুলাইয়ে। ওই সময় বাংলাদেশে আসার কথা স্মিথের অস্ট্রেলিয়ার।
