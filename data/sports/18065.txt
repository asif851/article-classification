
আইপিএল ফিক্সিং কেলেঙ্কারি নিয়ে অনেক দিন ধরেই তোলপাড় ভারতের ক্রিকেট। আইপিএলে ফিক্সিং কেলেঙ্কারির জেরে সুপ্রিম কোর্টের আদেশে বিসিসিআইয়ের সভাপতির পদ থেকে সরে দাঁড়াতে হয়েছে এন শ্রীনিবাসনকে। আগামী জুনে আইসিসির সভাপতির দায়িত্ব নেওয়ার কথা শ্রীনির। আন্তর্জাতিক ক্রিকেটারদের সংগঠন ফিকা আহ্বান করেছে, শ্রীনিবাসনকে যেন আইসিসির দায়িত্ব না দেওয়া হয়। এ ব্যাপারে আইসিসির নির্বাহী বোর্ডকে উদ্যোগ নেওয়ার আহ্বান জানিয়েছে ফিকা।ফিকার নির্বাহী প্রধান পল মার্শ জানিয়েছেন, সম্প্রতি ভারতের সুপ্রিম কোর্ট যে আদেশ দিয়েছেন, একই আদেশ আইসিসির সব কার্যক্রমেও কার্যকর হোক। এক সংবাদ বিজ্ঞপ্তিতে মার্শ বলেন, ‘আইপিএল ২০১৩-এ চেন্নাই সুপার কিংসের তথাকথিত টিম প্রিন্সিপাল গুরুনাথ মায়াপ্পনের (শ্রীনিবাসনের জামাতা) বিরুদ্ধে আইপিএল ফিক্সিং কেলেঙ্কারির গুরুতর অভিযোগ উঠেছে।’ বিবৃতিতে আরও বলা হয়, ‘আমরা সন্তুষ্ট এ কারণে যে শ্রীনিবাসন সুপ্রিম কোর্টের আদেশ মেনে ভারতীয় ক্রিকেট কন্ট্রোল বোর্ডের (বিসিসিআই) সভাপতির পদ থেকে সরে দাঁড়িয়েছেন। আমাদের দৃঢ় বিশ্বাস, একই সঙ্গে আইসিসির কোনো দায়িত্ব নেওয়া তাঁর উচিত হবে না। কারণ, তাঁর কর্মকাণ্ড নিয়ে তদন্ত চলছে। তাঁর বিষয়টি এখনো অমীমাংসিত।’
