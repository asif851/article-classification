
বেজে গেছে ‘যুদ্ধের দামামা’। আগামীকাল শুরু হচ্ছে এশিয়ার ক্রিকেট-শ্রেষ্ঠত্বের লড়াই। যে ট্রফির জন্য এ ‘যুদ্ধ’, সেটি উদ্বোধন হয়েছে আজ। লাল কাপড়ে ঢাকা ট্রফি উন্মোচনের সময় উপস্থিত ছিলেন পাঁচ দলের অধিনায়ক—মুশফিকুর রহিম, বিরাট কোহলি, মিসবাহ-উল-হক, অ্যাঞ্জেলো ম্যাথুস ও মোহাম্মদ নবী।অনুষ্ঠানে আরাধ্য ট্রফি ছুঁয়ে দেখলেন পাঁচ অধিনায়কই। তবে ১২তম এশিয়া কাপ চূড়ান্তভাবে উঠবে কার হাতে, সে প্রশ্নের উত্তর মিলবে ৮ মার্চ। অধিনায়কেরা ছাড়াও অনুষ্ঠানে উপস্থিত ছিলেন এশিয়া ক্রিকেট কাউন্সিলের প্রধান নির্বাহী কর্মকর্তা আশরাফুল হক। এ দিয়ে চতুর্থবারের মতো এশিয়া কাপ আয়োজন করছে বাংলাদেশ। আর প্রথমবারের মতো এশিয়ার বৃহত্ এ ক্রিকেট টুর্নামেন্টে অংশ নিচ্ছে আফগানিস্তান। এশিয়া কাপের ম্যাচগুলো অনুষ্ঠিত হবে ফতুল্লার খান সাহেব ওসমান আলী ও মিরপুর শেরেবাংলা জাতীয় ক্রিকেট স্টেডিয়ামে।
