
হার্শেল গিবসের একটি সাক্ষাৎকার পড়ে অনুপ্রাণিত হয়ে এবারের বিপিএলে ‘০’ নম্বর জার্সি নিয়েছেন রংপুর অধিনায়ক মাশরাফি বিন মুর্তজা। তাঁর ভাষায়, আবারও শূন্য থেকে শুরু করা। কিন্তু মাশরাফি তো শূন্য থেকে শুরু করে এখন ফর্মের শিখরে!রংপুরের শেষ দুটি ম্যাচই মাশরাফির উত্তুঙ্গ ফর্মের প্রমাণ। সিলেট সিক্সার্সের বিপক্ষে দলকে জিতিয়েছেন নাগালের বাইরে চলে যাওয়া এক ম্যাচে। ১৭৩ রান তাড়া করতে নেমে শেষ দিকে মাশরাফির ১০ বলে ১৭ রানের ইনিংসে ভর করে ৪ উইকেটে জেতে রংপুর। তার আগের ম্যাচে চিটাগং ভাইকিংসের বিপক্ষে আরও ক্ষুরধার ছিল মাশরাফির ব্যাট। ১৭ বলে ৪২ রানের ঝোড়ো ইনিংস খেলেছিলেন। এ দুই ম্যাচে তাঁর দল শুধু জেতেইনি, মাশরাফি নিজেও রান আর উইকেট শিকারে টেক্কা দিয়েছেন বাঘা বাঘা ব্যাটসম্যান আর বোলারকে।বিপিএলে এখন পর্যন্ত ৯ ম্যাচে ১০ উইকেট নিয়েছেন মাশরাফি। তাঁর সমান ম্যাচে ১৫ উইকেট নিয়ে শীর্ষে খুলনা টাইটানেসের পেসার আবু জায়েদ। সর্বোচ্চ উইকেটশিকারির তালিকায় মাশরাফি আটে থাকলেও তাঁর নিচে রয়েছেন সুনীল নারাইন, ডোয়াইন ব্রাভোর মতো বোলাররা। আন্তর্জাতিক টি-টোয়েন্টি থেকে অবসর নেওয়া মাশরাফি যেন সত্যি সত্যি শুরু করেছেন নতুন করেই।সেই ফর্মটা ব্যাটেও অনূদিত হচ্ছে চোখে পড়ার মতো। ৯ ম্যাচে মাশরাফির সংগ্রহ মোট ১০৭ রান। আহামরি কিছু নয়, তবে অলরাউন্ডার হলে একেবারে খারাপও নয়; বরং এর মধ্যে যদি থাকে দুটি ম্যাচ জেতানো ইনিংস, তাহলে তো কথাই নেই। মাশরাফির এই রান দেখেই কিন্তু হিংসায় জ্বলতে পারেন মিসবাহ-উল হক, বাবর আজম কিংবা শাহরিয়ার নাফীসের মতো স্বীকৃত ব্যাটসম্যানরা। এমনকি টি-টোয়েন্টিতে ধুমধাড়াক্কা ব্যাটিংয়ে সিদ্ধহস্ত শহীদ আফ্রিদি পেরে উঠছেন না মাশরাফির সঙ্গে। তাঁরা যে রানসংখ্যায় রংপুর অধিনায়কেরও পেছনে!
