
ফর্মের তুঙ্গে ছিলেন। দুই সপ্তাহ আগে জিতেছেন রেকর্ড অষ্টম ফ্রেঞ্চ ওপেন। সেই রাফায়েল নাদাল ছিটকে পড়লেন উইম্বলডনের উদ্বোধনী দিনেই!
১২টি গ্র্যান্ড স্লামজয়ী নাদাল গতকাল সোমবার হেরে গেছেন ‘অখ্যাত’ স্টিভ ডারসিসের কাছে। হেরেছেন ৭-৬ (৭/৪), ৭-৬ (১০/৮), ৬-৪ গেমে। টেনিস র্যাঙ্কিংয়ে ১৩৫তম স্থানে থাকা খেলোয়াড়ের কাছে রাফায়েল নাদালের এই হারকে উইম্বলডনের ইতিহাসে অন্যতম বড় অঘটন হিসেবে দেখা হচ্ছে।
প্রথম রাউন্ড থেকে ছিটকে পড়ে স্বাভাবিকভাবেই হতাশ বিশ্ব র্যাঙ্কিংয়ে পাঁচ নম্বরে থাকা নাদাল। তবে ক্রীড়াসুলভ দৃষ্টিকোণ থেকেই ব্যাপারটা দেখছেন দুটি উইম্বলডন-জয়ী এই খেলোয়াড়। কোনো অজুহাত দাঁড় না করিয়ে প্রতিপক্ষকে অভিনন্দনও জানিয়েছেন স্প্যানিশ তারকা, ‘এটাই খেলা। কখনো ভালো খেলবেন; আপনার জয়ের সম্ভাবনা থাকবে। আবার কখনো আপনি খারাপ খেলবেন; হারবেন। আমি আমার সর্বোচ্চ চেষ্টাই করেছি, কিন্তু পারিনি। ডারসিসকে অভিনন্দন। ও এককথায় দারুণ খেলেছে।’
নাদালের বিষাদময় দিনে অন্য তারকারা উইম্বলডনে আলো ছড়িয়েছেন। দ্বিতীয় রাউন্ডে উঠে গেছেন রজার ফেদেরার, অ্যান্ডি মারে ও মারিয়া শারাপোভা। সবার নজর এখন নোভাক জকোভিচ ও সেরেনা উইলিয়ামসের দিকে। টেনিসের বর্তমান দুই ‘নাম্বার ওয়ান’ নাদালের পথ ধরেন, নাকি তরতর করে উঠে যান পরবর্তী রাউন্ডে, দেখার অপেক্ষা এটাই।
প্রথম রাউন্ডেই প্রতিপক্ষ নাদাল! উম্বলডনের ড্র দেখেই বোধ হয় নিজের বিদায়ঘণ্টা শুনতে পাচ্ছিলেন বেলজীয় খেলোয়াড় ডারসিস। সেই ডারসিস উল্টো বিদায়ঘণ্টা বাজিয়ে দিলেন নাদালের। উঠে গেলেন দ্বিতীয় রাউন্ডে। ডারসিস নিজেই স্বীকার করছেন, অবিশ্বাস্য কিছু করে ফেলেছেন তিনি, ‘সম্ভবত নাদাল তাঁর সেরা খেলাটা খেলতে পারেননি। কিন্তু নিজেকে নিয়ে গর্ব হচ্ছে আমার। আমি দারুণ খেলেছি। ম্যাচের শুরু থেকে শেষ পর্যন্ত লড়েছি। অবিশ্বাস্য টেনিস খেলে ফেলেছি আমি।’ সূত্র: রয়টার্স।
