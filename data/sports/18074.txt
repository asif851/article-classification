
আপাতত সিরিজের চাপ নেই। সামনের মাসে টি-টোয়েন্টি বিশ্বকাপ, এখন চলছে সেটিরই নিবিড় অনুশীলন। খুলনা-পর্ব শেষে কালই শুরু হবে ঢাকা পর্বের প্রস্তুতি। এদিকে ঘরের মাঠেই চলছে অনূর্ধ্ব ১৯ বিশ্বকাপ। গতকাল সকালে বাংলাদেশ কোচ চন্ডিকা হাথুরুসিংহে এসেছিলেন মিরপুর স্টেডিয়ামে। সেখানেই চলছিল নেপালের সঙ্গে বাংলাদেশের কোয়ার্টার ফাইনাল। এই বাংলাদেশের অনেকেই হয়তো সামনে জাতীয় দলে খেলবেন। সেই ভবিষ্যতে তিনি থাকবেন কি না সময়ই জানে। তবে আগামীর সাকিব-মুশফিকদের একটু কাছে থেকেই যেন দেখতে চাইলেন বাংলাদেশ কোচ!এক ফাঁকে হাথুরুসিংহে গেলেন ধারাভাষ্য কক্ষেও। সেখানকার আলাপচারিতায় স্বাভাবিকভাবেই অনূর্ধ্ব ১৯ বিশ্বকাপ প্রসঙ্গ এল। উঠে এল, যুব বিশ্বকাপে খেলে আসা অনেকেই এখন জাতীয় দলের বড় তারকা। দুই বছর আগের যুব বিশ্বকাপে খেলা পেসারটি তো এখন পুরো বিশ্বেরই বিস্ময়! তাঁর নাম এখন পুরো ক্রিকেট বিশ্বই চেনে—মুস্তাফিজুর রহমান। হাথুরুও বললেন, ‘ও আমাদের জন্য দারুণ এক আবিষ্কার। এই বয়সেই ও স্লোয়ার, কাটারসহ বেশ কিছু ডেলিভারি দেওয়া শিখে ফেলেছে। দলে বড় অবদান রাখছে।’বাংলাদেশ দলে অবশ্য মুস্তাফিজ একা নন, এবার আরেকজন বাঁহাতি পেসারও উঠে আসছেন। আবু হায়দার বিপিএলে আলো ছড়ানোর পর এবার জায়গা করে নিয়েছেন টি-টোয়েন্টি বিশ্বকাপ দলেও। কিন্তু জাতীয় দলে হায়দার কি একটু বেশি তাড়াতাড়ি নিয়ে নেওয়া হলো না? হাথুরুসিংহে কারণটা ব্যাখ্যা করলেন, ‘টি-টোয়েন্টি ক্রিকেটে বৈচিত্র্য দরকার। আবু হায়দার রনিকে আমরা এই জন্যই নিয়েছি। আর বাঁহাতি হওয়ায় ও বাড়তি একটু সুবিধাও পায়।’কিন্তু সবচেয়ে বড় প্রশ্ন, টি-টোয়েন্টি বিশ্বকাপে বাংলাদেশের সম্ভাবনা আসলে কতটুকু? এখনো যেন এই ফরম্যাটে বাংলাদেশ ঠিক ধাঁধা মেলাতে পারে না। হাথুরু স্বীকার করলেন, ওয়ানডের তুলনায় এই সংস্করণে বাংলাদেশ স্বচ্ছন্দ নয়। তবে মনে করিয়ে দিয়েছেন, ‘আমরা আরও টি-টোয়েন্টি ম্যাচ খেলতে চাই। অন্য দেশগুলোর মতো সংক্ষিপ্ত সংস্করণে আমাদের খুব বেশি খেলা হয়নি।’
টি-টোয়েন্টি বিশ্বকাপেও বাংলাদেশের খুব একটা সুখস্মৃতি নেই, ১৮টি ম্যাচ খেলে জিতেছে মাত্র তিনটিতে। সেটা মেনে নিয়েও হাথুরু কিন্তু আশাবাদী, বাংলাদেশ যাবে শেষ আটে, ‘হ্যাঁ, এখানে হয়তো আমাদের খুব একটা সাফল্য নেই। তবে আমার মনে হয়, দল হিসেবে আমরা এখন অনেক উন্নতি করেছি। নক আউট পর্যায়ে যাওয়াটাই প্রাথমিক লক্ষ্য। ওখানে গেলে যেকোনো কিছু হতে পারে।’সে জন্য গত এক বছরে বাংলাদেশ ক্রিকেটের বদলে যাওয়াটাই হাথুরুকে অনুপ্রেরণা জোগাচ্ছে, ‘আমার মনে হয় বাংলাদেশের ক্রিকেটে এটাই (মানসিকতা) সবচেয়ে বড় পরিবর্তন। ওরা বিশ্বাস করে, তারা এখন যে কারও সঙ্গে প্রতিদ্বন্দ্বিতা করতে পারে।’
