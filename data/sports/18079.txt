
তাঁকে দলে পেলে ধন্য হবে বিশ্বের যেকোনো ক্লাব। পছন্দের ফরোয়ার্ডদের নিয়ে তিনজনের সংক্ষিপ্ত তালিকা করলে হয়তো তাঁকে রাখবেন বিশ্বের যেকোনো কোচ। যাঁর কথা বলা হচ্ছে, সেই নেইমারের পছন্দের তালিকায় আছেন কারা? নতুন প্রজন্মের ফরোয়ার্ডদের যাঁরা নেইমারের নজর কেড়েছেন, তাঁদের মধ্যে সামনের সারিতেই আছেন ব্রাজিলিয়ান সতীর্থ গ্যাব্রিয়েল জেসুস।গত অলিম্পিকে নেইমারের সঙ্গে জুটি বেঁধে খেলেছেন জেসুস। অসাধারণ একটি টুর্নামেন্টই কেটেছিল তাঁর। নেইমারের সঙ্গে রসায়নটাও ছিল চমৎকার। ব্রাজিলকে প্রথমবারের মতো জিতিয়েছেন অলিম্পিকের সোনা। এরপর বিশ্বকাপ বাছাইপর্বের ম্যাচ দিয়ে সিনিয়র দলেও অভিষেক হয়েছে জেসুসের। তিতের দলের হয়ে ৬টি ম্যাচ খেলে গোল করেছেন পাঁচটি।ব্রাজিলের ক্লাব পালমেইরাস থেকে এই মৌসুমেই নাম লিখিয়েছেন ম্যানচেস্টার সিটিতে। প্রিমিয়ার লিগের ক্লাবটির হয়েও দারুণ খেলছিলেন শুরু থেকে। চোট পেয়ে এই মুহূর্তে মাঠের বাইরেই তিনি। খুব কাছ থেকে দেখা এই ফরোয়ার্ডকে নিয়ে উচ্ছ্বসিত নেইমার, ‘নতুন প্রজন্মের মধ্যে (আঁতোয়ান) গ্রিজমানকে ভালো লাগে আমার। তবে গ্যাব্রিয়েল জেসুসকে অনেক ভালোবাসি আমি। আমি তাকে ভালোবাসি তার খেলার কারণে। আমরা একসঙ্গে ব্রাজিল দলে খেলেছি। ব্রাজিলের মূল দলে তার প্রবেশটা হয়েছে দারুণ। দারুণ প্রতিভাবান ফুটবলার সে।’ নেইমার তাঁর পছন্দের তালিকায় রাখছেন চিরপ্রতিদ্বন্দ্বী আর্জেন্টিনার ফরোয়ার্ড পাওলো দিবালাকেও, ‘আমি দিবালার কথাও বলব। ওকে পাহারা না দিলে সে কিন্তু আপনার সর্বনাশ করে ছাড়বে।’ সূত্র: গোল ডটকম
