
আগের পাঁচ ম্যাচে নামের পাশে মাত্র এক গোল। নামটা ক্রিস্টিয়ানো রোনালদো বলেই হয়তো পরিসংখ্যানটা চোখে বিঁধেছে বেশি করে। বিশেষ করে চোখে লাগছিল এবারের চ্যাম্পিয়নস লিগে তাঁর নিষ্প্রভতা। গত বছরের ২৭ সেপ্টেম্বরের পর থেকে টানা ৬৫৯ মিনিট গোল পাননি। তাতেই খুলে গিয়েছিল নিন্দুকদের মুখের আগল। রোনালদো ফুরিয়ে যাচ্ছেন, রোনালদোর বয়স হয়ে গেছে, রোনালদোর গোলক্ষুধা আর নেই...। কাল দল যখন বিপদে, সেই সময় আরও একবার জ্বলে উঠলেন রোনালদো। আর তাঁর জ্বলে ওঠা মানে চাঁদের কোমলতা নয়; সূর্যের তেজ।
চ্যাম্পিয়নস লিগের শেষ আটের প্রথম লেগে দল যখন এক গোল হজম করে আরও এক গোল খাওয়ার হাত থেকে বেঁচে গেছে একটুর জন্য, সেই সময় রোনালদোর জোড়া গোল। তাতে বায়ার্ন মিউনিখের মাঠে ২-১ গোলে জিতে এল রিয়াল মাদ্রিদ। অ্যাওয়ে গোলের সুবিধা তাদের এতটাই এগিয়ে রাখল, ফিরতি লেগে নিজেদের মাঠে ১-০ গোলে হেরে গেলেও ক্ষতি নেই। শিরোপা ধরে রাখার মিশন আরও এক ধাপ এগিয়ে গেল ইউরোপের চ্যাম্পিয়নরা।ইউরোপের ক্লাব ফুটবলে সব ধরনের প্রতিযোগিতায় ১০০ গোল হয়ে গেল রোনালদোর। এর চেয়ে ভালো দিনে এই কীর্তিটা ছুঁতে পারতেন না। প্রথম খেলোয়াড় হিসেবে এই কীর্তি গড়ার পর রোনালদো বলেছেন, ‘জানি না কারা আমার সামর্থ্য নিয়ে সন্দেহ করে। তবে ক্রিস্টিয়ানোকে যারা ভালোবাসে, তারা কখনোই সন্দেহ করেনি। আমাকে ওদের নাম বলুন যারা আমাকে নিয়ে সন্দেহ করে। এসব কথা আমি তো শুনিনি।’চিরপ্রতিদ্বন্দ্বী লিওনেল মেসির চেয়ে এই লড়াইয়েও এগিয়ে থাকলেন রোনালদো। তবে পর্তুগিজ তারকা বেশি খুশি কীর্তিটা বায়ার্নের মতো দলের বিপক্ষে খেলার সময় হয়েছে বলে, ‘আমি খুশি। আমি এই রেকর্ডটা করতে চেয়েছিলাম। এটা অনেক বড় সম্মানের। আর বায়ার্নের মতো দলের বিপক্ষেই সেটি ছুঁতে পারা তো আরও বড় কিছু।’সামাজিক মাধ্যমে নিজের সতীর্থদের এই অর্জন উৎসর্গ করেছেন। সূত্র: গোল।
