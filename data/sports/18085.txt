
‘বাংলাদেশে ম্যাচটি যেভাবে খেলে জিতল, এতে আমাদের শেখার আছে।’ এই কথাগুলো ম্যাচ শেষে বলছিলেন পাকিস্তানের টি-টোয়েন্টি দলের অধিনায়ক শহীদ আফ্রিদি। আজ থেকে কয়েক বছর আগে এ কথা বলতে শোনা গেছে বাংলাদেশ দলনায়ককে। কিন্তু এখন বলা হচ্ছে বাংলাদেশকে নিয়ে। মাঠে মাশরাফি-সাকিব-তামিমদের ব্যাটের ঝলকেই বিপক্ষ অধিনায়কেরা এখন এমন কথা বলা শুরু করেছেন।আজ শুক্রবার সিরিজে একমাত্র টি-টোয়েন্টিতেও পাকিস্তানকে ৭ উইকেটে হারাল বাংলাদেশ। এর আগে তিন ম্যাচ সিরিজে সব কটিতে হারের পর পাকিস্তানের সংবাদমাধ্যম তাদের দলের সমালোচনায় মুখর হয়ে ​ওঠে। বাংলাওয়াশ নিয়ে কথা হয় সে দেশের পার্লামেন্টে। সেই হারের ধারা আজও অব্যাহত রাখল ইমরান-ওয়াসিম-আনোয়ারদের উত্তরসূরিরা।পাকিস্তানের ‘ডন’ অনলাইন আজ তাদের অনলাইন পোর্টালে খেলার খবরটি যথারীতি লিড করেছে। শিরোনাম ‘৪-০: একমাত্র টি-টোয়েন্টিতে পাকিস্তানকে হাতুড়িপেটা করল বাংলাদেশ’। খবরে বলা হয়েছে, এটা আগে কখনই ঘটেনি যে, বাংলাদেশের বিপক্ষে মাঠে নামার আগে পাকিস্তান আন্ডারডগ ছিল। পাকিস্তানের খেলোয়াড়দের আত্মবিশ্বাসও যেন তলানিতে ঠেকেছে। ওয়ানডেতে ৩-০ জয়ের ফলে এই ম্যাচে বাংলাদেশই ফেবারিট ছিল।জং গ্রুপের জিও নিউজ ও দ্য নিউজের খবরের শিরোনাম প্রায় একই। সেখানে বলা হয়েছে, ‘ওয়ানডের পর টি-টোয়েন্টিতে নতজানু পাকিস্তান’।দ্য এক্সপ্রেস ট্রিবিউন-এর শিরোনাম ‘বাংলাদেশ প্রথম টি-টোয়েন্টিতে সাত উইকেটে হারাল পাকিস্তানকে’। তবে দ্য নেশন-এর শিরোনাম একটু আক্রমণাত্মক। ‘পাকিস্তানকে চূর্ণবিচূর্ণ করে প্রথম টি-টোয়েন্টি জিতল বাংলাদেশ’।
