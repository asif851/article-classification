
ড. রাহুল দ্রাবিড়। শুনতেই তো ভালো লাগছে। ক্রিকেটে তাঁর যে অবদান, তাতে সম্মানসূচক ডক্টরেট ডিগ্রি পেতেই পারতেন। বেঙ্গালুরু বিশ্ববিদ্যালয় দ্রাবিড়কে এই সম্মান দিতে চেয়েছিল। কিন্তু নিজ শহরের এই বিশ্ববিদ্যালয়ের প্রস্তাব বিনয়ের সঙ্গে প্রত্যাখ্যান করেছেন দ্রাবিড়। বলেছেন এভাবে ডক্টরেট ডিগ্রি নেওয়ার ইচ্ছা নেই। তিনি খেলাধুলার ওপর থিসিস করেই একটা ডক্টরেট পেতে চান।আগামীকাল বেঙ্গালুরু বিশ্ববিদ্যালয়ের ৫২তম সমাবর্তন। এখানেই দ্রাবিড়কে সম্মানসূচক এই ডিগ্রি দিতে চেয়েছিল বিশ্ববিদ্যালয়টি। তা অনুমোদনও করা হয়েছিল। কিন্তু পরে এক বিবৃতিতে উপাচার্য বি থিম্মে গোওড়া বলেছেন, ‘জনাব রাহুল দ্রাবিড় বেঙ্গালুরু বিশ্ববিদ্যালয়কে ধন্যবাদ জানিয়েছেন তাঁকে সম্মানসূচক ডিগ্রির জন্য মনোনীত করায়। কিন্তু তিনি আমাদের বলেছেন, এভাবে সম্মানসূচক ডিগ্রি না নিয়ে খেলাধুলার ওপর গবেষণা করেই তিনি ডিগ্রিটা পেতে চান।’ভারতের সাবেক অধিনায়ক ও বর্তমান যুবদলের কোচ দ্রাবিড় তাঁর চিন্তাভাবনা ​দিয়ে ক্রিকেট বিশ্বকে মুগ্ধ করে চলেছেন অনেক আগে থেকেই। তাঁর সর্বশেষ এই সিদ্ধান্ত আবারও প্রশংসিত হচ্ছে। টুইটারে ধন্য ধন্য পড়ে গেছে। এভাবে চিন্তাভাবনা করা যেন শুধু দ্রাবিড়ের পক্ষেই সম্ভব।দ্রাবিড় অবশ্য এর আগেও একটি সম্মানসূচক ডক্টরেট ফিরিয়ে দিয়েছিলেন। ২০১৪ সালে কর্ণাটকের গুলবার্গা বিশ্ববিদ্যালয় তাঁকে এই সম্মাননা দিতে চেয়েছিল।
