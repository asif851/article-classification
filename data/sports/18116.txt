
গঞ্জালো হারার শেষ পেনাল্টি শটটি যখন ব্রাজিলের গোলপোস্টের জাল খুঁজে পেলো না, তখনই শেষ চিলির বিশ্বকাপ মিশন। কিন্তু ঠিক সেই মুহূর্তে সামাজিক যোগাযোগের মাধ্যম টুইটারে উঠে গেল এক বড় ধরনের ঝড়। হারার পেনাল্টি মিসের মুহূর্তটিতে সারা দুনিয়া থেকে হওয়া টুইটের সংখ্যা ৩ লাখ, ৮৮ হাজার ৯৮৫টি।
টাইব্রেকারের নিয়মই হচ্ছে এখানে তারকারা ব্যর্থ হবেন। ফর্মূলামতো চিলির আলেক্সিজ সানচেজ মিস করেছেন পেনাল্টি। কিন্তু ব্রাজিলের সবচেয়ে বড় তারকা নেইমার কিন্তু ঠিকই নিজের পেনাল্টিটি অবলীলায় পাঠিয়ে দিয়েছেন চিলির গোলপোস্টে। নেইমারের পেনাল্টিটির সময় টুইটারে মোট টুইটের সংখ্যা ২ লাখ, ৩৯ হাজার ২১৯টি।
বিশ্বকাপের দ্বিতীয় রাউন্ডে ব্রাজিল-চিলির এই শ্বাসরুদ্ধকর ম্যাচে টুইটারে ঝড় তুলেছেন ১ কোটি ৬৪ লাখ ব্যবহারকারী।
ফুটবল বিশ্বকাপ হাতের মুঠোয় এনে দেবে খুদে ব্লগ লেখার জনপ্রিয় ওয়েবসাইট টুইটার। এ উপলক্ষে বিশেষ একটি পাতা তৈরি করেছে টুইটার। বিশ্বকাপের সময় এতে প্রিয় দল, প্রিয় খেলোয়াড়কে অনুসরণ করতে পারবেন যেকোনো ব্যবহারকারী। এ জন্য বাংলাদেশে গ্রামীণফোনের সংযোগ থেকে #GoalGP লিখে ৯৫৯৪ নম্বরে এসএমএস পাঠালেই চলবে। বিশ্বকাপ চলাকালে টুইটারের ওই পাতায় যাওয়ার জন্য ইন্টারনেট ব্যবহারের কোনো খরচ বা ব্রাউজিং চার্জ লাগবে না। টুইটারের এই আয়োজনের সঙ্গে সহযোগী হিসেবে রয়েছে গ্রামীণফোন ও প্রথম আলো'
