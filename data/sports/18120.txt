
শুরুর মতো শেষটাও মোটামুটি ভালোই করল জিম্বাবুয়ে। কিন্তু মাঝের সময়টায় রান তোলার মন্থর গতিই সিরিজের প্রথম ওয়ানডেতে ভারতের বিপক্ষে নিজেদের সংগ্রহকে স্ফীত করতে পারেনি তারা। তার পরও সন্তুষ্টি ঝরতেই পারে জিম্বাবুইয়ান অধিনায়ক ব্রেন্ডন টেইলরের কণ্ঠে। টসে হেরে ব্যাট করতে নেমে তাঁর দল ভারতের সামনে ছুড়ে দিতে পেরেছে ২২৯ রানের মোটামুটি লড়াকু লক্ষ্যমাত্রা।
প্রথম উইকেট জুটিতে জিম্বাবুয়ের রান এসেছিল ৭২। ভুসি সিবান্দা ও সিকান্দার রাজার কল্যাণে বড় সংগ্রহের স্বপ্নও দেখছিল তাঁরা। কিন্তু, মিডল অর্ডারের ব্যাটসম্যানদের ব্যর্থতায় সে স্বপ্ন পূরণ হয়নি। শেষের দিকে অবশ্য এলটন চিগুম্বুরার ব্যাট থেকে আসা কিছু প্রয়োজনীয় রানই স্কোরবোর্ডকে দিয়েছে ভদ্রোচিত চেহারা। সিকান্দার রাজার ৮২ রানের দারুণ ইনিংসটির পাশাপাশি সিবান্দার ৩৪ আর চিগুম্বুরার ৪৩ ছাড়া জিম্বাবুইয়ান ইনিংসের চেহারা বড় বিবর্ণই।
ঘূর্ণি বলে জিম্বাবুইয়ান ব্যাটসম্যানদের চিরায়ত দুর্বলতাকে পুরোপুরি কাজে লাগিয়েছেন অমিত মিশ্র। ৪৩ রানের বিনিময়ে তিনি তুলে নিয়েছেন ৩ উইকেট। সিবান্দা, রাজা ও মাসাকাদজার উইকেট তিনটি সময়মতো তুলে নিয়ে তিনি জিম্বাবুয়েকে বেশি দূর এগোতে দেননি। অমিতের পাশাপাশি উইকেট পেয়েছেন প্রায় সবাই। বিনয় কুমার, মোহাম্মদ সামি ও জয়দেব উনাদকড় পেয়েছেন একটি করে উইকেট। হাত ঘুরিয়ে একটি উইকেট ঝুলিতে পুরেছেন অনিয়মিত বোলার সুরেশ রায়নাও। তবে জিম্বাবুয়ে আত্মতুষ্টি লাভ করতে পারে, রবীন্দ্র জাদেজাকে উইকেটশূন্য রেখে। সূত্র: ক্রিকইনফো
