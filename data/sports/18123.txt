



চট্টগ্রাম টেস্টে এখনো শ্রীলঙ্কা নিতে পেরেছে বাংলাদেশের ১৩ উইকেট, বাংলাদেশ সেখানে ৯টি।
 বোলারদের ব্যর্থতায় বাংলাদেশের ৫১৩ রানের জবাবে শ্রীলঙ্কা ইনিংস ঘোষণা করেছে ৭১৩ রান তুলে।
 তাইজুল মনে করেন না শ্রীলঙ্কা আহামরি বোলিং করেছে।


টেস্ট-ওয়ানডে দুটিতেই তাঁর মতো স্বপ্নের সূচনা খুব কম ক্রিকেটারেরই হয়েছে। টেস্ট অভিষেকেই ইনিংসে ৫ উইকেট নিয়েছেন তাইজুল ইসলাম। বাংলাদেশের হয়ে টেস্টে সেরা বোলিংয়ের রেকর্ডও এই বাঁহাতি স্পিনারের। ওয়ানডে অভিষেকেই যে হ্যাটট্রিক করা যায়, সেটিও তাইজুলই প্রথম দেখিয়েছেন সবাইকে।
তাইজুলের আজও একটি রেকর্ড হলো। তবে আজকেরটি তিনি ভুলেই যেতে চাইবেন। শ্রীলঙ্কার বিপক্ষে চট্টগ্রাম টেস্টে বাঁহাতি স্পিনার ক্লান্তিহীন বোলিং করে নাম লিখিয়েছেন রেকর্ড বইয়ে। টেস্টে বাংলাদেশের হয়ে এক ইনিংসে সর্বোচ্চ ৬৭.৩ ওভার বোলিংয়ের রেকর্ডটা সাকিব আল হাসানের কাছ থেকে নিজের অধিকারে নিয়েছেন! টেস্টে বাংলাদেশের বোলারদের মধ্যে এক ইনিংসে সর্বোচ্চ রান (২১৯) দেওয়ার রেকর্ডটাও এখন তাইজুলের দখলে!
সব রেকর্ড সুখকর হয় না। তাইজুলেরও হচ্ছে না। শ্রীলঙ্কার বিপক্ষে যে রেকর্ড দুটি আজ হয়েছে সেটি বিস্মৃতির সাগরে ডুবিয়ে রাখতে চান বাঁহাতি স্পিনার, ‘এটা যে খুব ভালো রেকর্ড, তা দেখছি না। ভালো বোলিং করলে এ রেকর্ডের কাছে যেতে হতো না। ভালো বোলিং করতে পারিনি বলেই হয়তো রেকর্ডটা হয়েছে।’
আজ শেষ সেশনে শ্রীলঙ্কার বোলারদের যদি ভুগিয়ে থাকেন বাংলাদেশের ব্যাটসম্যানরা, তবে বাংলাদেশের বোলারদের কাঁদিয়ে ছেড়েছেন শ্রীলঙ্কান ব্যাটসম্যানরা! দুই দলের বোলিং যদি তুলনা করা হয়, শ্রীলঙ্কা নিশ্চয়ই এগিয়ে থাকবে! কিন্তু তাইজুল মনে করেন, ‘ওরা যে খুব ভালো বোলিং করেছে, তা বলব না। সেটা করলে আমরা এ সময়ের মধ্যে (আজ শেষ সেশনে) ৮০ রান (আসলে ৮১/৩) করতে পারতাম না। যে বল ভালো জায়গায় হয়েছে, তাতে ওরা সফল হয়েছে। আমাদের উইকেট পড়ে গেছে। এ কারণে মনে হচ্ছে ওরা ভালো বোলিং করছে।’
আসলে এই টেস্টে চার দিনেও উইকেট ততটা ভাঙেনি। কিন্তু ২০০ ওভার বোলিং-ফিল্ডিং করার ক্লান্তি আর অবসাদ তো আছেই। চতুর্থ দিনের শেষে মনে হলো, দুদিন ধরে মাঠে থাকায় মুশফিকদের শরীর ভাঙছে। মানসিক স্থৈর্য দেখাতে পারছেন না। এর ছাপ পড়ছে খেলায়। টেস্ট ক্রিকেটের আসল পরীক্ষা তো এটাই। তাতে পাস করতে পারছে না বাংলাদেশ।
কাল প্রথম সেশনটা নিরাপদে পার করে দিতে না পারলে কী যে হবে!
