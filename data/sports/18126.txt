
হারানো গৌরব পুনরুদ্ধারের মিশন নিয়েই যেন ২০১০ সালের বিশ্বকাপে অংশ নিয়েছিল উরুগুয়ে। পুরোপুরি সফল হতে না পারলেও ফুটবল বিশ্বের সমীহ ঠিকই আদায় করে নিয়েছিল প্রথম বিশ্বকাপের শিরোপাজয়ীরা। গিয়েছিল সেমিফাইনাল পর্যন্ত। বিশ্বকাপের সেরা খেলোয়াড়ের পুরস্কার উঠেছিল উরুগুয়ের ডিয়েগো ফোরলানের হাতে। এবারের ব্রাজিল বিশ্বকাপেও হয়তো সেই পুরোনোরূপেই দেখা যাবে উরুগুয়েকে। ২০১০ বিশ্বকাপে খেলা খেলোয়াড়দের প্রাধান্য দিয়েই যে বিশ্বকাপের প্রাথমিক দল ঘোষণা করেছেন কোচ অস্কার তাবারেজ। ২৫ জনের প্রাথমিক দলের ১৬ জনই খেলেছেন ২০১০ সালের বিশ্বকাপে।গত বিশ্বকাপে প্রতিপক্ষের রক্ষণভাগে আতঙ্ক ছড়িয়েছিলেন ডিয়েগো ফোরলান, লুইস সুয়ারেজ ও এডিনসন কাভানি। এবারও উরুগুয়ের আক্রমণভাগে দেখা যাবে এই তিনজনকেই। সুয়ারেজ সদ্যই শেষ করেছেন দুর্দান্ত এক মৌসুম। ৩১টি গোল করে হয়েছেন প্রিমিয়ার লিগের সর্বোচ্চ গোলদাতা। কাভানি প্যারিস সেইন্ট জার্মেইনের হয়ে জিতেছেন ফরাসি লিগ শিরোপা। নিজে করেছেন ১৬টি গোল। অধিনায়ক ডিয়েগো লুগানোর মৌসুমটা অবশ্য খুব বেশি ভালো কাটেনি। ওয়েস্ট ব্রমের হয়ে খুব বেশি নিয়মিত ছিলেন না। কিন্তু রক্ষণভাগের আরেক খেলোয়াড় ডিয়েগো গডিন স্বপ্নের মতো একটি মৌসুমই কাটাচ্ছেন অ্যাটলেটিকো মাদ্রিদের জার্সি গায়ে।
উরুগুয়ের বিশ্বকাপ মিশনে নতুনদের মধ্যে আছেন সাউদাম্পটনের মিডফিল্ডার গাসটন রামিরেজ, অ্যাটলেটিকো মাদ্রিদের সেন্টার ব্যাক হোসে মারিয়া গিমেনেজ ও ক্রিস্টিয়ান রদ্রিগেজ। রদ্রিগেজের অবশ্য খেলার কথা ছিল ২০১০ বিশ্বকাপেও। কিন্তু নিষেধাজ্ঞার কারণে তাঁকে ছাড়াই বিশ্বকাপ দল চূড়ান্ত করেছিলেন অস্কার তাবারেজ। প্রথমবারের মতো বিশ্বকাপ খেলার সুযোগ মিলতে যাচ্ছে আলেসান্দ্রো সিলভা, আবেল হার্নান্দেজ ও ক্রিস্টিয়ান স্টুয়ানিরও।— রয়টার্স
উরুগুয়ের প্রাথমিক বিশ্বকাপ দলগোলরক্ষক: ফার্নান্দো মুসলেরা, মার্টিন সিলভা, রদ্রিগো মুনোজডিফেন্ডার: ম্যাক্সি পেরেইরা, ডিয়েগো লুগানো, ডিয়েগো গডিন, হোসে মারিয়া গিমেনেজ, সাবেস্তিয়ান কোটেস, মার্টিন সাসেরেস, হোর্হে ফুসিলেমিডফিল্ডার: আলেসান্দ্রো সিলভা, আলভারো গঞ্জালেস, আলভারো পেরেইরা, ওয়াল্টার গার্গানো, এজিডিও আরেভালো রিয়োস, ডিয়েগো পেরেজ, সাবেস্তিয়ান, ইগুরেন, ক্রিস্টিয়ান রদ্রিগেজ, গাস্তোন রামিরেজ, নিকোলাস লোডেইরোফরোয়ার্ড: লুইস সুয়ারেজ, এডিনসন কাভানি, আবেল হার্নান্দেজ, ডিয়েগো ফোরলান, ক্রিস্টিয়ান স্টুয়ানি
