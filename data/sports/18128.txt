
ক্রিকেটার হিসেবে তাঁকে কিংবদন্তি বলা যাবে না, অস্ট্রেলিয়ার হয়ে খেলেছেন মাত্র সাতটি টেস্ট। তবে অস্ট্রেলিয়ার টেস্ট ক্রিকেটারদের মধ্যে তিনিই ছিলেন সবচেয়ে বেশি বয়সী। ‘ছিলেনই’ বলতে হচ্ছে, ৯০ বছর বয়সে কাল না ফেরার দেশে চলে গেছেন লেন ম্যাডকস।পঞ্চাশের দশকে অস্ট্রেলিয়া দলে খেলেছিলেন এই উইকেটকিপার ব্যাটসম্যান। কখনোই অবশ্য দলে থিতু হতে পারেননি, উইকেটকিপার গিল ল্যাংলির বিকল্প হিসেবেই যা একটু খেলার সুযোগ হয়েছিল। গত বছর আর্থার মরিস চলে যাওয়ার পর জীবিত অস্ট্রেলিয়ান টেস্ট ক্রিকেটারদের মধ্যে ম্যাডকসই ছিলেন সবচেয়ে বেশি বয়সী। সবচেয়ে প্রবীণদের তালিকায় তালিকায় সবার ওপরে এখন ৮৮ বছর বয়সী কেন আর্চার, তিনিও পঞ্চাশের দশকেই খেলেছিলেন পাঁচটি টেস্ট।তবে এই সাত টেস্ট খেলেই ম্যাডকস হয়ে গেছেন ইতিহাসের অংশ। ১৯৫৬ সালে জিম লেকারের মহাকাব্যিক ১৯ উইকেট নেওয়ার টেস্টে সর্বশেষ শিকার ছিলেন ম্যাডকসই। তাঁকে আউট করেই লেকার পেয়েছিলেন দ্বিতীয় ইনিংসে নিজের দশম উইকেট। পরে ম্যাডকস বলেছেন, এমনকি স্যার ডন ব্র্যাডম্যানও ওই উইকেটে লেকারকে খেলতে পারতেন না!টেস্টে সুযোগ না পেলেও ম্যাডকস ঘরোয়া ক্রিকেটে খেলেছেন ১১২টি ম্যাচ। ভিক্টোরিয়া ও তাসমানিয়াকে নেতৃত্বও দিয়েছেন। ১৯৭৭ সালে অ্যাশেজ সফরে ছিলেন অস্ট্রেলিয়া দলের ম্যানেজার। জাতীয় নির্বাচক ও ভিক্টোরিয়া ক্রিকেট অ্যাসোসিয়েশন বোর্ডের পরিচালক হিসেবেও কাজ করেছেন।
