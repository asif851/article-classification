
‘এটা আমার স্বাভাবিক খেলা। আমি এভাবেই খেলতে পছন্দ করি’—হায়দরাবাদ টেস্টে নিজের অতিরিক্ত শট খেলার প্রবণতা নিয়ে বলেছিলেন সাকিব আল হাসান। এ নিয়ে কম আলোচনা-সমালোচনা হয়নি গত কিছুদিনে। কাল শেষ বিকেলে দ্রুত তিন উইকেট পড়ে যাওয়ার পর প্রায় প্রতি বলে সাকিবের মেরে খেলার ধরন নিয়েও অনেক সমালোচনা হয়েছে।
আজ পি সারা ওভালে টেস্ট ক্যারিয়ারের পঞ্চম সেঞ্চুরি করেছেন সাকিব। এর পর সামাজিক যোগাযোগের মাধ্যমে পোস্ট দেন সাকিবের স্ত্রী উম্মে আহমেদ শিশির। সাকিব নিজের জন্য খেলে এই সমালোচনার জবাবে শিশির বিদ্রূপ করে লিখেছেন, ‌‌‘আরেকটি অপরাধ করলে! প্লিজ এই ১০০ রান বাসায় নিয়ে এসো যাতে আমরা সেগুলো দিয়ে তরকারি রেঁধে খেতে পারি। তুমি তো নিজের জন্য খেলো! নিশ্চয়ই তুমি ভালো কিছু করোনি।’সাকিবে মুগ্ধ অভিনেত্রী সুবর্ণা মোস্তফা সেখানে মন্তব্য করেছেন, ‘সাকিব আল হাসান একজনই। আগেও ছিল না, ভবিষ্যতেও হবে না।’ আবেগে থরথর বিপুল এ প্রশংসার মধ্যেও একজন ফেসবুক ব্যবহারকারী সেখানে কিছু ক্রিকেটীয় ব্যাখ্যা দিয়েছেন, ‘সাকিব আজ যেমন খেলেছেন সেটি তাঁর ‘‘আমি তো এভাবেই খেলি’’ ধরনের নয়। তিনি সারা দিন ঝুঁকি বলতে একেবারেই নেননি। পুরোটাই মাটিতে খেলেছেন। এক রান বের করে খেলেছেন। সৈকত (মোসাদ্দেক হোসেন) যখন মেরেছেন তখন তাকে মাথা ঠান্ডা করতে বলেছেন, বুঝিয়েছেন। সাকিব ওভাবে না খেলে এভাবে খেললে তাঁর পাঁচটার জায়গায় ১৫টা সেঞ্চুরি থাকত। এখন থেকে তাঁর এভাবেই খেলা উচিত।’
 
