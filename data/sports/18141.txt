
সকাল থেকেই আশা দেখাচ্ছিল ধর্মশালার আকাশ। বৃষ্টি ছিল না, ফাঁকে ফাঁকে মেঘের আনাগোনা। হল্যান্ড-আয়ারল্যান্ড ম্যাচটাও শুরু হয়ে যাবে বলেই মনে হচ্ছিল। টসও হয়ে গিয়েছিল, তাতে জিতে ফিল্ডিং নিয়েছিল আয়ারল্যান্ড। কিন্তু ম্যাচ শুরু হওয়ার মুখেই আবারও পরিচিত চেহারায় ফিরে গেল ধর্মশালার আকাশ, শুরু হয়ে গেল বৃষ্টি। ধর্মশালা থেকে প্রথম আলোর ক্রীড়া সম্পাদক উৎপল শুভ্র জানিয়েছেন,  আধঘণ্টা ধরেই আকাশ মেঘলা, ঝিরিঝিরি বৃষ্টি হচ্ছে। রাত ৮টায় বাংলাদেশ-ওমান ম্যাচ শুরু হওয়ার কথা। কিন্তু ঠিক সময়ে খেলা শুরু হবে কি না, সেটা নিয়েই এখন সংশয়।মাশরাফিরা বারবারই বলছিলেন, বৃষ্টির কারণে খেলা পণ্ড হোক, সেটি তাঁরা চান না। পুরো ম্যাচটাই তাঁরা খেলতে চান। অবশ্য ম্যাচটা শেষ পর্যন্ত যদি একেবারে ভেসে যায়, তাতেও সমস্যা নেই। ওমানের চেয়ে নেট রান রেটে এগিয়ে থাকায় বাংলাদেশই চলে যাবে সুপার টেনে।
