
দুই বছর আগে প্রিমিয়ার লিগে এসেই বড় দলগুলোর খাদ্য হয়ে ওঠে উত্তর বারিধারা। ২৭ ম্যাচে গোল খায় ৮৫টি। শেখ রাসেলের কাছেই তিন ম্যাচে হজম করে ১৬ গোল (৪-০, ৫-০, ৭-০)। সেই বারিধারা এক মৌসুম পর লিগে ফিরেই কিনা হারিয়ে দিল সেই শেখ রাসেলকে! ৬০ মিনিটে পেনাল্টিতে একমাত্র গোলটি করে বারিধারাকে ম্যাচ শেষে উৎসবে মাতিয়ে তোলেন ডিফেন্ডার খালেকুজ্জামান সবুজ। রাসেলের ডিফেন্ডার আসাদুজ্জামানের হাতে বল লাগায় পেনাল্টি দেন রেফারি জসিম উদ্দিন। এ নিয়ে অবশ্য আপত্তি ছিল শেখ রাসেলের। কিন্তু তাতে বারিধারার কী আসে–যায়? আর ওই পেনাল্টি থেকে করা গোলটিই বারিধারাকে পরে ভাসাল জয়ের আনন্দে। প্রিমিয়ার লিগের ইতিহাসে নিজেদের তৃতীয় জয়টি তুলে বারিধারার অধিনায়ক সোহেল রানা বললেন, ‘আমরা চাইছিলাম কিছু একটা করে দেখাতে।’কিন্তু হার কিছুতেই মানতে পারছিল না শেখ রাসেল। শেষ দিকে একবার তারা বল জালে জড়ালেও অফসাইডের কারণে গোল দেননি রেফারি। এ নিয়ে ক্ষুব্ধ রাসেলের কর্মকর্তারা ম্যাচের পর তেড়েফুঁড়ে যান রেফারির দিকে। পুলিশি পাহারায় তাঁর রক্ষা!শেখ রাসেলের কোচ মারুফুল হকের চোখে এই হারের কারণ দুটি, ‘খেলোয়াড়েরা হারের জন্য ৫০ ভাগ দায়ী। বাকি ৫০ ভাগ রেফারি।’ তবে খেলায় দেখা গেল শেখ রাসেলের গোল করার লোক নেই। আর সে জন্য চোটও দায়ী। কমল, এমিলি, শাখাওয়াত রনি চোটের কারণে বাইরে। এই উত্তর বারিধারার সঙ্গে শেখ রাসেলের আগের তিনটি লিগ ম্যাচে দুটি হ্যাটট্রিকসহ ৯ গোল দেওয়া মিঠুনও চোটের কারণে খেলতে পারেননি। ইথিওপিয়ান স্ট্রাইকার ফিকরুও ফিট নন। তাঁর বিরুদ্ধে অবশ্য শৃঙ্খলাভঙ্গের অভিযোগ আছে। ফিকরুকে তো চট্টগ্রামেই আনা হয়নি।ফেডারেশন কাপ ও স্বাধীনতা কাপের ব্যর্থতার পর লিগের শুরুতেই হার। সব মিলিয়ে শেখ রাসেলের মৌসুমটাই যাচ্ছে খারাপ। আজকের খেলা মোহামেডান-রহমতগঞ্জঢাকা আবাহনী-চট্টগ্রাম আবাহনীবিকেল ৪–৩০ মি. ও সন্ধ্যা ৭-৩০ মি., এমএ আজিজ স্টেডিয়াম, চট্টগ্রাম
