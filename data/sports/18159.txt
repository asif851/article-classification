
ভিক্টোরিয়ার সামনে সুবর্ণ সুযোগ। সিসিএসকে আজ হারাতে পারলেই এককভাবে উঠে যাবে পয়েন্ট তালিকার শীর্ষে। প্রায় নিশ্চিত হয়ে যাওয়া সুপার লিগের সম্ভাবনা বেড়ে যাবে আরও অনেক। কিন্তু তারা কি পারবে?আজকের আগ পর্যন্ত ছয় ম্যাচে ৯ পয়েন্ট, হার একটি। ওপরে থাকা দুই দলের সঙ্গে পয়েন্টের ব্যবধান মাত্র ১। অন্যদিকে সিসিএস ছয় ম্যাচেই জয়হীন। লিগে দুই দলের ফেলে আসা পথে যখন এতটা পার্থক্য, ভিক্টোরিয়া পারবে কি না প্রশ্নটা অবান্তর মনে হতেই পারে। ফতুল্লায় আজ তারাই ফেবারিট। তাদেরই তো জেতা উচিত!উচিত-অনুচিতের প্রশ্ন পরে। সমস্যা বাধিয়ে রেখেছে এ মাঠেরই পরশুর ম্যাচটি। ওই ম্যাচের আগে কলাবাগান ক্রিকেট একাডেমিও ছিল জয়হীন। প্রতিপক্ষ আবাহনী ছয় ম্যাচে ৬ পয়েন্ট হারালেও শিরোপা থেকে চোখ সরেনি তখনো। ‘প্লেয়ার ড্রাফটে’ সর্বোচ্চ সংখ্যক বোর্ড পরিচালকের মেধার সমন্বয়ে গড়া দল তো আর এত তাড়াতাড়ি হাল ছেড়ে দিতে পারে না! কিন্তু ঢাকার ক্রিকেটের ঐতিহ্যবাহী সে দলও যখন শক্তির বিচারে যোজন যোজন পিছিয়ে থাকা কলাবাগান ক্রিকেট একাডেমিকে প্রথম জয় উপহার দিয়ে দেয়, তখন ক্রিকেটকে সত্যিই অনিশ্চয়তার খেলা মনে হয়।সেই অনিশ্চয়তার দোলা আজ কি কিছুটা থাকবে না ভিক্টোরিয়ার খেলোয়াড়দের মনেও? মুঠোফোনে কথা বলে অধিনায়ক নাদিফ চৌধুরীর কণ্ঠে কাল ওরকম আভাসই পাওয়া গেল। কলাবাগান ক্রিকেট একাডেমি-আবাহনী ম্যাচের ফল থেকে শিক্ষা নিচ্ছেন তিনিও, ‘সিসিএসকে হালকাভাবে নেওয়ার কারণ নেই। আবাহনীকে হারানোর আগে কলাবাগান একাডেমিও কিন্তু কোনো ম্যাচ জেতেনি। এবার সব দলই কাছাকাছি। সিসিএস এখনো কোনো ম্যাচ না জিতলেও তারা ভালো দল।’নামের ভার চিন্তা করলে দিনের সবচেয়ে বড় ম্যাচটি মিরপুর শেরেবাংলা স্টেডিয়ামে। শেখ জামাল ধানমন্ডি ক্লাবের মুখোমুখি হবে গাজী গ্রুপ ক্রিকেটার্স। ছয় ম্যাচে ৮ পয়েন্ট গাজীর। আজ জিতলেই ১০ পয়েন্ট নিয়ে দলটা বসে যাবে মোহামেডান, প্রাইম দোলেশ্বরের পাশে। অন্যদিকে সুপার লিগের সম্ভাবনা উজ্জ্বল করতে শেখ জামাল ধানমন্ডি ক্লাবকে তো জিততেই হবে। আগের ম্যাচে কলাবাগান ক্রীড়াচক্রের কাছে বড় ধাক্কা খাওয়ার স্মৃতি ভুলে হতে হবে আত্মবিশ্বাসী। লিগে ভালো শুরু করেও ছয় ম্যাচে ৬ পয়েন্ট। আরও পেছালে লিগটা মাহমুদউল্লাহর দলের জন্য হয়ে পড়তে পারে ক্লান্তিকর।যাঁর ব্যাটিং ঝড়ে ফতুল্লায় এলোমেলো হয়েছিল শেখ জামাল, সেই মাশরাফি বিন মুর্তজার কলাবাগান ক্রীড়াচক্র বিকেএসপিতে খেলবে ব্রাদার্সের বিপক্ষে। ছয় ম্যাচে মাত্র ৪ পয়েন্ট পাওয়া কলাবাগানের একটাই চাওয়া। মাশরাফির ভাষায়, ‘ম্যাচটা জিতে রেলিগেশন এড়ানোর চেষ্টা করতে চাই।’ আগের ম্যাচে তাণ্ডব চালিয়ে সেঞ্চুরি করেছেন, ১২ উইকেট নিয়ে কাল পর্যন্ত পেসারদের মধ্যে দ্বিতীয় সর্বোচ্চ উইকেটও মাশরাফিরই। তাঁকে দলে নেওয়াটা কলাবাগানের জন্য সার্থক। সতীর্থ জিম্বাবুইয়ান হ্যামিল্টন মাসাকাদজার মূল্যায়নও অনেকটা সে রকম, ‘মাশরাফি দলের জন্য খুবই অনুপ্রেরণাদায়ক। তরুণেরা তার কাছ থেকে অনেক কিছু শিখতে পারে।’৬ পয়েন্ট পাওয়া ব্রাদার্সের লক্ষ্য শেখ জামালের মতোই। শেষ ছয়ে খেলা নিশ্চিত করতে ওপরে ওঠার সিঁড়ি থেকে পা নামানো যাবে না। সিসিএসের বিপক্ষে সেঞ্চুরি করা শাহরিয়ার কাল দলের হয়ে সে লক্ষ্যের কথাই জানালেন, ‘আমরা আশাবাদী। আমাদের প্রস্তুতি ভালো, গত ম্যাচে ভালো ক্রিকেট খেলেছি। আমাদের বিশ্বাস, ভালো খেললে জয় সম্ভব।’আজকের খেলাশেখ জামাল-গাজী গ্রুপসকাল ৯টা, মিরপুরভিক্টোরিয়া-সিসিএসসকাল ৯টা, ফতুল্লাব্রাদার্স-কলাবাগান ক্রীড়াচক্রসকাল ৯টা, বিকেএসপি
