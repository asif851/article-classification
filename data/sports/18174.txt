
বাংলাদেশ জাতীয় ক্রিকেট দলের বোলিং কোচ হিসেবে দারুণ সফল ছিলেন হিথ স্ট্রিক। তাঁর সময় মুস্তাফিজুর রহমান, তাসকিন আহমেদের মতো পেসারদের উত্থান বাংলাদেশের ক্রিকেটকে সমৃদ্ধ করেছে। বিশ্বকাপে কোয়ার্টার ফাইনাল-সাফল্যের পর ঘরের মাঠে পাকিস্তান, ভারত ও দক্ষিণ আফ্রিকার বিপক্ষে টানা তিনটি ওয়ানডে সিরিজ জয়ে স্ট্রিকের হাতে তৈরি বোলিং আক্রমণের বড় ভূমিকাও ছিল। কিন্তু এই সফল যাত্রা আর দীর্ঘায়িত করেননি। ভারতের একাডেমির বোলিং কোচ হতে পারেন বলে শোনা গেলেও শেষ পর্যন্ত সাবেক জিম্বাবুইয়ান অধিনায়ক এখন কাজ করছেন উত্তর প্রদেশের একটি দলে।এ বছরের টি-টোয়েন্টি বিশ্বকাপের পরপরই বাংলাদেশের চাকরি ছেড়ে দিয়েছিলেন স্ট্রিক। আইপিএলে কাজ করেছিলেন গুজরাট লায়নসের বোলিং কোচ হিসেবে। ধারণা করা হচ্ছিল, স্ট্রিকের কাছে হয়তো বড় কোনো প্রস্তাব আছে। তখন শোনা যায়, স্ট্রিক ভারতের জাতীয় ক্রিকেট একাডেমির বোলিং কোচ হতে পারেন। কিন্তু শেষ পর্যন্ত জাতীয় ক্রিকেট দল কিংবা একাডেমির চেয়ে তুলনামূলক কম মর্যাদার একটি চাকরি—উত্তর প্রদেশ ক্রিকেট অ্যাসোসিয়েশনের (ইউপিসিএ) একাডেমির পরামর্শকের পদ। ইউপিসিএর প্রধান রাজীব শুক্লা বলেছেন, ‘স্ট্রিক দুর্দান্ত বোলার ছিল, অধিনায়ক হিসেবেও​ সুনাম ছিল। ইউপির তরুণ ক্রিকেটারদের জন্য ওর দিক নির্দেশনা পাওয়া হবে অনেক বিরাট পাওয়া।’
ভারতের ঘরোয়া ক্রিকেটে স্ট্রিকের পদচারণ অবশ্য একেবারে নতুন কিছু নয়। ২০১০-১১ মৌসুমে রঞ্জি ট্রফির দল দিল্লির কোচ হিসেবে দায়িত্ব পালন করেছিলেন। সূত্র: পিটিআই।
