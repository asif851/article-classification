
একটা ইতিবাচক খবর কালও পাওয়া গিয়েছিল। আর্থিক কাঠামো নিয়ে ক্রিকেট অস্ট্রেলিয়া (সিএ) ও অস্ট্রেলিয়ান ক্রিকেটার্স অ্যাসোসিয়েশনের (এসিএ) যে দ্বন্দ্ব চলছে, সেটির অবসান নাকি হতে যাচ্ছে। স্টিভেন স্মিথ যদিও আজ আগের কথাই বললেন, চুক্তি ছাড়া কোনো সফর নয়!
কাল অস্ট্রেলিয়ার সংবাদমাধ্যম জানিয়েছিল, চুক্তিটা হয়ে যেতে পারে আজই। যদিও সিএ ও এসিএ দুই পক্ষই জানিয়েছিল, চুক্তি হবে এমনটা বলার ‘সময় এখনো হয়নি’। তবুও একটা সমাধানের আভাস তো মিলেছিল। তাতে খুশি হওয়ার কথা বাংলাদেশের ক্রিকেটানুরাগীদেরও। অস্ট্রেলিয়ার ক্রিকেটের এই সংকট কেটে যাওয়া মানে এ মাসে স্মিথদের বাংলাদেশ সফরও নিশ্চিত।
কিন্তু ফক্স স্পোর্টসকে নিজেদের দৃঢ় অবস্থানের কথা জানিয়েছেন আজ স্টিভেন স্মিথ, ‘অবশ্যই চাইব (বাংলাদেশ সফর হোক), তবে আমরা যেটা বলে আসছি, আগে চুক্তি হতে হবে। “এ” দলের ক্রিকেটাররা যেভাবে শক্ত অবস্থান নিয়ে দক্ষিণ আফ্রিকা সফরে যাননি, তাতে আমাদের সফরে যাওয়া ঠিক হবে না। সিএ ব্যাপারটি জানে, তাদের জানানো হয়েছে। চুক্তি না হলে ব্যাপারটি যেদিকে (সফর বাতিল) এগোবে। প্যাট হাওয়ার্ডকে (সিএর টিম পারফরম্যান্স নির্বাহী ব্যবস্থাপক) সেটা ব্যক্তিগতভাবে বলেছি।’
অবশ্য অস্ট্রেলিয়ার খেলোয়াড়দের সফর বাতিলের এই হুমকি নতুন নয়। বোর্ডের সঙ্গে খেলোয়াড়দের সমঝোতা শেষ পর্যন্ত হবে তো? স্মিথ অবশ্য জানিয়েছেন, ‘ভালো অগ্রগতি হয়েছে।’ তবে গুরুত্বপূর্ণ কিছু বিষয়ে চূড়ান্ত সিদ্ধান্ত এখনো বাকি। সূত্র: ক্রিকেট অস্ট্রেলিয়া।
 
 
