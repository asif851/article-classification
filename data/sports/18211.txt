
নাসির হোসেনের নেতৃত্বগুণ ভালোই টের পাওয়া গেল টি-টোয়েন্টি চ্যালেঞ্জ সিরিজের প্রথম ম্যাচে। নাসিরের ‘বাংলাদেশ-এ’ দল ১২ রানে হারাল মুশফিকের ‘বাংলাদেশ’ দলকে। তিন ম্যাচের সিরিজে এগিয়ে গেল তাঁর দল। মুশফিকের ডেপুটি হওয়ার পথে আরেক ধাপ এগিয়েই গেলেন নাসির।
শেরেবাংলা স্টেডিয়ামে অনুষ্ঠিত ম্যাচটিতে টসে জিতে ব্যাটিংয়ের সিদ্ধান্ত নেন নাসির। ‘এ’ দলের ইনিংসে প্রথম আঘাত হানেন মাশরাফি মুর্তজা। উদ্বোধনী ব্যাটসম্যান জহিরুলকে ফেরান মাত্র ১০ রানে। ২০ ওভারে ‘এ’ দলের সংগ্রহ দাঁড়ায় ৯ উইকেটে ১৭১। দলের পক্ষে সর্বোচ্চ ৪৫ রান করেন ইমরুল কায়েস। মমিনুল হক খেলেছেন ১৭ বলে ৩১ রানের ঝোড়ো ইনিংস। মাশরাফি শুরু করলেও বাংলাদেশ দলের সফল বোলার ছিলেন রাজ্জাক। তিনি তুলে নেন চারটি উইকেট।
১৭২ রানের লক্ষ্যে ব্যাট করতে নেমে বাংলাদেশ দলের শুরুটা বেশ ভালোই হয়েছিল। এনামুল হক আর শামসুর রহমানের উদ্বোধনী জুটি থেকেই আসে ৫৫ রান। তবে ‘এ’ দলের নিয়ন্ত্রিত বোলিংয়ে লক্ষ্য টপকাতে ব্যর্থ হয় মুশফিকের দল। ২০ ওভারে ৫ উইকেট খুইয়ে শেষ পর্যন্ত তারা সংগ্রহ করতে পেরেছে ১৫৯ রান। বাংলাদেশের সর্বোচ্চ ৪৮ রান আসে শামসুর রহমানের ব্যাট থেকে। ৩৩ রান করেছেন মুশফিক। ‘এ’ দলের পক্ষে দুটি উইকেট নেন ইলিয়াস সানি।
