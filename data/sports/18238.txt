
বাংলাদেশ-ভারত ম্যাচ এখন আর শুধুই আরেকটি ম্যাচ নয়। মেলবোর্নে গত বিশ্বকাপের কোয়ার্টার ফাইনাল ম্যাচ থেকেই এটি অন্য একটা মাত্রা পেয়ে গেছে। বিতর্কিত নো বলে রোহিত শর্মার বেঁচে যাওয়া, মাহমুদউল্লাহকে ফিরিয়ে দেওয়া ক্যাচ....এ সবের সঙ্গে তখনকার আইসিসি সভাপতি আহম মুস্তফা কামালকে ঘিরে নাটক রীতিমতো অগ্নিগর্ভ পরিস্থিতি তৈরি করেছিল বাংলাদেশে। সেটির রেশ এখনো আছে। বিশেষ করে সামাজিক যোগাযোগ মাধ্যম রীতিমতো মুখর। দুই দেশের সমর্থকদের মধ্যে তিক্ত বাদানুবাদের সুযোগও করে দিয়েছে এই ফেসবুক-টুইটার। ক্রিকেটারদেরও কি তা স্পর্শ করে না?আরেকটি বাংলাদেশ-ভারত ম্যাচের আগে সংবাদ সম্মেলনে প্রশ্নটা উঠল। সাকিব আল হাসান দাবি করলেন, ক্রিকেটাররা এ সব নিয়ে ভাবেন না। ‘সোশ্যাল মিডিয়াতেই এ সব হয়। আমার মনে হয় না কোনো প্লেয়ার এমন কিছু চিন্তা করে। আমাদের দলের অন্য কেউও এভাবে চিন্তা করে না। ভারতীয় দলেও কেউ করে বলে আমার মনে হয় না।’ভারতের প্রতিনিধি হয়ে সংবাদ সম্মেলনে আসা বাঁহাতি পেসার আশিস নেহরার উত্তরটা আরও মজার। প্রথমেই জানিয়ে দিলেন তিনি ‘সোশ্যাল মিডিয়া’ নন। এর পরই জানিয়ে দিলেন, এটি থেকে তিনি শত হস্ত দূরে থাকেন, ‘আমি এখনো আমার সেই পুরোনো নকিয়া ফোনই ব্যবহার করি। আমি ফেসবুকে নেই, টুইটারও ব্যবহার করি না। কেউ বলতে পারে, আমি পুরোনো যুগে পড়ে আছি। বললে বলুক, আমি এভাবেই ভালো আছি।’
