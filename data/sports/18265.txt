
চীন সফরে হার ও ড্রয়ের বৃত্তেই বন্দী ছিল বাংলাদেশ হকি দল। অবশেষে পাওয়া গেল কাঙ্ক্ষিত জয়। আজ শনিবার গানসু গোবিজ প্রাদেশিক দলকে ৪-২ গোলে হারিয়েছে বাংলাদেশ। একটি করে গোল করেছেন আশরাফুল ইসলাম, খোরশেদুর রহমান, মিলন হোসেন ও হাসান জুবায়ের নিলয়।
পেনাল্টি কর্নার থেকে গোল করে বাংলাদেশকে এগিয়ে নেন আশরাফুল ইসলাম। দ্বিতীয় গোলটিও এসেছে পেনাল্টি কর্নার থেকে, খোরশেদুর রহমানের। এরপরই এক গোল হজম করে মাহবুব হারুনের শিষ্যরা। তবে খুব বেশিক্ষণ দুশ্চিন্তায় থাকতে হয়নি। ফিল্ড গোল করে ব্যবধান আবারও বাড়িয়ে (৩-১) দেন মিলন হোসেন। তবে এ লিডও ধরে রাখা যায়নি বেশিক্ষণ। আবারও গোল হজম করে বাংলাদেশ। শেষে ৪-২ করেন হাসান জুবায়ের নিলয়।
ঢাকায় অনুষ্ঠিত এশিয়া কাপের প্রস্তুতি হিসেবে চীন সফর করছে বাংলাদেশ হকি দল। সেখানে আটটি প্রস্তুতি ম্যাচ খেলবে তারা। শনিবার জয়ের আগে একই দলের বিপক্ষে চার ম্যাচের তিনটিতে হার ও একটিতে ড্র করেছে বাংলাদেশ।
