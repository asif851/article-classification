
ম্যাচ শেষে বাংলাদেশ দলের ড্রেসিংরুমের পাশে ছিলেন শোয়েব আলী (‘টাইগার শোয়েব’ নামে পরিচিত) আর বুলু চন্দ্র ঘোষ। পুলিশ উপস্থিত থাকার পরও বাংলাদেশের এই দুই দর্শক কিছু উচ্ছৃঙ্খল শ্রীলঙ্কান দর্শকের মারধরের শিকার হয়েছেন বলে অভিযোগ।
শোয়েব জানালেন, তিনি পুলিশের কাছে অভিযোগ করেও প্রতিকার পাননি। এমনকি শ্রীলঙ্কান দর্শকদের বাজে আচরণের শিকার হয়ে কান্নাকাটি করলেও পুলিশ কিংবা শ্রীলঙ্কা ক্রিকেটের (এসএলসি) কেউ এগিয়ে আসেনি। মুঠোফোনে শোয়েব বললেন, ‘খেলা চলার সময় বেশির ভাগ দর্শকই মদ্যপ থাকে। আমাদের ধাক্কাধাক্কি করে। আজ তারা শুধু ধাক্কাধাক্কি নয়, মারধর করেছে। পুলিশকে বারবার বলেও কাজ হয়নি।’
শ্রীলঙ্কার বিপক্ষে আগের ম্যাচে ঢাকা থেকে আসা সমর্থকদের সংগঠন বিসিএসের কয়েকজন সদস্য শ্রীলঙ্কান দর্শকদের বাজে আচরণের শিকার হয়েছিলেন বলে অভিযোগ উঠেছিল। বিসিএসের সভাপতি জুনায়েদ পাইকার বললেন, ‘আমরা আনুষ্ঠানিকভাবে এসএলসিকে অভিযোগ করব। বিসিবিকেও বিষয়টা জানাব।’
ম্যাচের পর বাংলাদেশ টিম ম্যানেজমেন্টের এক সদস্য জানালেন, শোয়েবদের মারধর তো করেছেই, খেলা দেখতে আসা দুই বাঙালি পরিবারের সঙ্গেও বাজে আচরণ করেছে শ্রীলঙ্কান দর্শকেরা।
