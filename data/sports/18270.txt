
বেশ অনেক দিন ধরেই বাংলাদেশ দলের গুরুত্বপূর্ণ পারফরমার মাহমুদউল্লাহ। দলের প্রয়োজনে চওড়া হয় ব্যাট। প্রায় ভুলে যাওয়া স্পিনার পরিচয়টাও ফিরে আসে কখনো কখনো। কিন্তু যে অস্ট্রেলিয়া-নিউজিল্যান্ডের বিশ্বকাপে এসে নিজেকে নতুন করে চিনিয়েছিলেন, এবার সেখানেই কেমন অচেনা লাগছিল তাঁকে। দুঃস্বপ্ন হয়েই শুরু হয়েছিল নিউজিল্যান্ড সফর।সিরিজের তিনটি ওয়ানডেতে মাহমুদউল্লাহ রান পাননি একেবারেই। নেপিয়ারে প্রথম টি-টোয়েন্টিতে ৫২ রানের ইনিংসটা তাই বিশ্বকাপে জোড়া সেঞ্চুরি করা এই ব্যাটসম্যানের জন্য হয়ে এসেছে স্বস্তির।দলের জন্য অবদান রাখতে পেরেই মূলত খুশি মাহমুদউল্লাহ, ‘ওয়ানডেতে কিছুই করতে পারিনি। গতকাল কিছুটা সময় উইকেটে ছিলাম একটু ভালো লাগছে। নিজের ব্যাপারে। সব সময় বলি, ব্যাটিং, বোলিং কিংবা ফিল্ডিং যা-ই হোক দলের জন্য কিছু করতে পারলে ভালো লাগে।’তবে কি নিজের ব্যাটিংয়ের সমস্যাটা ধরতে পেরেছেন মাহমুদউল্লাহ? বরাবরই নিজেকে দলের স্রোতে আড়াল করে রাখতে ভালোবাসেন। চান না নিজের ওপর বাড়তি আলো পড়ুক। এবারও মাহমুদউল্লাহর ভাবনাজুড়ে তাই কেবলই দল।নিজের নয়; মাহমুদউল্লাহ বললেন দলের কথা। জানালেন, নিউজিল্যান্ডে ভালো করতে হলে কী করতে হবে দলকে। মাহমদুউল্লাহর বিশ্বাস, নিউজিল্যান্ডকে তাদের দেশে হারানোর শক্তি কিংবা সামর্থ্য বাংলাদেশের আছে। তবে পূর্বশর্ত অবশ্যই ‘দল’ হিসেবে খেলা, ‘নিউজিল্যান্ড ঘরের মাঠে খুবই ভালো দল। তবে আমরা বিশ্বাস করি ওদের হারানোর শক্তি আমাদের আছে। দল হিসেবে খেলতে পারলে আমরা অবশ্যই জিতব। এই মুহূর্তে এটিই আমাদের মূল লক্ষ্য।’মাহমুদউল্লাহর মতে, নিউজিল্যান্ড সফরে সুযোগ আসছে দলের সামনে, কিন্তু সে সুযোগগুলো কাজে লাগাতে না পারার ব্যর্থতাই দলের জন্য ক্ষতির কারণ হচ্ছে, ‘আমরা প্রতি ম্যাচেই সুযোগ পাচ্ছি, কাছাকাছি যাচ্ছি, কিন্তু সুযোগগুলো কাজে লাগাতে পারছি না। এরপর আবার সুযোগ এলে সেগুলো যেন কাজে লাগাতে পারি, দলের ভাবনা এখন এটিই।’
