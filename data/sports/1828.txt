
রাশিয়া বিশ্বকাপে খেলতে বাছাইপর্বের প্লে অফ নিশ্চিত করতে ইকুয়েডরের বিপক্ষে শেষ ম্যাচটি জয়ের বিকল্প নেই আর্জেন্টিনার। বাঁচা-মরার এ ম্যাচে আর্জেন্টিনা কোচ হোর্হে সাম্পাওলি কোথায় সর্বশক্তি নিয়ে ঝাঁপিয়ে পড়বেন, তা না এমন একাদশ গড়েছেন, যেখানে নেই মাউরো ইকার্দি ও পাওলো দিবালার মতো পরীক্ষিত খেলোয়াড়েরা!
কিটোয় ইকুয়েডরের বিপক্ষে ম্যাচটি শুরু হবে বাংলাদেশ সময় আজ ভোর সাড়ে পাঁচটায়। নির্ধারিত সময়ের অনেক আগেই সাম্পাওলির এই ‘অদ্ভুতুড়ে’ একাদশ ফাঁস করার দাবি করেছে আর্জেন্টিনার একটি টিভি চ্যানেল। তাঁদের প্রকাশিত আর্জেন্টিনা একাদশে নেই ইকার্দি ও দিবালা। আক্রমণভাগে পরীক্ষিত জুভেন্টাস ফরোয়ার্ড দিবালার পরিবর্তে সাম্পাওলি বেছে নিয়েছেন মাত্র ২ ম্যাচের অভিজ্ঞতাসম্পন্ন স্ট্রাইকার দারিও বেনেদিত্তোকে! গত ম্যাচে পেরুর বিপক্ষেও দিবালাকে বসিয়ে বোকা জুনিয়র্স স্ট্রাইকারকে খেলিয়েছিলেন সাম্পাওলি।সংবাদমাধ্যম ‘ফুটবল ইতালিয়া’ জানিয়েছে, আক্রমণভাগে মেসির সঙ্গে দিবালাকে বেমানান মনে করেন সাম্পাওলি। সম্ভবত এ কারণেই ভীষণ গুরুত্বপূর্ণ এ ম্যাচে দিবালাকে প্রথম একাদশে রাখেননি আর্জেন্টিনার এ কোচ। বেনেদিত্তোর বাঁ প্রান্তে থাকবেন আটলান্টা উইঙ্গার পাপু গোমেজ। আর্জেন্টিনার জার্সিতে মাত্র ২ ম্যাচ খেলেছেন এ উইঙ্গার। ডান প্রান্তের উইঙ্গার এদুয়ার্দো স্যালভিও রিগোনিও জাতীয় দলের হয়ে খেলেছেন মাত্র ৬ ম্যাচ। পেছন থেকে এই অনভিজ্ঞ আক্রমণভাগকে খেলানোর দায়িত্ব মেসির। প্রথম একাদশ দূরে থাক, ইকুয়েডর ম্যাচের স্কোয়াডেই গঞ্জালো হিগুয়েনের মতো অভিজ্ঞকে রাখেননি সাম্পাওলি।লুকাস বিগলিয়া, অ্যাঙ্গেল ডি মারিয়া ও মাচেরানোকে দিয়ে মিডফিল্ড সাজিয়েছেন সাম্পাওলি। তাঁর রক্ষণভাগে রয়েছেন ফ্রেদরিকো ফাজিও, নিকোলাস ওতামেন্দি ও গ্যাব্রিয়েল মের্সাদো। গোলরক্ষক সার্জিও রোমেরো।ইকুয়েডরের ২০১৮ বিশ্বকাপে খেলার আশা শেষ অনেক আগেই। শেষ ম্যাচে আর্জেন্টিনার আশা সমাধি রচনা করাই হবে তাঁদের লক্ষ্য। এদিকে রাশিয়া বিশ্বকাপে খেলতে অন্তত প্লে অফ নিশ্চিত করতে এ ম্যাচটা জয়ের বিকল্প নেই আর্জেন্টিনার। এমন ম্যাচে সাম্পাওলির একাদশ নিয়ে বিতর্ক হচ্ছে মাঠে নামার আগেই। সূত্র: দ্য সান।
