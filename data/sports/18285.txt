
নিজ দেশ আর্জেন্টিনাকে আগামী বিশ্বকাপের ফেভারিট হিসেবে দেখছেন না ডিয়েগো ম্যারাডোনা। আর্জেন্টাইন কিংবদন্তির চোখে ফেভারিট পাঁচবারের বিশ্ব চ্যাম্পিয়ন ব্রাজিল।আর্জেন্টিনার ১৯৮৬ বিশ্বকাপ জয়ের নায়ক ব্রাজিলকে কেন ফেভারিট মানছেন, সহজেই অনুমেয়। একে তো ঘরের মাঠে অপ্রতিরোধ্য ব্রাজিল; এর সঙ্গে যোগ হয়েছে সাম্প্রতিক পারফরম্যান্স। গত জুনে অনুষ্ঠিত ফিফা কনফেডারেশনস কাপের অপরাজিত চ্যাম্পিয়ন ব্রাজিল। বিশ্বকাপের মহড়া টুর্নামেন্টে ব্রাজিলীয়দের দাপুটে খেলা দেখে যে-কেউ লুইস ফেলিপে স্কলারির দলকে ফেভারিট মানতে বাধ্য। চিরপ্রতিদ্বন্দ্বী দেশের একজন হয়েও ব্রাজিলকে বিশ্বকাপ-শিরোপার দৌড়ে এগিয়ে রাখতে কুণ্ঠাবোধ করলেন না ম্যারাডোনা, ‘আমার চোখে শিরোপার লড়াইয়ে ব্রাজিলই ফেভারিট। কনফেডারেশনস কাপে ওরা ওদের সামর্থ্যের প্রমাণ রেখেছে। ব্রাজিলীয়রা যখন এক হয়ে খেলে, ওদের হারানো কঠিন।’শুধু ব্রাজিল নয়, ব্রাজিলের প্রাণভোমরা নেইমারের প্রশংসার গানও গেয়েছেন ৫২ বছর বয়সী ম্যারাডোনা। মেসি-নেইমারের শ্রেষ্ঠত্বের প্রশ্নে বরাবরই ব্রাজিলীয় ফরোয়ার্ডকে নিয়ে তির্যক কথাবার্তা বলেছেন তিনি। নেইমার মোটেও ভালো মানের খেলোয়াড় নন, ব্রাজিলীয় খেলোয়াড় বলেই তাঁকে নিয়ে কথাবার্তা হয়—বিভিন্ন সময় এমন মন্তব্য করেছেন ম্যারাডোনা। তবে ব্রাজিলকে ‘ফেভারিট’ তকমা দেওয়ার সময় নেইমারকে নিয়ে উল্টো সুর আর্জেন্টাইন কিংবদন্তির কণ্ঠে, ‘নেইমার অসাধারণ খেলোয়াড়। যেভাবে চায়, সেভাবেই মাঠে নিজেকে তুলে ধরে সে।’
১৯৮২, ১৯৮৬, ১৯৯০, ১৯৯৪—চারটি বিশ্বকাপে অংশ নেন ম্যারাডোনা। কাজ করেছেন আর্জেন্টিনার কোচ হিসেবেও। সর্বকালের অন্যতম সেরা এই ফুটবলারের নির্দেশনাতেই গত বিশ্বকাপে খেলেন লিওনেল মেসিরা। তবে বেশি দূর এগোতে পারেনি ম্যারাডোনার দল। কোয়ার্টার ফাইনালে জার্মানির কাছে ৪-০ গোলে হেরে বিদায় নেয় আর্জেন্টিনা।
বিশ্বকাপের পরও আর্জেন্টিনার কোচ হিসেবে ম্যারাডোনাকে রাখতে চেয়েছিলেন কর্মকর্তারা। এক শর্তে রাজি ছিলেন ম্যারাডোনাও—তাঁর কোনো সহকারীকেই ছাঁটাই করা যাবে না! তবে এতে রাজি হয়নি আর্জেন্টাইন ফুটবল অ্যাসোসিয়েশন। নানা নাটকীয়তার একপর্যায়ে নিজের শর্ত থেকে সরে এসে দায়িত্ব চালিয়ে যাওয়ার আগ্রহ প্রকাশ করেন ম্যারাডোনা। তবে তত দিনে তাঁর প্রতি আগ্রহ হারিয়ে ফেলেন কর্মকর্তারা। এরপর ম্যারাডোনা দায়িত্ব নেন সংযুক্ত আরব আমিরাতের ক্লাব আল ওয়াসলের। সেই দায়িত্বটা শেষ হয় গত বছরের জুলাইয়ে। সেই থেকে কাজের বাইরে আছেন আর্জেন্টাইন কিংবদন্তি। সূত্র: ফিফা ডটকম।
