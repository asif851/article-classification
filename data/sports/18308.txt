
ইংল্যান্ডের স্থানীয় ক্রিকেটে হঠাৎই বেড়ে গেছে দর্শকসংখ্যা। এতে মূল অবদান প্রবাসী বাংলাদেশিদের। এক সপ্তাহ আগেও যে দুটি প্রতিযোগিতা নিয়ে খুব একটা মাথাব্যথা ছিল না কারও, সেই ন্যাটওয়েস্ট টি-টোয়েন্টি ব্লাস্ট ও রয়্যাল লন্ডন ওয়ানডে কাপ নিয়ে আগ্রহ এখন আর কোনো বাঁধ মানছে না। পরিবর্তনটা এনে দিয়েছেন একজন, একটি নাম—মুস্তাফিজুর রহমান। ‘কাটার’ নামের এক মায়াবী অস্ত্র নিয়ে যিনি হাজির হয়েছেন ইংল্যান্ডে। মুস্তাফিজকে দেখার প্রথম সুযোগটা চেমসফোর্ডেই হয়েছে সবার। অনেক অপেক্ষার অভিষেকে প্রত্যাশার চেয়েও বেশি কিছু দিয়েছেন এই বাঁহাতি পেসার। এসেক্সের বিপক্ষে প্রথম টি-টোয়েন্টিতে ২৩ রানে পেয়েছেন ৪ উইকেট। ম্যাচসেরা হয়ে বুঝিয়ে দিয়েছেন কেন তাঁকে পেতে এমন ব্যাকুল ছিল সাসেক্স। শুধু তাঁর কারণেই সাসেক্স নিজেদের ফেসবুক পেজে বাংলায় পোস্ট দিয়েছে।স্বপ্নের অভিষেকের পর পরশু আবারও মাঠে নামেন মুস্তাফিজ, এবার লন্ডনে। কেনিংটন ওভালে এদিনও উপস্থিত হন অসংখ্য বাংলাদেশি। অনেক দিন পর নিজেদের কোনো খেলোয়াড়কে ইংল্যান্ডে খেলতে দেখার সুযোগ হাতছাড়া করতে চাইলেন না তাঁরা। কিন্তু শুরুর ধারাবাহিকতাটা ধরে রাখতে পারেননি মুস্তাফিজ। ব্যাটসম্যানদের ব্যর্থতার পর নিজের রূপে দেখা দিতে ব্যর্থ হয়েছেন তিনিও। এতেও অবশ্য হতাশ নন কেউ। মুস্তাফিজের পক্ষে সম্ভব পরের ম্যাচেই ফেরার—এই বিশ্বাস সবার মধ্যেই আছে।আজ বাংলাদেশ সময় বিকেল চারটায় আবার মাঠে নামবেন মুস্তাফিজ, এবার ওয়ানডে ম্যাচে। চেল্টেনহামের কলেজ গ্রাউন্ডে গ্লস্টারশায়ারের বিপক্ষেও তাঁর বোলিং দেখতে নিশ্চয়ই গ্যালারিতে থাকবে বাংলাদেশি দর্শকদের সারি। মুস্তাফিজের আরেকটি জাদুকরি স্পেল, আরও কিছু মায়াবী কাটারের অপেক্ষায় থাকবেন তাঁরা। অপেক্ষাটা সাসেক্সেরও, রয়্যাল ওয়ানডে কাপের সাউথ গ্রুপে সবার নিচে আছে সাসেক্স। আগের চার ম্যাচে ব্যাটিং-ব্যর্থতা আর দুর্বল বোলিংয়ের কারণে তিন ম্যাচেই হেরেছে তারা। ফলে কোয়ার্টার ফাইনালে ওঠার লড়াই থেকে প্রায় ছিটকে গেছে দলটি।তবু নতুন আশায় বুক বাঁধতে পারে সাসেক্স। তাদের হাতে যে এখন নতুন অস্ত্র—কাটার মাস্টার, দ্য ফিজ!
