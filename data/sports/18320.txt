
ডায়নামো জাগরেবের বিপক্ষে হারতে হবে, এমনটা বোধ হয় ভাবেননি আর্সেনাল কোচ আর্সেন ওয়েঙ্গার। কিন্তু তারকাখচিত তাঁর দল শেষ পর্যন্ত এমনই একটা দলের কাছে হেরে গেল, যাদের এর আগের ১৬ চ্যাম্পিয়নস লিগ ম্যাচে জয় নেই একটিও। শুধু তাই নয়, এই হারে জাগরেবের কাছে হারা প্রথম ইংলিশ ক্লাব হিসেবে নিজেদের চিহ্নিত করল আর্সেনাল। অ্যালেক্স ওক্সলেড-চ্যাম্বারলিনের আত্মঘাতী গোলই আর্সেনালের প্রাথমিক সর্বনাশটা করে। ম্যাচে জাগরেব গোল পায় তাদের প্রথম আক্রমণ থেকেই। ৫৮ মিনিটে আর্সেনালের চূড়ান্ত সর্বনাশ করেন ফার্নান্দেজ। খেলা শেষ হওয়ার ১১ মিনিট আগে অ্যালেক্স সানচেজের পাস থেকে থিও ওয়ালকট ব্যবধান কমালেও ততক্ষণে দেরি হয়ে গেছে যথেষ্টই। অলিভার জিরুর লালকার্ডও এই ম্যাচে প্রভাব বিস্তার করেছে। মাঠ থেকে বেরিয়ে যাওয়ার আগে জিরুর একটি শট অবশ্য প্রতিহত হয় জাগরেবের পোস্টে লেগে। জিরুর লালকার্ডটি আসে দুই হলুদ কার্ডের ফলশ্রুতিতে। রেফারির সঙ্গে তর্ক করে প্রথম হলুদ কার্ডটি পেয়েছিলেন তিনি। কিন্তু ম্যাচের ৪০ মিনিটে বাজে ট্যাকলে দলকে ডুবিয়ে দিয়ে মাঠের বাইরে আশ্রয় নেন তিনি। আত্মঘাতী গোলটির জন্য নিজের ভাগ্যকে দুষতেই পারেন চ্যাম্বারলিন। জোসিপ সিগালির শট ডেভিড ওসপিনা প্রতিহত করলেও ফিরতি বলটি চ্যাম্বারলিনের শরীরে লেগে নিজেদের জালে প্রবেশ করে। দশজনী আর্সেনালের বিপক্ষে জাগরেবকে ২-০ গোলে এগিয়ে নেন ফার্নান্দেজ। পাওলো মাচাদোর কর্নার থেকে দারুণ হেডে গোল করেন তিনি। খেলার একেবারে শেষ লগ্নে এসে ওয়ালকটের গোল সান্ত্বনার বদলে আক্ষেপের মাত্রাটাই বাড়িয়েছে আর্সেনালের। হারের পর নিজের অভিব্যক্তি গোপন রাখেননি কোচ ওয়েঙ্গার, ‘কোনো প্রতিযোগিতা শুরুর আদর্শ ফল এটি নয়। হার কারওরই কাম্য নয়। তবে আমাদের এখনো অনেক খেলা বাকি আছে। আমি নিশ্চিত সেই খেলাগুলোতে আমরা স্বাভাবিক খেলা খেলেই ঘুরে দাঁড়াব। সূত্র: এএফপি।
