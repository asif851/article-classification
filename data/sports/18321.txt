



সৌরভের সমান ২১টি টেস্ট জয়ে ভারতকে নেতৃত্ব দিয়েছেন কোহলি, সামনে ধোনির ২৭ জয়ের রেকর্ড
কোহলির নেতৃত্বে ভারত বিদেশের মাটিতেও টেস্ট সিরিজ জিততে শুরু করবে বলে মন্তব্য সৌরভের
 সামনে অস্ট্রেলিয়া-ইংল্যান্ড সফরে কোহলির আসল পরীক্ষা


অধিনায়কত্ব নিয়েছেন খুব বেশি দিন হয়নি। এরই মধ্যে সৌরভ গাঙ্গুলীকে ছুঁয়ে ফেলেছেন বিরাট কোহলি। সৌরভের সমান ২১টি টেস্ট জয়ে নেতৃত্ব দিয়েছেন ভারতকে। সামনে কেবল মহেন্দ্র সিং ধোনির ২৭ জয়ের রেকর্ড। অধিনায়ক হিসেবে কোহলি একদিন ভারতের সব রেকর্ড যে ভেঙে দেবেন, এ নিয়ে সংশয় নেই খোদ সৌরভেরই।ভারতীয় ক্রিকেটে আক্রমণাত্মক মেজাজ তিনিই নিয়ে এসেছিলেন। দেশের বাইরেও ভারত বাঘ হয়ে উঠতে শুরু করেছিল ‘দাদা’র সময়ে। ওয়ানডে সিরিজে দক্ষিণ আফ্রিকাকে তাদেরই মাঠে ৫-১ ব্যবধানে ধরাশায়ী করাটা সৌরভ মুগ্ধ হয়ে উপভোগ করেছেন। বিদেশের মাটিতে টেস্ট সিরিজ জয়ও কোহলির হাত ধরে আসবে বলে মনে করেন সৌরভ, ‘কোহলি দুর্দান্ত করছে। বিদেশের মাটিতেও টেস্ট সিরিজ জয়ও একসময় আসবে। আসলে ভারতের হয়ে পূর্ণ সিরিজে দায়িত্ব সে কিন্তু পালন করেছে মাত্র দুই জায়গায়। ওয়েস্ট ইন্ডিজ আর দক্ষিণ আফ্রিকায়।’
ইন্ডিয়া টুডেকে কোহলিকে নিয়ে নিজের অপার মুগ্ধতার কথাই জানিয়েছেন ভারতের সাবেক এই অধিনায়ক, ‘আমি এমএস ধোনির অধিনায়কত্ব দেখেছি, রাহুল দ্রাবিড়কে অধিনায়ক হিসেবে দেখেছি। কিন্তু আর কাউকে অধিনায়ক হিসেবে এত ধারাবাহিকভাবে ব্যাট করতে দেখিনি, কোহলি যেমনটা করছে।’তবে কোহলির সামনে যে বড় পরীক্ষা অপেক্ষা করছে, সেটাও মনে করিয়ে দিয়েছেন সৌরভ, ‘পরের দুটি সিরিজ অস্ট্রেলিয়া আর ইংল্যান্ডে। ও অধিনায়ক হিসেবে কেমন, তা ঠিক করে দেবে এই দুটি সিরিজ। ওর সামর্থ্য আছে। সবচেয়ে সেরা ব্যাপারটা হলো, ও সামনে থেকে নেতৃত্ব দিতে ভালোবাসে। দক্ষিণ আফ্রিকা সফরেই কতগুলো সেঞ্চুরি করল দেখুন।’এখানেও শেষ হয়নি সৌরভের কোহলি-বন্দনা। কেউ যদি মনে করেন, কোহলির সময়টা স্রেফ ভালো যাচ্ছে বলেই সে রানের পর রান করছে, তাঁদের উদ্দেশে সৌরভের বার্তা, ‘কোহলি ভারতীয় ক্রিকেটের পতাকা-বাহক। আমি আমার ক্যারিয়ারে, দ্রাবিড় আর শচীন টেন্ডুলকারের ক্যারিয়ারে অনেক সেরা সময় দেখেছি। আমি মন থেকে বিশ্বাস করি, শুধু সেরা সময় যাচ্ছে বলে নয়, কোহলি আসলেই সেরা প্রতিভাদের একজন।
