
এ যেন রাজত্ব হাতবদলের মতো। একজনের শাসনকাল শেষ, তো অন্যজনের শুরু। গত তিনটি মৌসুম ধরে ইউরোপের রাজমুকুট বার্সেলোনা, রিয়াল মাদ্রিদ ও বায়ার্ন মিউনিখের দখলে। দলীয় অর্জনের ছায়া পড়ছে ব্যক্তিগত সাফল্যেও। সর্বশেষ পাঁচবারের ব্যালন ডি’অরের সেরা তিনেও এদেরই রাজত্ব। এবারের সংক্ষিপ্ত ২৩-এ ১৬ জন ফুটবলারই খেলেন এই তিন ক্লাবে।আজ ফিফা ও ফ্রান্স ফুটবল ম্যাগাজিন ২৩ জনের এই সংক্ষিপ্ত তালিকা প্রকাশ করেছে। এতে আছেন বার্সার ৬ জন, রিয়াল ও বায়ার্ন থেকে ৫ জন করে।গত মৌসুমে বার্সাকে ট্রেবল জেতানোর পথে এমএসএন-ত্রয়ী করেছে ১২২ গোল। তিনজনের একজনও বাদ পড়লে সেটি আশ্চর্যের হতো। মেসি-সুয়ারেজ-নেইমারের পাশাপাশি বার্সার প্রতিনিধিত্ব করছেন আন্দ্রেস ইনিয়েস্তা, হাভিয়ের মাচেরানো ও ইভান রাকিটিচ। রিয়ালের ‘বিবিসি’ও আছে এই তালিকায়। বেল-বেনজেমা-রোনালদোর পাশাপাশি আছেন হামেস রদ্রিগেজ ও টনি ক্রুস। বায়ার্নের পাঁচজন—রবার্ট লেভানডফস্কি, আরিয়েন রোবেন, টমাস মুলার, আর্তুরো ভিদাল ও গোলরক্ষক ম্যানুয়েল ন্যয়ার। বাকি মাত্র সাতটি জায়গার তিনটি আবার ম্যানচেস্টার সিটির। একজন করে প্রতিনিধি আছে চেলসি, আর্সেনাল, পিএসজি ও জুভেন্টাসের। তালিকা ২৩ জনের হলেও সবাই মোটামুটি নিশ্চিত লড়াই এবারও দুজনেরই। ২০০৭ থেকেই গত সাতবারই চকচকে সোনার বলটি এই দুজনই ভাগাভাগি করে নিচ্ছেন। এবারও মেসি কিংবা রোনালদোর হাতে সেটি উঠতে চলেছে বলেই মনে হচ্ছে। তবে বাকিদের পক্ষেও সমর্থকেরা গলাবাজি করতেই পারেন। করতে পারেন জল্পনা-কল্পনা, বিতর্ক। চায়ের কাপে ঝড় তোলার জন্য সময় পাচ্ছেন পাক্কা ৮৩ দিন। ১১ জানুয়ারি ঘোষিত হবে বিজয়ীর নাম।
সংক্ষিপ্ত তালিকা:বার্সেলোনা: লিওনেল মেসি, নেইমার, লুইস সুয়ারেজ, আন্দ্রেস ইনিয়েস্তা, হাভিয়ের মাচেরানো, ইভান রাকিটিচরিয়াল: ক্রিস্টিয়ানো রোনালদো, গ্যারেথ বেল, করিম বেনজেমা, টনি ক্রুস, হামেস রদ্রিগেজবায়ার্ন: রবার্ট লেভানডফস্কি, আরিয়েন রোবেন, টমাস মুলার, আর্তুরো ভিদাল ও গোলরক্ষক ম্যানুয়েল ন্যয়ারম্যান সিটি: সার্জিও আগুয়েরো, ইয়াইয়া তোরে, কেভিন ডি ব্রুইনজুভেন্টাস: পল পগবাপিএসজি: ইব্রাহিমোভিচ
