
শিরোনাম দেখে চমকেই ওঠার কথা। পুরো ফুটবল বিশ্বই যেখানে দুভাগ হয়ে যাচ্ছে তাঁদের শ্রেষ্ঠত্বের প্রশ্নে, সেখানে রোনালদো নিজেই কিনা সেরার আসনে বসিয়ে দিলেন চিরপ্রতিদ্বন্দ্বী মেসিকে! হ্যাঁ, আর্জেন্টাইন ফরোয়ার্ডকে সত্যিই এগিয়ে রেখেছেন রোনালদো। তবে তিনি রিয়াল মাদ্রিদের পর্তুগিজ ফরোয়ার্ড নন। ব্রাজিলের সাবেক তারকা, দ্য ফেনোমেনন।কে সেরা, মেসি না রোনালদো? বিতর্কটা চলছে অনেক দিন ধরেই। সম্প্রতি পর পর দুরাতে দুই হ্যাটট্রিক দিয়ে সেটা আরও উসকে দিয়েছেন চিরপ্রতিদ্বন্দ্বী দুই ক্লাব বার্সেলোনা ও রিয়াল মাদ্রিদের দুই তারকা। সেই বিতর্কে যোগ দিয়েছেন বার্সেলোনা-রিয়াল দুই ক্লাবেই খেলে যাওয়া রোনালদোও।দুজনের মধ্যে একজনকে সেরা বেছে নেওয়ার কাজটা যে খুবই কঠিন, সেটা স্বীকার করেই শুরু করেছেন ব্রাজিলিয়ান কিংবদন্তি। তবে শেষ পর্যন্ত এগিয়ে রেখেছেন মেসিকেই, ‘এটা খুবই কঠিন। ব্যাপারটা এমন যে, আপনাকে অনেক সুন্দর সুন্দর বাড়ি দেখানো হচ্ছে কিন্তু বেছে নিতে হবে শুধু একটিই। কিন্তু আমি মেসিকেই এগিয়ে রাখব। তাকে আমার বেশি পরিপূর্ণ মনে হয়। অন্ততপক্ষে সে ম্যাচের ভাগ্য গড়ে দেওয়ার দিক থেকে এগিয়ে আছে। গুরুত্বপূর্ণ মুহূর্তে সে হাজির হয় আর গোল করে বসে।’
রোনালদোর চেয়ে মেসিকে এগিয়ে রাখার কাজটা এর আগেও একবার করেছিলেন ফেনোমেনন। গতবার ফিফা বর্ষসেরা ফুটবলার নির্বাচনের সময়ও বলেছিলেন, রোনালদোর চেয়ে এগিয়ে আছে মেসিই। সেবার বিশ্বকাপের সর্বোচ্চ গোলদাতা বলেছিলেন, ফিফা বর্ষসেরার নির্বাচনে ভোট দেওয়ার ক্ষমতা থাকলে রোনালদোর বদলে মেসিকেই ভোটটি দিতেন, ‘এই দুজনের কাকে বেছে নেব এ নিয়ে আমি দ্বিধায় আছি। তবে আমি ভোট দিলে তা হয়তো মেসিই পেত। কারণ, ম্যাচের ভাগ্য গড়ে দেওয়া, অনেক অনেক গোল ও ট্রফি জেতার পাশাপাশি ও ফুটবলে বিশেষ এক ধরনের জাদু নিয়ে এসেছে। ক্রিস্টিয়ানো টেকনিকের দিক দিয়ে অসাধারণ, দক্ষ ও অনেক কার্যকর। কিন্তু মেসি সেই অপ্রত্যাশিত চমকটা প্রতিনিয়তই দিয়ে যাচ্ছে।’
