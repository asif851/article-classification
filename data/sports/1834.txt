
নেইমারকে পিএসজিতে ভাগিয়ে নেওয়ার কলকাঠি নাকি দানি আলভেসই নাড়ছেন। বার্সেলোনার সাবেক তারকা জুভেন্টাস ঘুরে এবার ভিড়েছেন প্যারিসের ক্লাবটিতে। সেখানে আগে থেকেই ব্রাজিলিয়ানদের একটা ভিড় ছিলই। এবার তাতে নেইমারকেও যোগ দিতে সবচেয়ে প্রলুব্ধ নাকি করছেন আলভেস। নেইমার আসলেই কী ভাবছেন, এটার ভালো খবর তাই আলভেস দিতে পারবেন। এই ভেবে সাংবাদিকেরা ধরনা দিয়েছিলেন এই ফুলব্যাকের পেছনে।
ত্রফি দেস চ্যাম্পিয়নসে পিএসজিকে ২-১ গোলের জয় এনে দেওয়ার পর আলভেস অনেক কিছু বলেও যেন কিছুই বললেন না। বার্সাকে অকৃতজ্ঞ, স্বার্থপর বলে জুভেন্টাসে নাম লেখানো এই ফুলব্যাক যে নেইমারকে পেশাদার ফুটবলে আবেগের জায়গা নেই, সেটিই যেন নতুন করে বোঝাচ্ছেন।
আলভেস বলেছেন, ‘নেইমারের সঙ্গে আমার প্রতিদিনই কথা হয়। তবে সব সময় যে ফুটবল নিয়ে আমরা কথা বলি, তা নয়। আমি ওকে মাথা ঠান্ডা রাখতে বলছি। কারণ, এ ধরনের পরিস্থিতিতে কানে যত কথা ভেসে আসবে, সবগুলো কানে নিলে আপনার দশা হবে পাগলের মতো। আমি ওকে বলেছি, তোমাকে স্বার্থপর হতেই হবে। কারণ, যখন তুমি প্রত্যাশিত ফলাফল এনে দিতে পারবে না, ক্লাবগুলো কিন্তু তোমার কথা একটুও ভাববে না। এর সবচেয়ে বড় উদাহরণ আমি।’
বার্সায় আট বছর কাটানোর পর গত মৌসুমে বিনা মূল্যে জুভেন্টাসে গিয়ে ভিড়েছিলেন আলভেস। বার্সা নতুন চুক্তি দিতে চায়নি এই ব্রাজিলিয়ানকে। আলভেসের বয়সটা নিরুৎসাহিত করছিল বার্সাকে। কিন্তু রাইট ব্যাকের সেই শূন্যতা বার্সা পূরণ করতে পারেনি কিছুতেই। আলভেসও বয়সকে ভুল প্রমাণ করে দুর্দান্ত খেলে চলেছেন। এবার তো পিএসজির হয়ে অভিষেকে গোলও করলেন।
৩৪ বছর বয়সী এই ডিফেন্ডার এর আগে বার্সার ক্লাব কর্তাদের স্বার্থপর বলেছিলেন প্রকাশ্যেই। এবার নেইমারকে বলছেন নিজের ভালোটা দেখতে। পিএসজি যদি তাঁকে তিন গুণ বেশি বেতন দেয়, কেন নেইমার পিএসজির কথা ভাববেন না? পিএসজিতে এলে যদি নেইমার মেসির ছায়া থেকে বের হতে পারেন, কেন সেই চেষ্টা তিনি করবেন না? হতে পারে পিএসজি বার্সার মতো বড় ক্লাব নয়। কিন্তু আলভেস এও মনে করিয়ে দিচ্ছেন, ‘বড় সিদ্ধান্ত নিতে সাহসী হতে হয়। আমি সবচেয়ে সাহসী। বার্সা ছেড়েছি, এরপর জুভেন্টাসও। ওকে সামনে এগিয়ে যাওয়ার সিদ্ধান্ত নিতে হবে। আমি শুধু চাই, আমার বন্ধু, সে যেখানেই থাক সুখে থাকুক। তবে অবশ্যই ও যদি পিএসজিতে আসে, অনেক ভালো হবে।’
প্রাক-মৌসুমে দুর্দান্ত ফর্মে আছেন নেইমার। আগের দুই ম্যাচে গোল করেছেন। আজ এল ক্লাসিকোতে দুটি গোল বানিয়ে দিয়েছেন। এমন একজন খেলোয়াড়কে নিজ ক্লাবে দেখতে চাইবে সবাই। এই বাস্তবতা বার্সা-সমর্থকদের বুঝতে বলেছেন আলভেস। সেই সঙ্গে এও দাবি করেছেন, ‘আমি চাই নেইমার পিএসজিতে আসুক। তবে ওর সিদ্ধান্তের ওপর আমার কোনো হাত নেই। এটা ওর জন্য অনেক গুরুত্বপূর্ণ এক সিদ্ধান্ত, আর সাহসী পুরুষদের এমন সিদ্ধান্ত নিতেই হয়। নেইমার আমার খুব ভালো বন্ধু। আমি সব সময়ই আমার বন্ধুদের পাশে দাঁড়াই। তবে ওর সিদ্ধান্তে আমি কোনো হস্তক্ষেপ করতে পারি না।’
