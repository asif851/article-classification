
ওয়াংখেড়ে স্টেডিয়ামের ‘ব্যাটিং স্বর্গ’ দক্ষিণ আফ্রিকাকে আনন্দিত করলেও ভারতীয় শিবির এতে বেজায় ক্ষুব্ধ। এতটাই যে, ম্যাচ শেষে ভারতীয় দলের টিম ডিরেক্টর রবি শাস্ত্রীর সঙ্গে এক হাত হয়ে গেছে মুম্বাই ক্রিকেট অ্যাসোসিয়েশনের (এমসিএ) কিউরেটর সুধীর নায়েকের। উইকেট নিয়ে রবি শাস্ত্রীর মন্তব্যে খুব চটেছেন নায়েক। এ ব্যাপারে ভারতীয় ক্রিকেট বোর্ডের (বিসিসিআই) কাছে আনুষ্ঠানিক অভিযোগও নাকি করবেন।হিন্দুস্তান টাইমস জানিয়েছে, গত পরশু রোববার রাতে খেলা শেষ হওয়ার পরপরই নাকি শাস্ত্রী মাঠের ভেতর গিয়ে সুধীর নায়েককে দুকথা শুনিয়ে দেন। ব্যঙ্গ করে নায়েককে বলেন, ‘দারুণ উইকেট বানিয়েছেন।’ এর পর শাস্ত্রী নাকি তাঁকে গালিও দিয়েছেন। ক্ষুব্ধ নায়েক পাল্টা জবাব দেন, ‘আমাকে ক্রিকেট শেখাতে আসবেন না। ভারতীয় দলে কেবল আপনি খেলেননি, আমিও খেলেছি।’১৯৭৪ সালে ভারতের পক্ষে ৩টি টেস্ট ও ২টি ওয়ানডে খেলা সুধীর নায়েক ঘটনাটি সঙ্গে সঙ্গেই এমসিএ কর্তাদের জানান।মুম্বাইয়ের উইকেট নিয়ে নিজের মতো করে বিরক্তি প্রকাশ করেছেন ভারতীয় অধিনায়ক মহেন্দ্র সিং ধোনিও। ম্যাচ শেষে সংবাদ সম্মেলনে ভারতীয় দলের শক্তির সঙ্গে সংগতি রেখে উইকেট তৈরি না করার সমালোচনাই করেছেন, ‘আমাদের শক্তিমত্তার সঙ্গে এই উইকেটের কোনো সম্পর্কই ছিল না। ম্যাচের সময় ফাস্ট বোলার, স্পিনার যার কথাই বলুন, সে-ই মার খেয়েছে। উইকেট ছিল পুরোপুরিই ব্যাটিং-স্বর্গ। স্পিনাররা এই উইকেট থেকে কোনো টার্নই পায়নি।’এদিকে বার্তা সংস্থা পিটিআই নাম প্রকাশে অনিচ্ছুক একটি সূত্রকে উদ্ধৃত করে জানিয়েছে, ভারতীয় দলের তরফ থেকে শেষ ওয়ানডের জন্য টা​র্নিং উইকেট বানাতে অনুরোধ করা হয়েছিল। সেই অনুরোধে যে সুধীর নায়েক কর্ণপাত করেননি, সেটি তো দক্ষিণ আফ্রিকান ব্যাটসম্যানদের তাণ্ডব থেকেই পরিষ্কার। সূত্র: হিন্দুস্তান টাইমস, জি নিউজ।
