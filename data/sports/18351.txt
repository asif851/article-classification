

পুরো দেশই শীতে জবুথবু। সূর্য যেন অভিমানী প্রেমিকা, কুয়াশার চাদরের আড়ালে মুখ লুকিয়েছে। কুয়াশার প্রভাব পড়ল বাংলাদেশ ক্রিকেট লিগে দুটো ম্যাচেই। একটি ম্যাচে তো এক বলও গড়াতে পারল না। অন্য ম্যাচটিতে তবু খেলা হলো কিছুক্ষণ। আর তাতেই কুয়াশা ভেদ করে রৌদ্রোজ্জ্বল হয়ে উঠল মুশফিকুর রহিম ও নাঈম ইসলামের ব্যাট। উত্তরাঞ্চলের দুই ব্যাটসম্যানই আজ সেঞ্চুরি তুলে নিয়েছেন। অবশ্য দুটি ম্যাচই শেষ পর্যন্ত কুয়াশা-সিক্ত ড্র-ই হয়েছে।নাসির হোসেনের একটুর জন্য সেঞ্চুরি না-পাওয়া দিয়ে এই রাউন্ডের যাত্রা শুরু হয়েছিল। ৯৯ রানে রানআউটের খাড়ায় পড়েছিলেন নাসির। কিন্তু নাসির সেঞ্চুরির দরজায় কড়া নেড়ে ফিরে এলেও গৃহপ্রবেশ ঘটেছে ফরহাদ রেজা, ইমরুল কায়েস, মিঠুন, শামসুর রহমানের। পঞ্চম ও ষষ্ঠ ব্যাটসম্যান হিসেবে এবার সেঞ্চুরি করলেন মুশফিক আর নাঈম।
তৃতীয় দিন শেষেই ফিফটির দেখা পেয়েছিলেন নাঈম। অপরাজিত ছিলেন ৫৯ রানে। মুশফিক পিছিয়ে ছিলেন ঢের। ব্যাট করছিলেন ২৬ রানে। বেশ আক্রমণাত্মক মেজাজে খেলে আজ দুজনই পিঠাপিঠি সেঞ্চুরি তুলে নেন। ১২৭ বলে ১০৬ রানের ইনিংসটায় ১৭টি চার মেরেছেন নাঈম। এর পরই রিটায়ার্ড আউট। আর ঠিক সেঞ্চুরি করেই আউট হওয়া মুশফিক ১০৮ বলের ইনিংসটায় ১১টি চারের পাশাপাশি মেরেছেন ৫টি ছক্কা। অবশ্য এ দুজনের চেয়েও বেশি মারকুটে মেজাজে ছিলেন নাসির। প্রথম ইনিংসে সেঞ্চুরি-বঞ্চনার জবাব দিতেই যেন ৫০ রান করেছেন মাত্র ৩৫ বলে। ৬টি চার ও ৩টি ছক্কায়।
৬ উইকেটে ৩৪১ করে উত্তরাঞ্চল। দক্ষিণাঞ্চলের প্রথম ইনিংসের চেয়ে ৩৩৫ রানে এগিয়েও যায়। কিন্তু তাতেই খেলা ড্র। দক্ষিণাঞ্চলের আর দ্বিতীয় ইনিংসে ব্যাট করার সুযোগই হলো না। উত্তর বনাম দক্ষিণের ম্যাচটিতে ১৫৩ রানের ইনিংসটির পাশাপাশি ৬৯ রানে ২ উইকেট নিয়ে ম্যাচ সেরা ফরহাদ রেজা।
মধ্যাঞ্চল ও পূর্বাঞ্চলের ম্যাচটিতেও ম্যাচসেরার পুরস্কার অবিসংবাদিতভাবে জিতেছেন শামসুর। ২৬৭ রানের ইনিংসটা খেলে ম্যাচসেরার পুরস্কার আগেই ঠিক করে ফেলেছিলেন এই ওপেনার!
