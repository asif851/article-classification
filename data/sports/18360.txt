
যুদ্ধবিধ্বস্ত সিরিয়ার বিশ্বকাপ বাছাইপর্বের প্লে অফে খেলাটাই একটা বিস্ময়। সেখান থেকে প্রথমবারের মতো বিশ্বকাপ ফুটবলের কাছাকাছি পৌঁছে যাওয়া। মালয়েশিয়ায় নিজেদের ‘হোম’ ম্যাচেই অস্ট্রেলিয়াকে ১-১ গোলে রুখে দিয়ে সেই সম্ভাবনা জেগেছিল অনেকটাই। কিন্তু আজ অস্ট্রেলিয়ার মাটিতে আশাভঙ্গের বেদনায় জর্জরিত হতে হলো তাদের। হাড্ডাহাড্ডি লড়াই নির্ধারিত সময় ১-১ গোল ড্র থাকার পর অতিরিক্ত সময়ে টিম কাহিলের গোলে স্বপ্ন ভেঙে চুরমার হয়ে গেল তাদের।
অথচ সিডনিতে প্লে অফের ফিরতি লেগে ৬ মিনিটেই ওমর আল-সোমার গোলে এগিয়ে গিয়েছিল। কিন্তু সেটি মাত্র ৭ মিনিটের জন্য। ১৩ মিনিটে কাহিলের গোলেই সমতায় ফেরে অস্ট্রেলিয়া। এরপর নির্ধারিত সময় পর্যন্ত খেলা ১-১ গোলে অমীমাংসিত ছিল। দুই লেগ মিলিয়ে ম্যাচ ২-২ গোলে অমীমাংসিত থাকায় খেলা গড়ায় অতিরিক্ত সময়ে। খেলা শুরুর ৪ মিনিটের মাথায় মাহমুদ আল-মাওয়াজ দ্বিতীয় হলুদ কার্ড দেখছে ১০ জনে পরিণত হয় সিরিয়া। এ সুযোগে ১০৯ মিনিটের মাথায় রবি ক্রুজের ক্রস থেকে হেডে জয়সূচক গোলটি করেন কাহিল।দুই লেগ মিলিয়ে ৩-২ গোলের এ জয়ে চূড়ান্ত প্লে-অফ পর্বে পৌঁছাল অস্ট্রেলিয়া। কনকাকাফ অঞ্চলে চতুর্থ স্থানে থাকা দলের বিপক্ষে প্লে অফ খেলবে অস্ট্রেলিয়া। কনকাকাফ অঞ্চলের চার নম্বর দল এখন পানামা। সূত্র: এএফপি
