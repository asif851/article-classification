
গত বছরটা চোটের সঙ্গেই কেটেছে মোস্তাফিজুর রহমানের। একের পর এক চোটের ধাক্কা সামলে আবারও মাঠে নিয়মিত হয়েছেন বাঁহাতি পেসার। শ্রীলঙ্কার বিপক্ষে টেস্ট সিরিজে খেলেছেন কোনো অস্বস্তি ছাড়াই। এবার তাঁর ‘প্রিয়’ সংস্করণ ওয়ানডেতেও চেনা রূপে ফেরার পালা। 
শ্রীলঙ্কা সফরের পরই মোস্তাফিজকে ব্যস্ত হতে হবে আইপিএল নিয়ে। আয়ারল্যান্ডে মে মাসে ত্রিদেশীয় সিরিজ। জুনে চ্যাম্পিয়নস ট্রফি। মোস্তাফিজের সামনে ব্যস্ত সূচি। এই ব্যস্ত সূচি মাথায় রেখে মোস্তাফিজকে বিশ্রাম দিয়ে দিয়ে খেলানোর কোনো পরিকল্পনা কি আছে বাংলাদেশের?  ডাম্বুলায় আজ সংবাদ সম্মেলনে প্রশ্নটা করা হলে বাংলাদেশ ওয়ানডে ও টি-টোয়েন্টি অধিনায়ক মাশরাফি বিন মুর্তজা বললেন, ‘ওর যদি বিশ্রামের দরকারই হয়, আমাদের ফিজিও-ট্রেনাররা সেটা নিয়ে আলাপ করবেন। তবে আমি মনে করি, আইপিএল না খেলে যদি বাংলাদেশের হয়ে সব ম্যাচ খেলতে হয়, তবে তার সেটাই করা উচিত। দেশ সবার আগে।’
