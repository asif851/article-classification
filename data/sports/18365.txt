
নামটা কি অপরিচিত ঠেকছে? তাহলে একটু পরিচয় করিয়ে দেওয়া যাক। অস্ট্রেলীয় নারী ক্রিকেট দলের অন্যতম সদস্য এই এলিস পেরি। মাত্র ১৬ বছর বয়সে আন্তর্জাতিক ক্রিকেটে অভিষিক্ত পেরি বিশ্বের সেরা অলরাউন্ডারদের একজন। এখানেই তাঁর পরিচয় শেষ হয়ে যায়নি। একমাত্র অস্ট্রেলীয় হিসেবে ক্রিকেট ও ফুটবল বিশ্বকাপ খেলার রেকর্ডটিও তাঁর! কদিন পরেই শুরু হতে যাওয়া নারী বিশ্বকাপে অস্ট্রেলীয় দলের অন্যতম গুরুত্বপূর্ণ সদস্য এই নারী ক্রিকেট তারকা।ক্রীড়াবিদ হিসেবে যে তিনি বিশ্বমানের, সেটি জানাই ছিল। ক্রিকেট বিশ্বকাপের ফাইনালের প্লেয়ার অব দ্য ম্যাচ হয়ে কিংবা বিশ্বকাপে গোল করে সেটাই আগেই জানিয়েছেন। তবে ভবিষ্যদ্বক্তা হিসেবেও তিনি যে দুর্দান্ত, সেটি জানা গেছে গতকাল। নিউজিল্যান্ডের বিপক্ষে ম্যাচের আগেই বাংলাদেশের জয়ের ভবিষ্যদ্বাণী করে রেখেছিলেন পেরি!৮ জুনই প্রথম চমকের শুরু। অফিশিয়াল অ্যাকাউন্টে পেরির টুইট , ‘বাংলাদেশ-নিউজিল্যান্ড, এটা বাংলাদেশই জিতবে।’ ব্যাপারটা যে একজন অস্ট্রেলীয় হিসেবে তাঁকে দুশ্চিন্তায় ফেলছে, সেটি বুঝিয়ে দিয়েছেন বিরক্ত হওয়ার ইমোটিকন দিয়ে। পেরির সে বার্তা হেসেই উড়িয়ে দিয়েছিলেন সবাই। কাল বাংলাদেশ দল ব্যাটিং বিপর্যয়ে পড়ার পরও ‘ভবিষ্যদ্বাণী’ থেকে টলানো যায়নি তাঁকে। সাকিব আল হাসান ও মাহমুদউল্লাহ জুটিতে ১০০ পেরোনোর খানিক পরেই নতুন বার্তা, ‘বাংলাদেশ এখনো জিততে পারে।’সাকিব ও মাহমুদউল্লাহর সেঞ্চুরির পর দুজনকেই আলাদা করে অভিনন্দন জানিয়েছেন। আর বাংলাদেশের জয় নিশ্চিত হয়ে যাওয়ার পর করেছেন পুরো দলকে, ‘কী দারুণ জয় পেল বাংলাদেশ, অভিনন্দন। আমি আগেই এ কথা বলেছিলাম।’ পরশু তাঁর টুইটে এক অনুসরণকারী মন্তব্য করেছিল, ‘স্বপ্নে হতে পারে (বাংলাদেশের জয়)।’ বাংলাদেশের জয়ের পর তাঁকেও খোঁচা দিতে ছাড়েননি পেরি। সেই টুইটের কথা মনে করিয়ে দিয়ে জিজ্ঞেস করেছেন, ‘এই যে, বেঁচে আছ?’বাংলাদেশের জয়ে যতই মুগ্ধ হোন না কেন, শেষ পর্যন্ত পেরি দেশপ্রেমিকই। সে কারণেই আজকের ম্যাচ নিয়েও ভবিষ্যদ্বাণী দিয়ে রেখেছেন, ‘আজ ইংল্যান্ডকে হারাতে যাচ্ছে অস্ট্রেলিয়া।’ বাংলাদেশের মানুষ নিশ্চয়ই পেরির এই ভবিষ্যদ্বাণীটা ভুল হোক, এটিই চাইবেন!
