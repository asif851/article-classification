
৩১ মার্চ, ১৯৮৬। শ্রীলঙ্কার মোরাতুয়ায় এশিয়া কাপের গ্রুপ পর্বে পাকিস্তানের মুখোমুখি হয়েছিল গাজি আশরাফ হোসেন লিপুর বাংলাদেশ। ক্রিকেটের আন্তর্জাতিক ময়দানে সেটা ছিল বাংলাদেশ দলের প্রথম ম্যাচ। ৩১ বছর পর অস্ট্রেলিয়ার বিপক্ষে ঢাকা টেস্ট দিয়ে আজ দারুণ এক মাইলফলক ছুঁয়ে ফেলল বাংলাদেশ। ক্রিকেটের তিন ফরম্যাট মিলিয়ে আন্তর্জাতিক অঙ্গনে এটা যে বাংলাদেশের ৫০০তম ম্যাচ!
৩১ বছর আগের সেই এশিয়া কাপে পাকিস্তানের বিপক্ষে ৭ উইকেটের হার দিয়ে যাত্রা শুরু করেছিল বাংলাদেশ দল। ৪৯৯ ম্যাচে এ পর্যন্ত ১৩৫ জয় তুলে নিতে পেরেছে বাংলাদেশ। হার ৩৪০ ম্যাচ, ১৫ ম্যাচ ড্র ও বাকি ৯ ম্যাচে ফল হয়নি। জয়-পরাজয়ের অনুপাত ০.৩৯৭। ১৯৮৩ সালে ক্রিকেটের আন্তর্জাতিক ময়দানে আবির্ভাবের পর তিন ফরম্যাট মিলিয়ে এ পর্যন্ত ৬৪৭ ম্যাচ খেলেছে জিম্বাবুয়ে। তাঁদের জয়-পরাজয়ের অনুপাত ০.৩৪০।
টেস্ট ক্রিকেটের যাত্রা শুরু ১৫ মার্চ, ১৮৭৭। এদিন ক্রিকেটের আন্তর্জাতিক অঙ্গনে অস্ট্রেলিয়া ও ইংল্যান্ডেরও যাত্রা শুরু। তিন ফরম্যাট মিলিয়ে সবচেয়ে বেশিসংখ্যক ম্যাচ খেলেছে অস্ট্রেলিয়া। মিরপুরে নিজেদের ক্রিকেট ইতিহাসে ১৭৯৬তম আন্তর্জাতিক ম্যাচ খেলছে সফরকারী দল। ১৭৭৬ ম্যাচ নিয়ে দ্বিতীয় ইংল্যান্ড। এরপর যথাক্রমে ভারত (১৫১৬ ম্যাচ), পাকিস্তান (১৪০৩ ম্যাচ), ওয়েস্ট ইন্ডিজ (১৩৭৭ ম্যাচ), নিউজিল্যান্ড (১২৪৭ ম্যাচ), শ্রীলঙ্কা (১১৫৭ ম্যাচ), দক্ষিণ আফ্রিকা (১০৯৩ ম্যাচ) ও জিম্বাবুয়ে (৬৪৭ ম্যাচ)।
আন্তর্জাতিক ক্রিকেটে বাংলাদেশের ৫০০ ম্যাচের হিসাব




সংস্করণ


ম্যাচ


জয়


পরাজয়


ড্র/ফল হয়নি




টেস্ট


১০১*


৯


৭৬


১৫




ওয়ানডে


৩৩২


১০৫


২২০


৭




টি-টোয়েন্টি


৬৭


২১


৪৪


২




* ম্যাচ চলছে
১৭ বছর আগে টেস্ট অভিষেকের পর এ ফরম্যাটে ১০১তম ম্যাচ খেলতে নেমেছে বাংলাদেশ। টেস্টে এ পর্যন্ত ৯ জয় ও ১৫ ড্রয়ের বিপরীতে ৭৬ হারের পরিসংখ্যান যেকোনো ভক্তেরই মন খারাপ করে দেবে। সর্বোচ্চসংখ্যক টেস্ট খেলার রেকর্ড ইংল্যান্ডের। ৯৮৯ ম্যাচে ৩৫৫ জয় ও ৩৪৩ ড্রয়ের বিপরীতে ২৯০ ম্যাচ হেরেছে ইংলিশরা। ৮০২ টেস্ট খেলে দ্বিতীয় অস্ট্রেলিয়া ৩৭৭ জয় ও ২০৭ ড্রয়ের বিপরীতে হেরেছে ২১৫ ম্যাচ। 
উপমহাদেশের দলগুলোর মধ্যে সর্বোচ্চ ৫১৫ টেস্ট খেলেছে ভারত। ১৪২ জয় ও ২১৪ ড্রয়ের বিপরীতে ১৫৮ ম্যাচ হেরেছে তাঁরা। তবে ভারতের (০.৮৯৮) চেয়ে জয়-পরাজয়ের অনুপাতে এগিয়ে পাকিস্তান (১.১০০)। ৪১০ টেস্টে ১৩২ জয় ও ১৫৮ ড্রয়ের বিপরীতে ১২০ ম্যাচ হেরেছে পাকিস্তান।
ওয়ানডেতে এ পর্যন্ত ৩৩২ ম্যাচ খেলেছে বাংলাদেশ। এ ফরম্যাটে ১০৫ জয়ের বিপরীতে ২২০ ম্যাচে হেরেছে টাইগাররা। ৭টি ম্যাচে কোনো ফল আসেনি। ওয়ানডেতে সর্বোচ্চ ৯১৯ ম্যাচ খেলেছে ভারত। এরপর অস্ট্রেলিয়া (৯০১ ম্যাচ), পাকিস্তান (৮৭৯) ও শ্রীলঙ্কা (৮০০)। টি-টোয়েন্টিতে এ পর্যন্ত ৬৭ ম্যাচ খেলেছে বাংলাদেশ। ২১ জয় ও দুটি নো রেজাল্টের বিপরীতে এ ফরম্যাটে ৪৪ ম্যাচ হেরেছে টাইগাররা। সর্বোচ্চ ১১৪ টি-টোয়েন্টি ম্যাচ খেলেছে পাকিস্তান।
