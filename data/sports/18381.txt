
ছুটছেন রোমেলু লুকাকু, জয়রথ অব্যাহত রয়েছে ম্যানচেস্টার ইউনাইটেডের। রাশিয়ার তীব্র শীতেও সেই রথের চাকা এতটুকু শ্লথ হয়নি। দুর্দান্ত ফুটবলের পুরস্কারটা হাতেহাতেই মিলেছে সিএসকে মস্কোর বিপক্ষে ৪-১ গোলের বড় জয়ে। এই মৌসুমে এর মধ্যেই ১০ গোল করেছেন ২৪ বছর বয়সী লুকাকু। ইংলিশ লিগের ৬ ম্যাচে করেছেন ৬ গোল। তবে গত রাতের ম্যাচে আলো তিনি একাই ছড়াননি। সঙ্গী হিসেবে পেয়েছিলেন ফরাসি ফরোয়ার্ড অ্যান্থনি মার্শিয়ালকেও। ৩-৪-১-২ ফরমেশনে এই দুজনের জুটিতে স্বাগতিকদের ২৭ মিনিটের মধ্যেই ম্যাচ থেকে ছিটকে দেয় ইউনাইটেড। ৪ মিনিটে মার্শিয়ালের ক্রসে মাথা ছুঁইয়ে গোল-উৎসবের সূচনা করেন লুকাকু। ১৮ মিনিটে পেনাল্টি থেকে গোল করে স্কোরশিটে নাম লেখান মার্শিয়াল। এই মার্শিয়ালই লুকাকুর দ্বিতীয় গোলের উৎসে ছিলেন। বাম দিকটায় মস্কো-ডিফেন্ডারদের পুরো ম্যাচেই ব্যতিব্যস্ত রেখেছিলেন ২১ বছর বয়সী এই ফরাসি তারকা। বিরতির পর ১৫ মিনিটের মধ্যেই ইউনাইটেডকে চতুর্থ গোল এনে দেন হেনরিক মিখতারিয়ান। অবশ্য ওই গোলটি পেতে পারতেন ওই লুকাকুই। ডি-বক্সের প্রান্ত থেকে তাঁর শট গোলরক্ষক ঠেকালেও ফিরতি বলে গোল করেছেন মিখতারিয়ান। কন্সটানটিন কুচায়েভের গোলে শেষ পর্যন্ত ম্যাচে কিছুটা সান্ত্বনা খুঁজে পেয়েছে সিএসকে।কোচ হোসে মরিনহো এটিকে রাশিয়ার মাটিতে নিজের সেরা ম্যাচই বলেছেন, ‘আমি রাশিয়াতে এর আগে অনেক শক্তিশালী সব দল নিয়ে খেলেছি—চেলসি, ইন্টার, রিয়াল মাদ্রিদ; তবে আমি মনে করি আজকে ম্যানচেস্টার ইউনাইটেডের কোচ হিসেবেই আমি সেরা খেলাটায় দায়িত্ব পালন করলাম।’ লুকাকুর প্রশংসায় পঞ্চমুখ পর্তুগিজ কোচ। তবে তাঁকে সতর্ক করেছেন সমালোচকদেরও, ‘আমার মনে হয় তাঁর লক্ষ্যটা খুব পরিষ্কার। আপনাদের প্রশংসায় সে ভেসে যাবে না, কারণ সে জানে পরিস্থিতি সুবিধার না হলে আপনারা তাঁকে আঘাত করতে ছাড়বেন না।’চ্যাম্পিয়নস লিগের ‘এ’ গ্রুপে নিজেদের প্রথম দুটি ম্যাচই জিতল ম্যানচেস্টার ইউনাইটেড। রাতের অন্য খেলায় বেনফিকাকে হারিয়ে দ্বিতীয় স্থানে উঠে এসেছে এফসি বাসেল। সূত্র: এএফপি
 
