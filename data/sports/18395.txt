
ভারতের বিপক্ষে ওয়ানডে সিরিজে সবচেয়ে বড় বিস্ময় ছিল কী? মুস্তাফিজুর রহমানের কথা বলবেন তো! বলারই কথা, তবে আসল বিস্ময়টা ছিল চার পেসার নিয়ে বাংলাদেশের মাঠে নামাটা। যে বিস্ময় ছুঁয়ে গেছে দক্ষিণ আফ্রিকাকেও।দক্ষিণ আফ্রিকার টি-টোয়েন্টি অধিনায়ক ফ্যাফ ডু প্লেসি জানালেন সেই বিস্ময়ের কথা, ‘আমার মনে হয়, ওটা একটা দারুণ চমক ছিল। আপনি যখন উপমহাদেশের কোনো দলের বিপক্ষে খেলবেন, স্পিন আক্রমণের কথাই বেশি ভাববেন। আমার মনে হয় ভারতও স্পিন আক্রমণ আশা করেছিল। বাংলাদেশ দলে একসঙ্গে এতজন পেসারের খেলা ও ভালো করা সিরিজের বড় চমক ছিল।’ওয়ানডে সিরিজের নায়ক মুস্তাফিজুর রহমানের কথাও উঠল। ডু প্লেসির কণ্ঠে সমীহ, ‘টেিলভিশনে খেলা দেখার সময় তাকে দেখেছি। তবে বিশ্লেষণ করার মতো করে দেখা হয়ে উঠেনি এখনো। সে দুর্দান্ত বল করেছে। ভারত যে কারণে তাকে ভালোভাবে খেলতে পারেনি, সেটা দেখে আমরা শিক্ষা নিতে পারি।’তাহলে কী ধারণা করছেন, দক্ষিণ আফ্রিকার বিপক্ষেও বাংলাদেশ পেস চতুষ্টয় নিয়ে খেলবে? ডু প্লেসির জবাব, ‘আমি ঠিক নিশ্চিত নই। আমার মনে হয় তারা সেটা করতে পারে, কারণ ওইভাবে খেলে তো ওরা সাফল্য পেয়েছে। সঙ্গে বাড়তি স্পিনারও হয়তো থাকবে।’
