
২০১২ সালে একাডেমি দলের হয়ে দক্ষিণ আফ্রিকা গিয়েছিলেন সাব্বির রহমান। হাবিবুল বাশারের স্মৃতি তো আরও পুরোনো! ২০০৩ বিশ্বকাপে খেলে আসার পর কোনো পরিচয়েই আর যাওয়া হয়নি দক্ষিণ আফ্রিকায়। তবে তিন বছর আগে ঘুরে আসা সাব্বির আর হাবিবুলের এক যুগ আগের অভিজ্ঞতায় তেমন একটা অমিল নেই। প্রিটোরিয়া থেকে কাল দুজনই মুঠোফোনে বললেন, খুব চমৎকার সেখানকার জল-হাওয়া। ক্রিকেটের জন্য একেবারে আদর্শ।দক্ষিণ আফ্রিকায় মাঠের বাইরের অভিজ্ঞতা অবশ্য বাংলাদেশের জন্য বরাবরই এ রকম। পার্থক্যটা তৈরি হয় মাঠে নামার পর। দক্ষিণ আফ্রিকায় চার টেস্ট খেলে আট ইনিংসে বাংলাদেশ দল দুই শর ওপরে রান করেছে মাত্র তিনবার, হার চারটিতেই। ওয়ানডেতেও একই অবস্থা। ১১ ম্যাচ খেলে সবগুলোতেই হার।এবার অবশ্য অতটা খারাপ ফলাফলের শঙ্কা নেই কারও মনে। বাংলাদেশ ‘এ’ দলের খেলাগুলো যে দক্ষিণ আফ্রিকা জাতীয় দল বা সে দেশের ‘এ’ দলের বিপক্ষেও নয়! তিনটি এক দিনের ম্যাচের দুটিতে এবং একমাত্র তিন দিনের ম্যাচেও প্রতিপক্ষ অখ্যাত আইরিন ভিলেজার্স ক্লাব, শেষ এক দিনের ম্যাচটি গোটেং স্ট্রাইকার্সের বিপক্ষে। দক্ষিণ আফ্রিকায় বাংলাদেশ ‘এ’ দল প্রিটোরিয়ায় থাকলেও আইিরন ভিলেজার্স ক্লাবটি সেঞ্চুরিয়নে। তবে দূরত্ব মাত্র ২৬ কিলোমিটার বলে টিম বাসে মাঠে যেতে ১০-১৫ মিনিটের বেশি লাগে না বলে জানিয়েছেন হাবিবুল।সফরের সব কটি ম্যাচই আইরিন ভিলেজার্স ক্লাব মাঠে। প্রথম ম্যাচের আগে বাংলাদেশ ‘এ’ দলের খেলোয়াড়দের বেশ আত্মবিশ্বাসী মনে হয়েছে ম্যানেজার হাবিবুলের কাছে, ‘দলের সবাই সুস্থ, আত্মবিশ্বাসী। অনুশীলনও সবাই খুব উপভোগ করছে। উইকেটটা সবুজ হলেও থিতু হতে পারলে রান করাটা কঠিন হবে না।’ অনুশীলন শেষে কাল সৌম্য সরকারের কথাও ছিল একই রকম, ‘অনুশীলনের উইকেটেও ঘাস ছিল। ম্যাচে এটি আমাদের কাজে দেবে। ভালো জায়গায় বল ফেলতে পারলে বোলাররাও ভালো করবে।’সাব্বিরের কাছে প্রিটোরিয়া-সেঞ্চুরিয়নের কন্ডিশনটাকে মনে হচ্ছে অনেকটা ইংল্যান্ডের মতো। তবে প্রথম ম্যাচের প্রতিপক্ষ আইরিন ভিলেজার্স শক্তিতে কেমন, কারা খেলবেন, এসব কিছুই জানা নেই বাংলাদেশ ‘এ’ দলের। সাব্বিরের ভাষায়, ‘আমরা এখনো তাদের দেখিনি। কারা খেলবে, কেমন খেলবে, কিছুই জানি না আসলে।’ তবে প্রতিপক্ষ অপরিচিত হওয়াটাকে কোনো সমস্যাই মনে করছেন না হাবিবুল, ‘ওদের সম্পর্কে আমাদের ধারণা না থাকলেও এটা নিয়ে চিন্তার কিছু দেখছি না। মনে হয় না, খুব ভালো দল হবে আইরিন ভিলেজার্স। তা ছাড়া আমাদের দলটা সব দিক দিয়েই ভারসাম্যপূর্ণ।’
