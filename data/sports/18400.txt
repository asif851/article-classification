
টেস্ট, ওয়ানডে ও টি-টোয়েন্টি মিলিয়ে ৭২টি আন্তর্জাতিক ম্যাচ খেলে ফেলেছেন সাব্বির রহমান। কিন্তু এখনো তিন অঙ্ক ছোঁয়া হয়নি এই টপ অর্ডার ব্যাটসম্যানের। আয়ারল্যান্ডে ত্রিদেশীয় সিরিজ ও চ্যাম্পিয়নস ট্রফিতে যে এই অচলায়তন ভাঙার লক্ষ্য সাব্বিরের, সেটি বোঝা গেছে আজ। তাঁর দুর্দান্ত সেঞ্চুরিতে বেলফাস্টের স্টরমন্ট ক্রিকেট গ্রাউন্ডে প্রস্তুতি ম্যাচে আয়ারল্যান্ড উলভসের বিপক্ষে ৭ উইকেটে বাংলাদেশ গড়েছে ৩৯৪ রানের বিশাল স্কোর!
তামিম-সৌম্য সরকারের ওপেনিং জুটি ৪৪ রানের ভালো শুরু এনে দেয় বাংলাদেশকে। প্রথম ১০ ওভারে বাংলাদেশের রান ছিল ১ উইকেটে ৪৯, রানরেট তখন ৪.৯। রানের গতি বাড়তে শুরু করে তামিম-সাব্বিরের তৃতীয় উইকেটে জুটিতে। ৮২ বলে এই জুটি যোগ করে ১০৩ রান। ৩৫ ওভারে ৩ উইকেটে ২৪২ রান করা বাংলাদেশ শেষ ৯০ বলে যোগ করেছে ১৫২ রান। সৌম্য বাদে বাংলাদেশের সব ব্যাটসম্যানেরই স্ট্রাইকরেট ১০০-এর ওপরে! সাসেক্সে দুটি প্রস্তুতি ম্যাচে খেলেননি তামিম। পিঠের পুরোনো চোটের কারণেই সতর্কতা হিসেবে বিশ্রামে ছিলেন এ দুই ম্যাচে। আজ উলভসের বিপক্ষে প্রস্তুতি ম্যাচ দিয়ে ২২ গজে ফিরেছেন তামিম। শুক্রবার থেকে শুরু ত্রিদেশীয় সিরিজের আগে ব্যাটে ভালোই শান দিয়েছেন, ১১ চারে ফিফটি ছুঁয়েছেন ৪৯ বলে। ম্যাকব্রায়ানের বল ডিপ কাভারে ইয়াংয়ের দারুণ ক্যাচ হওয়ার আগে বাঁহাতি ওপেনার করেছেন ৭৪ বলে ৮৬। তবে তামিমের চেয়ে প্রস্তুতিটা বেশি ভালো হয়েছে সাব্বিরের। ৭ চার আর এক ছয়ে ফিফটি করেছেন ৪৯ বলে। ফিফটির পর তিনি আরও আক্রমণাত্মক। ফিফটিকে সেঞ্চুরিতে রূপ দিতে খেলেছেন আর ৩৩ বল। ১৬ চার আর ১ ছক্কায় তিন অঙ্ক স্পর্শ করে সাব্বির জানিয়ে দিয়েছেন, আয়ারল্যান্ডে ত্রিদেশীয় সিরিজ আর ইংল্যান্ডে চ্যাম্পিয়নস ট্রফি স্মরণীয় করে রাখার অভিযানেই নেমেছেন তিনি। অবসর নিয়েছেন সেঞ্চুরি করার পরপরই।সাব্বিরের অবসরের পর আইরিশদের ওপর চড়াও হয়েছেন মুশফিক-মাহমুদউল্লাহ। দুইজনের ৬ষ্ঠ উইকেট জুটিতে যোগ হয়েছে৪৮ বলে ৯১ রান। মুশফিক করেছেন ২৪ বলে ৪১ আর মাহমুদউল্লাহ ৩১ বলে ৪৯ রান। দুজনই গেটক্যাটের শিকার। ব্যাটিংটা আজ শুধু ভালো নয়, দুর্দান্তই হয়েছে বাংলাদেশের। এবার বোলারদের ঝালিয়ে নেওয়ার পালা।
সংক্ষিপ্ত স্কোর:বাংলাদেশ: ৫০ ওভারে ৩৯৪/৭ (সাব্বির ১০০, তামিম ৮৬, মাহমুদউল্লাহ ৪৯, সাকিব ৪৪, মুশফিক ৪১, মোসাদ্দেক ৩১, সৌম্য ১৭, মাশরাফি ৮*, গেটক্যাট ৩/৬০, ম্যাকব্রায়েন ২/৬৯)।
 
