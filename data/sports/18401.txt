


আইপিএলে সর্বোচ্চ রানের রেকর্ড এখন বিরাট কোহলির
কাল আইপিএলে ব্যক্তিগত ৩১ রানে রেকর্ডটি নিজের করে নেন তিনি
বেঙ্গালুরু অধিনায়ক এই রেকর্ড গড়ার পথে পেছনে ফেললেন সুরেশ রায়নাকে


রেকর্ডটা যে তিনি এবারের আইপিএলেই দখল করে নেবেন, তা অনুমিতই ছিল। বিরাট কোহলি কাল সেই রেকর্ডের দেখা পেলেও নিশ্চয়ই খুব উপভোগ করতে পারছেন না। তাঁর দল রয়্যাল চ্যালেঞ্জার্স বেঙ্গালুরু যে জয় পায়নি। স্রোতের বিপরীতে দাঁড়িয়ে একার লড়াইয়ে সেঞ্চুরিটা তুলে নিতে পারলেও কোহলি অন্তত মনকে বুঝ দিতে পারতেন। কিন্তু সেটাও হয়নি। শুধু রেকর্ডটাই হয়েছে।মুম্বাই ইন্ডিয়ানসের গড়া ২১৩ রানের পাহাড়ে উঠতে গিয়ে এক প্রান্ত থেকে সতীর্থদের আসা-যাওয়ার মিছিল দেখেছেন কোহলি। দল ৬ বলে ৫৯ রানের অনতিক্রম্য দূরত্বে থাকতে কোহলি দাঁড়িয়ে ছিলেন ব্যক্তিগত ৮০ রানে। জসপ্রীত বুমরার করা শেষ ওভারের প্রথম চার বল থেকে ১২ রান তুলে নিলেন কোহলি। কিন্তু শেষ দুই বলে কোনো রান পাননি। তাই জয় কিংবা সেঞ্চুরি—কোনো কিছুই নয়, বেঙ্গালুরু অধিনায়ককে শুধু ব্যক্তিগত রেকর্ড নিয়েই মাঠ ছাড়তে হয়েছে। সেই রেকর্ডটি আইপিএলের সর্বোচ্চ রান সংগ্রাহকের। তা থেকে ৩১ রান দূরে থাকতে ব্যাটিংয়ে নেমে বেঙ্গালুরুর ইনিংসে নবম ওভারেই রেকর্ডটি গড়েছেন কোহলি। মারাকান্দের সেই ওভারে পঞ্চম বলে সিঙ্গেল নিয়ে সুরেশ রায়নাকে পেছনে ফেলেন ভারতের এ অধিনায়ক। ৪৫৫৮ রান নিয়ে এত দিন আইপিএলের সর্বোচ্চ রান সংগ্রাহক ছিলেন রায়না। কাল জাতীয় দল সতীর্থকে পেছনে ফেলে রেকর্ডটি নিজের করে নিলেন কোহলি। কালকের ম্যাচ শেষে আইপিএলে তাঁর মোট রান ৪৬১৯।
