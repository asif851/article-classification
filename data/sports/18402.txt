
গতবার অনেককে চমকে দিয়ে ইউরোপ-সেরার ট্রফি জিতেছে পর্তুগাল। ইউরোপ-সেরা যে হতে পারে, বিশ্বসেরা হওয়া সেই দলের পক্ষে খুব বেশি কঠিন তো নয়! কিন্তু পর্তুগাল অধিনায়ক ক্রিস্টিয়ানো রোনালদোই নিজেদের ফেবারিটের খাতায় রাখলেন না; বরং ফেবারিটদের নাম বলতে গিয়ে বললেন লিওনেল মেসির আর্জেন্টিনার কথা! রোনালদোর বলা অন্য তিন ফেবারিট দল হলো ব্রাজিল, স্পেন ও জার্মানি।
চার ফেবারিটের নাম বলতে গিয়ে অবশ্য সবার আগে ব্রাজিলের নামটাই বলেছেন তিনি। ব্রাজিলভিত্তিক পর্তুগিজ ভাষার জনপ্রিয় ইউটিউব চ্যানেল দেসিমপেদিদসের তারকা ইউটিউবার ফ্রেডকে কদিন আগে সাক্ষাৎকার দিয়েছেন রিয়াল মাদ্রিদ তারকা। গত রোববার প্রকাশিত সেই ভিডিও ৫১ লাখের বেশিবার দেখা হয়েছে। লাইক পেয়েছে ১০ লাখ।
ফ্রেড রোনালদোকে প্রশ্ন করেন এবার ফুটবল বিশ্বকাপে পর্তুগাল কত দূর যাবে বলে মনে করেন রোনালদো? রোনালদো সরাসরি উত্তর দেন, ‘আমরা ফেবারিট নই। আমাদের বিষয়টা খোলাখুলি মন নিয়ে দেখতে হবে। বরাবরই কিছু দল থাকে যারা নামের কারণেই অনেক বড়। ব্রাজিল, স্পেন, জার্মানি ও আর্জেন্টিনা। আমরা ফেবারিট নই। তবে ফুটবলে অনেক কিছুই ঘটতে পারে। প্রথমে আমরা গ্রুপ পর্ব পেরোনোর চেষ্টা করব। আমাদের প্রথম ম্যাচটাই হবে খুব কঠিন। স্পেনের বিপক্ষে খেলা পড়েছে। স্পেন বিশ্বচ্যাম্পিয়ন হওয়ার দৌড়ে থাকা দলগুলোর একটি। আমাদের ধাপে ধাপে এগোতে হবে। আগে গ্রুপ পর্ব পেরোই। তারপর কী হবে দেখা যাবে। আমাদের আপাতত প্রধান লক্ষ্য গ্রুপ পর্ব পার হওয়া।’
বিশ্বকাপ তিনিও মন থেকে জিততে চান। তবে বাস্তববাদী বলে অত বড় স্বপ্ন আপাতত দেখছেন না। তাহলে? তাঁর ক্যারিয়ারে আর খুব বেশি কিছু তো জেতার নেই? কীভাবে নিজেকে এখনো উজ্জীবিত রাখেন রোনালদো? আর কী জিততে চান ফুটবল থেকে? আরও ব্যালন ডি’অর? রোনালদোর উত্তর, ‘আমি জীবনে ভাবিনি পাঁচটা ব্যালন ডি’অর জিতব। আমাকে যদি এখনই ক্যারিয়ারের ইতি টেনে দিতে হয়, আমি মহা আনন্দের সঙ্গেই বিদায় নিতে পারব। কিন্তু আমি যদি আরেকটা ব্যালন ডি’অর জিতি, দুটি বা তিনটি; অবশ্যই অনেক খুশি হব। যদি নাও জিতি, আমার তো পাঁচটা ব্যালন আছেই। তবে এখনো আমার সেই আত্মবিশ্বাস আর শক্তি আছে এই পুরস্কারের জন্য লড়াই করার। তবে এটা নির্ভর করবে এই বছর আমরা কোন শিরোপা জিতছি তার ওপর। আমি যা যা স্বপ্ন দেখেছি, এর সব সত্যি করেছি।’
