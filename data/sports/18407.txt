

♦ অনূর্ধ্ব-১৯ বিশ্বকাপের কোয়ার্টার ফাইনালে হার বাংলাদেশের♦ সেমিফাইনালে পাকিস্তানের মুখোমুখি হবে ভারত

বড়দের বিশ্বকাপের পর ছোটদের বিশ্বকাপেও ভারতের কাছে হারের মুখ দেখল বাংলাদেশ। ২০১৫ বিশ্বকাপে উত্তাপ ছড়িয়েছিল ভারত-বাংলাদেশ কোয়ার্টার ফাইনাল। মাশরাফি বিন মুর্তজার দল সে ম্যাচটি জিততে না পারলেও আরেকটি বিশ্বকাপে ভারতকে হারানোর সুযোগ ছিল সাইফ হাসানদের সামনে। কিন্তু হারানো দূর থাক, বাংলাদেশ অনূর্ধ্ব-১৯ দল তো ব্যাট হাতে দাঁড়াতেই পারল না! কুইন্সটাউনে অনূর্ধ্ব-১৯ বিশ্বকাপের কোয়ার্টার ফাইনালে ভারতের কাছে ১৩১ রানের বিশাল ব্যবধানে হেরেছে বাংলাদেশের যুবারা। আগে ব্যাটিংয়ে নেমে ৪৯.২ ওভারে ২৬৫ রানে অলআউট হয় ভারতের অনূর্ধ্ব-১৯ দল। জবাবে ৪২.১ ওভারে মাত্র ১৩৪ রানেই গুটিয়ে যায় সাইফ হাসানের দল। এ হারে সুপার লিগ প্লে-অফে নেমে গেল বাংলাদেশের যুবারা। অন্যদিকে এ জয়ে সেমিফাইনালে ওঠা ভারতের অনূর্ধ্ব-১৯ দল ফাইনালে ওঠার লড়াইয়ে চিরপ্রতিদ্বন্দ্বী পাকিস্তানের মুখোমুখি হবে। ম্যাচটি মাঠে গড়াবে ৩০ জানুয়ারি ক্রাইস্টচার্চে।ভারতের হয়ে সর্বোচ্চ ৮৬ রান করেন শু্বমান গিল। অভিষেক শর্মার ব্যাট থেকে আসে ৫০ রানের ইনিংস। ৩ উইকেট নেন বাংলাদেশের পেসার কাজী অনিক। জবাবে ১০৬ রান তুলতেই ৬ উইকেট হারানো যুবারা দ্রুতই ছিটকে পড়ে ম্যাচ থেকে।
 
