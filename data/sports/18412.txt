
টেনিসে সর্বকালের সেরাদের নিয়ে বিতর্ক হবে আর রাফায়েল নাদালের নাম আসবে না—এ কথা বিশ্বাস করেন না সর্বকালের অন্যতম সেরা পিট সাম্প্রাস। ১৪টি গ্র্যান্ড স্লাম জেতা এই মার্কিন টেনিস তারকা মনে করেন, ২৭ বছর বয়সী নাদালের সবাইকে ছাড়িয়ে যাওয়াটা কেবলই সময়ের ব্যাপার।কিছুদিন আগেই সাম্প্রাসের চিরপ্রতিদ্বন্দ্বী আন্দ্রে আগাসি পুরুষ টেনিসে সর্বকালের সেরা হিসেবে উল্লেখ করেছিলেন রজার ফেদেরারের নাম। তবে সাম্প্রাস মনে করেন, ৩২ বছর বয়সী সুইস তারকা ফেদেরার এই মুহূর্তের সেরা হলেও অচিরেই নাদাল তাঁকে ছাড়িয়ে যাবেন। ১৭টি গ্র্যান্ড স্লামজয়ী ফেদেরারকে ছাড়িয়ে যাওয়ার সব ক্ষেত্রই প্রস্তুত করে ফেলেছেন ইতিমধ্যে ১৩-তে পৌঁছে যাওয়া নাদাল।নাদাল সম্পর্কে দারুণ ইতিবাচক সাম্প্রাস, ‘রাফা এরই মধ্যে অনেক কিছুই জিতেছে। তার সময়কার সব খেলোয়াড়ের বিপক্ষেই নাদাল নিজের শ্রেষ্ঠত্ব প্রমাণ করেছে। ২৭ বছর বয়সী এই স্প্যানিয়ার্ডের কাছ থেকে আরও অনেক কিছুই পাওয়ার বাকি। আমার মনে হয়, অচিরেই সে ফেদেরারকে ছাড়িয়ে যাবে।’নাদালের ক্যারিয়ার রেকর্ডে সাফল্যের হার ৮৪ শতাংশ। ইতিমধ্যে তিনি ৬০টি ব্যক্তিগত শিরোপা জয় করে ফেলেছেন। ২০০৮ সালের বেইজিং অলিম্পিকে সোনার পদকও গলায় ঝুলিয়েছেন। জয় করা ১৩টি গ্র্যান্ড স্লামের মধ্যে ফ্রেঞ্চ ওপেন আটটি, ইউএস ওপেন দুটি ও অস্ট্রেলিয়ান ওপেন একটি। টেনিসের সবচেয়ে মর্যাদাকর উইম্বলডনের শিরোপাও তিনি হাতের মুঠোয় এনেছেন একাধিকবার (দুবার)। গত মৌসুমে চোটজনিত কারণে দীর্ঘদিন কোর্টের বাইরে না থাকলে হয়তো সাম্প্রাসের আশাবাদ অনুযায়ী এগিয়ে যেতে পারতেন আরও অনেকটা পথ। তবে চোট কাটিয়ে কোর্টে নেমেই স্বমূর্তিতে ফেরার ইঙ্গিত দিয়ে দিয়েছেন তিনি। এখন অপেক্ষা কেবল সাম্প্রাসের ভবিষ্যদ্বাণী সত্যি হওয়ার। সর্বকালের সেরা হওয়ার দৌড়ে নাদালের চেয়ে এগিয়ে যে নেই আর কেউই। সূত্র: রয়টার্স।
