
টানা ষোড়শ ম্যাচে জয় তুলে নিল রিয়াল মাদ্রিদ। সব ধরনের প্রতিযোগিতায় এটি ব্লাঙ্কোসদের নতুন এক রেকর্ড। শনিবার রাতে ইউরোপ-সেরা দলের জয় মালাগার বিপক্ষে, ২-১ গোলে। এই জয়ে ১৩ খেলায় ৩৩ পয়েন্ট নিয়ে লিগ তালিকার শীর্ষে চলে গেছে রিয়াল মাদ্রিদ। একটি ম্যাচে কম খেলে চিরপ্রতিদ্বন্দ্বী বার্সেলোনার অবস্থান তালিকার দুইয়ে, ২৮ পয়েন্ট নিয়ে।লা লিগায় এই মৌসুমে প্রথমবারের মতো গোল পাননি ​ক্রিস্টিয়ানো রোনালদো। তবে করিম বেনজেমা ও গ্যারেথ বেলের পা থেকে আসা দুই গোল রোনালদোর গোলহীন সন্ধ্যাকে ঢেকে দেয় দারুণ কৃতিত্বের সঙ্গেই। গোল না পেলেও রিয়ালের দুটি গোলেই অবদান আছে রোনালদোর।মালাগার গোলরক্ষক কার্লোস কামেনির কথা না বললেই নয়। অপূর্ব নৈপুণ্যে তিনি মালাগাকে ম্যাচে রেখেছিলেন সারাক্ষণই।খেলার ১৮ ও ৮৩ মিনিটে বেনজেমা ও বেলের দুই গোলই ভাগ্য নির্ধারণ করে দেয় খেলাটির। ম্যাচের একেবারে অন্তিম মূহূর্তে সান্তা ক্রুজের গোল সান্ত্বনা ছাড়া আর কিছুই দেয়নি মালগাকে। তবে পুরো খেলায় নিজেদের পারফরম্যান্সে অখুশি হওয়ার কোনো কারণ নেই মালাগার।বাসেলের বিপক্ষে বিশ্রামে ছিলেন ক্যাসিয়াস, দানি কারভাহাল ও মার্সেলোর মতো খেলোয়াড়েরা। মালাগার বিপক্ষে এঁদের নিয়েই একাদশ তৈরি করেন কোচ কার্লো আনচেলত্তি। কোচের আস্থার প্রতিদান অবশ্য এঁরা প্রায় সবাই দিয়েছেন পুরোপুরিই।খেলার শুরুতেই বেলের দারুণ এক প্রচেষ্টা প্রতিহত করেন ক্যামেরুনিয়ান গোলরক্ষক কামেনি। খুব কাছ থেকে নেওয়া রোনালদোর আরও একটি প্রচেষ্টাও ব্যর্থতায় পর্যবসিত হয় কামেনির সামনে। খেলার ১৪ মিনিটে সান্তা ক্রুজের শট কোনো মতে হাক ছুঁয়ে কর্নারের বিনিময়ে রক্ষা করেন রিয়াল গোলরক্ষক ইকার ক্যাসিয়াস।নিজেদের মাঠের দখলটা যখন মালগা সবে হাতে নেওয়া শুরু করেছে, ঠিক তখনই রিয়ালের ধ্রুপদী প্রতি-আক্রমণের শিকার হয়ে পিছিয়ে পড়তে হয় তাঁদের। ম্যাচের ১৮ মিনিটের সময় খুব দ্রুতগতিতে বল নিয়ে ঢুঁকে মালাগার সীমানার বামপ্রান্ত থেকে নিচু ধরনের এক ক্রস বক্সে ফেলেন রোনালদো। সেই ক্রস থেকে গোল করতে ফরাসি স্ট্রাইকার বেনজেমাকে কোনো বেগই পেতে হয়নি। যদিও মালাগার রক্ষণ গোলটির ব্যাপারে প্রতিবাদ জানিয়েছিল। তাদের দাবি ছিল গোল করার আগে বেনজেমা মালাগার ওয়েলিংটনকে ফাউল করেছেন। যদিও সেই দাবির প্রতি মনোযোগ দেবার কোনো কারণ খুঁজে পাননি রেফারি।প্রধমার্ধের মাঝামাঝি সময়েই সের্গি দারদেরের শট ক্যাসিয়াসের হাত ফসকালেও বিপদের কারণ হয়নি রিয়ালের জন্য। এর কিছু পরেই বেলের একটি প্রচেষ্টা রীতিমতো তাঁর পায়ের ওপর ঝাঁপিয়ে পড়ে রক্ষা করেন মালগা গোলরক্ষক কামেনি। বেল গোলের এই সুযোগটি পেয়েছিলেন রোনালদোরই দারুণ এক থ্রু পাসে।দ্বিতীয়ার্ধে মালাগাকে আবারও দুর্ভাগ্য বঞ্চিত করে একটি গোল থেকে। দুদার দূরপাল্লার ফ্রি-কিক গোলরক্ষক ক্যাসিয়াসকে পরাভূত করলেও তা বারে লেগে প্রতিহত হয়। ওদিকে রোনালদোও মালাগার বক্সে বল​ পেয়ে নষ্ট করেন একটি দারুণ সুযোগের।ম্যাজের ৮৩ মিনিটের সময় রিয়ালকে ২-০ গোলে এগিয়ে দেন বেল। রোনালদোর​ ফ্লিক থেকে বেল বলটি জালে জড়ান ডান পায়ের শটে। রিয়াল দুই গোলে এগিয়ে যাওয়ার পরপরই ইসকো দদেখেন তাঁর দ্বিতীয় হলুদ কার্ডটি। এই হলুদ কার্ড দেখার ফ্রি-কিকটি অবশ্য মালাগা ভুলে যেতেই চাইবে বারে লেগে প্রতিহত হওয়ার কারণে। খেলার একেবারে অন্তিম মুহূর্তে আর্থার বোকার ক্রস থেকে দারুণ হেডে ক্যাসিয়াসকে পরাভূত করেন সান্তা ক্রুজ। তবে গোলটি মালাগার আফসোসই কেবল বাড়িয়েছে। সূত্র: এএফপি।
