
বাংলাদেশ পেসার আল আমিন হোসেনের মতোই বিপাকে পড়েছেন মঈন খান। ওয়েস্ট ইন্ডিজের বিপক্ষে ম্যাচের আগে ক্রাইস্টচার্চের একটি ক্যাসিনোতে গিয়েছিলেন পাকিস্তান দলের প্রধান নির্বাচক। বিষয়টি গুরুত্বের সঙ্গে নিয়ে এরই মধ্যে তদন্ত চালিয়েছে পিসিবি। সর্বশেষ, বিষয়টির ব্যাখ্যা জানতে চেয়ে মঈনকে দেশে ফিরতে বলেছে পিসিবি।পিসিবিপ্রধান শাহরিয়ার খান বলেছেন, ‘মঈন আমাকে বলেছে, সে তার স্ত্রী ও স্ত্রীর বন্ধুকে নিয়ে খাবার খেতে গিয়েছিল ওই ক্যাসিনোতে। আমি তাকে ফিরে আসতে বলেছি। দেশে এসে সে নিজের অবস্থান ব্যাখ্যা করবে তদন্ত কমিটির সামনে। এখন তার জায়গায় নির্বাচন কমিটির প্রধানের দায়িত্ব পালন করবেন দলের ম্যানেজার নাভিদ চিমা।’ মঈনের ফিরে আসায় পাকিস্তান দলের পারফরম্যান্সে প্রভাব পড়বে না তো? এমন প্রশ্নে পিসিবিপ্রধান বললেন, ‘না পড়বে না। কারণ অফিশিয়ালি সে আমাদের বিশ্বকাপ স্কোয়াডের অংশ ছিল না। আমরা বিষয়টি প্রমাণ করতে চাই। আমরা বলেছি, ঘটনার প্রমাণ না হওয়া পর্যন্ত তাকে দেশে ফিরে আসা উচিত।’ এমনিতে বিশ্বকাপে নিজেদের প্রথম দুই ম্যাচে বাজে পারফরম্যান্সে ক্ষোভে ফুঁসছে পাকিস্তানি সমর্থকেরা। এর ওপর আবার নানা বিতর্ক। মিসবাহ-উল-হকের দলের শনির দশা যেন কাটছেই না! তথ্যসূত্র: এএফপি, রয়টার্স।
