
বিপিএলের উদ্বোধনী ম্যাচে টস করতে ৬ মিনিট দেরি করায় সতর্ক করা হয়েছে সিলেট সিক্সারসের অধিনায়ক নাসির হোসেনকে। কাল দলের আইকন খেলোয়াড় সাব্বির রহমানকে অবশ্য সতর্ক-টতর্ক নয়, জরিমানা করা হয়েছে।সিলেট আন্তর্জাতিক ক্রিকেট স্টেডিয়ামে কাল কুমিল্লা ভিক্টোরিয়ানসের বিপক্ষে ম্যাচ শেষে প্রতিপক্ষের খেলোয়াড় ও আম্পায়ারদের সঙ্গে শুভেচ্ছা বিনিময়ের সময় সাব্বির গালি দেন আম্পায়ার মাহফুজুর রহমানকে।সূত্র জানিয়েছে, আম্পায়ারের সিদ্ধান্ত পছন্দ না হওয়ায় সাব্বির এমন আচরণ করেছেন। আচরণবিধি ভঙ্গের দায়ে তাঁকে ম্যাচ ফির ৫০ শতাংশ জরিমানা করা হয়েছে; যেটি অঙ্কে প্রায় দেড় লাখ টাকা। এই ঘটনায় তাঁর নামের পাশে যোগ হয়েছে ৩ ডিমেরিট পয়েন্ট। আর এক পয়েন্ট যোগ হলেই এক ম্যাচের জন্য নিষিদ্ধ হবেন জাতীয় দলের এই ক্রিকেটার।গত বিপিএলেও ‘গুরুতর’ শৃঙ্খলাভঙ্গের দায়ে সাব্বিরকে ১২ লাখ টাকা জরিমানা করা হয়েছিল।
