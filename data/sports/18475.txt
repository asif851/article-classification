
তাঁর নামের পাশে ২৬০টি টেস্ট উইকেট। কিন্তু সংখ্যাটা ২৭৩ হতেই পারত। মরনে মরকেল যে হারিয়ে ফেলেছেন ১৩টি টেস্ট উইকেট!
গত টেস্টে বেন স্টোকসকে আউট করে ফেলেছিলেন। দুর্দান্ত এক ডেলিভারি। ভেতরের দিকে ঢোকা বলে স্টোকস ভারসাম্য হারিয়ে মাটিতে পড়ে গেলেন। বল গিয়ে উড়িয়ে দিল বেল। এর চেয়ে সুন্দর দৃশ্য একজন পেসারের কাছে আর কিছু হতে পারে না। কিন্তু মরকেল উদ্‌যাপনের জন্য এক সেকেন্ড সময় পেলেন মাত্র! আম্পায়ার ততক্ষণে নো বল ঘোষণা করে দিয়েছেন! আবারও মরকেলের পা পড়েছে দাগের বাইরে। এ নিয়ে ক্যারিয়ারে ১৩তমবারের মতো নো বল করে উইকেট থেকে বঞ্চিত হলেন মরকেল। এক-দুবার ঘটলে তবু হতো। ১৩ বার উইকেটের উদ্‌যাপন তাঁকে থামিয়ে দিয়েছে আম্পায়ারের নো বলের সংকেত, ব্যাপারটা চোখে পড়ার মতো। রেকর্ডের খেলা ক্রিকেটে এও একটি বিশ্ব রেকর্ড!
মরকেলকে অবশ্য এ প্রসঙ্গে বেশ দার্শনিক মনে হলো। কাল সাংবাদিকদের এই প্রোটিয়া ফাস্ট বোলার বলেছেন, ‘এমন নয়, জীবনে প্রথমবারের মতো আমি নো বল করেছি। এও নয় যে এতে আমার ক্যারিয়ার শেষ হয়ে যাচ্ছে। ১৩ বার, হুম্‌, এটা একটা বিশ্ব রেকর্ড। তবে সেটা কারও না কারও নামের পাশে তো থাকতই। এই ১৩টা উইকেট নিজের নামের পাশে দেখতে পেলে ভালোই লাগত। কিন্তু সত্যি বলতে, এগুলো আমার ভাগ্যে ছিল না। তবে এটা খেলারই অংশ। ইংল্যান্ডের বোলাররাও বেশ কয়েকটা নো বল করেছে, যেগুলোতে অনায়াসে একটা উইকেট তারা পেতেই পারত।’
দক্ষিণ আফ্রিকার ডিন এলগার অবশ্য কোনো ছাড় দিতে রাজি নন। এমন নয়, সুনির্দিষ্ট কাউকে কাঠগড়ায় তুলছেন। তবে বড় ব্যবধানে হেরে যাওয়া গত টেস্টে নো বল বা ক্যাচ ফেলার বিষয়গুলো এখনো মানতে পারছেন না ভারপ্রাপ্ত টেস্ট অধিনায়ক। মরকেলও সমাধানের পথ খুঁজছেন, ‘এটা মেনে নেওয়া যায় না। এগুলো ঠিক করা আমাদের হাতের মধ্যেই আছে। আমি কোনো অজুহাত দেখাব না। আমাকে ঠিক ছন্দটা খুঁজে পেতে হবে। টাইমিংটা আমার জন্য খুবই গুরুত্বপূর্ণ। যত বেশি বল করব টেস্টে, তত টাইমিংটা ভালো হবে। দুর্ভাগ্যজনক হলেও সত্যি, আমি নো বল করেছি। আপনি কখনো ভালো মানের খেলোয়াড়কে আরেকটা জীবন দিতে চাইবেন না...হলে এর শাস্তি আপনাকে পেতেই হবে। আমি যেটা করতে পারি, পায়ের পাতাটা দাগের ভেতরে ফেলার জন্য পরিশ্রম করে যাওয়া।’ সূত্র: এএফপি।
