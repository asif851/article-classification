
২০০১ সালের পর আবার ইতালীয় সিরি ‘আ’ জেতার স্বপ্ন দেখছে এএস রোমা। কাল ইন্টার মিলানকে ৩-০ গোলের বড় ব্যবধানে হারিয়ে এবারের মৌসুমে জয়ের শতভাগ রেকর্ড অক্ষুণ্ন রেখেছে তারা। লিগের সাত ম্যাচের সাতটি জয়ের বিপরীতে রোমার গোল ২১টি। প্রতিপক্ষ মাত্র একবারই তাদের জালে বল পাঠাতে পেরেছে। এমন ধারাবাহিক পারফরম্যান্স যাদের, তারা তো শিরোপার স্বপ্ন দেখতেই পারে।রোমার জয়ে অবদান ইতালীয় তারকা স্ট্রাইকার ফ্রান্সেসকো টট্টির। খেলার প্রধমার্ধে টট্টির পা থেকে আসা দুই গোলই রোমার জয় নিশ্চিত করে দিয়েছিল। তবে প্রথমার্ধের ৪৪ মিনিটে আলেসান্দ্রো ফ্লোরেনজির গোল ইন্টারের কফিনে শেষ পেরেকটি ঠুকে দেয়।খেলার ১৮ মিনিটে প্রথম গোলটি পায় রোমা। জারভিনহোর পাস থেকে বল পেয়ে ইন্টার রক্ষণব্যূহের জটলার মধ্য থেকে সুযোগ-সন্ধানী এক গোল করেন ৩৭ বছর বয়স্ক টট্টি। গোল খেয়ে পিছিয়ে পড়া ইন্টার অবশ্য এরপর গোল পরিশোধের সুযোগ পেয়েছিল। কিন্তু ফ্রেডি গুয়ারিনের দূরপাল্লার শট রোমার পোস্টে লেগে প্রতিহত হয়। ৪০ মিনিটে পেনাল্টি থেকে নিজের দ্বিতীয় গোলটি করেন টট্টি।
তৃতীয় গোলটিতেও টট্টির অবদান আছে। নিজেদের সীমানায় বল ধরে দারুণ ক্যারিশমায় তা তিনি বাড়িয়ে দেন বসনিয়ান মিডফিল্ডার মিরালেম পিজানিচের দিকে। ফ্লোরেনজি গোল করেন পিজানিচের ঠেলে দেওয়া ক্রস থেকেই।
ম্যাচ শেষে দারুণ উচ্ছ্বসিত টট্টির কণ্ঠে ঝরেছে সিরি ‘আ’ পুনরুদ্ধারের প্রত্যয়। তিনি বলেছেন, ‘যে যা-ই বলুক, এই মৌসুমে যেকোনো কিছু করে ফেলার ক্ষমতা আমাদের আছে। এই মৌসুমে আমাদের সবচেয়ে বড় শক্তি টিমস্পিরিট এবং ধারাবাহিকতা। আশা করব দীর্ঘ মৌসুমের বাকিটা সময়ও রোমা ঠিক এভাবেই খেলে যাবে।’ সূত্র: রয়টার্স।
