

• বিলবাওকে তাদের মাঠে ২-১ গোলে হারিয়েছে স্পার্তাক।• ম্যাচের আগে দাঙ্গায় জড়িয়েছে দুই দলের সমর্থক।• দাঙ্গা হতে পারে—এমন সতর্কতা আগেই দেওয়া হয়েছিল।

আগেই সতর্কবার্তা জারি করা হয়েছিল। ইউরোপা লিগের ম্যাচে বিলবাওতে আসছে স্পার্তাক মস্কোর ‘আল্ট্রাস’রা। কুখ্যাত এই উগ্রপন্থীদের সামলাতে বিশেষ ব্যবস্থাও নিয়েছিল বাস্ক অঞ্চলের শহরটি। কিন্তু এত সতর্কতাও কাজে লাগেনি। অ্যাথলেটিক বিলবাও সমর্থকদের সঙ্গে স্পার্তাক ‘হুলিগান’দের লড়াইয়ের বলি হয়ে প্রাণ হারিয়েছেন এক পুলিশ অফিসার। দুই দল তখনো মাঠেও নামেনি!কাল রাতেই এই মর্মান্তিক ঘটনা ঘটেছে। মস্কো থেকে আসা উগ্রপন্থীদের জন্য আগে থেকেই প্রস্তুত ছিল বিলবাও পুলিশ। ম্যাচের কয়েক ঘণ্টা আগেই সান মেমেসে হাজির হয় দুই শর মতো রাশিয়ান সমর্থক। বিলবাও সমর্থকদের দিকে গ্লাস ও ফ্লেয়ার ছোড়েন স্পার্তাক সমর্থকেরা। এরপরই লেগে যায় দাঙ্গা। পুলিশ দুই পক্ষকে শান্ত করতে এগিয়ে আসে। দুই পক্ষকে আলাদা করতেও সক্ষম হয় তারা। কিন্তু এর মধ্যেই মাটিতে লুটিয়ে পড়েন এক কর্মকর্তা। সংবাদমাধ্যম এফের দাবি, ফ্লেয়ারের আঘাতে মাটিতে পড়ে যান ওই কর্মকর্তা। জানা গেছে, ইনোসেন্সিও আরিয়াস গার্সিয়া নামের ওই কর্মকর্তার হার্ট অ্যাটাক হয়েছিল।৫০ বছর বয়সী গার্সিয়াকে দ্রুত হাসপাতালে নিয়েও বাঁচানো যায়নি। এ ঘটনায় অন্তত পাঁচজনকে গ্রেপ্তার করা হয়েছে। এর মধ্যে তিনজন রাশিয়ান। এ ঘটনায় ক্ষুব্ধ প্রতিক্রিয়া জানিয়েছেন লা লিগার সভাপতি হাভিয়ের তেবাস। নিহত পুলিশ কর্মকর্তার পরিবারের প্রতি গভীর সমবেদনা জানিয়ে ফিফা এবং উয়েফার দৃষ্টি আকর্ষণ করেছেন। তেবাসের দৃষ্টিতে স্পার্তাকের ‘আল্ট্রা’দের মতো উগ্রপন্থী সমর্থকদের কখনোই অন্য কোনো দেশে যেতে দেওয়ার অনুমতি দেওয়া ঠিক নয়।
