


• প্রিমিয়ার লিগে যানজট বাগড়া বাধিয়েছে খেলায়।• তীব্র যানজটের কারণে দুই দলের খেলোয়াড়েরা আটকে ছিলেন রাস্তায়।• পরে রিকশা বা অন্য উপায়ে করে মাঠে পৌঁছান।• খেলা শুরু হয়েছে আধা ঘণ্টা দেরিতে।

কত কারণেই তো ক্রিকেট ম্যাচ শুরু হতে দেরি হতে পারে। ক্রিকেটপ্রেমীরা সাধারণত অভ্যস্ত বৈরী আবহাওয়ার কারণে ম্যাচ দেরিতে শুরু হতে দেখতে। দর্শকদের উচ্ছৃঙ্খল আচরণের কারণেও খেলা দেরিতে শুরু হতে পারে। কিন্তু যানজটের কারণে খেলা দেরিতে শুরু হওয়ার ঘটনা বিরল তো বটেই। আজ ঢাকা প্রিমিয়ার লিগে এমন ঘটনা ঘটেছে। বিকেএসপিতে কলাবাগান ক্রীড়াচক্র ও মোহামেডানের স্পোর্টিংয়ের মধ্যকার ম্যাচটি দেরিতে শুরু হয়েছে যানজটের কারণে।
ঢাকা থেকে বিকেএসপি—যানজটপ্রবণ এই রাস্তায় গ্যাঁড়াকলে পড়েন অনেকেই। আজ কলাবাগান ও মোহামেডান ম্যাচ দেরিতে শুরু হওয়ার মূল কারণ সাভার রপ্তানি প্রক্রিয়াকরণ এলাকার (ইপিজেড) সামনের যানজট। জানা গেছে, এই জায়গায় বসে থাকতে থাকতেই নাকি ম্যাচের সময় প্রায় হয়ে গিয়েছিল। পরে দুই দলের খেলোয়াড়, কর্মকর্তা ও ম্যাচ অফিশিয়ালরা বাস থেকে নেমে রিকশা বা নিজস্ব উপায়ে মাঠে পৌঁছান। নির্ধারিত সময়ে পৌঁছালেও খেলা শুরুর প্রস্তুতি নিতে নিতে আধা ঘণ্টা পেরিয়ে যায়। পরে সকাল ৯টার খেলা শুরু হয় সাড়ে ৯টায়।
কলাবাগানের কোচ জালাল আহমেদ চৌধুরী জানিয়েছেন, ইপিজেডের যানজটই সমস্যাটা সৃষ্টি করেছে। বাস আটকে ছিল অনেকক্ষণ। পরে খেলোয়াড়েরা রিকশায় করে বিকেএসপি পৌঁছান। মাঠে পৌঁছেই তো আর খেলায় নেমে যাওয়া যায় না! প্রস্তুতি সেরে খেলাটা শেষ পর্যন্ত সাড়ে নয়টায় শুরু হয়েছে।
জানা গেছে, আধা ঘণ্টা দেরিতে শুরু হলেও খেলাটা পূর্ণ ৫০ ওভারেরই হচ্ছে। টসে জিতে প্রথমে ব্যাটিং করছে কলাবাগান। এই প্রতিবেদন লেখার সময় তাদের সংগ্রহ ছিল ৩৯ ওভারে ৩ উইকেটে ১৯৭। ১০৯ রানে অপরাজিত আছেন মোহাম্মদ আশরাফুল।
