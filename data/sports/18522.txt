
আবার পাকিস্তানের কোচ হতে যাচ্ছেন ওয়াকার ইউনুস। ওয়াকারের জন্য দায়িত্বটা অবশ্য নতুন কিছু নয়। এর আগেও দুবার তিনি পাকিস্তানের কোচের চেয়ারে বসেছেন। দুবারই কাজ ছেড়েছেন স্বেচ্ছায়। তার পরও হোয়াটমোরের উত্তরসূরি হিসেবে তাঁর ওপরই আস্থা পিসিবির। ওয়াকারও নাকি আবারও পাকিস্তানের কোচের পদে ফিরে আসতে চান।খবরটা পাকিস্তানের দৈনিক ‘ডন’ দিয়েছে। ৪২ বছর বয়স্ক ওয়াকার ইউনুসের সঙ্গে এরই মধ্যে নাকি বিষয়টি নিয়ে পিসিবির কর্তাদের আলাপ-আলোচনাও হয়ে গেছে। সবকিছু ঠিকঠাক থাকলে পাকিস্তান ক্রিকেটে শুরু হতে যাচ্ছে আরও একটি ওয়াকার-অধ্যায়।
বর্তমান কোচ হোয়াটমোরের সঙ্গে পিসিবির চুক্তির মেয়াদ শেষ হবে আগামী ফেব্রুয়ারিতে। গণমাধ্যমের খবর, চুক্তিটা আর নবায়ন করা হবে না। পিসিবির চায় দেশের কাউকে দলের দায়িত্ব দিতে। ভাষাগত সমস্যা দূর করতেই এই সিদ্ধান্ত। ব্যাপারটা স্বীকার করেছেন পিসিবির অন্তর্বর্তী প্রধান নজম শেঠিও, ‘বিদেশি কোচ নিয়ে আমাদের অবশ্যই কিছু সমস্যা আছে। আমাদের খেলোয়াড়েরা খুব বেশি শিক্ষিত নয়। ইংরেজিতে কথা বলার ক্ষেত্রে তারা খুবই দুর্বল। বিদেশি কোচের সঙ্গে যোগাযোগে সমস্যা হয়। কারণ কোচ কী বলেন, খেলোয়াড়েরা অনেক সময়ই তা বুঝতে পারে না।’
ওয়াকার প্রথম পাকিস্তানের দায়িত্ব পান ২০০৬ সালের মার্চে, বোলিং কোচ হিসেবে। কিন্তু পিসিবির সঙ্গে বিরোধের জের করে ২০০৭ সালের জানুয়ারিতে দায়িত্বটা ছেড়ে দেন তিনি। ২০০৯ সালের ডিসেম্বরে আবারও পাকিস্তান দলের দায়িত্ব পান ওয়াকার। সেবার দায়িত্বটা ছিল বোলিং ও ফিল্ডিং কোচের। তিন মাস পর পেয়ে যান প্রধান কোচের দায়িত্ব। তবে ২০১১ সালের আগস্টে দায়িত্বটা ছেড়ে দেন তিনি। বোর্ড বা কারও সঙ্গে দ্বন্দ্বের জের ধরে নয়, ওয়াকার দাবি করেন, একান্ত ব্যক্তিগত কারণেই পদত্যাগ করেন তিনি। এর মধ্যে রয়েছে স্বাস্থ্যগত সমস্যাও। দ্বিতীয় দফায় সময়টা অবশ্য ভালো কাটেনি তাঁর। লর্ডস টেস্টে আসিফ-আমির-বাটদের স্পট ফিক্সিং কেলেঙ্কারি, দলের হোটেল থেকে উইকেটরক্ষক জুলকারনাইন হায়দারের পদত্যাগ, দল নির্বাচন নিয়ে শহীদ আফ্রিদির সঙ্গে ব্যক্তিগত দ্বন্দ্ব, একপর্যায়ে আফ্রিদির অবসর, পাকিস্তান দলের বাজে পারফরম্যান্স—অল্প সময়ে অনেক ঘটনারই সাক্ষী হয়ে আছেন ওয়াকার।
 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে s লিখে এসএমএস করুন ২২২১ নম্বরে।
