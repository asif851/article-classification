
টেস্ট ছেড়েছেন ছয় বছর আগে। গত বছর ওয়ানডে থেকেও অবসর নিয়েছিলেন শহীদ আফ্রিদি। আরও কিছুদিন খেলে যেতে চেয়েছেন শুধু টি-টোয়েন্টিতে। কিন্তু সংক্ষিপ্ত সংস্করণের ক্রিকেটে সর্বশেষ বিশ্বকাপে দলের ভরাডুবির পর পাকিস্তান অলরাউন্ডারের এই স্বপ্নেরও ‘অকালমৃত্যু’ হচ্ছে বলেই ধরে নেওয়া যাচ্ছিল। কিন্তু আফ্রিদি সেটি মানতে রাজি নন। এই ৩৬ বছর বয়সে আরও একবার নতুন করে দলে ফেরার লড়াই করার প্রতিশ্রুতি দিচ্ছেন তিনি।বিশ্বকাপে দল ভালো করেনি, চার ম্যাচে মাত্র একটি জয় নিয়ে বাদ পড়েছে গ্রুপপর্ব থেকে। ব্যর্থতার দায় নিয়ে অধিনায়কত্ব থেকে সরেও যেতে হয়েছে আফ্রিদিকে। তার ওপর বিশ্বকাপের পর ফাঁস হওয়া প্রতিবেদনে পাকিস্তান দলের সাবেক কোচ ওয়াকার ইউনিস ও ম্যানেজার ইন্তিখাব আলম দলের ভরাডুবির পেছনে আফ্রিদির নেতৃত্বকেই দায়ী করেছিলেন।এএফপিকে দেওয়া সাক্ষাৎকারে পাকিস্তানের সাবেক অধিনায়কও কথা বললেন বিশ্বকাপের ব্যর্থতা নিয়ে। যদিও ব্যর্থতার দায় একা নিতে রাজি নন আফ্রিদি, ‘মিথ্যা বলে মানুষ আমার নাম মাটিতে মিশিয়ে দেওয়ার চেষ্টা করছেন দেখে হতাশ হয়েছি। তাঁরা নিজেদের বাঁচাতে চেয়েছিলেন, আর পরে সংবাদমাধ্যমের সামনে আমাকে দোষী হিসেবে দাঁড় করিয়ে দেওয়া হলো। আমরা খারাপ খেলে হেরেছি। কিন্তু তার জন্য তো কোনো একজনকে দোষ দেওয়া যায় না, এটা পুরো দলেরই ব্যর্থতা।’ব্যর্থতার প্রভাব আফ্রিদির ক্যারিয়ারের ওপরও পড়ার কথা ছিল। পড়েছেও, আগামী জুলাইয়ে ইংল্যান্ড সফরের দলে ডাকা হয়নি অভিজ্ঞ এই অলরাউন্ডারকে। কিন্তু আন্তর্জাতিক ক্রিকেটে প্রায় দুই দশক কাটিয়ে দেওয়া আফ্রিদি এখনো নতুন করে ফেরার স্বপ্ন দেখছেন।স্বপ্ন দেখাচ্ছে ইংল্যান্ডের হ্যাম্পশায়ার ক্লাব। ২০১১ সালে সর্বশেষ সেখানে খেলেছিলেন, ভালোও করেছিলেন। সেটিই এবার আফ্রিদিকে প্রেরণা জোগাচ্ছে। হ্যাম্পশায়ারের হয়ে ভালো খেলেই আবার ফিরতে চান জাতীয় দলে, ‘এটা আমাকে পাকিস্তানের টি-টোয়েন্টি দলে ফিরতে সাহায্য করবে। আর আমি তো সব সময়ই দেশের হয়ে খেলার জন্য প্রস্তুত।’
সর্বশেষ ১০ টি-টোয়েন্টিতে মাত্র ১০৭ রান করার পাশাপাশি ৭ উইকেট নেওয়া আফ্রিদি পাকিস্তানের জার্সিতে ফিরতে পারবেন কি না, সেটিই এখন দেখার। সূত্র: এএফপি।
