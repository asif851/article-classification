



দক্ষিণ আফ্রিকার ২০৪ রান তাড়া করতে নেমে কোহলি একাই ১২৯।
দ্বিপক্ষীয় ওয়ানডে সিরিজে সর্বোচ্চ রানের রেকর্ড এখন কোহলির।


ভিভ রিচার্ডস না শচীন টেন্ডুলকার? সর্বকালের সেরা ওয়ানডে ক্রিকেটারের প্রশ্নে এত দিন এ দুটি নামই বেশি উচ্চারিত হয়েছে। ইংল্যান্ডের সাবেক অধিনায়ক মাইকেল ভন কিন্তু এ সংস্করণে সর্বকালের সেরা হিসেবে দেখছেন অন্য একজনকে—বিরাট কোহলি!
ভনের এ মতের বিপক্ষে খুব বেশি যুক্তির অবকাশ নেই। বিশেষ করে দক্ষিণ আফ্রিকার মাটিতে সর্বশেষে ওয়ানডেতেও কোহলির সেঞ্চুরির পর। আগে ব্যাটিংয়ে নেমে ২০৪ রানের বেশি করতে পারেনি প্রোটিয়ারা। ভারত যে এ ম্যাচটা জিতে সিরিজ ৫-১ ব্যবধানে নিজেদের ঝুলিতে পুরবে, তা মোটামুটি নিশ্চিতই ছিল। কিন্তু কয়জন ভেবেছিলেন এই রান তাড়া করতে নেমে কোহলি একাই করবেন ১২৯ রান!
১০৭ বল হাতে রেখে ৮ উইকেটে জিতেছে ভারত। কিন্তু দলের জয় ছাপিয়ে সবাই এখন কোহলি-বন্দনায় মুখর। ভনের টুইট, ‘৩৫তম...সর্বকালের সেরা ওয়ানডে খেলোয়াড়।’ ভারতের সাবেক ব্যাটসম্যান মোহাম্মদ কাইফ টুইটারে ওয়ানডের কোহলিকে একটু ব্যাখ্যাও করেছেন এভাবে, ‘এই সিরিজের আগে ২০২ ওয়ানডেতে ৩২ সেঞ্চুরি ছিল “কিং কোহলির”। অর্থাৎ প্রতি ৬.৫ ইনিংসে একটি করে সেঞ্চুরি, যা সত্যিই বিস্ময়কর। কিন্তু এরপর সে পরের ৬ ওয়ানডেতে আরও ৩টি সেঞ্চুরি করল। আমরা আশীর্বাদপুষ্ট জাতি, কোহলির মতো আর কেউ নেই।’
দক্ষিণ আফ্রিকায় ওয়ানডে সিরিজেই কোহলি কিন্তু বুঝিয়ে দিয়েছেন, সত্যিই তাঁর মতো আর কেউ নেই। প্রথম ক্রিকেটার হিসেবে দ্বিপক্ষীয় ওয়ানডে সিরিজে করছেন পাঁচ শর (৫৫৮) ওপরে রান। ভারতীয় অধিনায়ক এ পথে ভেঙেছেন তাঁর সতীর্থ রোহিত শর্মার ৪৯১ রানের রেকর্ড। ওয়ানডেতে দ্বিপক্ষীয় সিরিজে অধিনায়ক হিসেবে সর্বোচ্চ রানের রেকর্ডও এখন কোহলির। এ পথে তিনি পেছনে ফেলেছেন জর্জ বেইলিকে।
দক্ষিণ আফ্রিকার মাটিতে দেশটির বিপক্ষে দ্বিপক্ষীয় ওয়ানডে সিরিজেও সর্বোচ্চ রানের রেকর্ড এখন ‘কিং কোহলি’র। এ ছাড়া দ্বিপক্ষীয় সিরিজে প্রথম ভারতীয় হিসেবে তুলে নিয়েছেন তিন-তিনটি সেঞ্চুরি। প্রোটিয়াদের সাদামাটা সংগ্রহ তাড়া করতে নেমে কোহলি ফিফটি তুলে নিয়েছেন ৩৬ বলে। ৩৫তম ওয়ানডে সেঞ্চুরি তুলে নিয়েছেন ৮২ বলে। ম্যাচে বিরতি চলাকালে ধারাভাষ্যকক্ষে ক্যারিবীয় কিংবদন্তি মাইকেল হোল্ডিংকে ফোন করে স্বয়ং ভিভ রিচার্ডস বলেছেন, ‘আমি কখনোই কোহলির মতো এত ভালো ছিলাম না।’
কোহলির এই ৩৫ সেঞ্চুরিকে ব্যাখ্যা করা যায় এভাবে—প্রথম ৭০ ওয়ানডেতে ছিল ৭ সেঞ্চুরি। কিন্তু পরবর্তী ১৩৮ ওয়ানডেতে ২৮ সেঞ্চুরি! ২০১১ সাল থেকে কোহলি প্রতি ৪.৯ ম্যাচে তুলে নিয়েছেন একটি করে সেঞ্চুরি। ভাবা যায়!
