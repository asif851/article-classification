
আগেও দুটো বিয়ে করেছিলেন। কোনোটাই টেকেনি। কিন্তু ইমরান খান যে হাল ছেড়ে দেওয়ার মানুষই নন। তাই তো আবারও বিয়ে করতে আপত্তি নেই ক্রিকেট বিশ্বকাপজয়ী পাকিস্তানের সাবেক এই অধিনায়কের।ক্রিকেট ছাড়ার পর পুরোদস্তুর রাজনীতিবিদ হয়ে যাওয়া ইমরান সম্প্রতি লন্ডন গিয়েছিলেন এক বন্ধুর মেয়ের বিয়েতে অতিথি হিসেবে। আর এমন একজনকে অতিথি হিসেবে পেলে যা হয়! সংবাদমাধ্যম ঘিরে ধরেছিল তাঁকে। সেখানেই আলাপে আলাপে ইমরান বলেছেন বিয়ে নিয়ে তাঁর ভাবনার কথা, ‘আমি আসলে বিয়ে নিয়ে কাউকে খুব ভালো উপদেশ দিতে পারব না, কারণ এ ক্ষেত্রে আমার নিজের ট্র্যাক রেকর্ডই ভালো নয়। হয়তো তৃতীয়বারে গিয়ে সৌভাগ্যবান হব!’১৯৯৫ সালে ইমরান প্রথম বিয়ে করেছিলেন জেমিমা গোল্ডস্মিথকে। ২০০৪ সালে সেই বিয়ে ভেঙে যাওয়ার পর ২০১৫ সালের জানুয়ারিতে ইমরান আবার বিয়ে করেন পাকিস্তানি-ব্রিটিশ সাংবাদিক রেহাম খানকে। ওই বছরই অক্টোবরে ভেঙে যায় দ্বিতীয় বিয়েটাও। ৬৪ বছর বয়সী ইমরান সে কারণেই রসিকতা করেছেন ‘ট্র্যাক রেকর্ডই ভালো নয়’ বলে।লন্ডনের এই অনুষ্ঠানেই এই ভারতীয় সাংবাদিক প্রশ্ন করেছেন ইমরানকে, ‘আপনি কি তৃতীয় বিয়ের কথা ভাবছেন?’ সর্বকালের অন্যতম সেরা এই অলরাউন্ডার হেসে হেসেই জবাব দিয়েছেন, ‘কেন নয়, হাল ছেড়ে দেওয়া তো আমার রক্তে নেই। তবে ৩০ বছর বয়সে বিয়ে করা আর ৬০ বছর বয়সে বিয়ে করা এক ব্যাপার নয়। কিন্তু মানুষের জীবনের মজাটাই হচ্ছে, এটা অননুমেয়। কাল কী হবে, এটা কেউ জানে না।’ এনডিটিভি, দুনিয়া নিউজ।
