
ছক্কা তাঁরা ২২ গজে কতই মেরেছেন। তবে সেগুলো নিশ্চয়ই বলে-কয়ে মারা হয়নি। বলের লাইন-লেংথ কিংবা ম্যাচের পরিস্থিতি বুঝে সীমানার ওপারে উড়িয়ে মেরেছেন। কিন্তু এবার হেইডেন-ধোনিদের ঘোষণা দিয়েই ছক্কা মারতে হবে। কার ছক্কা কত দূরে যায়, সেটাই হবে পরীক্ষা।
কাল থেকে শুরু হচ্ছে তামিলনাড়ু প্রিমিয়ার লিগ (টিএনপিএল)। তবে টুর্নামেন্টের পর্দা ওঠার আগে একটা প্রতিযোগিতার আয়োজন করেছে আয়োজকেরা। মহেন্দ্র সিং ধোনি, মোহিত শর্মা, বদ্রিনাথ, পবন নেগিদের সঙ্গে সাবেক অস্ট্রেলীয় ব্যাটসম্যান ম্যাথু হেইডেন অংশ নেবেন এই খেলায়। বোলিং মেশিন থেকে ছোড়া বলে ছক্কা মারতে হবে তাঁদের। যাঁর ছক্কা সবচেয়ে দূরে যাবে, সে-ই হবে বিজয়ী। ছক্কা মারার প্রতিযোগিতা শুরু সন্ধ্যা ছয়টায়, শেষ হবে সাতটায়। উদ্বোধনী ম্যাচের টস এরপরই। সূত্র: স্পোর্টস ক্রীড়া।
