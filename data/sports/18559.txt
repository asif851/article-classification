
শিরোপা জেতা হয়েছিল আগেই। কিন্তু শেষবেলায় একটা অতৃপ্তি রয়ে গেল, ‘মধুর সমাপ্তি’ হলো না জুভেন্টাসের। পরশু সাম্পদোরিয়ার কাছে হেরে ইতালির চ্যাম্পিয়নরা একটা রেকর্ড ছুঁতে পারল না একটুর জন্য। সেটি হলো, ৫১ বছর পর প্রথম দল হিসেবে সিরি ‘আ’র ১৯ প্রতিপক্ষের সবার বিপক্ষে জেতা। কোয়ালারেল্লার ২৫ মিনিটের গোলে প্রথমে এগিয়ে গিয়েছিল জুভেন্টাসই। এরপর এডার ও ডে সিলভেস্ত্রির গোলে এগিয়ে যায় স্বাগতিকেরা। ৭৫ মিনিটে মাউরো ইকারদি চ্যাম্পিয়নদের কফিনে ঠুকে দেন শেষ পেরেক। জুভেন্টাসের পক্ষে লিচস্টেইনার অতিরিক্ত সময়ে জুভেন্টাসের পরাজয়ের ব্যবধানই শুধু কমিয়েছেন (৩-২)।
এক মৌসুমে সর্বোচ্চ ৯৩ পয়েন্টের রেকর্ড ছোঁয়ারও হাতছানি ছিল জুভেন্টাসের সামনে। গত সপ্তাহে ক্যালিয়ারির সঙ্গে ড্র করাতেই সেই সম্ভাবনাও দূরে সরে গিয়েছিল। আর পরশু তো হেরে যাওয়ায় ৮৭ পয়েন্ট নিয়েই সিরি ‘আ’ শেষ করতে হলো কন্তের দলকে।
জুভেন্টাসের অভিযান শেষ হলেও সিরি ‘আ’র রোমাঞ্চ এখনো শেষ হয়নি। আগামী চ্যাম্পিয়নস লিগে জায়গা পেতে তৃতীয় স্থানের লড়াইয়ে এসি মিলান ও ফিওরেন্টিনা কাল রাতেই মুখোমুখি হয়েছিল সিয়েনা ও পেসকারার। ৬৯ পয়েন্ট নিয়ে মিলান এগিয়ে ছিল ২ পয়েন্টে। এএফপি।
