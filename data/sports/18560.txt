
আন্দ্রেস ইনিয়েস্তা এখনো আনুষ্ঠানিক বিদায় ঘোষণা করেননি। বার্সেলোনার হয়েই এখনো ৫ ম্যাচ খেলা বাকিও আছে তাঁর। গতকাল ইনিয়েস্তার বিদায় সংবর্ধনাও ছিল না। কিন্তু এরই মধ্যে শুরু হয়েছে হাহাকার। ক্রন্দন। আর্তরব। না ইনিয়েস্তা, প্লিজ যেয়ো না!
একটা বিদায়ের সুর তিনিই তুলে দিয়েছেন। ক্রমাগত গুঞ্জনটাকে ডালপালা মেলার সুযোগ না দিয়ে ইঙ্গিত দিয়েছেন, এটাই তাঁর শেষ মৌসুম। এখনো কিছু আনুষ্ঠানিকতা বাকি আছে বলে চূড়ান্ত ঘোষণা তুলে রেখেছেন। ৩০ এপ্রিল সেই ঘোষণা চলে আসার কথা। আর কাল কাপ ফাইনালে পুরো আলো ইনিয়েস্তাকে ঘিরেই থাকল। ইনিয়েস্তা নিজেও বার্সার হয়ে তাঁর সম্ভাব্য শেষ ম্যাচে কী খেলাটাই না খেললেন! স্মরণীয় করে রাখলেন দুর্দান্ত এক গোল করেও। সেই গোলের পর মেসির জোরালো আলিঙ্গন যেন বিদায় আলিঙ্গনের মতোই লাগল! দুহাতের সবটুকু জোর দিয়ে মেসি যেন শক্ত করে আঁকড়ে ধরে রাখতে চাইলেন শৈশবের বন্ধুকে। ১৮ বছর ধরে দুজনের যে সম্পর্ক আজও অটুট!ম্যাচের শেষ দিকে মাঠ ছেড়ে বেরিয়ে আসছিলেন যখন, বার্সার প্রায় সব খেলোয়াড় এসে আলিঙ্গনে বেঁধেছে। সেভিয়া আর বার্সা সমর্থকেরা একজোট হয়ে আআআন-দ্রেস আআআন-দ্রেস স্লোগান তুলেছে। ইনিয়েস্তা নিজে জার্সির প্রান্ত দিয়ে চোখ খুঁটলেন। কান্নাভেজা চোখকে আড়াল করতে মুখে পানিও ঢেলে দিলেন। কিন্তু তাতেও কি আর কান্না আড়াল করা যায়!বার্সা কীভাবে এত বড় তারকার শূন্যতা পূরণ করবে? ইনিয়েস্তা নিজে ম্যাচ শেষে অভয় দিলেন, ‘এ সপ্তাহেই আমি আমার সিদ্ধান্ত সবাইকে জানিয়ে দেব। আমি না থাকলেও আজকের মতো দিন (ফাইনালে ৫-০ গোলের জয়) সব সময়ই আসবে। হয়তো এটাই আমার শেষ ফাইনাল। কয়েক দিনের মধ্যেই যেহেতু সবাইকে বলে দেব, আপাতত আর কিছু না বলি। আজকের দিনটা বিশেষ এক আবেগময় দিন ছিল।’ ইনিয়েস্তার পরবর্তী গন্তব্য চীন। তা নিশ্চিত। শুধু তিনি কোন ক্লাবে যাচ্ছেন, সেটা নিশ্চিত নয়। আগে তিয়ানজিন কোয়ানজিয়ানের নাম শোনা গিয়েছিল। এবার জানা গেল চংকিং দাংগাই লিফানও ইনিয়েস্তার ব্যাপারে আগ্রহী। ইনিয়েস্তা এ ব্যাপারেও খোলাসা করলেন না। কেবল বললেন, ‘কিছুটা তো বোঝাই যাচ্ছে কী হতে পারে। বাকিটা দেখা যাক।’ কিন্তু এখনই কি বিদায় বলতেই হতো? বয়স ৩৩, শেষের শুরুটা দেখতে পারছেন। কিন্তু কাল যে ফুটবলটা খেললেন, সেভিয়া কোচ বলেছেন, ‘মনে হলো ওর বয়স যেন ২৫।’ কিন্তু এখন আর সিদ্ধান্ত বদলের কোনো সুযোগ নেই। যদিও স্পেনজুড়ে শুরু হয়েছে হাহাকার। স্প্যানিশ ক্রীড়া দৈনিক মার্কা তো আবেগময় শিরোনাম করেছে, ‘ইনিয়েস্তা প্লিজ কখনো অবসর নিয়ো না!’দর্শকদের আবেগময় করতালি আর স্লোগানের গর্জন ইনিয়েস্তাকে কতটা আপ্লুত করেছিল, তা তুলে ধরতে ইনিয়েস্তার কান্নাভেজা ছবি দিয়ে পত্রিকাটি লিখেছে, ‘কাপ ফাইনালে মাঠ ছেড়ে বেরিয়ে আসার সময় চোখের জল রুখতে পারেননি ইনিয়েস্তা।’
