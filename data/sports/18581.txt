
এখন যে অপবাদটা নেইমারকে শুনতে হয়, সেটাই একসময় বিষাক্ত তিরের মতো ছুটে যেত ক্রিস্টিয়ানো রোনালদো বরাবর। রোনালদোও উঠতি বয়সে ইচ্ছে করে মাটিতে পড়ে গিয়ে ফাউল আদায় করতেন। যাকে বলে ডাইভ দেওয়া। রোনালদোর সেই বদ-অভ্যাস দূর করাতে বড় ভূমিকা রেখেছেন রয় কিন। ম্যানচেস্টার ইউনাইটেডে কিন ছিলেন রোনালদোর সিনিয়র সতীর্থ। রোনালদোর এই বদ-অভ্যাস দূর করতে কিন নিয়মিত রোনালদোকে লাথিগুঁতো মারতেন বলে জানিয়েছেন তাঁদেরই আরেক সাবেক সতীর্থ ফিল নেভিল।   নতুন একটি প্রামাণ্যচিত্রে নেভিল বলেছেন, ‘ও (রোনালদো) খুব ডাইভ দিত। ও চেষ্টা করত ফাউল আদায় করে নিতে। এর জন্য অনেক গালমন্দও ওকে শুনতে হয়েছে। ডাইভ করার জন্য সতীর্থরাও ওর কড়া সমালোচনা করত। এটা ওকে চাপের মধ্যে রেখেছিল। আমি তো বলব, প্রথম ১২টা মাস ওকে খুবই কঠিন এক প্রক্রিয়ার ভেতর দিয়ে যেতে হয়েছে।’কতটা কঠিন, সেটাও জানিয়েছেন নেভিল, ‘সে সময় অনুশীলনে ছিল কিন, বাট, স্কোলসরা। যতবারই রোনালদো বল পেতে, ওরা ওকে লাথি কষত, কষতেই থাকত। শুধু একবার নয়, ওরা ওকে প্রতিদিন, প্রতি সপ্তাহ, পুরোটা মৌসুমেই লাথি মেরেছে।’
পরে রোনালদো শুধরে নিয়েছেন নিজেকে। আর সতীর্থদের এই লাথি থেকে বাঁচার কায়দা রপ্ত করে ফেলতে পেরেছিলেন বলেই আজ বিশ্বের বাঘা বাঘা ডিফেন্ডারের লাথিও নাগাল পায় না তাঁর!
