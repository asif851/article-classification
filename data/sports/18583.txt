
২০১৭ সালের ব্যালন ডি’ অরের ঘোষণা আসতে আর মাত্র কয়েক দিন বাকি। ফ্রান্স ফুটবলের এই পুরস্কারে এবারও প্রধান দুই ফেবারিট ক্রিস্টিয়ানো রোনালদো ও লিওনেল মেসি। রিয়াল মাদ্রিদ ফরোয়ার্ড এবারে ফিফা ‘দ্য বেস্ট’ শিরোপা জিতেছেন। গত কয়েক বছরের রীতি মাথায় রাখলে রোনালদোরই এই পুরস্কার পাওয়ার কথা। অথচ ফ্রান্স ফুটবল ম্যাগাজিনের প্রচ্ছদে কিনা মেসির ছবি। তবে কি মেসিই জিতছেন এবারের ব্যালন ডি’ অর?
ডিসেম্বরেই এই পুরস্কার দেওয়ার কথা। ফ্রান্স ফুটবল ম্যাগাজিন ডিসেম্বরের ৭ তারিখেই ঘোষণা করবে বিজয়ীর নাম। সাধারণত ডিসেম্বর সংখ্যায় ব্যালন ডি’ অর বিজয়ীর ছবিই প্রচ্ছদে রাখা হয়। কিছুদিন আগে সামাজিক যোগাযোগমাধ্যমে ফ্রান্স ফুটবল ম্যাগাজিনের ডিসেম্বর সংখ্যার ছবি ‘ভাইরাল’ হয়, যেখানে প্রচ্ছদে মেসির ছবি দেখা যায়। এই নিয়ে মেসি ও বার্সেলোনা-ভক্তরা মনে করছেন পুরস্কার জিতবেন আর্জেন্টাইন ফুটবলার। অন্যদিকে রোনালদো ও রিয়ালভক্তদের দাবি, ছবিটি ভুয়া, আসলে পুরস্কার জিতবেন পর্তুগাল অধিনায়কই।
৭ তারিখ পুরস্কার প্রদান অনুষ্ঠানে উপস্থাপনা করবেন সাবেক ফুটবলার ডেভিড গিনোলা। এর আগ পর্যন্ত কে পুরস্কার জিতবেন, তা নিশ্চিত করে বলবার উপায় নেই। সূত্র: স্পোর্ট ইংলিশ, ট্রিবিউনা।
