
গত কয়েকদিন বেশ চুপচাপই ছিলেন শেন জার্গেনসেন। বাংলাদেশের সাম্প্রতিক ব্যর্থতায় হয়তো কিছুটা মুষড়েই পড়েছিলেন এই অস্ট্রেলিয়ান কোচ। তাঁকে ছাঁটাই করে নতুন কোচ আনার কথাবার্তাও উঠেছিল বাংলাদেশ ক্রিকেট বোর্ডে। শেষপর্যন্ত সেটা সত্যিই করা হতো কিনা, জানা হলো না। তার আগে নিজেই বিদায় বলে দিলেন জার্গেনসেন। আজ আনুষ্ঠানিকভাবে বাংলাদেশের কোচের পদ থেকে সরে দাড়িয়েছেন এই অস্ট্রেলিয়ান কোচ। তাঁর অব্যাহতিপত্র গ্রহণও করেছে বাংলাদেশ ক্রিকেট বোর্ড।কোচ পরিবর্তনের কথাবার্তা শোনা যাচ্ছিল বেশ কিছুদিন ধরেই। এশিয়া কাপ, টি-টোয়েন্টি বিশ্বকাপে হতাশাজনক পারফরম্যান্সের পর ‘অনেক কিছুতে’ পরিবর্তন আনার ইঙ্গিতও দিয়েছিলেন বাংলাদেশ ক্রিকেট বোর্ডের সভাপতি নাজমুল হাসান। কিন্তু আগেভাগেই সরে দাঁড়ালেন জার্গেনসেন।
তিনি মূলত ছিলেন বোলিং কোচ। ২০১২ সালে খুব অল্প সময়ের ব্যবধানে স্টুয়ার্ট ল ও রিচার্ড পাইবাস প্রধান কোচের পদ থেকে সরে দাঁড়ালে জার্গেনসেনকেই অন্তর্বর্তীকালীন কোচের দায়িত্ব দেওয়া হয়েছিল। তাঁর প্রথম অ্যাসাইনমেন্টে তিনি ছিলেন সফল। ২০১২’র নভেম্বর-ডিসেম্বরে ওয়েস্ট ইন্ডিজের বিপক্ষে তাঁর অধীনে দারুণ খেলে ওয়ানডে সিরিজ জয় করলে তাঁর দায়িত্বটা পাকাপাকি হয়। ২০১৩ সালে প্রধান কোচ হিসেবে তাঁর সঙ্গে নতুন চুক্তিও করেছিল বিসিবি। সেই চুক্তির মেয়াদ ছিল ২০১৫ সালের ওয়ানডে বিশ্বকাপ পর্যন্ত।
