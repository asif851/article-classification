
দুই চোখের বিষাদটা স্পষ্টই বোঝা যাচ্ছিল। অস্ট্রেলিয়ার সঙ্গে মহাগুরুত্বপূর্ণ ম্যাচ, অথচ তার আগে কাল বড় একটা ধাক্কা হয়ে এসেছে তাসকিন আহমেদ ও আরাফাত সানির নিষেধাজ্ঞা। বেঙ্গালুরুতে সংবাদ সম্মেলনে মাশরাফি বিন মুর্তজার হতাশাটা বোঝাই যাচ্ছিল। পরে ম্যাচ শেষেও মাশরাফি স্বীকার করেছেন সেটি,‌ ‘বড় একটা ধাক্কা আমাদের জন্য। গুরুত্বপূর্ণ দুজন খেলোয়াড়কে আমরা হারিয়ে ফেলেছি। এখন আমাদের সেটির সঙ্গে খাপ খাইয়ে নিতে হবে।’ আয়ারল্যান্ডের সঙ্গে ম্যাচের পরেই মাশরাফি জানিয়েছিলেন, তাসকিনের অ্যাকশন নিয়ে তাদের সন্দেহ নেই। আজও মাশরাফির কণ্ঠে সেটিরই প্রতিধ্বনি, ‘আমরা এখনো বিশ্বাস করি, তাসকিনের সবকিছু ঠিক আছে। এখন আমাদের পুরো প্রক্রিয়ার ভেতর দিয়ে যেতে হবে।’ নিজেদের হতাশাটাও গোপন করলেন না, ‘এই সিদ্ধান্ত নিয়ে আমরা খুবই হতাশ।’সানি-তাসকিনের জন্যও এখন সময়টা কঠিন। মাশরাফি সেটা মেনে নিয়েই দুজনের পাশে দাঁড়ালেন, ‘তাসকিন ও সানি এখন স্বাভাবিকভাবেই খুব হতাশ। এই অবস্থায় ওদের জন্য এটা মেনে নেওয়া কঠিন। আশা করছি খুব দ্রুত তারা নিজেদের প্রমাণ করবে।’
তাসকিন ও সানির বদলে শুভাগত ও সাকলাইন সজীব উড়ে গেছেন ভারতে। কাল কি তাহলে মুস্তাফিজকে নামাবে বাংলাদেশ? এবার মাশরাফি সরাসরিই বলে দিলেন, ‘মুস্তাফিজ যদি ২০ ভাগ ফিট থাকে, তাহলেও ও খেলবে। আমাদের সামনে এখন অন্য কোনো বিকল্প নেই।’
