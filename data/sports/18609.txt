
• আশরাফুল সেঞ্চুরি করলেও জেতেনি কলাবাগান • টানা তিন সেঞ্চুরি আশরাফুলের, তিন ম্যাচেই হেরেছে কলাবাগান • এবার তাঁর পাঁচ সেঞ্চুরির চারটিতেই হেরেছে কলাবাগান
ঢাকা প্রিমিয়ার লিগে দলের শেষ ম্যাচে সেঞ্চুরি। সেটাও আবার হ্যাটট্রিক সেঞ্চুরি! এ পর্যন্ত পড়ে মনে হতে পারে মধুর সমাপ্তি। ভুল! মোহাম্মদ আশরাফুলকে ম্যাচের ফল এই মধুর সমাপ্তি টানতে দেয়নি। আজ শেষ ম্যাচে শুধু সেঞ্চুরির হ্যাটট্রিক নয়, দেখা পেয়েছেন হারের হ্যাটট্রিকেরও!
বিকেএসপির চার নম্বর মাঠে আজ রেলিগেশন লিগে ব্রাদার্স ইউনিয়নের বিপক্ষে আগে ব্যাটিংয়ে নেমেছিল কলাবাগান ক্রীড়া চক্র। আশরাফুলের ১৩৭ বলে ১০২ রানের ইনিংসে ৩ উইকেটে ২৫২ রান তুলেছিল দলটি। জবাবে মিজানুর রহমানের সেঞ্চুরিতে (১১৫) ৩৩ বল হাতে রেখেই ৬ উইকেটের জয় তুলে নেয় ব্রাদার্স।
লিগে এটি আশরাফুলদের টানা তৃতীয় হার। মোহামেডান ও অগ্রণী ব্যাংকের বিপক্ষে আগের দুটি ম্যাচেও হেরেছিল অবনমনে নেমে যাওয়া কলাবাগান। এ দুই ম্যাচেই সেঞ্চুরি করেছিলেন আশরাফুল। কিন্তু দল খারাপ খেলায় বিফলে গেল তাঁর এই হ্যাটট্রিক সেঞ্চুরি। অবশ্য প্রিমিয়ার লিগে এবার তাঁর পাঁচ সেঞ্চুরির মধ্যে চারটিতেই হেরেছে কলাবাগান।
ফিক্সিংয়ের কলঙ্ক নিয়ে দীর্ঘদিন নিষিদ্ধ ছিলেন আশরাফুল। নিষেধাজ্ঞা কাটিয়ে ঘরোয়া ক্রিকেটে ফেরার পর এবার দ্যুতি ছড়াচ্ছে তাঁর ব্যাট। সেটা এতটাই যে দল খারাপ করলেও ঠিকই নাম লিখিয়েছেন রেকর্ড বইয়ে। প্রিমিয়ার লিগ ‘লিস্ট এ’ তালিকাভুক্ত হওয়ার পর এক মৌসুমে দুটির বেশি সেঞ্চুরি পাননি কেউ। এবার লিটন দাশ ও নাজমুল হোসেন শান্ত পেয়েছেন তিনটি। তবে চূড়ায় অবশ্যই আশরাফুল, পাঁচ সেঞ্চুরি। বাংলাদেশের ‘লিস্ট এ’ ক্রিকেটে টানা তিন সেঞ্চুরি করা একমাত্র ব্যাটসম্যানও এখন আশরাফুল!
ব্রাদার্সের বিপক্ষে সেঞ্চুরিটি দিয়ে প্রিমিয়ার লিগে এবার সর্বোচ্চ রান সংগ্রাহকদের তালিকায় শীর্ষেও উঠে এলেন ৩৩ বছর বয়সী এ ব্যাটসম্যান। ১৩ ম্যাচে ৬৬.৫০ গড়ে সর্বোচ্চ ৫ সেঞ্চুরিসহ তাঁর মোট রানসংখ্যা ৬৬৫। তবে স্ট্রাইক রেট ঠিক আশরাফুলসুলভ নয়—মাত্র ৭৪.১৩। যেখানে লিটন দাস, নাজমুল কিংবা সৈকত আলীদের মতো তরুণদের স্ট্রাইকরেট নব্বইয়ের ওপরে। বোঝাই যাচ্ছে, জাতীয় দলে ফেরার স্বপ্ন নিয়ে আশরাফুল সাবধানী হাতে গেঁথেছেন রানের মালা।
