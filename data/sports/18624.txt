
জিনেদিন জিদান খুশি থাকবেন এ ম্যাচ নিয়ে। লা লিগায় তাঁর মূল দুই গোল ভরসা রোনালদো ও বেনজেমা যে লিগে অবশেষে গোলের দেখা পেলেন!
লা লিগার ‘গোল দেবতা’ যেন পণ করেছিল রোনালদোর দিকে তাকাবেন না। না হলে, গোলের জন্য এমন হাপিত্যেশ কবে করতে হয়েছে ক্রিস্টিয়ানো রোনালদোকে! কখনো প্রতিপক্ষ গোলরক্ষক কখনো বা লাইন্সম্যান বাধা হয়ে দাঁড়াচ্ছেন তাঁর সামনে। তবে রোনালদোকে আটকানো যায়নি আজ। ঠিকই দলকে জয় এনে দেওয়া গোল করেছেন। রোনালদো ও বেনজেমার গোল পাওয়ার দিনে মালাগাকে ৩-২ ব্যবধানে হারিয়েছে রিয়াল মাদ্রিদ। 
ম্যাচের ৯ মিনিটেই অবিশ্বাস্যে মাথা নাড়তে হলো রোনালদোকে। মার্সেলোর ক্রস থেকে দুরূহ কোনা থেকে অসাধারণ এক হেড করলেন পর্তুগিজ ফরোয়ার্ড। সেটা গিয়ে লাগল ক্রসবারে! ফিরতি বল এসে পড়ল করিম বেনজেমার সামনে। ফাঁকা বারে সে বল মাথা দিয়ে ঢোকাতে ভুল করেননি বাজে ফর্মের মধ্য দিয়ে যাওয়া বেনজেমা। ৯ মিনিট পরেই ম্যাচে সমতা নিয়ে এল মালাগা। ডিয়েগো রোলানের দারুণ এক বুদ্ধিদীপ্ত শট ঠেকাতে পারেননি কিকো ক্যাসিয়া। ৩ মিনিট পরেই অবশ্য ক্যাসিয়ার সে ভুল ভুলে গিয়েছিল বার্নাব্যু, রিয়ালকে আবারও এগিয়ে দিয়েছেন কাসেমিরো (২-১)। প্রথমার্ধে রোনালদো পেতে পারতেন আরও দুটি গোল। কিন্তু মালাগা গোলরক্ষক রবার্তো যেন পণই করেছিলেন রোনালদোকে গোল করতে দেবেন না। দুর্দান্ত দুটো সেভে রিয়াল ও রোনালদোকে হতাশ করেছেন তিনি। প্রথমার্ধের শেষ মুহূর্তে জালে বল পাঠিয়েছিল মালাগা। কিন্তু গোলের আগে কার্ভাহালকে ফাউল করায় বাতিল হয়েছে সেটি।৫৮ মিনিটেই ম্যাচ জমিয়ে দেন গঞ্জালো কাস্ত্রো। বক্সের বাইরে থেকে তাঁর নেওয়া শটটি অবিশ্বাস্যভাবে মিস করেছেন ক্যাসিয়া। গোলরক্ষকের ভুলে পয়েন্ট হারানোর শঙ্কায় রিয়াল। ৭৬ মিনিটে মডরিচের সুবাদে পেনাল্টি পায় রিয়াল। পেনাল্টি নিতে এগিয়ে আসেন রোনালদো এবং সেটা ঠেকিয়ে দেন রবার্তো! তবে ফিরতি বল এবার রোনালদোর সামনেই পড়েছিল। রিয়ালকে তৃতীয়বারের মতো এগিয়ে দেন রোনালদো।৮৬ মিনিটে নিজের দ্বিতীয় গোলটাও পেয়ে গিয়েছিলেন রোনালদো। লুকাস ভাসকেজের পাস থেকে করা সে গোল বাতিল হলো অফসাইডে। অথচ রিপ্লেতে দেখা গেছে রোনালদো কিংবা ভাসকেজ কেউই অফসাইডে ছিলেন না। শেষ পর্যন্ত ৩-২ গোলের জয়েই সন্তুষ্ট থাকতে হয়েছে রিয়ালকে। তবু জিনেদিন জিদান খুশি থাকবেন এ ম্যাচ নিয়ে। লা লিগায় তাঁর মূল দুই গোল ভরসা যে লিগে অবশেষে গোলের দেখা পেলেন! 
