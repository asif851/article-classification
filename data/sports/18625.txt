
এক চোটের চিকিৎসাতেই খরচ পড়ছে প্রায় ১৪ লাখ ৭০ হাজার টাকা! ইংল্যান্ডে সাসেক্সের হয়ে ন্যাটওয়েস্ট টি-টোয়েন্টি ব্লাস্টের দ্বিতীয় ম্যাচে কাঁধে চোট পান মুস্তাফিজুর রহমান। আজ স্থানীয় সময় দুপুর ১২টা থেকে সাড়ে ১২টার মধ্যে সেই চোটেরই অস্ত্রোপচার হবে কেনসিংটনের বুপা ক্রমওয়েল হাসপাতালে। শুরু থেকে আজকের অস্ত্রোপচার পর্যন্ত মুস্তাফিজের পেছনে মোট খরচ হচ্ছে প্রায় সাড়ে ১৪ হাজার পাউন্ড।
চিকিৎসার পুরো খরচই অবশ্য বিসিবিকে বহন করতে হচ্ছে না। সাসেক্সের সঙ্গে চুক্তিবদ্ধ থাকা অবস্থায় তাদের হয়ে খেলতে গিয়েই চোট পান মুস্তাফিজ। শুরুর দিকের খরচগুলো তাই বহন করেছে ইংলিশ কাউন্টির এই ক্লাবটি। একটি সূত্রে জানা গেছে, চোট পাওয়ার পর মুস্তাফিজের প্রথম এমআরআই বাবদ ৮৫০ পাউন্ড, দ্বিতীয় এমআরআইয়ের ১ হাজার পাউন্ড এবং বিশেষজ্ঞ শল্যবিদ টনি কোচারের ভিজিট হিসেবে আরও ১ হাজার পাউন্ড দিয়েছে সাসেক্স। এরপর থেকেই বাঁ হাতি এই পেসারের চিকিৎসার সব খরচ বহন করছে বিসিবি।কোচার অস্ত্রোপচারের পরামর্শ দেওয়ার পর বিসিবি মুস্তাফিজকে ম্যানচেস্টারে পাঠায় ডা. ক্রেইগ ফাঙ্কের পরামর্শ নিতে। তাঁর ভিজিট ছিল ১ হাজার ৫০ পাউন্ড। অস্ত্রোপচারের পরামর্শ দেন তিনিও। কিন্তু ছুটিতে চলে যাবেন বলে ফাঙ্কের কাছে অস্ত্রোপচার করতে সময় লাগতো আরও। ইংল্যান্ড অ্যান্ড ওয়েলস ক্রিকেট বোর্ডের (ইসিবি) পরামর্শে তাই বিসিবি যোগাযোগ করে বুপা ক্রমওয়েল হাসাপাতালের শল্যবিদ অ্যান্ড্রু ওয়ালেসের সঙ্গে। হাসপাতালে ২৫০ পাউন্ড এন্ট্রি ফি দিয়ে তাঁকে প্রথমবার দেখান মুস্তাফিজ। ওই সাক্ষাতের ভিজিটের টাকাটা তখনই না নিলেও সেটি যোগ হওয়ার কথা অস্ত্রোপচারের বিলের সঙ্গে। ভিজিটের অঙ্কটা হতে পারে হাজার খানেক পাউন্ডের মতো।মুস্তাফিজের কাঁধে আজ ‘টেলিস্কোপ সার্জারি’ নামে যে অস্ত্রোপচারটি হবে, শুধু সেটিতেই বিসিবির খরচ হচ্ছে ৯২৪০ পাউন্ড। এর মধ্যে ওয়ালেসের ফি ৪৫০০ পাউন্ড, হাসপাতাল ফি ৩৩৯০ পাউন্ড ও অ্যানেসথেসিয়া ফি ১৩৫০ পাউন্ড। সব মিলিয়ে মুস্তাফিজের চিকিৎসা বাবদ বিসিবির খরচ পড়ছে প্রায় সাড়ে ১১ হাজার পাউন্ড, বাংলাদেশী মুদ্রায় যা ১১ লাখ ৭৩ হাজার টাকার মতো।
