
নিরাপত্তার কারণ দেখিয়ে বাংলাদেশ সফরে না আসার সিদ্ধান্ত নিয়েছে কানাডা জাতীয় হকি দল। আগামী মাসে বাংলাদেশে অনুষ্ঠেয় বিশ্ব হকি লিগের দ্বিতীয় রাউন্ডে অন্যতম অংশগ্রহণকারী দল কানাডা এই টুর্নামেন্টে খেলবে না বলে জানিয়ে দিয়েছে।বাংলাদেশ হকি ফেডারেশনের সাধারণ সম্পাদক আবদুস সাদেক বলেছেন, কানাডীয় হকি দলের বাংলাদেশে না আসার বিষয়টি নিশ্চিত করেছে আন্তর্জাতিক হকি ফেডারেশন (এফআইএইচ)। বাংলাদেশ হকি ফেডারেশন অবশ্য কানাডাকে আশ্বস্ত করার চেষ্টা করছে। উদাহরণ হিসেবে কানাডার সামনে তুলে ধরা হচ্ছে ইংল্যান্ড ক্রিকেট দলের সফরের নিরাপত্তা আয়োজন। তা ছাড়া গত আগস্টে সফলভাবে যথেষ্ট ভালো নিরাপত্তা দিয়ে অনূর্ধ্ব–১৮ এশিয়া কাপ হকির আয়োজন করেছিল, সেটিও তাদের বোঝানোর চেষ্টা করা হচ্ছে।আগামী মাসে বিশ্ব হকি লিগের দ্বিতীয় রাউন্ডে ওমান, ফিজি, চীন, ঘানা, মিসর, শ্রীলঙ্কা ও স্বাগতিক বাংলাদেশের সঙ্গে কানাডার অংশ নেওয়ার কথা ছিল। আগামী ৪ মার্চ থেকে এই প্রতিযোগিতা শুরু হওয়ার কথা।গত জুলাইয়ে ঢাকার গুলশানের হলি আর্টিজান বেকারিতে সন্ত্রাসী ঘটনায় ২২ জন নিহত হওয়ার পরও অক্টোবরে ইংল্যান্ড ক্রিকেট দল বাংলাদেশ সফরে এসেছিল। তবে হকিতে জাপানের পর কানাডা হচ্ছে দ্বিতীয় দল, যারা নিরাপত্তা ইস্যুতে বাংলাদেশে আসছে না। গত আগস্টে অনূর্ধ্ব-১৮ এশিয়া কাপ থেকে নাম প্রত্যাহার করে নিয়েছিল জাপান।কানাডা শেষ পর্যন্ত না এলেও টুর্নামেন্টটি আট দলেরই হবে। ওই দলের পরিবর্তে অন্য আরেকটি দল এই টুর্নামেন্টে খেলবে বলে এফআইএইচ জানিয়েছে।
