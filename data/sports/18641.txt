
রেফারিকে কুৎসিত গালি, সেটিও লিওনেল মেসির মুখে! অবাক হয়েছেন অনেকে। ডিয়েগো ম্যারাডোনা তো মেসিকে কাছ থেকে দেখার অভিজ্ঞতা থেকে বলেছেন, মেসির মতো নম্র আর ভদ্র দ্বিতীয় আর কেউ নেই। মেসিকে তুলনা করেছেন ‘টেডি বিয়ার’ পুতুলের সঙ্গে। লুইস এনরিকের মনোভাবটাও একই রকম। মেসির অতীত আচরণ বিবেচনায় তাঁকে চার ম্যাচ নিষিদ্ধ করা বাড়াবাড়ি হয়ে গেছে বলে মনে করেন বার্সেলোনা কোচ।
বিশ্বকাপ বাছাইপর্বে সহকারী রেফারিকে গালি দেওয়ার অভিযোগে আন্তর্জাতিক ফুটবলে মেসিকে চার ম্যাচ নিষিদ্ধ করেছে ফিফা। এনরিকের চোখে তা গুরু দণ্ড, ‘সে রেফারিদের প্রতি দারুণ রকমের শ্রদ্ধাশীল, কখনো বিতর্ক সৃষ্টি করে না। এই সংখ্যা (চার ম্যাচের নিষেধাজ্ঞা) বাড়াবাড়ি।’ মাঠে যেমন ভদ্র আচরণ করেন, তাতে মেসির প্রশংসা করা উচিত বলেই মনে করেন এনরিকে, ‘বিশ্বের সেরা খেলোয়াড় বলে সব সময়ই ওর ওপর চাপ থাকে। প্রত্যেকে তার প্রতিটি মুহূর্ত নজরে রাখে। মাঠে তার আচরণ নিষ্কলুষ। আমাদের তো তার প্রশংসা করা উচিত।’অনেকটা কাকতালীয়ভাবে মেসি কিন্তু বার্সেলোনার হয়েও এক ম্যাচ নিষিদ্ধ হয়ে আছেন। সেটাও যেন অনেকের মনে পড়ে গেল। আজ স্প্যানিশ লিগে গ্রানাডার বিপক্ষে খেলতে পারবেন না। চলতি মৌসুমে পাঁচটি হলুদ কার্ড হয়ে গেছে। নিয়ম হলো, লিগে পাঁচটি হলুদ কার্ড দেখলে ওই খেলোয়াড় এক ম্যাচ নিষিদ্ধ হন। অনেকে ধারণা করছেন, আন্তর্জাতিক বিরতিতে যাওয়ার আগে মেসি বার্সার হয়ে গত ম্যাচে ইচ্ছা করে হলুদ কার্ড দেখেছেন। যেন নিষেধাজ্ঞার মাশুলটা ছোট ম্যাচেই দিতে হয়। সামনে যে বার্সার কঠিন সব পরীক্ষা। সূত্র: হিন্দুস্তান টাইমস।
