
২০১৮ বিশ্বকাপ বাছাইপর্বের শেষ রাউন্ড চলছে। পরশু রাতের খেলায় জার্মানি ও ইংল্যান্ড বিশ্বকাপ নিশ্চিত করলেও এখনো বাদ পড়ার শঙ্কায় আর্জেন্টিনা। ইউরোপের দলগুলোকেও তাকিয়ে থাকতে হচ্ছে শেষ ম্যাচের দিকে। এমন অবস্থায় দেখে নেওয়া যাক রাশিয়া বিশ্বকাপের টিকিট পেতে কাকে কী করতে হবে।
কনমেবল (দক্ষিণ আমেরিকা) অঞ্চলএই অঞ্চল থেকে ৪টি দলের সরাসরি বিশ্বকাপে খেলার সুযোগ থাকবে এবং অন্য একটি দল প্লে-অফ খেলে উঠে আসবে চূড়ান্ত পর্বে। এখন পর্যন্ত বিশ্বকাপ নিশ্চিত করেছে একমাত্র ব্রাজিল। শেষ ম্যাচ জিতেও লাভ হবে না ভেনেজুয়েলা, বলিভিয়া, ইকুয়েডরের। তবে লাভ হতে পারে বাকি সব দলেরই। শুধু জয়ে পোষাবে না আর্জেন্টিনার, তাকিয়ে থাকতে হবে কলম্বিয়া-পেরুর ম্যাচের দিকেও। ঘরের মাঠে বলিভিয়ার কাছে হারলেও উরুগুয়ের বিশ্বকাপ প্রায় নিশ্চিত। ওদিকে পেরু ও আর্জেন্টিনা নিজেদের ম্যাচ জিতলে পেরু গোল ব্যবধানে নির্ধারিত হবে কে সরাসরি বিশ্বকাপে যাবে এবং কোন দল প্লে-অফ খেলার সুযোগ পাবে।
ইউরোপীয় অঞ্চল৯টি গ্রুপের চ্যাম্পিয়নরা সরাসরি রাশিয়ায় খেলবে। সেরা ৮ রানারআপ খেলবে প্লে-অফ। গ্রুপ ‘সি’ থেকে জার্মানি, গ্রুপ ‘এফ’ থেকে ইংল্যান্ড, গ্রুপ ‘জি’ থেকে স্পেন ও গ্রুপ ‘এইচ’ থেকে বেলজিয়ামের বিশ্বকাপে খেলা নিশ্চিত। সুইজারল্যান্ড, ফ্রান্স, ক্রোয়েশিয়া, সার্বিয়া ও পোল্যান্ড নিজ গ্রুপে শীর্ষে আছে। দ্বিতীয় স্থানে থেকে প্লে-অফ লড়াইয়ে নামতে পারে পর্তুগাল, ইতালি, উত্তর আয়ারল্যান্ড, ওয়েলসের মতো দলগুলো। শেষ দুই ম্যাচে বড় ব্যবধানে না জিতলে বিশ্বকাপ স্বপ্ন শেষ হয়ে যেতে পারে নেদারল্যান্ডসের। গ্রুপ ‘এ’র ম্যাচে আজ রাতে রোবেনদের প্রতিপক্ষ বেলারুশ। সুইজারল্যান্ড ও পর্তুগালকে নিজেদের ম্যাচে জিততে হবে, পা ফসকালে অন্য দলের বিশ্বকাপ নিশ্চিত হতে পারে।
এশিয়া অঞ্চলএ অঞ্চলে ৪টি দলের বিশ্বকাপ নিশ্চিত। ইরান, দক্ষিণ কোরিয়া, জাপান ও সৌদি আরবের পর প্লে-অফ খেলতে পারে সিরিয়া। ৬ বছরের যুদ্ধবিধ্বস্ত দেশটি রাশিয়া বিশ্বকাপে খেললে ঘুরে দাঁড়ানোর দারুণ এক গল্পই লিখবে। মালয়েশিয়াকে ঘরের মাঠ বানানো সিরিয়া অস্ট্রেলিয়ার বিপক্ষে প্লে-অফের প্রথম লেগ ড্র করেছে। সিডনিতে দ্বিতীয় লেগের ফলাফলের ওপর নির্ভর করছে কারা পঞ্চম দল হিসেবে রাশিয়া যাবে।
কনকাকাফ (উত্তর আমেরিকা) অঞ্চলটানা সপ্তমবারের মতো চূড়ান্তে পর্বে খেলা নিশ্চিত করেছে মেক্সিকো। দ্বিতীয় স্থানে থাকা কোস্টারিকার যাওয়াও প্রায় নিশ্চিত। গত রাতে পুলিসিচের নৈপুণ্যে পানামাকে ৪-০ গোলে হারিয়েছে যুক্তরাষ্ট্র, উঠে এসেছে ৩ নম্বরে। তিনটি দল সরাসরি খেলবে, চতুর্থ দলকে খেলতে হবে প্লে-অফ।
আফ্রিকা অঞ্চল৫টি দলের সরাসরি বিশ্বকাপে খেলার সুযোগ আছে এই অঞ্চল থেকে। কিন্তু এখনো নিশ্চিত হতে পারেনি কেউই। নাইজেরিয়া, মিসর, আইভরি কোস্ট, তিউনিসিয়া ও বুরকিনা ফাসো নিজেদের গ্রুপের শীর্ষে আছে। এই গ্রুপ থেকে প্লে-অফ খেলার কোনো সুযোগ নেই। আজ রাতে আফ্রিকান দলগুলোর খেলা শেষে বিশ্বকাপ নিশ্চিত হতে পারে শীর্ষে থাকা সব দলেরই।
ওশেনিয়া অঞ্চলঅস্ট্রেলিয়া এশিয়ান অঞ্চলে যোগ দেওয়ায় এই অঞ্চল থেকে সরাসরি বিশ্বকাপে খেলার সুযোগ নেই। নিউজিল্যান্ডই শীর্ষস্থান পেয়েছে এ অঞ্চলে। প্লে-অফে তাঁদের প্রতিপক্ষ হবে দক্ষিণ আমেরিকান অঞ্চলের পঞ্চম স্থানের দলের। (সূত্র: বিবিসি)
