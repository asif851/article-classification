
গত বিশ্বকাপে তিনি ছিলেন ব্রাজিল-হল্যান্ড কোয়ার্টার ফাইনালের রেফারি। এবারের বিশ্বকাপের প্রথম ম্যাচে রেফারিংয়ের সম্মান পেয়েছেন। গোললাইন প্রযুক্তি আর ‘ভ্যানিশিং স্প্রে’ ব্যবহার শুরু তাঁর হাত ধরেই। অথচ সম্মানটাই এখন হয়ে দাঁড়িয়েছে তাঁর জন্য মাথাব্যথা। ব্রাজিলকে পেনাল্টি দেওয়ায় ক্রোয়েশিয়ায় মুণ্ডুপাত চলছে ইউচি নিশিমুরার। সমালোচনা ফুটবল-বিশ্বজুড়েই। তবে ফিফা স্বাভাবিকভাবেই পাশে দাঁড়িয়েছে জাপানি রেফারির। যাঁকে ফাউলের অপরাধে পেনাল্টি, সেই ফ্রেডও বলছেন ওটা ছিল নিশ্চিত ফাউল! আর ক্রোয়েশিয়া কোচ নিকো কোভাচ বলছেন, ওটা ফাউল না হলে ফুটবল খেলার মানে হয় না!ব্রাজিল-ক্রোয়েশিয়া ম্যাচের মোড় পাল্টে দিয়েছে বিতর্কিত ওই পেনাল্টিই। ম্যাচে তখন ১-১ সমতা। ব্রাজিলিয়ান স্ট্রাইকার ফ্রেডকে ফেলে দেওয়ার অভিযোগে ক্রোয়েশিয়া ডিফেন্ডার দেয়ান লোভরেনের বিপক্ষে বাঁশি বাজান নিশিমুরা। রিপ্লে দেখে পরিষ্কার বোঝা যায়নি আদতেই পেনাল্টি ছিল কি না। তবে ফ্রেডের কোনো সন্দেহই নেই, ‘অনেকেই বলছে ওটা নাকি পেনাল্টি ছিল না। কিন্তু ওর সঙ্গে তো আমার ধাক্কা লেগেছে! ওই ধাক্কাটুকুই যথেষ্ট ছিল আমাকে থামিয়ে দেওয়া ও গোল না করতে দেওয়ার জন্য। আমি বলটা নিয়ন্ত্রণে নিয়ে যখন ঘুরতে যাব, তখনই কাঁধে ধাক্কা লাগে। বলের নিয়ন্ত্রণ হারাই, ভারসাম্য হারিয়ে পড়ে যাই। আমি এমন নই যে ইচ্ছে করেই পড়ে যাব। এর চেয়ে কম বা এর চেয়ে বেশি পেনাল্টি বলে কিছু নেই। ওটা ছিল পরিষ্কার পেনাল্টি।’দুজনের ধাক্কা লাগার ঠিক ওই সময়ের মুহূর্তের একটি ছবি দেখিয়ে ফিফার রেফারিং-প্রধান মাসিমো বুসাকার দাবি, রেফারি খুব ভালো পজিশনে ছিলেন। যাঁরা ভাবছেন ভুল সিদ্ধান্ত, তাঁরা ভাবতে পারেন। কিন্তু প্রতিপক্ষের গায়ে লাগা মানে রেফারি একটি সিদ্ধান্তই নিতে পারেন।ক্রোট কোচ নিকো কোভাচ ম্যাচ শেষে ছিলেন ভীষণ ক্ষিপ্ত। এসব ক্ষেত্রে অনেক সময় অনেকে কূটনীতির চালে বা রাখঢাক করে বলেন। কিন্তু কোভাচ সেসবের ধার ধারেননি, ‘এভাবেই যদি বিশ্বকাপ শুরু করতে হয়, তাহলে সব ছেড়েছুড়ে বাড়ি ফিরে যাওয়াই ভালো। আমরা শ্রদ্ধার কথা বলি, কিন্তু ক্রোয়েশিয়া কোনো শ্রদ্ধা পায়নি। ওটা পেনাল্টি হলে আমাদের আর ফুটবল খেলার দরকার নেই। তার চেয়ে চলুন বাস্কেটবল খেলি!’ ২০১০ বিশ্বকাপেও দারুণ আলোচিত (সমালোচিত) হয়েছিলেন এই নিশিমুরা। সেবার সমালোচনার ঝড় ছিল ব্রাজিলেই! কোয়ার্টার ফাইনালে হল্যান্ডের বিপক্ষে লাল কার্ড দেখিয়েছিলেন ব্রাজিলের ফেলিপে মেলোকে। এর আগে ওই বিশ্বকাপের প্রথম লাল কার্ডটিও দেখিয়েছিলেন এই রেফারি, উরুগুয়ের নিকোলাস রোডেইরোকে। তথ্যসূত্র: এএফপি।
