
টেস্ট সিরিজ ১-১ সমতা, ওয়ানডেও তা-ই। কাল শুরু বাংলাদেশ-শ্রীলঙ্কার টি-টোয়েন্টি সিরিজের নিষ্পত্তি হবে? 
গত কিছুদিনে টি-টোয়েন্টিতে শ্রীলঙ্কা আছে দারুণ ফর্মে। জানুয়ারিতে তারা টি-টোয়েন্টি সিরিজ (২-১) জিতেছে দক্ষিণ আফ্রিকার মাটিতে। অস্ট্রেলিয়াকেও তারা হারিয়ে এসেছে ২-১ ব্যবধানে। ক্রিকেটের সংক্ষিপ্ততম সংস্করণে শ্রীলঙ্কার ফর্মটা ভালোই জানা মাশরাফি বিন মুর্তজার। তবে ওয়ানডে ও টি-টোয়েন্টি অধিনায়কও চ্যালেঞ্জ ছুড়ে দিচ্ছেন স্বাগতিকদের, ‘ফেবারিট যদি কেউ থাকে, তার মানে এই নয় আমরা নিজেদের সেরা খেলতে পারব না বা জিততে পারব না। যদি টেস্ট দেখেন, ওরা অস্ট্রেলিয়াকে ৩-০ ব্যবধানে হারিয়েছিল। আমরা ১-০ পিছিয়ে থেকেও ওই দলটার বিপক্ষে জিতেছি। শ্রীলঙ্কা ভিন্ন কন্ডিশনে পরপর দুটি সিরিজ জিতে এসেছে। আমাদের সঙ্গেও সর্বশেষ ম্যাচটা জিতেছে। তারা মানসিকভাবে এগিয়ে আছে। তবে আমাদের বিশ্বাস, অবশ্যই জিততে পারি।’ মাশরাফি অনুপ্রেরণা খুঁজে নিতে পারেন অতীত থেকে। টি-টোয়েন্টিতে দুই দলের সর্বশেষ সাক্ষাতে বাংলাদেশই জিতেছে। গত এশিয়া কাপে মিরপুরে শ্রীলঙ্কাকে ২৩ রানে হারিয়েছিলেন মাশরাফিরা। বাংলাদেশ অধিনায়ক অবশ্য আনন্দদায়ী স্মৃতিতেই পড়ে থাকতে চান না, ‘এশিয়া কাপের পারফরম্যান্স ছিল টি-টোয়েন্টিতে আমাদের সেরা পারফরম্যান্স। তবে টি-টোয়েন্টি বিশ্বকাপে আমরা শেষটা ভালো করতে পারিনি। দিন দিন ভালো করছি আমরা। কিন্তু যেখানে যেতে চাই, সেখানে এখনো যেতে পারিনি। অন্যান্য দল দেখেন তারা যেখানে যেতে চাচ্ছে, যাচ্ছে। আমাদেরও যেতে হবে। উন্নতির এখনো অনেক বাকি।’
