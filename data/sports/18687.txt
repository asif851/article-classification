
কখনো ম্যাচ জিতে মুঠো করে ঘাস খেয়ে ফেলেন, কখনো সংবাদ সম্মেলনে এসে কোনো নারী টেনিস খেলোয়াড়ের গলার স্বর নকল করে দেখান! ‘জোকার’ নামটা তো আর এমনি এমনি হয়নি। কিন্তু সেই জোকারের হাতেই যখন র্যাকেট থাকে, তখন তিনি অন্য মানুষ। তখন তিনি ‘জোকার’ নন, নোভাক জোকোভিচ। এই সময়ে পুরুষ টেনিসের রাজমুকুট যাঁর মাথায়।চার গ্র্যান্ড স্লামের সব কটিরই ফাইনাল, তিনটির শিরোপা। ৭৩ জয়ের বিপরীতে হার মাত্র ৫টি। সব মিলিয়ে ৯টি শিরোপা, র্যাঙ্কিংয়ে রেকর্ড পয়েন্ট, প্রাইজমানি ১৬ মিলিয়ন মার্কিন ডলার। এই হচ্ছে ২০১৫ সালে নোভাক জোকোভিচের অর্জন। না, একটু ভুল হলো। বছর যে এখনো শেষ হয়নি! জোকোভিচ-ঝলকের হয়তো আরও বাকি।আর যদি এই ফর্মটা জোকোভিচ ধরে রাখতে পারেন, তাহলে বছর শেষে হয়তো এই প্রশ্নও উঠবে—ছেলেদের টেনিসের ইতিহাসে অন্যতম সেরা একটি মৌসুমই কাটালেন কি না জোকোভিচ?তুলনা করাটা কিছুটা কঠিন। উন্মুক্ত যুগে এখন পর্যন্ত ম্যাচপ্রতি জয়ের হারে সেরা মৌসুমটা জন ম্যাকেনরোর নামের পাশে। ১৯৮৪ সালে ৮২ জয়ের বিপরীতে ম্যাকেনরো হেরেছিলেন মাত্র ৩টি ম্যাচ, ম্যাচপ্রতি জয়ের হার ছিল ০.৯৬৫। এর ১০ বছর আগে জিমি কনর্স ৯৭ ম্যাচ খেলে জিতেছিলেন ৯৩টিতেই, ম্যাচপ্রতি জয় ০.৯৫৯। নিজের সেরা বছরে ম্যাকেনরো জিতেছিলেন ১৩টি শিরোপা, কনর্স ১৫টি।জোকোভিচের আগে সাম্প্রতিককালে এ রকম অবিশ্বাস্য ফর্ম দেখিয়েছেন ফেদেরার, ২০০৫ ও ২০০৬ সালে পরপর দুই বছর। ২০০৫ সালে ফেদেরার ৮৫ ম্যাচ খেলে জিতেছিলেন ৮১টি, জিতেছিলেন ১১টি শিরোপা, যার মধ্যে ছিল দুটি গ্র্যান্ড স্লামও। তবে চোটের কারণে ওই মৌসুমের শেষটা ভালো কাটেনি ফেদেরারের। পরের বছর ফেদেরার জিতলেন তিনটি গ্র্যান্ড স্লামসহ ১২টি ট্রফি, ৯২ জয়ের বিপরীতে হার ছিল মাত্র ৫টি। তবে দুর্দান্ত ফর্মে থাকা অবস্থায় ওই বছর রাফায়েল নাদালের সঙ্গে মুখোমুখি লড়াইয়ে ২-৪ ব্যবধানে পিছিয়ে ছিলেন ফেদেরার।অন্যদিকে জোকোভিচ এ বছর এখন পর্যন্ত ফেদেরারের বিপক্ষে মুখোমুখি লড়াইয়ে এগিয়ে ৪-২ ব্যবধানে, নাদালের বিপক্ষে ৩-০, অ্যান্ডি মারের বিপক্ষে ৫-১ ও ভাভরিঙ্কার বিপক্ষে ২-১। এখানেই শেষ নয়, এই মুহূর্তে জোকোভিচ র্যাঙ্কিংয়ের শীর্ষে আছেন ট্যুর রেকর্ড ১৬৭৮৫ পয়েন্ট নিয়ে, যা দ্বিতীয় স্থানে থাকা মারের (৮৭৫০) প্রায় দ্বিগুণ। প্রাইজমানিতেও এ বছর বাকিদের সঙ্গে তাঁর আকাশ-পাতাল ব্যবধান। প্রায় ১ কোটি ৬০ লাখ মার্কিন ডলার জিতেছেন জোকোভিচ। ফেদেরার-মারেরা প্রায় ৬০ লাখ করে।মৌসুমের শেষ পর্যন্ত যদি বাকিদের সঙ্গে এই ব্যবধান ধরে রাখতে পারেন জোকোভিচ, টেনিস ইতিহাসের অন্যতম সেরা মৌসুম কাটানোর দাবি তিনি করতেই পারবেন। এএফপি, এটিপি।
