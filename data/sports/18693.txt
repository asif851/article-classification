
লুইস ফিগো, জিনেদিন জিদান, কাকা, ক্রিস্টিয়ানো রোনালদো আর সর্বশেষ গ্যারেথ বেল। সবাই রিয়াল মাদ্রিদে এসেছেন ট্রান্সফার ফির নতুন রেকর্ড গড়ে। ওয়েলসের উইঙ্গার বেলকে যেমন টটেনহাম থেকে সান্তিয়াগো বার্নাব্যুতে আনতে নতুন বিশ্ব রেকর্ড গড়েছে রিয়াল। খরচ করতে হয়েছে ১০০ মিলিয়ন ইউরো। এমন কাঁড়ি কাঁড়ি টাকা কিন্তু রিয়াল ঢালতেই পারে। রাজার ভান্ডার যে আছে তাদের! রিয়ালের বার্ষিক আয় যে ৫০০ মিলিয়ন ইউরোরও বেশি!টানা দ্বিতীয় বছরের মতো ৫০০ মিলিয়ন ইউরো ছাড়িয়েছে রিয়ালের বার্ষিক আয়। ২০১২-১৩ মৌসুমে বড় কোনো শিরোপা না জিতলেও রিয়ালের আয় বেড়েছে ১.৩ শতাংশ। গত অর্থবছরে রিয়াল আয় করেছে ৫২০.৯ মিলিয়ন ইউরো। অর্থাত্ বাংলাদেশে মুদ্রায় যেটি ৫ হাজার ৩৩৫ কোটি টাকা! এর মধ্যে ব্যয় বাদ দিয়ে রিয়ালের নিট মুনাফা ৩ কোটি ৬৯ লাখ ইউরো। গত বছর সেটা ছিল ২ কোটি ৪২ লাখ। স্প্যানিশ এই ক্লাব বিশ্বের সবচেয়ে ধনী ফুটবল ক্লাবের জায়গাটি দখল করে আছে আট বছর ধরে। বিশ্বখ্যাত প্রতিষ্ঠান ডেলোইট দিয়েছে এই হিসাব।সারা বিশ্বের ধনী ফুটবল ক্লাবের তালিকায় দ্বিতীয় স্থানে আছে রিয়ালেরই চিরপ্রতিদ্বন্দ্বী বার্সেলোনা। তাদের বার্ষিক আয় ৪৮৩ মিলিয়ন ইউরো। আর ৩৯৬ মিলিয়ন ইউরো নিয়ে তৃতীয় স্থানে আছে ইংলিশ প্রিমিয়ার লিগ শিরোপাজয়ী ম্যানচেস্টার ইউনাইটেড। সূত্র: রয়টার্স।
