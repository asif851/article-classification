
বাংলাদেশের ক্রীড়াবিদ হিসেবে নিজেকে অনন্য উচ্চতায় তুলেছেন সাকিব আল হাসান। তিনিই এ দেশের প্রথম ক্রীড়াবিদ, যিনি বিশ্ব পর্যায়েরও বড় তারকা। কিন্তু সাকিবের মধ্যে যে একজন ‘লেখক’ লুকিয়ে ছিল, সেটা কে জানত! খেলার তারকারা খেলা ছাড়ার পর আত্মজীবনী লেখেন, অন্য লেখালেখির সঙ্গে জড়িয়ে পড়েন। কিন্তু সাকিব লেখক হয়ে গেলেন ক্যারিয়ারের মধ্যগগনেই। খেলা কিংবা ক্রিকেট নিয়ে নয়, একেবারেই বাচ্চাদের নিয়ে লিখেছেন তিনি। ‘হালুম’ নামের বইটি নিয়ে বাংলাদেশের টেস্ট ও টি-টোয়েন্টি অধিনায়ক আজ হাজির হয়েছিলেন অমর একুশে গ্রন্থমেলায়।
মানুষের মধ্যে সাকিব গেলে যা হয়, ভিড়, হইচই—সবই হয়েছে। পুলিশি প্রহরাও নিতে হয়েছে তাঁকে। তবে তিনি পাঠককুলের আবদার মিটিয়েছেন ধৈর্য ধরেই। অটোগ্রাফ দিয়েছেন বইয়ে, ছবিও তুলেছেন। বইমেলায় সাকিবের গল্পটা ক্যামেরায় তুলে ধরেছেন আলোকচিত্রী শুভ্র কান্তি দাশ...

 
