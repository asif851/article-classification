
হোসে মরিনহো নিজের দলকে শিরোপা জয়ের প্রশ্নে পিছিয়ে রাখবেন, এটা একটু অবাক করা ব্যাপারই।পরশু ম্যানচেস্টার সিটিকে তাদেরই মাঠে ১-০ গোলে হারাল চেলসি। এই জয়ে ইংলিশ প্রিমিয়ার লিগের শিরোপা দৌড়ে মরিনহোর চেলসি ভালোভাবেই টিকে আছে। কিন্তু মরিনহো কিনা বলছেন, ‘এবারের লিগটা এখন দুই ঘোড়া ও একটা ছোট্ট ঘোড়ার দৌড়। শেষের ঘোড়াটা এখনো বড় হচ্ছে, ঠিকঠাক লাফ দেওয়াও শেখেনি। এই ঘোড়াটা আসলে পরের মৌসুমে দৌড়াবে।’দুই ঘোড়া বলতে বুঝিয়েছেন আর্সেনাল ও সিটিকে। ছোট্ট ঘোড়া চেলসি। পয়েন্ট টেবিল কিন্তু চেলসিকে ছোট্ট ঘোড়া বলতে দিচ্ছে না। ৩৮ ম্যাচের লিগে ২৪ ম্যাচ শেষে শীর্ষে থাকা আর্সেনালের পয়েন্ট ৫৫, সিটি ও চেলসির ৫৩। আর্সেনালের ঘাড়ের ওপর গরম নিঃশ্বাসই ফেলছে সিটি ও চেলসি। তার পরও মরিনহো তাঁর দলকে ফেবারিট বলছেন না!কারণ তো নিশ্চয়ই আছে। তবে সেটি প্রকাশ না করে মরিনহো ওপর দিয়ে সতর্কতাই দেখাচ্ছেন বেশি। সিটিকে হারিয়ে উঠে বলছেন, ‘এই মৌসুমটা আসলে আমাদের জন্য নিজেদের পরখ করার মৌসুমই। ওরা (সিটি) না পারলে হয়তো আমরা পারব।’ তাহলে কি আর্সেনাল চ্যাম্পিয়ন হবে, এমনটা ভাবছেন না মরিনহো? হয়তো ভাবছেন, তবে এ ব্যাপারে কিছু বলেননি।চতুর মরিনহো সিটির বিপক্ষে ‘হোমওয়ার্কটা’ ভালোই করেছিলেন মনে হয়। প্রথম একাদশে অস্কারকে রাখেননি। চেলসি কি নিরাপদ পথেই হাঁটতে চাইছে? অনেকেই ভুরু কুঁচকে তুলছিলেন এই প্রশ্নে। ম্যাচে দেখা গেল, রক্ষণ সামাল দিয়ে সুযোগ পেলেই প্রতি-আক্রমণে উঠেছে চেলসি। সেই আক্রমণে ধারও ছিল যথেষ্ট। ৩১ মিনিটে রামিরেসের শট আটকে দিয়েছিলেন সিটি ডিফেন্ডার কোম্পানি। ফিরতি বল বক্সের ঠিক মাথা থেকে বাঁ পায়ের দারুণ শটে জালে জড়িয়ে চেলসিকে এগিয়ে নেন ডিফেন্ডার ব্রানিস্লাভ ইভানোভিচ। গোল বাড়তে পারত আরও। ইতো, মাতিচের শট পোস্টে লেগেছে। নইলে নিজেদের মাঠে বড় হারই সঙ্গী হতো সিটির।প্রিমিয়ার লিগে এই মৌসুমে সিটি নিজের মাঠে সব ম্যাচই জিতেছে। সেই সিটিই ২০১০ সালের পর নিজেদের মাঠে এই প্রথম কোনো ম্যাচে গোল করতে পারেনি। যার অর্থ, ‘ইতিহাদ দুর্গে’ ম্যানুয়েল পেলেগ্রিনির দল থেমেই গেল। চোটের কারণে আগুয়েরো, নাসরি, ফার্নান্দিনহোর মতো প্রথম পছন্দের খেলোয়াড়দের পাননি। সেটিকে একটা কারণ হিসেবে দাঁড় করালেন সিটির চিলিয়ান কোচ। তবে আত্মবিশ্বাস হারাচ্ছেন না, ‘এটা শুধু তিন পয়েন্ট। এখনো ৪২ পয়েন্টের খেলা বাকি।’ এএফপি, ওয়েবসাইট।
