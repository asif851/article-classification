
উইকেটে থিতু হয়ে গিয়েছিলেন বাবর হায়াত। হংকংয়ের এই ব্যাটসম্যান জমে গেলে কতটা ভয়ংকর হতে পারেন, গত বছর এশিয়া কাপ টি-টোয়েন্টির বাছাইয়েই তা দেখিয়ে দিয়েছিলেন। ফতুল্লায় ওমানের বিপক্ষে তাঁর ১১২ রানের ইনিংসটি নিশ্চয়ই সবার মনে আছে। তবে আজ কক্সবাজারে ইমার্জিং নেশনস এশিয়া কাপের শুরু দিন বাংলাদেশের বিপক্ষে বেশি কিছু করতে পারেননি বাবর। হংকং-ব্যাটিংয়ের প্রধান এই ভরসা স্রেফ বোকা বনে গেলেন মুমিনুল হকের বলে। ২৭তম ওভারে দলের ৯৮ রানে মুমিনুলকে সুইপ করতে গিয়ে বাবর (৩৭) এলবিডব্লু  হতেই হংকং পড়ে গেল বিপদে। অলআউট হওয়াটা তাই হয়ে উঠল সময়েরই ব্যাপার। ২৭ রানের মধ্যে পড়ল তাদের বাকি ৫ উইকেট। শেষ পর্যন্ত নাসির হোসেন আর অধিনায়ক মুমিনুলের দুর্দান্ত বোলিংয়ে মাত্র ১২৫ রানে গুটিয়ে গেল হংকংয়ের ইনিংস। মুমিনুল ও নাসির দুজনই পেয়েছেন ৩টি করে উইকেট। বাবরের রানটাই হংকংয়ের সর্বোচ্চ। ছোট লক্ষ্যে খেলতে নেমে বাংলাদেশ এগোচ্ছে স্বচ্ছন্দেই। প্রতিবেদন লেখা পর্যন্ত কোনো উইকেট না হারিয়ে বাংলাদেশের রান ৪ ওভারে ৩০।
