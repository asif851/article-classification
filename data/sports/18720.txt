

নেইমার-কাভানি দ্বন্দ্বের শেষ টানার চেষ্টা করছে পিএসজি। সংবাদমাধ্যম ‘লেকিপে’র সূত্রমতে, পিএসজি ড্রেসিংরুমের অস্বস্তি কাটানোর চেষ্টা করছেন নেইমার নিজে। যাঁর সঙ্গে ঝামেলা সেই এডিনসন কাভানিসহ পুরো পিএসজি স্কোয়াডের কাছে ক্ষমা প্রার্থনা করেছেন ব্রাজিল তারকা। মধ্যস্থতাকারীর ভূমিকা নিয়েছেন নেইমারের স্বদেশি, ক্লাব অধিনায়ক থিয়াগো সিলভা।
গত সপ্তাহে লিওঁর বিপক্ষে ম্যাচে স্পট-কিক নিয়ে মাঠে কথা-কাটাকাটি হয় নেইমার ও কাভানির। ২-০ গোলে পিএসজির জয়ের চেয়েও বড় হয়ে যাওয়া এই ঘটনা গড়িয়েছে ড্রেসিংরুমেও। পিএসজি কোচ উনাই এমেরি পরে সংবাদ সম্মেলনে দুই খেলোয়াড়কে বিষয়টি সমাধান করতে বলেন।উরুগুয়ে স্ট্রাইকার কাভানির সাবেক জাতীয় দল সতীর্থ ও ২০১০ বিশ্বকাপে ‘গোল্ডেন বল’জয়ী ডিয়েগো ফোরলান এ ক্ষেত্রে পিএসজির আরেক ব্রাজিলিয়ান দানি আলভেজের দোষটাই বড় করে দেখছেন। রেডিও স্পোর্ট ৮৯০কে বলেছেন, ‘ঝামেলাটা কাভানি আর নেইমারের মধ্যকার, সব দলেই এটা হয়। কিন্তু আলভেজের কাণ্ডকারখানার মানে বুঝতে পারিনি। সে কাভানির থেকে বল কেড়ে নিয়ে নেইমারকে দিল যেন সে তার (নেইমারের) পেছনের পকেটেই থাকে!’ফোরলানের এমন কথায় আলভেজ আবার চটেছেন। টুইটারে তিনি ফোরলানকে মনে করিয়ে দিয়েছেন, সে ম্যাচে তাঁর ‘অ্যাসিস্ট’ কিন্তু নেইমারের জন্য ছিল না। ‘আমার নামে কুৎসা রটানো বন্ধ করুন’—টুইট আলভেজের।ড্রেসিংরুমের এই ঘটনায় রেষারেষি কতটা কাটল তা তো মাঠে খেলাতেই বোঝা যাবে। আগামীকালই মঁপেলিয়েরের বিপক্ষে লিগ ম্যাচে মাঠে নামবে পিএসজি। এর আগে নেইমারের উদ্যোগ নিঃসন্দেহে ভালো। পিএসজিকে নিয়ে ইতিহাস গড়তে সবাইকে এক সুতোয় তাঁকেই তো গাঁথতে হবে। সূত্র: মার্কা
 
