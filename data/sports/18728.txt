

ইউরোপের ঘরোয়া লিগে সর্বোচ্চ গোলদাতার পুরস্কার ‘ইউরোপিয়ান গোল্ডেন শু’। মানে, গোল করার জন্যই ট্রফিটা দেওয়া হয়ে থাকে। অথচ লিওনেল মেসি চতুর্থবারের মতো ট্রফিটা জয়ের পর বলছেন, ‘গোল করা আমার কাজ না!’
লা লিগায় গত মৌসুমে ৩৪ ম্যাচে ৩৭ গোল করে সোনায় মোড়ানো জুতোটা পেয়েছেন মেসি। বেশ দীর্ঘ বিরতির পর পুরস্কারটি জিতলেন তিনি। ২০০৯-১০ থেকে পরের চার মৌসুমে তিনবারই জিতেছিলেন। ক্রিস্টিয়ানো রোনালদো ও লুই সুয়ারেজের জন্য এরপর চার মৌসুম বিরতি। এ সময় দুবার করে ট্রফিটা জিতেছেন রোনালদো আর সুয়ারেজ।
ট্রফি নেওয়ার আগে মঞ্চে দাঁড়িয়ে মেসি বলেন, ‘ব্যক্তিগত পুরস্কার জেতায় দল। দল ভালো করে বলেই আমরা সৌভাগ্যবান হিসেবে পুরস্কার জিতি। এই ট্রফিটার মালিক সবাই। সতীর্থরা সাহায্য না করলে গত মৌসুমে আমি এত গোল করতে পারতাম না।’
সুয়ারেজের হাত থেকে পুরস্কার নেওয়ার পর মুচকি হেসে মেসি জানান, তিনি নিজেকে স্ট্রাইকার হিসেবে দেখেন না! অর্থাৎ শুধু গোল করা নয়, সতীর্থদের দিয়ে গোল করানোকেও দায়িত্বের অংশ হিসেবে দেখছেন মেসি। তাঁর ভাষ্য, ‘সব সময় বলেছি, আমি নিজেকে স্ট্রাইকার হিসেবে দেখি না। এত গোল পাওয়ার জন্য নিজেকে ভাগ্যবান মনে করি। নিজের খেলার প্রতি সব সময় সৎ থেকেছি এবং প্রতিদিনই খেলা দেখতে ভালোবাসি।’ সূত্র: এফসি বার্সেলোনা।
