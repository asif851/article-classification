
ব্রেট লির গতির ঝড়, ওয়াসিম আকরামের সুইং, কার্টলি অ্যামব্রোসের বাউন্সার—কোনো কিছুই খুব একটা আহামরি মনে হতো না, যেদিন শচীন খেলতেন শচীনের মতো। পুরো ক্রিকেট বিশ্বের সেরা সেরা সব বোলারদের নাকের জল চোখে জল এক করা শচীন টেন্ডুলকার এখনো ব্যাট হাতে স্বপ্ন বুনতে জানেন। এই ৪২ বছর বয়সেও ভয়ংকর সব বোলারের বল খেলতে আগ্রহী টেন্ডুলকার, তাও ক্যামেরা সামনে দাঁড়াতে রাজি নন!কিছুদিন আগে ক্রিকেট অলস্টার সিরিজেই তাঁর ব্যাটিং দেখার সৌভাগ্য হয়েছিল। কিন্তু অবসরে চলে যাওয়া এক ক্রিকেটারের জন্য সেটি ছিল বাড়তি কিছু। আর যে ব্যাট বলের মায়ায় পড়ে থেকে লাভ নেই সেটি খুব ভালো করেই জানেন টেন্ডুলকার। তবুও নিজের ফেলে আসা সে দিনগুলোর কথা ভেবে একটু স্মৃতিকাতর হতেই পারেন, বিশেষ করে নতুন এক উপলক্ষকে ঘিরে। ‘লিটল মাস্টার’কে নিয়ে ছোট এক আত্মজীবনীমূলক চলচ্চিত্র বানানো হচ্ছে—‘শচীন, এক শ কোটি স্বপ্ন’। সে চলচ্চিত্রে অভিনয় করতে হচ্ছে শচীনকেই।জীবনের এই পর্যায়ে এসে আবারও ক্যামেরার কেন্দ্রবিন্দুতে দাঁড়িয়ে অস্বস্তিতে পড়ে গেছেন টেন্ডুলকার। এর চেয়ে নতুন করে ব্যাট হাতে নামতেই আগ্রহী তিনি, ‘অনেকগুলো বছর আমি যা করতে চেয়েছি সেটাই করেছি, ক্যামেরা সেটি নিয়েই সন্তুষ্ট ছিল। কিন্তু এখন আমাকে বলে দেওয়া হচ্ছে কী করতে হবে, এবং তারপর সেটি ক্যামেরাতে ধারণ করা হবে। এটা বেশ কঠিন। বিশ্বাস করুন, প্রথম কাজটিই(ব্যাটিং) সহজ।’আড়াই বছর আগে আন্তর্জাতিক ক্রিকেটকে বিদায় বলে দেওয়া এই কিংবদন্তি ব্যাট হাতে যতটা স্বচ্ছন্দ, অভিনয়ে ঠিক ততটাই অপটু, ‘আমি কখনো অভিনয় করার স্বপ্ন দেখিনি। কোনো সন্দেহ নেই ক্রিকেট খেলার চেয়ে অভিনয় করা অনেক কঠিন। আমি খেলতেই ভালোবাসি।’তবু নিজের চলচ্চিত্র বলে কথা, অভিনয় তো করতেই হবে। ভাগ্যিস, ক্যারিয়ারের পূর্ণ গগনে বিভিন্ন বিজ্ঞাপনে হালকা অভিনয় করে কিছুটা কাজ এগিয়ে রেখেছিলেন। সূত্র: টাইমস অব ইন্ডিয়া।
