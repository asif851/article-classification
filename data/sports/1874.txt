
কবিগুরুর কবিতার ওই উক্তিটা সবারই জানা, ‘যেতে নাহি দিব হায়, তবু যেতে দিতে হয়’। ফুটবল পেশাদারির যুগে এটা এক আপ্ত বাক্যই। এই যেমন বাস্তবতার কাছে হার মেনে ইকার ক্যাসিয়াস রিয়াল মাদ্রিদ ছেড়ে এফসি পোর্তোতে। স্টিভেন জেরার্ড আটলান্টিক পাড়ি দিয়ে এখন প্রশান্ত মহাসাগরের তীরে!জেরার্ড সম্প্রতি লিভারপুলের সঙ্গে আত্মার সম্পর্কটা ছিন্ন করে নাম লিখিয়েছেন যুক্তরাষ্ট্রের এলএ গ্যালাক্সিতে। লস অ্যাঞ্জেলসের জীবনকে উপভোগ করতে শুরু করেছেন ইংল্যান্ডের সাবেক অধিনায়ক। কিন্তু লিভারপুল এখনো কাটিয়ে উঠতে পারছে না তাঁর অভাব। অন্তত জেরার্ডের উত্তরসূরি হিসেবে যাকে ভাবা হচ্ছিল সেই জেমস মিলনারের কথায় তারই আভাস পাওয়া যাচ্ছে।এই মৌসুমেই ম্যানচেস্টার সিটি থেকে লিভারপুরে এসেছেন মিলনার। জেরার্ডবিহীন ‘অলরেড’দের মাঝমাঠের নেতৃত্ব তুলে দেওয়া হয়েছে তাঁর কাঁধেই। কিন্তু মিলনার লিভারপুল সমর্থকদের আগেই সতর্ক করলেন। তাঁর মতে, কারও পক্ষেই জেরার্ডের শূন্যস্থান পূরণ সম্ভব নয়, এমনকি মেসির পক্ষেও না!লিভারপুল এই মৌসুমে অনেক পালাবদলের মাঝ দিয়েই যাচ্ছে। ইতিমধ্যে ঘরের ছেলে জেরার্ড দল ছেড়েছেন, যে রাহিম স্টার্লিংকে দলের ভবিষ্যৎ ভাবা হচ্ছিল, তিনিও দল ছেড়েছেন। নতুন অনেকেই দলে ভিড়েছেন। কিন্তু মিলনারের স্পষ্ট বক্তব্য, ‘এই খেলোয়াড়েরা কেউই জেরার্ড নন।’মিলনার জেরার্ডের অভাব বোঝাতেই টেনেছেন মেসির প্রসঙ্গ, ‘বিগত বছরগুলোতে লিভারপুরের জন্য জেরার্ড যা করেছে, সেটা অন্য কারও পক্ষে করা সম্ভব নয়। এই গ্রহেরই কারও সেই ক্ষমতা নেই । তাই আমাদের দল হিসেবেই তা করতে হবে। তবে আমি একা সেটা পারব না। আমি আমার কাজ করব, আমার সেরাটাই দেব। তবে মনে রাখতে হবে, আমি কিন্তু জেরার্ড নই। লিভারপুরের হয়ে সে যা করেছে, মেসিও তা করতে পারবে না।’ সূত্র: গোল ডটকম।
