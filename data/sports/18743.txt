
থাইল্যান্ডে চলমান এএফসি অনূর্ধ্ব-১৬ চ্যাম্পিয়নশিপে বাংলাদেশের শুরুটা হয়েছে খুবই বাজে। নিজেদের প্রথম ম্যাচে ডিফেন্ডিং চ্যাম্পিয়ন উত্তর কোরিয়ার বিপক্ষে ৯-০ গোলে হেরেছে বাংলাদেশ। অন্য দিকে ভারতের মাটিতে দুর্দান্ত গতিতে এগিয়ে যাচ্ছে বিকেএসপি বাংলাদেশের মেয়েরাই। দিল্লির সুব্রত মুখার্জি কাপ আন্তর্জাতিক টুর্নামেন্টের অনূর্ধ্ব-১৭ বিভাগে প্রথমবারের মতো ফাইনালে উঠেছে বিকেএসপি। আগামীকাল আমবেদকার স্টেডিয়ামে মিজোরামের মিজো স্কুলের বিপক্ষে শিরোপার লড়াইয়ে নামবে তারা। 
ফাইনালে ওঠার লড়াইয়ে বিকেএসপি পেছনে ফেলেছে এই টুর্নামেন্টে ভারতীয় চ্যাম্পিয়ন হরিয়ানার আলাখপুরা ভিওয়ানি স্কুলকে। কোয়ার্টার ফাইনালে তাদের ২-১ গোলে হারিয়েছে বিকেএসপি। হরিয়ানার স্কুলটি টুর্নামেন্টের ডিফেন্ডিং চ্যাম্পিয়নসহ শেষ কয়েক আসরে বেশ কয়বার শিরোপা জিতেছে। গতকাল সেমিফাইনালে বিকেএসপির মেয়েরা ৩-১ গোলে মেঘালয়কে হারিয়ে ফাইনাল নিশ্চিত করে। বিকেএসপির পক্ষে জোড়া গোল করে মুক্তা সরকার। অন্য গোলটি শাহেদা আক্তারের। বিকেএসপির হয়ে খেললেও দলটি টুর্নামেন্টে বাংলাদেশের প্রতিনিধিত্ব করছে। সুব্রত কাপের (নারী বিভাগ) গত আসরে প্রথমবারের মতো অংশ নিয়েছিল বিকেএসপি। সেবার কোয়ার্টার ফাইনাল থেকে বিদায় নেয় তারা। চলতি আসরে অংশ নিয়েছে মোট ৩২টি দল। ভারতের বয়সভিত্তিক ফুটবলে এই টুর্নামেন্টের সুনাম অনেক। এখানে ফাইনালে ওঠাই বড় অর্জন। আর শিরোপা জিতে নিয়ে আসতে পারলে মেয়েদের ফুটবল নিয়ে আবার নতুন করে স্বপ্ন দেখতেই পারে বাংলাদেশ। অন্তত মেয়েদের ফুটবলটা যে ঠিক কক্ষপথে আছে, তার আভাস তো মিলছেই।
