
ভারতীয় ক্রিকেট বোর্ডের (বিসিসিআই) কমিটি অব অ্যাডমিনিস্ট্রেটর চূড়ান্ত করেছে বোর্ডের নতুন নিয়ম-নীতিমালা। তবে নতুন সংবিধানে উল্লেখ নেই কোনো ঘরোয়া টি-টোয়েন্টি টুর্নামেন্টের কথা। এ কারণে নেই ভারতের সবচেয়ে জনপ্রিয় টি-টোয়েন্টি টুর্নামেন্ট আইপিএল, এমনকি সৈয়দ মুশতাক আলী ট্রফিও। অধ্যায় পাঁচে ২৫ (২) ধারায় বলা হচ্ছে, পাঁচ সদস্যের সিনিয়র টুর্নামেন্ট কমিটি কাজ করবে রঞ্জি, ইরানি, দিলীপ, দেওধর, বিজয় হাজারে ও বিশ্ববিদ্যালয়ের টুর্নামেন্ট বিজি ট্রফি নিয়ে। সেখানে ভারতের কোনো টি-টোয়েন্টি টুর্নামেন্ট নিয়ে বলা হয়নি। সংবিধানে এও বলা হয়েছে, বিসিসিআইয়ের এই নিয়মনীতি বাতিল করা যাবে না। তবে বিশেষ সাধারণ সভা (সিজিএম) বা বার্ষিক সাধারণ সভায় (এজিএম) যদি ৭৫ শতাংশ সদস্য থাকে এবং তারা যদি নিয়ম সংশোধন করতে চায় তবেই সংবিধানে পরিবর্তন আসতে পারে। সিজিএম বা এজিমের ৩০ পূর্ণ সদস্যের কোরাম পূরণ হতে লাগবে ১০জন। এদের মধ্যে আটজনের ভোট সংবিধানে সংশোধন আনতে পারে। যদি সবাই উপস্থিত থাকে তবে ভোট লাগবে ২৩জনের।
বিসিসিআইয়ের অধীনে এখন দুটি ঘরোয়া টি-টোয়েন্টি টুর্নামেন্ট হয়। আইপিএল ও সৈয়দ মুশতাক আলী ট্রফি। সংবিধানে এই দুই টুর্নামেন্টের উল্লেখ না করা কি শুধুই ভুল? বিষয়টি তুলে ধরে ভারতের ডেকান ক্রনিকলস লিখেছে, ‌‘বিসিসিআই কি তাদের ঘরোয়া টি-টোয়েন্টি টুর্নামেন্টটা বাতিল করে দিল? তাদের ওয়েবসাইটে যে পরিমার্জিত সংবিধান প্রকাশ করা হয়েছে, তো দেখে তো এমনই মনে হয়।
