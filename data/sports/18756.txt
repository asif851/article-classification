
যুক্তরাষ্ট্রের প্রতিরক্ষামন্ত্রীর নাম কী? গুগল ঘেঁটে চাক হ্যাগেল নামটা বের করা কঠিন নয়। তবে তিন দিন আগে উইকিপিডিয়া ঘাঁটলে কিন্তু টিম হাওয়ার্ডের নাম পেতেন। কিন্তু যুক্তরাষ্ট্র ফুটবল দলের গোলরক্ষক কীভাবে প্রতিরক্ষামন্ত্রী হয়ে গেলেন? দ্বিতীয় রাউন্ডে বেলজিয়ামের সঙ্গে হেরে গেছে বটে, তবে হাওয়ার্ড রেকর্ড ১৬টি সেভ করে একাই প্রায় ঠেকিয়ে দিয়েছিলেন বেলজিয়ামকে। এক ভক্ত তাই উইকিপিডিয়ার ভুক্তিতে হ্যাগেলের নাম বদলে হাওয়ার্ডের নাম ঢুকিয়ে দিয়েছিলেন। খুব বেশিক্ষণ অবশ্য এটা ছিল না, তাড়াতাড়িই সংশোধন করে ফেলা হয়েছে। তবে ওবামা প্রতিরক্ষার দায়িত্ব হাওয়ার্ডকে দেওয়ার কথা গুরুত্বের সঙ্গে ভেবে দেখতে পারেন! ইয়াহু স্পোর্টস।
