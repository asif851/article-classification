
কলম্বিয়ার শুরুর একাদশে সবাই ছিলেন। রিয়াল মাদ্রিদের হামেস রদ্রিগেজ ছিলেন, ছিলেন ম্যানচেস্টার ইউনাইটেডের রাদামেল ফ্যালকাও আর চেলসির হুয়ান কুয়াদরাদোও। কিন্তু ভেনেজুয়েলার বিপক্ষে ম্যাচে ছিল না কলম্বিয়া দলে সমন্বয়টাই। নয়তো লাতিন অঞ্চলের অন্যতম দুর্বল দল হিসেবে পরিচিত ভেনেজুয়েলার বিপক্ষে হেরে যাবে কেন গত বিশ্বকাপের চমক কলম্বিয়া!মাত্র এক বছর আগে বিশ্বকাপে কলম্বিয়াকে যে আক্রমণাত্মক ও বিস্ময়-জাগানিয়া দল মনে হয়েছিল তার ছিটেফোটাও দেখা যায়নি ভেনেজুয়েলার বিপক্ষে ম্যাচে। বরং রক্ষণের ভুলে বাজে গোল খেয়েই পুরো তিন পয়েন্ট খোয়াতে হয়েছে তাদের।ভেনেজুয়েলার পক্ষে জয়সূচক গোলটি আসে ম্যাচের ৬০ মিনিটে। পরিকল্পিত একটি আক্রমণ থেকে হেড করে কলম্বিয়ার হৃদয় ভেঙে দেন হোসে রনডন।গোলটি হজম করে মরিয়া হয়ে উঠেছিল কলম্বিয়া। কিন্তু ভালো ফিনিশিংয়ের অভাবে খেলায় আর ফিরতে পারেনি তারা।ম্যাচ শেষে কলম্বিয়ান গোলরক্ষক ডেভিড অসপিনার কণ্ঠে ঝরেছে স্পষ্ট হতাশা। জানিয়েছেন, বাজে খেলার চেয়ে ভেনেজুয়েলার ট্যাকটিকসের কাছেই মার খেয়েছে তাঁর দল, ‘ভেনেজুয়েলার খেলোয়াড়েরা আমাদের খেলার জায়গা ছোট করে দিয়ে সফল হয়েছে। আমরা চেষ্টা করেও নিজেদের খেলাটা খেলতে পারিনি।’ সূত্র: এএফপি
