
এবারও লা লিগার শিরোপা নিষ্পত্তি হচ্ছে শেষ দিনে। রোববার রাত ১২টায় বার্সেলোনা যখন ন্যু ক্যাম্পে মুখোমুখি হবে এইবারের। ঠিক একই সময়ে মালাগার আতিথ্য নেবে রিয়াল মাদ্রিদ। যে ম্যাচে রিয়ালকে হারালে যতটা লাভ হবে মালাগার এর চেয়ে লাভ হবে যদি রিয়াল ড্র করে কিংবা ম্যাচটা জেতে! লাভটা ৪ লাখ ইউরোর!
লা লিগায় গত মৌসুমেও শেষ ম্যাচটা জমে উঠেছিল। সেবার রিয়ালকে শুধু নিজেদের ম্যাচ জিতলেই চলত না, বার্সাকেও হোঁচট খেতে হতো তাদের ম্যাচে। কিন্তু দুই দলই নিজ নিজ ম্যাচ জেতায় শেষ পর্যন্ত এক পয়েন্টের ব্যবধানে লিগ জেতে বার্সেলোনা। এবার দান উল্টেছে, শেষ ম্যাচ ৩ পয়েন্ট এগিয়ে শুরু করবে রিয়াল। তাই এবার বার্সাকে শুধু নিজেদের ম্যাচ জিতলে চলবে না, রিয়ালকে হারতে হবে মালাগার কাছে।উল্টোদিকে মাত্র ১ পয়েন্ট পেলেই চলবে রিয়ালের। তাহলেই শিরোপা উৎসবে মাতবে জিনেদিন জিদানের দল। কদিন আগেই অবনমন অঞ্চলে ঘুরপাক খাওয়া মালাগার বিপক্ষে কাজটা কঠিন হওয়ার কথা নয়। তবে এ ম্যাচেও জান-প্রাণ দিয়ে নামার কথা মালাগার। নতুন কোচের অধীনে ধারাবাহিক সাফল্যে লিগে ১১তম স্থানে উঠে এসেছে। কিন্তু সে অবস্থান ধরে রাখতে চাইলে রিয়ালের বিপক্ষে জয়টা জরুরি। তাহলেই ভ্যালেন্সিয়া ও সেল্টা ভিগো আর ছুঁতে পারবে না তাদের। লা লিগায় ১১ ও ১২তম অবস্থানের মাঝখানে প্রাইজমানিতে ৬ লাখ ইউরোর তফাৎ। অর্থাৎ রিয়ালকে হারালেই এবার বাড়তি ৬ লাখ ইউরো পাবে আন্দালুসিয়ার ক্লাবটি।কিন্তু ঝামেলা বাঁধিয়ে দিয়েছেন ইসকো। ২০১৩ সালে মালাগা থেকে রিয়ালে যোগ দিয়েছেন এই মিডফিল্ডার। দলবদলের অঙ্কটা ২৭ মিলিয়ন ইউরো হলেও বাড়তি কিছু শর্ত ছিল সে চুক্তিতে। এর মাঝে একটি, ইসকো যদি রিয়ালে যোগ দেওয়ার প্রথম পাঁচ বছরে লা লিগা জেতেন তবে প্রতিটি শিরোপার জন্য ১ মিলিয়ন (১০ লাখ) ইউরো পাবে মালাগা। আর সেটা সম্ভব যদি রিয়াল রোববার মালাগার বিপক্ষে না হারে। অর্থাৎ রিয়ালকে হারালে ৬ লাখ ইউরো আর না হারালে ১০ লাখ ইউরো! যদি সেল্টা ভিগো ও ভ্যালেন্সিয়া নিজেদের ম্যাচ জিতে যায় এবং মালাগা রিয়ালের সঙ্গে নিদেনপক্ষে ড্রও করে, তবুও ১২তম স্থান নিশ্চিত মালাগার। তাহলেই বাড়তি ৪ লাখ ইউরো পাবে তারা।এসব সবই অবশ্য কাগজে-কলমের হিসাব। স্পেনের মাদ্রিদ কিংবা বার্সেলোনা ভিত্তিক দলগুলোর সঙ্গে আন্দালুসিয়ান ক্লাবগুলোর যে সম্পর্ক, তাতে শুধুমাত্র রিয়ালকে হারানোর আনন্দ পেতে স্বেচ্ছায় ৪ লাখ ইউরোর ক্ষতি মেনে নেবে মালাগা! সূত্র: গোলডটকম ও মার্কা।
