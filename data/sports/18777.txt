
কদিন আগে বার্সেলোনার সঙ্গে চার বছরের নতুন চুক্তি করেছেন লিওনেল মেসি। মেয়াদ ২০২১ সাল পর্যন্ত (২০২১-এর পর আরও এক বছর বাড়িয়ে নেওয়ার সুযোগ আছে)। আর বেতন? ‘বাম্পার চুক্তি’ই করেছেন ৩০ বছর বয়সী আর্জেন্টাইন ফরোয়ার্ড। স্প্যানিশ সংবাদমাধ্যমের দাবি, নতুন চুক্তিতে মেসির সাপ্তাহিক বেতন হবে ৫ লাখ পাউন্ড! বাংলাদেশি টাকায় ৫ কোটি ২৩ লাখের বেশি! সঙ্গে বোনাস তো আছেই।
আর চুক্তির পর কালই বার্সেলোনা সভাপতি হোসে মারিয়া বার্তোমেউ দাবি করে বসলেন, শুধু ফুটবলই নয়, সব খেলা মিলিয়েই বিশ্বের সবচেয়ে বেশি বেতন পাওয়া খেলোয়াড় হচ্ছেন মেসি! মুন্দো দেপোর্তিভোকেবার্তোমেউ বলেছেন, ‘ও বিশ্বের সেরা খেলোয়াড়। বিশ্বের, ও ফুটবল ইতিহাসের সেরার মতোই বেতন পাবে ও। আর ওকে সবচেয়ে বেশি বেতনভোগী করা হচ্ছে, কারণ এই ক্লাবকে লিও মেসি যা এনে দেয়, আর কেউ তেমন পারবে না।’
তবে ইংল্যান্ডের দৈনিক ডেইলি স্টার–এ প্রকাশিত তালিকা বার্তোমেউর সঙ্গে ‘একমত’ নয়। মেসির চুক্তির পর বিশ্বের সবচেয়ে বেশি বেতন পাওয়া ১০ ফুটবলারের তালিকা করেছে পত্রিকাটি। সেই অনুযায়ী সব খেলা দূরে থাক, ফুটবলেরই সবচেয়ে বেশি বেতন পাওয়া ফুটবলার মেসি নন। সেই    ‘মুকুট’ ক্রিস্টিয়ানো রোনালদোরও নয়, তিনি তালিকায় পাঁচ নম্বরে। তালিকার শীর্ষে মেসিরই স্বদেশি কার্লোস তেভেজ। চীনের সাংহাই শেনহুয়ার আর্জেন্টাইন স্ট্রাইকারের বেতন সপ্তাহে ৬ লাখ ১৫ হাজার পাউন্ড! তালিকায় চীনেরই জয়জয়কার, তেভেজ ছাড়াও হাল্ক-অস্কার-লাভেজ্জিরা তো আছেনই, এমনকি আছেন এক্সেল উইটসেল, গ্রাতসিয়ানো পেল্লেরাও।
অবশ্য ডেইলি স্টার শুধু বেতন ধরেই তালিকাটা করেছে। বোনাসের হিসাব করেনি। কে জানে, বার্তোমেউ হয়তো বেতন-বোনাস সব মিলিয়েই মেসিকে বিশ্বের সবচেয়ে বেশি বেতনভোগী খেলোয়াড় বলছেন।
সবচেয়ে বেশি বেতন পাওয়া ফুটবলার
১
কার্লোস তেভেজ
সাংহাই শেনহুয়া
সাপ্তাহিক বেতন
৬ কোটি ৪৪ লাখ
২
লিওনেল মেসি
বার্সেলোনা
সাপ্তাহিক বেতন
৫ কোটি ২৩ লাখ
৩
এজেকিয়েল লাভেজ্জি
হেবেই চায়না ফরচুন
সাপ্তাহিক বেতন
৪ কোটি ১৯ লাখ
অস্কার
সাংহাই এসআইপিজি
সাপ্তাহিক বেতন
৪ কোটি ১৯ লাখ
৫
ক্রিস্টিয়ানো রোনালদো
রিয়াল মাদ্রিদ
সাপ্তাহিক বেতন
৩ কোটি ৮২ লাখ
৬
গ্রাতসিয়ানো পেল্লে
শ্যানডং লুনেং
সাপ্তাহিক বেতন
৩ কোটি ৬৬ লাখ
গ্যারেথ বেল
রিয়াল মাদ্রিদ
সাপ্তাহিক বেতন
৩ কোটি ৬৬ লাখ
৮
হাল্ক
সাংহাই এসআইপিজি
সাপ্তাহিক বেতন
৩ কোটি ৩৫ লাখ
৯
অ্যাক্সেল উইটসেল
তিয়ানজিন কুয়ানজিয়ান
সাপ্তাহিক বেতন
৩ কোটি ১৬ লাখ
১০
ওয়েইন রুনি
ম্যানচেস্টার ইউনাইটেড
সাপ্তাহিক বেতন
৩ কোটি ১৪ লাখ
