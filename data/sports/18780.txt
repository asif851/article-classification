
সদ্যই পঞ্চমবারের মতো ব্যালন ডি’অর জিতেছেন ক্রিস্টিয়ানো রোনালদো। আর কিছুদিন পর তাঁর গোলেই গ্রেমিওকে হারিয়ে ক্লাব বিশ্বকাপের শিরোপা জিতেছে রিয়াল মাদ্রিদ। রোনালদোর অবিশ্বাস্য ফর্মের বদৌলতে ২০১৭ সালে পাঁচ-পাঁচটি শিরোপা জিতেছে। এর পুরস্কার তো চাইবেনই রোনালদো। ইউরোপের তৃতীয় সর্বোচ্চ বেতন নিয়ে কি পোষাবে রিয়াল ফরোয়ার্ডের!
তা, এ সমস্যার সমাধান কী? স্প্যানিশ সংবাদমাধ্যম মার্কার খবর অনুযায়ী, নিজের বেতন নিয়ে অসন্তোষ প্রকাশ করেছেন রোনালদো। রেকর্ড ২২২ মিলিয়ন ইউরোতে বার্সেলোনা ছেড়ে পিএসজিতে এসেছেন নেইমার জুনিয়র। তখন বিশ্বের সবচেয়ে বেশি বেতনধারী ফুটবলার হয়েছিলেন ব্রাজিল অধিনায়ক। এরপর কদিন আগেই বার্সেলোনার সঙ্গে নতুন চুক্তি করেছেন লিওনেল মেসি। সেই চুক্তিতে সবচেয়ে বেশি বেতন পাওয়া ফুটবলার হওয়া হয়নি মেসির। তবে আগের চেয়ে ঢের বেড়েছে অঙ্কটা। রোনালদো পড়ে আছেন তিনেই।
কিন্তু রোনালদোর ইচ্ছা জেগেছে সর্বোচ্চ বেতনধারী ফুটবলার হবেন। এএস, দ্য সান, মার্কাসহ বেশ কিছু শীর্ষস্থানীয় সংবাদমাধ্যমের খবর অনুযায়ী রোনালদো ও তাঁর এজেন্ট হোর্হে মেন্ডেজ শিগগিরই রিয়াল সভাপতি ফ্লোরেন্তিনো পেরেজের সঙ্গে বৈঠকে বসবেন। সেখানেই হয়তো কিছুদিন আগে নবায়ন করা চুক্তিকে বাতিল করে নতুন চুক্তি করবেন রোনালদো। সর্বশেষ চুক্তি অনুযায়ী, ২০২১ সাল পর্যন্ত রিয়াল মাদ্রিদে থাকছেন এই ফরোয়ার্ড। তখন তাঁর বেতনও নির্ধারণ করা হয়েছিল। অবশ্য সদ্য করা চুক্তি বাতিল করে নতুন চুক্তিতে বেতন বাড়িয়ে নেওয়া নতুন নয়। মেসিও এমন করেছেন।
কিন্তু নেইমারের চেয়ে বেশি বেতন কি রোনালদো পাবেন? সেই পর্বতপ্রমাণ চুক্তিতে নেইমারের পেছনে ফেলেছেন সাবেক দুই শীর্ষ বেতনধারী ফুটবলার সাংহাই শেনহুয়ার কার্লোস তেভেজ ও হেবেই চায়নার এজেকুয়েল লাভেজ্জিকে। নেইমার নাকি সপ্তাহে এখন ৫ কোটি ৩৭ হাজার পাউন্ড বেতন পান! রোনালদোকে কি রিয়াল এর চেয়েও বেশি বেতন দিতে রাজি হবে?
এক নজরে শীর্ষ তিন বেতনধারী ফুটবলার




ফুটবলার


সাপ্তাহিক বেতন (পাউন্ডে)


সাপ্তাহিক বেতন (টাকায়)




নেইমার জুনিয়র (পিএসজি)


৫ লাখ ৩৭ হাজার


৫ কোটি ৯৫ লাখ




লিওনেল মেসি (বার্সেলোনা)


৫ লাখ


৫ কোটি ৫৪ লাখ




ক্রিস্টিয়ানো রোনালদো (রিয়াল মাদ্রিদ)


৪ লাখ ৯৩ হাজার


৫ কোটি ৪৩ লাখ




