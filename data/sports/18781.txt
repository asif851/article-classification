
এসএ গেমসে জোড়া সোনা জয়ের পর মাহফুজা খাতুন শিলার দিকে অনেকে সাহায্যের হাত বাড়িয়ে দিয়েছেন। আর্থিক পুরস্কারের পাশাপাশি প্রধানমন্ত্রী শেখ হাসিনা একটি ফ্ল্যাট উপহার দেওয়ার ঘোষণাও দিয়েছেন। এবার শিলার পাশে দাঁড়িয়েছে উত্তরা ইউনিভার্সিটি। কাল জাতীয় সাঁতারের সমাপনী অনুষ্ঠানে বিশেষ অতিথি হিসেবে আসা বেসরকারি বিশ্ববিদ্যালয়ের সহ-উপাচার্য ইয়াসমিন আরা বললেন, ‘শিলা আমাদের বিশ্ববিদ্যালয়ে বিপিএড কোর্স করছেন। তাঁকে আমরা বিনা খরচে পড়াব।’ যদিও এরই মধ্যে দুই সেমিস্টারের টিউশন ফি দিয়েছেন শিলা। এই অর্থও ফেরত দেওয়া হবে তাঁকে। এ ছাড়া এসএ গেমসে সোনা জয়ের জন্য শিলাকে আর্থিকভাবে পুরস্কৃত করার কথাও ভাবছে বিশ্ববিদ্যালয় কর্তৃপক্ষ।
