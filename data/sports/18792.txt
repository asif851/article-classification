
প্রথম ইনিংসে ভারতের শেষ জুটির শতরান। জবাবে ইংল্যান্ডের শেষ জুটির বিশ্ব রেকর্ড। ট্রেন্ট ব্রিজ টেস্টটাকে মনে রাখার জন্য এতটুকুই ছিল যথেষ্ট। ভারত-ইংল্যান্ডের প্রথম টেস্টটাকে এখন মনে রাখতে হবে ভুবনেশ্বর কুমারের টেস্ট হিসেবেও। প্রথম ইনিংসে নয় নম্বরে নেমে ৫৮ রান করা ভুবনেশ্বর (৬৩*) ফিফটি পেয়েছেন দ্বিতীয় ইনিংসেও। নয় নম্বরে নেমে জোড়া ফিফটি। ইংল্যান্ডের প্রথম ইনিংসে ৫ উইকেট। ইংল্যান্ডে টেস্টে একই ম্যাচে জোড়া ফিফটি ও ইনিংসে ৫ উইকেট পাওয়া মাত্র দ্বিতীয় খেলোয়াড় ভুবনেশ্বর। প্রথমজনও ছিলেন ভারতীয়—ভিনু মানকড়। কীর্তিটা দুবার করেছিলেন মানকড়। আর টেস্টে নয়ে নেমে জোড়া ফিফটি ভুবনেশ্বরের আগে পেয়েছিলেন শুধু পিটার সিডল (অস্ট্রেলিয়া-ভারত, দিল্লি, ২০১৩)। টেস্টটা অবশ্য ড্রই হয়েছে। প্রথম ইনিংসে ৩৯ রানে পিছিয়ে থাকা ভারত শেষ দিনটা শুরু করেছিল ৩ উইকেটে ১৬৭ রান নিয়ে। আর ১৭ রান যোগ করতেই নেই আরও ৩ উইকেট। লিড মাত্র ১৪৫ রান, সফরকারীরা এবারও উদ্ধার পেল লোয়ার অর্ডারের কৃতিত্বে। ভারতের সপ্তম, অষ্টম ও নবম উইকেট জুটি ২০৭ রান যোগ করেই ম্যাচ বাঁচিয়েছে। ভারত ৯ উইকেটে ৩৯১ রান করে ইনিংস ঘোষণার পরই শেষ হয়েছে ম্যাচ। তথ্যসূত্র: স্টার স্পোর্টস ১।
