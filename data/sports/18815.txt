



সালাহর বাঁ পায়ের প্রশংসায় মেসিকে স্মরণ করলেন ক্লপ।
ইংলিশ প্রিমিয়ার লিগে এবার বাঁ পায়ে ১৯ গোল করেছেন সালাহ।
রবি ফাউলারের গড়া রেকর্ডেও ভাগ বসিয়েছেন লিভারপুল স্ট্রাইকার।
লিভারপুলের হয়ে লিগে দুর্দান্ত অভিষেক মৌসুম কাটছে সালাহর।


লিওনেল মেসির তারকাখ্যাতির সঙ্গে মোহাম্মদ সালাহর তুলনাই চলে না। কিন্তু লিভারপুল স্ট্রাইকার এ মৌসুমে যেভাবে খেলছেন, তাতে প্রশ্নটা উঠেছে, সালাহর বাঁ পা কি বিশ্বসেরা?
পরিসংখ্যান বলছে, প্রশ্নটা মোটেই অবান্তর কিছু নয়। লিভারপুলে এবার প্রথম মৌসুমেই মাত করে দিয়েছেন মিসরীয় এ স্ট্রাইকার। সব প্রতিযোগিতা মিলিয়ে ৩৬ ম্যাচে তাঁর গোলসংখ্যা ৩০। এর মধ্যে ইংলিশ প্রিমিয়ার লিগে করা ২২ গোলের দুটি ডান পা এবং একটি হেড থেকে। বাকি ১৯ গোলই করেছেন বাঁ পায়ে!
লিভারপুল কোচ ইয়ুর্গেন ক্লপকে তাই সংবাদকর্মীরা প্রশ্ন করেছিলেন, এই মুহূর্তে সালাহর বাঁ পা কি বিশ্ব সেরা? জবাবে জার্মান কোচ এমন একজনের উদাহরণ টেনেছেন, বার্সেলোনার জার্সিতে যাঁর ৪৫৬ গোলের ৩২৬টিই এসেছে বাঁ পা থেকে। বুঝতেই পারছেন তিনি লিওনেল মেসি। বার্সার এ তারকাকে স্মরণ করিয়ে দিয়ে ক্লপের ভাষ্য, ‘বিশ্বসেরা? লিওনেল মেসিও বাঁ পায়ের, তাই না? তাঁকে (মেসি) একেবারে ভুলে যাওয়া বোধ হয় ঠিক হবে না।’ তবে ২৫ বছর বয়সী শিষ্যের বাঁ পায়ের ঠিকই প্রশংসা করেছেন ক্লপ, ‘বিশ্বসেরা ক্যাটাগরিতে পরে কি না, তা নিয়ে আমার কোনো আগ্রহ নেই। তবে তাঁর বাঁ পা খুব ভালো। যদিও সে গোল করতে শরীরের কোন অংশ ব্যবহার করল, সেটা নিয়েও আমার কোনো মাথাব্যথা নেই।’
লিভারপুলের হয়ে এ পর্যন্ত ২৬টি লিগ ম্যাচ খেলেছেন সালাহ। বাঁ পায়ে এরই মধ্যে ১৯ গোল করে তিনি ভাগ বসিয়েছেন রবি ফাউলারের গড়া রেকর্ডে। ১৯৯৪-৯৫ মৌসুমে আসরটির ইতিহাসে বাঁ পায়ে সর্বোচ্চ ১৯ গোল করেছিলেন সাবেক ইংলিশ স্ট্রাইকার। তখন ইংলিশ প্রিমিয়ার লিগে ৪২টি করে ম্যাচ খেলতে হতো প্রতিটি দলকে। ফাউলার সেবার লিভারপুলের হয়ে সব কটি ম্যাচ খেলেই রেকর্ডটা গড়েছিলেন। কিন্তু সালাহ এবার মাত্র ২৬ ম্যাচেই তাঁর সেই রেকর্ডে ভাগ বসালেন।
অর্থাৎ সালাহ যে ফাউলারকে টপকে রেকর্ডটা নতুন করে লেখাবেন, তা বলাই বাহুল্য। কিন্তু রেকর্ডটা তিনি কোথায় নিয়ে স্থাপন করেন, সেটাও দেখার বিষয়। লিভারপুলে নিজের প্রথম মৌসুমেই কিন্তু তাঁর ফর্ম দুর্দান্ত। লিগে এবার ২৯টি গোলে প্রত্যক্ষ এবং পরোক্ষ (২২ গোল করেছেন, ৭ গোল করিয়েছেন) অবদান রয়েছে সালাহর। লিভারপুলের হয়ে লিগে তাঁর মতো আর কোনো খেলোয়াড়েরই এমন দুর্দান্ত অভিষেক মৌসুম কাটেনি।
