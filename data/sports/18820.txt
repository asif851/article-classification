

বিশ্বের সেরা ক্লাবগুলোর একটিতে আছেন, লিওনেল মেসির সঙ্গে খেলতে চান বলে এর আগে রিয়াল মাদ্রিদের প্রলোভন পর্যন্ত এড়িয়েছেন। পিএসজির হাতছানি এড়িয়ে গত বছর ২০২১ পর্যন্ত চুক্তি নবায়ন করেছিলেন। হঠাৎ কী এমন হলো, নেইমার মুহূর্তেই বদলে ফেললেন সব সিদ্ধান্ত? নেইমারের বার্সা ছাড়তে চাওয়ার ৫টি কারণ দেখে নিন—
এক.সেরা হতে চাওয়া১৯৯৪ সালে জিতেছিলেন রোমারিও। ১৯৯৬ ও ১৯৯৭ সালে রোনালদো। রিভালদো জিতেছিলেন ১৯৯৯ সালে। ২০০৪ ও ২০০৫ সালে রোনালদিনহো। ২০০৭ সালে কাকা। ১৩ বছরের মধ্যে পাঁচজন ব্রাজিলীয় খেলোয়াড় আটবার ফিফা বর্ষসেরার পুরস্কার জিতেছিলেন। যেটা পরবর্তী প্রজন্মের জন্য একটা মানদণ্ড ঠিক করে দেয়। ব্রাজিলের সেরা হতে গেলে তোমাকে ফিফার বর্ষসেরা পুরস্কার জিতে আসতে হবে। নেইমারের বার্সা ছাড়তে চাওয়ার সবচেয়ে বড় কারণ হিসেবে দেখানো হচ্ছে এটিই। যে দলে আপনার চেয়ে ভালো কেউ থাকবে, তাকে টপকে আপনার পক্ষে সেরা হওয়া সম্ভব নয়। এটাই সহজ হিসাব। নেইমার তাই এমন ক্লাবে যেতে চাইছেন, যেখানে তিনিই হবেন নেতা। আক্রমণের কেন্দ্রবিন্দুতে থাকবেন। বার্সায় তিনি আসলে আক্রমণের তৃতীয় অস্ত্র হিসেবে ব্যবহৃত। এ কারণে লুইস সুয়ারেজের চেয়েও তাঁর গোল কম।
দুই. ২০১৮ রাশিয়া বিশ্বকাপসামনের বিশ্বকাপ নেইমারের জন্য সেরা হওয়ার আরেকটি সেরা সুযোগ। কারও চোখে বিশ্বকাপের আগে নেইমারের ইউরোপের দ্বিতীয় সারির একটি ক্লাবে যাওয়া ঠিক হচ্ছে না। নেইমারের জন্য তা হিতে বিপরীত হতে পারে। কিন্তু দক্ষিণ আমেরিকান ফুটবল নিয়ে দীর্ঘদিন কাজ করা ফুটবল লেখক টিম ভিকারি বিসিসিতে লিখেছেন, ‘এবারের মৌসুম শেষ হবে বিশ্বকাপ দিয়ে। নেইমারের তখন নিজের সেরা অবস্থায় থাকার কথা। পরের জুনে তাঁর বয়স হবে ২৬। ফরাসি লিগে তাঁর ওপর দিয়ে ধকল যাবে কম। রাশিয়ায় যাওয়ার সময় তিনি নিশ্চিত থাকতে পারবেন, ট্যাংকে যথেষ্ট পরিমাণ গ্যাস মজুত আছে। পিএসজিতে গেলে নেইমার তাঁর ব্রাজিল দলের বেশ কজন সতীর্থকেও পাবেন একাদশে। যেটি তাঁদের বোঝাপড়া তৈরি করতে ভূমিকা রাখবে।
তিন. লোভনীয় বেতন -ভাতাপিএসজি আসলে নেইমারের পিছু ঘুরছে অনেক দিন হলো। কিন্তু এবার যে প্রস্তাব দিয়েছে, তা এড়ানো নেইমারের পক্ষে অসম্ভব। পিএসজিতে গেলে নেইমারের মূল বেতন হবে বছরে ৩০ মিলিয়ন ইউরো, বার্সার চেয়ে যেটি তিন গুণ। ট্রান্সফারের টাকা সাধারণত খেলোয়াড়রা পান না, সেটা পায় ক্লাব। তবে ২২২ মিলিয়ন ইউরো দিয়ে নেইমারকে কেনার পরপরই নেইমারকে ৪০ মিলিয়ন ইউরো দেওয়া হবে। এখানেই শেষ নয়, নেইমার পিএসজি বোর্ডের মালিকানাধীন হোটেলগুলোর লভ্যাংশ পাবেন, পাবেন একটি ব্যক্তিগত জেট।
চার. প্রভাবক নেইমার সিনিয়রনেইমারের ক্যারিয়ারের সিদ্ধান্ত আসলে নেন তাঁর এজেন্টের ভূমিকায় থাকা বাবা নেইমার সিনিয়র। নেইমারের ক্যারিয়ারের প্রতিটি পদক্ষেপ তিনি নিয়েছেন হিসাব কষে। নেইমারকে চেলসি প্রায় কিনেই ফেলেছিল সেই উঠতি বয়সে। নেইমারের বাবা তখন রাজি হননি। এমনকি রিয়ালের মতো ক্লাবের প্রস্তাবও তখন পায়ে ঠেলেছেন। নেইমারের বার্সেলোনায় আসার পেছনেও ছিল সহজ হিসাব। এখানে মানিয়ে নিতে খুব একটা বেগ পেতে হয়নি। চাপও সরাসরি পড়েনি নেইমারের ওপর। বার্সেলোনায় চার মৌসুম কাটানোর পর নেইমার সিনিয়র মনে করেন, তাঁর ছেলের জন্য এখনই সঠিক সময় ক্লাব বদলানোর। বিশেষ করে মেসির সঙ্গে বার্সার নতুন চুক্তি বলছে, আগামী পাঁচ বছরও এই ক্লাবের নেতা থাকবেন মেসি। নেইমার সিনিয়রকে প্রলুব্ধ করেছে, এই চুক্তি হলে এজেন্ট হিসেবে তিনিও বিস্তর টাকা-পয়সা পাবেন। ফলে ছেলেকে প্রভাবিত করেছেন তিনি। 
আরও পড়ুন: মেসির চেয়ে বেশি আয় করেন নেইমারের বাবা
পাঁচ. করের উৎপাত
স্পেনের কর বিভাগ ভালোই ঠেসে ধরেছে নেইমার আর তাঁর বাবাকে। এ নিয়ে গত মৌসুম থেকেই অসন্তুষ্ট ছিলেন দুজনে। নেইমারের চুক্তিটা গত বছর বারবার পেছাচ্ছিল এ কারণেই। শেষ পর্যন্ত চুক্তিটায় নেইমারের বাবাকে একটা বড় অঙ্কের আর্থিক প্রণোদনা দিতে হয়। পিএসজিতে গেলে এই সব ঝুটঝামেলা থেকে দুজন মুক্তি পাবেন বলে ধারণা করা হচ্ছে। স্পেনের কর বিভাগকে বড় অঙ্কের জরিমানা দিয়েছেন লিওনেল মেসি, হাভিয়ের মাসচেরানোরা। এবার আদালতে হাজিরা দিতে হচ্ছে ক্রিস্টিয়ানো রোনালদোকেও। স্পেনের কর বিভাগ ও বিশাল অঙ্কের আয়কর নিয়ে তারকা ফুটবলাররা বারবার অভিযোগ করেছেন। নেইমারের জন্য পিএসজিতে যাওয়া হতে পারে একরকম মুক্তি।
