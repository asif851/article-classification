
দুই চিরপ্রতিদ্বন্দ্বীর আগুনে উত্তাপ ছড়ানো ম্যাচটায় আক্ষরিক অর্থেই জল ঢেলে দেওয়া হলো। কাজটি করল প্রকৃতি নিজেই। বুয়েনস এইরেসে ভারী বৃষ্টির কারণে ব্রাজিল ও আর্জেন্টিনার মধ্যে আজকের নির্ধারিত ম্যাচটি স্থগিত করা হয়েছে। পানিতে ডুবে থাকা মাঠ খেলার অনুপযুক্ত। এক দিন পিছিয়ে ম্যাচটি হবে কাল শনিবার।
বাংলাদেশ সময় আজ শুক্রবার সকাল ছয়টায় বিশ্বকাপ বাছাই পর্বের এই ম্যাচটি হওয়ার কথা ছিল। কিন্তু বৃহস্পতিবার দিনভর বৃষ্টি হয়েছে আর্জেন্টিনার রাজধানীতে। বৃষ্টিতেও ফুটবল হয়। কিন্তু মনুমেন্টাল মাঠের অবস্থা খেলার জন্য ন্যূনতম উপযুক্ত ছিল না।
ঝুঁকি বিবেচনা করে দুই দলই ম্যাচটি এক দিন পেছানোর ব্যাপারে সম্মত হয়ে আবেদন করে। মাঠ পরিদর্শনের পর ম্যাচ শুরুর নির্ধারিত সময়ের ৪৫ মিনিট আগে তা স্থগিত ঘোষণা করা হয়। আর্জেন্টিনার স্থানীয় সময় রাত ৯টায় (বাংলাদেশ সময় শনিবার সকাল ছয়টায়) হবে ম্যাচটি।
