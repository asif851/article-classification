
আইপিএলে ফিক্সিং কেলেঙ্কারিতে এখন ক্রিকেটবিশ্ব তোলপাড়। এবার উঠে এল শ্রীলঙ্কান প্রিমিয়ার লিগের (এসএলপিএল) নামও।মুম্বাই পুলিশের অপরাধ বিভাগের একটি সূত্রের বরাত দিয়ে ভারতীয় দৈনিক ‘ইন্ডিয়া টুডে’ জানিয়েছে, এসএলপিএলের একটি ফ্র্যাঞ্চাইজির মালিক দুই ভারতীয় জুয়াড়ি সঞ্জয় ও পবন। তাঁরা ‘বেনামে’ ওই ফ্র্যাঞ্চাইজিটি কিনেছেন। জুয়াড়িদের সঙ্গে সংশ্লিষ্ট থাকার অভিযোগে গ্রেপ্তার হওয়া বলিউডের অভিনেতা বিন্দু দারা সিং জিজ্ঞাসাবাদের সময় পুলিশকে এ তথ্য জানান।বেনামে দুই জুয়াড়ির ফ্র্যাঞ্চাইজি কেনার প্রতিক্রিয়ায় শ্রীলঙ্কার সাবেক অধিনায়ক অর্জুনা রানাতুঙ্গা বলেন, এসএলপিএল শুরুর আগেই আমি দুর্নীতির আশঙ্কার কথা জানিয়েছিলাম। আমি মনে করি, এ ব্যাপারে সরকারকে আরও বেশি সতর্ক থাকতে হবে।’আইপিএলে স্পট ফিক্সিংয়ে জড়িত থাকার সুনির্দিষ্ট অভিযোগে ১৬ মে ভোরে রাজস্থান রয়্যালসের তিন ভারতীয় ক্রিকেটার শ্রীশান্ত, অজিত চান্ডিলা ও অঙ্কিত চাভানকে মুম্বাই থেকে গ্রেপ্তার করে দিল্লি পুলিশ। ফিক্সিং কেলেঙ্কারি অবশ্য এখন শুধু তিন ক্রিকেটার আর জুয়াড়িদের মধ্যেই সীমাবদ্ধ নেই। ডালপালা ছড়াচ্ছে প্রতিনিয়ত। আইসিসির এলিট প্যানেলের আম্পায়ার আসাদ রউফের বিরুদ্ধে ফিক্সিংয়ে জড়িত থাকার অভিযোগ উঠেছে। তাঁকে চ্যাম্পিয়নস ট্রফির দায়িত্ব থেকে সরিয়ে দেওয়া হয়েছে। মুম্বাই পুলিশের হাতে গ্রেপ্তার হন বলিউডের অভিনেতা বিন্দু দারা সিং। তাঁর দেওয়া তথ্যের ভিত্তিতে গ্রেপ্তার করা হয়েছে চেন্নাই সুপার কিংসের প্রধান গুরুনাথ মায়াপ্পনকে। এই মায়াপ্পন আবার ভারতীয় ক্রিকেট বোর্ডের প্রেসিডেন্ট এন শ্রীনিবাসনের জামাতা। এ অবস্থায় শ্রীনিবাসনকে দায়িত্ব থেকে সরিয়ে দেওয়ার দাবিও উঠেছে।
