
সিরি ‘আ’তে গত কয়েক মৌসুম ধরেই আলো ছড়াচ্ছেন। এই মৌসুমেও মাউরো ইকার্দি এ পর্যন্ত ইন্টার মিলানের হয়ে করে ফেলেছেন সর্বোচ্চ ৬ গোল। সার্জিও আগুয়েরো, গঞ্জালো হিগুয়েইনরা যখন ক্লাবের ফর্ম জাতীয় দলে টেনে নিয়ে যেতে পারছেন না, তখন ইকার্দিকে কি একটা সুযোগ দেওয়া যেত না? কিন্তু আর্জেন্টিনা দলে ইন্টার স্ট্রাইকার বার বারই উপেক্ষিত থেকে যাচ্ছেন। ফক্স স্পোর্টস দাবি করেছে, কারণটা ঠিক ফুটবলীয় নয়। লিওনেল মেসির কারণেই আর্জেন্টিনা দলে ডাক পাচ্ছেন না ইকার্দি!কিন্তু ইকার্দি আবার মেসির বাড়া ভাতে ছাই দিলেন কবে? বরং তিনি যে আর্জেন্টিনা অধিনায়কের ভক্ত, সেই প্রমাণও দিয়েছেন অনেক। ইনস্টাগ্রামে মেসির সঙ্গে ছবি পোস্ট করেছেন, মেসি অবসর ভেঙে ফিরে আসার পর তাঁকে স্বাগতও জানিয়েছেন। তাহলে মেসিই বা ইকার্দির ওপর এত খেপলেন কেন? কারণটা মাঠের বাইরের বলে অনুমান। স্ত্রী ওয়ান্দা নারার কারণেই ইকার্দিকে এই ‘দুর্ভোগ’ পোহাতে হচ্ছে বলে গুঞ্জন।কাহিনিটা অবশ্য অনেকেরই জানা থাকার কথা। ইকার্দির এখনকার স্ত্রী নারা একসময় ছিলেন আরেক আর্জেন্টাইন ফুটবলার ম্যাক্সি লোপেজের ঘরনি। কিন্তু পরে লোপেজকে ছেড়ে ইকার্দিকে বিয়ে করেন। ইকার্দি-লোপেজের সম্পর্কটাও এর পর বেশ বিষিয়ে গেছে, সেটি নিয়ে ইতালিয়ান গণমাধ্যমে কম তোলপাড় হয়নি। আর্জেন্টাইনরাও ব্যাপারটা ভালোভাবে নিতে পারেননি। ডিয়েগো ম্যারাডোনা তো সরাসরিই ইকার্দিকে ‘বিশ্বাসঘাতক’ বলেছেন।আর মেসির জন্য সেই দ্বেষ আরও বেশি হওয়ার কথা। লোপেজ তো শুধু মেসির সতীর্থ ছিলেন না, ছিলেন বন্ধুও। বার্সেলোনায় যুব দলে দুজন খেলেছেন একসঙ্গে। বন্ধুর পিঠে যে ছুরি মেরেছে, তাঁকে হয়তো মেসি মন থেকে মেনে নিতে পারছেন না।
