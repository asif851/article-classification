
ভারতীয় ক্রিকেট বোর্ড (বিসিসিআই) চালানোর জন্য সুপ্রিম কোট যে চারজন মানুষকে বেছে নিয়েছে তাঁদের নেতৃত্বে আছেন বিনোদ রাই। এক সময় ছিলেন ভারতের প্রধান হিসাব নিরীক্ষক। পেশাদারি জীবনে সততার কারণে সুখ্যাতি আছে। বিনোদ রাইকে দুর্নীতির বিরুদ্ধে লড়াইয়ের সামনের সারির মানুষ হিসেবেই চেনে গোটা ভারত। অনেক বড় বড় দুর্নীতি প্রকাশ্যে আনার ব্যাপারে রেখেছিলেন বলিষ্ঠ ভূমিকা। ভারতীয় ক্রিকেট যখন নানা রকম দুর্নীতিতে জড়িয়ে আছে, সে সময় তাঁর ওপর দেওয়া হলো বিসিসিআই চালানোর ভার।রাইয়ের সঙ্গী হিসেবে যে তিনজন আছেন, তাঁরাও নিজ নিজ ক্ষেত্রে প্রতিষ্ঠিত। আছেন সাবেক নারী ক্রিকেটার ডায়ানা এডুলজি। সত্তরের দশক থেকে নব্বইয়ের শুরু পর্যন্ত ভারতের হয়ে খেলেছেন টেস্ট ও ওয়ানডে। ইতিহাসবিদ ও বিশিষ্ট ক্রিকেট লেখক রামচন্দ্র গুহ ও করপোরেট জগতের অন্যতম অধিকর্তা বিক্রম লামায়ে।এই চার সদস্যের প্যানেলকে শিগগিরই দায়িত্ব নিতে বলা হয়েছে। এঁরা বোর্ডের প্রধান নির্বাহীর সঙ্গে যোগাযোগ করে দৈনন্দিন কাজকর্ম পরিচালনা করবেন।নিয়োগ পাওয়া এই চার বিশিষ্ট ব্যক্তি নিয়ে দারুণ আশাবাদী সাবেক অধিনায়ক বিষেণ সিং বেদি। তাঁর মতে, বোর্ড পরিচালনায় এই চারজন সফল হবেনই, ‘আমার মনে বিন্দুমাত্র সন্দেহ নেই যে তাঁরা বোর্ড পরিচালনায় সফল হবেন। তাঁরা এই কাজের জন্য মানানসই ব্যক্তিত্ব। চারজনেরই ব্যক্তিগত সততা প্রশ্নাতীত।’পুরো ব্যাপারটিকেই ‘বিরাট দায়িত্ব’ মনে করেন প্যানেলের একমাত্র ক্রিকেটার ডায়ানা এডুলজি, ‘এটা বিরাট দায়িত্ব, প্যানেলে একমাত্র ক্রিকেটার হিসেবে—পুরুষ কিংবা নারী যা-ই হোক না কেন আমাকে অবশ্যই ক্রিকেট বোর্ডের ভবিষ্যৎ নিয়ে ভাবতে হবে।’ভারতীয় সুপ্রিম কোর্টের অবসরপ্রাপ্ত বিচারপতি রাজেন্দ্র লাল লোধার নেতৃত্বাধীন একটি কমিশন ক্রিকেট বোর্ডের সংস্কারের জন্য বিভিন্ন ইস্যুতে কিছু সুপারিশ প্রদান করেছিল। কিন্তু সেই সুপারিশ বাস্তবায়নে ব্যর্থ হওয়ায় সুপ্রিম কোর্টের নির্দেশে দায়িত্ব থেকে সরে দাঁড়াতে হয় বোর্ডের সভাপতি অনুরাগ ঠাকুর ও সচিব অজয় শিরকেকে।নতুন নির্বাচিত কমিটি আসার আগে অন্তবর্তী এই কমিটি দায়িত্ব পালন করবে। তার নেতৃত্বে থাকবেন রাই।২০০৮ থেকে ২০১৩ সাল পর্যন্ত ভারতের প্রধান হিসাব নিরীক্ষক হিসেবে দায়িত্ব পালন করেছিলেন বিনোদ রাই। কংগ্রেস সরকারের আমলে কয়লাখনি বরাদ্দ ও মোবাইলের টুজি তরঙ্গ-সংক্রান্ত দুর্নীতি উন্মোচন হয়েছিল তাঁর নেতৃত্বেই। ভারতীয় বোর্ডের সংস্কারই চার প্রশাসকের প্রথম ও প্রধান কর্মসূচি। রাই নিজেই বলেছেন, ‘চমৎকার একটা ক্রিকেট প্রশাসন ভারতের ক্রিকেট পাগল মানুষের প্রাপ্য। ভালো প্রশাসন প্রাপ্য এ দেশের ক্রিকেটারদেরও। আমাদের কাজটা হবে ক্রিকেটকে এমন এক প্রশাসন উপহার দেওয়া, যারা মসৃণ ভাবে কাজটা করবে।’
নিজের ভূমিকাটাকে ক্রিকেটীয় ভাষাতেই বর্ণনা করেছেন এই কর্তাব্যক্তি, ‘আমার ভূমিকা অনেকটা নাইটওয়াচম্যানের।’ ভারতীয় ক্রিকেটে যে রাত নেমে এসেছে, সেটা ঠিকমতো পার করে দিয়ে নতুন ভোরে নতুন ব্যাটসম্যানের কাঁধে দায়িত্ব সঁপে দিয়েই আবার চলে যাবেন রাই। সূত্র: এএফপি, ক্রিকইনফো।
