
২০১৯ বিশ্বকাপ পর্যন্ত কি খেলতে পারবেন? প্রশ্নটার উত্তর খুঁজছে ভারতীয় ক্রিকেট। খুঁজছেন মহেন্দ্র সিং ধোনি নিজেও। আর সেই উত্তর মিলে যেতে পারে এবারের চ্যাম্পিয়নস ট্রফিতে। জুলাইয়ে ৩৬ পূর্ণ করতে চলা ধোনি দুই বছর পরের বিশ্বকাপে খেলবেন কি না তা বলে দেবে বিশ্বকাপের পোশাকি মহড়া হয়ে ওঠা এই টুর্নামেন্ট।ধোনির শৈশবের কোচ, ধোনিকে যিনি নিজের হাতের তালুর মতো চেনেন, সেই কেশব ব্যানার্জি দিয়েছেন এমন অভিমত। ভারতে একটি বয়সভিত্তিক টুর্নামেন্ট উদ্বোধন করতে এসে কেশব বলছেন, ‌‘এই মুহূর্তে ওর পূর্ণ মনোযোগ চ্যাম্পিয়নস ট্রফিতেই। সেখানে সাফল্য পেলে আমার মনে হয় সে ২০১৯ বিশ্বকাপ পর্যন্ত যাবে। এটা খুবই স্বাভাবিক বয়সের সঙ্গে সঙ্গে আপনি আর আগের মতো রান তুলতে পারবেন না। তবে ধোনির ইচ্ছাশক্তি আর ম্যাচ বোঝার ক্ষমতা ওকে এখনো স্পেশাল করে রেখেছে। চ্যাম্পিয়নস ট্রফির জন্যই সে নিজেকে ঝালিয়ে নিতে ঘরোয়া ওয়ানডেগুলো খেলছে।’টেস্ট অধিনায়কত্ব ছাড়ার পর ওয়ানডে নেতৃত্ব ছেড়ে দেওয়ার ঘোষণাও ধোনি অনেকটা আকস্মিকভাবে দিয়েছেন। এ নিয়ে তখন নানা রকম গুঞ্জন শোনা গিয়েছিল। তবে কেশব নিশ্চিত করেছেন, বোর্ড থেকে কোনো চাপ ধোনিকে দেওয়া হয়নি। বরং কেউ যেন সেই চাপ না দিতে পারে, প্রশ্ন তুলতে না পারে; ধোনি এর আগে নিজে থেকেই সরে গেছেন।ক্লাস সিক্স পড়ুয়া এক গোলরক্ষককে উইকেটকিপার হতে বলেছিলেন এই কেশবই। সেদিনের ধোনি আজ ইতিহাস! ভারতের একমাত্র অধরা শিরোপা চ্যাম্পিয়নস ট্রফিও জিতিয়েছেন। এবারের চ্যাম্পিয়নস ট্রফি তাঁর ব্যক্তিগত দৃষ্টিকোণ থেকে হয়ে যাচ্ছে সবচেয়ে গুরুত্বপূর্ণ। সূত্র: ডেকান।
