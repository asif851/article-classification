
কে হবেন নতুন কোচ? বাংলাদেশের ক্রিকেট অঙ্গনে এখন এই একটা প্রশ্নই ঘুরপাক খাচ্ছে। এদিকে যার ছেড়ে যাওয়া আসন পূর্ণ করার জন্য এত আলোচনা, সেই শেন জার্গেনসেন এরই মধ্যে পেয়ে গেছেন নতুন ঠিকানা। ফিজির নতুন কোচ হিসেবে তিন বছরের জন্য চুক্তিবদ্ধ হয়েছেন এই অস্ট্রেলিয়ান কোচ।তাঁকে পেয়েই খুশিতে আত্মহারা আইসিসির সহযোগী সদস্য দেশ ফিজি। এত হাই প্রোফাইল কোচ যে আগে কখনোই পায়নি ফিজির ক্রিকেটাররা। ক্রিকেট ফিজির জেনারেল ম্যানেজার ইনোকে লেসুমা বলেছেন, ‘শেনের মতো একজন মানুষ ফিজিতে আমাদের সঙ্গে কাজ করতে রাজি হয়েছেন, এটা সত্যিই অসাধারণ ব্যাপার। যিনি টেস্ট খেলুড়ে একটি দেশের কোচের দায়িত্ব পালন করেছেন, তিনি এমন একটা দেশের কোচ হতে রাজি হয়েছেন যারা এখন ওয়ার্ল্ড ক্রিকেট লিগেও খেলছে না। এমন ঘটনা সত্যিই শোনা যায় না।’
ক্রিকেট বিশ্বে ফিজির অবস্থান অনেক নিচুতে। ১৯৬৫ সালে তারা পেয়েছিল আইসিসির সহযোগী সদস্যপদ। ১৯৭৯ থেকে ২০০১ সাল পর্যন্ত খেলেছে আইসিসি ট্রফিতে। প্রায় প্রতিবারই বিদায় নিয়েছে প্রথম রাউন্ড থেকে। ২০০৭ সাল থেকে ফিজি অংশ নিয়েছে ওয়ার্ল্ড ক্রিকেট লিগে। প্রতি বছর শুধু অবনমনই হয়েছে দক্ষিণ প্রশান্ত মহাসাগরের এই দ্বীপরাষ্ট্রটির। তৃতীয়, চতুর্থ, পঞ্চম, ষষ্ঠ থেকে ২০১৩ সালে তারা নেমে গিয়েছে সপ্তম বিভাগে।
জার্গেনসেন এখন কতটা পরিবর্তন আনতে পারবেন, সেটাই দেখার বিষয়। ষষ্ঠ বিভাগে উঠে আসার লক্ষ্য নিয়ে আগামী নভেম্বরে ওয়ার্ল্ড ক্রিকেট লিগ খেলবে ফিজি। সেটাই হবে জার্গেনসেনের প্রথম মিশন।
