
একসময় এখানকার প্যাভিলিয়নে মেয়েদের ঢোকাই ছিল নিষিদ্ধ। সেই লর্ডসের দ্বিশতবার্ষিকী উদ্যাপিত হবে মেয়েদের ক্রিকেট ম্যাচ দিয়ে! আগামী বছর লর্ডসের ২০০ বছর পূর্তি জাঁকজমকভাবে উদ্যাপন করবে এমসিসি (মেরিলিবোন ক্রিকেট ক্লাব)। ২০০ বছর উপলক্ষে দুটি প্রীতি ম্যাচের আয়োজন করা হবে, লর্ডসে বসবে তারার মেলা। এক ম্যাচে এমসিসি দলের প্রতিপক্ষ থাকবে রেস্ট অব দ্য ওয়ার্ল্ড। আরেক ম্যাচে এমসিসি মহিলা দলের প্রতিপক্ষ মেয়েদের রেস্ট অব দ্য ওয়ার্ল্ড। এই প্রথম এমসিসির মেয়েদের দল খেলবে লর্ডসে!
১৯৮৭ সালের আগস্টে এমসিসির ২০০ বছর পূর্তি উদ্যাপনেও তারকার মেলা বসেছিল লর্ডসে। এমসিসির বিপক্ষে একটি পাঁচ দিনের ম্যাচ খেলেছিল রেস্ট অব দ্য ওয়ার্ল্ড, যে দলে ছিলেন সুনীল গাভাস্কার, অ্যালান বোর্ডার, ইমরান খান, কপিল দেব, জাভেদ মিয়াঁদাদ, ডেসমন্ড হেইন্স, দিলীপ ভেংসরকার, জেফ ডুজনরা। এমসিসি দলে খেলেছিলেন গর্ডন গ্রিনিজ, ম্যালকম মার্শাল, গ্রাহাম গুচ, মাইক গ্যাটিং, ডেভিড গাওয়ার, রিচার্ড হ্যাডলি, রবি শাস্ত্রীরা।
এবারের ম্যাচ দুটির তারিখ অবশ্য এখনো ঠিক হয়নি। তবে তৃতীয় আরেকটি ম্যাচের তারিখ ঠিক হয়েই আছে। ১৮১৪ সালের ২২ জুন, এই মাঠের প্রথম ম্যাচে মুখোমুখি হয়েছিল এমসিসি ও হার্টফোর্ডশায়ার। ম্যাচটিকে স্মরণ করতে ২০০ বছর পর আগামী বছর ঠিক একই দিনে এ মাঠে হবে একটি ম্যাচ। কারা খেলবে? সেই এমসিসি ও হার্টফোর্ডশায়ারই! ওই দিন সর্বসাধারণের জন্য খুলে দেওয়া হবে এমসিসির দুয়ার। পর্দার আড়ালের অনেক কিছু নিজ চোখে দেখতে পাবেন এখানে আসা লোকজন। থাকবে আরও অনেক আয়োজন, যেখানে অংশ নিতে পারবে সাধারণ মানুষ।
২০০ বছর পূর্তিতে ক্রিকেটতীর্থকে সাধারণের কাছাকাছি নিতেই এত উদ্যোগ বলে জানালেন এমসিসির প্রেসিডেন্ট মাইক গ্রিফিথ, ‘লর্ডস অসাধারণ একটি মাঠ। ২০০তম জন্মদিনে আমরা চাই আনন্দটা যত বেশি লোকের সঙ্গে পারা যায় ভাগাভাগি করতে। অতীত আমরা অবশ্যই স্মরণ করতে চাই, তবে উদ্যাপন করার জন্যও নতুন এত কিছু আছে! এমসিসির মেয়েদের দলের প্রথম ম্যাচ সামনে এগিয়ে যাওয়ার পথে বড় একটা পদক্ষেপ।’ এএফপি।
