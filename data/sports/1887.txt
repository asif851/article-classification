
কিম শর্মার সঙ্গে প্রেমটা ঠিক জমেনি। তবে অভিনেতা যোগরাজ সিংয়ের পুত্র জীবনের নতুন ইনিংসে বলিউডেরই একজনকে বেছে নিলেন। সালমান খানের বডিগার্ড ছবি দিয়ে আলোচনায় আসা হ্যাজেল কিচের সঙ্গে বাগদান হয়ে গেল এই ক্রিকেট তারকার। কিচের সঙ্গে যে তাঁর ‘কিছুমিছু’ চলছে, সেই গুঞ্জন আগেই ছিল। যুবরাজও ইঙ্গিত দিয়েছিলেন, দীপাবলির বড় উৎ​সবে বড় কোনো খবর আসছে। সেই খবরটাই হয়ে গেল। শিগগিরই বিয়ের পিঁড়িতে বসতে চলেছেন এই ৩৩ বছর বয়সী।বলিউড তারকা কিমের সঙ্গে চার বছর প্রেম করেছেন। সেই সম্পর্কটা বেশ আলোচিতও ছিল। কিমের সঙ্গে ছাড়াছাড়ি হওয়ার পর যুবরাজকে ঘিরে আরও দুই বলিউড তারকার সম্পর্কের গুঞ্জন শোনা যায়। যদিও প্রীতি জিনতা ও দীপিকা পাড়ুকোনকে নিয়ে সেই ছড়ানো সেই গুঞ্জনটা সত্যিকারের ‘খবর’ হয়ে উঠতে পারেনি। ক​দিন আগে শোনা যায় যুবরাজ কিমের শূন্যতা কিচকে দিয়ে পূরণ করেছেন। দীর্ঘ দিনের বন্ধু হরভজন সিংয়ের বিয়েতে কিচকে সঙ্গে নিয়ে গিয়ে সেই সম্পর্কটা যেন আনুষ্ঠানিকভাবে স্বীকার করেন। যুবির এত দ্রুত বাগদান সেরে ফেলার পেছনে হরভজনের ভূমিকা থাকতে পারে। টুইটারে দুজন দুজনকে খোঁচাচ্ছিলেন। হরভজন যুবরাজকে খোঁজা মেরে লেখেন, অনেক তো কাট-পুল খেলা হলো, এবার ‘স্ট্রেইট’ খেলো। চ্যালেঞ্জটা নিয়ে যুবরাজ জানিয়ে দেন, সোজা ব্যাটেই খেলবেন। সেই ‘স্ট্রেইট ড্রাইভ’টাই বাগদানের খবর হলে এল। ইন্দোনেশিয়ার বালিতে যুবরাজ ও কিচ আংটি বদল করেছেন।ভাজ্জির নববধূ গীতা বারসার মতো কিচও ব্রিটেনে জন্ম নেওয়া বলিউড অভিনেত্রী। বিগ বস নামের টিভি রিয়েলিটি অনুষ্ঠান দিয়ে প্রথম আলোচনায় আসেন কিচ। ২০০৭ সালে তামিল ছবি দিয়ে অভিষেক হলেও চার বছর পরে মুক্তি পাওয়া সুপার হিট ছবি বডিগার্ড তাঁকে তারকা বানিয়ে দেয়। এখন তো কিচের আসল বডিগার্ড হয়ে আবির্ভূত হলেন যুবরাজ নিজেই। যদি দং হৃদয় মম...। 

