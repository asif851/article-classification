

• গতকাল থেকে ঢাকায় শুরু হয়েছে ছয় জাতির বঙ্গবন্ধু আন্তর্জাতিক ভলিবল• টুর্নামেন্টের সবচেয়ে লম্বা খেলোয়াড় কিরগিজস্তানের শিলভ রোমান• তাঁর উচ্চতা ৭ ফুট ৭ ইঞ্চি

‘ওরে বাবা এত লম্বা...’ ছেলেটিকে দেখলে সবার এই এক কথা। তালগাছের মতো টিংটিঙে লম্বা শিলভ রোমানকে দেখলে এমন কথা না বলে উপায় আছে! তো শিলভের উচ্চতাটা কত? ৭ ফুট ৭ ইঞ্চি। বাংলাদেশের প্রেক্ষাপটে এ অনেক।ছয় জাতি বঙ্গবন্ধু আন্তর্জাতিক ভলিবল খেলতে ঢাকা এসেছে কিরগিজস্তান জাতীয় দল। মধ্য এশিয়ার দেশটির গুরুত্বপূর্ণ খেলোয়াড় হলেন শিলভ। টুর্নামেন্টে এখনো কিরগিজদের কোর্টে নামা না হলেও উচ্চতার জন্য ১৯ বছর বয়সী শিলভ এখনই টুর্নামেন্টের তারকা। তাঁকে দেখলে সবার আগে ছবি তোলা চাই।ঢাকায় পা রাখার পর থেকেই শিলভকে দেখে মানুষের কৌতূহলের কমতি নেই। দলকে এয়ারপোর্টে বরণ করতে গিয়ে অবাক হয়েছিলেন বাংলাদেশের সাবেক দ্রুততম মানবী রেহানা পারভিন। মাথায় হাত ছুঁয়ে বিস্ময়ের দৃষ্টিতে তুলেছিলেন ছবিও। এর পরে তো হোসেন শহীদ সোহরাওয়ার্দী ইনডোরেও শিলভকে দেখে মানুষের কৌতূহলের কমতি নেই।টুর্নামেন্টের উদ্বোধনী অনুষ্ঠান থেকে শুরু করে সব সময়ই দর্শকদের আগ্রহের কেন্দ্রবিন্দুতে শিলভ। ছবি তোলার আবদারও মিটিয়ে যাচ্ছেন হাসি মুখে। এমনই একজন জান্নাতুল ফেরদৌস গতকাল এসেছিলেন বাংলাদেশ বনাম নেপালের খেলা দেখতে। তিনি মহিলা ভলিবল দলের খেলোয়াড় সালমা আক্তারের খালাতো বোন। শিলভকে দেখেই মিটিয়েছেন ছবি তোলার ইচ্ছে, ‘অতিরিক্ত লম্বা দেখেই আসলে ছবিটা তোলা। সবার চেয়ে সে তো একটু ব্যতিক্রমই বলা যায়।’শিলভের সঙ্গে ছবি তোলা ও বাংলাদেশের জয়—এ দু্ই প্রাপ্তি নিয়েই কোর্ট ছেড়েছেন জান্নাতুলসহ দর্শকেরা।
