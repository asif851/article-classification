
শ্রীলঙ্কান ব্যাটসম্যানরা বাংলাদেশের কোন বোলারকে সবচেয়ে বেশি ভয় পায়? কাকে আবার, মোস্তাফিজুর রহমানকে! পি সারা ওভালে চতুর্থ দিন শেষেই সেটি বলে দিয়েছিলেন শ্রীলঙ্কার টেস্ট ওপেনার দিমুথ করুনারত্নে, ‘ওকে (মোস্তাফিজ) খেলা খুব কঠিন। কখনো কাটার করছে কম গতিতে, কখনো জোরের সঙ্গে। বলের লাইন-লেন্থ বদলে ফেলছে, ও আসলে দুর্দান্ত।’সেই মোস্তাফিজকে প্রথম দুটি ওয়ানডেতে খুব উজ্জ্বল দেখা গেল না। প্রথম ম্যাচে সবচেয়ে খরুচে হলেও ৫৬ রানে নিয়েছিলেন ৩ উইকেট। দ্বিতীয় ওয়ানডেতে তো বেশ হতাশ করলেন, ৮ ওভারে বোলারদের মধ্যে সবচেয়ে বেশি ৬০ রান দিয়ে উইকেট পেলেন মাত্র ১টি। একটি নো-বলের সঙ্গে ওয়াইড করেছেন দুটি। লাইন-লেন্থ খুঁজে পেতে রীতিমতো হয়রান, এক ওভারে তো দিলেন ২০ রান। ওকে শাসন করেই বলগাহীন ছুটল শ্রীলঙ্কার রানের গতি।মোস্তাফিজকে নিয়ে কাল অনুশীলনে আলাদাভাবে কাজ করলেন প্রধান কোচ চন্ডিকা হাথুরুসিংহে ও পেস বোলিং কোচ কোর্টনি ওয়ালশ। প্রথমে তাঁকে নেটে নিয়ে বল করালেন হাথুরু। তারপর এসএসসি মাঠের মাঝখানের উইকেটে নিয়ে শুধু স্টাম্প সোজা বল করিয়ে গেলেন ওয়ালশ।মোস্তাফিজকে নিয়ে কি আসলেই সমস্যায় পড়েছে বাংলাদেশ? হাথুরুসিংহে তা মোটেই মানতে চান না, ‘সে ৩ উইকেট (আসলে ৪) নিয়েছে, এটা বেশ ভালো। এখানে তার ভূমিকা ভিন্ন, আমরা তাকে পরে বোলিংয়ে আনছি। রানরেট যতই ৭-৮-এর ওপরে উঠে যাক না কেন, ফিজ সময়ই ম্যাচে থাকে। আরেকটি কথাও মনে রাখতে হবে, ও কিন্তু মাত্রই বড় চোট থেকে ফিরে এসেছে। তার ওপর দুটি পিচই আবার ভালো ছিল। তাকে নিয়ে আমরা কোনো সমস্যা দেখি না।’সমস্যা না থাকলেই ভালো। কারণ ২১ বছর বয়সী এই বাঁহাতি পেসার সমস্যামুক্ত থাকা মানেই বাংলাদেশের জয়ের সম্ভাবনা বেড়ে যাওয়া!
