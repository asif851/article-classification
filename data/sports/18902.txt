
ম্যাচের নির্ধারিত ৯০ মিনিট গোলশূন্য থাকল। গোলের দেখা মিলল না অতিরিক্ত ৩০ মিনিটেও। কনফেডারেশনস কাপের এবারের আসরে এই প্রথম কোনো ম্যাচ গড়াল টাইব্রেকারে। ভাগ্যের খেলায় নামল স্পেন ও ইতালি। সেই খেলায় ভাগ্যদেবতা সহায় হলো স্প্যানিশদের। ৭-৬ গোলে জিতে ফাইনালে উঠে গেল বিশ্ব ও ইউরো চ্যাম্পিয়নরা। সেমিফাইনালে বিদায়ঘণ্টা বাজলেও একটা ম্যাচ অবশ্য বাকি আছে ইতালির। আগামী রোববার উরুগুয়ের বিপক্ষে তৃতীয় স্থান নির্ধারণী ম্যাচ ইতালীয়দের। একই দিন শিরোপা নির্ধারণী লড়াইয়ে মুখোমুখি হবে স্পেন ও স্বাগতিক ব্রাজিল।
গত রাতে স্পেনের জয়সূচক গোলটি করেন জেসাস নাভাস গঞ্জালেস। টাইব্রেকারের প্রথম ১২ শটের প্রতিটিতেই গোল করতে সমর্থ হন স্পেন ও ইতালির খেলোয়াড়েরা। স্কোরলাইন দাঁড়ায় ৬-৬। পরবর্তী শটটা মিস করেন ইতালীয় ডিফেন্ডার লিওনার্দো বুনোচ্চি। তাঁর জোরালো শট গোলবারের ওপর দিয়ে চলে যায়। ম্যাচে তখন শ্বাসরুদ্ধকর অবস্থা। স্পেন পরবর্তী শটে গোল করলেই ইতালির বিদায়! হলোও ঠিক তা-ই। একদম ভুল করলেন না স্প্যানিশ মিডফিল্ডার নাভাস। ইতালির গোলরক্ষক বুফনকে ফাঁকি দিয়ে বল জড়িয়ে দিলেন জালে। ফাইনালে ওঠার উদযাপনে মেতে উঠল স্পেন। ইতালি-শিবিরে ততক্ষণে নেমে গেছে বিষাদের ছায়া। সূত্র: রয়টার্স।
 
স্পেন-ইতালি সেমিফাইনালের টাইব্রেকার দেখুন:

 
