

আইপিএলে কেকেআরে খেলার সুবাদে ইডেন গার্ডেন তাঁর ‘দ্বিতীয় হোমগ্রাউন্ড’। সেই মাঠে পাকিস্তানের মুখোমুখি হওয়ার আগে উৎপল শুভ্রকে দেওয়া একান্ত সাক্ষাৎকারে সাকিব আল হাসান কথা বললেন এই টি-টোয়েন্টি বিশ্বকাপ ও দলে তাঁর বদলে যাওয়া ভূমিকা নিয়ে

* আইপিএলের কারণে কলকাতা তো আপনার ‘দ্বিতীয় ঘর’, ইডেন গার্ডেন ‘দ্বিতীয় হোমগ্রাউন্ড’। তা বাংলাদেশ দলের সঙ্গে এখানে ফিরে কেমন লাগছে?সাকিব: এক দিক থেকে কথাটা ঠিক। প্রতিবছরই তো আসা হয় এখানে। কেকেআরে এবার ছয় বছর হবে। মাঝখানে মনে হয় শুধু এক বছর খেলিনি। ন্যাশনাল টিম ছাড়া আর কোনো দলের পক্ষে তো টানা এত বছর খেলিনি। এখানে তাই একটু তো অন্য রকম লাগেই।* কেকেআরের হয়ে ইডেনে তো অনেক খেলেছেন। অভিজ্ঞতাটা কেমন?সাকিব: কলকাতার মানুষ খেলাপাগল। অনেকটা বাংলাদেশের মতোই। তবে মিরপুরে বড়জোর ২৫-২৬ হাজার দর্শক থাকে। এখানে থাকে এর তিন গুণ। মিরপুরকে তিন দিয়ে পূরণ করলেই বুঝতে পারবেন এখানকার অবস্থাটা। আইপিএলের প্রতিটা ম্যাচেই গ্যালারি পুরো ভরা থাকে। আর এই মাঠ তো এমনিতেই বিখ্যাত, ঐতিহাসিক এক মাঠ। আমার কাছেও এটি বিশেষ কিছু। কারণ, বাংলাদেশ আন্ডার ফিফটিনের হয়ে এই মাঠেই আমি প্রথম খেলেছিলাম (২০০১ সালে)। আমার প্রথম বিদেশ সফরও ছিল সেটি। বুঝতেই পারছেন!* ওই ম্যাচের কী মনে আছে?সাকিব: তেমন কিছু না। ও হ্যাঁ, একটা কথা মনে আছে। আমরা আসার কিছুদিন আগে বোধ হয় অস্ট্রেলিয়া খেলে গিয়েছিল এখানে। আমরা তাই ড্রেসিংরুমে ঢুকে বলছিলাম, অস্ট্রেলিয়ার কে কোথায় বসেছিল, আমরা কে কোথায় বসব এসব...।* আইপিএলের ম্যাচের ইডেনের সঙ্গে বাংলাদেশ-পাকিস্তান ম্যাচের ইডেনের পার্থক্য কী হবে?সাকিব: আমার মনে হয় না খুব একটা আলাদা কিছু হবে। আইপিএলে কেকেআর হোম টিম বলে সবাই সাপোর্ট করে। পাকিস্তানের বিপক্ষে খেলা তো, এই ম্যাচেও সবাই আমাদের সাপোর্ট করবে। নিজের কথা যদি বলি, মিরপুরে খেলতে নামলে যেমন একটা বাড়তি আত্মবিশ্বাস কাজ করে, এখানেও তা-ই করবে। পরিচিত জায়গা, সব চেনাজানা।* ওয়ানডেতে বাংলাদেশ যেমন সমীহজাগানো এক দল হয়ে উঠেছে, এশিয়া কাপের ফাইনালে ওঠার পর কি বলবেন, টি-টোয়েন্টিতেও তা হয়ে ওঠার লক্ষণ দেখা যাচ্ছে?সাকিব: ওয়ানডেতে আমরা যা করেছি, তার প্রায় সবই কিন্তু হোমে। হ্যাঁ, অস্ট্রেলিয়া-নিউজিল্যান্ড বিশ্বকাপেও আমরা ভালোই করেছি। এটাও ঠিক যে, এখন দেশের বাইরে খেললেও প্রতিপক্ষ দল খুব একটা হোম অ্যাডভান্টেজ পাবে না। কারণ, আমাদের দলে এখন ভালো পেসার আছে। ভালো স্পিনারও আছে। দেশের বাইরেও যে আমরা ওয়ানডেতে ভালো দল, সেটি এখন তাই শুধু প্রমাণের অপেক্ষায়। টি-টোয়েন্টির কথা যদি বলি, আমরা মাত্রই কয়েকটা ম্যাচ জিতলাম। কিছু বলা কঠিন। কিছুদিন আগেও তো আমরা হংকংয়ের কাছে হেরেছি। অবশ্যই আমরা আগের চেয়ে উন্নতি করেছি। তবে আসল পরীক্ষা হবে এই টি-টোয়েন্টি বিশ্বকাপে। পরীক্ষায় বসলেই না ছাত্র ভালো না খারাপ বোঝা যায়, আমাদের পরীক্ষাও এখানে।* ওয়ানডে ও টি-টোয়েন্টি সর্বশেষ ৫টি ম্যাচেই পাকিস্তানকে হারিয়েছে বাংলাদেশ। এটা কি এই ম্যাচে মানসিকভাবে এগিয়ে রাখছে আপনাদের?সাকিব: ওদের বিপক্ষে আমরা টানা দুটি টি-টোয়েন্টি জিতেছি। তবে দুটিই হয়েছে মিরপুরে। বিশ্বকাপ আলাদা ব্যাপার, আমার মনে হয় না তা আমাদের এগিয়ে রাখবে। তবে দেশে আমরা ওদের বিপক্ষে ভালো ক্রিকেট খেলেছি। ওয়ানডেতেও ৩-০ জিতেছি। আমরা যে পাকিস্তানকে হারাতে পারি, এই বিশ্বাসটা এখন আছে।* বাছাইপর্ব উতরালে বাংলাদেশ এই গ্রুপে পড়বে আগে থেকেই জানা ছিল। তবে আপনাকে বেছে নেওয়ার সুযোগ দিলে এই গ্রুপটাই নিতেন, নাকি অন্যটা?সাকিব: আমাকে বেছে নেওয়ার সুযোগ দিলে আমি তো অন্য গ্রুপটাই নিতাম। আমাদের গ্রুপে পাকিস্তান ছাড়া বাকি তিনটি দলই ভালো ফর্মে আছে। আর পাকিস্তান কেমন আনপ্রেডিক্টবল তা তো সবাই-ই জানে। এই গ্রুপটাই তাই বেশি কঠিন।* মাশরাফি-তামিম সেদিন বলছিলেন, এই বিশ্বকাপে ভালো করতে হলে শুরুটা খুব গুরুত্বপূর্ণ। পাকিস্তানের বিপক্ষে ম্যাচটাই কি তাহলে এই বিশ্বকাপে বাংলাদেশের গতিপথ ঠিক করে দেবে?সাকিব: ও রকমই মনে হয়। এটি যদি জিতে যাই, তাহলে দলে যে আত্মবিশ্বাসটা আসবে, তাতে প্রতিপক্ষ কী করবে, সেটি নিয়ে আর আমরা ভাবব না। আমরা আমাদের খেলা নিয়ে ভাবব, প্রতিপক্ষ তাদের খেলা নিয়ে। সবার মধ্যে একটা বিশ্বাস চলে আসবে।* গ্রুপের বাকি চারটি দল নিয়ে যদি একটু বলতে বলি...সাকিব: ভারত তো এখন টি-টোয়েন্টি র্যা ঙ্কিংয়ে ১ নম্বর। অস্ট্রেলিয়া দলে যাঁরা খেলবেন, তাঁদের বেশির ভাগই আইপিএলে খেলেছেন। এখানকার মাঠ, কন্ডিশনের ব্যাপারে তাই তাঁদের অভিজ্ঞতা আছে। ওদের দলে পাওয়ার হিটারও বেশি। আর ভারতের মাঠ কিন্তু বেশি বড় না। বিশেষ করে বেঙ্গালুরুতে গ্যাপে বল মারলেই চার। আমরা এখানে একটু পিছিয়েই আছি। যদিও মাঠে নেমে কোনো ছাড় দেওয়ার প্রশ্নই আসে না। নিউজিল্যান্ড বড় টুর্নামেন্টে সব সময়ই ভালো খেলে। চ্যাম্পিয়ন হয়তো হয় না, তবে সেমিফাইনালে কিন্তু খেলেই। তবে ওদের সঙ্গে আমাদের ম্যাচটা কলকাতায় বলে আমরা একটু সুবিধা পাব। তবে ভারতের বিপক্ষে খেলায় আবার উল্টোটা হবে। ভারত আমাদের ওখানে খেলতে গেলে যা ফেস করে, আমাদেরও তা করতে হবে। একবার নটিংহ্যামে আমার এই অভিজ্ঞতা হয়েছিল। আমাদের সবাই যদি মানসিকভাবে প্রস্তুত না থাকে, তাহলে কিন্তু ওরা একটু ভড়কেই যাবে। এটা যে শুধু মাঠে হবে, তা না। বাসে করে আসবেন, নানা রকম কথা শুনতে হবে। হোটেলে অনেকে অনেক কথা বলবে। যদিও এটা ব্যতিক্রমী কিছু নয়, ইন্ডিয়া যখন বাংলাদেশে যায়, তখনো এমনই হয়।* নটিংহ্যামে কী হয়েছিল?সাকিব: ওই যে ২০০৯ টি-টোয়েন্টি বিশ্বকাপে...মাঠে এক হাজার বাংলাদেশের সমর্থক যদি ‘বাংলাদেশ’ ‘বাংলাদেশ’ বলে চিৎকার করেছে, হাজার হাজার ইন্ডিয়ান পাল্টা চিৎকার করেছে। এখানে এটা আরও বেশি হবে। এ জন্য আমাদের মানসিক প্রস্তুতি নিয়ে রাখতে হবে।* এবার আপনার স্বপ্নের সীমানাটা একটু জানি। কী করলে এই টি-টোয়েন্টি বিশ্বকাপে ‘বাংলাদেশ ভালো করেছে’ বলা যাবে?সাকিব: ঠিক জানি না। যদি সেমিফাইনালে উঠি, খুব ভালো। দুইটা ম্যাচ জিততে পারলেও ভালোই বলব। একটা জিতলেও। তবে একটা ম্যাচ জিততে না পারলে আশাহতই হব। শেষ পর্যন্ত কী হবে জানি না। তবে একটা কথা বলতে পারি, দলের সবাই চ্যালেঞ্জ নিতে প্রস্তুত। আগে যেমন চ্যালেঞ্জ নিতে একটা ভয় ছিল, এখন আর সেটা নেই। যে ব্যাটিংয়ে যাচ্ছে, সে বিশ্বাস নিয়ে যাচ্ছে যে রান করবে। যে বোলিং করছে, তার মধ্যেও ভালো করার বিশ্বাস আছে।* এই এখানে তো কাল ওখানে, বিশ্ব জুড়ে ফ্র্যাঞ্চাইজি লিগে খেলে বেড়ান আপনি। একবার আপনার সম্পর্কে লিখেছিলাম, আপনি হলেন বাংলাদেশের ক্রিকেটে ‘টি-টোয়েন্টির ফেরিওয়ালা’। আর এটা টি-টোয়েন্টির সবচেয়ে বড় আসর। আপনার কাছে প্রত্যাশাটা তাই একটু বেশিই। সেই প্রত্যাশা মিটবে?সাকিব: আমার ব্যক্তিগত কোনো লক্ষ্য নেই। আমার কাছে দলে অবদান রাখতে পারাটাই বড়। দল আমার কাছে কী চাইছে, সেটিই আসল। একটা জিনিস সবাইকে বুঝতে হবে, দলে আমার ভূমিকাটা এখন বদলে গেছে। গত ম্যাচে আমি ৪ নম্বরে ব্যাটিং করেছি। এখন হয়তো একটু বেশি কিছু আশা করা যায়। এর আগ পর্যন্ত অনেক দিন আমি ৬ নম্বরে ব্যাটিং করেছি। বড়জোর ৬-৭ ওভার পেয়েছি। এখন রিয়াদ ভাই যেটা করছে, আমাকে তা করতে হতো। আপনি খেয়াল করে দেখবেন, টি-টোয়েন্টিতে টপ থ্রি থেকেই সিক্সটি পার্সেন্ট রান হয়। যাদের সবচেয়ে বেশি রান, তারা সবাই টপ থ্রিতে ব্যাটিং করে। ব্যাটিংয়ের মতো বোলিংয়েও আমার ভূমিকাটা বদলে গেছে। এখন আর আমি পাওয়ার প্লেতে বল করি না। অ্যাটাকিং বোলার থেকে আমার ভূমিকা এখন রক্ষণাত্মক বোলারের। আমার কাছ থেকে আশা করা হয়, ২৭-২৮ রান দিয়ে আমি হয়তো শেষ দিকে ২ উইকেট নেব।* নতুন ভূমিকায় আপনি কি খুশি?সাকিব: আমি তো বললামই, আমার খুশি হওয়া না-হওয়াটা গুরুত্বপূর্ণ না। দলের প্রয়োজনটাই আমার কাছে বড়। আমার লক্ষ্য জানতে চাওয়া হলে আমি কখনোই বলি না যে, আমি সেঞ্চুরি করব, ৫ বা ১০ উইকেট নেব। নিজে তো অবশ্যই ভালো খেলতে চাই, কে না চায়! তবে দল জিতলে সেই আনন্দের সঙ্গে আর কিছুর তুলনা হয় না।* আপনার চোখে এই বিশ্বকাপে ফেবারিট কে?সাকিব : আমার তো টি-টোয়েন্টিতে ওয়েস্ট ইন্ডিজকে সব সময়ই ফেবারিট মনে হয়। তবে ইন্ডিয়া হোমে খেলবে, ওদের কথাও বলতে হবে। ওয়েস্ট ইন্ডিজ আর ইন্ডিয়ার বাইরে কোনো দলের কথা বলতে বললে আমি বলব নিউজিল্যান্ড।
