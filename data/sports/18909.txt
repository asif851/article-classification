
রিয়াল মাদ্রিদে যে কাকা নামের একজন তারকা ফুটবলার আছেন, সেটা বোধ হয় ভুলতেই বসেছিল ফুটবল বিশ্ব। বারবার ইনজুরির কবলে পড়ে মাঠের বাইরে ছিটকে পড়েছেন এই ব্রাজিলিয়ান তারকা। যেটুকু সময় সুস্থ ছিলেন, জায়গাই করে নিতে পারেননি দলের প্রথম একাদশে। তবে রিয়ালের কোচ বদলের সঙ্গে সঙ্গে হয়তো কাকার ভাগ্যেরও বদল হতে যাচ্ছে। ইউরোপিয়ান ফুটবলের আগামী মৌসুমে তাই আবার নতুন করেই শুরুর স্বপ্ন দেখছেন এই ব্রাজিলিয়ান মিডফিল্ডার। হোসে মরিনহোর বিদায়ের পর রিয়াল মাদ্রিদের কোচের আসনে বসেছেন কার্লো আনচেলত্তি। ইতালিয়ান এই কোচের সঙ্গে কাকার সম্পর্কটা বেশ পুরোনো। আনচেলত্তির তত্ত্বাবধানেই খেলেছেন এসি মিলানে। সে সময়ই তিনি উঠেছিলেন সাফল্যের শিখরে। ২০০৭ সালে এসি মিলানের চ্যাম্পিয়নস লিগ জয়ের পেছনে অন্যতম প্রধান ভূমিকা ছিল কাকার। সে বছরই তিনি জিতেছিলেন ফিফা বর্ষসেরা ফুটবলের পুরস্কারটা।
পুরোনো শিষ্যের দক্ষতা-প্রতিভা সম্পর্কে তাই ভালোই ধারণা থাকার কথা আনচেলত্তির। আর এটাই হয়তো উজ্জীবিত করছে কাকাকে। মরিনহোর আমলে যেমন ব্রাত্য হয়ে ছিলেন, তেমনটা যে আর থাকতে হবে না, সেটা স্পষ্টই বোঝা যাচ্ছে আনচেলত্তির সাম্প্রতিক মন্তব্যে। আগামী মৌসুমে কাকা যে নতুনভাবেই শুরু করতে চান, সেটা জানিয়ে আনচেলত্তি বলেছেন, ‘কাকা অন্যদের মতোই একজন রিয়াল মাদ্রিদের খেলোয়াড়। সে শুরুটা ভালোভাবেই করেছে আর তার আত্মবিশ্বাসটাও যে বেড়েছে, সেটা স্পষ্টই বোঝা যায়। পরে আমরা দেখব কী হয়। কাকা অনেক প্রতিভাবান খেলোয়াড়। সে গত মৌসুমের চেয়ে ভালো কিছু করতে চায়।’
গত মৌসুমে মাত্র ১৫টি ম্যাচে মাঠে নামার সুযোগ পেয়েছিলেন কাকা। এবার হয়তো সুযোগটা আরও বেশিই পাবেন। কাজে লাগাতে পারবেন কিনা, সেটাই এখন দেখার বিষয়। সূত্র: রয়টার্স।
