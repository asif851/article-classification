
রিয়াল মাদ্রিদ-বার্সেলোনা ম্যাচ মানেই আজ একসঙ্গে মাঠে দৌড়েছে ১০টি ব্যালন ডি’অর বিজয়ী। বোঝা-ই যায়, বলা হচ্ছে ক্রিস্টিয়ানো রোনালদো ও লিওনেল মেসির কথা। এল ক্লাসিকো মানেই তো লড়াইয়ের মধ্যে লড়াই। কে সেরা? রিয়াল না বার্সা, মেসি না রোনালদো?
আজ মাদ্রিদের বিপক্ষে ৩-০ গোলে জয় পেয়েছে বার্সা। এই জয়ে লা লিগার শিরোপাটা প্রায় নিশ্চিত হয়ে গিয়েছে কাতালানদের। সান্তিয়াগো বার্নাব্যুতে বার্সার এই রাজকীয় জয়ে মেসির অবদান কেমন? আর রোনালদোই বা ম্যাচে কী ভূমিকা রাখতে পেরেছেন? খেলা শেষ হতেই শুরু হয়েছে চুলচেরা বিশ্লেষণ। আর তাতে দেখা যাচ্ছে, ব্যক্তিগতভাবে মেসির কাছে প্রতিটি ক্ষেত্রেই হেরেছেন রোনালদো।
শুরুর ঝলকটা দেখিয়েছিলেন রোনালদোই। কিন্তু দুই মিনিটে তাঁর হেড থেকে করা গোলটি অফসাইডের কারণে বাতিল হয়ে যায়। এরপর থেকে শুধু হতাশা উপহার দিয়েছে পর্তুগিজ তারকা। ১০ মিনিটে পেনাল্টি স্পটের পাশ থেকে আনমার্কড থাকা অবস্থায় ঠিকমতো বলটি পায়ে লাগাতে পারলে, মাদ্রিদ তখনই এগিয়ে যেতে পারত। কিন্তু দিনটা তো আজ রোনালদো বা মাদ্রিদের ছিল না। সেখানে দিনটি হয়ে গিয়েছে মেসিময় বার্সেলোনা। মেসি পেনাল্টি থেকে নিজে করেছেন একটি গোল। আর একটি গোলে রেখেছেন অবদান। যোগ করা সময়ে ডান প্রান্ত থেকে তাঁর দেওয়া পাস থেকেই ৩-০ করেছেন অ্যালেক্স ভিদাল।
পরিসংখ্যান দেখাচ্ছে, আজ মাত্র ২২ পাস দিয়েছেন রোনালদো। সেখানে মেসি দিয়েছে ৫০টি। মেসি যেখানে নয়টি গোলের সুযোগ তৈরি করেছেন, সেখানে রোনালদো সুযোগ তৈরি করেছে মাত্র একটি। আর মেসির নেওয়া চারটি শটের মধ্যে তিনটি ছিল পোস্টে। সেখানে রোনালদো মাত্র একটিবার বল পোস্টে রাখতে পেরেছেন। আর ৩-০ গোলের জয়ে মেসির তো একটি গোল আছেই।
