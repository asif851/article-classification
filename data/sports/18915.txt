
 


কলকাতা নাইট রাইডার্সকে ৫৫ রানে হারিয়েছে দিল্লি ডেয়ারডেভিলস
প্রথমে ব্যাট করতে নেমে দিল্লি ২১৯ রান সংগ্রহ করে
জবাব দিতে নেমে ৯ উইকেটে ১৬৪ রান করতে সক্ষম হয় কলকাতা


ছয় ম্যাচে মাত্র একটা জয়। দলের এমন পরিস্থিতি মেনে নিতে না পেরে বুধবারই অধিনায়কত্ব থেকে সরে দাঁড়িয়েছিলেন; কিংবা বলতে পারেন সরিয়ে দেওয়া হয়েছে দিল্লি ডেয়ারডেভিলসের গৌতম গম্ভীরকে। এরপর বাদ পড়লেন ম্যাচ থেকেও। নতুন অধিনায়ক হিসেবে দায়িত্ব পান শ্রেয়াস আয়ার। অধিনায়ক হিসেবে নিজের প্রথম ম্যাচে দলকে নেতৃত্ব দিয়েছেন সামনে থেকেই। শ্রেয়াস আয়ারের ব্যাটে চড়েই কলকাতা নাইট রাইডার্সের বিপক্ষে ৫৫ রানের জয় পেয়েছে দিল্লি ডেয়ারডেভিলস। হারতে থাকা দলটি হয়তো এমন অধিনায়কই চেয়েছিল। যিনি সামনে থেকে দলকে নেতৃত্ব দেবেন, উপহার দেবেন এমন রাজসিক জয়।  
শুক্রবার রাতের ম্যাচে নিজেদের মাঠে দুর্দান্ত খেলেছে দিল্লি। টসে জিতে দিল্লিকে ব্যাটিংয়ে পাঠান কলকাতা নাইট রাইডার্সের অধিনায়ক দিনেশ কার্তিক। ব্যাটিংয়ে নেমে শুরুটা ভালোই হয় দিল্লির। প্রথম উইকেট জুটিতে দিল্লির ভিত শক্ত হয়। দিল্লির তরুণ ওপেনার পৃথ্বী সাতটি চার ও দুটি ছক্কায় ৪৪ বলে ৬২ রান করেন। আরেক ওপেনার নিউজিল্যান্ডের কলিন মানরো ১৮ বলে করেন ৩৩ রান। সপ্তম ওভারে শিভাম মাভির বলে বোল্ড হয়ে ফেরেন মানরো। এর আগেই উদ্বোধনী জুটিতে ৫৯ রান তোলে দিল্লি।
তিন নম্বরে ব্যাটিংয়ে নেমে ঝড় তোলেন অধিনায়ক শ্রেয়াস আয়ার। ১৪তম ওভারে ১২৭ রানে পৃথ্বীকে হারায় দিল্লি। তবে এতে খুব একটা সমস্যায় পড়তে হয়নি দিল্লিকে। ৪০ বলে অপরাজিত ৯৩ রানের চোখ ধাঁধানো ইনিংস উপহার দেন শ্রেয়াস। যদিও শুরুতে খানিকটা রয় সয়ে খেলেন শ্রেয়াস। পুরো ইনিংসে ১০টি ছক্কা হাঁকান দিল্লির নতুন এই অধিনায়ক। কলকাতার শিভামের করা শেষ ওভারেই তোলেন ২৮ রান। তাঁর ব্যাটিংয়ে ভর করে ২০ ওভারে ৪ উইকেট খরচ করে ২১৯ রানের পাহাড় বানায় দিল্লি। ২১৯ রান আইপিএলের এই আসরে দিল্লির সর্বোচ্চ স্কোর। কলকাতার হয়ে একটি করে উইকেট শিকার করেন পীযূষ চাওলা, শিভাম মাভি ও আন্দ্রে রাসেল।
জবাব দিতে নেমে ২২০ রানের বিশাল লক্ষ্যের নিচেই চাপা পড়েন কলকাতার ব্যাটসম্যানরা। টপ অর্ডার ব্যাটসম্যানদের মধ্যে নারাইন করেছেন ২৬। বাকিরা আসা-যাওয়ার মধ্যেই ছিলেন। শুভমান গিল ৩৭ ও আন্দ্রে রাসেল ৪৪ রান না করলে কলকাতা ১৬৪ করতে পারত কি না সন্দেহ থেকেই যায়। ২০ ওভার ব্যাট করে ৯ উইকেট হারিয়ে কলকাতা ১৬৪ রান করতে সক্ষম হয়। দিল্লির পক্ষে দুটি করে উইকেট নেন গ্লেন ম্যাক্সওয়েল, আভেশ খান ও অমিত মিশ্র।
