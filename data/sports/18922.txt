
এক মাসেরও কিছু বেশি সময় হলো। অবশেষে অপেক্ষাটা ফুরোচ্ছে। আবারও মাঠে নামছে বাংলাদেশ ক্রিকেট দল। আগামীকাল শুক্রবার ত্রিদেশীয় সিরিজের প্রথম ম্যাচে স্বাগতিক আয়ারল্যান্ডের মুখোমুখি হবে তারা। এই সিরিজে খেলবে নিউজিল্যান্ডও। প্রতিটি দলই একই প্রতিপক্ষের সঙ্গে দুটি করে ম্যাচ খেলবে। অর্থাৎ এই সিরিজে দলগুলো খেলবে চারটি করে ম্যাচ। সিরিজে মোট ম্যাচ অবশ্য ছয়টি। কোনো ফাইনাল নেই। সর্বোচ্চ পয়েন্ট পাওয়া দলটি হবে চ্যাম্পিয়ন।
ছয়টি ম্যাচই শুরু হবে বাংলাদেশ সময় বিকেল পৌনে চারটায়। খেলাগুলো বাংলাদেশে সরাসরি সম্প্রচার করবে গাজী টিভি ও মাছরাঙা টেলিভিশন । ছয়টি ম্যাচই হবে ডাবলিনে। প্রবাসী বাংলাদেশিরা cricketireland.ie—এই ওয়েবসাইট থেকে ম্যাচের টিকিট কিনতে পারবেন। টিকিটের দাম ১০ থেকে ২০ ইউরোর মধ্যে।এই সিরিজে আয়ারল্যান্ডের বিপক্ষে দুটি আর নিউজিল্যান্ডের বিপক্ষে একটি ম্যাচ জিতলে বাংলাদেশ র‍্যাঙ্কিংয়ের ছয়ে উঠে যাবে। পরবর্তী বিশ্বকাপে সরাসরি অংশ নেওয়াও নিশ্চিত হয়ে যাবে। তাই আগামী ১ জুন শুরু চ্যাম্পিয়নস ট্রফির প্রস্তুতি নয়, এই সিরিজ বাংলাদেশের জন্য আরও বড় কিছু।

ত্রিদেশীয় সিরিজের সূচি



১২ মে
 বাংলাদেশ-আয়ারল্যান্ড


১৪ মে 
আয়ারল্যান্ড-নিউজিল্যান্ড


১৭ মে
 বাংলাদেশ-নিউজিল্যান্ড


১৯ মে
 বাংলাদেশ-আয়ারল্যান্ড


২১ মে
 আয়ারল্যান্ড-নিউজিল্যান্ড


২৪ মে 
বাংলাদেশ-নিউজিল্যান্ড





