
একটা সময় ছিল, যখন আলোচনা চলত, টেস্টে সুনীল গাভাস্কারের ৩৪ সেঞ্চুরির রেকর্ড শচীন টেন্ডুলকার ভাঙতে পারবেন কি না? এখন আলোচনা চলে, আন্তর্জাতিক ক্রিকেটে টেন্ডুলকারের ১০০ সেঞ্চুরির রেকর্ড বিরাট কোহলি ভাঙতে পারবেন কি না?
জবাবটা সরাসরি না দিলেও কোহলি কিন্তু ইঙ্গিত দিয়ে রাখলেন। শুক্রবার নয়াদিল্লিতে একটি প্রচারমূলক ইভেন্টে ভারতীয় দলপতি জানালেন, ফিটনেস ঠিক রাখতে পারলে তিনি আরও ১০ বছর খেলতে চান। সেটি হলে তো টেন্ডুলকারের সেঞ্চুরির রেকর্ড সত্যিই বিপদের মুখে!
টেস্ট ও ওয়ানডে মিলিয়ে ৪৭ সেঞ্চুরি তুলে নেওয়া কোহলির ফিটনেস অনেক ক্রিকেটারেরই ঈর্ষার কারণ। তিনি তো বর্তমান দুনিয়ার সেরা ক্রিকেটারদেরই কাতারভুক্ত। ফিটনেস আর ফর্ম ধরে রাখতে পারলে ১০ বছরে তাঁর পক্ষে সব রেকর্ডই ভেঙেচুরে ফেলা সম্ভব। সেটি কোহলি জানেন বলেই তাঁর সব মনোযোগ ফিটনেসের দিকেই, ‘আমরা (ক্রিকেটার) বেশির ভাগই নিজেদের সামর্থ্য সম্পর্কে কোনো ধারণা রাখি না। বড়জোর ৭০ শতাংশ জানি। কিন্তু পুরোপুরি নিঃশেষ না হওয়া পর্যন্ত চেষ্টা করে যাওয়াটা গুরুত্বপূর্ণ। উদাহরণ হিসেবে বলতে পারি, এখন যেভাবে অনুশীলন করছি, সেভাবে চালিয়ে যেতে পারলে হয়তো আরও ১০ বছর খেলব।’
আগামী নভেম্বরেই ২৯তম জন্মদিনের কেক কাটবেন কোহলি। কিছুদিন আগে শ্রীলঙ্কার মাটিতে ওয়ানডে সিরিজে রিকি পন্টিংকে টপকে দ্বিতীয় সর্বোচ্চসংখ্যক সেঞ্চুরির কীর্তি গড়েন তিনি। সূত্র: টাইমস অব ইন্ডিয়া
