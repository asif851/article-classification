
লক্ষ্য মাত্র ১৩৩। ঢাকা ডায়নামাইটস শেষ ওভারে জিতলেও জয় নিয়ে তেমন কোনো সংশয় জাগেনি কখনোই। কারও ব্যক্তিগত পারফরম্যান্সও অত বেশি আলো ছড়ায়নি যে, আলোচনা হতে পারে। এটা আর একটা সাদামাটা ম্যাচই, যেখানে বরিশালকে ৪ উইকেটে হারিয়ে পয়েন্ট তালিকার শীর্ষে উঠে গেছে ঢাকা।আলোচনার খোরাক এনে দিল পুরস্কার বিতরণী অনুষ্ঠান। কারণ ঘোষক সেখানেই জানালেন, ম্যান অব দ্য ম্যাচ সাকিব আল হাসান। এই সিদ্ধান্ত এতই বিস্ময়কর যে, স্বয়ং সাকিবও অবাক না হয়ে পারেননি। সে বিস্ময়ের কথা জানিয়ে ঢাকার অধিনায়ক বললেন, ‘আমি মনে করি পুরস্কারটা রাহীরই (আবু জায়েদ) প্রাপ্য ছিল।’২১ বলে ২২ রান আর ১ উইকেটের জন্য কেউ ম্যান অব দ্য ম্যাচ হলে এ রকম বিস্মিতই হওয়ার কথা। কিন্তু আবু জায়েদ কী এমন করলেন যে, ম্যাচসেরার পুরস্কার তাঁর হাতেই বেশি মানাত বলে মনে করছেন সাকিব? বল হাতে তিনিও তো একটি মাত্র উইকেটই পেয়েছেন! নামতে হয়নি ব্যাটিংয়েও। হ্যাঁ, ওই একটা উইকেটই। তবে ইনিংসের তৃতীয় ওভারে ফর্মে থাকা ওপেনার শাহরিয়ার নাফীসের ওই আউটটাই নাড়িয়ে দেয় বরিশালকে। দলের ৩৭ রানের মধ্যে বিদায় নেন দুই শ্রীলঙ্কান দিলশান মুনাবীরা ও জীবন মেন্ডিস। ৭ ওভারে ৩৭ রানে ৩ উইকেট-শুরুতেই পিছিয়ে পড়া বরিশালের ইনিংসকে টি-টোয়েন্টির মেজাজে ফেরাতে পারেনি অধিনায়ক মুশফিকুর ও নাদিফের ৪৭ রানের জুটিও। তবে শেষ পাঁচ ওভারে এসেছে ৪৫, আর সেটাতে বড় ভূমিকা বরিশালের পাকিস্তানি ব্যাটসম্যান রুম্মান রাইসের। আট নম্বরে নেমে মাত্র ১৩ বলে অপরাজিত ২৫।শেষ পাঁচ ওভারে ৪০ রান প্রয়োজন ছিল ঢাকার, চার ওভারে ৩১। কিন্তু ব্যবধানটা কমে যায় ইনিংসের ১৭তম ওভারে। বাঁহাতি স্পিনার মনিরের ওই ওভারে আসে ১৮ রান এবং তাতেই ম্যাচটা পুরোপুরি ঝুঁকে যায় ঢাকার দিকে। শেষ ওভারে দরকার ছিল মাত্র ৪ রান। থিসারা পেরেরার দ্বিতীয় বলেই ব্রাভোর বাউন্ডারিতে সম্পন্ন হয় সে আনুষ্ঠানিকতা।৯ ম্যাচ শেষে ঢাকা ডায়নামাইটস ও খুলনা টাইটানস দুই দলেরই পয়েন্ট ১২ করে। তবে নেট রানরেটে এগিয়ে থেকে পয়েন্ট তালিকায় সবার ওপরে আছে সাকিবের ঢাকাই।সংক্ষিপ্ত স্কোরবরিশাল বুলস: ২০ ওভারে ১৩২/৬ (শাহরিয়ার ৩, মুনাবীরা ১০, মেন্ডিস ৭, মুশফিক ৩৬, নাদিফ ২১, থিসারা ১৫*, এনামুল ৩, রাইস ২৫*; জায়েদ ১/১২, সাকিব ১/৩১, ব্রাভো ১/৩৫, সানজামুল ০/১১, বোপারা ১/২৩, প্রসন্ন ০/১৭)।ঢাকা ডায়নামাইটস: ১৯.২ ওভারে ১৩৫/৬ (মারুফ ১, সাঙ্গাকারা ৩২, সাকিব ২২, নাসির ৩৪, মোসাদ্দেক ২৩, প্রসন্ন ১০, বোপারা ১*, ব্রাভো ৬*; তাইজুল ২/১৯, রাইস ০/২৫, এনামুল ১/২৪, মুনাবীরা ০/৪, কামরুল ১/১৪, মেন্ডিস ০/১৭, থিসারা ০/১৫, মনির ১/১২)।ফল: ঢাকা ডায়নামাইটস ৪ উইকেটে জয়ী। ম্যান অব দ্য ম্যাচ: সাকিব আল হাসান।
