
বিশ্বকাপ ক্রিকেটে বাংলাদেশ-ভারতের মধ্যকার আজ বৃহস্পতিবারের কোয়ার্টার ফাইনালকে কেন্দ্র করে প্রতিবেশী দুই দেশের জনগণের মধ্যে জাতীয়তাবাদের এক বিস্ময়কর রূপ প্রকাশ পেয়েছে। দলের জয়ের ব্যাপারে দুই দেশের সমর্থকেরাই আশাবাদী। কিন্তু খেলায় জয়-পরাজয় থাকবেই। কাউকে না কাউকে পরাজয় মানতেই হবে। আজকের খেলার ফলাফল যা-ই হোক না কেন, চূড়ান্ত বিচারে জয়ী হবেন রবীন্দ্রনাথ ঠাকুর। এনডিটিভি অনলাইনের প্রতিবেদনে জানানো হয়, বাংলাদেশ-ভারতের মধ্যকার আজকের ম্যাচটি নিয়ে সামাজিক যোগাযোগের মাধ্যমে সরব রয়েছেন দুই দেশের সমর্থকেরা। তাঁরা দুই দলের সম্ভাব্য জয়-পরাজয় নিয়ে নানা মন্তব্য করছেন। এসব মন্তব্যের মধ্যে উঠে এসেছে রবীন্দ্রনাথ ঠাকুরের প্রসঙ্গটি। রীতি অনুযায়ী দুই দেশের জাতীয় সংগীত গাওয়ার পর খেলা শুরু হয়। জাতীয় সংগীতের মধ্য দিয়ে নিজ নিজ দল নিজেদের জাতীয়তাবাদ ও দেশপ্রেমকে শাণিত করে নেয়। আজও হয়েছে তাই। তবে এ ক্ষেত্রে দুই দলকে এক সুতায় বেঁধেছেন নোবেলজয়ী কবি রবিঠাকুর। খেলার নিয়ম অনুসারে, আজ যে দল হারবে, তাদের বাড়ি ফিরতে হবে। বিজয়ী দল উঠবে সেমি ফাইনালে। অর্থাৎ দুই দলের মধ্যে কেউ হারবে, কেউ জিতবে। জয়-পরাজয়ের এই অমোঘ নিয়মকে এড়ানোর উপায় নেই। কিন্তু বিশেষ করে আজ, বাংলাদেশ-ভারতের মধ্যকার এই খেলার ক্ষেত্রে জয়-পরাজয় নিয়ে একটা কথা থেকেই যায়। তা হলো—আজকের খেলায় যে দলেরই হার হোক না কেন, হারবেন না একজন—রবীন্দ্রনাথ ঠাকুর। কারণ দুই দেশেরই জাতীয় সংগীতের রচয়িতা তিনি।
