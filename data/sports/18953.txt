
তাঁকে নিয়ে অনেক আশা বাংলাদেশের। তবু নিউজিল্যান্ড সিরিজের প্রাথমিক দলে ইবাদত হোসেনের ডাক পাওয়াটা চমকই ছিল। কিন্তু এমন সুসংবাদ উপভোগ করতে পারছেন না এই ফাস্ট বোলার। পেশিতে চোট পাওয়ায় প্রাথমিক ক্যাম্পে থাকতে পারছেন না তিনি। নিউজিল্যান্ড সফরের আগে অস্ট্রেলিয়ায় ক্যাম্প করার কথা বাংলাদেশের।নিউজিল্যান্ড সফরের জন্য ২২ জনের দল ঘোষণা করেছে বিসিবি। তিন অভিজ্ঞ পেসার রুবেল হোসেন, আল আমিন হোসেন ও কামরুল ইসলামকে টপকে সেখানে জায়গা করে নিয়েছেন রবি পেসার হান্টের আবিষ্কার ইবাদত। ইংল্যান্ডের বিপক্ষে দুটি অনুশীলন ম্যাচে তাঁর বোলিং মুগ্ধ করেছে সবাইকে। এরপর আবার অস্ট্রেলিয়া ও নিউজিল্যান্ডের কন্ডিশনে বোলিং করার সুযোগও মিলেছিল। কিন্তু গত ২৩ অক্টোবর অনুশীলনে বোলিং করতে গিয়ে পেশিতে চোট পেয়েছিলেন তিনি। দলের ফিজিও বায়েজীদ ইসলাম বলেন, ‘সে যে চোট পেয়েছে, সেটা গ্রেড-টু পর্যায়ের। সেরে উঠতে ৩ থেকে ৪ সপ্তাহ সময় লাগবে।’ বাংলাদেশ দল দুই ভাগে অস্ট্রেলিয়ায় যাচ্ছে আগামী ৯ ও ১০ ডিসেম্বর। ফলে অস্ট্রেলিয়ায় প্রস্তুতি ক্যাম্পে ইবাদতের যাওয়া হচ্ছে না। কিন্তু তাঁর বদলি হিসেবে কারও নাম এখনো বলা হয়নি। ২৬ ডিসেম্বর শুরু হবে ৩ ম্যাচের ওয়ানডে সিরিজ। নিউজিল্যান্ড সফরে ৩টি টি-টোয়েন্টি ও ২টি টেস্টও খেলবে বাংলাদেশ। সূত্র : ক্রিকইনফো।
