
পাকিস্তান ইনিংসের ১৭তম ওভারের তৃতীয় বলটি লেগ সাইড দিয়ে চার মারলেন মোহাম্মদ হাফিজ। আরাফাত সানির পরের বলটিও হাতের নাগালে পেয়ে গেলেন। সপাটে ব্যাট চালালেন, বল উড়ে চলে যাচ্ছিল বাউন্ডারির বাইরে। হাফিজ তো ভেবেই নিয়েছিলেন ছক্কা। মাঠ ও টিভি পর্দায় তাকিয়ে থাকা লাখো দর্শকও তা–ই ভাবছিল। তখনই দৃশ্যপটে চলে এলেন সৌম্য!বলটি বাউন্ডারির বাইরে চলেই গিয়েছিল প্রায়, ঠিক এই সময় সৌম্যের হাত খুঁজে নিল বলটি। প্রথমে সীমানাপ্রান্ত থেকেই বেশ খানিকটা ওপরে শূন্যে লাফালেন। বলটি মুঠোবন্দী করার পর মাটিতে নামতে গিয়েই আবার মাথায় হাত দেওয়ার দশা। একি, বাউন্ডারির বাইরে চলে যাচ্ছেন সৌম্য। না, মুহূর্তের সিদ্ধান্তে বলটি বাতাসে ছুড়ে নিজে মাঠের বাইরে চলে গেলেন। বল বাতাসে থাকতে থাকতেই আবার ফিরে এলেন মাঠে। বল কিন্তু তবু সীমানার ওপাশেই পড়ছে। সৌম্য কী করলেন, নিজে পা দুটিকে মাঠের ভেতরে রেখে দুটি হাত যথাসম্ভব সামনে বাড়িয়ে দিলেন। সীমানার ওপাশে পড়তে থাকা বলটি বানিয়ে দিলেন ক্যাচ!আউট, হাফিজ আউট! ফ্রেমে বাঁধিয়ে রাখার মতো মুহূর্ত।এমন অবিশ্বাস্য ক্যাচের শিকার হওয়ার পর হাফিজের প্রতিক্রিয়াটাও বাঁধিয়ে রাখতে হবে। সৌম্যের এমন ক্যাচ দেখে ব্যাটসম্যান হাফিজও হেসে ফেললেন!

