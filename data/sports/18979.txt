

বিপিএলের প্রথম ম্যাচটি দেখার অপেক্ষায়, তখনই বেরসিক বৃষ্টির বাগড়া। এর পর পুরো মাঠই আচ্ছাদনে ঢাকা। শেষ পর্যন্ত প্রথম দিনের দুটি ম্যাচই বৃষ্টিতে ভেসে গেল। প্রথম দিনে গড়াতে পারল না এক বলও। প্রথম ম্যাচেই আজ মুখোমুখি হওয়ার কথা ছিল কুমিল্লা ভিক্টোরিয়ানস ও রাজশাহী কিংসের। সন্ধ্যার ম্যাচটি ছিল খুলনা বনাম রংপুর রাইডার্স। চারটি দলই এক পয়েন্ট পেল। প্রথম ম্যাচে তবু টসটা হয়েছিল, দ্বিতীয় ম্যাচে তাও হতে পারেনি। টসের খানিক পরেই শুরু গুঁড়ি গুঁড়ি বৃষ্টি। আবহাওয়া অধিদপ্তর জানিয়েছে, বঙ্গোপসাগরে সৃষ্ট নিম্নচাপের প্রভাবে রাজধানী ঢাকাসহ দেশের বিভিন্ন স্থানে বৃষ্টি হচ্ছে। আবহাওয়ার যে পূর্বাভাস, আজ তো হবেই, বৃষ্টির সম্ভাবনা আছে আরও দুদিন। কিছু কিছু আবহাওয়ার পূর্বাভাসে মঙ্গলবার পর্যন্ত বৃষ্টির সম্ভাবনার কথা বলা হয়েছে। এবার বিপিএলের শুরুর দিকে ম্যাচগুলো তাই নির্বিঘ্নে হবে কি না তা নিয়ে আছে সংশয়।
