



 গতকাল যে রিপ্লে দেখে যাদবের আউট সঠিক বলা হয়েছে, সেটি ভুল বলের ঘটনা
এর আগেও এমন ঘটনা ঘটেছে
 ভিডিও রিপ্লের দায়িত্বে আইসিসি না থাকায় এসব ঘটনায় কাউকে শাস্তিও দিতে পারে না সংস্থাটি


মাঠে ভুল সিদ্ধান্তের শিকার যেন না হয়, এ কারণেই তৃতীয় আম্পায়ার রাখা। সেখানে মাঠের আম্পায়ারের সন্দেহ উড়িয়ে দিয়ে এক ব্যাটসম্যানকে আউট বলে দিয়েছেন টিভি আম্পায়ার। কিন্তু পরে জানা গেছে, যে ভিডিও রিপ্লে দেখে সিদ্ধান্ত নিয়েছেন আম্পায়ার, সেটা ছিল ভুল সময়ের ভিডিও!গতকাল আইপিএলে মুম্বাই ইন্ডিয়ানস ও রয়াল চ্যালেঞ্জার্স বেঙ্গালুরু ম্যাচে ঘটেছে এমন ভয়াবহ ভুল। ১৮তম ওভারে জসপ্রীত বুমরার বলে বোল্ড হয়েছিলেন উমেশ যাদব। কিন্তু নো বল করার জন্য বিখ্যাত বুমরার পা নিয়ে সন্দেহ থাকায় আম্পায়ার তৃতীয় আম্পায়ারের শরণাপন্ন হন। রিপ্লেতে দেখা যায়, বুমরার পা বেশ ভালোভাবেই দাগের পেছনে আছে। সে দৃশ্য দেখে সুনীল গাভাস্কার বলে ওঠেন, ‘এর জন্য তৃতীয় আম্পায়ারের কাছে যাওয়া লাগে না!’ সেই আউট নিয়ে আলোচনা সেখানেই থেমে গেল।আইপিএলকে এখন কতটা গুরুত্ব দিয়ে দেখা হয়, সেটা বোঝা গেছে একটু পরে। এক দর্শক টুইটারে ক্রিকইনফোর সঙ্গে যোগাযোগ করে ভুলটা ধরিয়ে দেন। টিভিতে যে ভিডিও দেখে আম্পায়ার নো বল হয়নি বলেছিলেন, সেটা আবার সবাইকে দেখিয়ে দেন। সে ছবিতে স্পষ্ট দেখা যাচ্ছে, বুমরার পাশে নন-স্ট্রাইকে দাঁড়ানো ব্যাটসম্যানটা উমেশ যাদব। যে বলে বোল্ড হয়েছেন, সেই বলেই যাদব নন-স্ট্রাইকিং প্রান্তে!ম্যাচের যে অবস্থা সে সময়ে আউটে ফলে খুব একটা তারতম্য আসেনি। ২১৪ রানের লক্ষ্যে বেঙ্গালুরুর রান তখন ছিল ৭ উইকেটে ১৩৭। বাকি ১৩ বলে ম্যাচের রূপ বদলানো ক্ষমতা যাদবের ছিল না। কিন্তু এ ঘটনা ম্যাচের অন্য কোনো মুহূর্তে হলেই তো ব্যাপারটা আর এত নিরীহ থাকত না। সবচেয়ে ভয়ংকর, এবারই প্রথম এমন কিছু ঘটেনি।২০১১ আইপিএলে শচীন টেন্ডুলকারকেও একইভাবে আউট দেখানো হয়েছিল। প্রথম দুই রিপ্লেতে অমিত মিশ্রের পা দাগ প্রায় পেরিয়ে যাচ্ছে মনে হচ্ছিল। কিন্তু অন্য অ্যাঙ্গেল ব্যবহার করে দেখা আয়, সেটা নো বল হয়নি। কিন্তু সে রিপ্লেতে মিশ্রর পাশেই এ টেন্ডুলকার দাঁড়িয়ে সেটা তখন কেউ খেয়াল করেনি! বারবাডোজে এক টেস্ট ম্যাচে মহেন্দ্র সিং ধোনিকে আউট করেছিলেন ফিদেল এডওয়ার্ডস। আম্পায়ার ইয়ান গোল্ডের সেটা নো বল মনে হওয়ায় সিদ্ধান্ত নেওয়ার ভার তৃতীয় আম্পায়ারের কাঁধে পড়ে। সেবারও ভুল রিপ্লেতে আউট হন ধোনি। সম্প্রচার প্রতিষ্ঠান আইএমজি মিডিয়া ভুল স্বীকার করেছিল এভাবে, ‘এটা একটা মানবিক ভুল, যা এক বয়স্ক রিপ্লে অপারেটর বাড়ি ফেরার জন্য তাড়াহুড়া করায় হয়েছে!’ এমন ভুল হয় যখন রিপ্লে অপারেটর রিপ্লে দেখানোর জন্য একবারের বদলে দুবার ক্লিক করেন। এতে সে বল না দেখিয়ে আগের বলটা দেখায়। কিন্তু এ ক্ষেত্রে আম্পায়ারেরও কিন্তু দায় এড়ানো যাচ্ছে না। কারণ আম্পায়ার তো রিপ্লেতে যাদবের চেহারা দেখলেই বুঝতে পারতেন কোথাও কোনো ভুল হচ্ছে!
