
দ্বিপাক্ষিক সিরিজ নিয়ে বিস্তর জলঘোলায় বেশ বিরক্ত ওয়াসিম আকরাম। ক্রিকেটের অন্যতম সেরা এই বাঁহাতি ফাস্ট বোলার মনে করেন, ক্রিকেট খেলা কিংবা না খেলার সঙ্গে সন্ত্রাসবাদ দূর করার কোনো সম্পর্ক নেই। তাঁর মতে, ভারত-পাকিস্তান সিরিজের ব্যাপারে চূড়ান্ত সিদ্ধান্ত নিতে খুব বেশি সময় নিয়ে ফেলছে ভারত। আকরামের শঙ্কা, ভারত এই সিরিজ না খেললে পাকিস্তান না আবার মার্চ-এপ্রিলে ভারতে অনুষ্ঠেয় টি-টোয়েন্টি বিশ্বকাপ বয়কট করে বসে! পাকিস্তানের সাবেক এই অধিনায়কের মতে, এমন সিদ্ধান্ত আখেরে পাকিস্তান ক্রিকেটকেই ক্ষতিগ্রস্ত করবে, ‘টি-টোয়েন্টি বিশ্বকাপ আইসিসির আয়োজন। পাকিস্তানের উচিত, যেকোনো মূল্যেই এই প্রতিযোগিতায় অংশগ্রহণ করা। টি-টোয়েন্টি বিশ্বকাপ বয়কট করাটা আখেরে আমাদের ক্ষতির কারণ হয়েই দাঁড়াবে। টি-টোয়েন্টি বিশ্বকাপে অংশ না নিলে তা পাকিস্তানের ক্রিকেটের ওপর বাজে প্রভাব ফেলবে।’ করাচিকে আয়োজিত এক অনুষ্ঠানে আকরাম ভারত-পাকিস্তান সিরিজ প্রসঙ্গে তিনি বলেন, ‘আমার মনে হচ্ছে এই সিরিজের ব্যাপারে চূড়ান্ত সিদ্ধান্ত নিতে ভারত একটু বেশিই সময় নিয়ে ফেলছে।’ তিনি মনে করেন, সন্ত্রাসবাদের সমস্যা এমন একটা বিষয়, ক্রিকেট খেলা কিংবা না খেলাতে যার কিছুই যায় আসে না। ক্রিকেট না খেললেই যে সন্ত্রাস দূর করা যাবে, এমনটা ভাবার কোনো কারণ নেই। আকরামের মতে, ভারত যদি পাকিস্তানের সঙ্গে না-ও খেলে, তাতে পাকিস্তান ক্রিকেটের খুব একটা ক্ষতি-বৃদ্ধি হবে না। ভারতের সঙ্গে না খেলেও টিকে থাকতে পারবে পাকিস্তানের ক্রিকেট। সবকিছুর পরেও ভারতের সঙ্গে দ্বিপাক্ষিক সিরিজ নিয়ে আশাবাদী আকরাম। তিনি মনে করেন এই মুহূর্তে না হোক, এই সিরিজ একদিন অনুষ্ঠিত হবেই এবং এটা হবে খুব শিগগিরই। সূত্র: এনডিটিভি অনলাইন।
