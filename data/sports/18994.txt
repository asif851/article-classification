
মিকি আর্থার তখন অস্ট্রেলিয়ার কোচের দায়িত্ব থেকে বরখাস্ত হওয়ার পর পার্থে একটি রেডিও স্টেশনে ধারাভাষ্যকার হিসেবে কাজ করছিলেন। বরখাস্ত হওয়ার ক্ষোভ থেকেই কিনা সর্বশেষ অ্যাশেজ সিরিজের তৃতীয় টেস্টে অস্ট্রেলিয়ার পরাজয় কামনা করছিলেন।ব্যাপারটা তিনি স্বীকার করেছেন নিজের মুখেই। অস্ট্রেলিয়া ক্রিকেট দল থেকে বরখাস্ত হওয়া এই প্রোটিয়া কোচ জানিয়েছেন, পার্থ টেস্টে তাঁর ‘হূদয়ের একটি অংশ’ ইংল্যান্ডের বিপক্ষে অস্ট্রেলিয়ার পরাজয় কামনা করেছিল। ওই টেস্টটিতে অবশ্য সহজেই জয় পায় অস্ট্রেলিয়া।অস্ট্রেলিয়া ক্রিকেট দলে এমনিতেই আর্থারকে নিয়ে রয়েছে বিস্তর সমালোচনা আর বিতর্ক। তাঁর ভ্রান্তনীতি অস্ট্রেলীয় দলকে ভুলপথে পরিচালিত করছিল বলে সমালোচনা আছে অনেক। কোচ হয়ে অস্ট্রেলিয়াকে তেমন ভালো ফলাফল এনে দিতে না পারলেও বিভিন্ন বিতর্ক সৃষ্টি করে আর্থার নিজেকে ক্রমেই খেলোয়াড়দের মধ্যে অজনপ্রিয় করে তুলেছিলেন। ভারত সফরে তাঁর মাত্রাতিরিক্ত খবরদারিতে ত্যক্ত-বিরক্ত হয়ে দেশে ফিরে এসেছিলেন শেন ওয়াটসন। এমনকি তিনি ক্রিকেট থেকে অবসর নেওয়ার কথাও ভাবছিলেন।নতুন করে আবারও বিতর্ক তৈরি করলেন তিনি। অস্ট্রেলিয়ার একটি ক্রিকেট ওয়েবসাইটকে দেওয়া সাক্ষাত্কারে তিনি জানিয়েছেন, ‘সর্বশেষ অ্যাশেজ সিরিজের পার্থ টেস্টে আমার হূদয়ের একটি অংশ ইংল্যান্ডের বিজয় কামনা করছিল। অপর অংশটি চাচ্ছিল অস্ট্রেলিয়া ভালো করুক। মাইকেল ক্লার্ক ও শেন ওয়াটসনরা রান পাক।’
আর্থার এই মুহূর্তে অস্ট্রেলিয়াতেই বাস করেন। গত আগস্ট থেকে তিনি পার্থে ক্রাইস্ট চার্চ গ্রামার স্কুল নামের একটি প্রতিষ্ঠানে ক্রিকেট শিক্ষক হিসেবে কাজ করছেন।
আর্থার এ মন্তব্যটি এমন সময়ে করলেন, যখন ইংল্যান্ড ক্রিকেট দলের প্রধান কোচের পদে নিয়োগের প্রক্রিয়া শুরু করে দিয়েছে ইংলিশ ক্রিকেট বোর্ড। নিন্দুকেরা বলছেন, আর্থার খুব সম্ভবত ইংল্যান্ডের কোচ হওয়ার স্বপ্ন দেখছেন। সে জন্য ইসিবি ও ইংল্যান্ডের ক্রিকেট-সংশ্লিষ্টদের খুশি করতেই এই মন্তব্য করেছেন। এএনআই।   
