
১৮তম টেস্টে এসে শ্রীলঙ্কার বিপক্ষে প্রথম জয় পেল বাংলাদেশ। কোনো দলের বিপক্ষে প্রথম জয় পেতে এর চেয়ে বেশি ম্যাচ খেলতে হয়েছে শুধু দুটি দলকে। ভারত ওয়েস্ট ইন্ডিজের বিপক্ষ ২৫তম ম্যাচে, নিউজিল্যান্ড ইংল্যান্ডের বিপক্ষে ৪৮তম টেস্টে প্রথম জয় পেয়েছিল। তৃতীয় উইকেটে তামিম-সাব্বিরের ১০৯ রান ম্যাচের চতুর্থ ইনিংসে বাংলাদেশের সপ্তম সেঞ্চুরি জুটি। টেস্টে তৃতীয়বারের মতো ম্যাচসেরার পুরস্কার জিতলেন তামিম ইকবাল। বাংলাদেশের হয়ে শুধু সাকিব আল হাসানই (৫) এর চেয়ে বেশি ম্যাচসেরা হয়েছেন। তামিম ছাড়াও তিনবার ম্যাচসেরা হয়েছেন মোহাম্মদ আশরাফুল ও মুশফিকুর রহিম। টেস্টে চতুর্থবার সিরিজ-সেরার স্বীকৃত পেলেন সাকিব আল হাসান। বাংলাদেশের আর কেউ একাধিকবার সিরিজ-সেরা হতে পারেননি। বাংলাদেশের শেষ আটটি টেস্ট জয়েই দলে ছিলেন সাকিব আল হাসান, তামিম ইকবাল ও মুশফিকুর রহিম। এই ত্রয়ী ছিলেন না শুধু ২০০৫ সালে বাংলাদেশের প্রথম টেস্ট জয়ে। দ্বিতীয় সর্বোচ্চ ছয়টি জয়ে অংশ ছিলেন মাহমুদউল্লাহ।
