
২০০৮ সালে লোলিত মোদির হাত ধরেই প্রতিষ্ঠা হয়েছিল টি-টোয়েন্টি লিগ আইপিএল, যেটি এখন ভারতের জন্য সোনার ডিম পাড়া হাঁস। কিন্তু ২০১০ সালে নানা অনিয়ম ও দুর্নীতির কারণে আইপিএলের সভাপতির পদ থেকে সরে দাঁড়াতে হয় মোদিকে। আর এখন সেসব অভিযোগ প্রমাণিত হয়েছে বলে একটি প্রতিবেদন প্রকাশ করেছে ভারতীয় ক্রিকেট বোর্ড (বিসিসিআই)। মোদির বিরুদ্ধে আনা হয়েছে আটটি অভিযোগ।মোদির বিরুদ্ধে আনা অভিযোগগুলো নিয়ে ১৩৪ পৃষ্ঠার প্রতিবেদন তৈরি করেছে বিসিসিআইয়ের জ্যেষ্ঠ কর্মকর্তা অরুণ জেটলি, চিরায়ু আমিন ও জ্যোতিরাদিত্য শিন্দিয়া। ২৫ সেপ্টেম্বর ক্রিকেট বোর্ডের একটি বিশেষ সভায় প্রতিবেদনটি নিয়ে আলোচনা হবে। ধারণা করা হচ্ছে, সেখানেই মোদিকে ভারতীয় ক্রিকেট অঙ্গন থেকে আজীবনের জন্য নিষিদ্ধ করার সুপারিশ করা হবে।মোদির বিরুদ্ধে আনা প্রধান তিনটি অভিযোগ হচ্ছে, ২০১০ সালের ফ্রাঞ্চাইজি নিলামের সময় কোচি টাস্কার্সকে ইচ্ছাকৃতভাবে হেনস্তা করা, বিসিসিআইকে যথাযথভাবে না জানিয়েই টেলিভিশন ও ইন্টারনেট স্বত্ব্ব বিক্রি করা এবং বিসিসিআই ও ইসিবির অগোচরেই ভারত ও ইংল্যান্ডে বিদ্রোহী টি-টোয়েন্টি লিগ চালুর ব্যাপারে আগ্রহ পোষণ করা। ক্রিকইনফো।
