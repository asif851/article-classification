
ক্রিকেটারদের বেতন ও ম্যাচ ফি বাড়ানোর সিদ্ধান্ত চূড়ান্ত হয়েছে গত মাসে বিসিবির পরিচালনা পরিষদের সভায়। আগেই জানা গিয়েছিল, ক্রিকেটারদের বেতন ও ম্যাচ ফি বাড়ছে। আজ খেলোয়াড়দের শ্রেণি ও তাঁদের বেতনের অঙ্কটা জানিয়েছে বিসিবি। 
‘এ প্লাস’ শ্রেণিতে পড়েছেন দলের চার সিনিয়র খেলোয়াড়—মুশফিকুর রহিম, সাকিব আল হাসান, মাশরাফি বিন মুর্তজা ও তামিম ইকবাল। চারজনের মাসিক বেতন ৪ লাখ টাকা। তিন সংস্করণের তিন অধিনায়ক মুশফিক, মাশরাফি ও সাকিব পাবেন ২০ হাজার টাকার প্রণোদনা। বাংলাদেশ টেস্ট দলের সহ-অধিনায়ক তামিম পাবেন ১০ হাজার টাকার প্রণোদনা। ‘এ’ শ্রেণির একমাত্র খেলোয়াড় মাহমুদউল্লাহ পাবেন ৩ লাখ টাকা। ‘বি’ শ্রেণিতে থাকা ইমরুল কায়েস, মুমিনুল হক, সাব্বির রহমান ও সৌম্য সরকারের বেতন ২ লাখ টাকা। রুবেল হোসেন, তাসকিন আহমেদ, মোস্তাফিজুর রহমান ও মোসাদ্দেক হোসেন পড়েছেন ‘সি’ শ্রেণিতে। এই শ্রেণির খেলোয়াড়দের বেতন দেড় লাখ। আর ‘ডি’ শ্রেণির তিন ক্রিকেটার তাইজুল ইসলাম, কামরুল ইসলাম ও মেহেদী হাসান মিরাজ পাবেন ১ লাখ টাকা। এই বেতনকাঠামো কার্যকর হবে ২০১৭ সালের জানুয়ারি থেকে। আগেই জানা গিয়েছিল, এ বছরের চুক্তির জন্য নির্বাচিত খেলোয়াড়দের তালিকায় নতুন মুখ তাসকিন আহমেদ, মেহেদী হাসান মিরাজ, কামরুল ইসলাম ও মোসাদ্দেক হোসেন। গত বছর চুক্তিতে থাকা ক্রিকেটারদের মধ্যে বাদ পড়েছেন নাসির হোসেন, আরাফাত সানি ও আল আমিন হোসেন।
