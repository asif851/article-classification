
এই প্রথম এ রকম হচ্ছে। আর সে জন্য মুশফিকুর রহিমের আফসোসের শেষ নেই। জাতীয় দল কোথাও খেলতে যাবে, অথচ তিনি সঙ্গে যাবেন না! না, ওয়েস্ট ইন্ডিজ সফর নয়। বলা হচ্ছে আগামী সেপ্টেম্বর-অক্টোবরে দক্ষিণ কোরিয়ার ইনচনে অনুষ্ঠেয় এশিয়ান গেমসের কথা। চীনের গুয়াংজুতে অনুষ্ঠিত গত আসরে অনেকটা ‘এ’ দলের মানের দল নিয়ে গিয়েই ক্রিকেটে সোনা জিতে এসেছে বাংলাদেশ। সেই সোনা ধরে রাখার জন্য এবার পাঠানো হচ্ছে জাতীয় দলের মানের একটা দল। দলটা এখনো আনুষ্ঠানিকভাবে ঘোষিত না হলেও জানা গেছে ১৫ সদস্যের মধ্যে মুশফিক আর সাকিব ছাড়া জাতীয় দলের সব তারকা ক্রিকেটারই আছেন। প্রধান নির্বাচক ফারুক আহমেদও কাল বলছিলেন, ‘আমরা সম্ভাব্য সেরা টি-টোয়েন্টি দলই পাঠাব। বাংলাদেশ বর্তমান চ্যাম্পিয়ন। সেটা ধরে রাখার বিরাট এক সুযোগ সামনে।’
সুযোগ তো বটেই। ভারত-পাকিস্তান দল পাঠাচ্ছে না। চ্যালেঞ্জ যা একটু হতে পারে শ্রীলঙ্কা ও আফগানিস্তান। কিন্তু এমন সম্ভাবনাময় এক সফরে মুশফিক দলে নেই কেন? এশিয়ান গেমসের দলে সাকিব থাকবেন না স্বাভাবিক। সব ধরনের ক্রিকেট থেকে ছয় মাসের বহিষ্কারাদেশ কাটাচ্ছেন এই অলরাউন্ডার। কিন্তু মুশফিক? অধিনায়ককে ছাড়াই এশিয়ান গেমস খেলতে যাবে বাংলাদেশ!
মুশফিক নেই, কারণ বাংলাদেশ দল যখন ইনচনে এশিয়ান গেমসে খেলবে, ঢাকায় তখন জীবনের দ্বিতীয় ইনিংস শুরু করবেন তিনি। সে জন্য সপ্তাহ খানেকের ছুটিও নিয়ে রেখেছেন বিসিবি থেকে। বিলি শুরু করেছেন দাওয়াতপত্র। কাল তো প্রধানমন্ত্রী শেখ হাসিনার হাতেও দিয়ে​ এসেছেন বিয়ের কার্ড। একটি বেসরকারি বিশ্ববিদ্যালয়ের ছাত্রী জান্নাতুল কেফায়েতের (মন্ডি) সঙ্গে আংটিবদল হয়ে গেছে গত অক্টোবরে। এর পর থেকেই চলছে ঘরে তোলার অপেক্ষার পালা। সেটা শেষ হবে আগামী ২৭ সেপ্টেম্বর। ঢাকায় সেদিনই হবে জাতীয় দলের অধিনায়ক মুশফিকুর রহিমের বিয়ের অনুষ্ঠান। তার আগে ২৪ ও ২৫ সেপ্টেম্বর গায়েহলুদ। আর মুশফিকের শহর বগুড়ায় অনুষ্ঠান হবে ঈদুল আজহার পর।
বিয়ের আর দুই মাসও নেই। এ রকম সময়ে বর মুশফিকের সময় কাটার কথা শিহরণ-রোমাঞ্চের মধ্যে। কিন্তু অধিনায়কত্বের দায়িত্ব তাঁকে সেই রোমাঞ্চ উপহার দিচ্ছে কই! সামনে ওয়েস্ট ইন্ডিজ সফর, স্বাভাবিকভাবেই বাংলাদেশ অধিনায়কের চিন্তা-চেতনায় এখন সেটাই প্রাধান্য পাচ্ছে। ‘এসব ক্ষেত্রে সাধারণত এক-দুই মাস আগে থেকেই অন্য রকম অনুভূতি কাজ করতে থাকে। কিন্তু আমার সে রকম কিছু মনে হচ্ছে না। হয়তো ওয়েস্ট ইন্ডিজ থেকে ফেরার পর মনে হবে’—কাল টেলিফোনে বলছিলেন মুশফিক।
ওয়েস্ট ইন্ডিজ থেকে ফিরে সপ্তাহ খানেকের মধ্যে বাংলাদেশ দল দক্ষিণ কোরিয়ার উড়ানে উঠলেও মুশফিক থেকে যাবেন দেশে। ব্যাপারটা মানতে তাঁর যেন একটু কষ্টই হচ্ছে, ‘অধিনায়ক হিসেবে খারাপই লাগছে আসলে। আমার ধারণাই ছিল না এশিয়ান গেমসে এত শক্তিশালী দল পাঠানো হবে। জানলে হয়তো বিয়ের অনুষ্ঠানের তারিখটা অন্য সময়ে ফেলতাম। এখন আর কিছু করার নেই। সবকিছু সময়ের হাতে ছেড়ে দিয়েছি।’
মুশফিক না হয় সব সময়ের হাতে ছেড়ে দিলেন, কিন্তু বিসিবি বাংলাদেশ দলকে ছাড়বে কার হাতে! এশিয়ান গেমসে কে দেবেন বাংলাদেশ দলকে নেতৃত্ব? এ ব্যাপারে বোর্ড এখনো চূড়ান্ত সিদ্ধান্ত নেয়নি বলে কাল জানালেন ক্রিকেট পরিচালনা কমিটির প্রধান আকরাম খান। তবে বাতাসে বেশ ভালোভাবেই ভাসছে মাশরাফি বিন মুর্তজার নাম। চোট পাওয়ায় গত ফেব্রুয়ারির শ্রীলঙ্কা সিরিজের টি-টোয়েন্টি ম্যাচ দুটি খেলেননি মুশফিক। সহ-অধিনায়ক তামিমকে বাদ দিয়ে তখনো মাশরাফির কাঁধেই দায়িত্ব তুলে দেওয়া হয়েছিল দলের। মাশরাফি যেহেতু দলে আছেন, এবারও সে রকম কিছু হওয়ার সম্ভাবনাই বেশি।
