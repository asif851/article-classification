
কেউ বলছেন স্নায়ু ধরে রাখতে না পারার ফল। কারও বিশ্বাস, শরীর-মনে সমস্যা। যেটিই হোক, শেষ বাঁশির ঠিক আগে গোল খেয়ে হতাশায় পোড়া কিন্তু বন্ধ হচ্ছে না কিছুতেই। বাংলাদেশ দল যেন এই চক্রব্যূহ থেকে বেরোতে পারছে না।তাজিকিস্তানের বিপক্ষে পরশু এক গোলের অগ্রগামিতা শেষ পর্যন্ত ধরে রাখা যায়নি। ৮৮ মিনিটে ফ্রিকিকে গোল করে প্রতিপক্ষ জয়ের সমান এক ড্র নিয়ে মাঠ ছেড়েছে। ঘরের মাঠে বিশ্বকাপ বাছাইয়ে সম্ভাব্য তিনটি পয়েন্ট ফসকে গেল সবাইকে আফসোসে পুড়িয়ে।
খেলোয়াড়দের দায়িত্ববোধের অভাবেও বারবার এমনটা হচ্ছে বাদল রায়
ফুটবল অঙ্গনে কাল দিনভর এ নিয়েই আলোচনা-সমালোচনা। বাফুফে ভবনে চায়ের কাপে ঝড়ের মধ্যে সহসভাপতি বাদল রায় যেমন বললেন, ‘খেলোয়াড়দের দায়িত্ববোধের অভাবেও বারবার এমনটা হচ্ছে।’ তাঁর খেদোক্তি, ‘আমাদের ভালো স্ট্রাইকার থাকলে তাজিকদের সঙ্গে শেষ মিনিট পর্যন্ত খেলা গড়ায় না। আরও আগেই দু-তিনটি গোল করে আমরা জিতে যাই।’ওই আড্ডায় জাতীয় দলের সাবেক কোচ হাসানুজ্জামান বাবলু কিছু প্রশ্ন ছুড়ে দিয়েছেন, ‘তাজিকদের সঙ্গে একজন মাত্র খেলোয়াড় বদল কেন? আক্রমণই সেরা রক্ষণ, ১০ জনের দলের বিপক্ষে আমরা রক্ষণাত্মক হলাম কেন?
আক্রমণে থাকতে বললেও খেলোয়া​েড়রা নিজেরাই রক্ষণাত্মক হয়ে যায়। সমস্যাটা আসলে খেলোয়াড়দের মানসিকতায় আবু ইউসুফ
আরেক কোচ আবু ইউসুফ উত্তর দিলেন তাঁর মতো করে, ‘২০০৮ সালে কিরগিজস্তানের মাঠেই এএফসি চ্যালেঞ্জ কাপের ম্যাচে আমরা এগিয়ে যাই। আমি তখন কোচ। খেলোয়াড়দের আক্রমণে থাকতে বললেও ওরা নিজেরাই রক্ষণাত্মক হয়ে যায় এবং আমরা হারি ২-১ গোলে। সমস্যাটা আসলে খেলোয়াড়দের মানসিকতায়।’শেষ মুহূর্তে গোল খাওয়ার এই বদভ্যাস বাফুফে সভাপতি কাজী সালাউদ্দিনকে করে তুলছে হতাশ, বিষণ্ন, ‘তাজিকদের সঙ্গে শেষ মুহূর্তে ফাউলটা করেছে কে? এমিলি। বক্সের সামনে এসে ফাউল করা ওর কাজ? কিরগিজ ম্যাচে হেমন্ত কেন অহেতুক ফাউল করবে? এগুলো খেলোয়াড়েরা সংশোধন করতে পারছে না বলেই আমরা বারবার জয়বঞ্চিত হচ্ছি।’গত সাফে ভারতের সঙ্গে মহাগুরুত্বপূর্ণ ম্যাচে শেষ মিনিটে ফ্রি-কিকে গোল খেয়ে ১-১। পাকিস্তানের কাছে শেষ সময়ের গোলে হার। ভারতের সঙ্গে গোয়ায় প্রীতি ম্যাচে একই রোগে জেতা ম্যাচ ড্র। গত ফেব্রুয়ারিতে বঙ্গবন্ধু কাপের ফাইনালে মালয়েশিয়ার সঙ্গে অন্তিম সময়ের গোলে হতাশার হার। কদিন আগে আফগানিস্তানের সঙ্গে ঢাকায় প্রীতি ম্যাচে একইভাবে ড্র। বাংলাদেশ দলের সাম্প্রতিক ৭০-৮০ শতাংশ ম্যাচেই এমনটা হচ্ছে বলেই যত চিন্তা।ঘরোয়া লিগে উঁচু মানের প্রতিদ্বন্দ্বিতার অভাবকে দায়ী করছেন কেউ কেউ। তবে কোচ শফিকুল ইসলাম মানিক মানসিক সমস্যাকে দেখছেন বড় করে, ‘আসলে আমরা মানসিক চাপে ভুগি। তাই ফাউল হয় এবং গোল করে প্রতিপক্ষ। হয়তো আমরা শঙ্কায় থাকি, এই বুঝি শট হলে গোল খেয়ে গেলাম। তাই ভুল হয়ে যায়।’ফিফার পরিসংখ্যান বলছে, সমান প্রতিপক্ষের লড়াইয়ে বেশির ভাগ গোলই আসে দ্বিতীয়ার্ধে এবং সেই গোলের বেশির ভাগ শেষ মুহূর্তে। কাজেই শেষ সময়ের গোলে অবাক হওয়ার কিছু নেই। বিশ্ব ফুটবলে ২০-৩০ সেকেন্ড আগেও গোল হয় ভূরি ভূরি।
শেষ মুহূর্তে ছেলেদের শক্তি ক্ষয়ে আসে, টিকে থাকার ক্ষমতা লোপ পায়। এসবের পেছনে খাদ্যাভ্যাস, খেলোয়াড়দের জীবনমানও একটা বড় কারণ হতে পারে গোলাম সারোয়ার টিপু
বাংলাদেশ এমন পরিস্থিতির শিকার নিয়মিতই হচ্ছে বলে কথা উঠছে। জাতীয় দলের সাবেক কোচ গোলাম সারোয়ার টিপু বলছেন, ‘শেষ মুহূর্তে আমাদের ছেলেদের শক্তি ক্ষয়ে আসে, টিকে থাকার ক্ষমতা লোপ পায়, দলের ভারসাম্যও তাই নষ্ট হয়ে যায়। এসবের পেছনে খাদ্যাভ্যাস, খেলোয়াড়দের জীবনমানও একটা বড় কারণ হতে পারে। আমরা বেড়েই উঠি এভাবে।’কথাটা হয়তো ঠিক। ছোট থেকেই ফুটবলারদের গঠনটা ঠিকঠাক হচ্ছে না। অধিনায়ক মামুনুল ইসলাম তা একরকম মেনেই নিলেন। পরশু রাতেই ম্যাচের পর চট্টগ্রাম গেছেন পারিবারিক প্রয়োজনে। কাল ফোনে বললেন, ‘আসলে দোষ তো আমাদের খেলোয়াড়দেরই। আমরা পারি না, চাপের মুখে ভুল করি।’তবে তাজিক ম্যাচের গোলটাকে মামুনুল দেখছেন ভিন্ন চোখে, ‘আমাদের দুর্ভাগ্য। এমিলির লাফিয়ে ওঠা ফিফটি-ফিফটি বলে রেফারি ফাউল না দিলেও পারতেন। তার ওপর ফ্রি-কিকটা ভালো হলো, আমাদের বিরুদ্ধে প্রতিপক্ষের সবই ভালো হয় ওই সময়। সবই দুর্ভাগ্য।’দুর্ভাগ্য প্রতিদিন একটা দলকে তাড়া করে না। আসলে স্নায়ুর চাপ, মানসিক অবসাদ, দমের অভাব ইত্যাদিই শেষ মুহূর্তে টেনে ধরছে পেছন থেকে।
