
জাভি যে কথাটা বলেছেন, নিশ্চিতভাবেই রিয়াল মাদ্রিদ-সমর্থকেরা তা হজম করতে পারবেন না। সাবেক বার্সেলোনা তারকার মতে, চ্যাম্পিয়নস লিগে গত ম্যাচে ভালো খেলেও পিএসজি হেরেছে। শুধু তা-ই নয়, এই ম্যাচের ৩-১ ফলটাকে তিনি বলছেন অবিচার। আসলে রিয়ালের ক্ষুরধার পাল্টা আক্রমণের প্রশংসা করতে গিয়েই এমনটা বলেছেন জাভি।
বার্সার মাঝমাঠের সাবেক এই প্রাণভোমরা বলেছেন, ‘মাদ্রিদের মধ্যে কিছু না কিছু আছে। ওদের বিপক্ষে আপনার একটা সুযোগও হাতছাড়া করলে চলবে না। না হলে ওরা কিন্তু আপনাকে ভোগাবে। সবচেয়ে ভয়াবহ ব্যাপারটা হলো, কিছু না করেও ওরা প্রতিপক্ষকে ভোগাতে পারে। ম্যাচটাকে নিজেদের হাতে নিতে ওদের একটা পাল্টা আক্রমণই যথেষ্ট। ম্যাচটা শেষ হবে, আর আপনি স্কোরের দিকে হতবাক হয়ে তাকিয়ে বলবেন, হায়, ৩-১! কখন হলো এটা!’
রিয়ালের মাঠে পিএসজির শুরুটা কিন্তু ছিল দুর্দান্ত। দুই দলই চূড়ান্ত স্কিলের পসরা মেলে ধরেছিল। কিন্তু সুনির্দিষ্ট আক্রমণগুলো ছিল পিএসজিরই। এমনকি ম্যাচে তারা এগিয়েও গিয়েছিল। কিন্তু একটা মুহূর্তের চাপ সব এলোমেলো করে দিল। হয়তো চ্যাম্পিয়নস লিগে পিএসজির ভাগ্যও। ম্যাচের শুরুতে পিএসজির এই দাপটের প্রসঙ্গ টেনে জাভি বলেছেন, ‘আপনার মনে হতেই পারে, এত বড় ব্যবধানে হারাটা পিএসজির বেলায় অবিচার হয়েছে। ম্যাচটা ১-১, ২-২, এমনকি পিএসজির ২-১ গোলেই জেতা উচিত ছিল। মাদ্রিদ ম্যাচে ভালো খেলেনি, তারপরও জিতেছে, এটা ব্যাখ্যা করা যায় না।’
রিয়ালের সাবেক পরিচালক, আর্জেন্টাইন পণ্ডিত হোর্হে ভালদানোর সঙ্গে খেলা দেখেছেন জাভি। ম্যাচে হঠাৎ করে রিয়াল সবকিছু বদলে ফেলায় দুজনই যেন হতভম্ব হয়ে গিয়েছিলেন। জাভি বলেছেন, ‘স্প্যানিশ টিভিতে ভালদানোর সঙ্গে খেলা দেখছিলাম। উনি খুবই সত্যি একটা কথা বলেছেন। এই ম্যাচে এমন অনেক মুহূর্ত ছিল, যেগুলো একটির থেকে অন্যটি আলাদা, সেই সময়গুলোয় পিএসজির আধিপত্য ছিল স্পষ্ট। মাদ্রিদের গোলমুখে ওই মুহূর্তগুলোর একটিতে পিএসজির উচিত ছিল দ্বিতীয় গোলটি করা।’
জাভি যোগ করেছেন, ‘মাদ্রিদ কি পিএসজির চেয়ে সেরা দল ছিল? আমার কাছে না। কিন্তু ওরা এর পরোয়াও করে না ম্যাচে কে বেশি ভালো খেলল, তারা আধিপত্য দেখিয়েছে কি দেখায়নি। তাদের দর্শনটা হলো স্রেফ জেতা। এ কারণেই বার্নাব্যুতে ওদের বিপক্ষে খেলা এত কঠিন। পিএসজি কিন্তু সেদিন বার্সার মতোই খেলেছে।’
