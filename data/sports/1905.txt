
মেসি-রোনালদো দ্বৈরথের এক যুগ হতে চলল। ব্যালন ডি’অর কিংবা ফিফার বর্ষসেরার পুরস্কারের অনুষ্ঠানের মঞ্চ কিংবা এল ক্লাসিকো ছাড়া দুজনের খুব একটা দেখা হয় না। দুজনের মধ্যে পারস্পরিক সম্মান থাকলেও খুব একটা হৃদ্যতা নেই সেটা দুজনই স্বীকার করেছেন। তবে অনেকেরই ধারণা, লিওনেল মেসির দেশ বলে আর্জেন্টিনাকে সহ্য হয় না ক্রিস্টিয়ানো রোনালদোর। কিন্তু আজ রোনালদো জানালেন ভিন্ন কিছু, আর্জেন্টিনাকে ভালোবাসেন রোনালদো!
সবাই জানে রোনালদোর বান্ধবী জর্জিনা রদ্রিগেজ স্প্যানিশ নাগরিক। কিন্তু জর্জিনা যে আর্জেন্টাইনও। আর ভালোবাসার মানুষের সুবাদেই আর্জেন্টিনার প্রতি রোনালদোর ভালোবাসা। ইনস্টাগ্রামে লাইভ ভিডিওতে ভক্তদের প্রশ্নের উত্তরে এমনটাই জানালেন, ‘আমার বান্ধবী আর্জেন্টাইন। অনেকেই মনে করেন আমি আর্জেন্টিনাকে পছন্দ করি না। কিন্তু আমি আর্জেন্টিনাকে পছন্দ করি, খুব পছন্দ করি।’জর্জিনাও সবার দ্বিধা কাটাতে সাহায্য করলেন, ‘আমার মা স্প্যানিশ হলেও বাবা আর্জেন্টিনার। আমার জন্ম হয়েছে বুয়েনস এইরেসে। বাবা আমার মাকে রাজি করার অনেক চেষ্টা করেছিল আর্জেন্টিনায় স্থায়ী হতে কিন্তু পারেননি।’
