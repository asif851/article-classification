
প্রথম ইনিংসই সর্বনাশ করে দিয়েছে বাংলাদেশ ‘এ’ দলের। কর্ণাটকের বিরুদ্ধে তিন দিনের ম্যাচে হারার পেছনে ব্যাটসম্যানদের ভালো না করাই অন্যতম কারণ। দ্বিতীয় ইনিংসে ৩০৯ রানের সংগ্রহ গড়েও ১৮১ রানের টার্গেট দিতে পেরেছিল মুমিনুলের দল। কর্ণাটক দল অনেকটা ওয়ানডে মেজাজে খেলেই ম্যাচটি জিতে নিয়েছে চার উইকেট হাতে রেখেই।
তিন দিনের খেলাতে হারতে হলে ব্যাটসম্যানদের কঠোর পরিশ্রম করতে হয়। বর্তমানে ব্যাটিং সহযোগী উইকেটে দুই দলের পক্ষে চারটি ইনিংসে ব্যাট করা বেশ কষ্টকর। কিন্তু ‘এ’ দলের ব্যাটসম্যানরা সেই অসাধ্যই সাধন করেছেন। দুই ইনিংস মিলে মাত্র ১১৪ ওভার ব্যাট করতে পেরেছেন তাঁরা। তখনই বোঝা গিয়েছে ব্যাটসম্যানদের উইকেটে টিকে থাকায় অনাসক্তির ব্যাপারটি। দুই ইনিংসেই শুভাগত হোম দেয়াল হয়ে না দাঁড়ালে তো আরও বড় লজ্জায় পড়তে হতো। এনামুল হক বিজয়ের পর শুভাগতের অর্ধশতকের ওপর ভর করে ১৮০ রানের লিড নিয়েছিল ‘এ’ দল। ১৮১ রানের রান তাড়া করতে গিয়ে খুব বেশি বেগ পেতে হয়নি কর্ণাটককে। নিয়মিত বিরতিতে উইকেট হারালেও এত ছোট টার্গেটে কখনো আতঙ্কগ্রস্ত হয়নি তাঁরা। বাংলাদেশ ‘এ’ দলের পক্ষে আল-আমিন হোসেন এবং সাকলাইন সজীব দুই উইকেট নেন। কিন্তু অন্যরা কেউই তেমন দাগ কাটতে না পারায় বেশ সহজেই ম্যাচ জিতে নেয় কর্ণাটক দল।ঈদের পর বেঙ্গালুরুতে সফরের দ্বিতীয় তিন দিনের ম্যাচ খেলবে বাংলাদেশ ‘এ’ দল। ২৭ তারিখ শুরু হতে যাওয়া সেই খেলায় ‘এ’ দলের প্রতিপক্ষ ভারত ‘এ’ দল। সূত্র: ক্রিকইনফো
