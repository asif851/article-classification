
ঝড়ঝাপ্টা পেরিয়ে তৃতীয় মেয়াদে বাফুফের সভাপতি নির্বাচিত হয়ে কাজী সালাউদ্দিন বলেছিলেন, সবকিছু আবার নতুন করে শুরু করবেন। কিন্তু ৩০ মের পর এখন পর্যন্ত বাফুফের নেওয়া সব সিদ্ধান্তই পশ্চাদমুখী। পেছনে হাঁটছে দেশের ফুটবলের নিয়ন্ত্রক সংস্থা। সেই আগের মতোই জাতীয় দলের ক্যাম্প চলার সময় বন্ধ থাকছে সবকিছু। পিছিয়ে দেওয়া হয়েছে ফেডারেশন কাপও।লিগ কমিটির নেওয়া এই সিদ্ধান্তকে ভুল বললেন স্বয়ং বাফুফের সভাপতি। কাল সাংবাদিকদের এক প্রশ্নের জবাবে সালাউদ্দিনের কণ্ঠে খুঁজে পাওয়া গেল আত্মসমালোচনা, ‘আমি দেশের বাইরে ছিলাম। ওই সময় লিগ কমিটির নেওয়া সিদ্ধান্তটা ভুল ছিল।’ তবে জানিয়েছেন, আগামী ১০-১৫ দিনের মধ্যে সাব-কমিটিগুলো গঠন করে ফেলবেন। এসব কমিটিতে পরিবর্তন আনারও আভাস দিয়েছেন তিনি।মিনি টার্ফ: ২০১৪ সাল থেকে সদস্যদেশগুলোকে মিনি টার্ফ দিচ্ছে এএফসি। নিজেদের ব্যর্থতায় এত দিন ওই টার্ফ আনতে পারেনি বাফুফে। এবার চারপাশের দেয়াল, নেট, মিনিপোস্টসহ দুটি টার্ফ পাওয়ার আশা করা হচ্ছে। একটি টার্ফ ফেনীতে স্থাপন করার চিন্তাভাবনা চলছে।
