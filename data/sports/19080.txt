
রেকর্ড হাতছাড়া হলে কার ভালো লাগে বলেন? কারওরই না। সবাই চেষ্টা করেন নিজের রেকর্ডটা আবারও ফিরে পেতে। টেস্টে সর্বোচ্চ ব্যক্তিগত ইনিংস হাতছাড়া হওয়ার কষ্টটা ভুলতে ব্রায়ান লারা সময় নিয়েছেন মাত্র ৬ মাস। ম্যাথু হেইডেন তাঁর টেস্ট সর্বোচ্চ ইনিংস ৩৭৫ রানের রেকর্ড ভেঙে দেওয়ার ৬ মাস পরই লারা খেলেন অপরাজিত ৪০০ রানের ইনিংস। তবে অনেকেই আবার নতুন করে রেকর্ড গড়ার চেষ্টা করতে যান না। অন্তত শাহাদাত হোসেন যে সে চেষ্টা করবেন না, নিশ্চিত থাকুন। কে সেধে টেস্টের সবচেয়ে খরুচে বোলার হতে চায়?অস্ট্রেলিয়ার কাছে ধবলধোলাই হয়েছে পাকিস্তান। দলের মধ্যে বাজে পারফরম্যান্সের দিক দিয়ে ইয়াসির শাহকে কেউ ছাড়িয়ে যেতে পারেননি। সিরিজে ৮ উইকেট পেতে ৬৭২ রান বিলিয়েছেন পাকিস্তানি লেগ স্পিনার। তিন ম্যাচের টেস্ট সিরিজে রান বিলানোর সর্বোচ্চ রেকর্ড এটি। তবে এই একটি রেকর্ডেই ‘সন্তুষ্ট’ হতে পারেননি ইয়াসির। কাল আরও বেশ কিছু রেকর্ডেও নাম লিখিয়েছেন তিনি। ১৪ ওভারে ১২৪ রান দিয়েছেন ইয়াসির শাহ। ওভারপ্রতি রান ৮.৮৫! টেস্টে কোনো ইনিংসে কমপক্ষে ১০ ওভার বোলিং করেছেন, এমন বোলারদের মধ্যে সবচেয়ে খরুচে। তাঁর আগে এ রেকর্ডটি ছিল বাংলাদেশের শাহাদাতের। অনেক আগ্রহ জাগিয়ে ২০০৫ সালে লর্ডসে টেস্ট অভিষেক, সে ইনিংসে ১২ ওভারে ১০১ রান দিয়েছিলেন বাংলাদেশের পেসার। ওভারপ্রতি ৮.৪১ রান দিয়ে ‘সেঞ্চুরি’ করে ফেলার পর শাহাদাতের হাতে আর বল দেওয়ার সাহস করেননি অধিনায়ক হাবিবুল বাশার। কাল ইয়াসিরের ‘সেঞ্চুরি’ আসে শাহাদাতের চেয়েও ১ বল খরচ করে। কিন্তু পরের ১১ বলে আরও ২২ রান দেওয়াতেই রেকর্ড হয়ে গেল তাঁর। শাহাদাতকে পেরিয়ে টেস্টের সবচেয়ে খরুচে বোলারের রাজদণ্ড কিংবা মুকুট দুটিই পেয়ে গেলেন অনেকের চোখেই বর্তমানের সেরা লেগ স্পিনার। ইয়াসির ও শাহাদাতের পরে যিনি আছেন, সেই ব্রাইস ম্যাকগেইনের ‘কৃতিত্ব’ কিন্তু অন্য দিক দিয়ে। টেস্টে মাত্র এক ইনিংস বোলিং করেছেন এই অস্ট্রেলীয় লেগ স্পিনার। কেপটাউনের সে ম্যাচে ১০.৩ ওভারেই ১০০ রান দিয়েছিলেন তিনি। সে রেকর্ডের ধারে কাছে আর কেউ যেতে পারেননি। তবে সেদিন ‘সেঞ্চুরি’র পরে ৪৫ বলে ‘মাত্র’ ৪৯ রান দেওয়ায় লজ্জার ওই রেকর্ডে শাহাদাতের পরে জায়গা পেয়েছেন তিনি।বাংলাদেশি বোলারদের মধ্যে শাহাদাতের কাছাকাছি খরুচে বোলিং করেছেন আর একজন বোলার, মোহাম্মদ শরীফ। শ্রীলঙ্কার বিপক্ষে কলম্বোর এসএসসিতে ১৭ ওভারে ১২০ রান দিয়েছিলেন এই পেসার।
টেস্টে সবচেয়ে খরুচে বোলিং 



রান রেট
বোলার
বোলিং ফিগার
প্রতিপক্ষ
কবে


৮.৮৫
ইয়াসির শাহ
১৪-০-১২৪-১
অস্ট্রেলিয়া
২০১৭


৮.৪১
শাহাদাত হোসেন
 ১২-০-১০১-০
ইংল্যান্ড
২০০৫


৮.২৭
ব্রাইস ম্যাকগেইন
১৮-২-১৪৯-০
দক্ষিণ আফ্রিকা
২০০৯


৮.০০
অ্যালান ডোনাল্ড
১২-১-৯৬-১
ইংল্যান্ড
১৯৯৪


৭.৮২
ইমরান তাহির
২৩-০-১৮০-০
অস্ট্রেলিয়া
২০১২



