
আরেকটু চালিয়ে খেললেই তো রেকর্ড বইয়ে নাম তুলে ফেলতে পারতেন ডিন এলগার। করতে পারতেন লাঞ্চের আগে সেঞ্চুরি! সেটি না হলেও বাংলাদেশের বোলারদের যেভাবে শাসন করলেন প্রথম সেশনে, ব্লুমফন্টেইনে বড় দুর্ভোগই অপেক্ষা করছে মুশফিকদের। ওভারপ্রতি চারের ওপর রান তুলেছে দক্ষিণ আফ্রিকা। বিনা উইকেটে ১২৬ রান করে লাঞ্চে গেছে প্রোটিয়ারা। দক্ষিণ আফ্রিকার ব্যাটিং দেখে মনে হচ্ছে তারা ওয়ানডে খেলছে!
পচেফস্ট্রুম টেস্টের মতো আজও টস জিতে ফিল্ডিং নিয়েছেন মুশফিক। মানগাউং ওভালের উইকেটে হালকা ঘাস আছে। শুরুর দিকে বল একটু এদিক–সেদিক করতে পারে, এমনকি ভালো বাউন্স পেতে পারেন বোলাররা—এই ভাবনায় হয়তো ফিল্ডিং নিয়েছে বাংলাদেশ। ফিল্ডিংয়ের সিদ্ধান্ত নিয়ে মুশফিক বলেছিলেন, ‘আশা করি, বোলারদের জন্য কিছু থাকবে।’ তাঁর এ সিদ্ধান্ত নিয়ে যদিও তৈরি হয়েছে মিশ্র প্রতিক্রিয়া। কিন্তু অধিনায়কের টস জয়ের যৌক্তিকতা যাঁরা প্রমাণ করতে পারতেন, সেই মোস্তাফিজ-রুবেলরা হতাশ করেছেন প্রথম সেশনে।প্রথম টেস্টে বোলারদের পারফরম্যান্সে ভীষণ হতাশ মুশফিক প্রথম ৬ ওভারে ব্যবহার করলেন ৪ বোলার! প্রথম সেশনে যদিও ব্যবহার করেছেন পাঁচ বোলার। তিন পেসার মোস্তাফিজুর রহমান, শুভাশিস রায় ও রুবেল হোসেনের পাশাপাশি মিডিয়াম পেসার সৌম্য সরকারকে দিয়েও এক ওভার বোলিং করিয়েছেন মুশফিক। শুভাশিসের করা চতুর্থ ওভারেই দক্ষিণ আফ্রিকা নিয়েছে ১৫ রান। দ্রুত রান তোলার ধারাটা তারা অব্যাহত রেখেছে পুরো সেশনেই। এলগার অপরাজিত ৭২ ও মার্করাম ৫৪ রানে।
