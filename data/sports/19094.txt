
চলতি মৌসুমে বেশ কয়েকবার ইনজুরির ফাঁড়াতে পড়তে হয়েছে চারবারের ফিফা বর্ষসেরা ফুটবলার লিওনেল মেসিকে। গত মাসে রিয়াল বেটিসের বিপক্ষে দল ৪-১ ব্যবধানে জয় পেলেও ওই ম্যাচেই মেসি ছিটকে পড়েন হ্যামস্ট্রিং চোটে। মাঝে খবর মিলেছিল, সব ঠিকঠাক থাকলে ১১ জানুয়ারি অ্যাটলেটিকো মাদ্রিদের বিরুদ্ধেই দেখা মিলতে পারে খুদে জাদুকরের। কিন্তু বার্সেলোনার কোচ জেরার্ডো মার্টিনো জানিয়েছেন, আগামী মাসে ফিরছেন না আর্জেন্টিনা অধিনায়ক। ফলে অপেক্ষা বাড়ছে মেসির ভক্তদের।বার্সা কোচ জানান, ‘পরিকল্পনা অনুযায়ী সে কাজ করছে। পুনর্বাসনের বিভিন্ন ধাপ সম্পন্ন করছে। আমাদের প্রত্যাশা, জানুয়ারির শুরুতেই ও সেরে উঠবে। কিন্তু সময় ঘনিয়ে এলে এও দেখব, তার আরও বেশি সময় লাগবে কি না। সে কখন প্রস্তুত হবে তার নিশ্চয়তা আমরা দিতে পারি না। তার পুরোপুরি সেরে ওঠাই আমাদের প্রধান চাওয়া।’মেসি এখন আর্জেন্টিনাতে। বুয়েনস এইরেসের একটু দূরে জাতীয় দলের ট্রেনারদের সঙ্গে নিয়ে মাঠে ফেরার লড়াই চালিয়ে যাচ্ছেন। মেসির অনুপস্থিতিটা অবশ্য হাড়ে হাড়েই টের পাচ্ছে কাতালানরা। তাঁকে ছাড়া আয়াক্স ও অ্যাথলেটিক বিলবাওয়ের বিরুদ্ধে শেষ দুটি ম্যাচেই হেরেছে বার্সা।
 
