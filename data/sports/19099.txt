
ক্রিস্টিয়ানো রোনালদো ছাড়া ২০১৪ বিশ্বকাপ? ভাবা যায়! শতাংশের পরিমাপে এমন আশঙ্কা যতটাই হোক না কেন, সেই অনিশ্চয়তা কিন্তু দেখা দিচ্ছেই। কাল রাতে ম্যাচের শেষ দিকে গোলরক্ষক রুই প্যাত্রিসিওর শিশুতোষ ভুলে নিজেদের মাঠে ইসরায়েলের সঙ্গে ১-১ গোলে ড্র করেছে পর্তুগাল। দুটো পয়েন্ট এভাবে ফসকে যাওয়াতে এটা একরকম নিশ্চিত, সরাসরি আর বিশ্বকাপের চূড়ান্ত পর্বে যাওয়া হচ্ছে না পর্তুগালের। খেলতে হবে প্লে-অফ। গতবারও অবশ্য প্লে-অফ জিতেই বিশ্বকাপে গিয়েছিল পর্তুগাল।বাছাইপর্বে ইউরোপ অঞ্চলে পর্তুগালের গ্রুপ থেকে বিশ্বকাপে সরাসরি খেলা প্রায় নিশ্চিত করে ফেলেছে রাশিয়া। কাল রাতে লুক্সেমবার্গকে ফ্যাবিও ক্যাপেলোর শিষ্যেরা উড়িয়ে দিয়েছে ৪-০ গোলে। এর ফলে ‘এফ’ গ্রুপে ২১ পয়েন্ট নিয়ে শীর্ষে আছে রাশিয়া। পর্তুগালের পয়েন্ট ১৮। এ অবস্থায় রাশিয়া বাছাইপর্বের শেষ ম্যাচ হারলে এবং পর্তুগাল জিতলে দুদলের পয়েন্ট হয়ে যাবে সমান। কিন্তু রাশিয়ার গোল ব্যবধান (+১৫) পর্তুগালের (+৮) চেয়ে এতটাই ভালো, শেষ ম্যাচে রাশিয়াকে বড় ব্যবধানে হারার প্রার্থনাই শুধু করলে হবে না, পর্তুগালকে প্রার্থনা করতে হবে নিজেদের ম্যাচে বড় জয়েরও।আগামী মঙ্গলবার পর্তুগালের প্রতিপক্ষ লুক্সেমবার্গ আর রাশিয়ার আজারবাইজান। শেষ এই ম্যাচটায় আবার দুই রিয়াল মাদ্রিদ তারকা রোনালদো-পেপে খেলতে পারবেন না হলুদ কার্ডের খাঁড়ায়।রোনালদো-নানি—দুই বড় তারকার নিষ্ফলা রাতে পর্তুগালকে এগিয়ে দিয়েছিলেন সেন্টার ব্যাক রিকার্ডো কস্তা। কিন্তু কস্তার ২৭ মিনিটের সেই গোল বৃথা গেছে ৮৫ মিনিটে প্যাত্রিসিওর মারাত্মক ভুলে। নিজের দলের খেলোয়াড়ের বদলে প্যাত্রিসিও পাস দিয়ে বসেন পর্তুগালের ডি-বক্সে ওত পেতে থাকা বেন বাসাতকে। গোলটা জালে জড়াতে বাসাতের কিন্তু কোনো ভুল হয়নি। একেবারে শেষ মুহূর্তে দুর্দান্ত এক ফ্রি কিক দিয়ে দলকে শেষ আশা দিতে চেয়েছিলেন অধিনায়ক রোনালদো। কিন্তু সেই শট ঠেকিয়ে দেয় ইসরায়েলি গোলরক্ষক।লড়াইয়ে টিকে থাকতে হলে ম্যাচটা জিততেই হতো ইসরায়েলকে। সেটা হয়নি। তবে বিশ্বকাপ থেকে ছিটকে পড়লেও পর্তুগালের সমীকরণটাও কঠিন করে দিয়ে গেছে। ইউরোপের বাছাইপর্বের নয় গ্রুপের চ্যাম্পিয়ন সরাসরি পাবে বিশ্বকাপের টিকিট। বাকি চারটি জায়গার জন্য নয় গ্রুপের প্রথম আটটি রানার্সআপকে খেলতে হবে দুই লেগের প্লে-অফ। এই আট দলের মধ্যে কে কার প্রতিপক্ষ হচ্ছে, সেটি নির্ধারিত হবে লটারিতে।দুই লেগের এই প্লে-অফে কোনো অঘটন ঘটে গেলে, কে জানে, হয়তো রোনালদোকে ছাড়াই দেখতে হবে আগামী বিশ্বকাপ!
