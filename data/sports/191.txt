
যুক্তরাষ্ট্রে জনপ্রিয়তায় এগিয়ে বাস্কেটবল। বেসবল আর আমেরিকান ফুটবলও একেবারে পিছিয়ে নেই। এই খেলাগুলোর চ্যাম্পিয়ন দলকে নিমন্ত্রণ জানানোটা হোয়াইট হাউসের একটা নীতিই হয়ে দাঁড়িয়েছে। কিন্তু প্রেসিডেন্ট ডোনাল্ড ট্রাম্পের আমন্ত্রণকে প্রত্যাখ্যান করেছেন বাস্কেটবল তারকা কেভিন ডুরান্ট।এনবিএর তারকা এই ডুরান্ট। ২০১৬-১৭ মৌসুমে গোল্ডের স্টেট ওয়ারিয়র্সকে এনবিএ শিরোপা এনে দিতে গুরুত্বপূর্ণ ভূমিকা পালন করেছেন ডুরান্ট। ট্রাম্পের আমন্ত্রণ প্রত্যাখ্যান করে ডুরান্ট প্রতিবাদ জানিয়েছেন মার্কিন প্রেসিডেন্টের ‘বর্ণবাদী’ নীতির।সম্প্রতি ভার্জিনিয়ার শার্লটসভিলেতে ‘ইউনাইট দ্য রাইট’ মার্চ অনুষ্ঠিত হয়। যেখানে দেখা মেলে কট্টরপন্থী শ্বেতাঙ্গ, কু ক্লাক্স ক্লান ও নিও নাজিদের। দাঙ্গায় নিহত হন একজন। এমন ন্যক্কারজনক কর্মসূচিকে কিনা সমর্থন জানান খোদ প্রেসিডেন্ট! ডুরান্ট এই ব্যাপারটিরই প্রতিবাদ জানিয়েছেন হোয়াইট হাউসের নিমন্ত্রণ ফিরিয়ে দিয়ে।ইএসপিএনে ডুরান্ট তাঁর সিদ্ধান্তের ব্যাখ্যা দিয়েছেন, ‘না, আমি এই নিমন্ত্রণ রক্ষা করতে পারি না। এই মুহূর্তে অফিসে যিনি আছেন (প্রেসিডেন্ট ট্রাম্প), তাঁকে আমি মোটেও সম্মানের আসনে বসাই না। এটা আমার মত, আমি এভাবেই আমার মত প্রকাশ করব।’তিনি নিজে না গেলেও অন্যদের যাওয়া নিয়ে তাঁর কোনো সমস্যা নেই বলেই জানিয়েছেন ডুরান্ট। তবে তিনি আশাবাদী, তাঁর সতীর্থরা তাঁর সঙ্গেই যোগ দেবে, ‘অন্যরা গেলে আমার সমস্যা নেই। তবে আমি আমার বন্ধুদের চিনি। ওরা আমার সঙ্গেই থাকবে।’এমন ঘটনা অবশ্য এটিই প্রথম নয়। এর আগে সুপার বোল জিতেও নিউ ইংল্যান্ড প্যাট্রিয়টের বেশ কয়েকজন খেলোয়াড় হোয়াইট হাউসের নিমন্ত্রণ প্রত্যাখ্যান করেছিলেন। (সূত্র: ইন্ডিপেনডেন্ট ইউকে)
