
মাশরাফিরা জানতেন, চ্যালেঞ্জটা বেশ কঠিনই। আর এটি জয় করতে হলে শুরুটা ভালো হওয়া প্রয়োজন। কিন্তু বাংলাদেশের নিউজিল্যান্ড মিশনের শুরুটা যে মোটেও ভালো হলো না! বেশ বড় হারই সঙ্গী সফরের প্রথম ম্যাচে। তবে ৭৭ রানের এই হারের পরপরই যে সবকিছু শেষ হয়ে গেছে, সেটি মনে করেন না অধিনায়ক মাশরাফি বিন মুর্তজা। ঘুরে দাঁড়িয়ে এখনো সাফল্য পাওয়ার আশাটা তাঁর আছেই। নিউজিল্যান্ডের কন্ডিশনটা যেকোনো দলের জন্যই অনেক কঠিন। এই কন্ডিশনে লড়াই করতে হয় প্রায় সব দলকেই। বাংলাদেশের জন্য ব্যাপারটা যেন একটু বেশিই কঠিন। কোচ হাথুরুসিংহে ম্যাচের আগের দিন বলেছিলেন, মানসিকভাবে এগিয়ে থাকার জন্য শুরুটা ভালো হওয়া খুব জরুরি। প্রথম ম্যাচটা তাই ছিল বেশ গুরুত্বপূর্ণ। সরাসরি সেভাবে কিছু বলেননি। তবে বোঝাই গেছে, জয় দিয়েই অভিযান শুরু করতে চেয়েছিলেন তিনি। কিন্তু সেটি আর হলো কোথায়! বোলাররা আশা অনুযায়ী বোলিং করতে পারেননি। ফিল্ডিংয়েও চোখে পড়েছে ঢিলেঢালা ভাব। হতাশ করেছেন ব্যাটসম্যানরাও। সব মিলিয়ে নিউজিল্যান্ড সফরের শুরুটা বাংলাদেশের প্রত্যাশার ধারেকাছেও ছিল না। মাশরাফি মনে করেন, ‘যেকোনো সফরেই প্রথম ম্যাচটা কঠিন থাকে। অন্য একটা দেশে গিয়ে সেখানকার কন্ডিশন আর উইকেটের সঙ্গে মানিয়ে নেওয়ার বিষয় থাকে।’তবে সফর এগিয়ে যাওয়ার সঙ্গে সঙ্গে দলের উন্নতির আশা রাখছেন মাশরাফি, ‘প্রথম ম্যাচটা সব সময়ই কঠিন। তবে আমি মনে করি, এই সিরিজের আরও অনেক কিছুই বাকি আছে। এখনো আমাদের অনেক কিছুই করার আছে।’
