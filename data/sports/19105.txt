



গতকাল ম্যাচে হট্টগোলে জড়িয়ে পড়ে বাংলাদেশ ও শ্রীলঙ্কা।
মাঠ থেকে খেলোয়াড়দের বেরিয়ে আসার ইঙ্গিত দিয়েছিলেন সাকিব।
সাকিব আরেকটু সংযত হতে পারতেন বলে মনে করেন মাশরাফি।


ঐতিহাসিক এক জয়ে স্বাগতিক শ্রীলঙ্কাকে দর্শক বানিয়ে নিদাহাস ট্রফির ফাইনালে পৌঁছে গেল বাংলাদেশ। কিন্তু এর আগে একটি নো বলকে কেন্দ্র করে যে কাণ্ড দেখেছে ক্রিকেট-বিশ্ব, তা বিরল। একটা সময় তো মাঠ থেকেই উঠে আসতে চেয়েছিল বাংলাদেশ!
শেষ ওভারে প্রয়োজন ১২ রান, পেন্ডুলামের মতো দুলছে ম্যাচের ভাগ্য। উদানার পরপর দুটি বাউন্সার। এর মধ্যে দ্বিতীয় বলে রানআউট হয়ে গেলেন মোস্তাফিজুর রহমান। কিন্তু টানা দ্বিতীয় বাউন্সারেও নো বল দিলেন না শ্রীলঙ্কান আম্পায়ার। এ নিয়েই শুরু তর্ক। পরবর্তী সময়ে যা রূপ নিল হট্টগোলে।
ম্যাচের এ রকম টান টান মুহূর্তে এসে নো বল না পেয়ে সীমানার কাছে এসে উত্তেজিত হয়ে পড়েন অধিনায়ক সাকিব আল হাসান। মাঠ থেকে ব্যাটসম্যানদের চলে আসার ইঙ্গিতও দিয়েছিলেন সাকিব। যা হলে টুর্নামেন্ট থেকে ডিসকোয়ালিফাইড হয়ে যেতে পারত বাংলাদেশ। তিক্ততা ছড়িয়ে পড়ত পুরো টুর্নামেন্টে। যা আজ সকালে ঘুম থেকে উঠেই দেখেছেন বাংলাদেশের ওয়ানডে অধিনায়ক মাশরাফি বিন মুর্তজা। ব্যাপারটাকে সাময়িক উত্তেজনা হিসেবেই দেখছেন ওয়ানডে অধিনায়ক, ‘আজ সকালে উঠে দেখেছি। জানি না পুরোপুরি। না জেনে আমাদের মতামত দেওয়া ঠিক হবে না। আর যেটা হয়েছে মাঠে “হিট অব দ্য মোমেন্ট” বলতে পারেন। নো বলটা আমাদের পক্ষে আসা উচিত ছিল। টি-টোয়েন্টিতে দুই বাউন্সার তো নিয়মে নাই। হয়তো আরেকটু সংযত হলে ভালো হতো। কিন্তু যেটা বললাম, “হিট অব দ্য মোমেন্টে” হয়ে গেছে।’
এই ঘটনার পরেই দুর্দান্ত ব্যাটিং করে দলকে জিতিয়েছেন মাহমুদউল্লাহ। যা দেখে এখনো উচ্ছ্বাসে বুঁদ হয়ে আছেন মাশরাফি, ‘চার বলে যখন ১২ লাগবে। তখন রিয়াদ প্রথম চারটা মারল। তখন মনে হয়েছে সম্ভব। তারপর রিয়াদ যেভাবে খেলেছে, অসাধারণ। ১৮ বলে ৪৩। প্রথম থেকে এসেই যেভাবে অ্যাটাক করেছে, ওটা ছিল দারুণ।’
