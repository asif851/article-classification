
রাজকোটে গুজরাট লায়ন্সের বিপক্ষে সানরাইজার্স হায়দরাবাদের ম্যাচটা তখন অর্ধেক হয়েছে। মানে গুজরাটের ইনিংস শেষ হয়েছে মাত্র। সানরাইজার্স হায়দরাবাদের অফিশিয়াল টুইটার থেকে একটা টুইট করা হলো—‘মুস্তাফিজুর রহমানকে কীভাবে বর্ণনা করবেন? মিডিয়াম ফাস্ট স্লো অফ স্পিনার লেগ কাটার বোলার!’হয়তো মজা করেই বলা কথাটা। একজন বোলারের আবার এত বৈচিত্র্য থাকে নাকি!থাকে, যদি সেই বোলারের নাম হয় মুস্তাফিজুর রহমান। সবকিছু বাদ দিয়ে শুধু গতকালের ওই ম্যাচটাই দেখুন না। কখনো ব্রেন্ডন ম্যাককালামকে অফ কাটার দিচ্ছেন, কখনো সুরেশ রায়নাকে দারুণ ইয়র্কার। রবীন্দ্র জাদেজাকে গুড লেংথে পরীক্ষা নিচ্ছেন, আবার আকাশদীপ নাথকে দুর্বোধ্য স্লোয়ারে।সানরাইজার্স হায়দরাবাদের টুইটটা তাই যতটা মজা করে লেখা, ততটা সত্যিও। মুস্তাফিজ আসলেই এতটা বৈচিত্র্যময় যে, এক বা দুই শব্দ দিয়ে তাঁর বোলিংয়ের ধরন বোঝানো যায় না।গুজরাটের বিপক্ষে কাল ৪ ওভার বল করেছেন। একটাই মাত্র চার খেয়েছেন জাদেজার কাছে, সেটাও মিস ফিল্ডিংয়ের কারণে। ১৯ রানে ১ উইকেট। ২৪ বলের মধ্যে ১০টাই ডট!আইপিএলে হায়দরাবাদের হয়ে এখন পর্যন্ত ৪ ম্যাচে ১৬ ওভার বোলিং করেছেন। বেশির ভাগ ওভারই শুরুর পাওয়ার প্লে কিংবা ডেথ ওভারে। এর মধ্যেও ৬.৬২ ইকোনোমি রেট ৫ উইকেট তাঁর। মিতব্যয়িতার বিচারে তিনি দলের সেরা বোলার তো অবশ্যই, এবার আইপিএলে কমপক্ষে ১৫ ওভার বল করেছেন, এমন বোলারদের মধ্যেও তাঁর চেয়ে ভালো ইকোনমি রেট নেই অন্য কারও।
তবে সবকিছু বাদ দিয়ে তাঁর বোলিং বৈচিত্র্যেই বেশি মুগ্ধতা হায়দরাবাদের উপদেষ্টা ভিভিএস লক্ষণের। নিলামে মুস্তাফিজকে কেনার পর থেকেই তাঁকে প্রশংসায় ভাসিয়ে আসছেন সাবেক এই ভারতীয় ব্যাটসম্যান, ভাসালেন গতকাল ম্যাচের পর আরও একবার, ‘ও এত স্মার্ট বোলার! শুরুর দিকে ওর বলে তিন-চার রকমের বৈচিত্র্য, শেষের দিকে আবার তিন-চার রকমের। আর সবকিছুতে কী দারুণ নিয়ন্ত্রণ! আন্তর্জাতিক ক্রিকেটে যার এক বছরও হয়নি, তার পরও মনে হয় কত-না অভিজ্ঞ এক বোলার!’নিজে দারুণ ব্যাটিং করে গুজরাটকে ১০ উইকেটে হারিয়েছেন, কিন্তু ম্যাচের পর হায়দরাবাদের অধিনায়ক ডেভিড ওয়ার্নারও পঞ্চমুখ মুস্তাফিজের প্রশংসায়, ‘অবিশ্বাস্য! আমি বেঙ্গালুরুতে তাঁর কিছু বল খেলেছি, ও আমার স্টাম্প উড়িয়ে দিতে চেয়েছিল। ও যেভাবে বলের গতিও পরিবর্তন করে সেটা একটা শিল্প। নিশ্চিতভাবেই ভবিষ্যতে সে গ্রেট বোলারদের একজন হবে।’এখানেই শেষ নয়, ৪ উইকেট নিয়ে গতকাল ম্যাচ সেরা হয়েছেন যে ভুবনেশ্বর কুমার, তাঁর কণ্ঠেও মুস্তাফিজের প্রশস্তি, ‘ওর সঙ্গে বল করতে পারা দারুণ ব্যাপার। তার কাছ থেকে আমি স্লোয়ার শেখার চেষ্টা করছি, কিন্তু সে যেভাবে এটা করে, আর কেউ সেটা পারে না।’এমন না হলে কি আর মুস্তাফিজ বাকিদের চেয়ে আলাদা হন! 
