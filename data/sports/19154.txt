

☀ যুব বিশ্বকাপের সেমিতে উঠে ইতিহাস গড়েছে আফগানিস্তান☀ কোয়ার্টার ফাইনালে স্বাগতিক নিউজিল্যান্ডকে তারা হারিয়েছে ২০২ রানে☀ ব্যাটে-বলে অবিস্মরণীয় নৈপুণ্য আফগান যুবাদের☀ আফগান স্পিনের সামনে দাঁড়াতেই পারেনি নিউজিল্যান্ড

যুব বিশ্বকাপের ইতিহাসে এক অবিস্মরণীয় অধ্যায়ই রচনা করল আফগানিস্তান অনূর্ধ্ব-১৯ দল। স্বাগতিক নিউজিল্যান্ডকে ২০২ রানে হারিয়ে তারা উঠে গেছে সেমিফাইনালে। প্রথমে ব্যাটিং করে নির্ধারিত ৫০ ওভারে স্কোরবোর্ডে ৯ উইকেটে ৩০৯ রান করেই ইতিহাস তৈরির পথে অনেকটা পথ এগিয়ে গিয়েছিল আফগানরা। দুই স্পিনার মুজিব জারদান ও কায়েস আহমেদের অসাধারণ বোলিংয়ে ২৮.১ ওভারেই নিউজিল্যান্ডে গুটিয়ে যায় ১০৭ রানে। মুজিব ও কায়েস দুজনেই নিয়েছেন ৪টি করে উইকেট।ক্রাইস্টচার্চে টসে জিতে ব্যাটিংয়ে নেমেই কিউইদের বোলিংকে সাধারণ মানে নামিয়ে আনে আফগান যুবারা। রহমতউল্লাহ গুরবাজ ও ইব্রাহিম জারদানের ওপেনিং জুটিতেই আসে ১১৭ রান। রহমতউল্লাহ ৬৭ বলে ৭টি চার ও ৩টি ছয়ে করেন ৬৯ রান। ইব্রাহিমের ৬৮ রান আসে ৯৮ বলে (৫টি চার ও ১টি ছয়ে)। পাশাপাশি বাহির শাহর ৬৭ আজমাতউল্লাহ ওমারজাইয়ের ৬৬ রানে নিজেদের সংগ্রহ তিনশর ওপরে নিয়ে যায় আফগানরা। আজমাতউল্লাহর ৬৬ রান আসে মাত্র ২৪ বলে। ৩টি চারের সঙ্গে তিনি মারেন ৭টি ছক্কা।নিউজিল্যান্ডের রাচিন রবীন্দ্র, বেন লকারস ও ফেলিক্স মারে ও জ্যাকব ভুলা নিয়েছেন একটি করে উইকেট। ২টি উইকেট নিয়েছেন সন্দ্বীপ প্যাটেল।৩১০ রানের কঠিন লক্ষ্যে ব্যাটিংয়ে নেমে নিউজিল্যান্ডের ব্যাটসম্যানরা আসলে মুজিব ও কায়েসের ঘূর্ণির সামনে দাঁড়াতেই পারেননি। ২ রানে প্রথম উইকেট পড়া নিউজিল্যান্ড নিয়মিত বিরতিতেই উইকেট হারিয়েছে। ক্যাটেনে ক্লার্কের ৩৮ আর ডেল ফিলিপস ৩১ রান ছাড়া বলার মতো কোনো স্কোরই নেই তাদের। মুজিব ৪ উইকেট নিয়েছেন ১৪ রানে আর কায়েস ৪ উইকেট নিতে খরচ করেছেন ৩৩ রান।
