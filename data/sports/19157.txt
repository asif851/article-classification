
টেস্ট কিংবা ওয়ানডে ক্রিকেটের দুই সংস্করণই লিগ ভিত্তিতে শুরু হচ্ছে। সম্প্রতি নিউজিল্যান্ডের অকল্যান্ডে আইসিসির পরিচালনা পর্ষদের সভায় এ ব্যাপারে একমত হয়েছে সদস্য সব দেশই। কিন্তু এখন পাকিস্তান বলছে, ভারত যদি ২০১৪ সালে দুই দেশের মধ্যকার দ্বিপক্ষীয় সিরিজ আয়োজনের স্বাক্ষরিত স্মারক মেনে না চলে, তাহলে আইসিসির লিগে যোগ দেওয়া তাদের পক্ষে সম্ভব নয়।
ভারতের সঙ্গে দ্বিপক্ষীয় সিরিজের জন্য স্বাক্ষরিত স্মারককেই এই মুহূর্তে দর-কষাকষির অনুষঙ্গ মনে করছে পাকিস্তান। এ ব্যাপারে পাকিস্তান ক্রিকেট বোর্ডের (পিসিবি) প্রধান নজম শেঠির বক্তব্য খুবই পরিষ্কার, ‘আমরা আইসিসির টেস্ট ও ওয়ানডে লিগের ব্যাপারে তখনই সম্মতি দেব, যখন ভারত ২০১৪ সালে স্বাক্ষরিত সমঝোতা স্মারককে সম্মান জানিয়ে পাকিস্তানের সঙ্গে দ্বিপক্ষীয় সিরিজে অংশ নেবে।’
আইসিসির প্রস্তাব অনুযায়ী ২০১৯ বিশ্বকাপের পর শীর্ষ নয় দলকে নিয়ে হবে টেস্ট চ্যাম্পিয়নশিপ। ২০২১ সালের এপ্রিলের মধ্যে যে দুটো দল শীর্ষে থাকবে, তারা সে বছর জুনে ইংল্যান্ডে ফাইনাল খেলবে। প্রতিটি দল এ সময়ে ছয়টি সিরিজ খেলবে, তিনটি ঘরের মাঠে ও তিনটি বাইরে। প্রতিটি সিরিজেই অন্তত দুটি ম্যাচ খেলতে হবে অংশগ্রহণকারী দলগুলোকে।
অন্যদিকে, ওয়ানডে লিগ হবে ১৩ দল নিয়ে। ২০২০-২১ মৌসুমে শুরু হয়ে এটি চলবে ২০২৩ বিশ্বকাপের আগ পর্যন্ত, প্রথমবার দুই বছর হলেও এরপর থেকে ওয়ানডে লিগ চলবে তিন বছর। সব দল এ সময়ে আটটি সিরিজ খেলার সুযোগ পাবে, প্রতিটি তিন ম্যাচের সিরিজ। ফলে পাঁচ বা সাত ওয়ানডের সিরিজ দেখার দিন শেষ, এটা বলে দেওয়া যায়। তবে পয়েন্ট-পদ্ধতি কী হবে কিংবা প্রতি সপ্তাহের সফর পরিকল্পনা কেমন হবে—এ নিয়ে কোনো সিদ্ধান্ত এখনো নেওয়া যায়নি।
পিসিবি-প্রধান মনে করেন, ‘ভারত-পাকিস্তান সিরিজ ছাড়া এই পদ্ধতি অকার্যকর। আগামী দুই থেকে তিন মাসের মধ্যে ২০১৪ সালে সই হওয়া সমঝোতা স্মারকের কপি সংশ্লিষ্ট কর্তৃপক্ষের হাতে তুলে দেওয়া হবে।’
২০১৪ সালে ভারত ও পাকিস্তানের মধ্যে ২০২৩ সাল পর্যন্ত মোট ৬টি দ্বিপক্ষীয় সিরিজ খেলার ব্যাপারে মতৈক্য হয়। এ ব্যাপারে একটি সমঝোতা স্মারকেও সই করে দুই পক্ষ। এই সমঝোতা স্মারক অনুযায়ী ২০১৫-১৬ মৌসুমে প্রথম সিরিজটি পাকিস্তানের আয়োজন করার কথা ছিল। কিন্তু ভারতকে রাজি করানোর অনেক চেষ্টা করেও পাকিস্তান সে সময় ব্যর্থ হয়। সূত্র: এনডিটিভি।
 
