
‘গত দু-তিন রাত ধরে শান্তিতে ঘুমাতে পারছি’—নাজমুল হোসেনের স্বস্তিটা বোঝা যাচ্ছিল মুঠোফোনে তাঁর কণ্ঠ শুনেই। হাঁটুতে চোট নিয়ে শ্রীলঙ্কা সফর থেকে ফিরে এসেছেন সেই মার্চে। কিন্তু হবে, হচ্ছে করেও চূড়ান্ত হচ্ছিল না চিকিৎসার জন্য তাঁর অস্ট্রেলিয়া যাওয়া। অবশেষে চূড়ান্ত হয়েছে, ৪ জুন অস্ট্রেলিয়ার বিমানে চাপবেন নাজমুল। স্ত্রীও সঙ্গী হবেন তাঁর। মেলবোর্নে তাঁর হাঁটুতে অস্ত্রোপচারের সম্ভাব্য তারিখ ৬ জুন। অস্ত্রোপচার করবেন চিকিৎসক ডেভিড ইয়াং, বারবার মাশরাফি বিন মুর্তজার হাঁটুতে ছুরি চালিয়ে যিনি বাংলাদেশের ক্রিকেটে মোটামুটি পরিচিত নাম।
নাজমুলের হাঁটুর সমস্যা কতটা গুরুতর, সে ব্যাপারে নিশ্চিত হওয়া যায়নি এখনো। চোটের প্রকারভেদে তাঁর মাঠের বাইরে থাকার সময়টা আড়াই মাস থেকে সাড়ে চার মাস পর্যন্ত হতে পারে। তবে এ নিয়ে না ভেবে শেষ পর্যন্ত যে অস্ত্রোপচার হচ্ছে, নাজমুল এতেই খুশি, ‘অনেক দিন বসে ছিলাম চোট নিয়ে। আরও আগে অস্ত্রোপচারটা হলে হয়তো এত দিনে রিহ্যাব শুরু করে দিতে পারতাম। যাই হোক, বিসিবি তবু বিশ্বখ্যাত একজনকে দিয়ে আমার চিকিৎসা করাচ্ছে। বোর্ড চায়, অক্টোবরে নিউজিল্যান্ড সিরিজে যেন আমাকে পাওয়া যায়। আশা করি, তত দিনে প্রস্তুত হয়ে যাব।’
