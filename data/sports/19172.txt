
চন্ডিকা হাথুরুসিংহে বাংলাদেশ দলের কোচ পদ ছেড়ে দেওয়ার পর একবার বাংলাদেশ ঘুরে গেছেন। কেন পদত্যাগ করেছেন, সে ব্যাপারে বিসিবির কাছে ব্যাখ্যাও দিয়েছিলেন তিনি। তাঁর চলে যাওয়ার কারণ নিয়ে কথা বলতে গিয়ে বিসিবি সভাপতি নাজমুল হাসান সংবাদমাধ্যমকে বলেছিলেন, ‘দক্ষিণ আফ্রিকা সফরের প্রথম থেকেই তার (হাথুরুসিংহে) একটা অসন্তুষ্টি ছিল। খেলোয়াড়দের মানসিকতা নিয়েও তার আপত্তি ছিল। এই যে সাকিব (আল হাসান) টেস্ট খেলল না, এটাও সে মেনে নিতে পারেনি। সে একটু অন্য ধরনের, সবাই তো এক মানসিকতার নয়। তার কথা হচ্ছে, কেন ও (সাকিব) খেলবে না? এ রকম গুরুত্বপূর্ণ খেলোয়াড়, গুরুত্বপূর্ণ সময়ে কেন দেশের হয়ে খেলবে না?’
বাংলাদেশ ক্রিকেট এখন হাথুরুসিংহের কাছে অতীত অধ্যায়। লঙ্কান এ কোচ এখন দিনেশ চান্দিমাল-অ্যাঞ্জেলো ম্যাথুজদের নিয়ে ব্যস্ত। কিন্তু হাথুরুসিংহের সামনে ঘুরে-ফিরে বারবারই আসছে বাংলাদেশ। ক্রিকেট ওয়েবসাইট ‘ক্রিকবাজ’কে দেওয়া সাক্ষাৎকারে বিসিবি সভাপতির উদ্ধৃতি দিয়ে তাঁকে প্রশ্ন করা হয়েছিল, বাংলাদেশের দক্ষিণ আফ্রিকা সফরের আগে সাকিবের ছুটি নেওয়াই কি হাথুরুর পদত্যাগের বড় কারণ?
হাথুরুসিংহের জবাব, ‘এটা মোটেও সত্য নয়। নাজমুল হাসান একজন বুদ্ধিমান মানুষ। তিনি হয়তো অন্য কোনো উদ্দেশে এ কথা বলেছিলেন। হয়তো সাকিবকে উদ্বুদ্ধ করতেই কথাগুলো বলেছেন। এখন তো সাকিব অধিনায়ক। তাঁর (বিসিবি সভাপতি) ওই কথাগুলোর অবশ্যই অন্তর্নিহিত কোনো তাৎপর্য আছে। সবকিছু সামলানোর ব্যাপারে তিনি ভীষণ বুদ্ধিমান।’
লঙ্কান কোচকে প্রশ্ন করা হয়েছিল, বাংলাদেশ কোচ হিসেবে ঘরের মাঠে ইংল্যান্ড, অস্ট্রেলিয়াকে টেস্টে হারানোর পর শ্রীলঙ্কার মাঠেও জিতেছেন, চ্যাম্পিয়নস ট্রফির সেমিতেও খেলেছেন, সবকিছু তো ঠিকঠাকই ছিল, তাহলে দায়িত্ব ছাড়লেন কেন? হাথুরুসিংহের ভাষ্য, ‘সবার আগে আমার মনে হয়েছে, বাংলাদেশকে আমি নিজ সামর্থ্যের সেরা জায়গাতেই পৌঁছে দিয়েছি। আরেকটি ব্যাপার হলো, শ্রীলঙ্কা দল আমাকে কোচের চাকরির জন্য চারবার প্রস্তাব করেছে। এরপর আমার পক্ষে দীর্ঘদিন পরিবার থেকে দূরে থাকা সম্ভব নয়। শ্রীলঙ্কার কোচ হওয়াই আমার স্বপ্ন। তাই এটাই ছিল সঠিক সময়।’
