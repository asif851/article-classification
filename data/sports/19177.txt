
অনেক নাটকের জন্ম দিয়ে এ মৌসুমেই বার্সেলোনা ছেড়েছেন নেইমার। দলবদলের বিশ্ব রেকর্ডকে দুমড়ে–মুচড়ে গেছেন পিএসজিতে। অর্ধ মৌসুমও যায়নি, এর মধ্যেই নিজের সিদ্ধান্তে মাথা চাপড়াচ্ছেন পিএসজির প্রাণভোমরা। বার্সা ছেড়ে যাওয়ার সিদ্ধান্ত এখন ভুল মনে হচ্ছে নেইমারের কাছে।
মেসির ছায়ায় থেকে ক্লান্ত হয়ে পড়েছিলেন নেইমার। তাঁকে কেন্দ্র করেই খেলা গড়বে দল, সে আশায় প্যারিসে পাড়ি জমিয়েছেন। এর মাঝেই আলো ছড়িয়েছেন নতুন ক্লাবের হয়ে। পিএসজির হয়ে গোলের পর গোল করছেন, সতীর্থদের দিয়ে গোল করাচ্ছেন। কিলিয়ান এমবাপ্পে ও এডিনসন কাভানির সঙ্গী করে বানিয়েছেন আক্রমণভাগের নতুন ত্রিফলা। বিশ্বের যেকোনো রক্ষণভাগের মেরুদণ্ডে ভয়ের চোরাস্রোত বইয়ে দিচ্ছেন তাঁরা।কিন্তু এত কিছুতেও খুশি হতে পারছেন না। নতুন ক্লাবে এর মধ্যেই কাভানির সঙ্গে ঝামেলায় জড়িয়েছেন। কোচ উনাই এমেরির সঙ্গেও ঠিক মিলছে না তাঁর। এর মাঝেই মার্শেইয়ের বিপক্ষে লাল কার্ড দেখে নিসের ম্যাচে খেলতে পারেননি। এমন ‘ছুটি’ মিলতেই চলে এসেছেন বার্সেলোনায়, প্রিয় বন্ধুদের সঙ্গে দেখা করতে।একদিকে নতুন ক্লাবে মানাতে পারছেন না, উল্টো দিকে পরিবার বানিয়ে ফেলা বার্সেলোনা তাঁর অনুপস্থিতিতেও দুর্দান্ত খেলছে। এমন পরিস্থিতিতে নেইমারের নাকি মনে হচ্ছে, বড্ড ভুল করে ফেলেছেন। বার্সাতেই থাকলে ভালো করতেন তিনি। অন্তত বার্সেলোনার সরকারি টেলিভিশন ‘বেতেভ’ এমন দাবিই করেছে। বেতেভের এমন সংবাদ সাড়া ফেলে দিয়েছে ফুটবল অঙ্গনে।এটা যদি সত্যি হয়ে থাকে, তবে সবচেয়ে অস্বস্তিতে পড়বে পিএসজি। ২২২ মিলিয়ন ইউরোতে একজন খেলোয়াড়কে দলে টেনে এবং রাজসিক সব সুবিধা দেওয়ার পরও যদি মন না পাওয়া যায়, তবে আর কীই-বা করার আছে তাদের! সূত্র: এএস।
