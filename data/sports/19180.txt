
খুলনা টেস্টের শেষ দুটো দিনই আমূলে বদলে দিয়েছে বাংলাদেশ দলকে। টাইগারদের স্বপ্নটা এখন অনেক বিস্তৃত। মুশফিকুর রহিমের দল এখন স্বপ্ন দেখছে টেস্ট জয়ের। ইতিহাসে প্রথমবারের মতো পাকিস্তানের বিপক্ষে টেস্ট সিরিজ জয়ের স্বপ্নটা এখন অনেকটাই বাস্তব সম্মত বাংলাদেশ দলের কাছ থেকে।অন্যতম নির্বাচক ও বাংলাদেশের সাবেক টেস্ট অধিনায়ক হাবিবুল বাশারও ভাবছেন ঠিক একই লাইনে। বার্তা সংস্থা এএফপির সঙ্গে এক আলাপচারিতায় প্রকাশ্য তাঁর মনের ভেতরে লালিত স্বপ্নটি। বাশারও মনে করেন কাল থেকে ঢাকায় শুরু হতে যাওয়া সিরিজের শেষ টেস্টে বাংলাদেশ সব কিছু নিয়েই জয়ের জন্য ঝাঁপাবে।বাশারের স্বপ্নের নেপথ্য কারণ খুলনা টেস্ট থেকে পাওয়া আত্মবিশ্বাস। খুলনায় নিশ্চিত হারকে ড্রয়ে পরিণত করার অভাবনীয় ঢংটাই ঢাকা টেস্টে মানসিক দিক দিয়ে বাংলাদেশকে অনেকটাই এগিয়ে রাখবে, ‘অবশ্যই কাল জয়ের জন্যই খেলা শুরু করবে। পুরো দলের মানসিক দিকটা দারুণ ইতিবাচক আর এই ব্যাপারটাই পাকিস্তানের সঙ্গে আমাদের একটা সূক্ষ্ম পার্থক্য তৈরি করে দেবে।’খুলনা টেস্ট দলের আত্মবিশ্বাসকে অন্য এক উচ্চতাতেই তুলে দিয়েছে বলে অভিমত বাশারের, ‘খুলনা টেস্টের পর বাংলাদেশ দলের আত্মবিশ্বাস এই মুহূর্তে অন্য উচ্চতায়। সেখানে বিপর্যয়কর পরিস্থিতি থেকে দল যেভাবে ঘুরে দাঁড়িয়েছে সেটা অনেক বড় ব্যাপার। এই সিরিজে পাকিস্তানের বৈচিত্র্যপূর্ণ বোলিং আক্রমণের বিপক্ষে বাংলাদেশ দল যেভাবে খেলেছে তার উদাহরণ কিন্তু খুব বেশি নেই। এমন পারফরম্যান্সের পর ঢাকা টেস্টে মুশফিক বাহিনী অবশ্যই জয় ছাড়া অন্য কিছু ভাবছে না।’ঢাকা টেস্টে মুশফিকুর রহিম কিপিং করতে পারবেন কিনা এ নিয়ে আছে বিভিন্ন ধরনের মত। তবে হাবিবুল বাশার মনে করেন পুরোপুরি ফিট না হলে তাঁর কিপিং করাটা উচিত হবে না। সে ক্ষেত্রে দলে মুশফিকের ভূমিকা হবে পুরোপুরিই ব্যাটিং-কেন্দ্রিক। বিকল্প কিপারের কথাও বলেছেন জাতীয় দলের এই নির্বাচক। মুশফিকের চোটের কারণেই কাল লিটন দাসের অভিষেক হতে পারে ইঙ্গিত দিয়েছেন বাশার। অনূর্ধ্ব-১৯ লেভেলে লিটনের কীপিং করার অভিজ্ঞতাটা নাকি যথেষ্টই সমৃদ্ধ।
