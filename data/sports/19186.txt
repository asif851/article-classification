
বেতন-ভাতা নিয়ে ক্রিকেটারদের সঙ্গে টানাপোড়েন নিষ্পত্তি না হলেও আগস্টে বাংলাদেশ সফরের আগে স্টিভ স্মিথদের প্রস্তুতির কোনো ঘাটতি রাখছে না ক্রিকেট অস্ট্রেলিয়া (সিএ)। অস্ট্রেলিয়ার নর্দান টেরিটরি (এনটি) ডারউইনে ১০ আগস্ট থেকে এক সপ্তাহের অনুশীলন ক্যাম্প করবে অস্ট্রেলিয়া দল।
এই মুহূর্তে ক্রিকেট ব্যস্ততা নেই স্মিথদের। মুশফিকদের মতো তাঁদের ঘরোয়া ক্রিকেটের সূচিটা ফাঁকা। বাংলাদেশ সফরের আগে নিজেদের ঝালিয়ে নিতে ডারউইনের মারারা ক্রিকেট গ্রাউন্ডে সাত দিনের একটা প্রস্তুতি ক্যাম্প আয়োজন করেছে সিএ। প্রস্তুতির অংশ হিসেবে ১৪ আগস্ট থেকে নিজেদের মধ্যে তিন দিনের একটা ম্যাচ খেলবেন স্মিথ-ওয়ার্নাররা। গত ফেব্রুয়ারিতে ভারত সফরের আগে দুবাইয়ে এমন অনুশীলন ক্যাম্প করেছিল অস্ট্রেলিয়া। অনুশীলনের জন্য ডারউইন বেছে নেওয়ার ব্যাখ্যায় অস্ট্রেলিয়া দলের পারফরম্যান্স ম্যানেজার প্যাট হাওয়ার্ড বলেছেন, ‘বাংলাদেশের মতো কন্ডিশন পেতে এনটি ক্রিকেটের সঙ্গে কাজ করা। বছরের শুরুতে ভারত সফরের আগে দুবাইয়ে আমরা এটা করেছিলাম। ডারউইন থেকে সরাসরি বাংলাদেশে রওনা দেওয়ার আগে সম্ভাব্য সেরা প্রস্তুতি নিতে পারবে দল।’ ডারউইনে এখন শুষ্ক মৌসুম। একই আবহাওয়া থাকবে আগস্টেও। তাপমাত্রা থাকবে ২১ থেকে ৩২ ডিগ্রি সেলসিয়াসের মধ্যে। এনটি ক্রিকেটের প্রধান নির্বাহী সিইও ট্রয় ওয়াটসন তাই বলছেন, ‘বাংলাদেশে যে কন্ডিশনে তারা খেলবে, অনেকটা সে রকম পরিবেশে প্রস্তুতির আয়োজন করছি। এতে খেলোয়াড়েরা দারুণ উপকৃত হবে।’ ১৮ আগস্ট ঢাকায় এসে পৌঁছার কথা অস্ট্রেলিয়া দলের। সূত্র: ক্রিকেট অস্ট্রেলিয়া, বিবিসি।
