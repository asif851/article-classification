
কদিন ধরেই শোনা যাচ্ছিল বিপিএলের তৃতীয় আসর মাতাতে আসছেন শহীদ আফ্রিদি-ক্রিস গেইলরা। আজ জানা গেল তাঁদের দলের নামও। আফ্রিদি-গেইলদের সঙ্গে বিপিএলে এখনো পর্যন্ত নিবন্ধিত বিদেশি খেলোয়াড় সংখ্যা ১৯৬। মিরপুরে সংবাদ সম্মেলনে বিপিএল গভর্নিং কাউন্সিলের সদস্যসচিব ইসমাইল হায়দার মল্লিক আনুষ্ঠানিকভাবে জানালেন, বিপিএলের সময়সূচি ও খেলোয়াড়দের মূল্য। বিপিএলে ঢাকার হয়ে মাঠ রাঙাবেন লঙ্কান কিংবদন্তি কুমার সাঙ্গাকারা। পাকিস্তানি অলরাউন্ডার শহীদ আফ্রিদিকে পাচ্ছে সিলেট। আফ্রিদি এর আগে খেলেছেন ঢাকার হয়ে। আগের আসরের মতো এবারও ক্রিস গেইল জ্বলে উঠতে চাইবেন বরিশালের জার্সিতে। শোয়েব মালিককে নিশ্চিত করেছে কুমিল্লা, চট্টগ্রামে তিলকরত্নে দিলশান। আরেক লঙ্কান অলরাউন্ডার থিসারা পেরেরা খেলবেন রংপুর রাইডার্সে।নিবন্ধিত বিদেশি খেলোয়াড়দের মধ্যে পাকিস্তান ও ইংল্যান্ডের ৫৩, ওয়েস্ট ইন্ডিজের ৩৪, শ্রীলঙ্কা ২৫, দক্ষিণ আফ্রিকা ও অস্ট্রেলিয়ার ৪ জন​ করে, নিউজিল্যান্ডে ২ জন, জিম্বাবুয়ের ৬, অন্যান্য দেশের ১৫ জন।গেইল-আফ্রিদিদের মতো তারকাদের কত টাকায় ফ্র্যাঞ্চাইজিগুলো ভিড়িয়েছে, জানা না গেলেও ৭০ হাজার ডলারের বেশি অর্থের দায়িত্ব নেবে না, স্পষ্ট করে দিয়েছেন মল্লিক। তবে খেলোয়াড়দের ৭০ হাজার ডলারের বেশি দাম দিয়ে কেনার সুযোগটা রাখা হলো কেন? ইসমাইল বললেন, ‘আফ্রিদি, গেইল, মালিকের মতো ক্রিকেটারদের ৭০ হাজার ডলারে আনা কঠিন। এটা আমরা সভা করে ঠিক করেছি। চার-পাঁচজন ক্রিকেটারকে ৭০ হাজারের বেশি অর্থ দিয়ে নিতে হয়েছে। টুর্নামেন্টের স্বার্থে এত টাকায় নিতেই হতো। এ ক্রিকেটাররা আমাদের তালিকায় থাকলে ৭০ হাজার ডলারের বেশি পেত না। কিন্তু সবগুলো ফ্র্যাঞ্চাইজি যখন ব্যক্তিগতভাবে যোগাযোগ করবে, তখন তার দাম বাড়বে।’ 
একটি দলে সর্বোচ্চ ১২ জন বিদেশি খেলোয়াড় নিবন্ধিত করতে পারবে। তবে প্রতি ম্যাচে খেলাতে পারবে চারজন। বিসিবির বিপিএল গভর্নিং কাউন্সিলের সরবরাহকৃত তালিকা থেকে অন্তত তিনজনকে যেকোনো ফ্র্যাঞ্চাইজিকে রাখতে হবে। এ, বি, সি ও ডি—খেলোয়াড়দের মোট চারটি গ্রেডিং রয়েছে। ‘এ’ গ্রেডের দাম ৭০ হাজার ডলার, ‘বি’ ৫০ হাজার, ‘সি’ ৪০ ও ‘ডি’ ৩০ ডলার। টুর্নামেন্ট শুরু হবে ২০ নভেম্বর। ফাইনাল ১৫ ডিসেম্বর। প্রতিদিন দুটো করে খেলা হবে। প্রথম ম্যাচ শুরু হবে দুটোয়। দ্বিতীয় ম্যাচ শুরু ৬টা ৪৫ মিনিটে। অধিকাংশ ম্যাচ হবে ঢাকায়, কিছু ম্যাচ হবে চট্টগ্রামে।
