
ছোটবেলার দুরন্ত টেন্ডুলকারকে মা কীভাবে সামলেছিলেন সেটা ভেবে অবাকই হয়ে যান ৪০ বছরের টেন্ডুলকার নিজেই। ২৪ বছরের আন্তর্জাতিক ক্রিকেট ক্যারিয়ার শেষে বিদায়ী ভাষণে আবেগঘন কণ্ঠে জানিয়েছিলেন সেই কথাটাই। সর্বকালের অন্যতম সেরা ব্যাটসম্যান হয়ে ওঠার পেছনে মায়ের ভূমিকাটা স্মরণ করেছিলেন কৃতজ্ঞচিত্তে। এবার ভারতের সর্বোচ্চ বেসামরিক সম্মান ‘ভারতরত্ন’ খেতাবটাও মায়ের প্রতিই উত্সর্গ করেছেন লিটল মাস্টার।রজনী টেন্ডুলকার সত্যিকার অর্থেই রত্নগর্ভা। দুই যুগ ধরে তাঁর ছেলেকে ঘিরেই তোলপাড় হয়েছে ক্রিকেট বিশ্বে। নিজ দেশ ভারতে ছেলে পেয়েছে দেবতার সম্মান। তবে দীর্ঘ এই সময় কখনো মাঠে বসে ছেলের খেলা দেখেননি রজনী। ওয়েস্ট ইন্ডিজের বিপক্ষে টেন্ডুলকারের শেষ টেস্টটাতেই প্রথমবারের মতো মাঠে এসেছিলেন তিনি। কাল ঘোষণা এল টেন্ডুলকার ভারতের প্রথম ক্রীড়াবিদ হিসেবে সর্বোচ্চ রাষ্ট্রীয় সম্মাননা ভারতরত্ন পেতে যাচ্ছেন।সেই অর্জনটাই মায়ের চরণযুগলে যেন নিবেদন করলেন টেন্ডুলকার, ‘আমাকে ভারতরত্নের জন্য মনোনীত করায় খুবই সম্মানিত বোধ করছি। এই পুরস্কারটা আমার মার জন্য। কারণ, তিনি আমার জন্য অনেক ত্যাগ স্বীকার করেছেন।’ নিজের মাকে দিয়ে শুরু করলেও টেন্ডুলকার পর মুহূর্তেই সম্মান জানিয়েছেন ভারতের এ রকম লাখো মায়ের উদ্দেশে, ‘ছোটবেলায় আপনি জীবন সম্পর্কে কিছুই বুঝতে পারেন না। যখন বড় হয়ে যান, তখন সবকিছু উপলব্ধি করতে পারেন। এটা শুধু আমার মায়ের জন্যই নয়। ভারতের লাখ লাখ মায়ের জন্য, যাঁরা তাঁদের সন্তানের জন্য অনেক কিছু বিসর্জন দেন। আমি তাঁদের সবার সঙ্গেই এই পুরস্কারটা ভাগাভাগি করে নিতে চাই।’টেন্ডুলকারের সঙ্গে ভারতরত্ন সম্মাননায় ভূষিত করা হয়েছে বিজ্ঞানী সিএনআর রাওকে। সংবাদ সম্মেলনে তাঁর প্রতিও শ্রদ্ধা জানিয়েছেন লিটল মাস্টার, ‘আমি প্রফেসর সিএনআর রাওকে অভিনন্দন জানাতে চাই। তাঁর সঙ্গে এই পুরস্কারটা পাওয়ায় আমি গর্বিত। বিজ্ঞানের অগ্রগতির ক্ষেত্রে তিনি অনেক বড় অবদান রেখেছেন। পার্থক্য শুধু এটাই যে, ক্রিকেটটা খেলা হয় হাজারো মানুষের সামনে।’ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে
