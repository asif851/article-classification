
মহেন্দ্র সিং ধোনির জন্মদিন, আর টুইটার এ নিয়ে মাতবে না! তা হয় নাকি!
গতকালই ছিল ভারতীয় উইকেটকিপার-ব্যাটসম্যানের ৩৬তম জন্মদিন। টুইটারে ক্রিকেটপ্রেমী, বর্তমান ও সাবেক ক্রিকেটাররা অনেক শুভেচ্ছাও জানিয়েছেন ধোনিকে। তবে বেশির ভাগ অভিনন্দনবার্তায় একটা শব্দ বেশ ঘুরেফিরে এসেছে—হেলিকপ্টার! ধোনির ক্যারিয়ারের সঙ্গে যে এই শব্দটাও জড়িয়ে আছে।
ফুল বা কাছাকাছি লেংথের বলে ব্যাটটাকে হেলিকপ্টারের ডানার মতো ঘুরিয়ে লং অন বা ডিপ স্কয়ার লেগে বাউন্ডারি মারা...ক্যারিয়ারে এই শটটা ধোনি কম খেলেননি। শটটার উদ্ভাবক তিনি, স্লগ ওভারে এই শটে ভূরি ভূরি রানও নিয়েছেন। এমনিই তো আর তাঁর নাম ‘মিস্টার হেলিকপ্টার’ হয়ে যায়নি। ধোনির সঙ্গে বর্তমানে ওয়েস্ট ইন্ডিজ সফরে থাকা সতীর্থ যুবরাজ সিংও জন্মদিনের শুভেচ্ছা জানাতে নিয়ে এলেন ‘হেলিকপ্টার’ শব্দটি, ‘এই দিনটা আরও আনন্দ নিয়ে অনেকবার ফিরে আসুক, মি. হেলিকপ্টার। কেক তোমার অপেক্ষায়!’ ওয়ান ইন্ডিয়া।
আর সাবেক ভারতীয় ব্যাটসম্যান বীরেন্দর শেবাগ অভিনন্দন জানিয়েছেন এভাবে, ‘যে লোকটা ভারতের সমর্থকদের অগণিত খুশির মুহূর্ত উপহার দিয়েছে—শুভ জন্মদিন ধোনি। হেলিকপ্টারটা যেন অনেক দিন ওড়ে আর আমাদের হৃদয়ে এসে নামে।’
শেবাগের টুইটের শেষ কথাটাই অবশ্য ক্রিকেটপ্রেমীদের হৃদয় খুঁড়ে বেদনা জাগায়। ধোনির বয়স যে ৩৬ হয়ে গেছে! ক্রিকেট মাঠে হেলিকপ্টার ওড়ার সময় বুঝি ফুরিয়ে এল! 
