
কঠিন প্রস্তুতি, সহজ যুদ্ধ—সাব্বির রহমানের নিশ্চয়ই জানা আছে। এবার সাব্বির কতটা ভালো করবেন, সেটি সময় বলে দেবে। তবে বাংলাদেশ দলের এই ব্যাটসম্যান আত্মবিশ্বাসী, পরশু থেকে শুরু ত্রিদেশীয় সিরিজের জন্য তিনি প্রস্তুত।
আন্তর্জাতিক ক্রিকেটে যদিও অনেক দিন ধরে ছন্দে নেই সাব্বির। গত জুনে চ্যাম্পিয়নস ট্রফি থেকে সেপ্টেম্বর-অক্টোবরে দক্ষিণ আফ্রিকা সফর পর্যন্ত যে ৭টি ওয়ানডে খেলেছেন, ১৯.১৪ গড়ে করেছেন ১৩৪ রান, সর্বোচ্চ ৩৯। সাব্বির চেষ্টা করছেন ছন্দটা ফিরে পেতে। কাজ করছেন নিজের দুর্বলতা ও শক্তির জায়গা নিয়ে।সাব্বির নিজেই জানালেন, গত কিছুদিনে তিনি কাজ করেছেন স্পিন নিয়ে। নেটে কাজ করছেন ফ্রন্ট ফুট নিয়েও। তবে তিনি জানেন না, দলে এবার তাঁর কী ভূমিকা থাকবে। চন্ডিকা হাথুরুসিংহে বাংলাদেশ দলের কোচ থাকার সময় তাঁকে কখনো তিনে খেলিয়েছেন, কখনো লোয়ার মিডল অর্ডারে।তবে সাব্বির একটা বিষয় নিশ্চিত করেছেন, যে পজিশনেই ব্যাটিং করুন, তিনি আক্রমণাত্মকই খেলবেন, বদলাবেন না তাঁর খেলার ধরন, ‘সাব্বির সব সময়ই আক্রমণাত্মক থাকবে।’ আন্তর্জাতিক ক্রিকেটে প্রায় চার বছর হতে চলল সাব্বিরের। খেলে ফেলেছেন ৮৯ ম্যাচ। যে ৯৩ ইনিংসে ব্যাটিং করেছেন, ৩৯টিতেই নেমেছেন তিনে। কিন্তু আন্তর্জাতিক ক্রিকেটে এখনো একটা সেঞ্চুরির দেখা পাননি। বাংলাদেশ দলের হয়ে তিন অঙ্ক ছুঁতে না-পারার ব্যর্থতা তাঁকে বেশ পোড়ায়, ‘আপনাদের মতো আমিও হতাশ, সেঞ্চুরি করতে পারিনি। চেষ্টা করছি সেঞ্চুরি করার জন্য। চেষ্টা করব আগ্রাসীভাবে নিজের খেলাটা খেলতে।’
