
ঢাকা প্রিমিয়ার ক্রিকেট লিগের প্রথম রাউন্ড শুরু হচ্ছে কাল। প্রথম দিনে যে তিনটি ম্যাচ হচ্ছে, এর মধ্যে নিঃসন্দেহে আবাহনী-কলাবাগান ক্রীড়াচক্রের ম্যাচটিতেই নজর থাকবে বেশি। ফতুল্লায় অনুষ্ঠেয় ম্যাচে মুখোমুখি মাশরাফি বিন মুর্তজা-তামিম ইকবাল। একে অন্যের প্রতিপক্ষ হলে কী হবে, আজ সংবাদ সম্মেলনে ‘বড় ভাই’ আর ‘ছোট ভাই’কেই পাওয়া গেল। 
মিরপুর একাডেমি মাঠে অনুশীলন শেষে দুজনকে পাওয়া গেল আড্ডার মেজাজে। সেই আড্ডা একপর্যায়ে রূপ নিল ‘সংবাদ সম্মেলনে’। তামিম যখন বিভিন্ন প্রশ্নের উত্তর দিচ্ছেন, এর মধ্যেই ‘সাংবাদিক’ হিসেবে আবির্ভূত হলেন পাশে বসে থাকা মাশরাফি। ‘আমার দুটি প্রশ্ন আছে’ বলেই আবাহনী অধিনায়ককে তাঁর প্রশ্ন, ‘আপনি কি অধিনায়ক?’ তামিমের জবাব, ‘হ্যাঁ, আমাকে কাল অধিনায়ক ঘোষণা করা হয়েছে।’ যথাযথ জবাব পেয়ে মাশরাফির দ্বিতীয় প্রশ্ন, ‘অধিনায়কত্ব কতটা উপভোগ করছেন?’ আপাতদৃষ্টিতে প্রশ্নটা বেশ সরল মনে হলেও তামিমের জন্য উত্তরটা যথেষ্ট কঠিন। আন্তর্জাতিক ক্রিকেটে বাংলাদেশ দলের এই বাঁহাতি ওপেনারের কখনো করা হয়নি অধিনায়কত্ব। তবে সাকিব আল হাসান অধিনায়ক থাকার সময় ছিলেন সহ-অধিনায়ক। বর্তমান সময়ে টেস্টেও মুশফিকুর রহিমের ডেপুটি। ঘরোয়া ক্রিকেটে অবশ্য বেশ কিছু টুর্নামেন্ট বা লিগে অধিনায়কত্ব করেছেন তামিম। তবে এখানে সাফল্য পাননি খুব একটা। অধিনায়কত্ব উপভোগের বিষয়টি জানাতে দারুণ ‘টেকনিক’ই অবলম্বন করলেন তামিম, ‘কালকের ম্যাচের পর বুঝতে পারব কতটা উপভোগ করছি। সত্যি বলতে কি, এটাতে এখনো স্থিতি আসেনি। অধিনায়কত্বের বিষয়ে আমাকে অনেক কিছু শিখতে হবে। খুব বেশি অধিনায়কত্ব করিনি। সাম্প্রতিক সময়ে কিছু টুর্নামেন্টে করেছি। এটা অনেকটা ব্যাটিংয়ের মতোই, যত বেশি অনুশীলন করব তত রান পাব। একইভাবে যত বেশি ম্যাচে অধিনায়কত্ব করব, তত উন্নতি হবে।’কাল মাঠেও তামিমকে বড় পরীক্ষাই নেবেন মাশরাফি। যদিও কাগজে-কলমে এই ম্যাচে আবাহনীই এগিয়ে থাকবে। কিন্তু অতীতে দুর্দান্ত অধিনায়কত্বে কাগজে-কলমে এগিয়ে থাকা দলকে হারিয়ে দেওয়ার অভিজ্ঞতা মাশরাফির যথেষ্ট আছে। মাশরাফি-তামিমের জমজমাট এক লড়াই আশা করা যেতেই পারে।
