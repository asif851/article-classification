
বয়স ২১ পুরো হয়নি এখনো। বল হাতে ১৪০-এর ওপর গতি তোলেন নিয়মিত। গত এশিয়া কাপে তো একটি ডেলিভারি ঘণ্টায় ১৫০ ছুঁই ছুঁই ছিল। গত বিশ্বকাপে প্রথমবার খেলতে গিয়েই গতি দিয়ে নজর কেড়েছেন সবার। সেই তাসকিন আহমেদ বোলিং অ্যাকশনের কারণে নিষিদ্ধ হওয়াটা বাংলাদেশের জন্য দুঃসংবাদ তো অবশ্যই। শুধু বাংলাদেশ? ক্রিকেট ইতিহাসে সবচেয়ে দ্রুতগতির বলের রেকর্ডধারী শোয়েব আখতার বলছেন, তাসকিন শুধু বাংলাদেশ নয়, পুরো ক্রিকেট-বিশ্বের সম্পদ।শোয়েব আজ টুইট করেছেন, ‘তাসকিনের জন্য সত্যিই খুব খারাপ লাগছে। আশা করি ও দ্রুত আইসিসি থেকে ছাড়পত্র পেয়ে যাবে। কারণ ও ক্রিকেট-বিশ্বের জন্যই বড় সম্পদ।’ধারাভাষ্যকার হিসেবে কাজ করতে শোয়েব এখন ভারতে। এর আগে ছিলেন এশিয়া কাপেও। সে সময় তাসকিনকে কাছে ডেকে নিয়ে নিজের মুগ্ধতার কথা বলেছিলেন। নিজের অভিজ্ঞতার ঝুলি থেকে বেশ কিছু টিপসও দিয়েছিলেন।খেলোয়াড়ি জীবনে শোয়েব নিজের ​বোলিং অ্যাকশনের অ্যাসিড টেস্টের ভেতর দিয়ে গিয়েছিলেন। তাঁর অ্যাকশন নিয়েও প্রশ্ন ছিল। সেসব প্রশ্ন শোয়েব গুঁড়িয়ে দিয়েছেন দুর্দান্ত ইয়র্কারে। তাঁর প্রত্যাশা, তাসকিনও উতরে যাবেন এই পরীক্ষায়।
