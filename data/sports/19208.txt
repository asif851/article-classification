
নেইমার বার্সেলোনা ছেড়েছেন প্রায় তিন মাস আগে। পিএসজির প্রাণভোমরা হয়ে নিজেকে বেশ গুছিয়ে নিয়েছেন ব্রাজিলীয় ফরোয়ার্ড। কিন্তু এখনো বার্সার ম্যাচের আগে বারবার ঘুরে-ফিরে আসেন। ফুটবল ইতিহাসের অন্যতম সেরা ত্রয়ী ‘এমএসএন’-এর অংশ হিসেবে সাবেক বার্সা ফরোয়ার্ডকে নিয়ে এবারের এল ক্লাসিকোর আগেও আলোচনা হবে, তাতে আর আশ্চর্যের কী?
তবে নেইমারের কাছে বার্সার দিনগুলো এখন অতীতই। স্প্যানিশ সংবাদমাধ্যম মার্কাকে তো জানিয়েই দিয়েছেন, এবারের এল ক্লাসিকো তিনি দেখবেনই না। পিএসজির কাতার সফর আছে। এই মুহূর্তে তাঁর ভাবনাজুড়ে আছে বর্তমান ক্লাবই, ‘এখন আমি শুধু পিএসজিকে নিয়েই ভাবছি। আমি এই ম্যাচটি দেখব না।’
সাবেক ক্লাবের কথা বাদ থাকুক, ফুটবল-ভক্ত হিসেবেও তো এল ক্লাসিকোর উত্তেজনা ছুঁয়ে যাওয়ার কথা ব্রাজিলের অধিনায়ককে। কিন্তু নেইমার এখানে ব্যতিক্রম। পিএসজিতে এসে আপাদমস্তক পেশাদার তিনি। বর্তমান ক্লাবের প্রতি নিজের একাগ্রতা প্রকাশ করতেই যেন এল ক্লাসিকো না দেখার ঘোষণা দিলেন মেসি-সুয়ারেজদের সাবেক সতীর্থ।
কদিন আগেই রিয়াল মাদ্রিদ অধিনায়ক সার্জিও রামোস বলেছিলেন, এল ক্লাসিকোয় তাঁদের অন্যতম হুমকি ছিলেন নেইমার। লিওনেল মেসির পাশেও নিজেকে আলাদা করে চিনিয়েছেন। বার্সার হয়ে ১২৩ ম্যাচে ৬৮ গোল তাঁর। কিন্তু এক বনে নাকি দুই বাঘ থাকতে পারে না। তাই নিজের সাম্রাজ্য গড়ার প্রত্যয় নিয়ে লা লিগা ছেড়ে ফ্রেঞ্চ লিগ ওয়ান আলোকিত করছেন নেইমার। এই মৌসুমে লা লিগার প্রথম এল ক্লাসিকোতেও তাই নেইমারের ছায়াটা ভালোভাবেই থাকবে সান্তিয়াগো বার্নাব্যুতে।
