
অস্ট্রেলিয়ার বিপক্ষে ম্যাচের আগে আত্মবিশ্বাস অর্জনই ছিল লক্ষ্য। আজ কুয়ালালামপুরে মালয়েশিয়ার বিপক্ষে প্রীতি ম্যাচে সে আত্মবিশ্বাস কিছুটা হলেও কি অর্জিত হয়েছে বাংলাদেশের? ম্যাচের ফল গোলশূন্য। শাহ আলম স্টেডিয়ামে তিন বছর আগে এই মালয়েশিয়ার বিপক্ষেই একটি প্রীতি ম্যাচে ১-১ গোলে ড্র করে ছিল বাংলাদেশ। আজ স্কোরলাইনে কোনো সংখ্যা না বসলেও ফল সেই তিন বছর আগের পুনরাবৃত্তিই।আজ বাংলাদেশের খেলা অবশ্য ছিল অনেক বেশি পরিশীলিত। অনেক বেশি গোছানো। কিন্তু সত্যি বলতে কী, প্রতিপক্ষের রক্ষণভাগে খুব কমই আতঙ্ক ছড়াতে পেরেছেন বাংলাদেশের ফুটবলাররা। আক্রমণের দিক দিয়ে পুরো খেলাতেই এগিয়ে ছিল মালয়েশিয়া। সেদিক দিয়ে হিসেব করলে আজ বাংলাদেশের রক্ষণ ছিল অনেক বেশি আঁটসাঁট, গোছানো। গোলবারে শহীদুল আলম সোহেল কয়েকটি দুর্দান্ত সেভ করে অস্ট্রেলিয়া ম্যাচের আগে নিজেকে প্রমাণ করেছেন দারুণভাবেই।পুরো খেলায় বাংলাদেশের আক্রমণ বলতে দুটো। ২৭ মিনিটে জামাল ভূঁইয়ার একটি এক প্রচেষ্টার আক্রমণ থেকে দলকে বাঁচান মালয়েশীয় গোলরক্ষক। ৩৪ মিনিটে দারুণ রানিংয়ে মালয়েশিয়ার রক্ষণে প্রবেশ করলেও কেন যেন পায়ে পা বেজে পড়ে যান হেমন্ত ভিনসেন্ট।৩৬ মিনিটে বাংলাদেশ সীমানায় ফ্রি-কিক পায় মালয়েশিয়া। কিন্তু সেই ফ্রি-কিক দারুণভাবে ফিরিয়ে দেন শহীদুল। ৬২ মিনিটে আবারও ফারহানের একটি তীব্র শট ফেরান ওই শহীদুল। এর পর মালয়েশিয়ার আরও একটি আক্রমণ প্রতিহত করেন বাংলাদেশের রক্ষণ সেরা ইয়াসিন খান।দ্বিতীয়ার্ধের ৭২ মিনিটে একটি ভালো আক্রমণ করেছিল বাংলাদেশ। কিন্তু ফাইনাল পাসটি ধরার কেউ না থাকায় কোনো বিপদ হয়নি মালয়েশিয়ার। ৮০ মিনিটে মালয়েশিয়ার একটি নিশ্চিত প্রচেষ্টা কর্নারের বিনিময়ে রক্ষা করেন তপু বর্মণ।পুরো খেলায় স্ট্রাইকার জাহিদ হাসান এমিলি ছিলেন যথারীতি নিষ্প্রভ। খেলার শেষ দিকে কোচ লোডভিক ডি ক্রুইফ মাঠ থেকে উঠিয়ে নেন জামাল ভূঁইয়াকে। অধিনায়ক মামুনুল আর সোহেল রানাকেও আর মাঠে রাখেননি তিনি। ৭৫ মিনিটে মাঠে নামেন এনামুল। তিনি অবশ্য আক্রমণের চেয়ে রক্ষণে বেশি ব্যস্ত ছিলেন। মাঠে নামেন মোনায়েম খান রাজু, ইমন মাহমুদ আর তকলিচ আহমেদও।আগামী ৩ সেপ্টেম্বর পার্থের এনআইবি স্টেডিয়ামে বিশ্বকাপ বাছাইপর্বের ম্যাচে অস্ট্রেলিয়ার মুখোমুখি হবে বাংলাদেশ। মালয়েশিয়া থেকেই বাংলাদেশ দল সারাসরি ধরবে পার্থের বিমান।
