
এএফসি অনূর্ধ্ব-১৬ চ্যাম্পিয়নশিপের চূড়ান্ত পর্বে খেলতে ৮ সেপ্টেম্বর থাইল্যান্ড যাবে বাংলাদেশের মেয়েরা। এ জন্যই ঈদের ছুটি পায়নি তারা, ঈদ কেটেছে মতিঝিলে বাফুফে ভবনের আবাসিক ক্যাম্পে।
সারা বছরই অবশ্য অনুশীলনের মধ্যে রয়েছে বাংলাদেশের মেয়েরা। চীন, জাপান, সিঙ্গাপুর মিলিয়ে তারা অনেক প্রস্তুতি ম্যাচ খেলা হয়েছে। গত জুলাইয়ে কৃষ্ণার দল সর্বশেষ প্রস্তুতি ম্যাচ খেলেছে দক্ষিণ কোরিয়ায়। একেবারেই শেষ পর্বে ভিয়েতনামে আরও কয়েকটি প্রস্তুতি ম্যাচ খেলেই কৃষ্ণাদের থাইল্যান্ডে পা ফেলার কথা ছিল। কিন্তু শেষ পর্যন্ত পরিকল্পনা বদলেছে বাফুফে। মূল পর্বের আগে প্রস্তুতি ম্যাচ খেলতে গিয়ে চোটের আশঙ্কা ও ভ্রমণক্লান্তি এড়াতেই বাতিল করা হয়েছে ভিয়েতনাম সফর।
আট জাতির এই টুর্নামেন্টের বর্তমান চ্যাম্পিয়ন উত্তর কোরিয়া, রানার্সআপ জাপান। এই দুই দলই বাংলাদেশের গ্রুপসঙ্গী। ‘বি’ গ্রুপের অন্য দল অস্ট্রেলিয়া। গ্রুপটি বাংলাদেশের জন্য মৃত্যুকূপ। বাংলাদেশ তবু আত্মবিশ্বাস হারাচ্ছে না। কোচ গোলাম রব্বানী কাল বললেন, ‘আমরা জানি কাদের সঙ্গে খেলতে হবে। তাই বলে মোটেও ভয় পাচ্ছে না মেয়েরা। আগের সময়ের হারার আগেই হেরে যাওয়ার মানসিকতা একেবারেই বদলে গেছে। কোরিয়া ও জাপানে গিয়ে খেলে এসেছে এই দল। ওরা বিশ্বাস করে আগের চেয়ে আরও ভালো খেলতে পারে সবাই। প্রতিপক্ষ যে-ই হোক আমাদের লক্ষ্য একটাই, ভালো খেলতে হবে।’
 
