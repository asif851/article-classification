
কাঁধের অস্ত্রোপচার থেকে সেরে ওঠার পর দেশেই বোলিং শুরু করেছিলেন মোস্তাফিজুর রহমান। পেস বোলিং কোচ কোর্টনি ওয়ালশের অধীনে চলেছে তাঁর পুনর্বাসন। নিউজিল্যান্ড সফরকে পাখির চোখ বানিয়ে নিজেকে ফিরে পাওয়ার চেষ্টা করে গেছেন অনেক দিন ধরেই। নিউজিল্যান্ড সফরের দলে সুযোগ পেয়ে তাই সামর্থ্যের পুরোটাই ঢেলে দেওয়ার অপেক্ষায় বাংলাদেশের ‘কাটার মাস্টার’।
নিউজিল্যান্ড সফরের আগে বাংলাদেশ দল এখন অস্ট্রেলিয়ায় কন্ডিশনিং ক্যাম্পে। সিডনির ব্ল্যাকটাউন ইন্টারন্যাশনাল স্পোর্টস পার্কে গোটা দলের সঙ্গে ঘাম ঝরিয়েছেন মোস্তাফিজ। নেটে টানা কয়েক ওভার বল করে নিজের সামর্থ্যে ফেরার ইঙ্গিত দিয়েছেন ভালোভাবেই। দেশে থাকতেই ৯০শতাংশ ফিটনেস ফিরে পেয়েছিলেন। সিডনিতে নিজের ফিটনেস একটু পরখ করে নিচ্ছেন আর কি!আইপিএলে দুর্দান্ত পারফরম্যান্সের পর ইংল্যান্ডে সাসেক্সের হয়ে খেলতে গিয়েছিলেন সীমিত ওভারের ক্রিকেট। সেখানেই কাঁধে চোট পেয়ে অস্ত্রোপচার করাতে হয় তাঁকে। এর পর থেকেই ক্রিকেটের বাইরে তিনি। ঘরের মাঠে আফগানিস্তান ও ইংল্যান্ডের বিপক্ষে সিরিজে দর্শক হয়ে ছিলেন। দর্শক হয়ে ছিলেন সদ্য শেষ হওয়া বাংলাদেশ প্রিমিয়ার লিগেও (বিপিএল)। নিউজিল্যান্ডের বিপক্ষে সিরিজে পুরোপুরি ফিট হয়েই মাঠে নামতে চান তিনি।গত মার্চে টি-টোয়েন্টি বিশ্বকাপে কলকাতায় নিউজিল্যান্ডের বিপক্ষে দারুণ বোলিং করেছিলেন মোস্তাফিজ। ২২ রানে নিয়েছিলেন ৫ উইকেট। যদিও ব্যাটিং ব্যর্থতায় সে ম্যাচে বড় হারের লজ্জাই পেতে হয়েছিল বাংলাদেশকে। দলের ইনিংস গুটিয়ে গিয়েছিল এক শর নিচে। এবারের নিউজিল্যান্ড সফরে তাই কলকাতার সেই স্পেল থেকেই শুরু করতে চান মোস্তাফিজ।
