
মারিও বালোতেল্লির গোলের আগে-পরে কেভিন-প্রিন্স বোয়েটাংয়ের আরও দুই গোল চ্যাম্পিয়নস লিগের গ্রুপ পর্বে টানা ১১ বারের মতো পৌঁছে দিয়েছে ইতালীয় জায়ান্ট এসি মিলানকে। কাল সান সিরোয় অনুষ্ঠিত ম্যাচে তারা পিএসভি আইন্দোভেনকে হারিয়েছে ৩-০ গোলে। সপ্তাহ খানেক আগে হল্যান্ডে অনুষ্ঠিত প্রথম লেগের খেলাটি ড্র হয়েছিল ১-১ গোলে।খেলার নবম মিনিটে বোয়েটাংয়ের গোলে এগিয়ে যায় মিলান। ৫৫ মিনিটে বালোতেল্লি দ্বিগুণ করেন গোলের ব্যবধান। খেলা শেষ হওয়ার ১৩ মিনিট আগে বোয়েটাংয়ের আরও এক গোলে জয় সুনিশ্চিত করে মিলান।খেলার শুরু থেকে আক্রমণ-পাল্টা আক্রমণের তোড় ইঙ্গিত দিচ্ছিল দুর্দান্ত এক লড়াইয়ের। অষ্টম মিনিট পর্যন্ত খেলাটি ছিল ‘কেউ কারে নাহি ছাড়ে’ ধরনের। খেলায় প্রথম পরিষ্কার গোলের সুযোগ এসেছিল পিএসভিরই। টিম মাতাভজের হেড দুর্দান্ত ডাইভে রক্ষা করেন এসি মিলান গোলরক্ষক আবিয়াত্তি। নবম মিনিটে গোল পেয়ে যায় মিলান। প্রায় ২৫ মিটার দূর থেকে বোয়েটাং দারুণ এক শটে পরাভূত করেন পিএসভি গোলরক্ষক জেরন জোতকে।মিলান গোলরক্ষক আবিয়াত্তি এর কিছুক্ষণ পরেই পিএসভির অ্যাডাম মাহেরের দারুণ এক ভলি ঠেকিয়ে দেন দুর্দমনীয় ক্ষিপ্রতায়। এসি মিলানের রিকার্ডো মনতোলিভোর ডান পায়ের শট লক্ষ্যে পৌঁছতে ব্যর্থ হয়। এর পরপরই স্টিভেন এল শারাওয়ির শট বারে লেগে প্রতিহত হয়।
খেলার ৪১ মিনিটে পিএসভির জেতো উইলিয়ামসের বাঁপ্রান্ত থেকে বাড়ানো একটি ক্রস-শট ক্রসবারে লাগে। প্রথমার্ধের একেবারে শেষের দিকে গোল পরিশোধের দারুণ এক সুযোগ হারায় পিএসভি। খুব কাছ থেকে জিওরজিনহো ভিজনালডামের নেওয়া শট ঠেকান মিলান গোলরক্ষক আবিয়াত্তি। খেলার ৫৫ মিনিটে এল শারাওয়ির কর্নার থেকে ফিলিপে মেক্সেসের ফ্লিক দারুণ ভলিতে জালে জড়ান বালোতেল্লি।
দুই গোলে এগিয়ে যাওয়ার পর ম্যাচের পুরো নিয়ন্ত্রণ চলে আসে এসি মিলানের হাতে। ৭৭ মিনিটে পিএসভির বক্সে বল পেয়ে বোয়েটাং বাঁ পায়ের শটে নিজের দ্বিতীয় ও ম্যাচের তৃতীয় গোলটি করে মিলানকে নিয়ে যান চ্যাম্পিয়নস লিগের গ্রুপ পর্বে। সূত্র: রয়টার্স।
 
