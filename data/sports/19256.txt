
সরফরাজ আহমেদের আর তর সইছে না। অধীর অপেক্ষায় আছেন পাকিস্তান অধিনায়ক। কবে পাকিস্তানে আসবে বিশ্ব একাদশ, কবে আবার পাকিস্তানি ক্রিকেটপ্রেমীরা চোখের সামনে দেখতে পারবে বিশ্বসেরা তারকাদের। তামিম-আমলাদের জন্য তাই অপেক্ষার প্রহর গুনছে গোটা পাকিস্তান।
২০০৯ সালে শ্রীলঙ্কা দলের ওপর সন্ত্রাসী হামলার পর থেকেই কার্যত নিজেদের মাঠে আন্তর্জাতিক ক্রিকেট খেলছে না পাকিস্তান। ২০১৫ সালে জিম্বাবুয়ে সফর দিয়ে সীমিত ওভারের ক্রিকেট ফিরেছিল। কিন্তু এরপর আর কোনো টেস্ট দল পাকিস্তান সফরে যায়নি। পাকিস্তান নিজেদের নিরাপত্তাব্যবস্থা সম্পর্কে অন্যদের নিশ্চিত করতে এর মাঝে অনেক উদ্যোগই নিয়েছে। গত মার্চে পাকিস্তান সুপার লিগের (পিএসএল) ফাইনাল অনুষ্ঠিত হয়েছিল লাহোরে। তাতে ড্যারেন স্যামি, মারলন স্যামুয়েলস, ক্রিস জর্ডানদের সঙ্গে খেলতে গিয়েছিলেন বাংলাদেশের এনামুল হকও।
এরই পরবর্তী ধাপ হিসেবে পাকিস্তানের মাটিতে তিনটি টি-টোয়েন্টি ম্যাচের আয়োজন করছে আইসিসি। ১২, ১৩ ও ১৫ সেপ্টেম্বর লাহোরে হবে ম্যাচ তিনটি। যেহেতু বিশ্ব ক্রিকেটের অভিভাবকের উদ্যোগ, তাই ম্যাচ তিনটি পেয়েছে আন্তর্জাতিক মর্যাদা। পাকিস্তান অধিনায়ক সরফরাজ এ নিয়ে দারুণ রোমাঞ্চিত, ‘বিশ্ব একাদশকে পাকিস্তানে আসতে দেখে আমি খুবই রোমাঞ্চিত। নিজ দেশের দর্শকদের সামনে খেলতে মুখিয়ে আছি।’
সরফরাজের আশা, এ সিরিজ দিয়ে পাকিস্তান নিয়ে ভুল ভাঙবে সবার, ‘আমি নিশ্চিত, বিশ্ব একাদশের এই সফর দিয়ে পুরো ক্রিকেট দুনিয়া ও সংবাদমাধ্যম পাকিস্তানকে আরও ভালোভাবে বুঝতে ও জানতে শিখবে। তারা বুঝবে, পাকিস্তানিরা শান্তিপ্রিয় জাতি, অতিথিপরায়ণ জাতি এবং পাকিস্তানিরা ক্রিকেট খেলাটা অসম্ভব ভালোবাসে।’
স্থানীয় দর্শকদের সামনে খেলার অনুভূতি ভুলে যেতে বসেছে পাকিস্তান জাতীয় দল। অধিনায়কের আশা, এ ম্যাচগুলো খেলোয়াড়দের যেমন হারিয়ে বসা সে স্বাদ ফেরত দেবে, তেমনি সমর্থকদেরও উল্লসিত করে তুলবে ভবিষ্যৎ নিয়ে, ‘অপেক্ষা শেষ হতে চলেছে। আমি নিশ্চিত, আরও ভালো সময় অপেক্ষা করছে আমাদের জন্য।’ সূত্র: জিও নিউজ।
বিশ্ব একাদশ স্কোয়াড: হাশিম আমলা, তামিম ইকবাল, ফাফ ডু প্লেসি, জর্জ বেইলি, পল কলিংউড, বেন কাটিং, ডেভিড মিলার, গ্রান্ট এলিয়ট, টিম পেইন, থিসারা পেরেরা, ইমরান তাহির, ড্যারেন স্যামি, মরনে মরকেল, স্যামুয়েল বদ্রি।কোচ: অ্যান্ডি ফ্লাওয়ার।
