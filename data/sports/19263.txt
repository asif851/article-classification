
সময়টা খুব বাজে যাচ্ছে জিম্বাবুয়ের। আফগানিস্তানের মতো দলের সঙ্গেও পেরে উঠছে না ১৯৯২ সালে টেস্ট মর্যাদা পাওয়া দেশটি। আইসিসির সহযোগী এই সদস্যদেশটির কাছে ওয়ানডে সিরিজ খোয়ানোর পর টি-টোয়েন্টি সিরিজেও হার। গত তিন মাসে চারবার আফগানদের কাছে সিরিজ হারের লজ্জায় পড়তে হয়েছে। দুবার ওয়ানডেতে, দুবার টি-টোয়েন্টিতে! এমন অবস্থা থেকে নিজেদের বের করে নিয়ে আসতে চায় জিম্বাবুয়ে। ডেভ হোয়াটমোরকে এক বছর আগেই প্রধান কোচের পদে বসানো হয়েছে। এবার বোলিং কোচ ও ব্যাটিং পরামর্শক হিসেবে যোগ দিচ্ছেন মাখায়া এনটিনি ও মারভান আতাপাত্তু।দক্ষিণ আফ্রিকার সাবেক পেসার এনটিনি দায়িত্ব নেবেন ফেব্রুয়ারির মাঝামাঝি সময় থেকে। শ্রীলঙ্কার সাবেক অধিনায়ক আতাপাত্তু বাংলাদেশের বিপক্ষে টি-টোয়েন্টি সিরিজেই জিম্বাবুয়ের ব্যাটিং পরামর্শক হিসেবে কাজ করবেন।এনটিনি ও আতাপাত্তু—দুজনই ক্রিকেটের খুব বড় নাম। দুজনই নিজ নিজ দেশের সেরাদের একজন। দেখা যাক, সেরাদের ছোঁয়ায় নিজেদের সেরাটা জিম্বাবুয়ে ফিরে পায় কি না। ক্রিকইনফো।
