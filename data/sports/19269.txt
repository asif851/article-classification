
ওয়েইন রুনি ক্লাব ছাড়তে চাইছেন। কিনে নিতে রাজি চেলসিও। মাঝে শুধু ম্যানচেস্টার ইউনাইটেড গোঁ ধরে বসে থেকে ঝামেলা বাধিয়ে দিল। কাভানি-ফ্যালকাওরা বিশাল অঙ্কের ট্রান্সফার ফি নিয়ে ক্লাব ছেড়ে খবরের শিরোনাম হচ্ছেন বটে। কিন্তু দলবদলের বাজারে আসলে সবচেয়ে আকর্ষণীয় নাটকটা মঞ্চস্থ হচ্ছে রুনিকে ঘিরেই। এত দিন নানা গুঞ্জন শোনা যাচ্ছিল। কিন্তু রুনিকে কিনতে চেয়ে ইউনাইটেডের কাছে আনুষ্ঠানিক প্রস্তাব পাঠানোর কথা পরশু সরাসরি স্বীকার করেছেন চেলসি কোচ হোসে মরিনহো। এখন অপেক্ষা নাটকের শেষ দৃশ্য দেখার। ওল্ড ট্রাফোর্ড থেকে মরিনহো যে রুনিকে স্টামফোর্ড ব্রিজে নিয়ে আসার চেষ্টা করছিলেন সেটা অনেকেরই জানা। এ নিয়ে নানা গুঞ্জনও চলছিল। কিন্তু রুনির গায়ে ‘নট ফর সেল’ ট্যাগ লাগিয়ে সে গুঞ্জন উড়িয়ে দিয়েছিলেন ময়েস। তবে ব্যাংককে প্রাক-মৌসুম প্রস্তুতি ম্যাচ শেষে সংবাদ সম্মেলনে রুনির প্রতি আগ্রহটা আরও একবার জানান দিয়ে মরিনহো স্বীকার করলেন চেলসির পক্ষ থেকে ইউনাইটেডের কাছে আনুষ্ঠানিক প্রস্তাব পাঠানোর কথা, ‘আমরা ওকে (রুনি) পছন্দ করি, ওকে দলে পেতে চাই এবং সে প্রস্তাবও দিয়েছি। আমাদের আর কিছু বলার নেই, কিছু করারও নেই। এখন এই প্রক্রিয়াটিকে আমাদের সম্মান জানাতে হবে এবং নৈতিক থাকতে হবে।’ কত দামে রুনিকে কিনতে চাইছেন সেটা অবশ্য খোলাসা করেননি চেলসি কোচ। তবে ব্রিটিশ সংবাদমাধ্যমের খবর, রুনির জন্য সাড়ে ১১ মিলিয়ন ইউরোর সঙ্গে হুয়ান মাতা বা ডেভিড লুইজের একজনকে দিতে রাজি চেলসি। মরিনহো অবশ্য এটাকে গুঞ্জন বলে উড়িয়ে দিলেন, ‘প্রস্তাবটা একটা নির্দিষ্ট অঙ্কের অর্থের। এর সঙ্গে কোনো খেলোয়াড় দেওয়া-নেওয়ার ব্যাপার জড়িত নয়।’প্রাক-মৌসুম প্রস্তুতিতে দল নিয়ে সিডনি থাকা ডেভিড ময়েসও হয়তো শুনেছেন মরিনহোর আনুষ্ঠানিক বিবৃতি। আগেও অনেকবার একই কথা বলেছেন বলে এ নিয়ে আর কিছু বলতে রাজি হলেন না তিনি। তবে ইউনাইটেডের হয়ে মরিনহোকে জবাবটা দিয়েছেন ক্লাবের শুভেচ্ছাদূত ব্রায়ান রবসন, ‘ময়েস আগেও বলেছেন রুনি বিক্রির জন্য নয়। আমাদের মনে হয় এই ব্যাপারে কথা এখানেই শেষ।’হতে পারে এটা কোনো কৌশল। কিংবা হয়তো সত্যি সত্যিই ইউনাইটেড ছাড়তে চায় না রুনিকে। তবে শেষ পর্যন্ত ইংলিশ স্ট্রাইকারকে না পেলেও অন্য কারও দিকে হাত বাড়াতে চান না মরিনহো। ব্যাপারটা এখন ‘হয় রুনি, নয় কেউ না’—এমন পর্যায়ে চলে গেছে কিনা এমন প্রশ্নের জবাবেই বোঝা গেল কতটা মরিয়া চেলসি কোচ, ‘হ্যাঁ। ঠিক তাই।’ শেষ পর্যন্ত অবশ্য কাজটা খুব একটা সহজ হবে বলে মনে হয় না মরিনহোর জন্য। রুনিকে পাওয়ার লড়াইয়ে এখন তিনি আর একা নন বলে মনে হচ্ছে। দল নিয়ে ভিয়েতনামের হ্যানয়ে থাকা আর্সেনাল কোচ আর্সেন ওয়েঙ্গারও পরশু আগ্রহ দেখিয়েছেন ইউনাইটেড স্ট্রাইকারের প্রতি। এমনকি রুনির বিশাল সাপ্তাহিক বেতনটাও তাদের সাধ্যের মধ্যেই বলে জানিয়েছেন ওয়েঙ্গার, ‘এখনো ওর চুক্তি শেষ হতে দুই বছর বাকি সুতরাং সিদ্ধান্তটা আসলে ইউনাইটেডের ওপর। তবে রুনির বেতন নিয়ে আমাদের কোনো সমস্যা নেই।’ক্লাবের হয়ে ২৭৮ ম্যাচে ১৪১ গোল করা স্ট্রাইকারকে বিক্রি করতে না চাইলেও দলবদলের বাজারে একেবারে বসে নেই ম্যানচেস্টার ইউনাইটেডও। বাজেট নিয়ে কোনো সমস্যা না থাকায় ময়েস হাত বাড়িয়েছেন টটেনহাম মিডফিল্ডার গ্যারেথ বেলের দিকে। ব্রিটিশ সংবাদমাধ্যমের খবর, গত মৌসুমে প্রিমিয়ার লিগের সেরা ফুটবলারকে পেতে প্রায় ৭০০ কোটি টাকা পর্যন্ত দিতেও রাজি ইউনাইটেড! ওয়েবসাইট।
