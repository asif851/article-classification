
ভারতীয় ক্রিকেট দলের জার্সির পৃষ্ঠপোষকতা থেকে সরে দাঁড়াচ্ছে ‘স্টার’। আগামী ৩১ মার্চ বর্তমান চুক্তির মেয়াদ শেষ হওয়ার পর নতুন চুক্তিতে না যাওয়ার সিদ্ধান্ত নিয়েছে খেলার সম্প্রচারক চ্যানেলটি। পুনে টেস্টে অস্ট্রেলিয়ার বিপক্ষে ৩৩৩ রানে হারের পর ভারতীয় ক্রিকেটের জন্য এটি একটি বড় দুঃসংবাদ বলেই লেখা হয়েছে টাইমস অব ইন্ডিয়ার প্রতিবেদনে। জাতীয় দলের পাশাপাশি স্টার ইন্ডিয়া ভারতীয় নারী ক্রিকেট দল ও অনূর্ধ্ব-১৯ দলের জার্সিরও পৃষ্ঠপোষক।
‘বাণিজ্য-লক্ষ্মী’ ভারতীয় ক্রিকেট দলের সঙ্গে থাকাটাকে যেখানে করপোরেট-সাফল্য হিসেবে দেখা হয়, সেখানে স্টার ইন্ডিয়া কেন সুযোগ থাকা সত্ত্বেও চুক্তি নবায়নে যাচ্ছে না? টাইমস অব ইন্ডিয়া জানিয়েছে, সম্প্রতি ভারতীয় ক্রিকেট বোর্ডে অস্থিরতায় স্টার ইন্ডিয়া পৃষ্ঠপোষকতার আগ্রহ হারিয়েছে। প্রতিষ্ঠানটির প্রধান নির্বাহী কর্মকর্তা উদয় শংকর বলেছেন, ‘আমরা ভারতীয় ক্রিকেট দলের সঙ্গে থাকতে পেয়ে দারুণ গর্বিত। কিন্তু আমরা স্বচ্ছতায় বিশ্বাস করি। এই মুহূর্তে ভারতীয় ক্রিকেটে স্বচ্ছতার অভাব রয়েছে। স্বচ্ছতার নিশ্চয়তা ছাড়া পৃষ্ঠপোষকতার দায়িত্ব পালন করে যাওয়াটা বেশ কষ্টসাধ্য।’উদয় শংকর ভারতীয় ক্রিকেট বোর্ডের সঙ্গে ক্রিকেটের সর্বোচ্চ সংস্থা আইসিসির আর্থিক বিলি-বণ্টনসংক্রান্ত বিরোধের প্রসঙ্গও উল্লেখ করেছেন। সম্প্রতি আন্তর্জাতিক ক্রিকেটে তিন মোড়ল-তত্ত্ব বিলুপ্ত করা হয়েছে। এই প্রস্তাব চূড়ান্ত হলে প্রত্যাশার চেয়ে ভারতের প্রাপ্য অর্থের পরিমাণ কমে যাবে অনেকটাই।উল্লেখ্য, গত বছরের শেষ দিকে বিশ্বখ্যাত ক্রীড়াসামগ্রী প্রস্তুতকারী প্রতিষ্ঠান নাইকি ভারতীয় ক্রিকেটারদের ব্যাটের পৃষ্ঠপোষকতা না দেওয়ার সিদ্ধান্ত নিয়েছিল। কারণ হিসেবে তারা বলেছিল, ভারতের সেরা ক্রিকেটারদের ব্যাট পৃষ্ঠপোষকতায় তাদের কোনো লাভ হচ্ছে না। সূত্র: ইকোনমিক টাইমস।
 
