
ক্লাবের সঙ্গে পৃষ্ঠপোষকতার চুক্তি হয়েছে বিশ্বখ্যাত গাড়ি নির্মাতাপ্রতিষ্ঠান অডির। এমন চুক্তি তো হতেই পারে, তাতে খেলোয়াড়দের কী আসে-যায়! কিন্তু রিয়াল মাদ্রিদ-বার্সেলোনার ফুটবলাররা নিজেদের ভাগ্যবান ভাবতেই পারেন। এই চুক্তির ফলে যে তাঁদের প্রত্যেকের কপালেই জুটছে একটি করে অডি গাড়ি। ক্লাব হিসেবে রিয়াল-বার্সার বাণিজ্যিক-মর্যাদাটা কোথায়—একবার ভাবুন। ব্যবসার স্বার্থে রিয়াল মাদ্রিদ ও বার্সেলোনার প্রত্যেক খেলোয়াড়কে পছন্দমতো মডেলের নতুন গাড়ি দিয়ে দিতেও বাধছে না অডির মতো প্রতিষ্ঠানের!বার্সেলোনার সঙ্গে আরও আগেই এই চুক্তি সেরেছে অডি। রিয়ালের সঙ্গে চুক্তি হলো সম্প্রতি। বার্সেলোনার প্রিমিয়াম পার্টনার অডি, রিয়ালের সঙ্গে গাঁটছড়া বেঁধেছে অফিশিয়াল পার্টনার হিসেবে। ২০১৩ সালের পর এই গত সপ্তাহেও তারা চুক্তি অনুযায়ী বার্সেলোনা ফুটবলারদের নতুন মডেলের গাড়ি উপহার দিয়েছে। রিয়ালের সঙ্গে নতুন করে চুক্তি করে প্রমাণ করেছে, ফুটবল-বাণিজ্যে অন্য কোনো প্রতিদ্বন্দ্বীকে একচুল ছাড় দিতেও রাজি নয় তারা। সে জন্য চুক্তিটা তাদের দুই জায়ান্টের সঙ্গেই। বিশ্বের সবচেয়ে জনপ্রিয় দুই ক্লাবই এই মুহূর্তে অডির হাতে বন্দী—ব্যাপারটা বাণিজ্য জগতে অডির বিরাট এক সাফল্যই।গত সপ্তাহেই বার্সেলোনা ফুটবলারদের হাতে তুলে দেওয়া হয়েছে তাঁদের পছন্দমতো মডেলের গাড়ি। লিওনেল মেসি, নেইমার, লুইস সুয়ারেজ, জাভিসহ অন্যরা হাতে পেয়ে গেছেন পছন্দের গাড়ি। এবার রোনালদো, হামেস রদ্রিগেজ, ক্যাসিয়াস, বেনজেমাদের গাড়ি দিয়ে নিজেদের দায়িত্বটা সেরেছে অডি।অডির সঙ্গে দুই ক্লাবের যত দিনের চুক্তি, এই পুরোটা সময়ই দুই দলের খেলোয়াড়েরা নিজেদের পছন্দমতো মডেল পরিবর্তনের সুযোগ পাবেন। দলে আসা নতুন খেলোয়াড়েরা বেছে নিতে পারবেন নতুন গাড়ি। তবে দল ছাড়ার পর এই গাড়ি ক্লাবকে ফেরত দিয়ে যেতে হবে কি না, এমন কোনো তথ্য অবশ্য জানা যায়নি। সূত্র: মেইল অনলাইন।
