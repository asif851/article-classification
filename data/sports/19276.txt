
অদ্ভুত এক রান আউট! খেলাটা টেস্ট, এ কারণেই আরও অদ্ভুত।
কাল সিডনি টেস্টে এমন অদ্ভুত এক রানআউটেই শেষ হয়েছে মারলন স্যামুয়েলসের ইনিংস। যা দেখে গ্রেগ চ্যাপেলের মনে পড়ে গেছে খেলোয়াড়ি জীবনের একই রকম এক স্মৃতি। যে স্মৃতির অংশীদার আবার বড়ভাই ইয়ান চ্যাপেল।১৯৭৫-৭৬ মৌসুমে অ্যাডিলেড টেস্ট। দিনের শেষ ওভারে ব্যাটিং করছিলেন দুই চ্যাপেল ভাই। শেষ বলটি ছিল লেগ স্টাম্পে একটা হাফ ভলি। শেষ বলেই কি না, সেটিকে সীমানার বাইরে পাঠানোর চেষ্টা না করে মিড উইকেটে খেললেন গ্রেগ। খেলেই শুরু করলেন দৌড়। অন্য প্রান্তে থাকা ইয়ান অবশ্য রান নেওয়ার কথা ভুলেই গিয়েছিলেন। দিনের শেষ বলটা গ্রেগ ঠেকাবেন মনে করেই আয়েশি ভঙ্গিতে দাঁড়িয়ে ছিলেন নন স্ট্রাইকিং প্রান্তে। গ্রেগকে দৌড়ে নিজের কাছাকাছি আসতে দেখে ঘোর ভাঙে ইয়ানের। যখন দৌড় শুরু করলেন, ততক্ষণে ভিভ রিচার্ডসের থ্রো থেকে স্টাম্প ভেঙে দিয়েছেন উইকেটকিপার ডেরিক মারে। ইয়ান চ্যাপেল আউট!দিনের শেষ বল বলেই দুই ব্যাটসম্যানকেই এক সঙ্গে ফিরতে হলো ড্রেসিংরুমে। বড় ভাইকে এভাবে আউট করে এতটাই ভয়ে ছিলেন যে, ইচ্ছে করেই দেরি করে মাঠ ছাড়েন গ্রেগ।তাহলে মার্ক ওয়াহর কী করা উচিত ছিল? তাঁর ‘অপরাধ’ তো ছিল আরও বড়! ১৯৯৫ অ্যাশেজের পার্থ টেস্টে অস্ট্রেলিয়ার প্রথম ইনিংসে শেষ উইকেট জুটি হিসেবে ক্রিজে স্টিভ ওয়াহ ও ক্রেইগ ম্যাকডারমট। স্টিভ ওয়াহর রান ৯৯। উল্টোদিকে মার্ক ওয়াহ! কেন, তিনি কেন? ম্যাকডারমট চোট পেয়েছিলেন বলে তাঁর রানার হিসেবে নেমেছিলেন মার্ক। দুজনে একসঙ্গে ব্যাটিং করেছেন অসংখ্যবার, তার ওপর যমজ ভাই, দুজনের মাঝে বোঝাপড়াটা থাকার কথা দুর্দান্ত। সেদিন হয়েছিল উল্টো। ক্রিস লুইসের বলটি সোজা বোলারের দিকেই খেললেন স্টিভ। ভাইয়ের সেঞ্চুরি পাওয়ার ব্যগ্রতা থেকেই কি না, মার্ক ওয়াহ রান নেওয়ার জন্য দৌড়ে পিচের প্রায় মাঝখানে চলে যান। ভুল বুঝতে পেরে পড়িমরি করে ছুটেও ফিরতে পারেননি। রান আউট মার্ক ওয়াহ, থুরি, ম্যাকডারমট! ইনিংস শেষ, ৯৯ রানে অপরাজিত থেকেই ফিরতে হলো স্টিভকে।প্রথম ঘটনায় ড্রেসিংরুমে ফিরে ইয়ানকে ‘স্যরি’ বলেছিলেন গ্রেগ। তবে ইয়ান জবাবে যা বলেছিলেন, তা ছাপার অক্ষরে লেখা যাচ্ছে না! ওয়াহ ভাইদের মধ্যে কী কথা হয়েছিল, সেটি অবশ্য জানা যায়নি। স্টিভ ওয়াহ নিশ্চয়ই ‘মধুর’ কিছুই বলেছিলেন চার মিনিটের চোট যমজ ভাইকে। সূত্র: সিডনি মর্নিং হেরাল্ড।
