
ন্যু ক্যাম্পে আজকের ঐতিহাসিক ম্যাচে স্পেনের সফলতম দল রিয়াল মাদ্রিদ দর্শক। বাংলাদেশ সময় রাত ১০টায় লা লিগার শিরোপা-নির্ধারণী ‘ফাইনালে’ বার্সেলোনার প্রতিপক্ষ অ্যাটলেটিকো মাদ্রিদ। যাদের সর্বশেষ শিরোপা জয়ের স্মৃতিতে জমেছে ১৮ বছরের ধুলো।লিগে শেষ রাউন্ডে শিরোপা নির্ধারণ অহরহই হয়। এবার ইংলিশ প্রিমিয়ার লিগেই যেমন হয়েছে। কিন্তু শেষ ম্যাচে শিরোপার দুই দাবিদারের লড়াইয়ে শিরোপা নির্ধারণ, এমন ঘটনা ইতিহাসে খুব কমই ঘটেছে। স্পেনে এর আগে ঘটেছে মাত্র দুবার। তাতেও জড়িয়ে আজকের দুই প্রতিপক্ষের নাম৷ সর্বশেষ ১৯৫০-৫১ মৌসুমে মুখোমুখি হয়েছিল অ্যাটলেটিকো ও সেভিয়া। ২-১-এ জিতেছিল অ্যাটলেটিকো। ১৯৪৫-৪৬ মৌসুমে বার্সেলোনার প্রতিপক্ষ ছিল সেভিয়া। ন্যু ক্যাম্পে ১-১ ড্র হলেও ১ পয়েন্টে এগিয়ে থাকায় শিরোপা জেতে সেভিয়া। সেটাই হয়ে আছে সেভিয়ার একমাত্র লিগ শিরোপা!কাকতালীয়ভাবে, আজও ড্র হলে হতাশার আগুনে পুড়বে ন্যু ক্যাম্প৷ অ্যাটলেটিকো বার্সেলোনায় যাচ্ছে ৩ পয়েন্টে এগিয়ে থেকে। শিরোপার জন্য মেসি-জাভিদের আজ জিততেই হবে। অবশ্য জিতলেও বার্সেলোনার পয়েন্ট হবে অ্যাটলেটিকোর সমান ৮৯। সে ক্ষেত্রে বার্সা ২৩তম লিগ শিরোপার আনন্দে ভাসবে মুখোমুখি সাক্ষাতে এগিয়ে থাকায়। স্পেনে সর্বশেষ মুখোমুখি সাক্ষাতে এগিয়ে থেকে শিরোপা জিতেছিল রিয়াল, ২০০৬-০৭ মৌসুমে।এ মৌসুমে পাঁচবার মুখোমুখি হয়েছে দুই দল। একটিতে জিতেছে অ্যাটলেটিকো, বাকি চারবারই ড্র। আজও ড্র হলেই চলে অ্যাটলেটিকোর। অধিনায়ক গাবি আশাবাদী, ‘এটা সহজ হবে না। কিন্তু আমরা অনেক পরিশ্রম করেই এখানে এসেছি। এখন দরকার ভালোভাবে মৌসুমটা শেষ করা।’অ্যাটলেটিকোর সঙ্গে মৌসুমের আগের পাঁচ ম্যাচে বার্সেলোনা গোল পেয়েছে মাত্র দুটি! দুটিই করেছেন নেইমার। এ জন্যই হয়তো চোটের কারণে প্রায় এক মাস মাঠের বাইরে থাকা ব্রাজিলিয়ান ফরোয়ার্ডকে খেলাতে চাইছে বার্সা। যদিও ব্রাজিল কোচ লুইস ফেলিপে স্কলারি চান না বিশ্বকাপের আগে ক্লাবের শেষ ম্যাচে নেইমার ঝুঁকি নিন৷ তবে স্কলারি বললেই যে বার্সা কোচ জেরার্ডো মার্টিনো শুনবেন, সেটা ভাবার কারণ নেই। মিডফিল্ডার জাভির বিশ্বাস, শিরোপা জিতবে বলেই বার্সেলোনা নাটকীয়ভাবে সুযোগ পেয়েছে আবার, ‘আমরা মনে করেছিলাম লিগটা আমরা হারিয়েই ফেলেছি। কিন্তু ফুটবলে এমনটা ঘটেই। এখন সবকিছুই আমাদের পক্ষে। এটা খুবই গুরুত্বপূর্ণ শিরোপা। এটা ঐতিহাসিক সুযোগ। আকর্ষণীয় একটা ফাইনাল হবে।’ এএফপি৷ড্র করলেই চ্যাম্পিয়ন অ্যাটলেটিকোশিরোপা চাইলে জিততেই হবে বার্সাকেএ মৌসুমে বার্সার বিপক্ষে অপরাজিত অ্যাটলেটিকো৷ পাঁচ ম্যাচের একটিতে জয়, চারটিতে ড্র
