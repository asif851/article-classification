
মিরপুর শেরেবাংলা স্টেডিয়ামের জিমনেসিয়ামে কাল দুপুরে পেসার আল আমিনের সঙ্গে আড্ডার মেজাজেই পাওয়া গেল মুস্তাফিজুর রহমানকে। আড্ডার মধ্যেই অবধারিত প্রশ্নটা করা হলো বাঁহাতি পেসারকে, ইংল্যান্ডে যাওয়ার খবর কী? ‘ভিসার বিষয়টি তো আমার হাতে নেই, কী করে বলব?’ মুস্তাফিজের চটজলদি উত্তর।মুস্তাফিজের ইংল্যান্ড-যাত্রা যত দেরি হচ্ছে, ততই টুর্নামেন্টে কাউন্টি দল সাসেক্সে তাঁর ম্যাচের সংখ্যা কমছে। আইপিএল থেকে চোট নিয়ে ফেরা বাংলাদেশ দলের এই বাঁহাতি পেসারের দেড় মাস ধরেই ঠিকানা ছিল বিসিবি একাডেমি ভবন। সেখানে চলছিল তাঁর পুনর্বাসনপ্রক্রিয়া, যেটি শেষ হয়েছে ৯ জুলাই। ভিসার জন্য তিনি পাসপোর্ট জমা দিয়েছিলেন ১১ জুলাই। ১৩ জুলাই ইংল্যান্ডে উড়াল দেওয়ার পরিকল্পনাও ছিল তাঁর। সাসেক্স আগ থেকেই জানিয়েছিল, ১৫ জুলাই ন্যাটওয়েস্ট টি-টোয়েন্টি ব্লাস্ট টুর্নামেন্ট হ্যাম্পশায়ারের বিপক্ষে ম্যাচটিতে ‘দ্য ফিজ’কে চায় তারা।কিন্তু ভিসা জটিলতায় পিছিয়ে যায় মুস্তাফিজের ইংল্যান্ড-যাত্রা। কাল দুপুরেও যখন কথা হচ্ছিল, নিশ্চিত ছিলেন না কবে উড়াল দিতে পারবেন। অনিশ্চয়তার দোলাচলে একটু রসিকতাও করলেন, ‘একটার পর একটা ম্যাচ হয়ে যাচ্ছে বলেই তো সমস্যাটা তৈরি হয়েছে। কাল (আজ) থেকে না আবার জাতীয় দলের কন্ডিশনিং ক্যাম্প করতে হয়!’সেটি আপাতত আর করতে হচ্ছে না মুস্তাফিজকে। পরে জানা গেছে, নানা জটিলতা পেরিয়ে গতকাল বিকেলেই পেয়ে গেছেন ইংল্যান্ডের ভিসা। আজ সকাল ১০টায় বাংলাদেশ বিমানের সরাসরি ফ্লাইটে লন্ডনের উদ্দেশে উড়াল দেওয়ার কথা তাঁর। সব ঠিক থাকলে আগামীকাল চেমসফোর্ডে এসেক্সের বিপক্ষে টি-টোয়েন্টিতেই সাসেক্সের হয়ে অভিষেক হয়ে যেতে পারে মুস্তাফিজের। ওয়ানডে ও টি-টোয়েন্টি মিলে তাঁর সামনে থাকছে সাতটি ম্যাচ খেলার সুযোগ। সাসেক্স নকআউট পর্বে গেলে বাড়বে ম্যাচের সংখ্যা।মুস্তাফিজের জন্য দীর্ঘ অপেক্ষা শেষ হওয়ার খবর পেয়ে স্বস্তির একটা হাওয়া বয়ে যাচ্ছে সাসেক্সেও। ফেসবুকে ক্লাবটির অফিশিয়াল পেজে কাল রাতে লেখা হয়েছে, ‘সাসেক্স ক্রিকেট আনন্দের সঙ্গে জানাচ্ছে, ন্যাটওয়েস্ট টি-টোয়েন্টি ব্লাস্টে এসেক্সের বিপক্ষে ম্যাচটির আগে মুস্তাফিজুর রহমান আগামীকাল আসছেন হোভে। রয়্যাল লন্ডন ওয়ানডে কাপ ও ন্যাটওয়েস্ট টি-টোয়েন্টি ব্লাস্টে বাকি ম্যাচগুলোয় তাঁকে আমরা পাচ্ছি।’১৮টি দলকে উত্তর ও দক্ষিণ দুটি গ্রুপে ভাগ করে রয়্যাল লন্ডন ওয়ানডে কাপ ও ন্যাটওয়েস্ট টি-টোয়েন্টি ব্লাস্ট টুর্নামেন্ট দুটি হয়। ওয়ানডে কাপে চার ম্যাচের তিনটিতেই হার ও মাত্র একটি জয় নিয়ে মুস্তাফিজের সাসেক্স নিজেদের গ্রুপে পড়ে আছে একেবারে তলানিতে। টি-টোয়েন্টিতেও দলের অবস্থা খুব একটা ভালো নয়। ১১ ম্যাচের চারটি জয়, পাঁচটি পরাজয়, দুটি পরিত্যক্ত। ১০ পয়েন্ট নিয়ে তারা আছে ৭ নম্বরে।টি-টোয়েন্টি ও ওয়ানডে টুর্নামেন্টের নকআউট পর্বে জায়গা করে নিতে দুই টুর্নামেন্টেই নিজেদের পয়েন্ট তালিকায় চারের মধ্যে থাকতে হবে সাসেক্সকে। আপাতত কাজটি বেশ কঠিন বলেই মনে হচ্ছে। ‘কাটার মাস্টার’ মুস্তাফিজ কি পারবেন সাসেক্সের ভাগ্য বদলাতে?
