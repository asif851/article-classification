
রেকর্ড বুকে নিজের নামটা ওঠাতে পারলে খুশিই হন ক্রিকেটাররা। পুরোনো রেকর্ড ভেঙে নতুন রেকর্ড গড়ার তাড়নাও হয়তো থাকে অনেকের। কিন্তু হাশিম আমলার ক্ষেত্রে ঘটেছে উল্টো ঘটনা। রেকর্ড ভেঙে এখন যেন বিপদেই পড়ে গেছেন দক্ষিণ আফ্রিকার এই ডানহাতি ব্যাটসম্যান। ওয়েস্ট ইন্ডিজের কিংবদন্তি ভিভ রিচার্ডসের রেকর্ড ভেঙে রীতিমতো বিব্রত বোধ করছেন আমলা।অল্প কয়েক দিন আগেই রিচার্ডসের একটি রেকর্ড ভেঙেছিলেন বিরাট কোহলি। সবচেয়ে কম ইনিংস খেলে ছুঁয়েছিলেন ৫০০০ রানের মাইলফলক। এবার আমলা ভেঙে দিয়েছেন সবচেয়ে কম ইনিংস খেলে ৪০০০ রানের মাইলফলক ছোঁয়ার রেকর্ডটি। ৮৮টি ইনিংস খেলে ৪০০০ রান করেছিলেন রিচার্ডস। আর এই মাইলফলক স্পর্শ করতে আমলা খেলেছেন ৮১টি ইনিংস। কিন্তু নতুন রেকর্ড গড়ার আনন্দটা একেবারেই উপভোগ করতে পারছেন না আমলা। রিচার্ডসের মতো কিংবদন্তিকে পেছনে ফেলে যেন অপরাধই করে ফেলেছেন তিনি।গতকাল ভারতের বিপক্ষে দ্বিতীয় ওয়ানডে শেষে আমলা বলেছেন, ‘রেকর্ডটার জন্য ভালো লাগছে। কিন্তু আমি কিছুটা বিব্রতও বোধ করছি। কারণ স্যার ভিভ রিচার্ডসই সত্যিকারের মাস্টার ব্লাস্টার। সত্যিকারের কিংবদন্তি ব্যাটসম্যান। রেকর্ডটা অন্য যে কারও চেয়ে তাঁর পাশেই বেশি মানায়। কয়েকবার তাঁর সঙ্গে আমার দেখাও হয়েছে। আর এটা আমার বিব্রতবোধটা আরও বাড়িয়ে দিচ্ছে। তিনি এগিয়ে থাকলেই ভালো হতো।’
গতকাল ৫৯ রান করেই রিচার্ডসকে ছুঁয়ে ফেলেছিলেন আমলা। পরে তিনি তুলে নিয়েছেন ওয়ানডে ক্যারিয়ারের দ্বাদশ সেঞ্চুরিটিও। এখন অন্য কেউ এই রেকর্ডটা ভেঙে দিলেই যেন মুক্তি পাবেন তিনি, ‘সাম্প্রতিক সময়ে অনেক একদিনের ম্যাচ খেলা হচ্ছে। আর আমার কোনো সন্দেহ নেই যে এই রেকর্ডটাও কেউ ভেঙে দেবে।’
