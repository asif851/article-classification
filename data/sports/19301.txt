
এ বছরই বাংলাদেশ সফরে আসার কথা অস্ট্রেলীয় ক্রিকেট দলের। কিন্তু সফরের সম্ভাব্য সময় এবং সেই সফরে অস্ট্রেলিয়া টেস্ট খেলবে নাকি ওয়ানডে—এ নিয়ে দুই দেশের ক্রিকেট বোর্ডের মধ্যে চলছে আলোচনা।
এফটিপি অনুযায়ী ২০১৫ সালের অক্টোবরে বাংলাদেশ সফরে এসে দুটি টেস্ট খেলার কথা ছিল অস্ট্রেলিয়ার। কিন্তু নিরাপত্তাহীনতার কারণ দেখিয়ে সেবার বাংলাদেশ সফর শেষ মুহূর্তে স্থগিত করে তারা। গত বছর জুলাইয়ে গুলশানের হোলি আর্টিজান রেস্তোরাঁয় সন্ত্রাসী হামলার পর বাংলাদেশের কাছ থেকে সর্বোচ্চ নিরাপত্তার আশ্বাস পেয়ে অক্টোবরেই বাংলাদেশ সফর করে ইংল্যান্ড। বাংলাদেশ সফরের নিরাপত্তা ব্যবস্থাপনা নিয়ে ইংলিশরা ছিল উচ্ছ্বসিত। সফরের সময়ই ক্রিকেট অস্ট্রেলিয়া বাংলাদেশের নিরাপত্তা পরিস্থিতি পর্যালোচনা করতে প্রতিনিধি পাঠায়। এর পরপরই এ বছরের জুলাই-আগস্টে বাংলাদেশ সফরের কথা বলে অস্ট্রেলিয়ান বোর্ড (সিএ)।সিএ এখন এই সফরটি ওয়ানডে-ভিত্তিক করতে চাচ্ছে। এ বছরের শেষে অ্যাশেজ সিরিজের আগে অক্টোবরে ভারতের মাটিতে একটি ওয়ানডে সিরিজ খেলবে তারা। এর আগে বাংলাদেশ সফরে ওয়ানডে খেলার ইচ্ছা তাদের।বাংলাদেশ চায় টেস্ট খেলতে। ইংল্যান্ড ও শ্রীলঙ্কাকে হারানোর আত্মবিশ্বাস তো আছেই, জুলাইয়ে প্রস্তাবিত পাকিস্তানের বাংলাদেশ সফরের ব্যাপারটিও মাথায় রাখতে হচ্ছে বাংলাদেশ ক্রিকেট বোর্ডকে। জুলাই-আগস্টে পাকিস্তানের বিপক্ষে সিরিজ খেলার কথা বাংলাদেশের। সেপ্টেম্বর-অক্টোবরে দক্ষিণ আফ্রিকা সফরে যাবে বাংলাদেশ। বিসিবির পক্ষ থেকে তাই জোর দেওয়া হচ্ছে টেস্ট খেলার ব্যাপারেই।বাংলাদেশ সফরের ব্যাপারে নিরাপত্তা-ইস্যু সব সময়ই বড় বিবেচনা অস্ট্রেলিয়ার। তবে বাংলাদেশ সফর নিয়ে এবার আশাবাদী তারা। ক্রিকেট অস্ট্রেলিয়ার এক মুখপাত্র জানিয়েছেন, ‘বাংলাদেশ সফরে অস্ট্রেলীয় খেলোয়াড় ও কর্মকর্তাদের নিরাপত্তাই আমাদের কাছে প্রধান। তবে এই সফর নিয়ে আমরা আশাবাদী। এ ব্যাপারে আমরা নিয়মিত অস্ট্রেলিয়ার নিরাপত্তা গোয়েন্দা সংস্থা, পররাষ্ট্র মন্ত্রণালয় ও নিজস্ব নিরাপত্তা উপদেষ্টাদের সঙ্গে যোগাযোগ রক্ষা করে চলেছি।’২০০৬ সালে বাংলাদেশের বিপক্ষে সর্বশেষ টেস্ট খেলেছিল অস্ট্রেলিয়া। ২০০৮ সালে অস্ট্রেলিয়া সফরে গিয়ে তিনটি ওয়ানডে খেলেছিল বাংলাদেশ। ২০১১ বিশ্বকাপের পর অস্ট্রেলিয়া ঢাকায় এসে তিন ম্যাচের ওয়ানডে সিরিজ খেলেছিল। কিন্তু টেস্ট সিরিজ হয়নি এখনো। ভারতে রোমাঞ্চকর টেস্ট ক্রিকেট খেলে যাওয়া স্টিভ স্মিথদের বিপক্ষে নিশ্চয়ই টেস্টই খেলতে চাইবে বাংলাদেশ। সূত্র: ক্রিকইনফো।
