
শাহরুখ-আমির-সালমান খানকে একসঙ্গে পর্দায় দেখলে বক্স অফিস যেমন কেঁপে ওঠে, ভারতীয় হকি দলটা ঠিক তেমনি কাঁপিয়ে দিল ঢাকাকে। রক্ষণে সরদার সিং, মাঝমাঠে মানপ্রীত সিং ও ফরোয়ার্ডে সুনিল সোমারপত; প্রতিপক্ষকে ধসিয়ে দিতে এই নামগুলোই তো যথেষ্ট! ঘটেছেও ঠিক তাই—জাপানের বিপক্ষে ভারতের ৫-১ গোলের বড় জয়ে ঢাকায় পর্দা উঠল এশিয়া কাপের।রক্ষণভাগ জমাট রেখে কার্যকর ‘কাউন্টার অ্যাটাক’ গড়ার সুনাম আছে জাপানিদের। এই তো শেষ আজলান শাহ হকিতে ভারতকে কাঁপিয়ে দিয়েছিল জাপান। ৪-৩ গোলে হারলেও দুইবার ম্যাচে এগিয়ে ছিল ‘সূর্যোদয়ের দেশ’টিই। কিন্তু ঢাকায় প্রতিরোধই গড়ে তুলতে পারেনি জাপান। দুই মিনিটেই সুনিল সোমারপতের গোলে এগিয়ে যায় ভারত। যদিও পরের মিনিটেই তানাকা কেন্তার হিট থেকে ‘কানেক্ট’ করে জাপানকে সমতায় ফিরিয়েছিলেন কিতাজাতো কেনজি। জাপানিজদের দাদাগিরি বলতে এ পর্যন্তই। ম্যাচে পরের গল্পটুকু শুধু ভারতীয়দের, যে গল্পে জোড়া গোল করে সবচেয়ে বড় ভূমিকা ভারতের হারমানপ্রীত সিংয়ের।২১ মিনিটে ভারতের পক্ষে দ্বিতীয় গোলটি করেছেন ললিত উপাধা। ডান প্রান্ত থেকে শুয়ে পড়ে দুর্দান্ত ‘রিভার্স ট্রাপিং’য়ে জাপানি গোলরক্ষককে বোকা বানিয়েছেন ললিত। ১১ মিনিট পরেই কোনাকুনি রিভার্সে ৩-১ করেছেন রামানদিপ সিং। তিন মিনিট পরেই পেনাল্টি কর্নার থেকে ৪-১ করেছেন হারমানপ্রীত সিং। পঞ্চম গোলটিও এসেছে হারমানপ্রীতের স্টিক থেকে। যথারীতি পেনাল্টি কর্নার থেকে ফ্লিকে ৫-১ করেছেন তিনি।এ জয়ে ভারতীয় হকিতে নেদারল্যান্ডসের কোচ জোয়ের্ড মারিজনির শুরুটা হলো দুর্দান্ত। তাঁর অধীনে আজই প্রথম মাঠে নেমেছিল ভারত।
