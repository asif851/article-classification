
রাজনীতির ব্যাপার-স্যাপার উপেক্ষা করে ইংলিশ ক্রিকেটারদের বাংলাদেশ সফরের পরামর্শ দিয়েছেন মাইকেল ভন। ডেইলি টেলিগ্রাফ পত্রিকায় লেখা নিজের কলামে সাবেক অধিনায়ক বলেছেন, নিরাপত্তা-সংশ্লিষ্ট বিষয়ে খেলোয়াড়দের উচিত বিশেষজ্ঞদের ওপর আস্থা রাখা।
নিরাপত্তা পরিদর্শক দলের কাছ থেকে সবুজ সংকেত পেয়েই গত বৃহস্পতিবার বাংলাদেশ সফরের ঘোষণা দেয় ইংলিশ ও ওয়েলস ক্রিকেট বোর্ড (ইসিবি)। সফরের ব্যাপারে অবশ্য ক্রিকেটারদের ব্যক্তিগত ইচ্ছা-অনিচ্ছাকে সম্মান দিচ্ছে তারা। যেকোনো ক্রিকেটারই বাংলাদেশকে ‘অনিরাপদ’ ভাবলে এই সফর থেকে নিজেকে প্রত্যাহার করে নেওয়ার স্বাধীনতা পাচ্ছেন।এমন একটি পরিস্থিতিতে ইংলিশ তারকা ক্রিকেটারদের কে বাংলাদেশে আসবেন আর কে নিজেকে সরিয়ে নেবেন—এ নিয়ে চলছে বিস্তর জল্পনা-কল্পনা। নিজের কলামে ভন লিখেছেন, ‘আমি বুঝতে পারছি বাংলাদেশ সফরে যাওয়া নিয়ে খেলোয়াড়েরা কী ভাবছে। তবে আমি বিশ্বাস করি, পুরো বিষয়টি নিরাপত্তা বিশেষজ্ঞদের ওপর ছেড়ে দিয়ে খেলোয়াড়দের সবারই উচিত সফরে যাওয়া।’ভন লিখেছেন, ‘নিরাপত্তা ব্রিফিংয়ে খেলোয়াড়দের অনেক কিছুই বলা হচ্ছে। বলা হচ্ছে, তোমাদের সরকারপ্রধানের নিরাপত্তা দেওয়া হবে, তোমাদের আশপাশে থাকবে সশস্ত্র নিরাপত্তারক্ষী—এসব শুনে প্রথমেই যে ব্যাপারটি ভাবনায় আসে তা হলো, পরিস্থিতি যদি এমনই হয় যে নিরাপত্তার জন্য এত কিছু করতে হচ্ছে, তাহলে এই সফরে গিয়ে লাভ কী! কয়েকটি ক্রিকেট ম্যাচ খেলার জন্য এত ঝুঁকি নেওয়াটা খুব অপ্রয়োজনীয় বিষয় মনে হয়।’ভন ক্রিকেটারদের বাংলাদেশ যেতে বলছেন দায়িত্বের কথা মনে করিয়েই, ‘যখন কোনো খেলোয়াড় মনে করবে যে ক্রিকেট খেলাটা তাঁর কাজ, তাঁর পেশা, তখন সে দায়িত্ব পালনের জন্য অন্যদের বিশ্বাস করবে। আমি নিরাপত্তা বিশেষজ্ঞ ​রেগ ডিকাসনকে খুব ভালো করেই চিনি, জানি। বিশেষজ্ঞ হিসেবে তাঁর দায়িত্বের ওপর নির্ভর করতেই পারে খেলোয়াড়েরা। ডিকাসন সব সময়ই তথ্য-প্রমাণের ওপর নির্ভর করে সিদ্ধান্ত নেয়। সে খুবই দক্ষ লোক, কোনোমতেই ক্রিকেট রাজনীতি ও অর্থের কাছে আত্মসমর্পণ করবে না। সে বলেছে বাংলাদেশে খেলোয়াড়েরা নিরাপদ। আমি তা-ই বিশ্বাস করি।’খেলোয়াড়দের পরিবারের শঙ্কার বিষয়টিতেও পূর্ণ শ্রদ্ধা আছে ভনের, ‘ইদানীং ইন্টারনেটে সবকিছুই জানা যায়। সেখানে বিভিন্ন ধরনের খবর দেখে খেলোয়াড়দের পরিবার প্রিয় মানুষটির নিরাপত্তা নিয়ে শঙ্কিত হতেই পারে। এই ব্যাপারটি খেলোয়াড়দের ওপরও প্রভাব ফেলে।’উল্লেখ্য, ২০০৩ সালের অক্টোবরে মাইকেল ভনের নেতৃত্বে বাংলাদেশ সফরে এসেছিল ইংল্যান্ড। ২০০০ সালে টেস্ট মর্যাদা পাওয়ার পর ওটাই ছিল বাংলাদেশে ইংলিশ ক্রিকেট দলের প্রথম সফর। সেবার দুটি টেস্ট ও তিনটি ওয়ানডে ম্যাচ খেলেছিল ইংল্যান্ড। খেলেছিল দুটি প্রস্তুতিমূলক ম্যাচও।
* বিস্তারিত কলামটি পড়ুন প্রথম আলোর আগামীকালের ছাপা সংস্করণে
