
আবারও রক্ত ঝরল আফগানিস্তানের খেলার মাঠে। গত বছর হামলা হয়েছিল একটি ভলিবল ম্যাচে, এবার আক্রান্ত হলো ক্রিকেট ম্যাচ। পরশু একটি ক্রিকেট ম্যাচ চলাকালে গাড়ি বোমা বিস্ফোরণে নয়জন নিহত ও ৫০ জন আহত হয়েছে। সন্ত্রাসী হামলার ঘটনাটি ঘটেছে পাকিস্তানের সীমান্তবর্তী পাকতিয়া প্রদেশে। হামলার দায়দায়িত্ব কেউ স্বীকার করেনি। গত বছর এই প্রদেশেই ভলিবল কোর্টে ভয়াবহ বোমা হামলায় ৫০ জন নিহত হয়।প্রথমে জানানো হয়েছিল হামলাটা হয়েছে ফুটবল ম্যাচে। পরে আফগান স্বরাষ্ট্র মন্ত্রণালয় সংশোধনী দিয়ে জানায় ক্রিকেট ম্যাচ দেখতে আসা স্থানীয় সরকারি কর্মকর্তাদের লক্ষ্য করেই হামলাটা চালানো হয়েছে। রয়টার্স।
