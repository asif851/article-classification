
সময় যতই ঘনিয়ে আসছে ততই বাড়ছে উৎকণ্ঠা। ফিফা-ব্যালন ডি’অর মেসিই পাচ্ছেন, নাকি এবার সেটা ছিনিয়ে নেবেন রোনালদো? তবে টমাস মুলার এই দুজনের কারও হাতেই দেখছেন না পুরস্কারটিকে। বায়ার্নের জার্মান ফরোয়ার্ডের মতে, এটা এবার বায়ার্ন মিউনিখের কারও হাতেই উঠছে।ফ্রাঙ্ক রিবেরি, আরিয়েন রোবেন, ফিলিপ লাম, বাস্তিয়ান শোয়েনস্টেইগার, ম্যানুয়েল নয়্যার ও মুলার নিজে—ব্যালন ডি’অরের সংক্ষিপ্ত তালিকায় আছেন গত মৌসুমের ত্রিমুকুটজয়ী বায়ার্নের ছয়জন। এঁদের মধ্যে আলাদা করে কারও নাম বলেননি, তবে মুলার মনে করছেন এই ছয়জনের যে কেউই পেতে পারেন পুরস্কারটা, ‘বায়ার্নের ছয়জন খেলোয়াড় থাকাটা মোটেই কাকতালজাতীয় কিছু নয়। এর মানে গতবার আমাদের পারফরম্যান্স ভালোমতো দেখেই এটা করা হয়েছে। বায়ার্নের কেউই এই পুরস্কারটা পাচ্ছে।’এখন পর্যন্ত রিবেরিই অন্য সতীর্থদের চেয়ে এগিয়ে আছেন বলে মনে করা হচ্ছে। মুলারের কথা ঠিক হয় কি না সেটা অবশ্য মাস খানেক পরই জানা যাবে। ওয়েসবাইট।
