
নিজের প্রথম ওভারের তৃতীয় বলেই উইকেট পেলেন মোস্তাফিজুর রহমান। পল স্টার্লিংয়ের অফ স্টাম্পের বাইরে এমন একটা জায়গায় বলটা ফেললেন, বিভ্রান্ত আইরিশ ওপেনারের। বলে ব্যাট ছোঁয়ালেন, সেটি সোজা চল গেল শর্ট থার্ড ম্যানে।স্টার্লিংকে আউট করার পর এখন পর্যন্ত নিয়েছেন আরও ৩ উইকেট। দুই ও’ব্রায়ান ভাইদের গ্যারি উইলসনের উইকেটটাও। আজকের ম্যাচে পুরো ১০ ওভার বল করেননি মোস্তাফিজ। ৯ ওভার বল করে ২৩ রান দিয়ে নিয়েছেন ৪ উইকেট। স্লগ ওভারে বরা এক ওভারে দিলেন মাত্র ৪ রান। এর পরের ওভারেই আয়ারল্যান্ড ২ উইকেট হারিয়ে গুটিয়ে যাওয়ায় ৫ উইকেটটা পেলেন না মোস্তাফিজ। তবে দেড় বছর পর ওয়ানডেতে নিজের সেরা বোলিংটা করলেন মোস্তাফিজ। সর্বশেষ ম্যাচে ৪ উইকেটের দেখা যে পেয়েছিলেন ২০১৫ সালের নভেম্বরে।এর পর দীর্ঘ এক বছর বিরতি দিয়ে ওয়ানডে খেলেছেনই গত ডিসেম্বরে। মাঝখানের সময়গুলোতে ঘটে গেছে কত কী! শিখর দেখেছেন, তলানিও। আইপিএল মাতিয়ে সাসেক্সে নিজের জয়ধ্বনি পৌঁছে দিয়েছেন। চিরশত্রু চোটের কাছে সমর্পণের অভিজ্ঞতাও হয়ে গেছে ক্যারিয়ারের শুরুতে। এরপর থেকে ধীরে ধীরে ফিরছেন। আজকের বোলিং বলছে, নিজের ছন্দ ফিরে পাওয়ার একদম কাছাকাছি পৌঁছে গেছেন। তাঁর অস্ত্র গুলোয় মরচে আর বেশি নেই। ধারও ফিরে আসছে। ফিরে আসছে ব্যাটসম্যানদের বিভ্রান্ত করে দেওয়া সেই জাদু।মোস্তাফিজের ৯ ওভার আয়ারল্যান্ডের ব্যাটসম্যানদের জন্য দুঃস্বপ্ন হয়েই এসেছে। তাঁর করা ৫৪টি বলের ৪৩টিই ডট। রান নিতে পেরেছেন বাকি ১১ বল থেকে। বাউন্ডারি এসেছে মাত্র একটি। এমন চাপ থেকে বেরোতে গিয়েই তাঁকে উইকেট দিয়েছেন আইরিশ ব্যাটসম্যানরা। একটি উইকেট অবশ্য আম্পায়ারের উপহার, মোস্তাফিজের বলে যে কখনো কখনো আম্পায়াররাও বিভ্রান্ত হয়ে যান। সেই উদাহরণ ছিল তাঁর ক্যারিয়ারের প্রথম আন্তর্জাতিক উইকেটেই!ডাবলিনের অন্য মাঠ ক্লনটার্ফে নিউজিল্যান্ডের বিপক্ষে আগের ম্যাচেই দারুণ বল করেছিলেন। ৯ ওভার বল করে ৩৩ রানে তুলে নিয়েছিলেন ২ উইকেট। আজ মালাহাইডে যেন বোলিংটা শুরু করলেন ক্লনটার্ফে যেখানে থামিয়েছিলেন সেখান থেকেই।স্বপ্নের মতো অভিষেকের পর মোস্তাফিজের অভিযাত্রা থামিয়ে দিয়েছিল কাঁধের চোট। অস্ত্রোপচার শেষে ফিরলেন ডিসেম্বরের নিউজিল্যান্ড সফরে। নিউজিল্যান্ড সফরে ক্রাইস্টচার্চে প্রথম ওয়ানডেতে ২ উইকেট পেলেও দিয়েছিলেন ৬২ রান। নেলসনের পরের ম্যাচে খুব খারাপ করেননি ৯.২ ওভার বল করে ২ উইকেট পেয়েছিলেন ৩২ রান দিয়ে। কিন্তু সেই ধারটা ছিল না বোলিংয়ে। শ্রীলঙ্কার বিপক্ষে সিরিজে একটু একটু করে নিজেকে ফিরে পেলেন। চ্যাম্পিয়নস ট্রফির আগে আয়ারল্যান্ডের এই সিরিজে নিজেকে শানিয়ে নিচ্ছেন দারুণভাবে।৫ উইকেট না পাওয়ার আক্ষেপটা কিন্তু থেকেই যাচ্ছে। ক্যারিয়ারের প্রথম দুই ম্যাচে ১১ উইকেট পাওয়া মোস্তাফিজের উইকেট ক্ষুধা যে কমেনি, তা বোঝা গেছে। জাদুও ফিরতে শুরু করেছে তাঁর বোলিংয়ে।
