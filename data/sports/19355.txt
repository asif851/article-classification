
ইংল্যান্ডের বিপক্ষে পরের টেস্ট ম্যাচটি খেলতে পারবেন না দক্ষিণ আফ্রিকান ফাস্ট বোলার কাগিসো রাবাদা। ইংলিশ ক্রিকেটার বেন স্টোকসের সঙ্গে বচসায় জড়িয়েই তাঁর এই নিষেধাজ্ঞা। ম্যাচ রেফারির দৃষ্টিতে স্টোকসকে কুইন্টন ডি ককের ক্যাচে পরিণত করার পর রাবাদা যে ভাষা ব্যবহার করেছেন, সেটি ছিল যথেষ্ট ‘আপত্তিকর’।আইসিসি জানিয়েছে, ‘২৪ মাসের মধ্যে রাবাদার নামের পাশে চতুর্থ ডিমেরিট পয়েন্টটি যুক্ত হওয়ায় ইংল্যান্ডের বিপক্ষে ট্রেন্টব্রিজ টেস্টে খেলতে পারবেন না তিনি। রাবাদা তাঁর আচরণের মাধ্যমে আইসিসির আচরণবিধি লঙ্ঘন করেছেন। এ কারণে তাঁকে ম্যাচ ফির ১৫ শতাংশ জরিমানাও দিতে হবে। রাবাদা যে ব্যাটসম্যানকে গালি দিয়েছেন, সেটি পিচ মাইক্রোফোনের মাধ্যমেই শোনা গেছে। যেটি ছিল অত্যন্ত আপত্তিকর।’রাবাদা অবশ্য নিউজিল্যান্ডের ম্যাচ রেফারি জেফ ক্রোর কাছে নিজের দোষ স্বীকার করে শাস্তি মেনে নিয়েছেন। ট্রেন্টব্রিজে রাবাদাকে খেলাতে না পারা হবে দক্ষিণ আফ্রিকার জন্য একটা বড় আঘাত।গত জানুয়ারি-ফেব্রুয়ারিতে কেপটাউনে শ্রীলঙ্কার বিপক্ষে নিরোশান ডিকভেলার সঙ্গে হাতাহাতিতে জড়িয়ে তিনটি ডিমেরিট পয়েন্ট নিজের নামের পাশে যোগ করেন রাবাদা। তখনই তাঁকে শর্ত দেওয়া হয়, আগামী ২৪ মাসের মধ্যে তাঁর নামের সঙ্গে আর একটি ডিমেরিট পয়েন্ট যোগ হলেই এক টেস্টে নিষিদ্ধ হবেন তিনি। স্টোকসকে গালি দেওয়ার ঘটনায় আরেকটি ডিমেরিট পয়েন্ট পেয়েছেন তিনি।ক্রিকেট দুনিয়ার অন্যতম উদীয়মান তারকা রাবাদা খুব অল্প দিনের মধ্যই দক্ষিণ আফ্রিকার অন্যতম সেরা বোলার হিসেবে নিজেকে প্রতিষ্ঠিত করতে পেরেছেন। মাত্র ১৭ টেস্টে তাঁর উইকেট-সংখ্যা ৭১। লর্ডস টেস্টের প্রথম ইনিংসে ২৮ ওভার বল করে ১২৩ রান দিয়ে রাবাদা তুলে নেন ৩ উইকেট। সূত্র: এএফপি
 
