
জয়টা অভ্যাসে পরিণত করেছিল ঢাকা আবাহনী। জিতেছে টানা ছয়টি ম্যাচ। তবে সেই জয়রথ থেমে গেছে আজ। চট্টগ্রাম এম এ আজিজ স্টেডিয়ামে আবাহনীকে রুখে দিয়েছে ব্রাদার্স। গোল করতে পারেনি কোন দলই। 
লিগে আগের ১৫ ম্যাচে আকাশি নীলেরা করেছে ৩৪ গোল। ষোলোতম ম্যাচে এসে আজই প্রথম গোলহীন কাটল শিরোপা প্রত্যাশী আবাহনীর। অথচ মুক্তিযোদ্ধার বিপক্ষে গত ম্যাচেই ছয় গোল করেছিল তারা। হ্যাটট্রিক করেছিলেন ব্রিটিশ ফরোয়ার্ড লি টাক। তাঁর স্বদেশি জোনাথন করেন দুই গোল। আজও গোলের জন্য ঝাঁপিয়েছেন দুই ব্রিটিশ ফুটবলার, সঙ্গে এখন পর্যন্ত লিগের সর্বোচ্চ গোলদাতা সানডেও। তবে তাঁরা কেউই পারেননি মূল্যবান গোলটা এনে দিতে। লি টাকের ফ্রিকিক অবশ্য পোস্টে লেগেছে। এই ড্রয়ে নিকটতম প্রতিদ্বন্দ্বী চট্টগ্রাম আবাহনীর চেয়ে সাত পয়েন্ট এগিয়ে থাকার সুযোগটা হারাল আকাশি নীলেরা। দুলের ব্যবধান পয়েন্টের ব্যবধান কমে এখন পাঁচ। ১৬ ম্যাচে ঢাকা আবাহনী ৩৬, চট্টগ্রাম আবাহনী ৩১।
