


• লা লিগায় সর্বোচ্চসংখ্যক ম্যাচ জয়ে মেসি এখন যুগ্মভাবে পাঁচে• লা লিগায় টানা ৩৯ ম্যাচ অপরাজিত থাকার রেকর্ড এখন বার্সার• এক ক্লাবের হয়ে ন্যূনতম ৫০০ গোলদাতাদের ক্লাবে মেসি এখন তৃতীয়

ভ্যালেন্সিয়ার জালে গোল পাননি লিওনেল মেসি। তবে কাল রাতে বার্সেলোনার ২-১ গোলের জয়ে আর্জেন্টাইন তারকা জায়গা করে নিয়েছেন লা লিগায় শীর্ষ পাঁচ ম্যাচজয়ীদের কাতারে। তাঁর দল বার্সা অবশ্য দারুণ এক রেকর্ড গড়েছে। লিগে টানা ৩৯ ম্যাচ অপরাজিত থাকার রেকর্ড এখন বার্সার। এর মধ্যে এবারের লিগে ৩২ ম্যাচে বার্সা এখনো হারের মুখ দেখেনি। অর্থাৎ, লা লিগার ইতিহাসে প্রথম দল হিসেবে অপরাজিত চ্যাম্পিয়ন হওয়ার সুযোগ এখন বার্সার সামনে।কাতালান ক্লাবটি সে সুযোগ নিতে পারবে কি না, তা সময়ই বলে দেবে। আপাতত ১৯৭৯-৮০ মৌসুমে রিয়াল সোসিয়েদাদের টানা ৩৮ ম্যাচ অপরাজিত থাকার কীর্তি পেছনে ফেলে নতুন রেকর্ড গড়ল আর্নেস্তো ভালভার্দের দল। এদিকে বার্সার কাল রাতের জয় দিয়ে মেসি ছুঁয়ে ফেলেছেন মানোলো সানচিসকে। ভাবছেন, এই সানচিসটা আবার কে?আশির দশকে রিয়ালের বয়সভিত্তিক ফুটবল খামার ‘লা ফ্যাব্রিকা’ থেকে উঠে আসা পাঁচ খেলোয়াড় শাসন করেছিলেন স্প্যানিশ ফুটবল। স্পেনেরই ক্রীড়া সাংবাদিক হুলিও সিজার ইগলেসিয়াস এই পাঁচ খেলোয়াড়কে একসঙ্গে অলংকৃত করেছিলেন ‘লা কুইন্তা দেল বুইত্রে’ তকমায়। বাংলায় ‘শকুনের দল’—এমিলিও বুত্রাগুয়েনো, রাফায়েল মার্টিন, মিকেল ও মিগুয়েল পারদেজার সঙ্গে মানোলো সানচিস ছিলেন সেই দলের সদস্য। রিয়ালের সাবেক এই ডিফেন্ডারের ৩১২ লিগ ম্যাচ জয়কে কাল ছুঁলেন মেসি।লা লিগায় সর্বোচ্চসংখ্যক ম্যাচ জয়ে মেসি এখন যুগ্মভাবে পাঁচে। তবে সানচিসের ৩১২ জয় তুলে নিতে যেখানে ৫২৩ ম্যাচ খেলতে হয়েছে মেসির সেখানে লাগল ৪১৩ ম্যাচ। লিগে সর্বোচ্চ ম্যাচ জয়ে মেসির সামনে এখন চার কিংবদন্তি—জাভি হার্নান্দেজ (৫০৫ ম্যাচে ৩২২ জয়), রাউল গঞ্জালেস (৫৫০ ম্যাচে ৩২৭ জয়), আন্দোনি জুবিজারেতা (৬২২ ম্যাচে ৩৩৩ জয়) ও ইকার ক্যাসিয়াস (৫১০ ম্যাচে ৩৩৪ জয়)।লেগানেসের বিপক্ষে সর্বশেষ লিগ ম্যাচে হ্যাটট্রিক করেছিলেন মেসি। এতে বার্সার জার্সিতে সব প্রতিযোগিতা মিলিয়ে তাঁর গোলসংখ্যা হলো ৬৩১ ম্যাচে ৫৪৬। এক ক্লাবের হয়ে ৫০০ গোলের মাইলফলক টপকে যাওয়া আট খেলোয়াড়ের তালিকায় আগেই জায়গা করে নিয়েছিলেন মেসি। লেগানেসের বিপক্ষে হ্যাটট্রিক দিয়ে এ পথে বার্সা তারকা টপকে গেছেন স্পোর্টিং সিপি কিংবদন্তি ফার্নান্দো পেইরোতেওয়ের ৫৪৪ গোলকে।এক ক্লাবের হয়ে ৫০০ গোল টপকে যাওয়াদের অভিজাত ক্লাবে মেসির সামনে এখন শুধু গার্ড মুলার ও পেলে। বায়ার্ন মিউনিখের হয়ে ৫৬৬ গোল করেছিলেন ‘ডার বম্বার’ খ্যাত মুলার। সান্তোসের হয়ে ৬৪৩ গোল নিয়ে শীর্ষে ব্রাজিলিয়ান কিংবদন্তি পেলে।
 
