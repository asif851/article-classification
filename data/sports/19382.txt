
আমার শঙ্কাটাই সত্যি প্রমাণিত হচ্ছে। আর্জেন্টিনা হয়ে গেছে শুধু লিওনেল মেসির দল। বাকিরা নিষ্প্রভ। রক্ষণ বলে তো কিচ্ছু নেই!মেসির খেলা আমার খুবই ভালো লাগছে। তাঁর কাছ থেকে জাদুকরি কিছুর আশা প্রতি ম্যাচেই থাকে। মেসি সে প্রত্যাশা পূরণও করে চলেছেন। কিন্তু বাকি দলটা কেমন দিশাহীন। দ্বিতীয়ার্ধে মেসিকে তুলে নেওয়ার পর তো মনে হচ্ছিল নাইজেরিয়া আর মালদ্বীপ খেলা হচ্ছে! এতে অবশ্য একটা মন্দের ভালো হলো। মেসিহীন আর্জেন্টিনা কেমন, সেটা দেখা হয়ে গেল।আমার মতে, রক্ষণ যতক্ষণ না ভালো হবে, আর্জেন্টিনার বেশি দূর যাওয়ার আশা নেই। এমন ভঙ্গুর রক্ষণ থাকলে বড় দলের সঙ্গে পেরে ওঠা কঠিন। সামনের খেলোয়াড়েরা যতই গোলটোল দিয়ে আর্জেন্টিনাকে এগিয়ে দিক, ডিফেন্স দুর্বল হলে বিপদ। নাইজেরিয়া ম্যাচেই সেটা প্রমাণিত। আর্জেন্টিনা দুটি গোলই খেল রক্ষণের ভুলে।মেসি প্রতিদিনই গোল করে দলকে জয় এনে দেবেন, এটা নিশ্চয়ই আর্জেন্টিনার কোচও ভাবেন না। কিন্তু হিগুয়েইন-ডি মারিয়ারা কী করছেন? মেসি আমার প্রিয় খেলোয়াড়দের একজন ঠিক আছে। তাই বলে আমি যে শুধু মেসির খেলা দেখতে বসি তা নয়, আর্জেন্টিনা দলের খেলা দেখতে চাই। অপ্রিয় হলেও সত্য, এই বিশ্বকাপে এখনো সেটা দেখিনি। সবাই যেন মেসির দিকেই তাকিয়ে থাকে! মেসি উঠে যাওয়ার পর এদিন ডি মারিয়া-হিগুয়েইনদের বেশ ক্লান্ত মনে হলো। এই দল এবং এই ক্লান্ত খেলোয়াড়দের নিয়েও যদি মেসি শেষ পর্যন্ত আর্জেন্টিনাকে শিরোপা এনে দিতে পারেন, সেটা হবে অবিস্মরণীয় এক ঘটনা। অন্য রকম এক ইতিহাস। এর আগে ম্যারাডোনা একা আর্জেন্টিনাকে চ্যাম্পিয়ন করেছেন। জিদানও অনেকটা একাই টেনে নিয়ে গিয়েছিলেন ফ্রান্সকে। এবার কি সেটা পারবেন মেসি?এই দল নিয়ে আর্জেন্টিনা বিশ্ব চ্যাম্পিয়ন হবে, সেই আশা করা কঠিন। সম্ভাবনা ওই একটাই, যেটা মেসির পায়ের জাদুতে লুকিয়ে। তবে দ্বিতীয় রাউন্ড থেকে আর্জেন্টিনার জন্য কাজটা আর সহজ থাকবে না। সুইজারল্যান্ড বেশ ভালো খেলেই সামনে দাঁড়াচ্ছে আর্জেন্টিনার। তা ছাড়া মেসির দলের রক্ষণভাগ যে দুর্বল সেটা নিশ্চয়ই এখন সব দলের কোচদের জানা। সামনের ম্যাচগুলোয় আর্জেন্টিনার জন্য সেভাবেই আক্রমণ সাজাবেন তাঁরা।আরেকটা ব্যাপার, রক্ষণভাগ দুর্বল হলে আক্রমণভাগ সবল হতে হয়। আর্জেন্টিনার সেটাও হচ্ছে না। আগেই বলেছি এক মেসি ছাড়া কারও খেলা চোখেই পড়ছে না আমার। আর সবার মতো আমিও চাই প্রতি ম্যাচে মেসি অন্তত একটা গোল করুক। তবে দল হিসেবে ভালো না খেললে শুধু মেসিকে দিয়ে কত দিন!মেসি-সর্বস্ব আর্জেন্টিনাকে নিয়ে আমার মনে তাই কেবল ভয়ই জমা হচ্ছে। ডিফেন্স দুর্বল, আক্রমণভাগে ধার নেই। মেসি কি পারবেন এই আর্জেন্টিনাকে ইতিহাসের সাক্ষী করতে?
