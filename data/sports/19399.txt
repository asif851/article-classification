



নেপালে উড়োজাহাজ বিধ্বস্ত হয়ে অন্তত ৫০ জন নিহত হয়েছেন
 বিমান দুর্ঘটনায় হতাহত ব্যক্তিদের জন্য মন কাঁদছে বাংলাদেশের ক্রিকেটারদের
 মুশফিকুর রহিম ও তামিম ইকবাল শোকবার্তা জানিয়েছেন


নেপালের রাজধানী কাঠমান্ডুতে বেসরকারি বিমান সংস্থা ইউএস-বাংলার উড়োজাহাজ বিধ্বস্ত হয়ে অন্তত ৫০ জন নিহত হয়েছেন। যাঁদের মধ্যে বেশির ভাগই বাংলাদেশি। চারদিকে চলছে মাতম। শ্রীলঙ্কায় বসেও মন কাঁদছে বাংলাদেশ জাতীয় দলের ক্রিকেটারদের। স্বজনহারা ব্যথিত মানুষের জন্য তাঁদের হৃদয়েও হচ্ছে রক্তক্ষরণ। সামাজিক যোগাযোগমাধ্যমে হতাহত ব্যক্তিদের উদ্দেশে শোক প্রকাশ করেছেন ক্রিকেটাররা।
ত্রিদেশীয় নিদাহাস ট্রফি খেলার জন্য শ্রীলঙ্কায় অবস্থান করছেন বাংলাদেশের ক্রিকেটাররা। শেষ ম্যাচে স্বাগতিকদের বিপক্ষে দুর্দান্ত জয়ের পর ফুরফুরে মেজাজেই ছিলেন তাঁরা। কিন্তু নেপালের দুর্ঘটনার খবর বিষণ্ন করে তোলে তাঁদের। লঙ্কানদের বিপক্ষে জয়ের নায়ক মুশফিকুর রহিম ফেসবুকে দুর্ঘটনাকবলিত বিমানের ছবি দিয়ে লিখেছেন, ‘দয়া করে সবাই তাঁদের জন্য দোয়া করবেন।’
টুইটারে তামিম দিয়েছেন বড় একটি শোকবার্তা, ‘বিমানের সব যাত্রী ও তাঁদের স্বজনদের অবস্থা অনুভব করতে পারছি। আল্লাহ নিহত ব্যক্তিদের গ্রহণ করুন। বেঁচে যাওয়া ব্যক্তিরা যেন দ্রুত সুস্থ হয়ে উঠতে পারেন। আমরা সবাই তাঁদের জন্য দোয়া করি।’
বাংলাদেশে চোট সারিয়ে দলে ফেরার মিশনে থাকা সাকিব তাঁর ফেসবুক পেজে লিখেছেন, ‌‘খবরটি জানতে পেরে ভীষণ মর্মাহত! ত্রিভুবন আন্তর্জাতিক বিমানবন্দরে ঘটে যাওয়া ইউএস-বাংলা এয়ারলাইনসের বিমান দুর্ঘটনায় ক্ষতিগ্রস্ত সবার উদ্দেশে জানাই আমার আর শিশিরের গভীর সমবেদনা। আহত সবার দ্রুত সুস্থতা কামনা করি। মহান সৃষ্টিকর্তা যেন এই বিপর্যয় কাটিয়ে উঠতে তাঁদের পরিবারের সদস্যদের সাহস জোগান, সেই প্রার্থনা করছি!
