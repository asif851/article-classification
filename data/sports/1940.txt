
তাজিকিস্তানের বিপক্ষে গোলশূন্য ড্রতে শুরু হয়েছে বাংলাদেশের বাছাইপর্ব অভিযান। ৪৮ ঘণ্টার মধ্যেই মালদ্বীপের বিপক্ষে নিজেদের দ্বিতীয় ম্যাচে আজ দুশানবের সেন্ট্রাল স্টেডিয়ামে নামছে বাংলাদেশ। যাদের থিম্পুতে অনূর্ধ্ব-১৮ সাফে ২-০ গোলে হারিয়েছিলেন লাল-সবুজ যুবারা। বাংলাদেশ সময় খেলাটি শুরু হবে বিকেল চারটায়।
দেড় মাস আগের সাফল্য এগিয়ে রাখছে বাংলাদেশকে। তবে ৪১ দিনের ব্যবধানে বাংলাদেশ দলে চার পরিবর্তন, আর মালদ্বীপে সাতজন। মাঝের এই সময় ও পরিবর্তনগুলোতেই বাংলাদেশ কোচ মাহবুব হোসেন রক্সির চোখ, ‘সাফে আমরা মালদ্বীপকে হারালেও এএফসির বাছাইপর্বের আগে তারা ভালো প্রস্তুতি নিয়েছে। তাই আগের কথা ভুলে যাওয়াই ভালো। তবে আমরা জানি তারা কীভাবে খেলে, সেভাবেই প্রস্তুতি নিচ্ছি। আশা করি জয় পাব।’
গতকাল শেষ অনুশীলনে রিকভারির ওপরেই জোর দিয়েছেন ফিটনেস অ্যান্ড কন্ডিশনিং কোচ জন হুইটাল। সঙ্গে তাজিকিস্তান ম্যাচের ভুল-ত্রুটিগুলো নিয়ে ট্যাকটিকস অনুশীলন। স্বাগতিকদের বিপক্ষে জাফর, সুফিলদের প্রেসিংয়ের গলদ ছিল কোথায়, তা নিয়েও চলল মহড়া। পাঁচ দলের বাছাইপর্বে দ্বীপরাষ্ট্রটির বিপক্ষেই শুরু হচ্ছে ভুল শুধরানো, সঙ্গে জয়ের খাতা খোলার সুযোগ। কেননা চূড়ান্ত পর্বের টিকিটের লড়াইয়ে টিকে থাকতে হলে জয় ছাড়া কোনো বিকল্প রাস্তা নেই।
মালদ্বীপও তেতে আছে সাফের প্রতিশোধের আশায়। প্রথম ম্যাচে শ্রীলঙ্কার সঙ্গে ২-২ গোলে ড্র করেছে মালদ্বীপ। লঙ্কানদের বিপক্ষে তাদের ম্যাচ দেখে একটা বিষয় পরিষ্কার, থিম্পুর মালদ্বীপের সঙ্গে দুশানবের মালদ্বীপের পার্থক্য আছে অনেক। মালদ্বীপ কোচ এহসান আবদুল গনি অবশ্য সংবাদ সম্মেলনে বলেছেন, বাংলাদেশ তাদের চেয়ে এগিয়ে আছে। সেটা বলার জন্য বলা নাকি শক্তিমত্তার বিচারে, রক্সির শিষ্যদের তা প্রমাণ করতে হবে মাঠেই।
আগের ম্যাচে কনকনে ঠান্ডার মধ্যে দুর্দান্ত লড়াই করে তাজিকিস্তানের বিপক্ষে এক পয়েন্ট নিয়ে মাঠ ছাড়াই, চারদিক থেকেই প্রশংসা কুড়াচ্ছেন যুবারা। আজ জিততে না পারলে সব ভালোবাসাই মিলিয়ে যাবে হাওয়ায়।
