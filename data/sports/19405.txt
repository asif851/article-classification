
যেন চোখের ভাষা বড় সাংকেতিক। সবাই বোঝে না। শুধু একজন ছাড়া। কিংবা সব সময় চোখের দিকে তাকাতেও হয় না। এমনিতেও বোঝা যায়, দূরের মানুষটার মনের অলিন্দে কী কথার গুঞ্জরণ চলছে। লিওনেল মেসি আর নেইমারের বোঝাপড়া যেন এখন তেমনই। গতকালের একটি গোল তা-ই তো প্রমাণ করে দিল।
ম্যাচের ৫৫ মিনিটে মাঠে নেমেই চমক লিওনেল মেসির। নেইমারের দারুণ এক থ্রু ধরে গোল করলেন। এই গোলে হয়ে গেল মেসির আরও একটি রেকর্ড। কোনো ক্লাবের হয়ে লিগে ঘরের মাঠে সবচেয়ে বেশি গোল করার কীর্তি। কাল মেসি ছাড়িয়ে গেলেন তেলমো জারাকে। ন্যু ক্যাম্পে লিগে মেসির গোল এখন ১৮০টি। কিন্তু রেকর্ডের জন্য নয়। এই গোলটি আলোচনায় এসেছে নেইমারের সঙ্গে তাঁর দারুণ বোঝাপড়ার জন্য। ম্যাচের ৫৭তম মিনিটে দেপোর্তিভো বক্সের প্রান্তে নেইমার যখন বল পেলেন, মেসি তখন বক্সের ঠিক সামনে। দেপোর্তিভোর রক্ষণের খেলোয়াড়েরা বলের দিকে তাকিয়ে। কিন্তু নেইমারের চোখ ঠিকই খুঁজে নিল মেসিকে। মেসিকে নয়, নেইমার বল ঠেললেন বাঁ পোস্টের দিকে। আশ্চর্যের বিষয় হলো, নেইমারের পায়ে বল যাওয়া মাত্র মেসি দৌড়ও শুরু করলেন সেই ডান পোস্টের দিকে। যেন নেইমার জানতেন মেসি ওখানেই যাবেন। কিংবা যেন মেসি জানতেন, নেইমার ওইখানেই বল ঠেলবেন। এমনভাবে মিলে গেল সব। মেসিও গোলটাও করলেন দারুণ। ভাষ্যকারদের কণ্ঠে মুগ্ধতা। কী বোঝাপড়া দুজনের। মেসিকে এখন হয়তো আন্তনেলা রোকুজ্জুর চেয়ে নেইমারই বেশি বোঝেন!
