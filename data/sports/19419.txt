
১ উইকেটে ১৭১। সেখান থেকে মাত্র ২২০ রানে অল আউট হয়ে গেল বাংলাদেশ। ৪১ ওভার বল করে মাত্র একটি উইকেট পেয়েছিল ইংলিশ বোলাররা। তারাই পরের ২৩.৫ ওভারে তুলে নিল ৯ উইকেট। শেষ ৯ উইকেট পড়েছে মাত্র ৪৯ রানে। টেস্ট অভিষেকের পর এর চেয়ে কম রানে শেষ ৯ ব্যাটসম্যানকে হারিয়ে ফেলার ব্যর্থতায় বাংলাদেশ পড়েছিল মাত্র দুইবার।
২০১৩ সালের হারারে টেস্টে বাংলাদেশের শেষ ৯ উইকেট পড়েছিল মাত্র ৩২ রানে। ১ উইকেটে ১০২, সেখান থেকেই বাংলাদেশ গুটিয়ে গেল ১৩৪ রানে। ২০০৭ সালে কলম্বো টেস্টেও ভয়াবহ ব্যাটিং বিপর্যয়ে পড়েছিল বাংলাদেশ। ৯ উইকেট পড়েছিল মাত্র ৪৮ রানে। সেবার প্রথম ইনিংসে বাংলাদেশ অল আউট হয়েছিল ৬২ করতেই। যেটি এখনো টেস্টে বাংলাদেশের সর্বনিম্ন স্কোর।বাংলাদেশ আর কখনোই ৫০ রানের কমে শেষ ৯ ব্যাটসম্যান হারায়নি। তবে ২০০৫ সালে কলম্বোতেই ৫১ রানের মধ্যে শেষ নয়জনের সাজঘরে ফেরার সাক্ষী হতে হয়েছিল বাংলাদেশকে। টেস্টে ৩৩ বার ১০০ রানের নিচে বাংলাদেশের শেষ ৯ উইকেট পড়েছিল। সে হিসাবে এমন ধস নতুন কিছু নয়। তবে ১ উইকেটে ১৭১ রানের মতো বড় পুঁজি নিয়ে এভাবে গুটিয়ে যাওয়ার ঘটনা খুব বেশি ঘটেওনি। টেস্ট ইতিহাসে সবচেয়ে কম রানে শেষ ৯ উইকেট পড়ার সাক্ষী হয়ে আছে ১৮৯৯ সালের কেপটাউন টেস্ট। সেবার ইংল্যান্ডের বিপক্ষে দ্বিতীয় ইনিংসে ভয়াবহ বিপর্যয়ে পড়েছিল দক্ষিণ আফ্রিকা। স্বাগতিকেরা মাত্র ১৪ রানে হারিয়ে ফেলেছিল শেষ ৯ উইকেট। অল আউট হয়ে গিয়েছিল ৩৫ রানে।
