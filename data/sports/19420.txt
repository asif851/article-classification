
• আলোচিত উদ্‌যাপন নিয়ে অবশেষে বললেন মুশফিক • দুর্দান্ত খেলে মুশফিক আবারও এভাবে উদ্‌যাপন করতে চান • মুশফিকের মতে, স্মার্ট ক্রিকেটারদের দল বাংলাদেশ • এই জয়টা বিশেষ করেই দরকার ছিল বাংলাদেশের
মুশফিকুর রহিমের উদ্‌যাপন বেশ আলোচিত হয়েছে গত দুই দিনে। তাঁর ‘নাগিন নাচ’ ভাইরাল হয়েছে সামাজিক যোগাযোগমাধ্যমে। বাঁধনহারা উদ্‌যাপন মুশফিকের নতুন নয়। তবে পরশু প্রেমাদাসায় শ্রীলঙ্কার বিপক্ষে দলকে জিতিয়ে যে ভঙ্গিমায় নেচেছেন, সেটি অবশ্য ব্যতিক্রম। জয়ের পরে তো নয়ই, এমনকি কাল টিম হোটেলে বারবার অনুরোধের পরও মুশফিক কিছু বলতে চাইলেন না এ নিয়ে। গতকাল বিকেলে সিংহলিজ স্পোর্টস ক্লাবের (এসএসসি) নেটে অনুশীলন করতে এসে শোনালেন তাঁর উদ্‌যাপনের গল্প, ‘এটা সাধারণ একটা উদ্‌যাপনই। হয়তো সবার ভালো লেগেছে, এত মাতামাতি হচ্ছে সে কারণে। দল জিতেছে, এটাই সবচেয়ে বড় ব্যাপার। আগে থেকে পরিকল্পিত কিছু ছিল না। উদ্‌যাপনটা দেখে অবশ্য বুঝতে পারবেন, জয়টা আমাদের কতটা দরকার ছিল।’ এক জয়েই শেষ নয়, বাংলাদেশ দল এ ছন্দটা ধরে রাখতে চায় সামনেও। একটি ম্যাচ জিতিয়ে মুশফিকও থামতে চান না। দুর্দান্ত ইনিংস খেলে এমন উদ্‌যাপন তিনি করতে চান আবারও, ‘এমন উদ্‌যাপন অবশ্যই আরও করতে চাইব। যেভাবে কঠোর পরিশ্রম আমরা করছি, এটা চাইতেই পারি। আসলে মানুষ শুধু ম্যাচের ফলটা দেখে। হয়তো গত কয়েক ম্যাচে ভালো করতে পারিনি, হয়তো একজন ব্যাটসম্যান একটু খারাপ সময়ের মধ্য দিয়ে যাচ্ছে। কিন্তু আমরা যে আসলে কতটা কষ্ট করছি, সেটা আমরাই জানি।’ম্যাচের পর তামিম ইকবাল বলেছেন, শ্রীলঙ্কার বিপক্ষে তাঁরা যেভাবে খেলেছেন, এটা হচ্ছে ‘বাংলাদেশি ব্র্যান্ড’। দলে হয়তো দুর্দান্ত ফিনিশার নেই, বড় পাওয়ার হিটার নেই। তবে অনেক ‘স্মার্ট ক্রিকেটার’ আছে। মুশফিক একমত তামিমের সঙ্গেও, ‘তামিম যেটা বলেছে, ওটাই আসল কথা। অন্যরা কী করতে পারে, সেটা না দেখে আপনি কী করতে পারেন, আপনার দলের শক্তির জায়গা কী, সেটা নিয়ে ভাবা উচিত। আমরা সেটি চেষ্টা করছি। যদিও টি-টোয়েন্টিতে আমরা অতটা ধারাবাহিক না। আমরা চেষ্টা করছি নিজেদের পরিকল্পনা ঠিকঠাক কাজে লাগাতে। তামিম যেমন বলেছে, আমাদের পিঞ্চ হিটার নেই, তবে কিছু ভালো, বুদ্ধিমান খেলোয়াড় আছে। তারা তাদের শক্তি, দক্ষতার জায়গাগুলো শতভাগ কাজে লাগাতে পারলে যেকোনো সংস্করণেই আমাদের জেতার সুযোগ আছে। এ ব্র্যান্ডটাই আশা করি আগামী দিনে আপনারা দেখতে পাবেন।’সেটিই তো দেখার অপেক্ষায় গোটা বাংলাদেশ।
