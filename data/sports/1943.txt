
সিরিজের আগেই সাকিব আল হাসান জানিয়েছিলেন, সন্তানসম্ভবা স্ত্রী অনুপ্রাণিত করেছেন এ সময়ে দেশের হয়ে খেলতে। প্রথম ম্যাচে দুর্দান্তই ছিলেন তিনি। পেলেন ওয়ানডেতে প্রথমবারের মতো পাঁচ উইকেট। আর একটি উইকেট পেলেই হয়ে যেতেন বাংলাদেশের হয়ে ওয়ানডেতে সর্বোচ্চ উইকেট শিকারি। তবে অপেক্ষাটা তাঁর বাড়ছে। স্ত্রী উম্মে আহমেদ শিশিরের পাশে থাকতে জরুরি ভিত্তিতে আজ রাত নয়টার ফ্লাইটে যুক্তরাষ্ট্রে উড়াল দিচ্ছেন বিশ্বসেরা অলরাউন্ডার। বিষয়টি নিশ্চিত করে দলের ম্যানেজার খালেদ মাহমুদ জানিয়েছেন, ‘সাকিবকে জরুরি ভিত্তিতে যুক্তরাষ্ট্রে যেতে হচ্ছে।’ সাকিবের জায়গায় দলে আসতে পারেন এনামুল হক। সাকিব আজ মিরপুরে অনুশীলনে আসেননি। অবশ্য ঐচ্ছিক অনুশীলনে এসেছেন বাংলাদেশ দলের ছয়জন। নানার মৃত্যু সংবাদ পেয়ে আসেননি মাশরাফি বিন মুর্তজাও। তবে প্রধান নির্বাচক ফারুক আহমেদ জানিয়েছেন, আগামীকালের ম্যাচে খেলা নিয়ে কোনো শঙ্কা নেই মাশরাফির।
