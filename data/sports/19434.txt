
বিশ্বকাপ অভিযান তবে শুরু হয়ে গেল বাংলাদেশ অনূর্ধ্ব-১৯ ক্রিকেট দলের। আজ রাত পৌনে একটায় নিউজিল্যান্ডের উদ্দেশে রওনা দিচ্ছেন যুবারা। বিশ্বকাপে রওনা দেওয়ার আগে বড় স্বপ্নের কথাই জানিয়ে গেলেন বাংলাদেশ অনূর্ধ্ব-১৯ দলের অধিনায়ক সাইফ হাসান।
ঘরের মাঠে ২০১৬ যুব বিশ্বকাপে তৃতীয় হয়েছিল বাংলাদেশ, যেটি বয়সভিত্তিক ক্রিকেটে সর্বোচ্চ সাফল্য। গতবার অবশ্য বাংলাদেশ চ্যাম্পিয়ন হওয়ার স্বপ্নই দেখেছিল। শেষ পর্যন্ত সেমিফাইনালে ওয়েস্ট ইন্ডিজের কাছে হারতে হয়, ক্যারিবীয় যুবারাই শেষ পর্যন্ত চ্যাম্পিয়ন হন। এবার নিউজিল্যান্ডের মতো কঠিন কন্ডিশনে খেলা। বাংলাদেশের স্বপ্নের সীমানা বিস্তৃত হবে কত দূর?দলের অধিনায়ক সাইফ আশার কথাই শোনালেন, ‘অবশ্যই লক্ষ্যটা থাকবে এক নম্বর হওয়ার। কিন্তু ধাপে ধাপে যাব, ম্যাচ ধরে ধরে এগোব। ওখানে গ্রুপ পর্ব পেরোতে পারলে কোয়ার্টার ফাইনাল। এভাবে ধাপে ধাপে এগোনোর পরিকল্পনা।’তবে সাইফ মানছেন নিউজিল্যান্ডের কন্ডিশনে কতটা কঠিন পরীক্ষা দিতে হবে তাঁদের। কন্ডিশনের সঙ্গে মানিয়ে নিতে একটু আগেভাগেই চলে যাচ্ছেন যুবারা। পরশু নিউজিল্যান্ডে পৌঁছে ডানেডিনে ১০ দিনের ক্যাম্প করবে বাংলাদেশ অনূর্ধ্ব-১৯ দল। অনুশীলনের ফাঁকে ১, ৩ ও ৫ জানুয়ারি ইউনিভার্সিটি ওভালে স্থানীয় দল ওটাগো একাদশের সঙ্গে খেলবে তিনটি প্রস্তুতি ম্যাচ। মূল অভিযানের আগে ক্রাইস্ট চার্চে পাকিস্তান ও আফগানিস্তানের বিপক্ষে দুটি প্রস্তুতি ম্যাচ আছে যুবাদের।সাইফ মনে করেন, মূল মঞ্চে আলো ছড়াতে ভীষণ কাজে দেবে এই প্রস্তুতি ম্যাচগুলো, ‘ওখানে কন্ডিশনটা আমাদের জন্য অবশ্যই কঠিন হবে। তবে আমাদের প্রস্তুতিও ভালো। সর্বশেষ এশিয়া কাপে খুব ভালোভাবে ঘুরে দাঁড়িয়েছি। সামনে আমাদের প্রস্তুতি ক্যাম্প আছে, তিনটা প্রস্তুতি ম্যাচ আছে। প্রস্তুতি ভালোভাবে সারার চেষ্টা করব।’১৩ জানুয়ারি শুরু হচ্ছে এবারের যুব বিশ্বকাপ। প্রথম দিনে ‘সি’ গ্রুপে বাংলাদেশের প্রথম প্রতিপক্ষ নামিবিয়া, ১৫ জানুয়ারি খেলবে কানাডার সঙ্গে আর ১৮ জানুয়ারি গ্রুপ পর্বে সবচেয়ে শক্তিশালী প্রতিপক্ষ ইংল্যান্ড। বয়সভিত্তিক ক্রিকেটে শক্তিমত্তায় সাধারণত দলগুলোর ব্যবধান কমে আসে। সাইফ তাই কাউকে হালকাভাবে নিচ্ছেন না, আবার কোনো দলকে অজেয় ভাবছেন না, ‘অনূর্ধ্ব-১৯ ক্রিকেটে সব দলই জেতার সামর্থ্য রাখে। শেষ এশিয়া কাপে দেখেছেন নেপাল ভারতকে হারিয়েছ, ভারত টুর্নামেন্ট থেকেই বাদ পড়েছে। কাউকে ছোট করব না। আমাদের গ্রুপে নামিবিয়া, কানাডা আছে। ধাপে ধাপেই এগোব।’
