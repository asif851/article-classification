
গত জুনে বাংলাদেশ সফরের জন্য ঘোষিত অস্ট্রেলিয়ার ১৩ সদস্যের টেস্ট স্কোয়াডে পেস ‘চতুষ্টয়ে’র মধ্যে ছিলেন না শুধু মিচেল স্টার্ক। জশ হ্যাজেলউড, প্যাট কামিন্স ও জেমস প্যাটিনসনকে নিয়ে ‘ত্রিফলা’ পেস অ্যাটাক সাজিয়েছিলেন অস্ট্রেলীয় নির্বাচকেরা। বাংলাদেশের জন্য খানিকটা স্বস্তির খবর হলো, দুই টেস্টের সিরিজে প্যাটিনসনের মুখোমুখি হতে হচ্ছে না স্বাগতিকদের। পিঠের ব্যথার কারণে বাংলাদেশ সফরে অস্ট্রেলিয়া দল থেকে ছিটকে পড়েছেন প্যাটিনসন। তাঁর জায়গায় দলে ডাক পেয়েছেন আরেক পেসার জ্যাকসন বার্ড।
প্যাটিনসনের বিকল্প হিসেবে দলে ডাক পাওয়া বার্ডের গতি প্যাটিনসনের মতোই—১৪০ কিলোমিটার গতিতে প্যাটিনসনের মতোই বল করে যেতে পারেন তিনি। তবে লাইন-লেংথের দিক থেকে বার্ড অতটা নিখুঁত নন। গত ডিসেম্বরে এমসিজিতে পাকিস্তানের বিপক্ষে সর্বশেষ টেস্ট খেলেছিলেন বার্ড।
এদিকে বাংলাদেশ সফরের দলে চোটের কারণে মিচেল স্টার্ক না থাকলেও তাঁর সেরে ওঠার অপেক্ষাতেই ছিলেন নির্বাচকেরা। কিন্তু চোট সারেনি তাঁর। ফলে স্টার্কের আশা ত্যাগ করতেই হচ্ছে। স্কোয়াডে ডাক পেয়েছেন কুইন্সল্যান্ডের লেগ স্পিনার মিচেল সুইপসন। চলতি বছরের ফেব্রুয়ারি-মার্চে ভারতের মাটিতে টেস্ট সিরিজে অসি স্কোয়াডে ছিলেন ২৩ বছর বয়সী এ স্পিনার। কিন্তু সাদা পোশাকে অভিষেকের সুযোগ পাননি তিনি। প্রথম শ্রেণির ক্রিকেটে ১৪ ম্যাচে ৩২.৮২ গড়ে ৪১ উইকেট আছে সুইপসনের। ঢাকা ও চট্টগ্রামের স্পিনবান্ধব উইকেটের বিবেচনাতেই স্টার্কের বিকল্প হিসেবে আর কোনো পেসারকে দলে টানেনি অসি টিম ম্যানেজমেন্ট। গতি-আক্রমণে কামিন্স, হ্যাজেলউড ও বার্ডের ওপরই আস্থা রেখেছে তারা। সুইপসনের অন্তর্ভুক্তিতে অসিদের স্পিন আক্রমণ কিন্তু আরও বৈচিত্র্যময় হলো। বিশেষজ্ঞ অফ স্পিনার হিসেবে নাথান লায়ন তো রয়েছেনই; সঙ্গে থাকছেন বাঁহাতি স্পিনার অ্যাশটন অ্যাগার ও অফস্পিনিং অলরাউন্ডার গ্লেন ম্যাক্সওয়েল।
দুই টেস্টের সিরিজ খেলতে ১৮ আগস্ট বাংলাদেশে আসার কথা অস্ট্রেলিয়া দলের। ২২ আগস্ট ফতুল্লায় দুই দিনের প্রস্তুতি ম্যাচ খেলবে তারা। ২৭ আগস্ট মিরপুরের শেরেবাংলা স্টেডিয়ামে শুরু হবে প্রথম টেস্ট। ৪ সেপ্টেম্বর থেকে চট্টগ্রামে শুরু হবে দ্বিতীয় টেস্ট। ক্রিকইনফো
অস্ট্রেলিয়া টেস্ট স্কোয়াড: স্টিভেন স্মিথ (অধিনায়ক), ডেভিড ওয়ার্নার (সহ-অধিনায়ক), অ্যাশটন অ্যাগার, হিলটন কার্টরাইট, প্যাট কামিন্স, পিটার হ্যান্ডসকম্ব, ম্যাথু ওয়েড (উইকেটরক্ষক), জশ হ্যাজলউড, উসমান খাজা, নাথান লায়ন, গ্লেন ম্যাক্সওয়েল, ম্যাট রেনশ’, মিচেল সুইপসন, জ্যাকসন বার্ড।
