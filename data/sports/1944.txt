
ব্রাজিলের মাটিতে বিশ্বকাপের কথা উঠলেই মনে পড়ে যায় মারাকানার সেই স্তব্ধ হয়ে যাওয়া দর্শকদের কথা। শেষ ম্যাচে স্বাগতিকদের ২-১ গোলে হারিয়ে শিরোপা জিতেছিল উরুগুয়ে। শোকের ছায়া নেমে এসেছিল পুরো ব্রাজিলে। এবার নিজেদের মাটিতে আয়োজিত দ্বিতীয় বিশ্বকাপে নিশ্চয়ই সেই দুঃসহ স্মৃতি ভুলিয়ে দেওয়ার সর্বোচ্চ চেষ্টাই করবেন অস্কার-নেইমাররা। কিন্তু সেই ‘পুরোনো শত্রু’ উরুগুয়ের তারকা লুইস সুয়ারেজ বলছেন অন্য কথা। স্বাগতিক ব্রাজিল নয়, আর্জেন্টিনাই এবারের বিশ্বকাপ শিরোপা জিতবে বলে মনে করছেন সুয়ারেজ।১৯৫০ সালের পর গত ৬৪ বছরে অনেকটাই বদলে গেছে বিশ্ব ফুটবলের চালচিত্র। সে সময়ের অন্যতম সেরা দল উরুগুয়ে নিজেদের দাপুটে অবস্থান ধরে রাখতে পারেনি। তেমনটা না হলে হয়তো ১৯৫০ সালের পুনরাবৃত্তিই করতে চাইতেন দলের সেরা স্ট্রাইকার সুয়ারেজ। তবে ব্রাজিল যে এবার ‘মারাকানার ভূত’ তাড়াতে পারবে, তেমনটা মনে করছেন না লিভারপুলের এই স্ট্রাইকার। স্পেন, ইংল্যান্ড, জার্মানি, উরুগুয়ের কথাও বলেছেন সম্ভাব্য শিরোপাজয়ী হিসেবে। কিন্তু ব্রাজিলের নামটা মুখেও আনেননি।সম্প্রতি এক সাক্ষাত্কারে তিনি বলেছেন, ‘বিশ্বকাপে আমার ফেবারিট আর্জেন্টিনা। কারণ তাদের অনেক ভালো খেলোয়াড় আছে। আর তারা বিশ্বকাপে আসবেও খুব দারুণ একটা সময়ে। কিন্তু আমরা উরুগুয়ে, স্পেন, ইংল্যান্ড বা জার্মানিকেও উপেক্ষা করতে পারি না। কারণ বিশ্বকাপে সবাই সাফল্য পেতে চায়।’
গ্রুপ পর্বের বাধা পেরোনোর জন্যই হাড্ডাহাড্ডি লড়াইয়ে নামতে হবে সুয়ারেজের উরুগুয়েকে। ‘ডি’ গ্রুপে তাদের প্রতিপক্ষ ইতালি, ইংল্যান্ড ও কোস্টারিকা। অন্যদিকে ‘এফ’ গ্রুপে আর্জেন্টিনাকে লড়তে হবে নাইজেরিয়া, বসনিয়া-হার্জেগোভিনা ও ইরানের বিপক্ষে।
