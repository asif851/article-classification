
শ্রীলঙ্কায় ইয়ান বোথামের আগমন এবারই প্রথম না। ১৫ বছরের ক্রিকেট ক্যারিয়ারে অনেকবারই পা রেখেছিলেন শ্রীলঙ্কায়। অবসর নেওয়ার পরও ধারাভাষ্যকার ও বিশেষ দূত হিসেবে দক্ষিণ এশিয়ার এই দেশটিতে গেছেন সাবেক এই ইংলিশ অধিনায়ক। তবে এবার শ্রীলঙ্কায় বোথামের আগমন একেবারেই ভিন্ন একটা ভূমিকায়। শ্রীলঙ্কার মানুষ এবার তাঁকে দেখছে দৌড়বিদের ভূমিকায়।সুবিধাবঞ্চিত শিশুদের জন্য অর্থ সংগ্রহের জন্য ৫৭ বছর বয়সী সাবেক এই ক্রিকেটার দৌড়াবেন ১৬০ কিলোমিটার। দীর্ঘ এই যাত্রার শুরুটা হবে শ্রীলঙ্কার যুদ্ধবিধ্বস্ত উত্তরাঞ্চল থেকে। শেষ হবে সুনামি-আক্রান্ত দক্ষিণ উপকূলে। ৩৭ বছর ধরে চলা জাতিগত যুদ্ধে বিধ্বস্ত কিলিনোচ্চি থেকে এই দৌড় ইতিমধ্যেই শুরু করেছেন বোথাম। শুরুর সময় প্রায় দুই হাজার সমর্থক করতালি দিয়ে স্বাগত জানিয়েছেন বোথামকে। ব্যতিক্রমী এই মিশনে প্রতিদিন বোথাম অতিক্রম করবেন ২০ কিলোমিটার পথ। সবকিছু ঠিকঠাক থাকলে শ্রীলঙ্কার দক্ষিণ উপকূলের সেনিগামা নামের গ্রামটিতে তিনি পৌঁছাবেন ৮ নভেম্বর।নিজ দেশ ইংল্যান্ডে অবশ্য আগেও বেশ কয়েকবার এ ধরনের কর্মকাণ্ডে অংশ নিতে দেখা গেছে বোথামকে। তবে বিদেশের মাটিতে তাঁর এ ধরনের উদ্যোগ এবারই প্রথম। ১৯৮৫ সালের পর থেকে এভাবে দৌড়ের মাধ্যমে বোথাম সংগ্রহ করেছেন প্রায় ২০ মিলিয়ন ডলার। সাধারণত এ ধরনের উদ্যোগে এর চেয়ে অনেক বেশি পথ পাড়ি দিলেও শ্রীলঙ্কার অত্যধিক গরম ও আর্দ্রতার কারণে দৈর্ঘ্য কমিয়ে আনতে হয়েছে বলে জানিয়েছেন বোথাম, ‘অন্য দৌড়গুলোর চেয়ে তুলনামূলকভাবে এটার দৈর্ঘ্য কম। কিন্তু আমাদের অন্যান্য বিষয়ও মাথায় নিতে হয়েছে। এখানে তাপ আর আর্দ্রতা খুব বেশি।’
শ্রীলঙ্কার এই উদ্যোগ থেকে পাওয়া অর্থ দান করা হবে লাউরেস স্পোর্টস ফর গুড ফাউন্ডেশনে।
