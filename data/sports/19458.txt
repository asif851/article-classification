
দেশের দ্রুততম মানব আগেই হয়েছেন মেজবাহ আহমেদ। সেই শ্রেষ্ঠত্ব তিনি ধরে রাখলেন আজ ৪০তম জাতীয় অ্যাথলেটিকসের প্রথম দিনেই। বঙ্গবন্ধু স্টেডিয়ামে ১০০ মিটার স্প্রিন্টে মেজবাহ সোনা জিতেছেন কিছুটা প্রতিদ্বন্দ্বিতায় পড়েও। ১০০ মিটারে নৌবাহিনীর এই অ্যাথলেটের এটি টানা পঞ্চম শিরোপা। তিনটি জাতীয় প্রতিযোগিতা, একটি সামার অ্যাথলেটিকস ও একবার বাংলাদেশ গেমসে সেরা হয়েছেন। ২০১৩ সালে বাংলাদেশ গেমস থেকেই দৃশ্যপটে আসেন মেজবাহ। তবে তাঁর টাইমিংয়ে সে অর্থে কোনো উন্নতি হয়নি। গত অলিম্পিকে সময় নিয়েছিলেন ১১.৩৪ সেকেন্ড। আজ হাত ঘড়িতে টাইমিং ১০.৬৩। ইলেকট্রনিকস টাইমিংয়ে এটি আরও বাড়বে। আজ ট্র্যাকে তাঁর প্রতিদ্বন্দ্বী ছিলেন নৌবাহিনীরই অ্যাথলেট আবদুর রউফ।জয়ের পর মেজবাহ খুব একটা উচ্ছ্বসিত ছিলেন না, ‌‘গত বছরের চেয়ে এবার একটু লড়তে হয়েছে আমাকে। দ্বিতীয় হওয়া রউফের সঙ্গে এক সাথে অনুশীলন করি। ও খুব ভালো অ্যাথলেট। আমরা আরও ভালো করতে চাই। লম্বা সময়ের জন্য অনুশীলনের করলে ভবিষ্যতে আরও ভালো ফল আসবে আশা করি।’
