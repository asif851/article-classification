
দীর্ঘ দিনের সঙ্গী নাইকিকে ত্যাগ করে গত মৌসুমে অ্যাডিডাসের সঙ্গে গাঁটছড়া বেঁধেছিল ম্যানচেস্টার ইউনাইটেড। ৭ কোটি ৫০ লাখ পাউন্ডের বিনিময়ে অ্যাডিডাসের সঙ্গে ইউনাইটেডের সেই জার্সি-চুক্তি আলোড়ন তুলেছিল ফুটবল বিশ্বে। বলা হচ্ছিল ওটাই নাকি ফুটবল ইতিহাসে সবচেয়ে বড় জার্সি-চুক্তি। সম্প্রতি অ্যাডিডাসের সঙ্গে এক চুক্তিতে ম্যানচেস্টার ইউনাইটেডকেও ছাড়িয়ে গেছে রিয়াল মাদ্রিদ। সম্প্রতি ক্রীড়া সামগ্রী প্রস্তুতকারী জার্মান প্রতিষ্ঠানটির সঙ্গে স্প্যানিশ জায়ান্টদের চুক্তি হয়েছে ১০ কোটি ৬০ লাখ পাউন্ডের। এই অঙ্কের চুক্তির মেয়াদ আগামী দশ বছর। এই মৌসুমে মাঠের খেলায় তেমন সাফল্য না এলেও জার্সি-চুক্তিতে বাকি সবাইকেই টেক্কা দিয়েছে রিয়াল। ম্যানচেস্টার ইউনাইটেডের চেয়ে ৪০ শতাংশ বেশি অঙ্কের এই চুক্তি পেছনে ফেলেছে রিয়ালের চিরপ্রতিদ্বন্দ্বী বার্সেলোনাকেও। মার্কিন ক্রীড়া সামগ্রী প্রস্তুতকারী প্রতিষ্ঠান নাইকির কাছ থেকে জার্সি-চুক্তি বাবদ ২ কোটি ৪০ লাখ পাউন্ড পায় বার্সেলোনা। জার্সি-চুক্তিতে বার্সেলোনা পিছিয়ে আছে বায়ার্ন মিউনিখ এমনকি চেলসি থেকেও। দুটো ক্লাবের সঙ্গেই অ্যাডিডাসের চুক্তি আছে। বায়ার্নের সঙ্গে অঙ্কটা ৮ কোটি পাউন্ডের আর চেলসির সঙ্গে ৩ কোটি পাউন্ডের।অ্যাডিডাস, নাইকির বাইরে পিউমার সঙ্গে চুক্তি আছে আর্সেনালের। চুক্তির অঙ্কটা ৫ বছরের জন্য ৩ কোটি পাউন্ড। এ ছাড়া আরেক ইংলিশ ক্লাব লিভারপুলের জার্সি সরবরাহ করছে ওয়ারিয়র নামের একটি প্রতিষ্ঠান। অ্যাডিডাস, নাইকি, পিউমার তুলনায় ওয়ারিয়র অখ্যাত প্রতিষ্ঠান হলেও তাদের সঙ্গে চুক্তির অঙ্কটা কিন্তু নেহাতই কম নয়—৩ কোটি ২০ লাখ পাউন্ড। সূত্র: দ্য মিরর।
