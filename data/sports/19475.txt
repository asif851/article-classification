
বিকেল চারটায় আন্তর্জাতিক টুর্নামেন্টের প্রথম ম্যাচ মাঠে গড়ানোর কথা। কিন্তু তখনো শেষ হয়নি উদ্বোধনী অনুষ্ঠান। মন্ত্রী, প্রতিমন্ত্রী, মেয়র, সাংসদ, কর্মকর্তা—বক্তৃতাপর্ব চলতেই থাকল। এত কথা শুনছে কে? প্যাভিলিয়নের শ দুয়েক সৌজন্য টিকিটধারী দর্শক বাদ দিলে গ্যালারিতে ছিলেন জনা কুড়ি দর্শক।
এই আনুষ্ঠানিকতার পর উদ্বোধনী ম্যাচ মাঠে গড়াল আধঘণ্টা দেরিতে। অনেক হাঁকডাকের পর এমএ আজিজ স্টেডিয়ামে কাল বিকেলে পর্দা উঠল শেখ কামাল আন্তর্জাতিক ক্লাব কাপ ফুটবলের দ্বিতীয় আসরের। আর উদ্বোধনী ম্যাচে কোরিয়ার পোচন সিটিজেন ফুটবল ক্লাব ২-০ গোলে হারাল কিরগিজস্তানের এফসি আলগাকে।
‘এ’ গ্রুপের এ ম্যাচে শুরু থেকেই আধিপত্য বিস্তার করে খেলে কোরিয়ান ফুটবলের চতুর্থ স্তরের দলটি। তবে কোচ জানালেন, তাঁর দলে কোরিয়া অলিম্পিক দলে খেলা দুজন খেলোয়াড় আছে। ১৪ মিনিটে ডি–বক্সের বাইরে থেকে জাং ইয়ংয়ের বাঁ পায়ের শট গোলকিপারের হাত ফসকে ঢোকে জালে। পাঁচ মিনিট পর ব্যবধান দ্বিগুণ করেন জি কিয়ং ডিউক। পার্ক জাং সুয়ের কাছ থেকে বক্সের ভেতরে বল পেয়ে তা আলতো ছোঁয়ায় জালে ঢুকিয়ে দেন ডিউক।
প্রথমার্ধের দুটি গোলই ভাগ্য গড়ে দেয় ম্যাচের। তবে দ্বিতীয়ার্ধে গোলের আরও কয়েকটি সুযোগ পেয়েছিল কোরিয়ান দলটি। একবারও গোলের সুযোগ সৃষ্টি করতে পারেনি কিরগিজস্তানের দলটি। ডি-বক্সের মুখে বল নিয়ে গিয়েই খেই হারিয়েছেন দলটির স্ট্রাইকাররা। মাঠজুড়ে খেলা মিডফিল্ডার জি কিয়ং ডিউক পেয়েছেন ম্যাচসেরার স্বীকৃতি।
এমন পরাজয়ে আলগা কোচ আলেকজান্ডার বেলদিনোভ খুশি নন। কিন্তু প্রথম ম্যাচ জিতে পরের ম্যাচের জন্য আত্মবিশ্বাসী কোরিয়ানরা। ঢাকা আবাহনীর বিপক্ষে সোমবারের সেই ম্যাচটি নিয়ে কোরিয়ান কোচ কিম জে ইয়ং বললেন, ‘তারা স্বাগতিক দেশের ক্লাব। মাঠ, কন্ডিশন তাদের পক্ষে থাকবে। আমাদের জন্য কঠিন হবে ম্যাচ, তবে ভালো খেলব।’
ম্যাচের আগে দর্শকশূন্য মাঠে উদ্বোধনের লম্বা আনুষ্ঠানিকতা বিরক্তির উদ্রেক করেছে। স্বরাষ্ট্রমন্ত্রী আসাদুজ্জামান খান কামাল, ক্রীড়া প্রতিমন্ত্রী বীরেন শিকদার, মেয়র আ জ ম নাছির উদ্দীন ছাড়াও চারজন সাংসদসহ অন্তত ১৫ জনের নাম বলতে হয়েছে অনুষ্ঠানের সঞ্চালক তরুণীটিকে। টুর্নামেন্ট ঘিরে আরও যে কত অব্যবস্থাপনা, সেসব না হয় বাদ-ই দেওয়া গেল।
আজকের খেলা
শেখ কামাল আন্তর্জাতিক ক্লাব কাপ
মোহামেডান-মার্সিয়াংদি
চট্টগ্রাম আবাহনী-শাহিন এফসি
(বিকেল ৪টা ও সন্ধ্যা ৭টা, চট্টগ্রাম)
