
ঘটনা কাল মাঠ থেকে ফেরার সময়। হঠাৎ ঢিল লেগেছে অস্ট্রেলিয়া দলের বাসে। ছোট পাথরখণ্ডের আঘাতে কারও আহত হওয়ার ঘটনা ঘটেনি। শুধু বাসের একটা কাচ ভেঙেছে। এ ঘটনার প্রতিক্রিয়ায় আজ টিম বাস চলাচলের রুট ও স্টেডিয়ামে নিরাপত্তা বাড়ানো হয়েছে।
ঘটনার পর ক্রিকেট অস্ট্রেলিয়ার (সিএ) নিরাপত্তাপ্রধান শন ক্যারল এক বিবৃতিতে বলেছেন, ‘গত রাতে হোটেলে ফেরার সময় অস্ট্রেলিয়া দলের বাসের একটা জানালা ভেঙেছে। এই ঘটনায় কেউ হতাহত হয়নি। বিষয়টা নিয়ে স্থানীয় কর্তৃপক্ষের সঙ্গে অস্ট্রেলিয়া দলের নিরাপত্তা কর্মকর্তারা আলোচনা করে জানতে পেরেছেন, এটা ছোট্ট একটা পাথরের আঘাত। স্থানীয় কর্তৃপক্ষ ঘটনাটা গুরুত্বের সঙ্গে নিয়েছে। চলাচলের রুটে নিরাপত্তা বাড়ানো হয়েছে।’এমনিতে অস্ট্রেলিয়া দলকে সর্বোচ্চ নিরাপত্তাই দিচ্ছে বিসিবি। এ ঘটনার পর টিম হোটেল, চলাচলের রাস্তা, স্টেডিয়াম ও স্টেডিয়ামের আশপাশে আরও জোরদার করা হয়েছে নিরাপত্তাব্যবস্থা। হোটেল থেকে মাঠে আসা–যাওয়ার রুটও বদলে ফেলা হয়েছে।
 
