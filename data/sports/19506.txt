



চেন্নাইয়ের কাছে হারের জন্য কোহলির কাঠগড়ায় বোলাররা
শেষ দিকে অনেক রান দেওয়া মেনে নিতে পারছেন না কোহলি


আইপিএলে ছক্কাবৃষ্টির ম্যাচ। এক ম্যাচে সর্বোচ্চ ৩৩ ছক্কা! আগের ৩১ ছক্কার রেকর্ড ভেঙে কাল নতুন রেকর্ড গড়ল চেন্নাই (১৭) ও বেঙ্গালুরু (১৬)। চেন্নাইয়ের হয়ে অম্বতি রাইড়ু আর মহেন্দ্র সিং ধোনি মিলেই মেরেছেন ১৫ ছক্কা। শেষ দিকে ধোনির ধুন্ধুমার ব্যাটিংয়েই তো জিতল চেন্নাই। বেঙ্গালুরু অধিনায়ক বিরাট কোহলি তা কোনোভাবেই মানতে পারছেন না! দলের বোলাররা যেভাবে বোলিং করেছেন, কোহলি তাতে চটেছেন। জয়ের জন্য শেষ ৫ ওভারে ৭১ রান দরকার ছিল চেন্নাইয়ের। কোরি অ্যান্ডারসন-মোহাম্মদ সিরাজ মিলে এই রান রক্ষা করতে পারেননি। রাইড়ু-ধোনি মিলে এই ৫ ওভারে মেরেছেন ৬ ছক্কা। ধোনি তো শেষ ওভারের চতুর্থ বলে ছক্কা মেরে জেতালেন দলকে। ম্যাচ শেষে কোহলি তাই কাঠগড়ায় তুলেছেন বোলারদের, ‘যেভাবে আমরা বোলিং করেছি, তা গ্রহণযোগ্য নয়। শেষ দিকে অনেক রান দেওয়াটা ছিল অপরাধ।’ উমেশ যাদব ও যুজবেন্দ্র চাহাল ছাড়া বেঙ্গালুরুর বাকি চার বোলার ওভারপ্রতি ন্যূনতম ১২ রান করে দিয়েছেন। ৩৪ বলে ৭০ রানে অপরাজিত ছিলেন ধোনি। ছক্কা মেরেছেন ৭টি। চেন্নাই অধিনায়কের ব্যাটিংয়ের প্রশংসার পাশাপাশি হতাশাও ঝরেছে কোহলির কণ্ঠে, ‘ধোনি দারুণ ছন্দে আছে, এই আইপিএলে সে ভালো মারছে। কিন্তু সেটা আমাদের বিপক্ষে দেখতে ভালো লাগার কথা নয়।’ আইপিএলে ৬ ম্যাচে এ পর্যন্ত দুটি ফিফটিসহ মোট ২০৯ রান করেছেন ধোনি।
