
চিরপ্রতিদ্বন্দ্বী আর্জেন্টিনার বিপক্ষে জয়টা দারুণভাবেই উদযাপন করছে গোটা ব্রাজিল দল। বিশ্বকাপে মুখ লুকানো পারফরম্যান্সের পর চিরপ্রতিদ্বন্দ্বীদের বিপক্ষে দুই গোলের জয়ে যেন স্বস্তিই ফিরেছে সেলেসাও শিবিরে। বেইজিংয়ের বার্ডস নেস্টে দারুণ ওই জয়ের পর পুরো দল আনন্দ করে কাটিয়েছে সিঙ্গাপুরে। সিঙ্গাপুরে ফুরফুরে মেজাজে ঘুরে বেড়ানো, হাসি-তামাশা আর আনন্দ আড্ডার প্রায় পুরোটাই নিজের মোবাইলে তুলে রেখে সময়মতো তা ইন্সটাগ্রামে পোস্টও করেছেন অধিনায়ক নেইমার।সামাজিক যোগাযোগের মাধ্যমে বেশ উৎসাহী নতুন ব্রাজিল অধিনায়ক। নিজের ব্যক্তিজীবনের অনেক কিছুই তিনি ফেসবুক, টুইটার কিংবা ইন্সটাগ্রামে ছড়িয়ে দেন ভক্তদের মধ্যে। তাঁর নতুন পোস্ট দেখে অন্যরা যা-ই হোক ব্রাজিল সমর্থকেরা নিশ্চয়ই স্বস্তির নিঃশ্বাস ফেলবেন। ঘরের মাঠে বিশ্বকাপটা কী ভয়াবহই না কেটেছে দলটির।নেইমারের ইন্সটাগ্রামে আছে একটি সেলফিও। সিঙ্গাপুরের কোনো দর্শনীয় স্থানে ঘুরতে গিয়ে একসঙ্গে সেলফি তুলেছেন ব্রাজিল খেলোয়াড়েরা। সেলফি দলে নেইমারই ছিলেন মধ্যমণি, তাঁকে ঘিরে ছিলেন ডেভিড লুইজ, গিল, কাকা, রবিনহো, রিবেরিও, এলিআস ও বেইজিং ম্যাচের জয়ের নায়ক ডিয়েগো তারদেল্লি। ছবিটা দেখলেই বুঝবেন, আর্জেন্টিনাকে হারানোর আনন্দটা যেন ঠিকরে বেরোচ্ছে ব্রাজিল ফুটবলারদের চোখে-মুখে।বিশ্বকাপে দুঃস্বপ্নের পারফরম্যান্সের পর নতুন করে ঘুরে দাঁড়ানোরই স্বপ্ন দেখছে ব্রাজিল। লুই ফেলিপ্পে স্কলারির বিদায় হয়ে গেছে, দলের দায়িত্ব নিয়েছেন কার্লোস দুঙ্গা। দলের মধ্যে চলছে নতুনের আবাহন, ভাঙা-গড়ার খেলা। বিশ্বকাপের পর দুঙ্গা দায়িত্ব নেওয়ার পর ব্রাজিল এখনো কোনো ম্যাচে হারেনি। দুঙ্গার অধীনে চারটি আন্তর্জাতিক ম্যাচের সব কটিতেই অপরাজিত নেইমারের বাহিনী। এখন আগামী মাসে তুরস্ক ও অস্ট্রিয়ার বিপক্ষে দুটো ফিফা প্রীতিম্যাচে পুনর্গঠনের প্রক্রিয়ার একটা বড় পরীক্ষাই অপেক্ষা করছে দুঙ্গা ও তাঁর শিষ্যদের জন্য। সূত্র: মেইল অনলাইন।
