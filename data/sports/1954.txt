

স্পেনের সময় বেলা একটা। কেউ হয়তো মাত্রই দুপুরের খাবার সেরেছেন। কেউ খেতে বসে পড়েছেন বা খাওয়ার প্রস্তুতি নিচ্ছেন। আগামী শনিবার এমন সময়েই মাঠে নেমে পড়বে রিয়াল মাদ্রিদ আর বার্সেলোনার খেলোয়াড়েরা। তা এই ভরদুপুরে ফুটবল কেন? কড়া রোদ মাথায় নিয়ে মেসি-রোনালদোদের মাঠে নামার কারণ এশিয়ার দর্শক! আগামী শনিবার বার্নাব্যুতে স্থানীয় সময় বেলা একটায় যখন এল ক্লাসিকোর কিক-অফ হবে, চীনের সাংহাইতে তখন রাত আটটা, ইন্দোনেশিয়ার জাকার্তায় সন্ধ্যা সাতটা আর বাংলাদেশে সন্ধ্যা ছয়টা। লা লিগার যোগাযোগ বিভাগের প্রধান জোরিস এভার্স বলেছেন, ‘এই জায়গাগুলোয় লা লিগার প্রচুর দর্শক আছে। আমরা তাদের এল ক্লাসিকো উপভোগ করার সুযোগ করে দিতে চেয়েছি।’ আসল কারণ কিন্তু এশিয়ার বাজার ধরা। স্পেন আর ইংল্যান্ড বলতে গেলে একই সময় অঞ্চলে। কিন্তু ইংলিশ প্রিমিয়ার লিগের বেশির ভাগ ম্যাচ যখন শুরু হয়, এশিয়ায় তখন সন্ধ্যা থেকে রাতের প্রথম প্রহর। এশিয়ার বাজারটাও তাই ভালোই ধরতে পেরেছে প্রিমিয়ার লিগ। স্থানীয় ও আন্তর্জাতিক টিভি স্বত্ব থেকে প্রিমিয়ার লিগের আয় যেখানে ৩৯০ কোটি ডলার, লা লিগার মাত্র ১৯০ কোটি ডলার। আরেকটি কারণ ক্লাবগুলোর স্পনসরশিপ চুক্তি। বার্সেলোনার জার্সির স্পনসর যেমন জাপানের কোম্পানি রাকুতেন। বার্সেলোনা বিশ্ববিদ্যালয়ের অর্থনীতি বিভাগের অধ্যাপক ও স্প্যানিশ ফুটবলের অর্থবিষয়ক বিশেষজ্ঞ হোসে মারিয়া গাই দে লিয়াবানা তুলে বলেছেন, ‘তারা (রাকুতেন) তাদের পণ্য আন্তর্জাতিক বাজারে বেচতে চাইবে। বিশেষ করে এশিয়ায়।’ এমনিতেই এল ক্লাসিকো দেখার জন্য হুমড়ি খেয়ে পড়ে মানুষ। সংখ্যাটা ৬৫ কোটি বলে ধারণা করা হয়। এবার হয়তো তা আরও বাড়বে।
