
হাঁটু গেড়ে স্লগ সুইপ খেলছেন মোস্তাফিজুর রহমান, বলের গন্তব্য কোথায়, সেটি অবশ্য বোঝা যাচ্ছে না ছবিতে। মুম্বাই ইন্ডিয়ানসে যোগ দেওয়ার পরই অনুশীলনে ব্যস্ত এই বাঁহাতি পেসার। পরিচয় যেহেতু পেসার, ছবিতে না দেখা গেলেও বোলিং নিশ্চয়ই ভালোভাবে ঝালিয়ে নিচ্ছেন ‘ফিজ’। এখন ম্যাচে মোস্তাফিজ কেমন করেন, সেটি দেখার অপেক্ষায় মুম্বাই ইন্ডিয়ানসের অধিনায়ক রোহিত শর্মা।
কদিন আগেও রোহিত মোস্তাফিজের কাছে ছিলেন প্রতিপক্ষ অধিনায়ক। আইপিএলের সৌজন্যে সেই চিত্র গেছে বদলে। দুজন এখন একই তাঁবুর নিচে—মোস্তাফিজের অধিনায়ক রোহিত। মুম্বাই ইন্ডিয়ানসের ওয়েবসাইটে প্রকাশিত সাক্ষাৎকারে মুম্বাই অধিনায়ক বলেছেন তাঁর দলের নতুন বোলিং-অস্ত্র নিয়ে। প্রশংসাতেই ভাসিয়েছেন বাংলাদেশের তারকাকে, ‘নিকট অতীতে দেখেছি তার বোলিংয়ে দারুণ বৈচিত্র্য আছে। সে এমন বোলার, যেকোনো সময় দুর্বোধ্য হয়ে উঠতে পারে। একটা অননুমেয় বৈশিষ্ট্য বোলিংয়ে নিয়ে আসে মোস্তাফিজ। তার সঙ্গে খেলার অপেক্ষায় আছি।’ ছন্দে থাকলে মোস্তাফিজ কতটা দুর্বোধ্য, সেটি রোহিতের চেয়ে ভালো জানবে কে! ভারতের বিপক্ষে মোস্তাফিজ এখনো যে ৯টি ম্যাচ খেলেছেন, এর পাঁচটিতেই আউট করেছেন রোহিতকে। তিন বছরের আন্তর্জাতিক ক্যারিয়ারে প্রায় ‘বানি’ বানিয়ে ফেলা ভারতীয় ওপেনারের সঙ্গে কাঁধে কাঁধ মিলিয়ে আইপিএল কতটা জমিয়ে তোলেন মোস্তাফিজ, সেটি দেখতে অপেক্ষায় দর্শকেরাও।
