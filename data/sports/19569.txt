
ইংল্যান্ড ও ওয়েলস ক্রিকেট বোর্ডের সভাপতি হিসেবেই জাইলস ক্লার্ককে চেনেন সবাই। তবে এই ব্রিটিশ ক্রিকেট প্রশাসকের অন্য একটি পরিচয়ও আছে। আইসিসির ‘পাকিস্তান টাস্কফোর্সের’ চেয়ারম্যানও তিনি। পাকিস্তান ক্রিকেটের জন্য এই পরিচয়টাই বেশি গুরুত্বপূর্ণ। পাকিস্তানে আন্তর্জাতিক ক্রিকেট ফিরিয়ে আনার সম্ভাবনা নিয়ে কাজ করাই যে এ টাস্কফোর্সের কাজ।দায়িত্ব পাওয়ার পর এবারই প্রথম পাকিস্তানে এলেন ক্লার্ক। উদ্দেশ্য, পাকিস্তানের নিরাপত্তা পরিস্থিতি সরেজমিনে পর্যবেক্ষণ করা। পরশুই লাহোরে পৌঁছেছেন ক্লার্ক। প্রথম দিনের পর্যবেক্ষণের পর আশাও দেখাচ্ছেন পাকিস্তানকে, ‘বিশেষজ্ঞদের কাছ থেকে আগে পূর্ণাঙ্গ রিপোর্ট পেতে হবে আমাকে। বিশেষজ্ঞ না হয়ে যদি বলি, তবে ওদের প্রচেষ্টা, ইচ্ছা ও আবেগ দেখে মুগ্ধ আমি। লাহোরে আন্তর্জাতিক ক্রিকেট ফিরে পেতে ওরা দৃঢ়প্রতিজ্ঞ। আইসিসিও চায় পূর্ণ সদস্য দলগুলো দ্বিপাক্ষিক সিরিজগুলো নিজের মাঠে খেলুক। কিন্তু সেটা করার জন্য সবার নিরাপত্তা নিশ্চিত করতে হবে।’গত মার্চেই এমসিসির পাকিস্তান সফরে যাওয়ার কথা ছিল। কিন্তু লাহোরে নতুন করে বোমা হামলায় ৭০ জন নিহত হওয়ায় বাতিল হয়ে যায় সেই সফর। তাই নিরাপত্তার ব্যাপারে তড়িঘড়ি করে কোনো সিদ্ধান্ত নিতে রাজি নন ক্লার্ক, ‘আমরা কোনো ভুল করতে চাই না। একটা ভয়ংকর দুর্ঘটনাই পুরো ব্যাপারটাকে অনেক পিছিয়ে দেবে। লাহোরে যে ঘটনা ঘটেছে, তারপর দল পাঠানো অসম্ভব ছিল। আমরা এগোতেই চাই, কিন্তু পথটা অনেক কঠিন।’কোনো সিদ্ধান্ত জানানোর সময় এখনো আসেনি। তবে ক্লার্কের কথায় পাকিস্তানে আন্তর্জাতিক ক্রিকেট দেখার অপেক্ষা কমে যাওয়ারই ইঙ্গিত আছে, ‘কিছু ধারণা (পাকিস্তান অনিরাপদ) আগে পাল্টাতে হবে, সঠিক তথ্য সবার কাছে পৌঁছাতে হবে।’ ক্রিকইনফো।
