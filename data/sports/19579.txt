
১৮ দিন পেরিয়ে গেছে। এখনো হাসপাতালের বিছানায় ‘ঘুমে’ অচেতন মাইকেল শুমাখার। যে ‘ঘুম’ হয়তো ভাঙবে না আর কোনো দিনই। আশঙ্কা করা হচ্ছে, কোমা থেকে আর ফিরতেই পারবেন না ফর্মুলা ওয়ানের সর্বকালের সেরা এই চালক। আমৃত্যু কোমাতেই থাকতে হতে পারে তাঁকে!গত বছরের শেষ দিকে স্কি করতে গিয়ে দুর্ঘটনায় পড়েছিলেন শুমাখার। দ্রুত তাঁকে উদ্ধার করে হাসপাতালে নেওয়া হয়। কিন্তু তখন থেকেই কোমায় আছেন এই সাতবারের চ্যাম্পিয়ন। ৪৫ বছর বয়সী শুমাখারের অবস্থা এখনো আগের মতোই ‘স্থিতিশীল’ আছে বলে জানানো হয়েছে তাঁর পরিবারের পক্ষ থেকে।তবে কয়েকজন বিশেষজ্ঞর সঙ্গে কথা বলে জার্মানির একটি পত্রিকা লিখেছে, শুমাখারের অবস্থা এতটাই গুরুতর, তাঁর আর জেগে ওঠার সম্ভাবনা ক্ষীণ। অবশ্য চিকিত্সকেরা এখনই তাঁকে কোমা থেকে জাগিয়ে তোলার চেষ্টাও করছেন না। তাতে জীবনের ঝুঁকি আরও বেড়ে যাবে।
সেই বিশেষজ্ঞ চিকিত্সকেরা বলেছেন, সাধারণত ১৪ দিনের মধ্যেই কোমা থেকে ফিরে এলে রোগীকে নিয়ে আশা করা যায়। কিন্তু শুমাখারের জন্য দুই সপ্তাহ পেরিয়ে আরও চার দিন যোগ হওয়ায় আশঙ্কা করা হচ্ছে, তাঁর মস্তিষ্কের আঘাত সত্যিই গুরুতর। 
