
জ্লাতান ইব্রাহিমোভিচ, বেশ কিছুদিন ধরেই অস্বাভাবিকভাবে পাদপ্রদীপের বাইরে। চোটের কারণে মৌসুমের শুরু থেকেই অনুপস্থিত ছিলেন। চোট নিয়েই ম্যানচেস্টার ইউনাইটেড থেকে বিদায়ের ঘোষণা দিলেন ইব্রাহিমোভিচ। ‘রেড ডেভিলদের’দের জার্সিতে আর দেখা যাবে না তাঁকে। গতকাল সামাজিক যোগাযোগমাধ্যমে নিজেই জানিয়ে দিয়েছেন ইব্রাহিমোভিচ। ইউরোপ ছেড়ে পাড়ি জমাচ্ছেন যুক্তরাষ্ট্রে। মেজর লিগ সকারের ক্লাব এলএ গ্যালাক্সিতে নিজের গল্পের পরবর্তী অংশ লিখবেন।
মালমো এফসি থেকে শুরু। সেখান থেকে আয়াক্স, জুভেন্টাস, ইন্টার মিলান ঘুরে বার্সেলোনা। বার্সেলোনার দলবদলের রেকর্ড গড়েও ছিলেন মাত্র এক মৌসুমে। সেখান থেকে এসি মিলান থেকে প্যারিস সেন্ট জার্মেই। পিএসজিতে এসে নিজেকে রাজা ঘোষণা করে গেছেন। এরপর ম্যানচেস্টার ইউনাইটেডে এসেছিলেন রাজা নয় একেবারে ‘গড’ হতে। চোট তা হতে দেয়নি।
এবার তাই ইউরোপকে বিদায় জানাতে চলেছেন ইব্রাহিমোভিচ। ক্যারিয়ারের কোনো সময় গোল করা নিয়ে ভাবতে হয়নি তাঁকে। তাই কখনো ‘নিজের ছায়া’ হয়ে থাকার স্বাদ পেতে হয়নি। ক্যারিয়ারে শুধু ইউনাইটেডের জার্সিতেই লিগ জেতেননি। তিনি সেই বিশেষ দলের সদস্য, যাঁরা কিনা ইতালির তিন বড় দলের হয়েই মাঠে নেমেছেন। কেউই সমানভাবে তিন দলে নিজেকে প্রমাণ করতে পারেননি। শুধু ইব্রাহিমোভিচই পেরেছেন।
ইতালির ডিফেন্সিভ ফুটবলে যেমন গোল পেয়েছেন, তেমনই গোল পেয়েছেন স্পেনে। আবার ফ্রেঞ্চ লিগে প্যারিস সেন্ট জার্মেইকে লিগের একচ্ছত্র অধিপতি বানিয়েছেন। বিশ্বের দুটি লিগে তাঁর শত গোল রয়েছে। রয়েছে ৬টি ভিন্ন লিগে অন্তত ১৫ গোল করার রেকর্ড। ইউরোপের প্রায় প্রতি পর্যায়ে নিজেকে প্রমাণ করা ইব্রাহিমোভিচকে যখন ইংলিশ লিগে প্রমাণ করতে বলা হলো, তখন এসেই এক মৌসুমে ২৮ ম্যাচে ১৭ গোল।ভয়ংকর সুন্দর খেলেন, এটা কখনোই বলা যায়নি। রোনালদোকে আদর্শ মানা খেলোয়াড়কে আগাগোড়া অহংকারী বলতেও বাধবে না কারও। তবে নিজেকে এমন পর্যায়ে নিয়ে গিয়েছেন, যেখানে তাঁর অহংকার করা সাজে।
