
মস্কোতে বিশ্ব অ্যাথলেটিকস চ্যাম্পিয়নশিপ শুরু হবে ১০ আগস্ট। কিন্তু আবহাওয়ার সঙ্গে মানিয়ে নিতে ছয় দিন আগেই মস্কো যাচ্ছেন বাংলাদেশের দ্রুততম মানব মেসবাহ উদ্দিন। অ্যাথলেটিকস ফেডারেশনের সাধারণ সম্পাদক ইব্রাহিম চেঙ্গিসের সঙ্গে আগামীকাল মস্কোগামী বিমানে উঠবেন তিনি। এশিয়ান অ্যাথলেটিকস চ্যাম্পিয়নশিপের মতো এবারও প্রস্তুতি ছাড়া অ্যাথলেটিকসের বিশ্ব আসরে অংশ নিচ্ছেন নৌবাহিনীর তরুণ।বিকেএসপিতে ছাত্র থাকা অবস্থায় গত জুলাইয়ে নৌবাহিনীর চাকরি পেয়েছেন। নতুন চাকরিতে যোগ দিয়েই কঠিন ট্রেনিং করতে হচ্ছে মেসবাহকে। মানতে হচ্ছে নৌবাহিনীর শৃঙ্খলা। পাশাপাশি রমজান মাস চলছে। তাই রোজা থেকে প্রস্তুতিটা মনের মতো হয়নি বলে কাল জানালেন, ‘প্র্যাকটিস মোটামুটি হয়েছে। বাহিনীর চাকরিতে অনেক দৌড়াদৌড়ি করতে হয়। রফিক স্যারের কাছে ট্রেনিং করছি। তবে রোজার মাস বলে ট্রেনিংটা ভালো হয়নি। মস্কোতে সেরা টাইমিং করতে পারব কি না ভাবছি।’গত জুলাইয়ে পুনেতে এশিয়ান অ্যাথলেটিকসে অংশ নিয়ে ১০০ মিটারে হিটেই বাদ পড়েছিলেন। সেখানে সময় নেন ১০.৯৯ সেকেন্ড। মেসবাহর ব্যক্তিগত সেরা টাইমিং গত বাংলাদেশ গেমসে, ১০.৭৫ সেকেন্ড সময় নিয়ে ১০০ মিটারে সোনা জিতেছিলেন বাগেরহাটের তরুণ।
