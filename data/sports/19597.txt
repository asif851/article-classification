
কন্ডিশনের সঙ্গে মানিয়ে নিতে ২০১৫ বিশ্বকাপের আগে ব্রিসবেনে ১০ দিনের প্রস্তুতি ক্যাম্প করেছিল বাংলাদেশ। এই ক্যাম্পটা যে ভীষণ ফলপ্রসূ হয়েছিল, সেটা বিশ্বকাপে বাংলাদেশের সাফল্যেই প্রমাণ। এবার চ্যাম্পিয়নস ট্রফির আগে বাংলাদেশ ৯-১০ দিনের প্রস্তুতি ক্যাম্প করেছে সাসেক্সে। এই ক্যাম্প কতটা কার্যকর, সেটির উত্তর মিলবে আয়ারল্যান্ডে ত্রিদেশীয় সিরিজ থেকেই।ত্রিদেশীয় সিরিজ শুরুর আগে বাংলাদেশ আরও একবার ঝালিয়ে নেওয়ার সুযোগ পাচ্ছে আজ। বেলফাস্টের স্টরমন্ট ক্রিকেট গ্রাউন্ডে প্রস্তুতি ম্যাচে বাংলাদেশের প্রতিপক্ষ আয়ারল্যান্ড উলভস। আয়ারল্যান্ডের ‘এ’ ও একাডেমি দলের খেলোয়াড়দের নিয়ে গড়া হয়েছে দলটা। উলভস নামেই তাদের পরিচিতি। লোগোর মধ্যেও হিংস্র এক নেকড়ের ছবি। আজ তাই প্রতীকী অর্থে বাঘের মুখোমুখি হচ্ছে নেকড়ের দল! আইরিশ মিডিয়া তো তা-ই বলছে! বাংলাদেশ সময় বিকেল পৌনে চারটায় শুরু হবে ম্যাচটি।সাসেক্সের ঠান্ডা আবহাওয়ায় প্রস্তুতিটা ভালোই হয়েছে মুশফিকদের। ওখানে খেলা দুটি প্রস্তুতি ম্যাচে বাংলাদেশের ব্যাটিং দুর্দান্ত হয়েছে, দুই ম্যাচে ৩০০-এর ওপরে রান উঠেছে। সেঞ্চুরি পেয়েছেন মুশফিকুর রহিম। সেঞ্চুরির কাছাকাছি গিয়ে ফিরেছেন ইমরুল কায়েস। ফেরা বলতে বাঁহাতি ওপেনার অবসর নিয়েছেন ৯২ রানে। বোলাররাও খারাপ করেননি। ডিউক অব নরফক একাদশের বিপক্ষে ম্যাচটা বৃষ্টিতে ভেসে গেলেও সাসেক্স একাদশকে তাঁরা ১৮০ রানে অলআউট করে দিয়েছেন। মূল সাসেক্স দলটি অবশ্য খেলেনি। একই দিন ঘরোয়া ক্রিকেটে ম্যাচ থাকায় মূলত রিজার্ভ বেঞ্চটাকেই সেদিন খেলিয়েছে সাসেক্স।তা হোক, প্রতিপক্ষ যে-ই হোক না কেন, ধারাবাহিকভাবে ভালো খেলা একটা ছন্দ এনে দেয়। সেই ছন্দটার লয় আরও বাড়িয়ে নেওয়ার সুযোগ মাশরাফিদের সামনে। সুযোগ মূল অভিযানে পা রাখার আগে আরেকবার অস্ত্রে শান দেওয়ার।বেলফাস্টে আজ গা গরমের ম্যাচ খেলে কালই ত্রিদেশীয় সিরিজের ভেন্যু ডাবলিনে চলে যাবে বাংলাদেশ দল। এখানেই পরশু থেকে শুরু ত্রিদেশীয় সিরিজ। ভালো প্রস্তুতি তো আছেই। ত্রিদেশীয় সিরিজেও ভালো করতে পারলে চনমনে আত্মবিশ্বাস নিয়ে ইংল্যান্ডে বাংলাদেশ শুরু করতে পারবে চ্যাম্পিয়নস ট্রফি।
