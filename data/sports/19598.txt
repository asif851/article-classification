
ব্যাটে রান পাচ্ছিলেন না। এর চেয়ে কঠিন সময় জীবনে আসেনি। জাতীয় দলে জায়গা হারিয়েছেন। আইপিএলেও যেভাবে খেলছিলেন, তাতে হয়তো কোনো দল তাঁর ওপর ভরসা পেত না সামনের বার। শুধু তা-ই নয়, ছেলেকে সহ্য করতে হচ্ছিল বন্ধুদের ঠাট্টা-তামাশা—বাবার ব্যাটে কেন রান নেই।আজ ছেলের জন্য কিছু একটা করতে চেয়েছিলেন বীরেন্দর শেবাগ। ম্যাচের আগে স্ত্রীর কাছ থেকে ফোনও পেয়েছিলেন। ছেলের জন্য কিছু করার সেই চেষ্টাটা রূপ নিল বিষ্ফোরক এক সেঞ্চুরিতে। আইপিএলের অলিখিত সেমিফাইনালে শেবাগের ৫৮ বলে ১২টি চার ও ৮ ছক্কায় করা ১২২ রানের ইনিংসের সৌজন্যে চেন্নাই সুপার কিংসকে ২৪ রানে হারাল কিংস ইলেভেন পাঞ্জাব।প্রথমবারের মতো ফাইনালে উঠল প্রীতি জিনতার দল। যেখানে তাদের জন্য অপেক্ষা করছে শাহরুখ খানের কলকাতা নাইট রাইডার্স। আইপিএলের ফাইনালটি হয়ে যাচ্ছে দুই বলিউড তারকা শাহরুখ বনাম প্রীতির লড়াইও। ১ জুনের ফাইনালে কেকেআর মানসিকভাবে এগিয়ে থাকবে। কারণ এই পাঞ্জাবকেই হারিয়ে ফাইনালে উঠেছে গৌতম গম্ভীরের দল।৬ উইকেটে ২২৬ রান করেও অবশ্য স্বস্তিতে ছিল না পাঞ্জাব। আগের ছয় আসরের পাঁচবারেই ফাইনাল খেলা চেন্নাই হাল ছাড়তে রাজি ছিল না কিছুতেই। শেবাগের ব্যাটের জবাব ভালোমতোই দিচ্ছিলেন বাংলাদেশ সফরে অধিনায়ক হয়ে আসার অপেক্ষায় থাকা সুরেশ রায়না। মাত্র ২৫ বলে ১২টি চার ও ৬ ছক্কায় ৮৭ করেছেন। পাওয়ার প্লের ৬ ওভারেই ১০০ রান তুলে ফেলেছিল চেন্নাই। ৮৪ বলে ১২৭ রান দরকার ছিল। হাতে ৮ উইকেট। কিন্তু রায়নার বিদায়ের পর আর রানের চাকাটা সেভাবে ঘোরাতে পারেনি ধোনির দল। শেষ পর্যন্ত ৭ উইকেটে ২০২ রান তুলতে ফুরিয়ে যায় তাদের ২০ ওভার।
