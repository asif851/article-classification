
কয়েক দিন আগে ইনস্টাগ্রামে হুক্কা খাওয়ার ছবি দিয়ে ভক্তদের কটাক্ষের শিকার হয়েছিলেন রবীন্দ্র জাদেজা। রাগটা বোধ হয় মনে মনে পুষে রেখেছিলেন। ভারতের এই অলরাউন্ডার সেই রাগ ঝাড়লেন বোলারদের ওপর। সৌরাস্ট্র ক্রিকেট অ্যাসোসিয়েশন আয়োজিত আন্তজেলা টি-টোয়েন্টি টুর্নামেন্টের এক ম্যাচে ৬৯ বলে ১৫৪ রানের বিধ্বংসী ইনিংস খেলার পথে জাদেজা এক ওভারে মেরেছেন ছয় ছক্কা!টুর্নামেন্টের উদ্বোধনী দিনে নিজ জেলা জামানগরের হয়ে সেই ম্যাচে অমরেলির বোলারদের ওপর রীতিমতো তাণ্ডব চালান জাদেজা। ওপেনিংয়ে নেমে ১৫তম ওভারে অফ স্পিনার নীলম ভামজাকে এক ওভারে ছয় ছক্কা মারেন তিনি। বেচারা ভামজা! জাদেজার সেই তাণ্ডবের শিকার হয়ে দুই ওভারে তাঁর খরচা ৪৮ রান! ১৯তম ওভারে রানআউট হওয়ার আগে জাদেজা হাঁকিয়েছেন ১৫ বাউন্ডারি ও ১০ ছক্কা। অর্থাৎ তাঁর ১৫৪ রানের ইনিংসে শুধু চার-ছক্কা থেকেই এসেছে ১২০ রান! জাদেজার ঝোড়ো ইনিংসের পর আর দাঁড়াতে পারেনি অমরেলি। জামানগরের ৬ উইকেটে ২৩৯ রানের জবাবে ম্যাচটা তাঁরা হেরেছে ১২১ রানে। সূত্র: ক্রিকইনফো
