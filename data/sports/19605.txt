
ক্যারোলিনা প্লিসকোভা গর্ব করতেই পারেন। গ্র্যান্ড স্লামের সেমিফাইনালে সেরেনা উইলিয়ামসকে হারানোর গর্ব তো তাঁর আগে ছিল মাত্র চারজনের। পরশু চেক প্রজাতন্ত্রের প্লিসকোভার কাছে সরাসরি সেটে হেরেছেন সেরেনা। গ্র্যান্ড স্লামের সেমিতে এটি সেরেনার মাত্র পঞ্চম হার! এ নিয়ে ৩৩টি গ্র্যান্ড স্লামের এককের সেমিফাইনাল খেলে ২৮ বার ফাইনাল খেলেছেন তিনি। ইঙ্গিতটা পরিষ্কার, ফাইনালের সুবাস নাকে লাগলেই সেরেনাকে হারানো কঠিন। তবে হেলেন উইলসের কথা শুনলে সেরেনার এই পরিসংখ্যানও নস্যি মনে হবে। গত শতাব্দীর প্রথম দিকে টেনিস-বিশ্ব শাসন করা উইলস ২২টি গ্র্যান্ড স্লাম এককের সেমিফাইনাল খেলে প্রতিবারই উঠেছেন ফাইনালে। ১৯টি গ্র্যান্ড স্লামজয়ী উইলস খেলেছেনই মাত্র ২৪টি গ্র্যান্ড স্লাম। কে জানে, অসুস্থতার কারণে নাম কাটিয়ে না নিলে অন্য দুবারও হয়তো ফাইনাল খেলতেন!
গ্র্যান্ড স্লাম সেমিফাইনালে সাফল্য
সাফল্যের হার     খেলোয়াড়                 দেশ         সেমিফাইনাল  ফাইনাল
১০০%        হেলেন উইলস মুডি   যুক্তরাষ্ট্র         ২২         ২২
৮৬.৯৫%   রাফায়েল নাদাল      স্পেন           ২৩         ২০
৮৪.৮৫%   সেরেনা উইলিয়ামস   যুক্তরাষ্ট্র         ৩৩         ২৮
৮৩.৭৮%   স্টেফি গ্রাফ            জার্মানি         ৩৭         ৩১
৮১.৮১%    ইভোন গুলাগং        অস্ট্রেলিয়া       ২২         ১৮
 
