
নিউজিল্যান্ডের বিপক্ষে দুর্দান্ত এক জয় আর ইংল্যান্ডের কাছে অস্ট্রেলিয়ার হার মিলিয়ে চ্যাম্পিয়নস ট্রফির সেমিফাইনালে বাংলাদেশ। প্রথমবারের মতো আইসিসির আন্তর্জাতিক কোনো টুর্নামেন্টে শেষ চারে ওঠা! স্বপ্নযাত্রাটা এখানেই শেষ হতে দিতে চান না তাসকিন আহমেদ। বাংলাদেশের পক্ষে ফাইনালও খেলা সম্ভব বলে আশা এই পেসারের।
শীর্ষ আট দলের প্রতিযোগিতা। এ গ্রুপে বাংলাদেশের সঙ্গী অস্ট্রেলিয়া, নিউজিল্যান্ড ও ইংল্যান্ড। চ্যাম্পিয়নস ট্রফিতে বাংলাদেশের সম্ভাবনা কেউই খুব একটা দেখছিলেন না। তবে তাসকিন ঠিকই আশা রেখেছিলেন, ‘সবচেয়ে ভালো লাগছে, যেদিন এসেছি, সেদিন বলেছিলাম, ইনশা আল্লাহ সেমিতে খেলব। শেষ পর্যন্ত সেমিফাইনালে আছি আমরা। ফাইনাল খেলারও আশাবাদী।’বাংলাদেশ এখনো সেমিফাইনালে ওঠার আনন্দে ভাসছে। দেশের ক্রিকেটে যে এমন সাফল্য এর আগে কখনো আসেনি, অন্তত বিশ্ব আসরে। ক্রিকেটাররা নিজেরাও যে কতটা উপভোগ করেছেন ব্যাপারটি, সেটা বোঝা গেল তাসকিনের কণ্ঠে, ‘এটা আসলে দারুণ এক অভিজ্ঞতা। চ্যাম্পিয়নস ট্রফির মতো আসরে খেলছি, আমরা আবার সেমিফাইনালেও চলে এসেছি। কতটা খুশি সেটা আসলে ভাষায় প্রকাশ করে বোঝানো কঠিন। আমরা সবাই অনেক উত্তেজিত সেমিফাইনাল নিয়ে, খুব খুশি। ইতিহাস হতে যাচ্ছে—ফাইনালেও যেতে পারি।’নিউজিল্যান্ডের বিপক্ষে মোসাদ্দেক হোসেন ৩ ওভারের এক স্পেলে ম্যাচের রূপ বদলে দিয়েছেন। সেমিফাইনালে এমন কিছু করতে চান তাসকিনও, ‘সুযোগ পেলে চেষ্টা করব এমন কোনো স্পেল করার, যেটা ম্যাচ জিততে সাহায্য করে।’ তবে পার্শ্বনায়ক হয়ে থাকতে তাঁর আপত্তি নেই, যদি বাংলাদেশ ম্যাচ জেতে, ‘সবার অবদান না থাকলে আমাদের সেমিফাইনালে যাওয়া সম্ভব হতো না। এটা দলীয় খেলা, ছোট ছোট অবদান রাখতে পারাও খুব গুরুত্বপূর্ণ। আগামী ম্যাচে গত ম্যাচগুলোর ভুলগুলো শোধরানোর চেষ্টা থাকবে।’
