
ক্রিকেট খেলাটিকে একটু সরল করে দেখুন। ক্রিকেট তো আসলে দশ আর এগারোর খেলা। এগারো জন ব্যাটসম্যান ব্যাটিং করবে আর বোলাররা চেষ্টা করবে দশটি উইকেট পাওয়ার, ব্যস এটুকুই তো যথেষ্ট খেলাটি বোঝার জন্য। এই দশ আর এগারোর সঙ্গে জড়িয়ে আছে বাংলাদেশের গর্বের এক গল্পও। আজ থেকে পনেরো বছর আগে এই দিনেই প্রথমবারের মতো সাদা পোশাকে মাঠে নেমেছিল টাইগাররা। ২০০০ সালের একাদশ মাসের দশম তারিখে ক্রিকেটের কুলীন সমাজে নাম লিখিয়েছিল বাংলাদেশ দল।বঙ্গবন্ধু জাতীয় স্টেডিয়ামে সৌরভ গাঙ্গুলির সঙ্গে সেদিন টস করতে নেমেছিলেন নাঈমুর রহমান। টসে জিতে ব্যাট করতে নেমেছিল বাংলাদেশ। অভিষেক টেস্টের ইতিহাসে দ্বিতীয় সর্বোচ্চ দলীয় স্কোর, দ্বিতীয় সর্বোচ্চ ব্যক্তিগত স্কোর। বোলিংয়ে নেমে দ্বিতীয় সেরা বোলিংয়ের রেকর্ডটিও বাংলাদেশের দখলে! যাকে বলে স্বপ্নের মতো শুরু। অনভিজ্ঞতার কারণে টেস্টটি হেরে গেলেও বাংলাদেশের ভবিষ্যৎটা বেশ উজ্জ্বলই দেখাচ্ছিল। কিন্তু প্রভাতের পূর্বাভাসটা সঠিক প্রমাণ করতে পারেনি।এ জন্য ১৫ বছর পার করার পরও সাদা পোশাকের ক্রিকেটে এখনো হামাগুড়ি দিচ্ছে বাংলাদেশ দল। ওয়ানডেতে বাংলাদেশের উত্থান রং ঝলমলেই। গতকালই যেমন টানা পাঁচটি সিরিজ জয় নিশ্চিত করেছে বাংলাদেশে। কিন্তু ক্রিকেটের আসল সামর্থ্যের পরীক্ষা যেখানে, সেই সাদা পোশাকের খেলায় বাংলাদেশ এখনো বিবর্ণ।গত ১৫ বছরে মোট ৯৩টি টেস্ট খেলেছে বাংলাদেশ দল। পরিসংখ্যানে নজর বোলালে প্রাপ্তির চেয়ে অপ্রাপ্তির পাতাই একটু ভারী দেখাচ্ছে। এই ৯৩ টেস্টের মাত্র ৭টিতে জয়ের হাসি। ১৫ ড্রয়ের বেশ কটিতে আছে প্রকৃতির বদান্যতাও। মাঝে মধ্যেই টেস্টেও দুর্দান্ত কিছু করার আভাস ছিল। কিন্তু তার ধারাবাহিকতা ছিল না। সবচেয়ে বড় কথা, তাতে দলীয় সাফল্যের চেয়ে ব্যক্তিগত ঝলক ছিল বেশি।
এখন টেস্ট খেলুড়ে দলগুলো বেশ ম্যাচ খেলে। দশটি টেস্ট দল একেক সময় টেস্ট খেলা শুরু করেছে। একেক সময় ক্রিকেটের মানচিত্র ছিল একেক রকম। বাকি দলগুলোর অগ্রগতির সঙ্গে বাংলাদেশের তুলনা করলে ‘প্রথম ১৫ বছর’ মানদণ্ড হিসেবে ন্যায্য হবে না। প্রথম ১৫ বছরে যেমন বাংলাদেশ ৯৩টি ম্যাচ খেলেছে, ভারত খেলেছিল ১০টি, দক্ষিণ আফ্রিকা ১১টি।এ কারণে ৯৩টি টেস্ট ম্যাচকে মানদণ্ড ধরে নিলে বাকিদের তুলনায় বাংলাদেশের অগ্রগতি বিচার করা সহজ হবে। আর সেই তুলনায় দেখা যাচ্ছে, এতগুলো ম্যাচ খেলেও জয়ের হিসাবে বাংলাদেশের পিছিয়ে আছে কেবল একটি দল। প্রথম ৯৩ ম্যাচে নিউজিল্যান্ড জিতেছিল মাত্র ৬টি। বাংলাদেশের কাছাকাছি আছে ভারত, ৯টি জয়। জয়ের হিসাবে সবচেয়ে এগিয়ে আছে ইংল্যান্ড, ৪৩টি। প্রথম ৯৩ ম্যাচের ৩৯টি জিতেছিল অস্ট্রেলিয়া। তবে মনে রাখতে হবে, শুরু দিকে এই দুটো দলই খেলত বলে তাদের জয়ের সংখ্যা বেড়েছে। খানিক পরে শুরু করা দক্ষিণ আফ্রিকাও পাত্তা পেত না এই দুদলের কাছে।প্রথম ৯৩ ম্যাচে ড্রয়ের হিসেব ধরলে সবার চেয়ে এগিয়ে পাকিস্তান। প্রায় অর্ধেকেরও বেশি (৫২টি) ম্যাচ ড্র করেছিল পাকিস্তান। দ্বিতীয় স্থানে আছে ভারত (৪৯টি)। এই তালিকায় সবচেয়ে পিছিয়ে আছে বাংলাদেশ দল, মাত্র ১৫টি ম্যাচে ড্র করতে পেরেছে বাংলাদেশ দল।এবার হারের দিকে নজর ফেরানো যাক। এখানেই বাংলাদেশের লজ্জার গল্প। ৭১টি ম্যাচে হেরে মাঠ ছেড়েছে বাংলাদেশ। হারের দিক থেকে বাংলাদেশের ধারেকাছেও নেই কোনো দল। তালিকার দ্বিতীয়ে থাকা জিম্বাবুয়ের হারের সংখ্যা ৫৬টি। এখানেই সবচেয়ে উজ্জ্বল হয়ে আছে পাকিস্তানের ইতিহাস। কেবল ২৬টি ম্যাচে হেরেছিল পাকিস্তান। ওয়েস্ট ইন্ডিজ হেরেছিল ৩২ ম্যাচে।কেবল একটি দিকেই বাংলাদেশ এগিয়ে আছে—সেটি হলো এই ৯৩টি টেস্ট খেলতে নেওয়া সময়। বাংলাদেশ ১৫ বছরের মধ্যেই ৯৩টি টেস্ট খেলে ফেলেছে। শ্রীলঙ্কার ৯৩টি টেস্ট খেলতে সময় লেগেছিল ১৭ বছর। জিম্বাবুয়ের সময় লেগেছে ২১ বছর। সবচেয়ে বেশি সময় লেগেছিল দক্ষিণ আফ্রিকার। ৯৩টি টেস্ট খেলতে ৫৮ বছর পার করে দিয়েছিল এই দেশটি!এই ‘এগিয়ে থাকা’ নিয়ে নিশ্চয়ই গর্ব করবে না বাংলাদেশ। গর্ব করার মতো ‘রঙিন’ হয়ে উঠুক বাংলাদেশের সাদা পোশাকও।
প্রথম ৯৩ টেস্টে দলগুলোর অবস্থা—দল                জয়          হার        ড্র        সময়বাংলাদেশ         ৭           ৭১        ১৫      ১৫ বছরঅস্ট্রেলিয়া         ৩৯         ৩৬        ১৮      ৩৪ বছরইংল্যান্ড           ৪৩         ৩৩        ১৭      ৩০ বছরদক্ষিণ আফ্রিকা   ১৫         ৪৯        ২৯      ৫৮ বছরওয়েস্ট ইন্ডিজ*   ৩০        ৩২         ৩০     ৩৪ বছরনিউজিল্যান্ড       ৬          ৪৫         ৪২     ৩৯ বছরভারত              ৯          ৩৫         ৪৯     ৩৩ বছরপাকিস্তান         ১৫         ২৬         ৫২      ২৬ বছরশ্রীলঙ্কা            ১৫         ৩৮         ৪০      ১৭ বছরজিম্বাবুয়ে          ১১         ২৬         ৫৬      ২১ বছর* (১টি টাই)
