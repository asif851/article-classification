
ব্যর্থতার বৃত্তেই ঘুরপাক খাচ্ছে ম্যানচেস্টার ইউনাইটেড। আজ প্রিমিয়ার লিগে নিজেদের অষ্টম ম্যাচেও জয়বঞ্চিত হয়েছে রেড ডেভিলরা। সাউদাম্পটনের বিপক্ষে ১-১ গোলের ড্র করেই সন্তুষ্ট থাকতে হয়েছে গতবারের শিরোপাজয়ীদের। ড্র করে মাঠ ছাড়তে হয়েছে লিভারপুলকেও। নিউক্যাসেলের বিপক্ষে ২-২ গোলের এই ড্রয়ের পর শীর্ষস্থানটাও হাতছাড়া হয়েছে অল রেডদের। প্রিমিয়ার লিগের অপর খেলায় বড় জয় পেয়েছে আর্সেনাল ও চেলসি।নিজেদের মাঠে মেসুত ওজিলের জোড়া গোলের সুবাদে নরউইচ সিটিকে ৪-১ গোলে হারিয়েছে আর্সেনাল। অপর দুইটি গোল এসেছে অ্যারন র্যামসি ও জ্যাক উইলশেয়ারের পা থেকে।কার্ডিফ সিটির বিপক্ষে এই ৪-১ ব্যবধানেই জিতেছে হোসে মরিনহোর চেলসি। দলের বড় জয়ের জোড়া গোল করেছেন ইডেন হ্যাজার্ড। অপর দুইটি গোল করেছেন স্যামুয়েল ইতো ও অস্কার।সাউদহাম্পটনের বিপক্ষে একেবারে শেষমুহূর্তে হতাশ হতে হয়েছে ম্যানচেস্টার ইউনাইটেডকে। প্রথমার্ধের ২৬ মিনিটে রবিন ভন পার্সির গোলে এগিয়ে গিয়েছিল ডেভিড ময়েসের শিষ্যরা। প্রায় পুরোটা সময়ই তারা এগিয়ে ছিল ১-০ ব্যবধানে। কিন্তু শেষ বাঁশি বাজার কয়েক মিনিট আগে সমতাসূচক গোলটি করে স্বাগতিকদের হতাশ করেছেন সাউদাম্পটনের মিডফিল্ডার অ্যাডাম লাল্লানা।
নিউক্যাসেলের বিপক্ষে লিভারপুলের ২-২ গোলের ড্রটাই আজকের সবচেয়ে বিস্ময়কর ফলাফল। ৪০ মিনিটের মাথায় সরাসরি লাল কার্ড দেখে মাঠ ছেড়েছিলেন নিউক্যাসেলের ডিফেন্ডার মোপু ইয়াঙ্গা-মাবিয়া। ম্যাচের প্রায় অর্ধেকেরও বেশি সময় নিউক্যাসেলকে খেলতে হয়েছে ১০ জনের দল নিয়ে। তারপরও জয় তুলে নিতে পারেনি লিভারপুল। ২-১ গোলে পিছিয়ে পড়ার পর ৭৮ মিনিটে ড্যানিয়েল স্টুরিজের গোলটি দিয়ে কোনোমতে হার এগিয়েছে ব্রেন্ডন রজার্সের শিষ্যরা।
