
২১টি বসন্ত পেরিয়ে গেলেন মুস্তাফিজুর রহমান। বাংলাদেশের ক্রিকেটে বিস্ময়-বালক হয়ে আসা মুস্তাফিজ হয়তো সাতক্ষীরায় পরিবারের সঙ্গে জন্মদিনটা ভালোই উদ্‌যাপন করছেন। হয়তো​ কোনো আড়ম্বর ​নেই। আর দশটা দিনের মতোই। কিন্তু ক্রিকেট বিশ্ব ঠিকই মনে রেখেছে তাঁর জন্মদিন। মুস্তাফিজকে ক্রিকেটের ‘উজ্জ্বলতম তরুণ প্রতিভা’ হিসেবে অভিহিত করে জন্মদিনে শুভেচ্ছা জানিয়েছে যে খোদ আইসিসি।
শুভেচ্ছাবার্তা জানিয়ে আইসিসি টুইট করেছে। ফেসবুকেও দিয়েছে পোস্ট, ‘ক্রিকেটের উজ্জ্বলতম তরুণ প্রতিভা তিনি। দৃশ্যপটে এসেছিলেন প্রথম টেস্ট ও ওয়ানডে ম্যাচ দুটিতেই সেরা খেলোয়াড় হয়ে। ক্যারিয়ারের প্রথম দুই ওয়ানডেতেই ৫ উইকেট নেওয়া ইতিহাসে মাত্র দ্বিতীয় বোলার তিনি। শুভ জন্মদিন, মুস্তাফিজুর “দ্য ফিজ” রহমান!’মুস্তাফিজের জন্মদিন মনে রেখেছে আইপিএলে তাঁর দল হায়দরাবাদ সানরাইজার্সও। এ ছাড়া ভক্ত-সতীর্থরাও টুইট করেছেন। ভক্তদের অনেকেই দেশের বাইরে। বোঝা যায়, মুস্তাফিজ ভিনদেশিদেরও মন জিতে নিয়েছেন।১৯৯৫ সালে সাতক্ষীরার এক প্রত্যন্ত গ্রামে জন্ম নিয়েছিলেন মুস্তাফিজুর রহমান। বিশ্বের বৃহৎ ম্যানগ্রোভ বন ও বেঙ্গল টাইগারের বাসভূমি সুন্দরবন তাঁর গ্রাম থেকে খুব দূরে নয়।কাঁধের অস্ত্রোপচারের পর এই মুহূর্তে বিশ্রামে আছেন মুস্তাফিজ। এ জন্য অক্টোবরের ইংল্যান্ড সিরিজে খেলবেন না। তবে ডিসেম্বরে বাংলাদেশের নিউজিল্যান্ড সফরের আগেই তিনি পুরোপুরি সুস্থ হয়ে উঠবেন বলে আশা সবার।
