
এবারের বাবা দিবস সাকিব আল হাসানের কাছে নিশ্চয়ই অন্যভাবে ধরা দিয়েছে। এবারের বাবা দিবসটা যে সাকিব পেয়েছেন ‘বাবা’র ভূমিকায়। এবার আক্ষরিক অর্থেই যে বাবা দিবসে সাকিবের বুকজুড়ে ছিল তাঁর আদরের ধন, বুকের মানিক, ছোট্ট রাজকন্যা। গত নভেম্বরে মেয়ের বাবা হয়েছেন এই অলরাউন্ডার। রাজকন্যার নাম রেখেছেন আলায়না। ছোট্ট আলায়নার বয়স মাত্র সাত মাস। সে তো আর এত কিছু বোঝে না। তাঁর কাছে প্রতিটা দিন, প্রতিটা মুহূর্তই তো ‘বাবা দিবস’।মেয়ের হয়ে মেয়ের মা, সাকিবের স্ত্রী উম্মে আহমেদ শিশির নিজের ফেসবুক পেজে পোস্ট দিয়েছেন। তাতে লিখেছেন, BABA-র পুরো অর্থ হলো: B-best, A-at, B-being, A- amazing to everything। সবকিছুতেই সেরার সেরাদের নামই হলো বাবা।শিশির নিজেও মেয়ে। মেয়েদের সঙ্গে নাকি বাবার অদ্ভুত এক সম্পর্ক ​তৈরি হয়। নিজে মেয়ে বলেই হয়তো আলায়নার ভাষাটাও ​তিনি বোঝেন। ছোট্ট আলায়নার হয়ে শিশির লিখেছেন, ‘প্রথম যখন আমাদের দেখা হলো, আমি জানি তুমি আমাকে তখনই ভালোবেসে ফেলেছ। সেই মুহূর্তে তোমার আর আমার সঙ্গে বিশেষ একটা বন্ধনও তৈরি হয়েছে, যে বন্ধনে আমরা আজীবন জড়িয়ে থাকব। সারা দিনের ক্লান্ত ব্যস্ততার পরও কত সময় তুমি আমার সঙ্গে কাটাও! এর জন্য তোমাকে ধন্যবাদ। তুমি আমাকে যা খুশি করার স্বাধীনতা দাও, যার জন্য মায়ের কম বকুনি তোমাকে খেতে হয় না! সবকিছুর জন্যই তোমাকে ধন্যবাদ। তুমিই পৃথিবীর সেরা বাবা। আজীবন আমি তোমার ছোট্ট মেয়েটিই হয়ে থাকব। শুভ বাবা দিবস! ​তোমার, আলায়না।’
