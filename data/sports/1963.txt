
আগের ম্যাচেই ক্রিস্টাল প্যালেসের কাছে হেরে চ্যাম্পিয়নস লিগে ফেরার স্বপ্ন ধাক্কা খেয়েছিল লিভারপুলের। এই মৌসুমে তথাকথিত বড় দলগুলো নয়, ছোট নামগুলোই বেশি ভুগিয়েছে লিভারপুলকে। কালও যেমন ওয়াটফোর্ডের বিপক্ষে তারা জিতল ১-০ ব্যবধানে। কুড়িয়ে পাওয়া গোল কিংবা সাধারণ ট্যাপ ইনে জিতলেও লিভারপুলের সমর্থকেরা কালকের গোলটিকে হিরের দাম দিয়েই কিনতে রাজি থাকতেন। তবে এমরে কান যে গোলটায় দলকে জেতালেন, সেটি সত্যিই শেষ পর্যন্ত হিরের চেয়ে দামি হয়েই থাকল!
ম্যাচের একমাত্র গোলটি কান করেছেন প্রথমার্ধের যোগ করা সময়ের দ্বিতীয় মিনিটে। লুকাস লেইভার বাড়ানো বল বাতাসে ভেসে এসেছিল তাঁর কাছে। বক্সের মাথায়। একজন ডিফেন্ডারও ছিলেন। কিন্তু কান তাঁকে কিছু করার সুযোগ দিলেন কই। বাতাসে থাকা বলটি বাইসাইকেল কিকে জড়িয়ে দিলেন জালে। অনেকেই এটিকে বলছেন কানের ক্যারিয়ারের সেরা গোল। অনেকে আবার মনে করেন, এ মৌসুমের সেরা গোলের প্রতিযোগিতায় অনায়াসে টেক্কা দিতে পারে কানের এই গোল।বিস্ময়কর এই গোল করতে পেরে কান নিজেও বেশ উচ্ছ্বসিত, ‘আমার ক্যারিয়ারের সেরা গোল এটি। আমি ফাঁকা জায়গা দেখেছি আর দৌড়ে গিয়েছি। প্রথমে হেড করার কথা ভেবেছিলাম। তবে পরে খুব বেশি ভাবিনি।’সতীর্থের প্রশংসায় পঞ্চমুখ ইংলিশ মিডফিল্ডার অ্যাডাম লালানাও, ‘এটা বিশ্বমানের এক গোল। যেকোনো ম্যাচেই জয়সূচক গোল হতে পারে এটা।’এই জয়ে ৩৫ ম্যাচে ৬৯ পয়েন্ট নিয়ে তৃতীয় স্থানে আছে লিভারপুল। তিন মৌসুমের মধ্যে এই প্রথম চ্যাম্পিয়নস লিগে খেলার সম্ভাবনা আরেকটু জোরালো হলো অ্যানফিল্ডের দলটির। এক ম্যাচ কম খেলে ৬৬ পয়েন্ট নিয়ে ম্যানচেস্টার সিটি আছে চতুর্থ স্থানে। শীর্ষে থাকা চেলসির পয়েন্ট ৮১। ৭৭ পয়েন্ট নিয়ে দ্বিতীয় স্থানে আছে টটেনহাম হটস্পার।এই জয়ের পর আগামী মৌসুমের চ্যাম্পিয়নস লিগে লিভারপুলের জায়গা করে নেওয়ার ব্যাপারে আশাবাদী দলটির ইংলিশ মিডফিল্ডার অ্যাডাম লালানা, ‘দারুণ এক জয় এটা। আমাদের এখন তিনটি ম্যাচ আছে। আর পুরো বিষয়টিই আমাদের হাতে। শুধু মনোযোগ ধরে রাখতে হবে।’
গোলটির ভিডিও দেখতে এখানে ক্লিক করুন
 
