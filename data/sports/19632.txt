
টেনিসে একটা কথা প্রায়ই শোনা যায়—এই প্রজন্মের পরে কারা? মানে রজার ফেদেরার, রাফায়েল নাদাল, নোভাক জোকোভিচ ও অ্যান্ডি মারের পর রাজত্ব করবেন কে? আছে কি তেমন কেউ? ইদানীং এই প্রশ্নে একটা নাম অনেকেই বলছেন—আলেক্সান্ডার জেরেভ। জার্মান এই টেনিস খেলোয়াড়ের বয়স মাত্র ১৯, কিন্তু এরই মধ্যে স্বয়ং রাফায়েল নাদাল বলে দিয়েছেন—এই ছেলে একদিন ছেলেদের টেনিসে এক নম্বর হবে।
কী কাকতাল, যাঁর এত প্রশংসা করেছিলেন স্প্যানিশ কিংবদন্তি, সেই জেরেভই আজ অস্ট্রেলিয়ান ওপেনের তৃতীয় রাউন্ডে তাঁর প্রতিপক্ষ! আর প্রশংসাটা যে অকারণ ছিল না, জেরেভ যেন সেটা বোঝাতে চাইলেন নাদালের বিপক্ষে পারফর্ম করেই। ফলাফল, আগের দুটি রাউন্ডে যে নাদাল সরাসরি সেটে জিতে এসেছেন তাঁকেই কাল র‍্যাঙ্কিংয়ের ২৪ নম্বর জেরেভের বিপক্ষে জিততে খেলতে হলো পঞ্চম সেট পর্যন্ত। চার ঘণ্টারও বেশি লম্বা লড়াইয়ের পর ৪-৬, ৬-৩, ৬(৫)-৭(৭), ৬-৩, ৬-২ গেমের জয় দেখেও ঠিক বোঝা যাবে না একটা সময় কী চাপে ছিলেন নাদাল! শেষ ষোলোতে ওঠার পর হাঁপ ছেড়ে বেঁচেছেন।চোটের কারণে নাদালের ফর্মও খুব ভালো যাচ্ছিল না। গত বছর অস্ট্রেলিয়ান ওপেন থেকে ছিটকে গেছেন প্রথম রাউন্ডেই। সেই চোটের কারণেই একই বছর ফ্রেঞ্চ ওপেনের মাঝপথে সরে দাঁড়ান, উইম্বলডনে তো খেলেনইনি। ইউএস ওপেনটাও শেষ হয়ে গেছে শেষ ষোলোয়।এবার অস্ট্রেলিয়ান ওপেনে শুরুটা যেমন হয়েছিল, তাতে মনে হচ্ছিল অনেক দিন পর ছন্দ ফিরে পেয়েছেন নাদাল। কে জানত, আজ তাঁকেই এতটা ভোগাবেন জেরেভ!
