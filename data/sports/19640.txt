
বোলিংটা মোটামুটি ভালোই করেছিলেন সাকিব আল হাসান। প্রতিপক্ষ সেন্ট লুসিয়া জুকস যেখানে রান উৎসবে মেতেছিল, সেখানে ৪ ওভার বল করে ২৫ রানে ১ উইকেট মন্দ নয়। কিন্তু জুকসের পাহাড় ডিঙাতে ব্যাট হাতে নিজের দল জ্যামাইকা তালওয়াসের জন্য কিছুই করতে পারেননি বাংলাদেশের এই তারকা। ৮ নম্বরে ব্যাট করতে নেমে প্রথম বলেই আউট হয়ে গেছেন। ডেলোর্ন জনসনের বলে শূন্য রানেই বোল্ড। একই অভিজ্ঞতা তাঁর আগের ম্যাচেও হয়েছে। সেখানেও প্রথম বলেই রান নিতে গিয়ে আউট। টানা দুই ম্যাচে গোল্ডেন ডাক সাকিবের!জুকসের ২০৬ রানের জবাবে তালওয়াসের ইনিংস শেষ হয়েছে ১৪৩ রানেই। চাডউইক ওয়ালটনের ব্যাট থেকে এসেছে সর্বোচ্চ ৫৪ রান। বাকিরা প্রায় সকলেই ব্যর্থ। ব্যর্থ ক্রিস গেইল, কুমার সাঙ্গাকারাও। গেইল করেছেন ১৩, সাঙ্গাকারা ১৮। অস্ট্রেলীয় ক্রিকেটার অ্যালেক্স রস না থাকলে আরও বড় লজ্জায় পড়ত তালওয়াস। রস ২৩ করে ফিরেছেন। আন্দ্রে রাসেলের ব্যাট থেকে এসেছে ১২। এ ছাড়া বাকিদের কেউ দুই অঙ্কের ঘরে যেতে পারেননি।জুকসদের সেরা বোলার ছিলেন ডেলোর্ন জনসন। তিনি ৩০ রানে নিয়েছেন ৩ উইকেট। এ ছাড়া জেরম টেলর ৩৪ রানে নিয়েছেন ২ উইকেট। শেন শিলিংফোর্ড ও ড্যারেন স্যামি দুজনেই নিয়েছেন একটি করে উইকেট।এর আগে দশ দিনের ছুটি শেষে মাঠে ফিরেই জুকসদের ব্যাটিং তাণ্ডবের মুখোমুখি হয় তালওয়াস। আন্দ্রে ফ্লেচারের ৭৪, জনসন চার্লসের ৫৯ আর শেন ওয়াটসনের ৪৩ রানের সুবাদে ২০ ওভারে মাত্র ৩ উইকেট হারিয়ে ২০৬ রানের বিশাল সংগ্রহ গড়ে জুকসরা। এমন ব্যাটিংয়ের মধ্যেও তালওয়াস কিন্তু প্রতিরোধ গড়েছিল সাকিব আল হাসানকে দিয়েই। 
ইনিংসের অষ্টম ওভারে বল করতে এসে রানের রাশ কিছুটা টেনে ধরেন। নিজের প্রথম ওভারে দেন ৪, দ্বিতীয় ওভারে ৩। দ্বিতীয় ওভারেই তিনি তুলে নেন ম্যাচে তাঁর একমাত্র উইকেটটি-দ্বিতীয় সর্বোচ্চ রান করা জনসন চার্লসের উইকেটটি। পরের ওভারটিও খুব খারাপ ছিল না, দিয়েছিলেন ৬ রান। কিন্তু শেষ ওভারটিতে ১২ রান দিয়ে ফেলেন তিনি। এই পরাজয়ে সাকিবদের তেমন ক্ষতি অবশ্য হয়নি। আগেই ফাইনাল নিশ্চিত করেছে তারা। আজ একই দলের বিপক্ষে গ্রুপ পর্বে নিজেদের শেষ ম্যাচ খেলবে সাকিবের দল। সূত্র: ইএসপিএন ক্রিকইনফো।
