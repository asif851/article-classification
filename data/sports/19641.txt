
বিরাট কোহলি আগেই বলেছিলেন শতভাগ ফিট না হয়ে ধর্মশালা টেস্টে মাঠে নামবেন না তিনি। কাঁধের চোট পুরোপুরি সেরে না ওঠায় শেষ পর্যন্ত অস্ট্রেলিয়ার বিপক্ষে সিরিজ-নির্ধারণী এই টেস্টে দর্শক হয়েই থাকতে হচ্ছে কোহলিকে। এই ম্যাচে ভারতের ৩৩তম টেস্ট অধিনায়ক হিসেবে আবির্ভূত হচ্ছেন অজিঙ্কা রাহানে।২০১১ সালের নভেম্বরের পর এই প্রথম চোটের কারণে কোনো টেস্ট ম্যাচে খেলতে পারছেন না কোহলি। অস্ট্রেলিয়ার বিপক্ষে সর্বশেষ রাঁচি টেস্ট ছিল তাঁর টানা ৫৪তম টেস্ট ম্যাচ। ২০১১ সালের জুনে ওয়েস্ট ইন্ডিজের বিপক্ষেই কিংস্টোনে টেস্ট অভিষেক তাঁর।২০১৪ সালে টেস্ট অধিনায়কত্ব পাওয়ার পর টানা ২৬ ম্যাচে ভারতের হয়ে টস করতে নেমেছেন কোহলি। এই ২৬ ম্যাচের ১৬টিতে জিতে রেকর্ডটা কিন্তু তাঁর দুর্দান্ত। হেরেছেন মাত্র ৩ ম্যাচ, ড্র ৭ ম্যাচে। সাফল্যের হার ৬১.৫৩ শতাংশ।কোহলির জায়গায় আজ ধর্মশালায় অভিষেক হচ্ছে কুলদীপ যাদবের।অস্ট্রেলিয়ার বিপক্ষ সিরিজটা একেবারেই ভালো কাটেনি কোহলির। ৫ ইনিংসে তাঁর গড় মাত্র ৯.২। জড়িয়ে পড়েছেন নানা বিতর্কে।
