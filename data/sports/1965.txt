
বাংলাদেশের ক্রিকেটে একটার পর একটা দুঃসংবাদ গত কদিনে। নিরাপত্তার কারণ দেখিয়ে বাংলাদেশ সফর স্থগিত করেছে অস্ট্রেলিয়া। দক্ষিণ আফ্রিকাও পাঠায়নি তাদের মেয়েদের দল। এখন প্রশ্ন উঠেছে আগামী বছর জানুয়ারিতে বাংলাদেশে অনুষ্ঠেয় যুব বিশ্বকাপ আয়োজন নিয়েও।  ভারতের দৈনিক মুম্বাই মিরর এ নিয়ে একটি খবর প্রকাশ করেছে গতকাল। পত্রিকাটি জানিয়েছে, নিরাপত্তাজনিত সমস্যার কারণে হুমকির মধ্যেই পড়ে যেতে পারে বাংলাদেশের যুববিশ্বকাপ আয়োজন।  মুম্বাই মিরর এও জানিয়েছে, দুবাইয়ে আইসিসির পরিচালনা পর্ষদের সভায় নীতিনির্ধারকেরা নিরাপত্তার হুমকির কারণে বাংলাদেশ থেকে অনূর্ধ্ব-১৯ বিশ্বকাপ সরিয়ে নেওয়া নিয়ে আলোচনা তুলতে পারেন। সম্ভাব্য বিকল্প ভেন্যু হিসেবে আসতে পারে ভারত, শ্রীলঙ্কা ও সংযুক্ত আরব আমিরাতের নাম। অবশ্য এ ক্ষেত্রে বিসিসিআইয়ের কোনো কর্মকর্তার মন্তব্য জানাতে পারেনি পত্রিকাটি। আগামী বছরের ২৪ জানুয়ারি থেকে শুরু হওয়ার কথা ১৬ দলের এই টুর্নামেন্ট।
