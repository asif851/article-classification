
অঙ্কের মজা যারা পায় না, তাদের কাছে গণিত এক দুর্বিষহ যন্ত্রণার নাম। জ্যামিতি, সম্পাদ্য, উপপাদ্য যেন বিষফোড়া। অথচ মজা করে বোঝাতে পারলে অঙ্কের ভীতি কেটে যাওয়ারই কথা। সেই উদ্যোগ নিয়েছেন এক ডিজিটাল শিক্ষক। অনলাইনে শিক্ষার্থীদের জ্যামিতি বোঝাতে তিনি বেছে নিয়েছেন বিরাট কোহলির বিভিন্ন শট!শিক্ষার্থীদের শেখার অ্যাপ ‘বাইজু’তে অনলাইন শিক্ষক হিসেবে কাজ করেন অনিতা কিশোর। তিনি অধিবৃত্ত শেখাতে বেছে নিয়েছেন কোহলির কিছু শট। এতে করে শিক্ষার্থীরা আগ্রহ নিয়ে পুরো ব্যাপারটা শোনে। সহজে বোঝানোও যায়।বাইজুর শিক্ষকেরা এমন সব বুদ্ধিদীপ্ত উপায়েই শিক্ষার্থীদের শেখান। একটি বৃত্তের বিভিন্ন অংশ বোঝাতে কেউ যেমন বেছে নেন টুকরো করে কাটা গোলাকার একটা কেক, আবার অবতল ও উত্তল লেন্স বোঝাতে একজন ব্যবহার করেন চামচ। ত্রিকোণমিতির কঠিন সূত্রগুলো সহজে মনে রাখতে কেউ কেউ ব্যবহার করেন আদিকালের ছড়া।অনিতা মনে করেন, কোনো বিষয়ই রসকষহীন নয়। শেখার জন্য সবকিছুকেই দারুণভাবে উপস্থাপন করা সম্ভব। হয়তো প্রথাগত শিক্ষাপদ্ধতিতে শিক্ষকেরা যুগ যুগ ধরে চলে আসা উপায় মেনে চলছেন। কেউ নতুন করে ভাবছেন না। অথচ একটু মাথা খাটালেই এ সময়ের শিক্ষার্থীদের আগ্রহের সঙ্গে মিল রেখে উদাহরণ খুঁজে যেকোনো বিষয় সহজে শেখানো যায়।অনিতা এ কারণেই বেছে নিয়েছেন কোহলিকে। যেহেতু কোহলি এ সময় দারুণ জনপ্রিয়। আর তাঁর কিছু শটের গ্রাফ দিয়ে খুব সহজে অধিবৃত্ত ব্যাপারটা শেখানোও যায়। এতে দারুণ সাফল্য পাচ্ছেন তিনি। মন দিয়ে দেখে বলে শিক্ষার্থীদের মাথায় ব্যাপারটা গেঁথে যায় বলে মনে করেন অনিতা। সূত্র: টাইমস অব ইন্ডিয়া।
