



২ উইকেট নিয়ে পিএসএলে দারুণ শুরু মোস্তাফিজের।
সাঙ্গাকারা ও শেহজাদকে ফিরিয়েছেন এ পেসার।


শ্রীলঙ্কার বিপক্ষে ঘরের মাঠে টি-টোয়েন্টি সিরিজে তেমন ভালো করতে পারেননি। দুই ম্যাচ মিলিয়ে শিকার করেছিলেন মাত্র ১ উইকেট। কিন্তু দুবাইয়ে পাকিস্তান সুপার লিগে (পিএসএল) নিজের প্রথম ম্যাচেই ছন্দ খুঁজে পেলেন মোস্তাফিজুর রহমান। মুলতান সুলতানসের বিপক্ষে ২ উইকেট নিয়ে এবারের পিএসএল অভিযাত্রা শুরু করলেন বাংলাদেশের এ পেসার। 
টস জিতে ফিল্ডিংয়ের সিদ্ধান্ত নিয়েছিলেন লাহোর কালান্দার্স অধিনায়ক ব্রেন্ডন ম্যাককালাম। ১০ ওভারের মধ্যে ৮৮ রান তুলে সুলতানদের দারুণ সূচনা এনে দিয়েছিলেন দুই ওপেনার আহমেদ শেহজাদ ও কুমার সাঙ্গাকারা। এ অবস্থায় মোস্তাফিজকে তাঁর দ্বিতীয় স্পেলে ফিরিয়ে আনেন ম্যাককালাম। আগের স্পেলে ১ ওভারে ৬ রান দিয়ে ভালো কিছুর ইঙ্গিত দিয়েছিলেন মোস্তাফিজ। ১১ তম ওভারের প্রথম বলেই শেহজাদকে (৩৮) ফিরিয়ে অধিনায়কের আস্থার প্রতিদান দেন তিনি। পুল করার চেষ্টা করেছিলেন শেহজাদ। তাঁর ব্যাটের কানা ছুঁয়ে বল উইকেটরক্ষক উমর আমিনের গ্লাভসে জমা পড়লেও আম্পায়ার আউট দেননি। ম্যাককালাম রিভিউ নেওয়ার পর ভুল ভেঙেছে মাঠের আম্পায়ারের। সাঙ্গাকারা একপ্রান্ত আগলে চড়াও হচ্ছিলেন ভালোই। ১৭ তম ওভারে তাঁকেও শর্ট বলের ফাঁদে ফেলেছেন মোস্তাফিজ। পুল করতে গিয়ে লং অনে সহজ ক্যাচ দেওয়ার আগে ৪৪ বলে ৬৩ রান করেন সাঙ্গাকারা। সব মিলিয়ে ৪ ওভারে ২২ রান দিয়ে তাঁর শিকার ২ উইকেট। এর মধ্যে ‘ডট’ বল ১৪ টি! মোস্তাফিজ এক প্রান্তে ভালো করলেও অন্য বোলাররা সেভাবে ভালো করতে পারেননি। ইয়াসির শাহ ছাড়া বাকিরা রান দিয়েছেন ওভার প্রতি ছয়ের ওপরে। ৫ উইকেটে ১৭৯ রানের স্কোর গড়েছে সুলতানস। তার আগের ম্যাচে মাহমুদউল্লাহকে ছাড়াই মাঠে নামে কোয়েটা গ্ল্যাডিয়েটরস। পিএসএলে এবার মাঠে নামতে তাই অপেক্ষা বাড়ল মাহমুদউল্লাহর। কোয়েটাও ম্যাচটা জেতেনি। করাচি কিংসের ৯ উইকেটে ১৪৯ রানের স্কোর তাড়া করতে নেমে ১৩০ / ৯ রানেই থেমেছে কোয়েটার ইনিংস।
