
শুরুটা করেছিলেন ডেভিড মিলার। মাশরাফিদের দক্ষিণ আফ্রিকা সফরের শেষ টি-টোয়েন্টি ম্যাচে ৩৫ বলে সেঞ্চুরি করে দ্রুততম সেঞ্চুরির রেকর্ড করেছিলেন এই প্রোটিয়া ব্যাটসম্যান। কিছুদিন আগেই শ্রীলঙ্কার বিপক্ষে ৩৫ বলে টি-টোয়েন্টি সেঞ্চুরি হাঁকিয়ে সেই রেকর্ডে ভাগ বসিয়েছেন ভারতীয় ওপেনার রোহিত শর্মা। আর গতকাল পাকিস্তানি ব্যাটসম্যান বাবর আজম সেঞ্চুরি করলেন ২৬ বলে! কম যাননি শোয়েব মালিকও, ওভারে ৬ ছক্কা হাঁকিয়েছেন তিনি।
ফয়সালাবাদের ম্যাচে শুরুটা করেছিলেন মালিকই। শহীদ আফ্রিদি ফাউন্ডেশন আয়োজিত এই প্রীতি টি-টেন ম্যাচে টস জিতে ব্যাটিং নিয়েছিল এসএএফ লাল দল। ১০ ওভারে ২১০ রানের পাহাড় গড়ার পথে বাবর আজমের ওভারেই ৬টি ছক্কা মেরেছেন মালিক। তখন পর্যন্ত দিনটিকে ভুলে যাওয়ার চেষ্টাই হয়তো করছিলেন বাবর আজম। তবে ম্যাচের প্রথম ইনিংস শেষ হতেই টের পাওয়া গিয়েছিল এত বড় রানটা যথেষ্ট নাও হতে পারে। উইকেট যে বোলারদের বধ্যভূমি।
এসএএফ সবুজ দলের ব্যাটিং শুরু হতেই তার প্রমাণ পাওয়া গেল। ছক্কা খেয়ে ছাতু হয়ে যাওয়া বাবর নিজেই এবার হন্তারকের ভূমিকা নিলেন। ২৬ বলে সেঞ্চুরির পথে ১১টি ছক্কা ও ৭টি চার মেরেছেন ডানহাতি টপ অর্ডার ব্যাটসম্যান। ৩৮৪.৬২ স্ট্রাইক রেটে সবুজ দলকে ম্যাচ জিতিয়েছেন বাবর। জয়সূচক রান নিতে বাউন্ডারি মেরেছেন দলীয় অধিনায়ক আফ্রিদি।
আফ্রিদির ৩৭ বলে সেঞ্চুরির পর থেকে কোরি অ্যান্ডারসন, ডি ভিলিয়ার্স হয়ে রোহিত-মিলারের ৩৫ বলে সেঞ্চুরি। বাবর আজম, ক্রিস গেইলরা বারবারই জানান দিচ্ছেন, রেকর্ডটাকে আরও ছোট করে আনা সম্ভব। শেষমেশ কত বলে নেমে আসবে দ্রুততম সেঞ্চুরি?
