
ফিফা র‍্যাঙ্কিংয়ে ২০০ ছুঁইছুঁই অবস্থান বাংলাদেশ পুরুষ দলের। গত সেপ্টেম্বর ও অক্টোবরে ফিফার র‍্যাঙ্কিংয়ে বাংলাদেশ ছিল ১৯৬ নম্বরে। যা ছিল নিজেদের ইতিহাসে সর্বনিম্ন অবস্থান। অন্যদের পয়েন্ট কাটাকুটিতে গত মাসে অবশ্য চার ধাপ এগিয়েছে বাংলাদেশ। এক বছরের বেশি সময় ধরে কোনো আন্তর্জাতিক ম্যাচ না খেলায় র‍্যাঙ্কিংয়ে ২০০-এর বাইরে চলে যাওয়ার শঙ্কা তাতে অবশ্য মোটেই কমেনি।
পুরুষ দল যখন পতনের যাত্রী, বাংলাদেশের নারী ফুটবল দল এগোচ্ছে ওপরের দিকে। কাল তো র‍্যাঙ্কিংয়ের সেরা ১০০-তেই উঠে এল সাবিনাদের দল। সর্বশেষ র‍্যাঙ্কিংয়ে ছয় ধাপ এগিয়ে ঠিক ১০০-তে অবস্থান বাংলাদেশের। বাংলাদেশ নারী ফুটবল দল অবশ্য এবারই প্রথম শীর্ষ এক শতে ওঠেনি। ২০১৩ সালেও একবার র‍্যাঙ্কিংয়ের ১০০ নম্বরে ছিল। তখন অবশ্য দল ছিল কম। এখন ১৭৭টি দেশ, প্রতিদ্বন্দ্বিতাও বেড়েছে। সে হিসাবে সাবিনাদের এটা এক অর্জনই।
সাম্প্রতিক সময়ে বাংলাদেশের মেয়েরা বেশ ভালো করেছে আন্তর্জাতিক ফুটবলে। সেটিরই পুরস্কার র্যাঙ্কিংয়ে ঊর্ধ্বলম্ফ। নারী দলের আশা, গতিটা ধরে রেখে আরও ওপরে উঠে আসা। অবশ্য দক্ষিণ এশিয়ার দল ভারত ৫৭, তাদের কাছাকাছি যেতে সময় লাগবে। তবে নেপালকে (৯১) ছাড়িয়ে যাওয়া কঠিন মনে হচ্ছে না।
