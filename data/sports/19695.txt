
দুদিন ধরে জ্বরে ভুগছেন আরাফাত সানি। কাল তো তাপমাত্রা উঠে গেছে ১০৩ ডিগ্রি পর্যন্ত! পাসপোর্ট-ভিসা কিছুই আনতে পারেননি বিসিবি থেকে। কিন্তু আজ সেগুলো আনতেই হবে। যতই জ্বর থাকুক, তাসকিন আহমেদের সঙ্গে রাতে যে তাঁকেও ধরতে হবে অস্ট্রেলিয়ার ফ্লাইট!ভারতে অনুষ্ঠিত গত টি-টোয়েন্টি বিশ্বকাপে একই সঙ্গে প্রশ্নবিদ্ধ হয় তাসকিন ও সানির বোলিং অ্যাকশন। চেন্নাইয়ের পরীক্ষায় সন্দেহটাই সত্যি প্রমাণিত হওয়ায় দুজনের ওপর নেমে আসে আইসিসির বোলিং নিষেধাজ্ঞা। দেশে এই কয় মাস বোলিং অ্যাকশন শোধরানোর কাজ করে অবশেষে তাঁরা এখন পরীক্ষার মুখোমুখি। ৮ সেপ্টেম্বর ব্রিসবেনের ন্যাশনাল ক্রিকেট সেন্টারের গবেষণাগারে বোলিং অ্যাকশনের পরীক্ষা দেবেন সানি-তাসকিন দুজনই। তাসকিনের পরীক্ষা স্থানীয় সময় সকাল সাড়ে ১০টায় আর সানির বেলা দুইটায়। সানির শঙ্কা, পরীক্ষার দিনও জ্বর থাকলে হয়তো ওষুধ নিয়ে হলেও সেটা দিতে হবে।তাসকিনের ব্যাপারে আশার বাণী শোনা গেছে শুরু থেকেই। চেন্নাইয়ের পরীক্ষায় তাঁর হাত ১৫ ডিগ্রির চেয়ে সামান্যই বেশি বাঁকা হয়েছে। পরে বিসিবির বোলিং রিভিউ কমিটির পরীক্ষার ফলাফলও ছিল আশাব্যঞ্জক। তাসকিনের কোনো বলেই হাতের বাঁক ১৫ ডিগ্রি পর্যন্ত যায়নি। জাতীয় দলের এই পেসার তাই খুবই আশাবাদী, ব্রিসবেন থেকে ফিরতে পারবেন ‘মুক্তি’র বার্তা নিয়ে।একই আশা বাঁহাতি স্পিনার সানিরও। ‘এখানে তো সবাই বলল অ্যাকশন এখন ঠিক আছে। এর আগে রুয়ান কালপাগেও বলে গেছেন সমস্যা যেটা ছিল সেটা আর নেই। আমিও আশাবাদী অ্যাকশনে আর কোনো সমস্যা নেই’—কাল মুঠোফোনে বলছিলেন সানি।অ্যাকশন বদলাতে গিয়ে বোলিং, রানআপ থেকে শুরু করে সবই বদলাতে হয়েছে সানিকে। আগের বোলিং অ্যাকশন আর এখনকার অ্যাকশনে আকাশ-পাতাল পার্থক্য। কিন্তু নতুন অ্যাকশন এখনো আইসিসির অনুমোদন পায়নি বলে মনের মধ্যে একটু দ্বিধাদ্বন্দ্ব আছে। বোলিংয়ে যোগ করা নতুন কাজগুলো নিয়েও আছে জড়তা, ‘আমি এখন টার্ন-বাউন্স আগের তুলনায় অনেক বেশি পাচ্ছি। বল আগে ড্রিফট করত কম, এখন বেশি করে। যত বোলিং করব ততই এগুলো আরও নিখুঁত হবে। তার আগে আইসিসির ছাড়পত্রটা জরুরি। সেটা পেলেই আমি আরও আত্মবিশ্বাস নিয়ে কাজগুলো করতে পারব। তবে নতুন অ্যাকশনে অভ্যস্ত হতে একটু সময় লাগবে।’ব্রিসবেনে সানি-তাসকিনের সঙ্গে থাকবেন জাতীয় দলের কোচ চন্ডিকা হাথুরুসিংহেও। পরীক্ষার আগে একদিন ন্যাশনাল ক্রিকেট সেন্টারে অনুশীলন করবেন তাঁরা। দেশে ফেরার কথা ১১ সেপ্টেম্বর। তবে ফলাফল জানা যাবে পরীক্ষার দুই থেকে তিন সপ্তাহের মধ্যে।
