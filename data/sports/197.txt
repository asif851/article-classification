
বিগ ব্যাশে এখনো পর্যন্ত বাংলাদেশের একজনই খেলেছেন—সাকিব আল হাসান। অস্ট্রেলিয়ার জনপ্রিয় এই ঘরোয়া টি-টোয়েন্টি লিগে খেলতে যাচ্ছেন বাংলাদেশের আরও দুই ক্রিকেটার। তবে ছেলেদের ক্রিকেটের কেউ নন, মেয়েদের ক্রিকেটের দুই পরিচিত মুখ—রুমানা আহমেদ ও খাদিজাতুল কুবরা। 
ব্রিজবেন হিটের হয়ে বিগব্যাশ খেলতে রুমানা যাবেন ১০ জানুয়ারি। আর মেলবোর্ন স্টারসে সুযোগ পাওয়া খাদিজা যাবেন ১৬ জানুয়ারি। বাংলাদেশ নারী দলের অধিনায়ক রুমানা বিগ ব্যাশে সুযোগ পাওয়ার খবরটি নিশ্চিত হয়েছেন কাল। আজ মিরপুর শেরেবাংলা স্টেডিয়ামে ঢাকা ডায়নামাইটস-কুমিল্লা ভিক্টোরিয়ানসের ম্যাচ শেষে যখন তাঁর সঙ্গে দেখা, বেশ উচ্ছ্বসিতই দেখাল রুমানাকে, ‘বাংলাদেশের নারী ক্রিকেটার হিসেবে প্রথমবারের মতো ফ্র্যাঞ্চাইজি লিগে সুযোগ পেয়ে ভীষণ ভালো লাগছে। বিগ ব্যাশ অনেক বড় টুর্নামেন্ট। আমরা যেভাবে উন্নতি করছি, তাতে আশা ছিল যে সেখানে সুযোগ পাব। অনেক বড় টুর্নামেন্ট। অনেক বড় বড় ক্রিকেটার খেলবে সেখানে। তাদের সঙ্গে খেললে অনেক কিছু শিখতে পারব।’উচ্ছ্বসিত হলেও এখনই বিগ ব্যাশ নিয়ে ভাবার সুযোগ নেই রুমানাদের। তিনটি ওয়ানডে ও তিনটি টি-টোয়েন্টি খেলতে ২৩ নভেম্বর ভারত সফরে যাওয়ার কথা বাংলাদেশ নারী দলের। এই সফর সামনে রেখে এক সপ্তাহ বিকেএসপিতে প্রস্তুতি সেরেছেন তাঁরা। ভারত সফর শেষ হবে ১৭ ডিসেম্বর।
