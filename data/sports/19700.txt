
সকালের সেশনে মাত্র ৬.৩ ওভার ব্যাট করেই বিরাট কোহলি যখন ভারতের দ্বিতীয় ইনিংস ঘোষণা করে দিলেন, গলের ঘড়িতে ১০টা ১৩ মিনিট! কোহলির সেঞ্চুরি হয়ে গেছে, ভারতের রান ৩ উইকেটে ২৪০। জেতার জন্য শ্রীলঙ্কার লক্ষ্য দাঁড়ায় ৫৫০, টেস্ট বাঁচাতে টিকে থাকতে হবে পাঁচ সেশনেরও বেশি!
এই টেস্টের ফল তখনই প্রায় নিশ্চিত হয়ে গিয়েছিল। তার ওপর আঙুলের চোটের কারণে প্রথম ইনিংস থেকেই নেই আসেলা গুনারত্নে, দ্বিতীয় ইনিংসে রঙ্গনা হেরাথ। হওয়ার যা ছিল হলো তা-ই। টেস্টটা পঞ্চম দিনে গড়াল না। ৭৬.৫ ওভারে ২৪৫ রানে অলআউট হয়ে ম্যাচ হারল ৩০৪ রানে!
রানের হিসাবে টেস্টে এটা দেশের বাইরে ভারতের সবচেয়ে বড় জয়, শ্রীলঙ্কার সবচেয়ে বড় পরাজয়ও। কোহলির ভারত ছাড়িয়ে গেছে ১৯৮৬ সালে লিডসে ইংল্যান্ডের বিপক্ষে কপিল দেবের ভারতের ২৭৯ রানের জয়টাকে। নতুন কোচ রবি শাস্ত্রীর অধীনে শুরুটা দারুণই হলো ভারতের।
দিমুথ করুণারত্নে আর নিরোশান ডিকভেলা ছাড়া আর কেউ সেই অর্থে প্রতিরোধই গড়তে পারেননি শ্রীলঙ্কার হয়ে। করুণারত্নে তৃতীয় উইকেটে কুশল মেন্ডিসকে নিয়ে ৭৯ রানের জুটির পর পঞ্চম উইকেটে ডিকভেলাকে নিয়ে যোগ করেছেন আরও ১০১ রান। করুণারত্নে রবিচন্দ্রন অশ্বিনের বলে সরাসরি বোল্ড হয়ে গেছেন সেঞ্চুরি থেকে মাত্র ৩ রান দূরত্বে। আর দুই বল পর নুয়ান প্রদীপও অশ্বিনের শিকার। ডিকভেলাকে এর আগেই উইকেটকিপার ঋদ্ধিমান সাহার ক্যাচ বানিয়ে ফেরান অশ্বিন। ৩ উইকেট নিয়ে তাঁকে যোগ্য সঙ্গ দিয়েছেন দ্বিতীয় স্পিনার রবীন্দ্র জাদেজাও।
এর আগে ৩ উইকেটে ১৮৯ রান নিয়ে চতুর্থ দিন শুরু করে ভারত সকালে মাত্র ৬.৩ ওভারেই যোগ করে ফেলে ৫১ রান। বাকি ২৪টি রান দ্রুতই তুলে ১৭তম সেঞ্চুরি পেয়ে যান কোহলি। অধিনায়ক হিসেবে কোহলির এটি দশম টেস্ট সেঞ্চুরি। টেস্টে এর আগের সর্বশেষ ৭ ইনিংসে যার সর্বোচ্চ ইনিংসটি ছিল মাত্র ৩৮ রানের! ম্যাচসেরার পুরস্কারটা অবশ্য কোহলি বা অশ্বিন নন, পেয়েছেন প্রথম ইনিংসে ১৯০ রান করা শিখর ধাওয়ান।
৯ বছর পর গলে টেস্ট জিতল ভারত। এ কারণেও কোহলির কাছে এই জয়টা বিশেষ কিছু, ‘২০১৫ সালে আমরা এখানে জিততে জিততে হেরে গিয়েছিলাম। দুই বছর পর এবার আর কোনো ভুল করিনি। ছেলেরা যেভাবে খেলেছে, তাতে আমি দারুণ আনন্দিত।’
এই জয়ে তিন ম্যাচের সিরিজে ১-০ ব্যবধানে এগিয়ে গেল ভারত। কলম্বোর সিংহলিজ স্পোর্টস ক্লাব মাঠে ৩ আগস্ট থেকে শুরু হবে দ্বিতীয় টেস্ট। ক্রিকইনফো।
 
