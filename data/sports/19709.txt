
জঙ্গি হামলার আশঙ্কায় বাংলাদেশ সফরে আপাতত না আসার আনুষ্ঠানিক ঘোষণা দিয়েছে অস্ট্রেলিয়া। অস্ট্রেলীয় ক্রিকেটের সর্বোচ্চ সংস্থা ক্রিকেট অস্ট্রেলিয়ার প্রধান নির্বাহী জেমস সাদারল্যান্ড বৃহস্পতিবার বাংলাদেশ সময় বিকেলে আনুষ্ঠানিকভাবে এই সফর স্থগিতের কথা জানান। সফর স্থগিতের ঘটনায় ‘গভীর দুঃখ’ প্রকাশ করেছেন ক্রিকেট অস্ট্রেলিয়ার প্রধান নির্বাহী। তিনি বলেছেন, ‘পুরো ব্যাপারটাই হতাশার। গত ছয় দিন ধরে ব্যাপারটা নিয়ে আমরা অনেক কাজ করেছি। বর্তমান পরিস্থিতিতে আপাতত এই সফর স্থগিত ঘোষণা ছাড়া আমাদের আর কিছুই করার ছিল না।’  তিনি বলেন, ‘ছয় দিন আগে অস্ট্রেলিয়ার পররাষ্ট্র ও বাণিজ্য বিষয়ক দপ্তর (ডিএফএটি) আমাদের বাংলাদেশে অস্ট্রেলীয়দের সম্ভাব্য ঝুঁকির কথা জানায়। এর পর থেকেই আমরা ব্যাপারটা নিয়ে কাজ করেছি। পুরো বিষয়টি বোঝার চেষ্টা করেছি। আমাদের তিনজন কর্মকর্তা বাংলাদেশে গিয়ে বাংলাদেশ সরকার, বাংলাদেশ ক্রিকেট বোর্ডসহ তাদের বিভিন্ন গোয়েন্দা সংস্থার শীর্ষ কর্তাব্যক্তিদের সঙ্গে বৈঠক করেছেন। সবকিছু বিচার-বিবেচনা করে আমরা আপাতত এই সফর স্থগিত ঘোষণার সিদ্ধান্ত নিয়েছি।’ সাদারল্যান্ড অবশ্য আশাবাদী ‘সুবিধাজনক সময়ে’ এই সফর আবার অনুষ্ঠিত হবে, ‘আমরা এখন বাংলাদেশ ক্রিকেট বোর্ডের সঙ্গে আলোচনা করব। আমরা একসঙ্গে বসেই সিদ্ধান্ত নেব আবার কবে এই ক্রিকেট সিরিজের জন্য সময় বের করা যায়।’ ক্রিকেট অস্ট্রেলিয়ার প্রধান নির্বাহী এই সফর স্থগিতের জন্য বাংলাদেশ ক্রিকেট ও এ দেশের ক্রিকেট সমর্থকদের প্রতি নিজেদের সহানুভূতির কথা জানান, ‘আমরা বাংলাদেশের ক্রিকেট ও ক্রিকেটপ্রেমীদের প্রতি সহানুভূতিশীল। কিন্তু আমাদের খেলোয়াড়দের নিরাপত্তার কথা বিবেচনা করে এ ছাড়া আর আমাদের কিছুই করার ছিল না।  তিনি ক্রিকেট অস্ট্রেলিয়াকে সর্বাত্মক সহযোগিতার জন্য বাংলাদেশ সরকার ও বিভিন্ন গোয়েন্দা সংস্থার প্রতি ধন্যবাদ জানান। তিনি বলেন, ‘তাদের সহযোগিতা ছিল অভূতপূর্ব।’
 
