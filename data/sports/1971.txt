
তিন বছর পর জাতীয় লিগে ম্যাচ খেলতে নামলেন সাকিব আল হাসান। তবে দিনটা নিজের করে নিতে পারেননি। বৃষ্টি-বাগড়া ছিল খুলনা-ঢাকার ম্যাচে। তবে বৃষ্টির আগে যতটুকু খেলা হয়েছে তাতেই আলো ছড়িয়েছেন মুস্তাফিজুর রহমান ও আবদুর রাজ্জাক। আজ ওয়ালটন ১৭তম জাতীয় লিগের প্রথম দিনে জ্বলে উঠেছেন বরিশালের মোসাদ্দেক হোসেন ও রাজশাহীর সানজামুল ইসলামও।খুলনায় শেখ আবু নাসের স্টেডিয়ামে দেখা গেল তরুণ-সিনিয়রের দারুণ মেলবন্ধন। মুস্তাফিজ-রাজ্জাকের দাপটে খুব একটা স্বচ্ছন্দে এগোতে পারেনি প্রথম ব্যাট করতে নামা ঢাকা। বৃষ্টি-বাগড়ার আগে খেলা হয়েছে ৬২.২ ওভার। ১৭৪ রান তুলতেই ঢাকার পড়ে গেছে ৮ উইকেট। ৩টি করে উইকেট নিয়েছেন মুস্তাফিজ ও রাজ্জাক। সাকিব পেয়েছেন ১ উইকেট। ঢাকার পক্ষে সাইফ হাসানের ব্যাট থেকে এসেছে সর্বোচ্চ ৬৮। রাজশাহীতে মোসাদ্দেকের সেঞ্চুরি, শাহরিয়ার নাফীস ও সোহাগ গাজীর ফিফটিতে ৩০২ রানে অলআউট হয়েছে বরিশাল। ফরহাদ হোসেনের বলে ফেরার আগে মোসাদ্দেকের সংগ্রহ ১২২ রান। শাহরিয়ারের ব্যাট থেকে এসেছে ৭৫। দারুণ শুরুর পরও বরিশালের ইনিংস বড় হয়নি মূলত সানজামুলের ঘূর্ণিতে। রাজশাহীর বাঁহাতি স্পিনারের দখলে ৬ উইকেট।ফতুল্লায় চট্টগ্রামের বিপক্ষে রাজিন সালেহ ও রুমান আহমদের ফিফটিতে প্রথম দিনটি নিজেদের করে নিয়েছে সিলেট। দিন শেষে সিলেটের সংগ্রহ ৪ উইকেটে ২৪০। রাজীন অপরাজিত ৭২ ও রুমান ৭০ রানে। মেরাজুল হক ও নাবিল সামাদ নিয়েছেন দুটি করে উইকেট।
