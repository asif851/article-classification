
ব্রিসবেন ও অ্যাডিলেডে প্রথম দুই টেস্টে বড় হার ইংল্যান্ডের অ্যাশেজ ধরে রাখার মিশনটাকে কঠিন করে তুলেছে। তবে অ্যাশেজ থেকে ইংল্যান্ড ছিটকে পড়েছে, এমনটা ভাবাও একটু বাড়াবাড়িই মনে করেন সাবেক অস্ট্রেলিয়ান অধিনায়ক অ্যালান বোর্ডার। সিরিজে ইংল্যান্ডের ঘুরে দাঁড়ানোর সব সম্ভাবনা মাথায় রেখে তাঁর কণ্ঠ থেকে বেরিয়েছে সতর্কবার্তা। অনুজদের সতর্ক করে দিয়ে তিনি বলেছেন, পরের টেস্টেই পাল্টা আঘাত হানার সর্বাত্মক চেষ্টা চালাবে ইংলিশরা।পরের টেস্ট ম্যাচটি পার্থে। পার্থে অবশ্য ইংলিশদের সাফল্য খুব একটা নেই। তবুও সঞ্চিত অভিজ্ঞতা থেকেই অস্ট্রেলিয়াকে সতর্ক থাকতে বলছেন সাবেক অসি অধিনায়ক। পার্থের গতিময় বাউন্সি উইকেট সব সময়ই পেস-বান্ধব। বোর্ডারের ধারণা, পেস আক্রমণ শক্তিশালী করতে গ্রায়েম সোয়ান ও মন্টি পানেসারের যেকোনো একজনকে সরিয়ে টিম ব্রেসনানকে দলে অন্তর্ভুক্ত করতে পারে ইংলিশরা।আগের দুই টেস্টে জনসন-তাণ্ডব, একই সঙ্গে পার্থের উইকেট বিবেচনায় তৃতীয় টেস্টে পেসার বয়েড রানকিন কিংবা ক্রিস ট্রেমলেট দলে ঠাঁই পেলে অবাক হওয়ার কিছু থাকবে না। ফলে ইংলিশদের সম্ভাব্য পেস আক্রমণ সামলাতে  ক্লার্কদের প্রস্তুতই থাকতে বলেছেন বোর্ডার।
