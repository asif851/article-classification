
লিভারপুল কোচ ইয়ুর্গেন ক্লপ তাহলে সেদিন শাক দিয়ে মাছ ঢেকেছেন! বার্নলির বিপক্ষে ম্যাচে লিভারপুল স্কোয়াডে ছিলেন না ফিলিপে কুতিনহোকে। খেলা শেষে কুতিনহোর চোটের খবর দিয়ে প্রসঙ্গটি এড়িয়ে যান ক্লপ। কিন্তু আসল খবর হলো, কুতিনহো লিভারপুলের হয়ে আর খেলতে চান না!
স্প্যানিশ সংবাদমাধ্যম স্পোর্ত জানিয়েছে এ খবর। ব্রাজিলিয়ান মিডফিল্ডার নাকি লিভাপুলকে বলে দিয়েছেন, লিভারপুলের হয়ে তিনি আর মাঠে নামতে চান না। বার্সেলোনায় যাওয়ার জন্যই যে কুতিনহো এ কথা বলেছেন, তা বলাই বাহুল্য। জানুয়ারিতে মধ্য-মৌসুম দলবদলের সময়ই কুতিনহোকে দলে টানতে পারে বার্সা। স্পোর্ত জানিয়েছে, আগামী কয়েক দিনের মধ্যেই কুতিনহোর দলবদল হয়ে যেতে পারে। এ অবস্থায় মাঠে অনাকাঙ্ক্ষিত কোনো চোট পেতে চান না এই ব্রাজিলীয় ফুটবলার। লিভারপুলকে তিনি সে জন্যই ‘না’ করে দিয়েছেন। তাঁর সম্ভাব্য ট্রান্সফার ফি হতে পারে ১৫ কোটি ইউরো। তবে ব্রিটিশ সংবাদমাধ্যম এর আগে জানিয়েছিল, কুতিনহোর জন্য ‘অবিশ্বাস্য অঙ্ক’ই চাইবে লিভারপুল।
সেটি যে ১৫ কোটি ইউরোর বেশি হবে, এমনটাই ভেবে নিয়েছে সবাই। ব্রিটিশ সংবাদমাধ্যম মিরর জানিয়েছে, আজ লন্ডনে বার্সেলোনা কর্মকর্তাদের সঙ্গে আলোচনার টেবিলে কুতিনহোর জন্য ১৮ কোটি ইউরো ট্রান্সফার ফি চাইবে লিভারপুল।
কুতিনহো যে অ্যানফিল্ড ছাড়ছেন, এটা ধরেই নিয়েছেন ক্লপ। এ কারণে তাঁকে ছাড়াই বার্নলির বিপক্ষে স্কোয়াড সাজান লিভারপুল কোচ। একই নীতি তিনি অবলম্বন করবেন সামনের ম্যাচগুলোতেও। এদিকে বার্সা এবং তাঁদের সমর্থকেরা নাকি ২৫ বছর বয়সী এ মিডফিল্ডারকে বরণ করে নিতে প্রস্তুত। শুক্রবার এফএ কাপে এভারটনের মুখোমুখি হবে লিভারপুল। এ ম্যাচে কুতিনহোর সম্ভাব্য অনুপস্থিতির ইঙ্গিতটা আগেই দিয়ে রেখেছেন ক্লপ।
শুধু তা-ই নয়, কুতিনহোর বিকল্পও ভেবে রেখেছেন ‘অলরেড’দের এই কোচ। তিনি ওয়েস্টহামের অ্যাটাকিং মিডফিল্ডার ম্যানুয়েল লানজিনি। ২৪ বছর বয়সী এই আর্জেন্টাইন এবার ১৫ ম্যাচে ১ গোল এবং ৭ ‘অ্যাসিস্ট’ করে মন কেড়ে নিয়েছেন ক্লপের। রিভারপ্লেট, ফ্লুমিন্সে এবং কাতারে ক্লাব আল-জাজিরা ঘুরে ২০১৫ সালে ওয়েস্টহামে যোগ দেন লানজিনি।
