
চার দলেরই সম্ভাবনা আছে সেমিফাইনালে যাওয়ার। আবার চার দলই আছে বাদ পড়ার শঙ্কায়! ‘বি’ গ্রুপের লড়াই কতটা জমেছে, এখান থেকেই পরিষ্কার। সবচেয়ে অবাক করেছে ভারত। টুর্নামেন্টের সবচেয়ে ফেবারিট ধরা হচ্ছিল কোহলির দলকে। অনুশীলন ম্যাচে নিউজিল্যান্ড, বাংলাদেশের পর মূল পর্বে পাকিস্তানকেও উড়িয়ে দিয়ে যাত্রা শুরু করেছিল। কাল শ্রীলঙ্কার কাছে হেরে যাওয়ার পর এখন সেই ভারত বাদ পড়ে যাওয়ার শঙ্কায়!
এই গ্রুপের শেষ দুটি ম্যাচ অলিখিত কোয়ার্টার ফাইনাল হয়ে উঠেছে। ১১ জুন ভারত-দক্ষিণ আফ্রিকা ম্যাচে যে জিতবে, সে যাবে শেষ চারে। যে হারবে, তার গ্রুপ পর্ব থেকে বিদায়। দক্ষিণ আফ্রিকার বিপক্ষে ভারতকে কঠিন পরীক্ষা দিতে হবে নিশ্চয়ই, যদি না এমন নকআউট পরিস্থিতিতে নিজেদের ‘আসল চেহারা’য় দেখা দেয় প্রোটিয়ারা। ১২ জুন মুখোমুখি হবে পাকিস্তান-শ্রীলঙ্কা। এই ম্যাচেও জয়ী দল শেষ চারে, পরাজিত দল উঠবে দেশে ফেরার বিমানে। চারটি দলই দুটি করে ম্যাচ খেলেছে। প্রত্যেকেরই একটি করে জয়-পরাজয়। সমান ২ পয়েন্ট। শুধু রান রেটের হেরফেরে কেউ এগিয়ে, কেউ পিছিয়ে। চ্যাম্পিয়নস ট্রফির নিয়ম অনুযায়ী, পয়েন্ট সমান হলে আগে রান রেট দেখা হবে না, দেখা হবে কোন দল বেশি জয় পেয়েছে। সেখানেও সমান হলে দেখা হবে রান রেট। এরপর দেখা হবে মুখোমুখি লড়াইয়ে জিতেছে কে। শেষ দুই ম্যাচে বড় প্রভাবক হয়ে উঠতে পারে বৃষ্টিও। শুরু থেকে এই টুর্নামেন্টকে সবচেয়ে ভোগাচ্ছে প্রকৃতির কান্না। ফলে দুটি ম্যাচই যদি ভেসে যায়, অথবা একটি; তখন সবচেয়ে বেশি জয়, রান রেট, মুখোমুখি লড়াইয়ের ফল—এই সমীকরণগুলো চলে আসতে পারে।
 
‘বি’ গ্রুপের পয়েন্ট টেবিল 



দল
ম্যাচ
জয়
পরাজয়
পরিত্যক্ত
পয়েন্ট
নেট রানরেট


ভারত
২
১
১
০
২
+১.২৭২


দক্ষিণ আফ্রিকা
২
১ 
১ 
০
২
+১.০০


শ্রীলঙ্কা
২
১
১ 
০ 
২ 
-০.৮৭৯ 


পাকিস্তান
২ 
১
১ 
০ 
২ 
-১.৫৪৪ 



