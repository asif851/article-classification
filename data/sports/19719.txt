
যে পক্ষ বেশি জোর দেখাতে পারবে জয় তাদেরই হবে। কোপা আমেরিকা ও অলিম্পিকে নেইমারকে খেলানো নিয়ে ব্রাজিল ও বার্সেলোনার মধ্যে যেন চলছে রশি টানাটানি। ব্রাজিল বলছে, নেইমার দুটি টুর্নামেন্টেই খেললে ভালো হয়। কিন্তু বার্সা সাফ জানিয়ে দিয়েছে, একটির বেশি নয়!নেইমার যাতে দুটি টুর্নামেন্টেই খেলতে পারেন, সেটি নিশ্চিত করতে গত মার্চে বার্সেলোনাকে অনুরোধ করেন ব্রাজিল কোচ কার্লোস দুঙ্গা। স্প্যানিশ ক্লাবটি তখনই জানিয়ে দেয়, ব্রাজিল অধিনায়ককে যেকোনো একটিতে খেলার অনুমতি দেওয়া হবে। ব্রাজিলিয়ান কিছু সংবাদমাধ্যমের খবর, গত সপ্তাহে ব্রাজিল ফুটবল ফেডারেশনকে (সিবিএফ) সেটি লিখিতভাবে জানিয়েও দিয়েছেন কাতালান ক্লাবটির সভাপতি হোসে মারিয়া বার্তোমেউ, ‘দুটি টুর্নামেন্টের জন্য তাকে ছাড়তে আমাদের রাজি করানো অসম্ভব। কোপা আমেরিকার গুরুত্ব আমরা বুঝি, কিন্তু আমাদের মনে হচ্ছে টানা দুই মৌসুমে খেলার ধকল কাটাতে ওর বিশ্রাম দরকার।’বার্সার শর্তে ব্রাজিল রাজি হলে জুনের কোপা আমেরিকা নয়, আগস্টে রিওতে হতে যাওয়া অলিম্পিকেই নেইমারের খেলার সম্ভাবনা বেশি। বিশ্বক্রীড়ার সর্বোচ্চ আসরের সোনার পদক যে এখনো পায়নি ব্রাজিল! ঘরের মাঠের সেটি পেতে অলিম্পিকে ২৩ বছরের বেশি তিন খেলোয়াড়ের একজন হিসেবে নেইমারকে চায় ব্রাজিল। তবে তাঁকে হারাতে চায় না শতবর্ষপূর্তির কোপাতেও। বার্তোমেউর চিঠির প্রতিক্রিয়ায় শুক্রবার এক বিবৃতিতে সিবিএফ লিখেছে, ‘কোপা ও রিও ২০১৬ অলিম্পিকে নেইমারকে খেলাতে সম্ভাব্য সব চেষ্টাই করা হবে।’ফিফা বর্ষপঞ্জির ‘এ’ তালিকাভুক্ত না হওয়ায় অলিম্পিকে খেলোয়াড়দের ছাড়তে বাধ্য নয় ক্লাবগুলো। বার্সাও সুবিধাটা নিয়েই সিবিএফকে শর্ত দিয়ে রেখেছে, ক্লাবের ইচ্ছের বাইরে গিয়ে কোপাতে যদি নেইমারকে খেলানোই হয়, অলিম্পিকে তাঁকে ছাড়া হবে না। যদিও নেইমার নিজে অনেকবারই দুটি টুর্নামেন্টেই খেলার ইচ্ছে জানিয়েছেন।স্প্যানিশ পত্রিকা মুন্দো দেপোর্তিভোর খবর, ইচ্ছে পূরণে নেইমার বিকল্প একটা উপায়ও বের করেছেন। উপায়টা হলো—জুনে যুক্তরাষ্ট্রে হতে যাওয়া ‘বিশেষ’ কোপায় গ্রুপ পর্বের কোনো ম্যাচে খেলবেন না ব্রাজিল অধিনায়ক। যদি সেলেসাওরা গ্রুপ পর্ব পেরোয়, তাহলে শুধু নকআউট ম্যাচগুলোয় খেলবেন। সঙ্গে অলিম্পিেক তো থাকছেনই।বার্সা কি এই শর্তে রাজি হবে? এএফপি, ফক্স স্পোর্টস।
