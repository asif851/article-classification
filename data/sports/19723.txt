
ওয়ানডেতে দেশের বাইরেও তাহলে অস্ট্রেলিয়া জেতে! এমন কোনো কিছুর কথা যে ভুলে যেতে বসেছিল মানুষ। এক বছর পর প্রতিপক্ষের মাঠে কোনো ওয়ানডে জিতল বর্তমান বিশ্ব চ্যাম্পিয়নরা। সিরিজের চতুর্থ ওয়ানডেতে ভারতকে ২১ রানে হারিয়েছে স্টিভ স্মিথের দল। 
সেই কবে, ২০১৬ সালের ২৭ সেপ্টেম্বর আয়ারল্যান্ডের বিপক্ষে জিতেছিল অস্ট্রেলিয়া। আজ ২০১৭ সালের ২৮ সেপ্টেম্বরে এসে আবার ভারতকে হারাল তারা। মাঝখানে দেশের বাইরে ১৪টি ওয়ানডে খেলেছে দলটি। এর মধ্যে তিনটি ম্যাচ বৃষ্টিতে ভেসে গেছে। বাকি ১১ ম্যাচেই হেরেছে অস্ট্রেলিয়া! প্রতিপক্ষের মাঠে জয় হিসাব করলে, অস্ট্রেলিয়ার হাহাকার আরও দীর্ঘ। শ্রীলঙ্কার মাটিতে পাওয়া ৫ উইকেটের জয়টি ছিল আয়ারল্যান্ডের বিপক্ষে পাওয়া সে জয়ের তিন সপ্তাহ আগে।আজ রানের দেখা পেয়েছেন অস্ট্রেলিয়ার দুই ওপেনার। ডেভিড ওয়ার্নার (১২৪) ও অ্যারন ফিঞ্চের (৯৪) দুর্দান্ত এক ভিত্তি গড়ে দিয়েছেন। কিন্তু ২৩১ রানের উদ্বোধনী জুটির সদ্ব্যবহার অবশ্য করতে পারেনি অস্ট্রেলিয়া। অমন ভিত্তির পরও ৩৩৪ রানে থেমেছে অস্ট্রেলিয়ার ইনিংস। সে রান তাড়া করতে গিয়ে উড়ন্ত সূচনা করেছে ভারত। দুই ওপেনারই এনে দিয়েছে ১০৬ রান। কিন্তু এরপরই নিয়মিত বিরতিতে উইকেট হারাতে থাকে ভারত। অজিঙ্কা রাহানে (৫৩), রোহিত শর্মা (৬৫), হার্দিক পান্ডিয়া (৪০) ও কেদার যাদবের (৬৭) ইনিংসগুলো অস্ট্রেলিয়াকে শেষ ওভার পর্যন্ত দুশ্চিন্তায় রেখেছিল। কিন্তু ৮ উইকেট হারিয়ে ৩১৩ রানের বেশি করতে পারেনি স্বাগতিক দল।সিরিজের নিষ্পত্তি হয়ে গেছে তৃতীয় ম্যাচেই। আগামী ১ অক্টোবর সিরিজের শেষ ম্যাচে ব্যবধান আরও কমিয়ে আনার লড়াইয়ে নামবে অস্ট্রেলিয়া।
