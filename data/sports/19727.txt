
অস্ট্রেলিয়ার বিপক্ষে ১৮২ রান করার পরই অনেকে ধরে নিয়েছিলেন, পাঁচ দিনেই বোধ হয় চ্যাম্পিয়নস ট্রফি অভিযান শেষ হয়ে গেল বাংলাদেশের! কিন্তু চিত্রনাট্যে যে এত বড় বাঁক রাখা হয়েছে, সেটি বোঝা গেল খানিক পর। ওভালে কাল বাংলাদেশ-অস্ট্রেলিয়া ম্যাচ বৃষ্টিতে ভেসে যাওয়ায় কুড়িয়ে পাওয়া ১ পয়েন্ট আশার বাতি জ্বেলেছে মাশরাফিদের। 
আশা বলতে, সেমিফাইনালে পা রাখার সম্ভাবনাটা এখনো বেঁচে আছে। শেষ চারে পা রাখতে বাংলাদেশের সামনে সরল সমীকরণ হচ্ছে, ৯ জুন নিজেদের শেষ ম্যাচে কিউইদের হারাতে হবে মাশরাফিদের। বাংলাদেশ নিউজিল্যান্ডকে হারাবে ধরে নিয়ে এই সমীকরণগুলো দাঁড়াচ্ছে—
ইংল্যান্ডকে জিততে হবে নিউজিল্যান্ড ও অস্ট্রেলিয়ার বিপক্ষে দুটি ম্যাচই। তখন ৬ পয়েন্ট নিয়ে ইংল্যান্ড, ৩ পয়েন্ট নিয়ে বাংলাদেশ এই গ্রুপ থেকে যাবে সেমিফাইনালে।  কিন্তু দুটি ম্যাচ যদি ইংলিশরা হারে, আর বাংলাদেশ কিউইদের বিপক্ষে জেতে, তখন সমীকরণটা কী দাঁড়াবে?যদি আজ ইংলিশরা হেরে যায় নিউজিল্যান্ডের বিপক্ষে, কিন্তু জিতে যায় অস্ট্রেলিয়ার বিপক্ষে, তবে তাদের পয়েন্ট হবে ৪। তখন ২ পয়েন্ট পাওয়া অস্ট্রেলিয়ার বিদায় নিশ্চিত। নিউজিল্যান্ড যদি শেষ ম্যাচে বাংলাদেশের কাছে হারে, কিউইদের পয়েন্টও হবে তিন। অর্থাৎ বাংলাদেশ-নিউজিল্যান্ডের পয়েন্ট সমান—তিন। আর ইংল্যান্ড যদি নিউজিল্যান্ড-অস্ট্রেলিয়া দুই দলের বিপক্ষে হেরে যায় তাদের পয়েন্ট থাকবে ২। পয়েন্ট তালিকার চিত্র হবে এমন—অস্ট্রেলিয়া ৪, বাংলাদেশ ৩, নিউজিল্যান্ড ৩, ইংল্যান্ড ২। এতে বিদায় ঘণ্টা বাজবে ইংল্যান্ডের! কিন্তু পয়েন্ট সমান হলে সেটির সমাধান কীভাবে হবে? সমাধানে চারটি পথ খোলা আছে। প্রথমত, দেখা হবে কারা ম্যাচ বেশি জিতেছে। সেটিতে সমাধান না হলে দেখা হবে নেট রান রেটের হিসাব। এটিতেও না হলে আসবে মুখোমুখি লড়াইয়ের হিসাব। এই তিনটিতে সমাধান না হলে দেখা হবে চ্যাম্পিয়নস ট্রফির গ্রুপিং করার সময়ের ওয়ানডে র‍্যাঙ্কিং। সেটিতে আবার লাভবান হবে অস্ট্রেলিয়া, গ্রুপিংয়ের সময় ওয়ানডে র‍্যাঙ্কিংয়ে শীর্ষে ছিল তারা। বাংলাদেশ অধিনায়ক মাশরাফি বিন মুর্তজা ঠিকই বলেছেন, ‘পরিস্থিতি অনেক কঠিন হয়ে গেছে।’এই জটিল হিসাব মাথায় নেওয়ার দরকার নেই। আপাতত বাংলাদেশ নিউজিল্যান্ডের বিপক্ষে জিতুক। তখন বাকি হিসাবটা করা যাবে!
 
পয়েন্ট টেবিল



দল
ম্যাচ
জয়
পরাজয়
পরিত্যক্ত
পয়েন্ট




ইংল্যান্ড
১
১
০
০
২


অস্ট্রেলিয়া
২
০
০
২
২


বাংলাদেশ
২
০
১
১
১


নিউজিল্যান্ড
১
০
০
১
১



