
এখনো ওয়ানডের সেরা জুটি তাঁদেরটাই। টেন্ডুলকার-সৌরভ জুটির তোলা ৮ হাজার রানের ধারেকাছেও নেই কেউ। ভারতীয় ক্রিকেটের সাবেক দুই তারকা আবার জুটি বাঁধছেন। তাঁদের সঙ্গে যোগ দিয়েছেন আরেক সাবেক ব্যাটসম্যান ভিভিএস লক্ষ্মণ। শোনা যাচ্ছে রাহুল দ্রাবিড়েরও নাম। ভারতের চার সাবেক ব্যাটিং স্তম্ভকে নিয়ে একটি পরামর্শ কমিটি বানাতে যাচ্ছে বিসিসিআই। আপাতত দ্রাবিড় নিশ্চিত না হলেও এই তিনজন শিগগিরই কাজ শুরু করে দিচ্ছেন। ভারতের বাংলাদেশ সফরের আগেই কলকাতায় একটি সভায় বসছেন তাঁরা।৪ ও ৫ জুনের এই সভায় পরামর্শ কমিটির সঙ্গে বিসিসিআই প্রধান জগমোহন ডালমিয়া আর সচিব অনুরাগ ঠাকুরও থাকবেন। ভারতীয় ক্রিকেটের ভবিষ্যতের গতিপথই নির্ধারণ করা হবে এই কমিটির কাজ। ভারতীয় দলের প্রধান কোচসহ সার্পোট স্টাফে বড় পরিবর্তন আসতে যাচ্ছে। এই নিয়োগের আগে পরামর্শক কমিটির মতামত নেবে বিসিসিআই।তিনজনের কাছ থেকে তিন ধরনের সহযোগিতা চায় বোর্ড। যেকোনো টুর্নামেন্টের আগে টেন্ডুলকার কথা বলবেন দলের ব্যাটসম্যানদের সঙ্গে। ভারতের অন্যতম সফল অধিনায়ক সৌরভ দল পরিচালনা, বিশেষ করে বিদেশ সফরে সাফল্যের সূত্র বাতলাবেন। আর সাপোর্ট স্টাফ ও নতুন প্রতিভা তুলে আনার দিকে নজর দেবেন লক্ষ্মণ।সৌরভকে পরামর্শ কমিটিতে নেওয়া মাধ্যমে এটাও নিশ্চিত হয়ে গেল, ভারতীয় দলের পরিচালক হিসেবে তাঁকে আপাতত দেখা যাচ্ছে না। তবে রবি শাস্ত্রী শেষ পর্যন্ত বাংলাদেশ সফরে আসতে না পারলে ওই তিনজনের যেকোনো একজন মেন্টরের ভূমিকা পালন করবেন।আন্তর্জাতিক ক্রিকেটে এই তিনজনের রান ৬৪ হাজার। ১৬১টি আন্তর্জাতিক সেঞ্চুরি। এই বিশাল অভিজ্ঞতা বিসিসিআই কাজে লাগাতে চায়। এর সঙ্গে দ্রাবিড় যুক্ত হলে তো সেটি আরও সমৃদ্ধ হবে সন্দেহ নেই। দীর্ঘ মেয়াদে ক্রিকেট প্রশাসন ও ক্রিকেটারদের মধ্যে সেতুবন্ধ হিসেবে কাজ করবেন এঁরা। আগামী তিন মাসের মধ্যে তাঁদের একটি পরিকল্পনাও জমা দিতে বলা হয়েছে।সৌরভ এরই মধ্যে নিশ্চিত করেছেন কমিটিতে তাঁর থাকার খবরটি। যদিও তিনি এখনো স্পষ্ট নন তাঁর ভূমিকা সম্পর্কে। তবে আবারও সাবেক দুই সতীর্থের সঙ্গে কাজ করতে পারবেন বলে রোমাঞ্চিত বোধ করছেন বলে জানিয়েছেন। পিটিআই, ক্রিকইনফো।
