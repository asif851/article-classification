
ফিফা বর্ষসেরা পুরস্কারের প্রাথমিক তালিকায় থাকলেও সংক্ষিপ্ত তালিকায় সুযোগ হয়নি টমাস মুলারের। তবে চূড়ান্ত লড়াইয়ে লিওনেল মেসি-ক্রিস্টিয়ানো রোনালদোর সঙ্গে আছেন মুলারের সতীর্থ ম্যানুয়েল নয়্যার। ২৫ বছর বয়সী জার্মান এ ফরোয়ার্ড জানালেন, এবারও যদি রোনালদো ব্যালন ডি’অর পান, সেটি হবে চরম বিরক্তিকর!দুই বিশ্বকাপ মিলিয়ে মোট ১০ গোল দেওয়া মুলার বললেন, ‘রোনালদো যদি এবারও জেতে, সেটা হবে খুবই বিরক্তিকর। তখন এ নির্বাচন নিয়েও প্রশ্নের সুযোগ তৈরি হবে।’ নয়্যারের শীর্ষ তিনে থাকা প্রসঙ্গে জার্মান উইঙ্গারের মন্তব্য, ‘বিশ্ব চ্যাম্পিয়ন হওয়ায় নয়্যার এ তালিকায় স্থান করে নিয়েছে। অন্য প্রতিযোগিতায়ও সে প্রতিভার স্বাক্ষর রেখেছে।’তবে ব্যালন ডি’অরের সংক্ষিপ্ত তালিকা খুব একটা ভালো লাগেনি মুলারের। কেন? বললেন, ‘রোবেনের কথা ধরুন, সে অসাধারণ। এ ছাড়া জার্মানির কিছু খেলোয়াড় ছিল, যারা এ পুরস্কারের যোগ্য। এরই মধ্যে আমার অভিমত জানিয়েছি। এ নির্বাচন (ফিফা বর্ষসেরা) আমার কাছে খুব একটা গুরুত্বপূর্ণ নয়। নিজেকে দেখি দলের একজন খেলোয়াড় হিসেবেই।’ গোলডটকম।
