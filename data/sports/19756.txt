

• ত্রিদেশীয় সিরিজের ফাইনালে চোট পাওয়া সাকিব আল হাসান কবে ফিরবেন নিশ্চিত নয়। • ৮ ফেব্রুয়ারি শুরু মিরপুর টেস্টেও বাংলাদেশকে নেতৃত্ব দেবেন মাহমুদউল্লাহ। • টেস্টে বিরতিটা দীর্ঘই হচ্ছে সাকিবের।
টেস্টে তাহলে শিগগিরই ফেরা হচ্ছে না সাকিব আল হাসানের। শ্রীলঙ্কার বিপক্ষে সিরিজের শেষ টেস্টে আজ ১৫ জনের যে দলটা দিয়েছে বিসিবি, তাতে অধিনায়ক হিসেবে মাহমুদউল্লাহই থাকছেন। সাকিবের চোট নিয়ে আপাতত কোনো সুসংবাদ নেই।
সাকিব কবে ফিরবেন, সেটি এখনই বলার উপায় নেই। বিসিবির সিনিয়র ফিজিশিয়ান দেবাশীষ চৌধুরী বললেন, ‘দ্রুত সেরে উঠছে সাকিব। তবে ওকে যে সার্জন দেখছেন, তিনি ভারতে গেছেন ছুটি কাটাতে। ১০ তারিখে তাঁর ফেরার কথা। তিনি যদি দেখেন ঘা শুকিয়ে গেছে আর ব্যান্ডেজের প্রয়োজন না হয়, তবে ১০ তারিখের পর তিন-চার দিন লাগতে পারে সাকিবের ফিরতে।’সেটি হলে সাকিবের পুনর্বাসনপ্রক্রিয়া শুরু করতেই লেগে যেতে পারে ১৩-১৪ ফেব্রুয়ারি। যেহেতু কনিষ্ঠ আঙুলের চোট, শুরুতে বোলিং করতে পারলেও ব্যাট ধরতে আরেকটু সময় লাগবে। শ্রীলঙ্কার বিপক্ষে মিরপুরে সিরিজের প্রথম টি-টোয়েন্টি হবে ১৫ ফেব্রুয়ারি। প্রথম টি-টোয়েন্টিতে তাঁকে নিয়ে অনিশ্চয়তা থেকেই যাচ্ছে। দেবাশীষ বললেন, সাকিবের চোট নিয়ে কোনো ঝুঁকিই নেবে না বাংলাদেশ, ‘সবকিছু নির্ভর করছে ওর সেরে ওঠার ওপর। আমরা কোনো ঝুঁকি নেব না। ওকে জোর করব না। পুরো সেরে উঠলেই সে খেলবে।’
