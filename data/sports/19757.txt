
 
ঢাকার বনশ্রীতে তাঁর বাসায় সাংবাদিকদের ভিড় নতুন কিছু নয়। জাতীয় দলের অনেক উজ্জ্বল মুহূর্ত জন্ম দেওয়ার পর সেই বাড়িতে ছুটে গেছেন সাংবাদিকেরা, জেনেছেন তাঁর গর্বিত মা-বাবার প্রতিক্রিয়া। কখনো তিনি নিজেও কথা বলেছেন। কিন্তু আজ মঙ্গলবার সম্পূর্ণ ভিন্ন এক মোহাম্মদ আশরাফুল হাজির হলেন সাংবাদিকদের সামনে। কদিনের না-কামানো দাড়িগোঁফের জঙ্গল। তারই আড়াল থেকে স্পষ্ট ভেসে আসছে থমথমে মুখটা। ভেতরে ভেতরে যে ঝড় বয়ে যাচ্ছে, সেটা তাঁকে দেখে স্পষ্ট বোঝা যাচ্ছিল।কিছুদিন ধরেই বাংলাদেশের সংবাদমাধ্যমে আলোচনার শীর্ষে তিনি। আইসিসির দুর্নীতি দমন বিভাগের (আকসু) কাছে দেওয়া তাঁর স্বীকারোক্তি ক্রীড়াঙ্গনের চৌহদ্দি পেরিয়ে সারা দেশে সাড়া ফেলেছে। কিন্তু নিজের মুখে প্রকাশ্যে আশরাফুল কিছুই বলছিলেন না। আজই প্রথম মুখ খুললেন তিনি। এবং শুরুতে স্বীকার করে নিলেন সব অপরাধ। ক্রিকেটের স্বার্থে ও বিবেকের দংশনে আকসুর কাছে স্বীকারোক্তি দিয়েছেন জানিয়ে আশরাফুল দেশবাসীর কাছে ক্ষমাও চান।নিজের দীর্ঘ ক্যারিয়ারে এই প্রথম এমন অবস্থার মুখোমুখি হলেন জানিয়ে আশরাফুল বলেন, ‘১২ বছরের ক্যারিয়ারে এই প্রথম আকসু আমাকে জিজ্ঞাসাবাদ করেছে। ১২ বছর ধরে আন্তর্জাতিক ক্রিকেট খেলছি। এই ১২ বছরে বাংলাদেশের হয়ে প্রায় আড়াই শ ম্যাচ খেলেছি ওয়ানডে, টেস্ট ও টি-টোয়েন্টি মিলিয়ে। চেষ্টা করেছি সব সময়ই আমার সেরাটা দেওয়ার। আমি যত অন্যায় কাজ করেছি, আকসুর কাছে প্রথমবারেই সব স্বীকার করে নিয়েছি।’
আকসুর কাছে কিছুই লুকাননি বলেও দাবি করেছেন তিনি, ‘আমার কাছে মনে হয়েছে, আমি কিছু অন্যায় করেছি, সেগুলোই বলার চেষ্টা করেছি। যতটুকু সম্ভব আইসিসিকে সাহায্য করার চেষ্টা করেছি। প্রতিটা ম্যাচ ধরে ধরে বলেছি। আমার ১২ বছরের ক্যারিয়ারের সব ঘটনাই বলেছি, একটা কথাও মিথ্যা বলিনি। সবগুলোই সত্য।’
কথা বলতে বলতে প্রায়ই ধরে আসছিল তাঁর গলা। স্পষ্ট বোঝা যাচ্ছিল, এভাবে নায়কের আসন থেকে একেবারে খলনায়ক হয়ে যাওয়াটা তিনি নিজেও যেন মেনে নিতে পারছেন না। আবেগ জড়ানো গলায় আশরাফুল বলেন, ‘আপনারা সবাই আমাকে চেনেন আমি কেমন। ১২ বছর ধরে খেলছি। আন্তর্জাতিক ক্রিকেটে আমি কেমন মানুষ, সেটা আপনারা সবাই জানেন। আইসিসির প্রতিবেদন যেহেতু এখনো দেওয়া হয়নি, আপনাদের অপেক্ষা করা উচিত।’
শুধু বিপিএল নয়, আশরাফুল আকসুর কাছে বেশ কিছু আন্তর্জাতিক ম্যাচের অনিয়ম নিয়েও স্বীকারোক্তি দিয়েছেন। এ ব্যাপারে জানতে চাইলে তিনি বলেন, ‘সবকিছুই আমি বলেছি। আমার ক্যারিয়ারে, আমার জীবনে অন্যায় কাজ যতগুলো করেছি, সব স্বীকার করেছি। এখন আমি এই বিষয়ে আর কোনো মন্তব্য করতে পারব না, যেহেতু প্রতিবেদনটা এখনো প্রকাশিত হয়নি।’
আজই বাংলাদেশ ক্রিকেট বোর্ডের (বিসিবি) বিশেষ সভা হয়েছে। ওই সভা শেষে দেওয়া সংবাদ সম্মেলনে বিসিবির সভাপতি নাজমুল হাসান তদন্তের পূর্ণ প্রতিবেদন প্রকাশ না হওয়া পর্যন্ত আশরাফুলকে সব ধরনের ক্রিকেট থেকে সাময়িকভাবে নিষিদ্ধের কথা বলেছেন। ‘অপরাধী’ আশরাফুল সব ধরনের শাস্তি মেনে নিতে প্রস্তুত বলেই জানালেন।
কেন এভাবে নিজেকে অন্ধকার এক জগতের সঙ্গে জড়ালেন বাংলাদেশের লাখো মানুষের নায়কটি? এর সদুত্তর মেলেনি। আশরাফুল শুধু বলেছেন, ‘ওইটা আসলে আপনাদের বোঝানো যাবে না। আমি যে খারাপ কাজগুলো করেছি, কী অবস্থায় করেছি, ওগুলো বলে বোঝাতে পারব না। যারা এমন পরিস্থিতির মধ্যে পড়েছে, শুধু তারাই বুঝবে।’
সবশেষে দেশবাসীর কাছে কাতরকণ্ঠে ক্ষমা চেয়েছেন, ‘আমি শুধু একটা কথাই বলব, আমাকে সবাই ক্ষমা করে দিয়েন। আমি আসলে ক্রিকেটের ভালোর জন্যই সব সত্য কথা বলেছি। এভাবে অন্যায় করাটা আসলে ঠিক হয়নি। জাতির সঙ্গে এমনকি আমার নিজের সঙ্গেও। আমি বিবেকের দংশনে ভুগছি। এ কারণেই আমার মনের ভেতরে যত কিছু ছিল, সব খুলে বলেছি।’
আর কিছু না বলে বাসার ভেতরে চলে যান আশরাফুল। কে জানে, আন্তর্জাতিক ক্রিকেট থেকে তাঁর ‘প্রস্থানে’র প্রতীকই হয়ে গেল কি না এই চলে যাওয়া!
