
বাংলাদেশকে ৯ উইকেটে হারিয়ে চ্যাম্পিয়নস ট্রফির ফাইনালে চলে গেছে ভারত। অথচ ম্যাচের একপর্যায়ে এগিয়ে ছিল বাংলাদেশ। কেদার যাদবের ছোট এক স্পেলেই বদলে গেছে ম্যাচের রং। সে জন্য বিরাট কোহলির অধিনায়কত্বের প্রশংসা করছেন সবাই। তবে কোহলি জানাচ্ছেন, পুরো কৃতিত্ব তাঁর নয়, মহেন্দ্র সিং ধোনিই তাঁকে এ বুদ্ধি দিয়েছেন।
তৃতীয় উইকেট জুটিতে দারুণ খেলছিলেন তামিম ও মুশফিক। মনে হচ্ছিল, এমন চললে বাংলাদেশের জন্য ৩০০ রান কোনো ব্যাপারই না। আশার পারদ বাড়ছিল। ২৬তম ওভারে বোলিংয়ে আসেন কেদার যাদব। ম্যাচের রূপটা বদলে দিয়েছেন পরের ওভারে, তামিমকে আউট করে দিলেন যাদব। একই সঙ্গে বদলে দিয়েছেন খেলার রং।যাদব মূলত ব্যাটসম্যান। তবে একটু-আধটু অফ স্পিনও পারেন। তাঁর সেই অফ স্পিন বিচিত্র। বল বলতে গেলে টার্নই করে না। একেবারেই আস্তে আসে। তাঁর বল ব্যাটসম্যানের বিরক্তি উৎপাদনের জন্য যথেষ্ট। এডিটিভি অনলাইনের প্রতিবেদনে জানানো হয়, ম্যাচের ওই সময়ে যাদবকে বোলিংয়ে এনে অনেকটা জুয়ার চাল দিয়েছিলেন ভারতীয় অধিনায়ক বিরাট কোহলি। আর তাঁর এই চালই কাজে দেয়। যাদবকে স্লগ সুইপ করতে যান তামিম, বল যায় স্টাম্পে। মুশফিক এগিয়ে গিয়ে ফুলটস বানিয়ে ফ্লিক করলে সেটি চলে যায় মিড উইকেটে কোহলির হাতে। ১২৩ রানের জুটির দুই অংশীদারের বিদায়ঘণ্টা বাজিয়ে ভারতকে ম্যাচে ফেরান যাদব।বোলিংয়ে যাদবকে আনার সিদ্ধান্তটি নেওয়ার ক্ষেত্রে এম এস ধোনিকে কৃতিত্ব দিয়েছেন কোহলি। গতকাল ম্যাচ শেষের সংবাদ সম্মেলনে কোহলি বলেন, তিনি ও ধোনি মিলেই গুরুত্বপূর্ণ ওই সিদ্ধান্তটি নিয়েছিলেন, ‘সিদ্ধান্তটির পুরো কৃতিত্ব আমি নেব না। ধোনির সঙ্গে কথা বলেছিলাম। আমরা দুজনে মিলে সিদ্ধান্ত নিই, এ সময় যাদবকে আনাই ভালো হবে।’
 
