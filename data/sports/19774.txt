
‘এত তাড়াতাড়ি টিকিট ছেড়ে দিলে যারা সৌজন্য টিকিটের জন্য আসবে, তারা আপনার জীবনটাকে কঠিন বানিয়ে দেবে’—নাম প্রকাশে অনিচ্ছুক বিসিসিআই কর্মকর্তার কথা। কোয়ালিফায়ার শুরু হবে ৮ মার্চ। আর মূল টুর্নামেন্ট এর সাত দিন পর, ১৫ মার্চ। দুই মাসও আর বাকি নেই টি-টোয়েন্টি বিশ্বকাপের। অথচ এখনো এই টুর্নামেন্টের জন্য টিকিট ছাড়েনি ভারতীয় ক্রিকেট বোর্ড (বিসিসিআই)। কেন? ভারতীয় বোর্ডের দীর্ঘসূত্রতা একটা কারণ। সঙ্গে অন্য যে বিষয়টি বিসিসিআইকে বেশি ভাবাচ্ছে সে সম্পর্কে ধারণা তো ওপরের উক্তি থেকেই পাচ্ছেন। সাম্প্রতিক সময়ে এত দেরিতে আর কখনো বিশ্ব ক্রিকেটের কোনো টুর্নামেন্টের টিকিট ছাড়া হয়নি। ২০১১ সালের ফেব্রুয়ারি-মার্চে বাংলাদেশ, শ্রীলঙ্কা ও ভারতের যৌথ আয়োজনে ওয়ানডে বিশ্বকাপের টিকিট ছাড়া হয়েছিল ২০১০ সালের ১ জুন। ২০১২তে শ্রীলঙ্কাতে টি-টোয়েন্টি বিশ্বকাপের জন্য টিকিট ছাড়া হয়েছিল ছয় মাস আগে। ২০১০-এ ওয়েস্ট ইন্ডিজও পাঁচ মাসের আগাম নোটিশ দিয়ে রেখেছিল। সর্বশেষ ২০১৪ সালের মার্চে টি-টোয়েন্টি বিশ্বকাপের ক্ষেত্রে বাংলাদেশও টিকিট বাজারে ছেড়ে দিয়েছিল ২০১৩ সালের ৭ নভেম্বর, প্রায় পাঁচ মাস আগে। কিন্তু দুই মাসও ঠিক বাকি নেই, এখনো ২০১৬ টি-টোয়েন্টি বিশ্বকাপের টিকিট ছাড়ছে না ভারত! আইসিসির টুর্নামেন্ট হলেও টিকিট ছাড়ার ব্যাপারটি সব সময় আয়োজক ক্রিকেট বোর্ডের নিজেদের দায়িত্ব। সে ক্ষেত্রে এত দেরি হয়ে যাওয়ার দায়টা বিসিসিআইকেই নিতে হবে। যদিও এই ব্যাপারে আনুষ্ঠানিকভাবে কিছু বলতে চাইছে না আইসিসি। বিশ্ব ক্রিকেটের নিয়ন্ত্রক সংস্থাটি জানিয়েছে, ‘যেহেতু প্রত্যেকটি টুর্নামেন্টই ভিন্ন, সে ক্ষেত্রে ভারতে অনুষ্ঠেয় ২০১৬ বিশ্বকাপ টি-টোয়েন্টি বিশ্বকাপকে আগের টুর্নামেন্টগুলোর সঙ্গে তুলনা করা উচিত হবে না।’
তবে নাম প্রকাশে অনিচ্ছুক আইসিসির একটি সূত্র ক্রিকইনফোকে বলছে ভিন্ন কথা। এই টুর্নামেন্টের আয়োজনের সঙ্গে জড়িত এক কর্মকর্তা নাকি টুর্নামেন্ট ঘিরে সবকিছুতেই বিসিসিআইয়ের ঢিলেমির দোষ দেখছেন, সেটি ভেন্যুর নাম ঘোষণাই হোক বা টিকিট ছাড়া। নাম প্রকাশে অনিচ্ছুক ওই সূত্র জানিয়েছে, ‘এই যে এত দেরি হচ্ছে এ নিয়ে বিসিসিআইয়ের কোনো মাথাব্যথাই নেই। কোনো কারণও দেখাচ্ছে না তারা।’মাত্র মাস খানেক আগেই টুর্নামেন্টের ম্যাচগুলোর ভেন্যুর ঘোষণা দেওয়া হয়েছে, টুর্নামেন্ট যখন মাত্র তিন মাস পরে। সাধারণত ভেন্যুর ঘোষণা আরও অনেক আগে আসে, যাতে অন্য দেশ থেকে যাঁরা আসবেন খেলা দেখতে, তাঁরা ঠিকমতো প্রস্তুতি নিতে পারেন। তিন মাসের মধ্যে ভিসা জটিলতা, বিমানের টিকিটের ব্যবস্থা করা কিংবা ভারতে গিয়ে হোটেলে আগে থেকে বুকিং দিয়ে রাখা—এগুলো নিয়ে একটু ঝামেলায় পড়তে পারেন অন্য দেশ থেকে আসা দর্শকেরা। ২০১১ ক্রিকেট বিশ্বকাপে টিকিট কাটতে গিয়ে পুলিশের লাঠির গুঁতো হজম করতে হয়েছিল ভারতের দর্শকদের। এবার কী হয়, কে জানে!
