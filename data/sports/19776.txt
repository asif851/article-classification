
—খুব খুশি নিশ্চয়ই?চন্ডিকা হাথুরুসিংহে: খুশি...তবে সবচেয়ে খুশি আজ (গতকাল) মুমিনুল। ও আরেকটা সেঞ্চুরি পেয়েছে।দিনের খুশির সবটাই মুমিনুল হককে বিলিয়ে দিয়ে মিটিমিটি হাসছিলেন বাংলাদেশ দলের কোচ। সে হাসিতে স্পষ্ট, খুশি তিনিও কম নন। চতুর্থ ইনিংসে জিম্বাবুয়ের সামনে ৪৪৯ রানের লক্ষ্য দেওয়ার পর এখন একটা জিনিস প্রায় নিশ্চিত—চট্টগ্রামে চলমান শেষ টেস্টের ফলাফল আর যা-ই হোক, বাংলাদেশ দল এ ম্যাচে হারছে না। সম্ভাব্য ফলাফলগুলোর মধ্যে বাংলাদেশের জয়ের সম্ভাবনাই বেশি। জিততে হলে আজ জিম্বাবুয়েকে করতে হবে আরও ৩৭৮ রান, বাংলাদেশকে তুলে নিতে হবে তাদের ৯ উইকেট।কোচ অবশ্য মুখ ফুটে জয়ের কথা বললেন না। উল্টো মনে করিয়ে দিলেন ক্রিকেটীয় অনিশ্চয়তার কথাই, ‘ক্রিকেটে যেকোনো কিছু হতে পারে। জিততে হলে কাল (আজ) আমাদের খুব ভালো বল করতে হবে। আশা করছি, শেষ দিনে উইকেট থেকে বোলাররা আরও ভালো সাহায্য পাবে।’ বোলারদের মধ্যে কোচ আলাদা করে বলেছেন কেবল শুভাগত হোম চৌধুরীর কথা, ‘আমার ধারণা শেষ দিনে শুভাগত ভালো বল করবে। ও অফ স্পিনার। ব্যাটসম্যানদের তার বল খেলতেই হবে।’এক দিনে জিম্বাবুয়ের ৯ উইকেট নিতে শুভাগতের অফ স্পিনই হয়তো যথেষ্ট হবে না। সাকিব আল হাসান আর জুবায়ের হোসেনের ঘূর্ণির দিকেও তাকিয়ে থাকতে হবে বাংলাদেশকে। কিন্তু বাংলাদেশ কি পারত না কাল ইনিংসটা আরেকটু আগে ঘোষণা করে জিম্বাবুয়েকে অলআউট করার সময়টা বাড়িয়ে নিতে? চতুর্থ ইনিংসের লক্ষ্য বাড়াতে গিয়ে সময়ের অপচয় করে ফেলল না তো মুশফিকুর রহিমের দল! ৪৪৮ রান লিড নেওয়ার পর ইনিংস ঘোষণার সিদ্ধান্তটা যাঁর, সেই হাথুরুসিংহে অবশ্য সে রকম কিছু মনে করছেন না, ‘আমাদের একটা ভালো ও নিরাপদ সংগ্রহ দরকার ছিল, শেষ পর্যন্ত সেটা হয়েছে। আমরা এমন একটা জায়গায় যেতে চেয়েছি, যেখান থেকে যেকোনো কিছু করা সম্ভব।’কাল দিন শেষে বাংলাদেশ দলের ড্রেসিংরুমের সিঁড়িতে দাঁড়িয়ে কথাগুলো বলছিলেন হাথুরুসিংহে। তার একটু আগে অবশ্য ম্যাচে জিম্বাবুয়ের জয়ের সম্ভাবনাই দেখিয়ে গেছেন তিনাশে পানিয়াঙ্গারা। দিন শেষের সংবাদ সম্মেলনে দলের প্রতিনিধি হয়ে এসে বলেছেন, ‘আমাদের জন্য সম্ভাব্য সেরা ফলাফল হচ্ছে জিম্বাবুয়ের জয়। আমরা সব সময় জেতার জন্যই খেলি এবং সেটা করতে পারলেই আমি বেশি খুশি হব। আর যদি টেস্টটা নাটকীয়ভাবে ড্র হয়ে যায়, তবু আমি খুশি। হারতে তো কেউই চায় না।’বাংলাদেশ কোচ উইকেট থেকে বোলাররা সাহায্য পাবে বলে আশা করলেও পানিয়াঙ্গারার ধারণা উল্টো, ‘উইকেট আজকের (গতকাল) মতোই ফ্ল্যাট থাকবে। খুব বেশি পরিবর্তন হবে না।’ অবশ্য শেষ দিনে জিম্বাবুয়ে দল জেতার জন্য খেলবে না, ড্রয়ের জন্য, সেটা নিশ্চিত করে বলতে পারলেন না এই পেসার, ‘এটা নিয়ে যখন সবাই আলোচনা করছিল, আমি তখন আইস বাথ নিচ্ছিলাম। আমি জানি না তারা আসলে কিসের লক্ষ্য নিয়ে ব্যাট করছে।’জিম্বাবুয়ের লক্ষ্য যা-ই হোক, বাংলাদেশের লক্ষ্য আজ জিম্বাবুয়ের ৯ উইকেট নেওয়া। কোচের মতো সে লক্ষ্য পূরণে আত্মবিশ্বাসী টেস্টে নিজের চতুর্থ সেঞ্চুরি করা মুমিনুলও। তবে কাজটাকে তিনি খুব সহজও মনে করছেন না, ‘আমার মনে হয় একটু চ্যালেঞ্জিং হতে পারে কাজটা। কাল (আজ) প্রথম সেশন আমাদের জন্য খুব গুরুত্বপূর্ণ। তবে চতুর্থ ইনিংসে উইকেট অনেক ভাঙে। আমাদের ভালো জায়গায় বল ফেলতে হবে।’বাংলাদেশ ৩-০-তে সিরিজ জিতবে নাকি অসম্ভবকে সম্ভব করে সান্ত্বনার জয় ছিনিয়ে নেবে জিম্বাবুয়ে, কিংবা ড্র করে ফেলবে টেস্টটা! ফলাফল যা-ই হোক, চট্টগ্রাম টেস্টের শেষ দিনটা যে নিয়ে আসছে অনেক অনেক রোমাঞ্চ, তাতে কোনো সন্দেহ নেই।
