
বিশ্বকাপ ফাইনালের উত্তাপ গায়ে মাখার আগেই দর্শকেরা মোহিত হবেন এক আনন্দ-বিনোদনে। আজ রিও ডি জেনিরোর মারাকানা স্টেডিয়ামে ফাইনালের দেড় ঘণ্টা আগেই শুরু হয়ে যাবে হূদয়গ্রাহী সমাপনী অনুষ্ঠান। কলম্বিয়ান পপতারকা শাকিরা, মেক্সিকোর গিটার শিল্পী কার্লোস সান্তানা, ব্রাজিলের সংগীতশিল্পী ইভেত সানগালোসহ আর অনেকেই মাতিয়ে তুলবেন এই সমাপনী আয়োজন।ফুটবলের সঙ্গে শাকিরার সম্পর্কটা তো যথেষ্টই পুরোনো। স্প্যানিশ ফুটবল তারকা জেরার্ড পিকের জীবন-সঙ্গিনী এই পপ সুপারস্টার এ নিয়ে তৃতীয়বারের মতো মাতাবেন বিশ্বকাপের যবনিকা-মুহূর্ত। এর আগে ২০০৬ সালে জার্মানি বিশ্বকাপ ও ২০১০ সালের দক্ষিণ আফ্রিকা বিশ্বকাপে শাকিরা ছিলেন সমাপনী অনুষ্ঠানের সবচেয়ে বড় আকর্ষণ। আজ মারাকানার সমাপনীতে শাকিরা পরিবেশন করবেন তাঁর জনপ্রিয় ‘লা লা লা (ব্রাজিল ২০১৪)’। তাঁর সঙ্গে থাকবেন ব্রাজিলীয় শিল্পী কারলিনহোস ব্রাউন। সমাপনী অনুষ্ঠানের অংশ হতে পরে উচ্ছ্বসিত শাকিরা টুইটারে প্রকাশ করেছেন নিজের অভিব্যক্তি।ফাইনালের আগের আনুষ্ঠানিকতা হিসেবে বিশ্বকাপ ট্রফিটি নিয়ে মারাকানায় প্রবেশ করবেন স্প্যানিশ ফুটবল তারকা কার্লোস পুয়োল। এবারের বিশ্বকাপের প্রথম রাউন্ড থেকেই বিদায় নেওয়া বর্তমান চ্যাম্পিয়ন স্পেন দলের প্রতিনিধি হিসেবে পুয়োল যেন আজ মারাকানাতে এসেই আনুষ্ঠানিকভাবে ছেড়ে দেবেন বিশ্বকাপের দাবি।খেলা শেষে আগামী চার বছরের জন্য বিশ্বজয়ের প্রতীক হিসেবে বিজয়ীর হাতে ট্রফি তুলে দেবেন ব্রাজিলের প্রেসিডেন্ট দিলমা রুসেফ ও ফিফা সভাপতি সেপ ব্ল্যাটার।
