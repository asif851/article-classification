
টেলিগ্রাফের চোখে ইংল্যান্ডের এই জয় ছিল ‘আনলাইকলি’—অসম্ভাবিত; যা সম্ভব হবে বলে ভাবাই যায়নি। একেবারেই শিরোনামেই তা উল্লেখ করেছে ব্রিটিশ দৈনিকটি। শিরোনামে না উল্লেখ করলেও বিবিসি তাদের ম্যাচ রিপোর্টের শুরুতেই এই জয়কে বলেছে ‘রোমহর্ষক’। ডেইলি মেইলও তাদের লেখার শুরুতে উল্লেখ করেছে, ‘নিশ্চিত বড় পরাজয়ের মুখেই ছিল ইংল্যান্ড, যখন গত বিশ্বকাপে ইংল্যান্ডকে নাস্তানাবুদ করার স্মৃতি ফিরিয়ে আনছিল বাংলাদেশ, ৩০৯ রানের পুঁজিকেও মনে হচ্ছিল অপর্যাপ্ত।
কাল সিরিজের প্রথম ম্যাচে মাত্র ১৭ রানে শেষ ৬ উইকেট হারিয়ে বাংলাদেশ যে ম্যাচটাও হেরে গেল, এ যেন বিশ্বাসই হচ্ছে না ইংলিশ মিডিয়ার। নিজ দলের দুর্দান্ত প্রত্যাবর্তন, অভিষিক্ত জ্যাক বলের দুর্দান্ত বোলিং, বেন স্টোকসের সেঞ্চুরি, জস বাটলারের প্রথম নেতৃত্ব—সবই তারা প্রশংসা করেছে। কিন্তু ঘুরে–ফিরে তবু যেন একটা অবিশ্বাসের প্রতিধ্বনি। এমনভাবে ম্যাচ হারল বাংলাদেশ!এমনিতে নিরাপত্তার কারণে এই সফর বেশ আগে থেকেই আলোচিত ছিল ইংলিশ মিডিয়ায়। আগের দুই সফরের তুলনায় বেশ গুরুত্ব নিয়ে প্রকাশিত হয়েছে প্রতিটি সংবাদ। প্রতিটি মুহূর্তে সতর্ক চোখ রাখছেন ইংল্যান্ডের সংবাদকর্মীরা। কিন্তু কালকের ম্যাচ হুট করে মনোযোগের কেন্দ্রবিন্দুই সরিয়ে দিল। আরেক জনপ্রিয় ট্যাবলয়েড ডেইলি সান যেমন লিখেছে, ‘জ্যাক বল ওয়ানডে অভিষেকেই ভোজবাজির মতো ইংল্যান্ডকে স্মরণীয় এক জয় এনে দিলেন, বন্ধুক আর নিরাপত্তা নিয়ে এত এত কথা অবশেষে হারিয়ে গেল গুগলি আর ছক্কার আলোচনায়।’সিরিজের শুরুতেই এমন একটা ম্যাচের ভীষণ দরকার ছিল, এ কথা উল্লেখ করেছে গার্ডিয়ান। কালকের ম্যাচকে কেন্দ্র করেই বাংলাদেশের মানুষদের ক্রিকেট উন্মাদনা আর ক্রিকেট আবেগের ছবিটা তারা তুলে ধরেছে এভাবে, বাংলাদেশ দলের প্রতিটি ভালো ও খারাপের মুহূর্তটাকে তুমুল গর্জন দিয়ে সমর্থন দিয়ে বলা ২৫ হাজার দর্শক বাজারের হট্টরোল বানিয়ে দিয়েছিল। কিন্তু ইংল্যান্ড সেটিকে বানিয়ে দিয়েছে লাইব্রেরির নিস্তব্ধতা। হতবিহ্বল গ্যালারির নিস্তব্ধতাকে গার্ডিয়ান লিখেছে ‘পরীক্ষার হল’। প্রায় প্রত্যেকের ম্যাচ প্রতিবেদনে পেশির টান পড়ে খেলায় ক্ষণিকের বিরতি চলে আসা ইংল্যান্ডের জন্য বিশেষ সুযোগ হয়ে এসেছিল বলে উল্লেখ করা হয়েছে। সাকিব ও ইমরুল দুজনই তাঁদের দুর্দান্ত জুটি গড়ার সময় পেশির টানে পড়েন। দুজনকেই শুশ্রূষা নিতে হয়। তবে সাকিবের শুশ্রূষার নেওয়ার মুহূর্তটি ইংল্যান্ডকে সবকিছু নতুন করে ভাবার সুযোগ করে দিয়েছিল। এর কিছুক্ষণের মধ্যেই ম্যাচে ফিরে আসে ইংল্যান্ড।
