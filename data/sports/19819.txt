
লা লিগায় সময়টা একেবারেই ভালো যাচ্ছে না ক্রিস্টিয়ানো রোনালদোর। এর আগে মেসির সঙ্গে পাল্লা দিয়ে স্ফুলিঙ্গের মতো জ্বলে উঠতেন পর্তুগিজ তারকা। কিন্তু এবার সবকিছুই কেমন যেন ম্রিয়মাণ ঠেকছে। এই মৌসুমে এখন পর্যন্ত মেসি ১৫ গোল করে ফেললেও রোনালদো ৯ ম্যাচে গোল করেছেন মোটে ৭টি; লিগে গোল মাত্র একটি। গত রাতের লা লিগা ম্যাচে এইবারের বিপক্ষে শুরু থেকে খেলেও গোলের দেখা পাননি এই তারকা।
টানা ব্যর্থতার পরেও রোনালদোর ওপর আস্থা হারাচ্ছেন না রিয়াল কোচ জিনেদিন জিদান। তাঁর চোখে রোনালদোই ‘দ্য বেস্ট’। ম্যাচ শেষে রোনালদোর ফর্ম নিয়ে এক অপ্রিয় প্রশ্নের জবাবে জিদান আকপটই, ‘সে এখনো অনেক ব্যবধানে এগিয়ে থেকেই সেরা। বহুবার সে দেখিয়েছে, বড় ম্যাচ এলেই তার সেরাটা বেরিয়ে আসে। সব পুরস্কারই তার প্রাপ্য, কারণ সে সব সময়ই সেরা হতে চায় আর সে-ই সেরা।’ এইবারের বিপক্ষে ৩-০ গোলে জিতেছে রিয়াল মাদ্রিদ। ইসকো, দানি সেবায়োসের দারুণ নৈপুণ্যের ম্যাচে গোল পেয়েছেন সার্জিও রামোস, মার্কো এসেনসিও ও বদলি হিসেবে নামা মার্সেলো। ফর্মে থাকা তরুণ ফুটবলারদের পুঁজি করে ম্যাচ জিতছে রিয়াল। কিন্তু একই সঙ্গে রোনালদো, বেনজেমাদের ফর্মহীনতা ভাবাচ্ছে রিয়াল-সমর্থকদের। সাবেক ইংলিশ ফুটবলার ও টিভি পণ্ডিত গ্যারি লিনেকার তো বেনজেমাকে মনে করেন ‘সাধারণ মানে’র। তাঁর মতে, বেনজেমাকে ‘ফুলিয়ে-ফাঁপিয়ে’ তারকা ফুটবলার বানানো হয়েছে। ফরাসি ফরোয়ার্ডের পাশেও দাঁড়িয়েছেন জিদান। লিনেকারকে খোঁচা দিয়ে বলেছেন, ‘সে (লিনেকার) যা ভাবে, তা বলতেই পারে। সে তো টেলিভিশনে কথা বলে। কিন্তু আমাকে যদি বলেন, করিম গড়পড়তা, আমি একমত হব না। মাঠে আমি তার খেলা উপভোগ করি।’ এইবারের বিপক্ষে মার্সেলোকে দিয়ে শেষ গোলটি করিয়েছেন বেনজেমা। রক্ষণ-চেরা সেই পাসটার সূত্র ধরে জিদান যোগ করেছেন, ‘দলের বাকি সবার সঙ্গে যারা একই ছন্দে খেলে, তাদের আমি পছন্দ করি...করিম মৌসুমে ৬০ গোল করবে না, কিন্তু সে ২০-৩০ গোল করবে এবং আরও ২০-৩০ গোলে সহায়তা করবে।’ সূত্র: এএফপি
