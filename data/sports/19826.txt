
বাংলাদেশ সফর নিশ্চিত করেছে ইংল্যান্ড। তবে ব্রিটিশ সংবাদমাধ্যমগুলোতে প্রশ্ন, শেষ পর্যন্ত নিয়মিত খেলোয়াড়দের সবাই বাংলাদেশে আসতে রাজি হবেন তো! স্কাই স্পোর্টসের সঙ্গে এক সাক্ষাৎকারে ইংল্যান্ড ক্রিকেট পরিচালক অ্যান্ড্রু স্ট্রাউস কিন্তু খুবই খুবই আশাবাদী। পুরো শক্তির ইংল্যান্ড দলই বাংলাদেশ সফর করবে বলে বিশ্বাস তাঁর।এ মাসেই ইংল্যান্ড ও ওয়েলস ক্রিকেট বোর্ডের (ইসিবি) প্রধান নিরাপত্তা কর্মকর্তা রেগ ডিকাসন, পেশাদার ক্রিকেটারদের সংগঠনের (পিসিএ) প্রধান নির্বাহী ডেভিড ল্যাথারডেল ও ইসিবির ক্রিকেট পরিচালনা পরিচালক জন কার বাংলাদেশের নিরাপত্তা পরিস্থিতি পর্যবেক্ষণ করে গেছেন। তার পরই ইংল্যান্ড সিদ্ধান্ত নিয়েছে আগের সূচি অনুযায়ী বাংলাদেশ সফর করার। তবে খেলোয়াড়দের স্বাধীনতা দেওয়া হয়েছে, যে-কেউ চাইলে এ সফর থেকে সরেও যেতে পারেন। এখন পর্যন্ত অবশ্য কেউ আনুষ্ঠানিকভাবে সরে দাঁড়ানোর কথা বলেননি। তবে ব্রিটিশ দৈনিক টেলিগ্রাফে বলা হয়েছে, সিনিয়র খেলোয়াড়, বিশেষ করে যাঁরা বিবাহিত ও যাঁদের সন্তান রয়েছে, তাঁরা নিরাপত্তাজনিত কোনো রকম ঝুঁকি থাকলে সফরে নাও যেতে পারেন।তবে ইংল্যান্ড ক্রিকেট পরিচালক অ্যান্ড্রু স্ট্রাউস আশাবাদী, নিরাপত্তার ব্যাপারে খেলোয়াড়দের কোনো শঙ্কা থাকলে সেটি তাঁরা দূর করতে পারবেন। স্কাই স্পোর্টসকে বলেছেন, ‘আমরা নিশ্চিত, এটা যে একটা একটা নিরাপদ সফর, সে ব্যাপারে খেলোয়াড়দের বোঝাতে পারব। আমিও নিজেও এ নিয়ে শতভাগ নিশ্চিত। রেগ ডিকাসন ও তাঁর অভিজ্ঞতার ওপর আমার আস্থা আছে।’
আর সে কারণেই বাংলাদেশে পুরো শক্তির দল পাঠানোর ব্যাপারে আত্মবিশ্বাসী স্ট্রাউস, ‘নিরাপত্তা পরিস্থিতি এবং নিরাপত্তা পরিকল্পনা নিয়ে আমি খুবই সন্তুষ্ট। সুতরাং আমি আশাবাদী, আমরা পুরো শক্তির দল নিয়েই বাংলাদেশ যাব।’ ইএসপিএন, স্কাই স্পোর্টস।
