
 
ফুটবল শুধু মাঠের শিল্প নয়, কখনো কখনো এর চেয়ে বেশি কিছুও। ফুটবল নৈপুণ্যের বাইরে নিজের ফ্যাশন দিয়ে গোটা বিশ্বকে আকৃষ্ট করে সেটা প্রতিষ্ঠিত করেছেন ডেভিড বেকহাম। ফুটবলারদের ফ্যাশনের প্রসঙ্গ এলে সাবেক ইংলিশ অধিনায়ক বেকহাম অদ্বিতীয়। চুলের নিত্য-নতুন স্টাইল, পোশাক পরিচ্ছেদ, সৌন্দর্য নিয়ে অতি সচেতনতার কারণে তাঁকে বলা হয় স্টাইলিশ আইকন, ইংরেজিতে এক কথায় যাকে বলে ‘মেট্রোসেক্সুয়াল’। ফুটবলার বেকহাম অনেক সময়ই আড়ালে চলে যেতেন ফ্যাশনের বেকহামের কাছে। ক্রিস্টিয়ানো রোনালদোও অনেক স্টাইলিশ। তবে এদিক দিয়ে বেকহামের যোগ্য উত্তরসূরি ঠিক হয়ে ওঠেননি। কেউ কেউ মনে করছেন, রোনালদো না পারলেও নেইমার পারবেন! এরই মধ্যে নিজের ফ্যাশন-রুচি দিয়ে আলাদা নজর কেড়েছেন নেইমার।তবে স্প্যানিশ ক্রীড়াদৈনিক ‘মার্কা’ জানিয়েছে, ২১ বছর বয়সী নেইমার নিজেকে বেকহামের সঙ্গে তুলনায় যেতে রাজি নন। ফ্যাশনের পেছনে প্রচুর সময় ব্যয় করার কথা স্বীকার করলেও নিজেকে ‘মেট্রোসেক্সুয়াল’  হিসেবে মানতে রাজি নন তিনি, ‘হ্যাঁ, এটা ঠিক যে আমি নতুন কাপড়. সুন্দর পারফিউম, কেশসজ্জার উপকরণ কিনতে পছন্দ করি। নিয়মিত পায়ের লোম চেঁছে ফেলি। এর পরও নিজেকে মেট্রোসেক্সুয়াল হিসেবে দেখি না আমি। শব্দটা বেকহামের ক্ষেত্রেই বেশি প্রযোজ্য। তিনি আমার চেয়ে অনেক বেশি স্টাইলিশ।’
মে মাসের শেষের দিকে ৫৭ মিলিয়ন ইউরো খরচ করে সান্তোস থেকে নেইমারকে দলে নেয় বার্সেলোনা। এত অর্থ ঢেলে বার্সা যে একদমই ভুল করেনি, গত মাসে অনুষ্ঠিত কনফেডারেশনস কাপেই তা প্রমাণ করেছেন নেইমার। টুর্নামেন্টজুড়ে ঈর্ষণীয় পারফরম্যান্স দিয়ে জিতে নেন সেরা খেলোয়াড়ের পুরস্কার ‘গোল্ডেন বল’।
সেমিফাইনালের আগে অবশ্য নেইমারের বিরুদ্ধে গুরুতর এক অভিযোগ করে বসেছিলেন উরুগুয়ের অধিনায়ক ডিয়েগো লুগানো। নেইমার নাকি ইচ্ছা করে ‘ডাইভ’ দেন! রেফারিকে বোকা বানিয়ে আদায় করে নেন ফাউল কিংবা ফ্রি-কিক! অভিযোগটা শুনেই তাত্ক্ষণিকভাবে কড়া ভাষায় প্রতিবাদ জানিয়েছিল ব্রাজিল ফুটবল ফেডারেশন। প্রতিবাদ জানান কয়েকজন ব্রাজিলীয় ফুটবলারও। তবে যাকে নিয়ে সমালোচনা, সেই নেইমার ছিলেন নীরব।
নীরবতা ভেঙে অভিযোগের একাংশ মেনে নিলেন ব্রাজিলীয় ফরোয়ার্ড, ‘আমি মাঝে মাঝে ডাইভ দেই। তবে তা শুধু নিজেকে রক্ষার জন্য। এটা নিশ্চিত করতে চাই, প্রতিপক্ষ ডিফেন্ডাররা যেন আমাকে আহত করতে না পারে।’
