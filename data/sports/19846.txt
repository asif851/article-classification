
ডায়ানা এডুলজি নামটা ক্রিকেট দুনিয়ায় খুব বেশি পরিচিত হওয়ার কথা নয়। কিন্তু ভারতীয় ক্রিকেটে তিনি পরিচিত নারী ক্রিকেটের জীবন্ত কিংবদন্তি হিসেবেই। একসময় ভারতের নারী ক্রিকেট জাগরণে যাঁর ভূমিকা ছিল অসাধারণ।
নারী ক্রিকেটে তাঁর ভূমিকার জন্যই আজীবন সম্মাননা পুরস্কারের জন্য মনোনীত হয়েছিলেন এডুলজি। কিন্তু সেই সম্মানজনক পুরস্কার তিনি ফিরিয়ে দিচ্ছেন বিনয়ের সঙ্গেই।
এত বড় সম্মানটা এডুলজি ফিরিয়ে দিচ্ছেন তাঁর বর্তমান ভূমিকার কারণেই। ভারতীয় সুপ্রিম কোর্ট ক্রিকেট বোর্ডের সংস্কারের জন্য যে কমিটি গঠন করে দিয়েছেন, এডুলজি তাঁর অন্যতম সদস্য। পাছে স্বার্থের সংঘাতের বদনামের মধ্যে পড়েন, সে কারণেই এই সম্মানজনক পুরস্কার ফিরিয়েই দিচ্ছেন তিনি।
গতকালই ভারতীয় ক্রিকেট বোর্ড ২০১৬-১৭ সালের আজীবন সম্মাননা পুরস্কারের জন্য এডুলজিসহ সাবেক ভারতীয় ক্রিকেটার পংকজ রায়ের (মরোনত্তোর) নাম ঘোষণা করেছিল। ২০১৭-১৮ সালের জন্য নাম ঘোষিত হয়েছিল অংশুমান গায়কোয়াড় ও নারী ক্রিকেটার সুধা শাহের। এডুলজি অবশ্য প্রায় সঙ্গে সঙ্গেই এই পুরস্কার ফিরিয়ে দেন।
কারণ হিসেবে স্বার্থের সংঘাত থেকে দূরে থাকার কথাই বলেছেন এডুলজি, ‘আমি চাই না কোনো স্বার্থের সংঘাত হোক। এই মুহূর্তে আমি বিসিসিআইতে যে ভূমিকা পালন করছি, সেখানে আমার পক্ষে এই পুরস্কার গ্রহণ ভালো দেখায় না। এতে করে সমালোচনার মুখোমুখি হওয়ার আশঙ্কা আছে। আমি বিসিসিআইতে থাকার সময় এই পুরস্কার নেব না।’
