
একে তো ঘরের মাঠে এই প্রথম জিম্বাবুয়ের কাছে হারের দুঃখ। সে সঙ্গে যুক্ত হলো জরিমানার জ্বলুনিও। জিম্বাবুয়ের বিপক্ষে প্রথম ওয়ানডেতে সলোমন মায়ারকে স্টাম্পিং করার চেষ্টায় শাস্তি দিয়েছে আইসিসি। ম্যাচ ফির ৩০ শতাংশ জরিমানার সঙ্গে দুই ডিমেরিট পয়েন্টও জুটেছে শ্রীলঙ্কান উইকেটরক্ষকের। কারণ, তাঁর আচরণ ছিল ক্রিকেটীয় চেতনাবিরোধী।
কাল জিম্বাবুয়ের ইনিংসের সপ্তম ওভারে ঘটেছে এ ঘটনা। মায়ার একটি শট খেলার পর ডিকভেলা বল হাতে নিয়ে দাঁড়িয়ে ছিলেন। এরপর অপেক্ষায় ছিলেন জিম্বাবুয়ের ওপেনার কখন উইকেট ছেড়ে বেরিয়ে যান। মায়ার শট খেলার অনেকক্ষণ পর স্টাম্প ভেঙে দেন ডিকভেলা। মাঠের আম্পায়ার কোনো সিদ্ধান্তে না আসতে পারায় সেটি তৃতীয় আম্পায়ার নাইজেল লংয়ের কাছে পাঠানো হয়। রিপ্লেতে দেখা গেছে, স্টাম্প ভাঙার সময় মায়ার উইকেটেই ছিলেন। ফলে বেঁচে যান এই ব্যাটসম্যান, পরে আগ্রাসী এক সেঞ্চুরিতে দলকেও জিতিয়েছেন তিনি।ডিকভেলার এমন আচরণ অস্বাভাবিক নয়। অনেক উইকেটরক্ষকই বল শেষ হয়ে যাওয়ার পর ব্যাটসম্যানের ভুলের অপেক্ষায় থাকেন। যেন পা বাইরে গেলেই স্টাম্প ভেঙে দিতে পারেন। কিন্তু কাল ডিকভেলা অনেক বেশি সময় অপেক্ষা করে এ কাজ করেছেন। যা খেলার চেতনার সঙ্গে যায় না।আইসিসি এক বিবৃতিতে বলেছে, ‘ডিকভেলা তাঁর অপরাধ স্বীকার করে নিয়েছেন এবং ম্যাচ রেফারি ক্রিস ব্রডের দেওয়া শাস্তি মেনে নিয়েছেন। ফলে আনুষ্ঠানিক কোনো শুনানির প্রয়োজন হচ্ছে না।’ এ বছর ডিকভেলার এটি তৃতীয় নিয়মভঙ্গের ঘটনা। ফেব্রুয়ারিতে কাগিসো রাবাদাকে ধাক্কা দিয়েছিলেন, কদিন পরেই আম্পায়ারের এক সিদ্ধান্তে অসন্তুষ্টি প্রকাশ করেছিলেন। ফলে দুই ম্যাচের জন্য নিষিদ্ধ হয়েছিলেন। কালকের ঘটনায় মোট সাত ডিমেরিট পয়েন্ট জোগাড় হয়েছে ডিকভেলার। আগামী দুই বছরের মধ্যে আর কোনো ডিমেরিট পয়েন্ট পেলেই আবারও নিষেধাজ্ঞা জুটবে তাঁর কপালে। সূত্র: ক্রিকইনফো।
