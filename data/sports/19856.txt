
মিসের পর মিস। মালদ্বীপের রক্ষণভাগ তছনছ করে ফেলার পরেও গোলের দেখা পাচ্ছিল না বাংলাদেশ অনূর্ধ্ব-১৯ দল। গোল মিসের মহড়া যখন চূড়ান্ত হতাশায় পরিণত, ঠিক তখনই দলের ত্রাণকর্তা মাহবুবুর রহমান সুফিল। নির্ধারিত সময়ের একেবারে শেষ মুহূর্তে সুফিলের গোলেই এএফসি অনূর্ধ্ব-১৯ চ্যাম্পিয়নশিপের বাছাইপর্বে মালদ্বীপকে ১-০ গোলে হারিয়েছে বাংলাদেশ।স্বাগতিক তাজিকিস্তানের বিপক্ষে গোলশূন্য ড্র করে শুরু হয়েছিল বাংলাদেশের অভিযান। আজ দ্বিতীয় ম্যাচে এল কাঙ্ক্ষিত জয়। এই জয়ে দুই ম্যাচে চার পয়েন্ট বাংলাদেশের। ৯০ মিনিটে বাংলাদেশের জয় সূচক গোলটি এসেছে সুফিলের প্লেসিং থেকে। অথচ এর আগেই চামচ মুখে তুলে দেওয়ার মতো সুযোগ থেকেও বল জালে রাখতে পারেননি সুফিল। তা-ও আবার একটি নয়, দুই দুইটি। এ ছাড়া ৭৭ মিনিটে কর্নার থেকে একটি বল গোললাইন ক্রস করার দাবিও করেছিল বাংলাদেশের ফুটবলাররা। কিন্তু কিছুতেই কিছু হচ্ছিল না। ওই যে ফুটবল বিধাতা ধৈর্য পরীক্ষা নেবেন বলে! কোচ রক্সির মুখেও সেই গল্প, ‘অনেক গোলের সুযোগ পাওয়া সত্ত্বেও এক গোলে জয় পেয়েছি, তাতেই আমি খুশি। তবে গোল আরও বেশি হলে ভালো হতো।’দুশানবের এই ম্যাচে বাংলাদেশ খেলেছে আধিপত্য বিস্তার করেই। বাংলাদেশ গোলরক্ষক মাহফুজ হাসান প্রিতমকে কোনো পরীক্ষাই দিতে হয়নি। তবে ‘মিডল করিডরে’ যেভাবে পায়ের জঙ্গল বানিয়ে বাংলাদেশকে ঠেকিয়ে রেখেছিল তারা, সে প্রশংসা করতেই হয়। এর পাল্টা কৌশল হিসেবে ডানপ্রান্ত দিয়ে রাইটব্যাক মনির হোসেন আর বাম প্রান্ত দিয়ে লেফট উইঙ্গার রহিমউদ্দিন যেভাবে ঝড়ের গতিতে ওপরে উঠেছেন, মনে হচ্ছিল ফর্মুলা ওয়ানের গাড়ি চালাচ্ছেন। দ্বিতীয়ার্ধে জাফর নম্বর নাইন থেকে বাঁ প্রান্তে সরে এলে আক্রমণের ধার বেড়েছে আরও।
কিন্তু একচেটিয়া খেললেও গোলটাই কেবল আসছিল না। অবশেষে পরিশ্রমের ফল হিসেবে মিলেছে বহু কাঙ্ক্ষিত জয়সূচক সেই গোল।
