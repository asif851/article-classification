
এবার আর শুধু মুখের কথার হুমকি নয়; আইনি নোটিশ পাঠিয়ে দিল পাকিস্তান ক্রিকেট বোর্ড (পিসিবি)। ২০১৫ থেকে ২০২৩ সাল পর্যন্ত ছয়টি দ্বিপক্ষীয় সিরিজ খেলার ব্যাপারে ভারতীয় ক্রিকেট বোর্ড (বিসিসিআই) পিসিবির সঙ্গে সমঝোতা চুক্তি করেছিল। এখন পর্যন্ত যতগুলো সিরিজ হওয়ার কথা, এর একটিও হয়নি। এ ব্যাপারে ক্ষতিপূরণ চায় পিসিবি। সেই আইনি প্রক্রিয়ার অংশ হিসেবেই নোটিশ পাঠাল তারা।
ভারতীয় ক্রিকেটে ‌‘আইনি নোটিশ’ শব্দ জোড়া যে সময় বেশ শোরগোল ফেলেছে, আইসিসিকে আইনি নোটিশ পাঠানোর ব্যাপারে বিসিসিআইয়ের ভেতরের একটি অংশ যখন রীতিমতো ‌‘বিদ্রোহে’র আয়োজন করেছিল; সেই সময়ই উল্টো তাদেরই ঠিকানায় নোটিশ এসে হাজির। বিষয়টি পিসিবি কতটা গুরুত্বের সঙ্গে নিয়েছে, তা বোঝা যাবে নাম প্রকাশে অনিচ্ছুক এই বোর্ড কর্মকর্তার কথায়, ‌‘আমাদের আইনি পরামর্শকেরা লন্ডনের একটি নামকরা আইনি সংস্থার সঙ্গে পরামর্শ করার পরই লিগ্যাল নোটিশটি পাঠানো হয়েছে। ভারতীয় বোর্ডের কাছ থেকে ক্ষতিপূরণ পাওয়ার ব্যাপারে আমাদের আইনি অবস্থান যেন শক্ত হয়।’পিসিবির আইনগত অবস্থান আরও শক্ত হচ্ছে। সমঝোতা চুক্তির সময় সাক্ষী ছিলেন আইসিসিরই কর্তাব্যক্তিরা। ওই চুক্তি অনুযায়ী এত দিনে তিনটি সিরিজ হয়ে যাওয়ার কথা ছিল। যার দুটির স্বাগতিক হতো পাকিস্তান। নিজস্ব সিরিজ আয়োজনে টিভি স্বত্ব থেকেই প্রচুর আয়ের সম্ভাবনা ছিল পিসিবির। বোর্ডটির দাবি, এখন পর্যন্ত তারা ২০ থেকে ৩০ কোটি ডলারের মতো আর্থিক ক্ষতির মুখে পড়েছে। পিসিবি খোলাসা করে না বললেও ক্রিকইনফো লিখেছে, ভারতের বিপক্ষে দুটি হোম সিরিজের টিভি স্বত্ব থেকেই ৮ কোটি ডলার আয় করতে পারত পাকিস্তান।ওই বোর্ড কর্মকর্তা বলেছেন, ‘আমরা এমনকি চুক্তির শর্ত অনুযায়ী নিরপেক্ষ ভেন্যুতেই আমাদের সিরিজগুলো আয়োজন করতে রাজি ছিলাম। কিন্তু বিসিসিআই প্রথমে আমাদের ঝুলিয়ে রাখল, এরপর তো সফর নাকচই করে দিল।’ দুই দেশের রাজনৈতিক উত্তেজনা গত কয়েক বছরে আরও খারাপ হয়েছে। সরকার রাজি নয়—এই যুক্তি দেখিয়ে পাকিস্তানের সঙ্গে সিরিজ খেলছে না ভারত। দুই দলের এর মধ্যে দেখা হয়েছে আইসিসি বা এসিসি আয়োজিত টুর্নামেন্টগুলোতে। বিসিসিআই আইসিসিকে এর মধ্যে এও বলে দিয়েছে, তাদের যেন পাকিস্তানের সঙ্গে একই গ্রুপে না রাখা হয়।লিগ্যাল নোটিশ পাঠানোর পরবর্তী ধাপ হিসেবে পিসিবি এখন আইসিসির বিরোধ নিষ্পত্তি কমিটির কাছে যাবে। আইসিসির গঠনতন্ত্রের পঞ্চম অনুচ্ছেদ সদস্য দেশগুলোকে আইনি লড়াইয়ের বদলে অন্তত তিনবার আলোচনার মাধ্যমে সমঝোতার ব্যাপারে উৎসাহিত করে। সাত দিনের মধ্যে এই চিঠির ইতিবাচক কোনো জবাব দিলে দুই বোর্ডের কর্মকর্তারা আবার বৈঠকে বসবেন। যদি বিসিসিআই তাতে রাজি না হয়, আইসিসি বিরোধ নিষ্পত্তি কমিটি একটি প্যানেল তৈরি করে শুনানির জন্য ডাকবে। ২০১২ সালে এই দুই দলের মধ্যে সর্বশেষ কোনো সিরিজ হয়েছিল। ওয়ানডে সিরিজ খেলতে ভারতে এসেছিল পাকিস্তান। ২০০৭ সালে সর্বশেষ হয়েছিল টেস্ট সিরিজ। ২০১৪ সালে স্বাক্ষরিত সমঝোতা চুক্তি অনুযায়ী ছয়টি পূর্ণাঙ্গ সিরিজের চারটির আয়োজক হওয়ার কথা ছিল পাকিস্তানের। এই ছয় সিরিজে ১৪টি টেস্ট, ৩০টি ওয়ানডে ও ১২টি টি-টোয়েন্টি খেলার কথা ছিল দুদলের। ক্রিকেট মাঠে নয়; দুদলে লড়াইটা আপাতত তাই হচ্ছে আইন-আদালতে! সূত্র: পিটিআই ও ক্রিকইনফো।
 
