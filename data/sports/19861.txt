
পাকিস্তান-ওয়েস্ট ইন্ডিজকে নিয়ে আগস্টে জিম্বাবুয়েতে অনুষ্ঠেয় সম্ভাব্য ত্রিদেশীয় সিরিজ নিয়ে চাপা উৎকণ্ঠা বাংলাদেশের ক্রিকেটে। আসন্ন দক্ষিণ আফ্রিকা সিরিজ ছাপিয়ে আলোচনার বিষয়বস্তু হয়ে দাঁড়িয়েছে ওই ত্রিদেশীয় সিরিজ। বিসিবির প্রধান নির্বাহী অবশ্য আজ জানিয়েছেন, এখনো র‍্যাঙ্কিংয়ের যে হিসাব নিকাশ, তাতে ২০১৭ চ্যাম্পিয়নস ট্রফি খেলতে সমস্যা হওয়ার কথা নয় বাংলাদেশের।
বর্তমান আইসিসির র‍্যাঙ্কিং অনুযায়ী, ৯৩ রেটিং পয়েন্ট নিয়ে বাংলাদেশের অবস্থান সাতে। ৮৮ পয়েন্টে ওয়েস্ট ইন্ডিজ আটে আর ৮৭ পয়েন্টে পাকিস্তান নয়ে। র‍্যাঙ্কিংয়ের এ অবস্থানকে সুবিধাজনকই ভাবছে বিসিবি। বাংলাদেশকে প্রথম আট থেকে ছিটকে দিতে অসাধারণ পারফরম্যান্সই করতে হবে পাকিস্তান ও ওয়েস্ট ইন্ডিজকে। বিসিবির প্রধান নির্বাহী নিজাম উদ্দিন চৌধুরী সাংবাদিকদের বললেন, ‘বর্তমান র‍্যাঙ্কিংয়ে যে অবস্থা, তাতে অন্য দলের জন্য আমাদের টপকে যাওয়া কঠিন। যেহেতু আমরা র‍্যাঙ্কিংয়ে সাতে আছি। বড় কোনো ঝামেলা না হলে আশা করছি চ্যাম্পিয়নস ট্রফিতে কোয়ালিফাই করতে পারব।’তবে নিজাম উদ্দিন মানছেন, পাকিস্তান-ওয়েস্ট ইন্ডিজের ম্যাচের প্রভাব পড়তে পারে র‍্যাঙ্কিংয়ে। তবুও বাংলাদেশ সুবিধাজনক অবস্থানে আছে বলেই দাবি বিসিবির প্রধান নির্বাহীর, ‘র‍্যাঙ্কিংয়ে পাকিস্তান ও ওয়েস্ট ইন্ডিজের যে বর্তমান অবস্থান, তাতে এই দুদলের ম্যাচের প্রভাব আমাদের র‍্যাঙ্কিংয়ে পড়তে পারে। তারপরও আটে থাকা দলের সঙ্গে আমাদের পার্থক্য যেহেতু পাঁচ পয়েন্টের, এ কারণেই মনে করছি তাদের সুযোগ সামান্যই (বাংলাদেশকে টপকে যাওয়া)।’তবুও বাংলাদেশ যে চ্যাম্পিয়নস ট্রফি খেলবে, এ নিশ্চয়তা দেওয়ার উপায় নেই। জুলাইয়ে শ্রীলঙ্কার বিপক্ষে পাকিস্তান খেলবে পাঁচ ম্যাচের ওয়ানডে সিরিজ। ওই সিরিজের ফলের দিকেও নজর থাকবে বাংলাদেশের। নিজাম উদ্দিন বললেন, ‘এখানে নিশ্চয়তা বলে কিছু্ নেই। তবুও বলছি, তাদের (পাকিস্তান) সুযোগ সীমিত। কারণ, র‍্যাঙ্কিংয়ে পাকিস্তান ওয়েস্ট ইন্ডিজের নিচে আছে। আমাদের ঝুঁকিতে ফেলতে হলে পাকিস্তানকে খুব ভালো পারফর্ম করতে হবে। আন অফিশিয়ালি আমরা হিসাব-নিকাশ করে দেখেছি পাকিস্তান সবগুলো ম্যাচ জিতলে হয়তো হিসাব গরমিল হতে পারে।’পাকিস্তান কিংবা ওয়েস্ট ইন্ডিজ কেমন পারফর্ম করবে সেটা সময় বলে দেবে। এখন বাংলাদেশ সব মনোযোগ দিতে চাই দক্ষিণ আফ্রিকা সিরিজেই। ঘরের মাঠে দুর্দান্ত খেলা বাংলাদেশ প্রোটিয়াদের বিপক্ষে ভালো কিছু করতেই পারে। বিসিবির প্রধান নির্বাহী তাই বললেন, ‘যতগুলো হোম সিরিজ খেলেছি আমরা, সবগুলোই প্রতিদ্বন্দ্বিতাপূর্ণ হয়েছে। আমরা যথেষ্ট আত্মবিশ্বাসের সঙ্গেই ম্যাচগুলো জিতছি। ভারতের বিপক্ষে সিরিজ জেতাটা আমাদের সবচেয়ে বড় অনুপ্রেরণা। আশা করি, খেলোয়াড়েরা আসন্ন সিরিজেও একইভাবে খেলবে।’
