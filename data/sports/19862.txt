
এশিয়ান ফুটবল কনফেডারেশনের প্রশংসা পেয়েছেন আগেই। এবার আনুষ্ঠানিক একটা স্বীকৃতিও তৈয়ব হাসানের জন্য বড় এক সুসংবাদ। বাংলাদেশের সদ্য সাবেক এই রেফারিকে বিশেষ সম্মাননা দিচ্ছে এএফসি। ১৯ জানুয়ারি কুয়ালালামপুরে এক অনুষ্ঠানে অন্য অনেকের সঙ্গে এই সম্মাননা নেবেন তৈয়ব।
দীর্ঘদিন রেফারিংয়ে অবদান রাখার জন্য এই সম্মাননা দিয়ে থাকে এএফসি। বাংলাদেশ থেকে প্রথম এটি পাচ্ছেন তৈয়ব। যিনি আন্তর্জাতিক ও ঘরোয়া সব ধরনের রেফারিং থেকেই মাস কয়েক আগে অবসরে গেছেন। ১৯৯৯ থেকে ২০১৬ পর্যন্ত ১৮ বছর ফিফা রেফারি ছিলেন, এলিট প্যানেলে থেকে এশিয়াজুড়ে গুরুত্বপূর্ণ অনেক ম্যাচে বাঁশি বাজিয়েছেন। এএফসির এলিট প্যানেলে রামকৃষ্ণের পর দ্বিতীয় বাংলাদেশি রেফারি তৈয়ব একসময় এশিয়ার সেরা ২৫ রেফারির তালিকায়ও ছিলেন।
দেশে হয়তো হেনস্তা হয়েছেন অনেক সময়। মূল্যায়নও তেমন হয়নি। তবে দেশের বাইরে সম্মান ঠিকই পেলেন। আর তাই আপ্লুত তৈয়ব হাসান বলছেন, ‘এই অর্জন আমার একার নয়, গোটা দেশের, গোটা রেফারি সমাজের।’
 
