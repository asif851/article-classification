
রোনালদো বনাম জিদান। চ্যাম্পিয়নস লিগে আজ রিয়াল মাদ্রিদের ম্যাচের আগে এই যেন মূল শিরোনাম। বিশেষ করে জার্মান মিডিয়া তো লুফে নিয়েছে ব্যাপারটা। এই সুযোগে রিয়ালকে যতটা কোণঠাসা করা যায় আরকি। তবে রিয়ালের পক্ষ থেকে বলা হচ্ছে, জিনেদিন জিদান ও ক্রিস্টিয়ানো রোনালদোর মধ্যে কোনো সমস্যা নেই। ক্লাবের চেয়ে বড় কিছু তো আর হতে পারে না।
স্প্যানিশ লিগে গত ম্যাচে রোনালদোকে মাঠ থেকে তুলে আনেন কোচ জিদান। বিষয়টি কিছুতেই মানতে পারছিলেন না রোনালদো। মাঠেই নিজের অভিব্যক্তিতে সেটা বুঝিয়ে দিয়েছেন। এমনকি ডাগআউটে বসে বসেও গজরাচ্ছিলেন। বরুসিয়া ডর্টমুন্ডের বিপক্ষে খেলতে জার্মানিতে উড়ে গেছে রিয়াল। সেখানেও অনুশীলনে দুজনের সম্পর্কের শীতলতা বোঝা গেছে।স্বাভাবিকভাবেই বিষয়টি নিয়ে সংবাদমাধ্যমে বেশ কৌতূহল। রিয়ালের জার্মান মিডফিল্ডার টনি ক্রস বললেন, ‘সত্যিকার ঘটনা যা, সেটা অনেক বাড়িয়ে বলা হচ্ছে। প্রত্যেক মৌসুমে একজন খেলোয়াড়ের পক্ষে ৬০টির মতো ম্যাচ পুরোটাই খেলা সম্ভব নয়। কে খেলবে আর কে উঠে যাবে, সেটা ঠিক করার দায়িত্ব কোচের। রোনালদো পুরোপুরি স্বাভাবিকভাবে অনুশীলন করেছে দলের সঙ্গে, শেষ ম্যাচের আগে যেমনটা করেছিল। আগামীকাল (আজ) খেলার জন্য ও পুরো প্রস্তুত।’জিদানও সব গুঞ্জন উড়িয়ে দিয়ে বলেছেন, ‘সবকিছু স্বাভাবিক আছে। শুধু তো ক্রিস্টিয়ানো নয়; মাঠ থেকে তুলে নেওয়া হলে যেকোনো খেলোয়াড়ই রেগে যেতে পারে। আমি যা সিদ্ধান্ত নিই, ওর ভালোর জন্যই। কোনো কিছুই বদলায়নি। কালকের ম্যাচের চেয়ে এসব নিয়েই বেশি কথা হচ্ছে। আর আমাদের এটা মেনেই এগিয়ে যেতে হবে। আমরা নির্ভারই আছি। আমি গর্দভ নই, রোনালদোও বুদ্ধিমান। সবকিছুই ঠিকঠাক আছে।’
