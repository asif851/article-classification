
দুটি ভিন্ন ধরনের ঘটনা গত পরশু বিগ ব্যাশ লিগে বেশ আলোড়ন তুলেছে। প্রথমটিতে জড়িত ক্রিস গেইল, ওয়েস্ট ইন্ডিজ ব্যাটসম্যান টি-টোয়েন্টির ইতিহাসে দ্রুততম ফিফটির রেকর্ড গড়েছেন। অন্যটিতে জড়িত নামটিও গত কয়েক দিনে বেশ চিনে ফেলার কথা, সেটিও গেইলের কারণেই—মেল ম্যাকলাফলিন। অস্ট্রেলিয়ার টেন নেটওয়ার্কের ক্রীড়া সাংবাদিক এই নারী নতুন করে বিতর্কে জড়িয়ে পড়েছেন।
গেইল আর ম্যাকলাফলিন... নাহ, নতুন করে কোনো মোচড় নেয়নি দুজনের সেই ‘বিখ্যাত’ সাক্ষাৎকার। যেখানে ম্যাকলাফলিনকে অভিসারের প্রস্তাব দিয়ে গেইল বলেছিলেন ‘ডোন্ট ব্লাশ বেবি!’ তবে এই ৩৬ বছর বয়সী অস্ট্রেলিয়ান সাংবাদিকের নতুন বিতর্কেও ঠিকই জড়িয়ে আছেন গেইল। মজার ব্যাপার, যে ম্যাকলাফলিনকে পানীয়তে সঙ্গ দেওয়ার প্রস্তাব দিয়ে ঝামেলায় পড়েছিলেন গেইল, সেই ম্যাকলাফলিনই এবার পানীয়র প্রস্তাব দিলেন অন্য এক সহকর্মীকে! আর প্রকৃতির আজব খেলা দেখুন, ঘটনাটা ঘটেছে গেইলের দল মেলবোর্ন রেনেগেডসের খেলার দিনেই!গত পরশু বিগ ব্যাশের সেমিতে জায়গা করে নেওয়ার লড়াইয়ে অ্যাডিলেড স্ট্রাইকার্সের সঙ্গে খেলতে নেমেছিল রেনেগেডস। গেইলের ১২ বলে ৫০—এরপরও তাতে হেরে টুর্নামেন্ট থেকে বিদায় নিয়েছে রেনেগেডস। ম্যাকলাফলিনের সঙ্গে ওই ‘আলোচিত’ সাক্ষাৎ​কারের জেরে যে ম্যাচটি হয়ে যেতে পারে বিগ ব্যাশে গেইলের শেষ ম্যাচ।
গেইল বিদায় নিয়েছেন, তবে তাঁর সঙ্গে লেগে থাকা বিতর্কের রেশটা রয়ে গেছে। ম্যাচ শেষে টেন নেটওয়ার্কের টক শোয়ে সঞ্চালক ছিলেন ম্যাকলাফলিন। যাতে আলোচক হয়ে এসেছিলেন কেভিন পিটারসেন ও মার্ক ওয়াহ। কিন্তু অনুষ্ঠানে ভুল করে ওয়াহকে ‘ডেমিয়েন ফ্লেমিং’ নামে অভিহিত করেন ম্যাকলাফলিন। সঙ্গে সঙ্গে নিজের ভুল বুঝতেও পেরেছিলেন। পিটারসেন ও ওয়াহ এটি নিয়ে তাঁকে খোঁচাচ্ছিলেন দেখে বললেন ‘চলো আমার তরফ থেকে একটা ড্রিংক হয়ে যাক।’নিতান্ত ভুল সংশোধনের চেষ্টা থেকে বলা, তবে এ নিয়েই শুরু হয়ে গেছে অনেক সমালোচনা। এটিকে যে সবাই মিলিয়ে ফেলছেন গেইলের প্রস্তাবের সঙ্গে। মেলানোই স্বাভাবিক। গেইল তো এমন পানীয়র প্রস্তাব দিয়েই ফেঁসেছেন!গেইলের ঘটনার পর তখন ওয়েস্ট ইন্ডিজ ক্রিকেটারের আচরণ নিয়ে অস্ট্রেলিয়ান সাবেক ক্রিকেটার, সংবাদমাধ্যম অনেক প্রশ্ন তুলেছিল। এটিকে ম্যাকলাফলিনের কাজের ক্ষেত্র জানিয়ে গেইলের এমন প্রস্তাব করা উচিত হয়নি বলে মন্তব্য করেছিলেন অনেকে। গেইলকে ১০ হাজার অস্ট্রেলিয়ান ডলার জরিমানাও করা হয়েছিল। এখন ম্যাকলাফলিনের ক্ষেত্রেও একই শাস্তি কেন হবে না, এমন দাবি তুলেছেন অনেকে।
কেউ কেউ তাঁকে ‘দ্বৈত নীতি’। গেইলের পক্ষের বক্তব্য, একজন পুরুষ এক নারীকে পানীয় পানের প্রস্তাব দিলে দুনিয়া উল্টে যায়। আর একজন নারী সেই একই প্রস্তাব দিলে সাত খুন মাফ? গেইলের কথা বলার ধরনে হয়তো একটু মেঠো ব্যাপার ছিল। কিন্তু গেইলের ব্যক্তিত্বটাই তো ও রকম।
আবার ম্যাকলাফলিনের পক্ষেও যুক্তি দেখাচ্ছেন অনেকে। এই ক্রীড়া সাংবাদিক নিছকই ভুল সংশোধনের জন্য বন্ধুত্বসূচক রীতি মেনে কথাটি বলেছেন বলেই মনে করছেন তাঁরা।
