
এ বছর ৫টি প্রথম শ্রেণির সেঞ্চুরি নিয়েই জিম্বাবুয়েতে পা রেখেছিলেন তাসামুল হক। হারারেতে বাংলাদেশ ‘এ’ দলের ব্যাটসম্যানকে হাতছানি দিচ্ছে ষষ্ঠ সেঞ্চুরিটিও। কাল দ্বিতীয় দিন শেষে তাসামুল অপরাজিত ৯৬ রানে। জিম্বাবুয়ে ‘এ’ দলেরবিপক্ষে দ্বিতীয় চার দিনের ম্যাচে বাংলাদেশ ‘এ’ করেছে ৪ উইকেটে ২৭৪।চতুর্থ উইকেটে তাসামুলের সঙ্গে ১৪৮ রান যোগ করা অধিনায়ক শুভাগত হোম আউট হয়েছেন ৯২ রানে (১০১ বল)। এরপর অবিচ্ছিন্ন পঞ্চম উইকেটে মোসাদ্দেককে হোসেনকে (৪৪*) নিয়ে আরও ৫৯ রান যোগ করেছেন তাসামুল।ব্যাটিংয়ের শুরুতে অবশ্য পা হড়কেছিল শুভাগতদের। উদ্বোধনী জুটিতে ২১ রান তুলে আউট হয়েছেন রনি তালুকদার (৯)। এরপর ৬৭ রানের মাথায় তিন বলের মধ্যে আউট মোহাম্মদ মিঠুন (২৩) ও নাঈম ইসলাম (০)। প্রথম তিন ব্যাটসম্যানই শিকার মিডিয়াম পেসার ডোনাল্ড তিরিপানোর।দিনের শুরুটাও ভালো কাটেনি বাংলাদেশ ‘এ’ দলের। ২৪৮/৮ স্কোর নিয়ে দিন শুরু করা স্বাগতিকদের ইনিংস থেমেছে ৩০৩ রানে। আগের দিন ৪৪ রানে অপরাজিত জয়লর্ড গাম্বি শেষ ব্যাটসম্যান হিসেবে আউট হওয়ার আগে করেছেন ৭০ রান। নবম উইকেটে ডোনাল্ড তিরিপানোর সঙ্গে ৫৭ রান যোগ করেন এই উইকেটকিপার ব্যাটসম্যান।
