
গতকাল রাতেই লিওনেল মেসির আরও একটি রেকর্ডে ভাগ বসিয়েছেন রিয়াল মাদ্রিদ ফরোয়ার্ড ক্রিস্টিয়ানো রোনালদো। রেকর্ড পাঁচবারের মতো ব্যালন ডি’অর জিতেছেন পর্তুগালের অধিনায়ক। সর্বকালের অন্যতম সেরা ফুটবলারের তকমা এর মধ্যেই পেয়েছেন। তবে তাঁকে ছাড়িয়ে যেতে পারে রোনালদো জুনিয়র। সন্তানের মধ্যেই নিজের ছায়া দেখতে পাচ্ছেন বাবা রোনালদো।
প্যারিসের আইফেল টাওয়ারের সামনে দাঁড়িয়ে অনুষ্ঠান সঞ্চালক ডেভিড গিনোলাকে একান্ত সাক্ষাৎকার দিয়েছেন সাবেক ম্যানচেস্টার ইউনাইটেড উইঙ্গার। বড় ছেলে সম্পর্কে রোনালদো বলেছেন, ‘আমি তার (ক্রিস্টিয়ানো জুনিয়র) মাঝে নিজেকে দেখতে পাই, সে আমার ছেলে, এ জন্য নয়। সে বলেছে সে আমার চেয়েও ভালো ফুটবলার হবে। ব্যালন ডি’অর জিতবে এবং পাঁচটিই জিতবে।’ সাত বছরের ছোট্ট ছেলেটি এমন আত্মবিশ্বাস কীভাবে পেল, সে কথা না বললেও চলছে। বাবা কে, সেটা তো দেখতে হবে।
চিরপ্রতিদ্বন্দ্বী লিওনেল মেসির সঙ্গে যুগ্মভাবে সবচেয়ে বেশি ব্যালন ডি’অরের মালিক হয়েছেন রোনালদো। তিনি বলেছেন, ‘আমি একবার এই পুরস্কার জিততে চেয়েছিলাম, জানতাম সেটা কঠিন হবে। একবার জেতার পর ভাবলাম, আমি তো আরও জিততে পারি।’ তবে এই পুরস্কার জয়ের পেছনে বার্সেলোনার তুরুপের তাসের সঙ্গে দ্বৈরথের কোনো ভূমিকা নেই বলে জানিয়েছেন তিনি। ‘আমি এটা নিয়ে খুব একটা ভাবি না, হয়তো অবচেতন মনে ভাবনা কাজ করে। আমার অনুপ্রেরণা আমি নিজেই, নিজেকে ছাড়িয়ে যেতে আমি নিজের সঙ্গেই লড়াই করি। আমি সব সময়ই জিততে চাই, সেরা হতে হলে আপনাকে জিততেই হবে।’
লা লিগায় তাঁর সাম্প্রতিক ফর্ম ভাবাচ্ছে রিয়ালকে। যদিও ইউরোপীয় প্রতিযোগিতায় নিয়মিতই পাচ্ছেন গোলের দেখা। গ্রুপ পর্বের ছয় ম্যাচেই গোল করা এই পর্তুগিজ অবশ্য মনে করছেন এখনো অনেক কিছুই দেওয়ার বাকি রয়েছে তাঁর। ‘এখনো খেলাটা উপভোগ করছি। হয়তো কিছুদিন পরই আগ্রহে ভাটা পড়বে। আমি চাই না সেটা এখনই আসুক। আমি শারীরিকভাবে ফিট আছি, দেখা যাক ভবিষ্যৎ আমার জন্য কী রেখেছে।’ আরও অনেক দূর যেতে চান রোনালদো। মজা করে বলেছেন, ক্যারিয়ারে সাতটি ব্যালন ডি’অর জিততে চান। একাগ্রতা আর মনোযোগে এখনো লড়ে যাচ্ছেন, লড়বেন ক্যারিয়ারের শেষ দিন পর্যন্ত। সূত্র: মার্কা।
