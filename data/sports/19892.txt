
 


লা-লিগায় মালাগার বিপক্ষে ২-১ গোলের জয় পেয়েছে রিয়াল মাদ্রিদ।
রিয়ালের হয়ে একটি করে গোল করেন ইসকো ও ক্যাসেমিরো।
ম্যাচে ছিলেন না রোনালদো।


লা-লিগার আশা অনেক আগেই ছেড়েছে রিয়াল মাদ্রিদ। স্বপ্ন এখন চ্যাম্পিয়নস লিগ জয়ের। সে লক্ষ্যেই এগোচ্ছেন জিদান। তাই হয়তো তালিকার তলানিতে থাকা মালাগার বিপক্ষে নিজের সেরা ‘ছাত্র’কে নামানোর প্রয়োজন মনে করলেন না। রোনালদো ছিলেন না। রোনালদোবিহীন রিয়ালও ছিল দুর্দান্ত। ইসকো ছিলেন অসাধারণ। সেই ইসকো, যাঁকে ঘরের ছেলে মনে করেন মালাগা–সমর্থকেরা, তাঁরা ‘ইসকো তোমায় ভালোবাসি’ লেখা প্ল্যাকার্ড নিয়ে মাঠে হাজির হয়েছিলেন। রিয়ালে যোগ দেওয়ার আগে মালাগার হয়েই খেলতেন ইসকো। ইসকোর দুর্দান্ত ফ্রি কিক থেকেই প্রথম গোল পায় রিয়াল মাদ্রিদ। গোলের পর অবশ্য দুহাত জোড় করে দর্শকদের কাছে ‘ক্ষমা’ চেয়ে নিয়েছিলেন মালাগার সাবেক এই খেলোয়াড়। সেটা ভালোবাসা থেকেই। রিয়ালের দ্বিতীয় গোলেও ইসকোর গুরুত্বপূর্ণ ভূমিকা ছিল। লা-লিগায় রোববার রাতে মালাগার বিপক্ষে ২-১ গোলের জয় নিয়ে মাঠ ছাড়ে রিয়াল মাদ্রিদ। মালাগার হয়ে শেষ মুহূর্তে গোল করেন ডিয়াগো রোলান।
প্রথমার্ধের ২৮তম মিনিটে মালাগার রক্ষণে ঢোকার মুহূর্তে ফাউলের শিকার হন ইসকো। ২৯তম মিনিটে ডি-বক্সের বাইরে ২০ গজ দূর থেকে বাঁকানো শটে প্রথম গোলের দেখা পায় রিয়াল মাদ্রিদ। ৩৩তম মিনিটে আবারও ভালো সুযোগ পান ইসকো-অ্যাসেনসিওরা। ৩৬তম মিনিটে মালাগার গোলরক্ষক ভাসকেজের শট আটকে দিলে গোলবঞ্চিত হয় রিয়াল। ৪২তম মিনিটে মালাগার রবার্তো রোসালেসের শট বারের ওপর দিয়ে চলে গেলে রক্ষা পায় রিয়াল। ৪৪তম মিনিটে রিয়ালের রক্ষণের ভুল বোঝাবুঝিতে গোলের সুযোগ পায় মালাগা। রিয়াল গোলরক্ষক নাভাস এ যাত্রায় রক্ষা করলে প্রথমার্ধ ১-০ গোলে এগিয়ে থেকে শেষ করেন জিদান–শিষ্যরা।

দ্বিতীয়ার্ধের শুরুতে অ্যাসেনসিও ফাউলের শিকার হলে পেনাল্টির আবেদন করেন রিয়াল খেলোয়াড়েরা। সেটা নাকচ করে খেলা চালিয়ে যাওয়ার নির্দেশ দেন রেফারি। ৫০তম মিনিটে ভাসকেজকে দেওয়া ইসকোর দুর্দান্ত পাস থেকে গোল পেতে পারত রিয়াল। কিন্তু মালাগার রক্ষণ সজাগ থাকায় স্কোরলাইন বাড়াতে পারেনি স্প্যানিশ জায়ান্টরা। ৫৬তম মিনিটে সুবিধাজনক জায়গায় ফ্রি কিক পায় মালাগা। সেটা ভালোভাবে সামাল দেন নাভাস। এরপর বারবার আক্রমণে উঠে এসে স্বাগতিকদের রক্ষণে ভয় ধরিয়ে দেয় রিয়াল মাদ্রিদ। কিন্তু গোলের দেখা মেলে না। ৬৩তম মিনিটে করিম বেনজেমার পাস থেকে গোলমুখে শট নিতে পারতেন ইসকো। নিজে শট না নিয়ে বল পাস করেন ক্যাসেমিরোকে। ক্যাসেমিরোর গোলে ২-০–তে এগিয়ে যায় রিয়াল মাদ্রিদ। ৬৮তম মিনিটে পাল্টা-আক্রমণ থেকে আবারও গোলের সুযোগ পায় মালাগা। এবারও নাভাসের দুর্দান্ত সেভে রক্ষা পায় রিয়াল।
৭২তম মিনিটে ইসকোকে তুলে নিলে দর্শকেরা দাঁড়িয়ে সম্মান জানান তাঁকে। ইসকোও দর্শকদের অভিবাদনের জবাব দেন। এরপর বেশ কয়েকটি ভালো সুযোগ পেয়েও কাজে লাগাতে পারেনি রিয়াল। উল্টো যোগ হওয়া সময়ের শেষ মিনিটে (৯৩তম মিনিট) গোল হজম করে বসে। ডিয়াগো রোলানের শেষ মুহূর্তের গোলে গোল ব্যবধান কমিয়ে ২-১ গোলের হার নিয়ে মাঠ ছাড়ে মালাগা।
এই জয়ে লা-লিগার পয়েন্ট টেবিলে ভ্যালেন্সিয়াকে সরিয়ে তালিকার তিন নম্বরে উঠে আসে বর্তমান চ্যাম্পিয়নরা। আর তালিকায় সবার শেষে অবস্থান করছে মালাগা। ৩২ ম্যাচে ২০ জয়ে রিয়ালের সংগ্রহ ৬৭ পয়েন্ট। আর ৩২ ম্যাচে ৪ জয় নিয়ে মালাগার সংগ্রহ ১৭ পয়েন্ট।
 
