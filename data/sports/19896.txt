
নেইমার বার্সেলোনা ছাড়ার পর থেকেই গুঞ্জন, ব্রাজিলিয়ান তারকার স্থলে আসবেন এক ব্রাজিলিয়ানই। আর তিনি হলেন লিভারপুলের উইঙ্গার ফিলিপ কুতিনহো। তবে বার্সেলোনার তরফ থেকে বারবার ঘোষণা দিয়েও ইংল্যান্ড থেকে স্পেনে আনা যায়নি তাঁকে। এবার বুঝি সে অপেক্ষার পালা ফুরাল কাতালান সমর্থকদের। মেসি, সুয়ারেজের পাশে আক্রমণভাগের বাঁ প্রান্তে কুতিনহোকে দেখাটা এখন সময়ের ব্যাপার মাত্র। অন্তত এমনটাই দাবি করেছেন কাতালান পত্রিকা মুণ্ডু দেপোর্তিভো। তাদের ভাষ্য, চুক্তির অঙ্কটা কপালে তোলার মতো ১২৭ মিলিয়ন পাউন্ড। তবে চূড়ান্ত হওয়ার জন্য বিষয়টা এখনো আলোচনার টেবিলে।
গ্রীষ্মের দলবদল থেকেই আলোচনায় বার্সেলোনায় যাচ্ছেন কুতিনহো। ২৫ বছর বয়সী এই তারকাকে পেতে এর আগে ৯০ ও ১১৪ মিলিয়ন পাউন্ডের প্রস্তাব দিয়েছিল স্প্যানিশ জায়ান্টরা। কিন্তু লিভারপুল আগস্টে বলে দেয়, ‘কুতিনহো নট সেল।’ তবু তাঁকে পেতে দমে যায়নি মেসির দল। পাউন্ডের অঙ্ক বেড়েছে। সঙ্গে কুতিনহো সব সময়ই চেয়েছেন বার্সেলোনার জার্সিতে খেলতে। তাই দুইয়ে দুই মিলিয়ে পাঁচ মাস পর এসে কুতিনহোর বার্সেলোনায় যোগ দেওয়া এখন সময়ের ব্যাপার। যদিও দলবদলের বাজারে শেষ কথা বলে কিছু নেই।
