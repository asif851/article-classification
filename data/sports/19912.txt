
আত্মঘাতী বোমা হামলা, যেটাকে শুরুতে বলা হয়েছিল ট্রান্সফরমার বিস্ফোরণ। পাকিস্তান-জিম্বাবুয়ে দ্বিতীয় ওয়ানডে চলাকালে ওই ঘটনাটি অবশ্য গোপন থাকেনি। ব্যাখ্যা হিসেবে পরে পাকিস্তান সরকারের পক্ষ থেকে বলা হয়েছে, স্টেডিয়ামের পরিবেশ স্বাভাবিক রাখতেই তথ্য মন্ত্রণালয় প্রথম দিকে এ হামলার খবর প্রকাশ করেনি! যেটাই হোক, আত্মঘাতী এই হামলার পর অনিশ্চিতই হয়ে পড়েছিল সফররত জিম্বাবুয়ের বিপক্ষে পাকিস্তানের শেষ ওয়ানডে ম্যাচটির ভাগ্য। তবে শেষ পর্যন্ত জানা গেছে, সিরিজের শেষ ওয়ানডে ম্যাচটি আয়োজনে বদ্ধপরিকর পাকিস্তান। শেষ ম্যাচটি খেলেই সফর সফলভাবে শেষ করতে চায় জিম্বাবুয়েও।ঘটনাটি পরশুর। পাকিস্তানের স্বরাষ্ট্র মন্ত্রণালয় সূত্রের বরাত দিয়ে দৈনিক ডন জানায়, লাহোরের গাদ্দাফি স্টেডিয়ামে পাকিস্তানের সঙ্গে জিম্বাবুয়ের দ্বিতীয় ওয়ানডে চলাকালে স্টেডিয়ামে আত্মঘাতী হামলার চেষ্টা চালায় এক বোমাবাজ। কিন্তু ভেতরে ঢোকার আগেই এক পুলিশ কর্মকর্তা ওই হামলাকারীকে ধরে ফেলেন। পাকিস্তানের স্বরাষ্ট্রমন্ত্রী পারভেজ রশিদ জিয়ো টিভিকে জানিয়েছেন, নিজের জীবন দিয়ে স্টেডিয়ামে আত্মঘাতী হামলার প্রচেষ্টা ব্যর্থ করে দিয়েছেন পুলিশের এক কর্মকর্তা। তবে তিনি ওই নিহত পুলিশ কর্মকর্তার পরিচয় উল্লেখ করেননি। এ ঘটনায় ছয়জন আহত হয়েছেন বলেও জানান তিনি। স্থানীয় সংবাদমাধ্যমে সেটিকে বৈদ্যুতিক ট্রান্সফরমারের বিস্ফোরণ বলে প্রচার করা হলেও পরে খবরটি প্রত্যাহার করা হয়। ক্রিকেট ম্যাচ চলাকালে খবরটি ‘গোপন’ করায় পাকিস্তানের ব্রডকাস্টার্স অ্যাসোসিয়েশনের প্রশংসা করেছেন তথ্যমন্ত্রী। কাল সকালে সংবাদ সম্মেলনে পাঞ্জাব পুলিশের এক ঊর্ধ্বতন কর্মকর্তা জানান, বোমা বিস্ফোরণে সাব-ইন্সপেক্টর আবদুল মজিদ এবং রিজওয়ান নামের এক বেসামরিক নাগরিক নিহত হয়েছেন।তবে এ ঘটনার পরও সিরিজের শেষ ওয়ানডে ম্যাচটি হচ্ছে। জিম্বাবুয়ে ক্রিকেটের কর্মকর্তাদের সঙ্গে জরুরি বৈঠক শেষে পিসিবির এক মুখপাত্র ক্রিকইনফোকে বলেছেন, ‘ঘটনাটি ঘটেছে লাহোর স্টেডিয়ামের বেশ বাইরে। আর এতে কোনো প্রভাব পড়েনি। সফর পূর্বনির্ধারিত সূচি অনুযায়ী চলবে। জিম্বাবুয়ে দলও তাদের স্বাভাবিক কাজকর্ম চালিয়ে যাবে। যদিও তারা আজ (গতকাল) কোনো অনুশীলন করবে না।’কাল অনুশীলন না থাকলেও জিম্বাবুয়ের দলের খেলোয়াড়দের কেনাকাটা করতে যাওয়ার কথা ছিল। তবে পরিবর্তিত পরিস্থিতিতে সফর বাতিল না করলেও শপিং থেকে নিজেদের বিরত রেখেছে জিম্বাবুয়ে দল।দুই দলের তৃতীয় ও শেষ ওয়ানডেটি হবে আজ। এর আগে দুটি টি-টোয়েন্টি ও দুটি ওয়ানডের সবগুলোতেই জিতেছে পাকিস্তান। ক্রিকইনফো, এএফপি।
