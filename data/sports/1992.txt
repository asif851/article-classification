
দুই দলেরই ক্ষতটা এখনো বেশ টাটকা। দুই দলই বাংলাদেশের কাছে যে ওয়ানডে সিরিজ হেরেছিল ২-১ ব্যবধানে। বাংলাদেশের সৌজন্যে একই দুঃখের ভাগীদার এই দুই দল আরেকটি ‘কষ্ট’ ভাগাভাগি করে করে নিল। ঘরের মাঠে প্রতিপক্ষকে ২০০ কিংবা তারও বেশি রানের বেশ কঠিন লক্ষ্য দিয়েও হেরে যাওয়ার হতাশা এত দিন শুধু ছিল দক্ষিণ আফ্রিকারই। কাল তাতে যুক্ত হলো ভারতের নামও। দক্ষিণ আফ্রিকাই ভারতকে টেনে আনল এই কষ্টের পুকুরে!পূর্ণাঙ্গ সফরে ভারতে এসেছে দক্ষিণ আফ্রিকা। টি-টোয়েন্টি দিয়ে সিরিজ শুরু হলো কাল। রোহিত শর্মার সেঞ্চুরিতে ভারত তোলে ১৯৯ রান। কিন্তু এবি ডি ভিলিয়ার্স আর জেপি ডুমিনির দুটো ঝোড়ো ফিফটি এই পুঁজি থই পায়নি। টি-টোয়েন্টিতে সেঞ্চুরি করেও হারের স্বাদ পাওয়া মাত্র তৃতীয় ব্যাটসম্যান রোহিত। ২০০৭ সালে ক্রিস গেইল আর এ বছর শুরুতে ফ্যাফ ডু প্লেসি সেঞ্চুরি করেও পরাজিতের খাতায় নাম লিখিয়েছিলেন। দুটো ম্যাচই হয়েছিল জোহানেসবার্গে। দুটো ম্যাচেই মুখোমুখি হয়েছিল ওয়েস্ট ইন্ডিজ-দক্ষিণ আফ্রিকা!ডু প্লেসির সেঞ্চুরি সেই ম্যাচটিই ছিল নিজেদের মাঠে প্রতিপক্ষকে ২০০ কিংবা তার বেশি রানের লক্ষ্য দিয়েও হেরে যাওয়ার প্রথম উদাহরণ। যতই বলা হোক ক্রিকেটটা দিনে দিনে আরও বেশি আক্রমণাত্মক হয়ে উঠছে, ২০০ রানের লক্ষ্য দিয়েও ম্যাচ হেরে যাওয়ার নজির এর আগে সব মিলিয়েই ছিল চারটি। তাতে ভারতের নামই ছিল না। তাই কালকের পরাজয়টি যেন ভারতীয় সমর্থকেরা যেন এখনো ঠিক মেনে নিতে পারছেন না।
