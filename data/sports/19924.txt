
৮৮ থেকে ৯৪। সাত মিনিটের একটা ঝড়ই যেন বয়ে গেল মেক্সিকোর ওপর দিয়ে। আর সেই ঝড়েই শেষ হয়ে গেল মেক্সিকোর কোয়ার্টার ফাইনালের স্বপ্ন। শেষমুহূর্তে দুইটি গোল দিয়ে ২-১ ব্যবধানের নাটকীয় জয় দিয়ে কোয়ার্টার ফাইনাল নিশ্চিত করল হল্যান্ড।
গ্রুপ পর্বের প্রথম দুই ম্যাচেও ডাচরা ঘুরে দাঁড়িয়েছিল প্রথম পিছিয়ে পড়ে। কিন্তু নক আউট পর্বের ম্যাচেও যে এমনটা ঘটে যাবে, সেটা হয়তো অনেকেই ভাবেননি। তার ওপরে আবার মেক্সিকোর গোলপোস্টের নিচে দাঁড়িয়ে ছিলেন গিলের্মো ওচোয়া। এবারের বিশ্বকাপের প্রথম তিনটি ম্যাচে যিনি হজম করেছেন মাত্র একটি গোল। স্বাগতিক ব্রাজিলের দারুণ সব গোল প্রচেষ্টা রুখে দিয়েছেন অবিশ্বাস্য দক্ষতায়। আজও ওচোয়ার বিশ্বস্ত হাত দুই-তিনবার গোলবঞ্চিত করেছে হল্যান্ডকে।
৫৭ মিনিটে গোলপোস্টের একদম সামনে থেকে স্টেফান ডি ভ্রাইয়ের হেড রুখে দিয়েছেন ওচোয়া। ৭৩ মিনিটে মেক্সিকোর অধিনায়ক রাফায়েল মার্কুয়েজকে কাটিয়ে বিপদজনকভাবে পেনাল্টি বক্সের ভেতরে ঢুকে পড়েছিলেন রোবেন। কিন্তু এবারও তাঁর শট ফিরিয়ে দিয়েছেন মেক্সিকোর গোলরক্ষক।
নিস্তরঙ্গ একটা প্রথমার্ধের পর দ্বিতীয়ার্ধের শুরুতেই এগিয়ে গিয়েছিল মেক্সিকো। ৪৮ মিনিটের মাথায় পেনাল্টি বক্সের বাইরে থেকে জোড়ালো এক শটে গোল করেছিলেন জিওভান্নি দস সান্তোস। এই লিডটা মেক্সিকো ধরে রেখেছিল ৮৭ মিনিট পর্যন্ত।
কিন্তু ৮৮ মিনিটে ওয়েসলি স্নেইডারের জোড়ালো শট আর আটকাতে পারেননি ওচোয়া। ১-১ গোলে সমতা ফেরায় হল্যান্ড। সবাই হয়তো ধরে নিয়েছিলেন যে খেলা গড়াবে অতিরিক্ত সময়ে। কিন্তু ছয় মিনিট পরে পেনাল্টি বক্সের মধ্যে রোবেনকে ফাউল করেন মেক্সিকান অধিনায়ক রাফায়েল মার্কুয়েজ। পেনাল্টি। দলকে জয়সূচক গোল এনে দেওয়ার সুযোগটি নষ্ট করেননি ক্লাস-ইয়ান হান্টেলার। ২-১ গোলের জয় নিয়ে মাঠ ছেড়েছে ডাচরা।
মেক্সিকোর জিওভানির গোলটি দেখুন হল্যান্ডের স্নাইডারের গোলটি দেখুন পেনাল্টি থেকে হল্যান্ডের জয়সুচক গোলটি দেখুন
