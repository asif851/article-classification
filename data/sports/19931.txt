
মোহাম্মদ আমিরের সঙ্গে ওয়াসিম আকরামের তুলনা কীভাবে হয়, সেটাই ভেবে পাচ্ছেন না রোহিত শর্মা। তাঁর মতে, সদ্য ক্রিকেটে ফেরা এই বাঁ হাতি ফাস্ট বোলারের আগে যথেষ্ট ভালো করতে হবে। আকরাম পুরো ক্যারিয়ারে যা করেছে, তাঁর অংশ বিশেষও যদি আমির করতে পারে, তবেই না এই কিংবদন্তির সঙ্গে তার তুলনা করা যেতে পারে!মঙ্গলবার হঠাৎই আমির প্রশ্নে বেশ বিরক্ত রোহিত। পাকিস্তানি এই পেসারের প্রত্যাবর্তন নিয়ে কথাবার্তা একটু বেশিই হচ্ছে বলে অভিমত তাঁর, ‘সে মাত্রই ক্রিকেটে ফিরেছে। বছরখানেক যেতে দিন। সে ভালো করুক। ওকে নিয়ে এত নাচানাচি কেন! পাকিস্তান দলে তো আরও কয়েকজন ভালো বোলার আছে।’আমিরের প্রতি কোনো ব্যক্তিগত বিদ্বেষ নেই রোহিতের। তাঁর মতে, ‘আমির ভালো বোলার অবশ্যই। কিন্তু আমির তো মাত্রই আন্তর্জাতিক ক্রিকেটে ফিরল। ওকে আরও অনেক পথ পাড়ি দিতে হবে। অনেক পরিশ্রম করতে হবে। অনেকে ওয়াসিম আকরামের সঙ্গে আমিরের তুলনা করেন। এটা ঠিক নয়। আকরাম অন্য মাত্রার বোলার। আমির যদি তাঁর গোটা ক্যারিয়ারে আকরামের কীর্তির সিকিভাগও করে দেখাতে পারে, তখন বোঝা যাবে। এখনই আমিরকে ওয়াসিম আকরামের সঙ্গে তুলনা করাটা চরম বালখিল্যতা।’রোহিত আমিরের চেয়ে বরং নিজ দলের জশপ্রীত বুমরাকে নিয়ে কথা বলার পক্ষে, ‘আমিরকে নিয়ে নয়। আসুন বুমরাকে নিয়ে কথা বলি। বিরল প্রতিভা সে। নেটেও ওর বল খেলতে আমাদের খুব কষ্ট হয়।’আমিরকে ফেরানো ঠিক হয়েছে কিনা, এমন একটি প্রশ্নও উড়ে গিয়েছিল রোহিতের দিকে। মুক-চোখ শক্ত করে বলে ফেললেন, ‘এটা আমাদের মাথাব্যথা নয়। আমিরকে ফিরিয়েছেন তাঁর দেশের ক্রিকেট-সংশ্লিষ্টরা। তাঁরাই ভালো বলতে পারবেন।’ সূত্র: দ্য ইন্ডিয়ান এক্সপ্রেস।
