
ফেব্রুয়ারির ফিফা সভাপতি নির্বাচনের সময়ই এ দৃশ্য দেখা গেছে। অপ্রত্যাশিতভাবেই ফুটবল-বিশ্বের সর্বেসর্বা হয়ে গেছেন জিয়ান্নি ইনফান্তিনো। চ্যাম্পিয়নস লিগের ড্রয়ের কল্যাণে ইনফান্তিনো নামটা তবু বেশ পরিচিত ফুটবলামোদীদের কাছে, কিন্তু আলেকসান্দর সেফেরিনের ক্ষেত্রে তো সেটি বলারও জো নেই! গত বুধবার স্লোভেনিয়ার এই আইনজীবীকেই আগামী আড়াই বছরের জন্য সভাপতি নির্বাচিত করেছে উয়েফা। ২০১১ সাল থেকেই স্লোভেনিয়ার ফুটবল অ্যাসোসিয়েশনের সভাপতির দায়িত্বে থাকলেও দেশের বাইরে সেফেরিন খুব একটা পরিচিত ছিলেন না। উয়েফা সভাপতি নির্বাচনে দাঁড়াবেন—জুনে এ ঘোষণার পরই আলোচনায় আসেন তিনি। ফুটবল শক্তিতে পিছিয়ে থাকা পূর্ব ইউরোপ ও স্ক্যান্ডিনেভিয়ান দেশগুলোর সমর্থনেই শক্তিশালী প্রতিপক্ষের বিরুদ্ধে জয় এনে দিয়েছে সেফেরিনকে। তিনি হারিয়েছেন ডাচ প্রার্থী মাইকেল ফন প্রাগকে (৪২-১৩ ভোট)। দায়িত্ব পাওয়ার পর তাই উয়েফায় স্বচ্ছতা ও সমতা আনার কথা বলেছেন তিনি। যার প্রভাব পড়তে পারে চ্যাম্পিয়নস লিগেও। এএফপি।
