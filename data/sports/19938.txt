
সেঞ্চুরি করেই চলেছেন মোহাম্মদ আশরাফুল। ঢাকা প্রিমিয়ার লিগে নিজের চতুর্থ সেঞ্চুরিটি পেয়ে গেছেন। বিকেএসপিতে লিগের অবনমন ঠেকানোর ম্যাচে অগ্রণী ব্যাংক ক্রিকেট ক্লাবের বিপক্ষে ১০৩ রানে অপরাজিত ছিলেন। তাঁর সেঞ্চুরির সঙ্গে তাইবুর রহমানের ৮২ রানের ওপর দাঁড়িয়েই ৫০ ওভারে ৫ উইকেটে ২৪৬ রান তুলেছে কলাবাগান ক্রীড়া চক্র। আশরাফুলের এটি টানা দ্বিতীয় সেঞ্চুরি। গত ২০ মার্চ মোহামেডানের বিপক্ষে ১২৭ রান করেছিলেন।
লিগে সবচেয়ে বেশি সেঞ্চুরি তাঁরই। তিন সেঞ্চুরি করে আশরাফুলের পেছনে জাতীয় ক্রিকেট দলের লিটন দাস। টানা দুই সেঞ্চুরির আগে অগ্রণীর বিপক্ষেই তিনি একটি সেঞ্চুরি করেছিলেন। প্রথম সেঞ্চুরিটি ছিল প্রাইম দোলেশ্বরের বিপক্ষে।
লিগে চারটি সেঞ্চুরি পেলেও আশরাফুল যে খুব বেশি ধারাবাহিক, সেটা বলা যাবে না। তবে যেদিন তিনি উইকেটে থিতু হয়েছেন, সেদিন সেঞ্চুরি করেই থেমেছেন। সেঞ্চুরিগুলোর বাইরে তাঁর সর্বোচ্চ ইনিংস ৬৪ রানের, লিজেন্ড অব রূপগঞ্জের বিপক্ষে। একটিই ফিফটি। তৃতীয় সেরা ইনিংস ২৫ রানের। চতুর্থটি ১৬ রানের। তাঁর তালিকায় আছে তিনটি ‘শূন্য’ রানের ইনিংসও।
চার ইনিংসের তিনটিতে শূন্য মেরে দল থেকে বাদই পড়তে যাচ্ছিলেন। কোচ জালাল আহমেদ চৌধুরী বিশ্রামের সিদ্ধান্ত নিলে আশরাফুল আর এক ইনিংসে সুযোগ পাওয়ার অনুরোধ করেন। আর সেই ম্যাচেই সেঞ্চুরি করেন অগ্রণী ব্যাংকের বিপক্ষে। সর্বশেষ ৬ ইনিংসে তিন সেঞ্চুরি ও ষাটের ঘরের ওই ইনিংসটি।
আজ অগ্রণী ব্যাংকের বিপক্ষে টস জিতে ব্যাটিংয়ে নেমে কলাবাগান বিপদে পড়েছিল শুরুতেই। ৩৬ রানে ৩ উইকেট হারিয়ে ফেলা দলকে খাদের কিনার থেকে টেনে তোলেন আশরাফুল। তাঁর সঙ্গী ছিলেন তাইবুর। এই দুজন ১৬৩ রানের জুটি গড়ে দলকে নিয়ে যান মোটামুটি চ্যালেঞ্জিং সংগ্রহের দিকে। আশরাফুল ১০৩ রানের ইনিংসটি খেলেছেন ১৩৭ বলে। ৮টি বাউন্ডারি ও ২টি ছক্কায়। তাইবুরের ৮২, ১১৭ বলে ১০ বাউন্ডারিতে।
অগ্রণী ব্যাংকের পক্ষে ২ উইকেট নিয়েছেন সৌম্য সরকার। একটি করে উইকেট শফিউল ইসলাম, আল-আমিন হোসেন ও আবদুর রাজ্জাকের।




প্রিমিয়ার লিগে আশরাফুল




* সর্বোচ্চ চারটি সেঞ্চুরি করেছেন, লিটন দাসের সেঞ্চুরি তিনটি




* সর্বোচ্চ ৫৭টি চার মেরেছেন, দ্বিতীয় সর্বোচ্চ চার শাহরিয়ার নাফীসের (৫৪)




* ১২ ইনিংসে মোট রান ৫৬৩, গড় ৫৬.৩০




* বাংলাদেশি ব্যাটসম্যানদের মধ্যে তৃতীয় সর্বোচ্চ রান। ১৩ ইনিংসে নাঈম ইসলামের রান ৬১১, আবদুল মজিদের রান ৬০৯




* তিনটি শূন্যও মেরেছেন আশরাফুল। চার ইনিংসের ব্যবধানে এসেছিল এই তিন ডাক




* ফিফটি একটি




* প্রিমিয়ার লিগে খেলছেন কলাবাগানের হয়ে




