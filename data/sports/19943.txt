
জাতীয় দলের এক ক্রিকেটার দু-তিন দিন ধরেই বলছিলেন, ‘চ্যাম্পিয়নস ট্রফিতে আমরা যে গ্রুপে পড়েছি, শুনলে মাথা খারাপ হয়ে যাবে...।’আইসিসি ঘোষণা দেয়নি বলে ওই ক্রিকেটারও রহস্যটা রেখে দিয়েছিলেন। খুলে বলেননি গ্রুপে প্রতিপক্ষ কারা। কাল টুর্নামেন্ট শুরুর ঠিক এক বছর আগে আনুষ্ঠানিকভাবে গ্রুপিং ও ফিকশ্চার প্রকাশের পর দেখা গেল আসলেই শক্ত গ্রুপে বাংলাদেশ। ‘এ’ গ্রুপে বাংলাদেশের প্রতিপক্ষ নিউজিল্যান্ড, অস্ট্রেলিয়া ও স্বাগতিক ইংল্যান্ড। আগামী বছরের ১ জুন ওভালে ইংল্যান্ডের বিপক্ষে টুর্নামেন্টের উদ্বোধনী ম্যাচ খেলবে বাংলাদেশ।কঠিন গ্রুপে পড়েছেন মানলেও বাংলাদেশের ওয়ানডে অধিনায়ক মাশরাফি বিন মুর্তজার দর্শন পরিষ্কার, ‘প্রতিপক্ষ যে-ই থাকুক আমাদের ভালো খেলতে হবে।’ তবে চ্যাম্পিয়নস ট্রফির গ্রুপিং নিয়ে এখনই খুব বেশি ভাবতে চাইছেন না তিনি, ‘টুর্নামেন্টের এখনো এক বছর বাকি। এখনই এ নিয়ে ভাবার কিছু নেই। চ্যাম্পিয়নস ট্রফির আগেও আমাদের অনেক খেলা আছে। সেগুলোতেও ভালো খেলতে হবে।’ইংল্যান্ডের কন্ডিশনে যে দলগুলো সবচেয়ে বেশি সুবিধা পাবে, তারাই পড়েছে বাংলাদেশের গ্রুপে। প্রধান নির্বাচক ফারুক আহমেদ তাই দুশ্চিন্তা গোপন করলেন না, ‘উপমহাদেশের দলের বিপক্ষে খেলা হলে কন্ডিশনটা দুই দলের জন্যই সমান হতো। কিন্তু এখন সব প্রতিপক্ষই আমাদের চেয়ে বেশি সুবিধা পাবে।’ ফারুক তবু এখনই আশা হারাচ্ছেন না দুটি কারণে। প্রথমত, টুর্নামেন্টের আগে আয়ারল্যান্ডে স্বাগতিক দল ও নিউজিল্যান্ডের বিপক্ষে তিন জাতি সিরিজ খেলবে বাংলাদেশ। তাতে কন্ডিশনের সঙ্গে মানিয়ে নেওয়ার সুযোগ কিছুটা হলেও পাওয়া যাবে।আরেকটি কারণ, ওয়ানডেতে বাংলাদেশের পারফরম্যান্স। ‘শীর্ষ আটে থেকে চ্যাম্পিয়নস ট্রফিতে খেলার সুযোগ কিন্তু আমরা অর্জন করেছি। এটা এমনি এমনি আসেনি। আর আমাদের ছেলেরা জানে ওয়ানডেতে তারা এখন বেশ ভালো একটা দল। এটাও তাদের আত্মবিশ্বাস বাড়াবে’—বলেছেন প্রধান নির্বাচক।এ নিয়ে তৃতীয়বারের মতো চ্যাম্পিয়নস ট্রফির স্বাগতিক হবে ইংল্যান্ড। ১৮ দিনের টুর্নামেন্টে ওভাল, এজবাস্টন ও কার্ডিফে ম্যাচ হবে মোট ১৫টি। প্রতি গ্রুপের শীর্ষ দুই দল উঠবে সেমিফাইনালে। ফাইনাল হবে ১৮ জুন, ওভালে। গত বছরের ৩০ সেপ্টেম্বরের ওয়ানডে র্যা ঙ্কিংয়ের শীর্ষ আট দল খেলার সুযোগ পাচ্ছে এই টুর্নামেন্টে। ওই সময় বাংলাদেশ ছিল সাতে। চ্যাম্পিয়নস ট্রফিতে বাংলাদেশ সর্বশেষ খেলেছে ২০০৬ সালে।
