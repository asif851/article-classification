
‘নোংরা’ ওই উদযাপনের জন্য শেষ পর্যন্ত ক্ষমাই চাইতে হলো ইংলিশ ক্রিকেট বোর্ডকে। অ্যাশেজ বিজয়ের পর ওভালের পিচে কয়েকজন ইংলিশ ক্রিকেটারের মূত্রত্যাগের ঘটনাটি অস্ট্রেলীয় একটি সংবাদভিত্তিক ওয়েবসাইটে চাউর হওয়ার পর ‘ছি ছি’ সামাল দিতেই বোধহয় ক্ষমা চাওয়ার পথে হাঁটল ইসিবি। এক বার্তায় তারা জানিয়েছে, ‘অ্যাশেজ বিজয়ের পর ইংলিশ দলের ওই উদযাপন কাউকে খাটো করার জন্য নয়। যদি ওই উদযাপন কাউকে আঘাত দিয়ে থাকে, তাহলে আমরা সত্যিই দুঃখিত।’ অবশ্য এ ঘটনায় ইংলিশ ক্রিকেটারদের বিরুদ্ধে ইসিবি কোনো শাস্তিমূলক ব্যবস্থাও নেবে না বলে জানা গেছে।ইসিবির বার্তায় উল্লিখিত ওই ‘উদযাপন’টি আসলে কী ছিল, সেটা বলা হয়নি। আসলে অস্ট্রেলীয় ওই ওয়েবসাইটে ওভাল পিচে ইংলিশ ক্রিকেটারদের মূত্রত্যাগের খবরটি চাউর হলেও স্বীকার বা অস্বীকার কোনোটাই করেনি ইংলিশ কর্তৃপক্ষ। এমনকি অভিযোগ খণ্ডাতেও দেখা যায়নি কাউকে। ক্ষমা চাওয়ার বিষয়টিও ইংলিশ ক্রিকেট বোর্ড সেরে ফেলল মূত্রত্যাগ-সংক্রান্ত তথ্য উহ্য রেখেই।অ্যাশেজের শেষ টেস্টটি সাঙ্গ হওয়ার পর অস্ট্রেলিয়াকে ৩-০ ব্যবধানে হারানোর আনন্দের আতিশয্যে বেসামাল হয়ে পড়েছিলেন ইংলিশ ক্রিকেটাররা। আনন্দ করতে করতে ওভালের পিচে মূত্র ত্যাগ করে বসেন কয়েকজন ক্রিকেটার। ব্যাপারটি ধরা পড়ে সেখানে উপস্থিত অস্ট্রেলীয় সাংবাদিকদের চোখে। অস্ট্রেলিয়ার ওই ওয়েবসাইটের মাধ্যমে এই খবর প্রকাশিত হয়ে পড়লে নিন্দার ঝড় ওঠে চারদিকে। সূত্র: ক্রিকইনফো।
