
প্রচণ্ড বৃষ্টি হচ্ছে। মাঠে ঠিকমতো খেলা যাচ্ছে না! কোনো সমস্যা নেই, ছাদটা ঢেকে দিলেই হবে! সান্তিয়াগো বার্নাব্যুতে আর কয়েক বছর পর এমনই ব্যবস্থা থাকবে। আসলে পুরো স্টেডিয়ামটাই নতুন করে ঢেলে সাজানো হবে। ফ্লোরেন্তিনো পেরেজ তো আশা করছেন, ‘এই প্রকল্পটা আমরা যেমন চেয়েছিলাম সেটাই তুলে ধরছে। আমরা চাই সান্তিয়াগো বার্নাব্যু বিশ্বসেরা স্টেডিয়াম হোক, চাই এটা আধুনিক স্থাপত্যের একটা অন্যতম নিদর্শন হিসেবে বিবেচিত হোক।’রিয়াল মাদ্রিদের বর্তমান স্টেডিয়ামের আধুনিকায়নের কাজ শুরু হবে কিছুদিন পরই। এই কাজের দায়িত্ব পেয়েছে জার্মান প্রতিষ্ঠান জিএমপি আরকিটেকটেন ও কাতালান প্রতিষ্ঠান এলথ্রিফাইভ রিবাস।পুরো প্রকল্পের প্রাক্কলিত ব্যয় ৪০ কোটি ইউরো। সংস্কারকাজের পর স্টেডিয়ামের আসনসংখ্যা কত হবে সেটা জানাননি পেরেজ। তবে জানিয়েছেন, এটা শেষ হলে রিয়াল মাদ্রিদের বার্ষিক আয় প্রায় ৩০ শতাংশ বেড়ে যাবে। শোনা যাচ্ছিল, মাইক্রোসফট বা কোকাকোলার কাছে নামের স্বত্ব বিক্রি করতে পারে রিয়াল। তবে পেরেজ সেটা নিয়ে কোনো কথা বলেননি। ওয়েবসাইট।
