
এ মাসেই শেষ হওয়ার কথা বিসিবির সঙ্গে চন্ডিকা হাথুরুসিংহের দুই বছরের চুক্তি। তবে সাবেক শ্রীলঙ্কান ক্রিকেটারের সঙ্গে সম্পর্কচ্ছেদ এখনই হচ্ছে না বাংলাদেশের ক্রিকেটের। প্রধান কোচ হাথুরুসিংহেসহ জাতীয় দলের সব বিদেশি কোচিং স্টাফের চুক্তির মেয়াদই বাড়ানো হয়েছে ২০১৯ বিশ্বকাপ পর্যন্ত।বিসিবির পরিচালনা পর্ষদের সভায় আজ এটি ছাড়াও হয়েছে আরও অনেক গুরুত্বপূর্ণ সিদ্ধান্ত। অনুমোদন হয়েছে দল নির্বাচনে নির্বাচক কমিটি এবং নির্বাচক প্যানেল গঠনের সিদ্ধান্ত। সভা শেষ হওয়ার পর সংবাদ সম্মেলনে বোর্ড সভাপতি নাজমুল হাসান জানিয়েছেন, ‌‘তিন সদস্যের নির্বাচক প্যানেলে দল নির্বাচনের আগে ক্রিকেট পরিচালনা প্রধান, কোচ এবং ম্যানেজারের সঙ্গে বসে তাঁদের চাহিদাটা জানবেন। এরপর দল গঠন করে সেটা আমার কাছে পাঠানোর আগে তাতে সবার স্বাক্ষর নেওয়া হবে।'
ফারুক আহমেদের বর্তমান নির্বাচক প্যানেলেও পরিবর্তন আসছে একটি। ফারুক ও মিনহাজুল আবেদীনের সঙ্গে নতুন সদস্য হিসেবে যোগ দেবেন এত দিন জুনিয়র নির্বাচকের দায়িত্বে থাকা সাবেক ক্রিকেটার সাজ্জাদ আহমেদ। হাবিবুল বাশারকে দেওয়া হয়েছে মহিলা ক্রিকেটের নির্বাচকের দায়িত্ব। জুনিয়র নির্বাচক হিসেবে এহসানুল হকের সঙ্গে যোগ দেবেন হাসিবুল হাসান ও হান্নান সরকার।সভার অন্যান্য গুরুত্বপূর্ণ সিদ্ধান্তগুলোর মধ্যে আছে চতুর্থ বিপিএল শুরুর তারিখ নির্ধারণ। আগামী ৬ নভেম্বর থেকে শুরু হবে ঘরোয়া টি-টোয়েন্টির এই আসর। গত বিপিএলের ফ্র্যাঞ্চাইজি সিলেট সুপার স্টারসের কাছ থেকে পাওনা ৩-৪ কোটি টাকা আদায়ে আইনি পথে যাওয়ারও সিদ্ধান্ত নিয়েছে পরিচালনা পর্ষদ।এ ছাড়া বিসিবি পরিচালক জালাল ইউনুসকে প্রধান করে গঠিত হয়েছে চার সদস্যের বোলিং অ্যাকশন রিভিউ কমিটি। অনুমোদন হয়েছে তাদের কার্যপরিধিও।
