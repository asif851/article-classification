
শ্রীলঙ্কার বিপক্ষে তৃতীয় ম্যাচে হারার কারণ কী? ব্যাটিংয়ে ব্যর্থতা, টসে জিতে প্রথমে ফিল্ডিং নেওয়া নাকি পরিকল্পনা কাজে লাগাতে না পারা? মাশরাফি বিন মুর্তজা খুব সহজেই সব সমীকরণ মিলিয়ে দিলেন। তাঁর চোখে প্রথম দশ ওভারেই ম্যাচ হেরেছে বাংলাদেশ।
মাশরাফি যখন দশ ওভারের কথা বলছেন তখন দুই দলের দুই ইনিংসের দিকেই ইঙ্গিত ছিল তাঁর। এ ম্যাচে বাংলাদেশের ভুলটা কোথায় ছিল? মাশরাফির জবাব, ‘প্রথম দশ ওভারের ব্যাটিং ও প্রথম দশ ওভারের বোলিং।’ শ্রীলঙ্কার দুই ওপেনার প্রথম ১০ ওভারেই ৭৬ রান তুলে ফেলেছিলেন। ওটাই বড় ব্যবধান গড়ে দিয়েছে বলে মনে করেন বাংলাদেশ অধিনায়ক, ‘প্রথম দশ ওভারে দুই দলের বোলিং দেখুন। এ উইকেটে খুব ভালো ব্যাটিং করলেও সর্বোচ্চ ১ উইকেটে ৫০ করবে ভেবেছিলাম আমরা। দুই উইকেট ফেললে রানটা ৪০ এর মধ্যে থাকা উচিত ছিল। ৩৭ থেকে ৪৪ ওভারে আমরা রান আটকে ফেলেছিলাম। এটা শুরু থেকে হলে, শুরু থেকেই চাপ সৃষ্টি করতে পারলে হতো।’শ্রীলঙ্কা তবু খুব বেশি রান করতে পারেনি। বাংলাদেশের লক্ষ্যটা নিয়ে সন্তুষ্ট ছিলেন মাশরাফি, ‘ম্যাচের আগে যদি বলতেন, ২৬০-২৭০ তাড়া করতে হবে তাহলে আমরা খুশি থাকতাম। যেকোনো দিনেই এ উইকেটে ২৮০ তাড়া করা সম্ভব।’ কিন্তু তাড়া করতে নেমে মাত্র ১১ রানে ৩ উইকেট হারিয়েই ম্যাচ থেকে একপ্রকার ছিটকে গেছে বাংলাদেশ। মাশরাফির চোখে এটাই পার্থক্য হয়ে গেছে জয়-পরাজয়ের, ‘ওদের দুই পেসার ম্যাচ ঘুরিয়ে দিয়েছে। ১১ রানে ৩ উইকেট চলে গেলে কাজটা কঠিন হয়ে যায়। মিরাজ কিংবা টেল-এন্ডারদের ব্যাটিং দেখেন, তাহলেই বুঝবেন উইকেটে কিছুই ছিল না।’
 
 
