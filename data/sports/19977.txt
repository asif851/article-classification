

উসাইন বোল্ট গাইছেন, ​​ইয়োহান ব্লেক শরীর ঝাঁকিয়ে তাতে তাল দিচ্ছেন। যেহেতু জয় তাঁর জন্য অবধারিত, প্রতিটি ইভেন্টই গতিদানবের আনন্দের বিরাট উপলক্ষ। ১০০ মিটার রিলে ব্যতিক্রম হবে কেন? স্প্রিন্ট ডাবল হয়েছে কালই। অপেক্ষা ছিল ‘ট্রিপল ট্রিপলে’র। সেটিও হলো আজ। আর তাতে নতুন করে লেখা হলো বোল্ট-কীর্তি।
অ্যাথলেটিকসে রেকর্ড নয়টি সোনা জেতা কার্ল লুইস ও ফিন পাবো নুরমিকে ছুঁলেন বোল্ট। বেইজিং ও লন্ডনের পর অলিম্পিক ইতিহাসের মাত্র দ্বিতীয় দৌড়বিদ হিসেবে তিনটি ১০০ মিটার রিলে জিতলেন জ্যামাইকান স্প্রিন্টার। এর আগে এই ইভেন্টে তিনবার জিতেছেন শুধু যুক্তরাষ্ট্রের ফ্র্যাঙ্ক ওয়াইকফ (১৯২৮, ১৯৩২, ১৯৩৬)।১০০ মিটার রিলের দ্বিতীয় হিটে জাপানের পেছনে থেকে দ্বিতীয় হয়েছিল জ্যামাইকা। হিটে অবশ্য অংশ নেননি বোল্ট। ফাইনালে যেহেতু ‘বজ্রবিদ্যুৎ’ আছেন, ফলটাও গেছে উল্টে—৩৭.২৭ সেকেন্ড সময়ে প্রথম জ্যামাইকা। ৩৭.৬০ সেকেন্ড সময় নিয়ে জাপানের দ্বিতীয় হওয়াটা অবশ্য চমকজাগানিয়া। জাপানি স্প্রিন্টারদের আনন্দও হলো বাঁধনহারা! তবে তৃতীয় অবস্থান নিয়ে খানিকটা নাটক হলো। প্রথমে জানা যায়, ৩৭.৬২ সেকেন্ড সময় নিয়ে তৃতীয় যুক্তরাষ্ট্র। পরে অবশ্য নিয়ম ভঙ্গ করায় বাদ দেওয়া হয়েছে তাদের। ৩৭.৬৪ সেকেন্ড টাইমিংয়ে তৃতীয় হয়েছে কানাডা। এএফপি, রয়টার্স।
আরও পড়ুন:যে রেকর্ড কখনোই ভাঙবে না!
