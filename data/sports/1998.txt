
 
একটি নো বল কীভাবে ম্যাচের মোড় ঘুরিয়ে দেয়, সেটির সর্বশেষ উদাহরণ চ্যাম্পিয়নস ট্রফির ফাইনাল। পাকিস্তানের ইনিংসের চতুর্থ ওভারে ৩ রানেই কট বিহাইন্ড হয়ে গিয়েছিলেন ফখর জামান। ড্রেসিংরুমের দিকে হাঁটাও দিয়েছিলেন। তাঁকে ফিরিয়ে আনে বুমরার নো বল। পরে তো ম্যাচের ভাগ্যই গড়ে দিলেন পাকিস্তানি ওপেনার। ভারতীয় সমর্থকদের মধ্যে এখন আলোচনার কেন্দ্রে এই নো বল। আর সেটাই কী দারুণভাবে কাজে লাগাচ্ছে জয়পুর ট্রাফিক পুলিশ!ট্রাফিক সিগন্যালে রাস্তা পারাপারের সময় মানুষকে সচেতন করতে ব্যবহার করা হচ্ছে সামাজিক যোগাযোগমাধ্যমে ছড়িয়ে পড়া বুমরার নো বলের ছবি। ট্রাফিক নিয়ম অনুযায়ী জেব্রা ক্রসিং দিয়ে রাস্তা পার হন পথচারীরা। জেব্রা লাইন থেকে তাই পিছিয়ে দাঁড়িয়ে থাকার নির্দেশ দেওয়া হয় গাড়িকে।গাড়ি কতটা দূরত্বে থাকবে, সেটি সহজে বোঝাতে জয়পুর পুলিশ একটা ছবি পোস্ট করেছে টুইটারে। সেখানে দেখা যাচ্ছে, একপাশে জেব্রা ক্রসিং থেকে পিছিয়ে দাঁড়িয়ে থাকা গাড়ি। অন্যদিকে বুমরার নো বল ডেলিভারি। ছবির নিচে লেখা, ‘লাইন পেরিয়ে যাবেন না। জানেনই তো, লাইন পেরোনোর মূল্য কত চড়া হতে পারে!’ভুলের মূল্য যে কত বড় হয়, গাড়ির চালকেরা বুমরাকে জিজ্ঞেস করতে পারেন! সূত্র: টাইমস অব ইন্ডিয়া।
