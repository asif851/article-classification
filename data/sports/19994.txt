


বিশ্বকাপ বাছাইপর্বে ওয়েস্ট ইন্ডিজের হয়ে খেলবেন ক্রিস গেইল।
 পোলার্ড, নারাইন, রাসেল খেলবেন না বিশ্বকাপ বাছাইপর্বে।
দেশের প্রতিনিধিত্ব করার চেয়ে তাঁদের কাছে পিএসএলই বড়।

ক্রিস গেইল মানেই তো টি-টোয়েন্টির ‘ফেরিওয়ালা’। বিশ্বের এমন কোনো নামকরা ফ্র্যাঞ্চাইজি লিগ নেই যেখানে তাঁর ডাক পড়েনি। প্রতিটি আসরই নিজের মতো করে মাতিয়েছেন এই তারকা। তাঁকে অনুসরণ করে কাইরন পোলার্ড কিংবা সুনীল নারাইনরাও এখন টি-টোয়েন্টির বড় তারকা। চলছে পাকিস্তান সুপার লিগ (পিএসএল)। সেখানে পোলার্ড, নারাইনরা থাকলেও গেইল প্রাধান্য দিচ্ছেন দেশের প্রয়োজনকেই। ২০১৯ বিশ্বকাপ ক্রিকেটের বাছাইপর্বে ওয়েস্ট ইন্ডিজের স্কোয়াডে আছেন গেইল। ৫০ ওভারের ক্রিকেটের প্রথম দুটি বিশ্বকাপের চ্যাম্পিয়নরা এবার সরাসরি খেলার সুযোগ পাচ্ছে না। এটা একটা বড় বিপর্যয়ই। সেখান থেকে দলকে টেনে তুলতে দরকার পরীক্ষিত ক্রিকেটারদের। ক্যারিবীয় দ্বীপপুঞ্জে কী এমন ক্রিকেটারদের অভাব পড়েছে? মোটেই না, বরং পোলার্ড, নারাইন, রাসেল, ব্রাভোরা একসঙ্গে মাঠে নামা যেকোনো দলের জন্যই সমীহ তৈরিতে যথেষ্ট। কিন্তু বিশ্বকাপ বাছাইপর্বে ওয়েস্ট ইন্ডিজ সব তারকা ক্রিকেটারকে একসঙ্গে পাচ্ছে কোথায়? আছেন তো শুধু মারলন স্যামুয়েলস আর গেইল। বাকিদের কাছে তো দেশের চেয়ে পিএসএল বড়! অবিশ্বাস্য হলেও সত্য, ওয়েস্ট ইন্ডিজ ক্রিকেটকে বাছাইপর্ব থেকে উত্তরণের কোনো মাথাব্যথাই নেই পোলার্ড, নারাইন, ড্যারেন ব্রাভো ও আন্দ্রে রাসেলদের। একটা ফ্র্যাঞ্চাইজি লিগের জন্য তাঁরা বিশ্বকাপ বাছাইপর্বে দেশের হয়ে খেলবেন না!কিন্তু গেইল থাকছেন। ৪ মার্চ থেকে জিম্বাবুয়েতে অনুষ্ঠেয় ১০ দলের বাছাইপর্বে বিখ্যাত মেরুন জার্সিতে দেখা যাবে গেইলকে। সঙ্গে থাকবেন স্যামুয়েলসের মতো অভিজ্ঞ ব্যাটসম্যানও। টি-টোয়েন্টি ফ্র্যাঞ্চাইজি লিগ এ দুজন কম খেলেন না। কিন্তু দেশের ডাকই তাঁদের কাছে বড়, এমনটাই মনে করছেন ওয়েস্ট ইন্ডিজ অধিনায়ক জ্যাসন হোল্ডার, ‘আমি অবশ্যই ক্রিস ও মারলনের প্রশংসা করি। ওরা উইন্ডিজের হয়ে ভালো করে দেশকে বিশ্বকাপে খেলার সুযোগ করে দিতে চায়।’বিশ্বকাপ বাছাইপর্বে পাঁচ দল করে দুটি গ্রুপের মধ্যে ওয়েস্ট ইন্ডিজ পড়েছে ‘এ’ গ্রুপে। সেখানে তাদের চার প্রতিপক্ষ আয়ারল্যান্ড, সংযুক্ত আরব আমিরাত, পাপুয়া নিউগিনি ও হল্যান্ড। বাছাইপর্ব থেকে দুটি দল জায়গা পাবে ২০১৯ বিশ্বকাপের চূড়ান্তপর্বে।
