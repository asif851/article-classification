
গোল দেওয়ার মতো কোনো ফুটবলার নেই দলে—কয়েক মৌসুম ধরে আবাহনী ক্লাবে কান পাতলেই এমন হাহাকার শোনা যেত। স্বাধীনতা কাপের প্রথম ম্যাচে ফেনী সকারের সঙ্গে ১-১ গোলে ড্রয়ের পর অনেকে ভেবেছিলেন, এবারও সেই আক্ষেপ তাদের সঙ্গী হচ্ছে। কিন্তু কাল নিজেদের দ্বিতীয় ম্যাচে কী দারুণভাবেই না জ্বলে উঠল আবাহনী! ১০ জনের দল হয়ে পড়া বিজেএমসিকে ৫-০ গোলে বিধ্বস্ত করেছে আকাশি-নীল দলটি। দুটি করে গোল করেছেন কামারা ও সানডে। অন্য গোলটি লি টাকের।এ মৌসুমে ইংলিশ ফুটবলার লি টাকের সঙ্গী হয়েছেন নাইজেরিয়ার সানডে সিজোবা ও সেনেগালের কামারা সারবা। এই ত্রয়ীর আগুনেই কাল পুড়ে ছাই হলো বিজেএমসি। আবাহনীর এমন রুদ্রমূর্তি গত মৌসুমে কমই দেখা গেছে। আবাহনী গ্যালারিতে দাঁড়িয়ে ম্যাচ শেষে যাঁরা কর্মকর্তাদের গালাগালি করেন, সেই সমর্থকেরাই কাল খেলার পর দাঁড়িয়ে রইলেন অনেকক্ষণ। মাঠে ঢুকে দলের ফুটবলারদের পেছন পেছন হেঁটে কয়েকজন ড্রেসিংরুম পর্যন্তও গেলেন।লি টাক কাল নিজে গোল করেছেন, করিয়েছেন। ২৩ মিনিটে তাঁর গোলেই প্রথমে এগিয়ে যায় আবাহনী। ২৮ মিনিটে লির নেওয়া কর্নার থেকে উড়ে আসা বলে মাথা ছুঁয়ে ব্যবধান বাড়ান কামারা। ৫০ মিনিটে লাল কার্ড দেখে মাঠ ছাড়েন বিজেএমসির মিডফিল্ডার স্যামসান ইলিয়াসু। সংখ্যাগত সুবিধা পেয়ে আরও আক্রমণাত্মক আবাহনী ৬৭ মিনিটে কামারার আরেকটি দর্শনীয় হেডে স্কোর করে ৩-০। ৮৪ ও ৮৯ মিনিটে গোল করেছেন সানডে।শেখ জামালের কষ্টের জয়: ব্রাদার্সের সঙ্গে শেষ ম্যাচে দাপুটে জয় পাওয়া শেখ জামাল ধানমন্ডি ক্লাব কাল গ্রুপ পর্বের তৃতীয় ম্যাচে উত্তর বারিধারার সঙ্গে আত্মঘাতী গোলে জিতেছে। এটি তাদের টানা তৃতীয় জয়।চৈত্রের প্রচণ্ড গরমে এমনিতেই হাঁসফাঁস অবস্থা ছিল ফুটবলারদের। গরমে ফুটবলারদের মাঠে দাঁড়িয়ে থাকতে দেখা গেছে। যা একটু খেলেছেন ওয়েডসন। হাইতিয়ান এই ফরোয়ার্ড দুটি দারুণ সুযোগও পেয়েছিলেন। কিন্তু দুটি শটই ক্রসবারে লেগে ফিরেছে। ম্যাচের ২০ মিনিটে লিঙ্কনের ক্রস বারিধারার ডিফেন্ডার মনিরের গায়ে লেগে ঢোকে জালে।উত্তর বারিধারাই জয় নিয়ে মাঠ ছাড়তে পারত। কিন্তু ফরোয়ার্ডদের ব্যর্থতায় সেটা হয়ে ওঠেনি। ৪৩ মিনিটে শেখ জামাল গোলরক্ষক হিমেলকে একা পেয়েও গোল করতে পারেনি বারিধারার ফরোয়ার্ড ফয়সাল আহমেদ শিতুল। ৮৯ মিনিটে সবুজের ক্রসে আলমগীর শুধু মাথা ছোঁয়াতে পারলেই গোল হতো। কিন্তু বলের লাইনেই তিনি যেতে পারেননি। ম্যাচ শেষে শেখ জামাল কোচ শফিকুল ইসলাম মানিক এটিকে বললেন সৌভাগ্যপ্রসূত জয়, ‘আজকের ম্যাচে ভাগ্য আমাদের পক্ষে ছিল।’আগামীকাল রাতে এএফসি কাপে খেলতে মালয়েশিয়া যাবে শেখ জামাল। ১২ এপ্রিল মালয়েশিয়ার লিগ চ্যাম্পিয়ন সেলাঙ্গর এফসির সঙ্গে তাদের খেলা।আজকের খেলা: ফেনী সকার-আরামবাগ, ব্রাদার্স-মুক্তিযোদ্ধা (বিকেল ৪টা ও সন্ধ্যা ৬-৩০ মি., বঙ্গবন্ধু স্টেডিয়াম)
