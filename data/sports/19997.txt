
বাংলাদেশ দলে মাহমুদউল্লাহ পা রেখেছিলেন অফ স্পিনিং অলরাউন্ডার হিসেবে। অভিষেক টেস্টে ইনিংসে পাঁচ উইকেট, আশা জাগানিয়া শুরু ছিল তাঁর। তবে সে প্রত্যাশা পূরণ হয়নি। ৩৩ টেস্ট খেলেও এখনো চল্লিশ উইকেট পাননি (৩৯)। ১৪৫ ওয়ানডের ১১৫ ইনিংসে ৭০ কিংবা ৫৮ টি-টোয়েন্টিতে ২২ উইকেট তাঁর বোলিং সত্তার পুরোটা তুলে ধরে না। অথচ পরিস্থিতির দাবি মেনে প্রতিপক্ষের রানের চাকা আটকে রাখা কিংবা ঘূর্ণিতে ধসিয়ে দেওয়ার কাজটা যে মাহমুদউল্লাহ বেশ পারেন, গত বিপিএলেই দেখা গেছে। 
চিটাগং ভাইকিংস ও রাজশাহী কিংসের বিপক্ষে ইনিংসের শেষ ওভারে ৩ উইকেট তুলে নিয়ে দলকে দুর্দান্ত দুটি জয় এনে দিয়েছিলেন মাহমুদউল্লাহ। বিপিএলে এমন অসাধারণ বোলিংয়ের পর গত ছয় মাসে আন্তর্জাতিক ক্রিকেটে খুব একটা বল হাতে নেওয়ার সুযোগ হয়নি তাঁর। গত ডিসেম্বর থেকে এখন পর্যন্ত যে ১৪টি ওয়ানডে খেলেছেন, মাত্র পাঁচ ম্যাচে ৭ ওভার বোলিংয়ের সুযোগ পেয়েছেন। উইকেট পাননি একটিও। এই সময়ে খেলা পাঁচটি টি-টোয়েন্টিতে ৬ ওভার বোলিং করে উইকেট পেয়েছেন মাত্র ১টি। একাদশে কখনো দুজন বাঁহাতি বিশেষজ্ঞ স্পিনার খেলেছেন। কখনো নাসির হোসেন, মেহেদী হাসান মিরাজ বা মোসাদ্দেক হোসেনের মতো অফ স্পিনার থাকায় বোলিংয়ের খুব একটা সুযোগ মেলেনি মাহমুদউল্লাহর। তবে এ নিয়ে আফসোস নেই তাঁর। বরং দলের প্রয়োজনে বল তুলে নিতে নিজেকে সব সময় তৈরি রাখেন মাহমুদউল্লাহ, ‘আমি সব সময়ই প্রস্তুত থাকি। বাংলাদেশ দলের জন্য যখন আমাকে যে দায়িত্ব দেওয়া হয়, চেষ্টা করি সেটা ঠিকঠাক পালনের জন্য। যেহেতু বলছেন বিপিএলে ভালো বোলিং করেছি, চেষ্টা করি যতটা পারা যায় দলে অবদান রাখতে।’ বোলিংয়ে অনিয়মিত হলেও ব্যাটিংয়ে দলের অন্যতম ভরসা মাহমুদউল্লাহ। কিন্তু সেখানেও নির্দিষ্ট পজিশনে খেলার সুযোগ নেই তাঁর। মাঝে চারে থিতু হলেও এখন খেলছেন ছয় কিংবা সাতে। অবধারিতভাবে এখানেও প্রশ্ন উঠছে—‘মাহমুদউল্লাহ কেন এত নিচে’? দলে কি তাঁর বর্তমান ভূমিকা ‘ফিনিশার’ হয়ে খেলা?  যত প্রশ্ন হোক, মাহমুদউল্লাহর কাছে দলের প্রয়োজনই শেষ কথা, ‘আমাকে যে ভূমিকা রাখতে বলা হবে, সেটা করব। আমার কাছে দল আগে। দলের চেয়ে গুরুত্বপূর্ণ আর কিছু হতে পারে না। দলের জন্য যেকোনো পজিশনে খেলতে বলা হোক...এখন যেখানে খেলছি, সেখানে ভালো করাটা আমার কাছে গুরুত্বপূর্ণ।’
