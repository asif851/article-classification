
বৃষ্টির বাধায় আজ শেষ হতে পারল না প্রিমিয়ার লিগের কলাবাগান ক্রীড়া চক্র ও কলাবাগান ক্রিকেট একাডেমির ম্যাচটি। ম্যাচের বাকি অংশ কাল রিজার্ভ ডেতে হবে। তার আগে ৭ ওভারে ১৩ রানে ২ উইকেট নিয়ে আলো ছড়িয়েছেন মাশরাফি বিন মুর্তজা।একাডেমির ইনিংসের ১৫তম ওভারে ঝুম বৃষ্টি নামে মিরপুর শেরেবাংলা স্টেডিয়ামে। খেলা বন্ধ হয়ে যায় ওখানেই। বৃষ্টির পানিতে মাঠ প্রায় ডুবুডুবু। দিনের খেলা বাতিল করে দেন আম্পায়াররা। খেলা বন্ধ হওয়ার আগ পর্যন্ত বিপদেই ছিল একাডেমি। ১৪.২ ওভারে ৪ উইকেটে রান মাত্র ৩৫।ইনিংসের তৃতীয় ওভারের প্রথম বলে ওপেনার ইরফান শুক্কুরকে তাসামুলের ক্যাচ বানিয়ে শুরুটা করেন দেওয়ান সাব্বির। পরের ওভারেই মাশরাফির আঘাত যতিন সাক্সেনাকে কট বিহাইন্ড করে।আবদুর রাজ্জাকের বলে মাহমুদুল হাসান এলবিডব্লিউ হওয়ার আগে মাশরাফির বলে উইকেটের পেছনে ক্যাচ দিয়েছেন মাইশুকুরও। ৮, ১৪, ৩৩ আর ৩৫ রানে পড়েছে একাডেমির চার উইকেট। দুই অপরাজিত ব্যাটসম্যান মেহেদী হাসান ও তাপস ঘোষের লড়াইটা কাল মূলত হবে ধ্বংসের হাত থেকে দলকে রক্ষা করার।
