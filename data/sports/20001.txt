
অ্যান্টিগার স্যার ভিভিয়ান রিচার্ডস স্টেডিয়ামের উইকেট রান তোলার জন্য যে খুব আদর্শ ছিল, সেটি বলা যাবে না। টসে হেরে ব্যাট করতে নেমে প্রথম ৪০ ওভারে ভারতের মতো ব্যাটিং শক্তির মাত্র ১৫২ রান তোলা, সেটিরই প্রমাণ। কিন্তু সেই উইকেটেই শেষ ১০ ওভারে ঝড় তুললেন মহেন্দ্র সিং ধোনি আর কেদার যাদব। এই সময় দারুণ গতিতে ঘুরল স্কোরবোর্ডের চাকা। রান উঠল ১০০। হাল জমানায় হরহামেশাই তিন শ করা ভারতের জন্য ২৫১ রানটাকে খুব বেশি মনে হচ্ছিল না। কিন্তু ওয়েস্ট ইন্ডিজ সেই ২৫১ রানই তাড়া করতে পারল না স্পিনারদের দাপটে—কুলদীপ যাদব আর রবিচন্দ্রন অশ্বিন দুজনেই তুলে নিলেন ৩টি করে উইকেট। পাশাপাশি হার্দিক পান্ডিয়ার ২ উইকেট। ক্যারিবীয়রা শেষ ১৫৮ রানেই। ৯৩ রানের বড় জয় নিয়ে ৫ ম্যাচের ওয়ানডে সিরিজে ২-০ ব্যবধানে এগিয়ে গেল বিরাট কোহলির দল।উইকেট ব্যাটিংয়ের জন্য যে খুব ভালো ছিল না, সেটা বোঝা যাবে অজিঙ্কা রাহানে কিংবা যুবরাজ সিংদের ব্যাটিং-পরিসংখ্যান দেখেই। রাহানে ৭২ রানের ইনিংস খেললেও বল খেলেছেন ১১২। যুবরাজ ৫৫ বলে করেন ৩৯। কোহলি আউট হন ২২ বলে ১১ রান করে। ওপেনিংয়ে শিখর ধাওয়ান আগেই ফেরেন ৬ বলে ২ রান করে।এমন একটা পরিস্থিতিতে ধোনির ব্যাট জ্বলল দুর্দান্তভাবেই। তিনি ৭৮ রানে অপরাজিত থাকেন ৭৯ বল খেলে—৪টি চার আর ২টি ছক্কা ছিল তাঁর ইনিংসে। কেদার যাদবও ভালো করেছেন। মাত্র ২৬ বলে ৪০ রান করেন তিনি।২৫১ রানকে মামুলি মনে করেছিলেন যাঁরা, তাঁরা কুলদীপ ও অশ্বিনের দাপটে মুখ লুকাতে বাধ্য। ক্যারিয়ারের শুরুটাকে স্বপ্নের মতোই মনে হচ্ছে কুলদীপের কাছে। ক্যারিয়ারের প্রথম দুই ওয়ানডেতে তিনি তুলে নিয়েছেন ৬ উইকেট। কাল অ্যান্টিগাতে ৪১ রানে নিয়েছেন ৩ উইকেট।অশ্বিনও ৩ উইকেট পেয়েছেন। ১০ ওভারে খরচ করেছেন মাত্র ২৮ রান—ম্যাচ তো এখানেই শেষ। ওয়েস্ট ইন্ডিজের পক্ষে সর্বোচ্চ ৪০ করেছেন জেসন মোহাম্মদ। ৩০ রান এসেছে রোভমান পাওয়েলের ব্যাট থেকে। এ ছাড়া ২৪ করেছেন শাই হোপ, কাইল হোপের ব্যাট থেকে এসেছে ১৯। সূত্র: এএফপি
