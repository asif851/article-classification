
বাছাইপর্বের শেষ মঞ্চে এসে ভীষণ জমে উঠেছে লাতিন আমেরিকান পয়েন্ট টেবিলের লড়াই। শীর্ষ দল ব্রাজিল বিশ্বকাপে খেলা নিশ্চিত করেছে অনেক আগেই। রাশিয়ায় সরাসরি খেলার সুযোগ পেতে বাকি তিনটি স্থানের জন্য লড়াই জমবে টেবিলের বাকি শীর্ষ পাঁচ দলের মধ্যে। দ্বিতীয় উরুগুয়ের (২৮ পয়েন্ট) সঙ্গে ষষ্ঠ আর্জেন্টিনার (২৫ পয়েন্ট) যে মাত্র ৩ পয়েন্টের ব্যবধান!
টেবিলে সমান ২৬ পয়েন্ট নিয়ে যথাক্রমে তৃতীয় ও চতুর্থ চিলি এবং কলম্বিয়া। পঞ্চম পেরু ও ষষ্ঠ আর্জেন্টিনার সংগ্রহ সমান ২৫ পয়েন্ট। শীর্ষ ছয় দলই আজ (বাংলাদেশ সময় ভোরে) শেষ ম্যাচ খেলতে মাঠে নামছে। অর্থাৎ প্রতিটি ম্যাচের ফলাফল প্রভাব রাখবে ব্রাজিল বাদে শীর্ষ বাকি পাঁচ দলের ভাগ্য নির্ধারণে। জমজমাট এই সমীকরণে সবচেয়ে বেশি প্রশ্ন উঠেছে ব্রাজিল-চিলি ম্যাচ নিয়ে। চিরপ্রতিদ্বন্দ্বী আর্জেন্টিনাকে বাছাইপর্ব থেকেই বাড়ি পাঠাতে ব্রাজিল ম্যাচটা দিতে পারে বলে গুঞ্জন। কিন্তু তা মনে করেন না চিলি অধিনায়ক ক্লদিও ব্রাভো।সাও পাওলোয় ব্রাজিলের বিপক্ষে জয় ছাড়া অন্য যেকোনো ফল চিলিকে বিপদে ফেলে দেবে। ব্রাজিলের কাছে চিলি হেরে গেলে লাভ হবে আর্জেন্টিনার। এমন সমীকরণের মুখোমুখি হয়ে তিতের দল ম্যাচটা ছেড়ে দিলে কিন্তু ব্রাজিলের কোনো লোকসান নেই। কারণ, ছয় মাস আগেই রাশিয়া বিশ্বকাপের টিকিট নিশ্চিত করেছে ব্রাজিল। চিরপ্রতিদ্বন্দ্বী আর্জেন্টিনার বিপদ বাড়াতে ব্রাজিল কী কৌশল নেয়, সেটাই দেখার।তবে চিলি অধিনায়ক ব্রাভো বলছেন, ‘ওরা আমাদের ছেড়ে দিয়ে খেলবে এমন কোনো চুক্তি হয়নি। সেটা ঘটবেও না। ব্রাজিল আমাদের কোনো কিছু উপহার দিতে যাচ্ছে না। এটা ওদেরও শেষ ম্যাচ।’ ব্রাজিল শেষটা জয় দিয়ে টানতে চাইবে বলেই মনে করেন ব্রাভো।টানা পরাজয়ের পর গত ম্যাচে ইকুয়েডরকে হারিয়ে বিশ্বকাপে সরাসরি খেলার আশা বাঁচিয়ে রেখেছে চিলি। তবে টানা দুবারের কোপা আমেরিকা চ্যাম্পিয়নরা ঘরের বাইরে ব্রাজিলকে কখনো হারাতে পারেনি। গত দুই বিশ্বকাপ বাছাইপর্বে ব্রাজিলের মাঠে খেলে ৯ গোল হজম করে গেছে তারা। এসব পরিসংখ্যানে ব্রাভো কাতর নন, ‘আগের ম্যাচটা জিতে ভালো হয়েছে। আমাদের দলে কিছু খেলোয়াড় আছে, যারা ব্রাজিলকে কাঁপিয়ে দিতে পারে।’ব্রাভোর সেসব ‘সক্ষম’ খেলোয়াড়দের মধ্যে আরতুরো ভিদাল ছিলেন অন্যতম। আর্জেন্টিনার জন্য সুসংবাদ, ব্রাজিলের বিপক্ষে ম্যাচটা ভিদাল খেলতে পারছেন না নিষেধাজ্ঞার জন্য! তবে আর্জেন্টিনা যেকোনো সুখবরই নিজেদের করে নিতে পারছে না! সূত্র: রয়টার্স।




বাছাই পর্বে ব্রাজিলে চিলি




ভেন্যু


তারিখ


ম্যাচের ফল



মারাকানা, রিও

১৪ মার্চ ১৯৫৪


ব্রাজিল ১-০ চিলি




মারাকানা, রিও


৩ সেপ্টেম্বর ১৯৮৯


ব্রাজিল ২-০ চিলি




কুরিতিবা


৭ অক্টোবর ২০০১


ব্রাজিল ২-০ চিলি




মানে গারিঞ্চা, ব্রাসিলিয়া


৪ সেপ্টেম্বর ২০০৫


ব্রাজিল ৫-০ চিলি




সালভাদর


৯ সেপ্টেম্বর ২০০৯


ব্রাজিল ৪-২ চিলি




