
মহাকাব্যিক এ ম্যাচটা কেউই ভুলবেন না। প্রথম লেগে ৪-০ গোলে পিছিয়ে থাকা বার্সেলোনা দ্বিতীয় লেগে ৬-১ গোলে জিতে উঠে গেছে চ্যাম্পিয়নস লিগের কোয়ার্টার ফাইনালে। কিন্তু এমন একটা ম্যাচের কলঙ্ক হয়ে আছেন ডেনিস আয়তেকিন। জার্মান এই ভদ্রলোকই সেদিন ম্যাচটা পরিচালনার দায়িত্ব পেয়েছিলেন। আর ম্যাচে দেওয়া তাঁর কিছু সিদ্ধান্ত ম্যাচের ভাগ্য কতটা বদলেছে এ নিয়ে বিতর্ক থাকতে পারে। তবে সেসব সিদ্ধান্তের কারণে নিজের ভাগ্যটাই বদলে যেতে পারে আয়তেকিনের!
চ্যাম্পিয়নস লিগ ও ইউরোপা লিগের ম্যাচ রেফারিদের দায়িত্ব বণ্টনের ভারটা পিয়েরলুইজি কলিনার কাঁধে। উয়েফার রেফারিং প্রধান নির্ধারণ করবেন আয়তেকিন আগামী কিছুদিন আর কোনো বড় ম্যাচের দায়িত্ব পান কি না। তবে এখনো পর্যন্ত যে ইঙ্গিত পাওয়া যাচ্ছে, এ মৌসুমে হয়তো আর কোনো ম্যাচের দায়িত্ব পাবেন না এই জার্মান রেফারি। কিছুদিন সাইডলাইনে দাঁড়িয়ে থাকাটাই হয়তো ভাগ্যে আছে তাঁর।আয়তেকিনের এত বড় শাস্তির কারণ বার্সার পাওয়া দ্বিতীয় পেনাল্টি। রিপ্লেতে দেখা গেছে, ব্রাজিলিয়ান ডিফেন্ডার মার্কিনহোসের সঙ্গে আলতো ছোঁয়া লেগেছিল লুইস সুয়ারেজের। তাতেই ডাইভ দিয়ে পড়ে যান সুয়ারেজ। যতটা না ফাউল হয়েছে, সুয়ারেজ তার চেয়ে বেশি পরিস্থিতির ফায়দা লুটেছেন।সে পেনাল্টি থেকে বার্সেলোনার পঞ্চম গোল করেন নেইমার। এই পেনাল্টি নিয়ে সমালোচনা হচ্ছে এরপর থেকেই। তবে কড়া মন্তব্যে লার্স ল্যাজেরব্যাকের ধারেকাছেও কেউ যেতে পারেননি। এই বিখ্যাত সুইডিশ কোচের কাছে এমন একটা ম্যাচে এ সিদ্ধান্ত মানা যায় না, ‘এটা খুব বাজে ব্যাপার হলো যে এমন ম্যাচের ভাগ্য একটা ডাইভই নির্ধারণ করে দিল। ফুটবল বিশ্বের জন্য আমার খারাপ লাগছে। আমার খুব রাগ হয়েছে। এটা তো সুয়ারেজ-নাটক হলো! গোলের পাশে আমরা তাহলে রেফারি কেন রাখছি, যদি এটাই দেখতে না পায়?’ফিফা সভাপতি জিয়ান্নি ইনফান্তিনো অবশ্য এ বিতর্কে জড়াতে চান না। এমন একটা মুহূর্ত উপভোগ করাটাই আপাতত গুরুত্ব পাচ্ছে তাঁর কাছে, ‘একটা অসাধারণ ম্যাচ দেখলেন সবাই। এটা দেখিয়ে দিল ফুটবল আসলে কতটা দুর্দান্ত খেলা।’ সূত্র: মার্কা।
