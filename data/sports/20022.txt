
মেয়েদের টি-টোয়েন্টি এশিয়া কাপে নিজেদের তৃতীয় ম্যাচে নেপালকে উড়িয়ে দিয়েছে বাংলাদেশ। আজ ব্যাংককের এশিয়ান ইনস্টিটিউট অব টেকনোলজি মাঠে অনুষ্ঠিত ম্যাচে বাংলাদেশ জিতেছে ৯২ রানে।প্রথমে ব্যাট করে নির্ধারিত ২০ ওভারে বাংলাদেশের ৪ উইকেটে করা ১৩৩ রানের জবাবে নেপাল গুটিয়ে যায় মাত্র ৪১ রানেই। বাংলাদেশের পক্ষে সর্বোচ্চ রান নিগার সুলতানার—৩৯। সানজিদা ইসলাম করেছেন ৩৫। এ ছাড়া শিলা শারমিন ১৯ ও রুমানা আহমেদের ব্যাট থেকে এসেছে ১৭ রান।১৩৪ রানের লক্ষ্যে ব্যাট করতে নেমে ন্যূনতম লড়াইও করতে পারেনি নেপালের মেয়েরা। বাংলাদেশের লেগ স্পিনার ফাহিমা খাতুন মাত্র ৮ রান দিয়ে তুলে নেন ৪ উইকেট। নাহিদা আকতার ২ রানে নিয়েছেন ২ উইকেট। পাশাপাশি সুরাইয়া আমিন, রুমানা আহমেদ, জাহানারা আলম ও পান্না ঘোষ একটি করে উইকেট নিয়েছেন। নেপালের সিতা রানা মারগারের ১৫ রান ছাড়া নেপালের কেউ দুই অঙ্ক ছুঁতে পারেননি।
