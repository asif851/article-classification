
রিয়াল-বায়ার্ন ম্যাচে ভিক্টর কাসাইয়ের রেফারিং সমালোচনার ঝড় তুলেছে সর্বত্র। কার্লো আনচেলত্তি আর তাঁর শিষ্যরা তো শেষেই ধুয়ে দিয়েছেন তাঁকে। বিশ্বজোড়া সংবাদমাধ্যমও মুখর এই রেফারির ভুল সিদ্ধান্ত নিয়ে। কাসাইয়ের ওপর খেপেছেন বায়ার্ন মিউনিখের কোচ আনচেলত্তির স্ত্রী মারিয়ান বারেনাও! কাসাইয়ের দিকে সমালোচনার তির ছুড়তে বারেনা বেছে নিয়েছেন সামাজিক যোগাযোগের মাধ্যম ইনস্টাগ্রামকে। একজন ফুটবল কোচের জীবনসঙ্গিনী। ফুটবলটাও সে কারণে হয়তো ভালোই বোঝেন। তাঁর কথায় বোঝা গেল এটিই, ‘গত রাতের (মঙ্গলবার রাতে) ম্যাচে রেফারিং ছিল লজ্জাজনক। এই পর্যায়ের একটি ম্যাচে এমন রেফারিং কাম্য নয়। সময় এসেছে ফুটবলে ভিডিও প্রযুক্তি ব্যবহারের।’ম্যাচটিতে চোখে লাগার মতো তিনটি ভুল সিদ্ধান্ত দিয়েছেন রেফারি। প্রথমটি ৮৪ মিনিটে। কোয়ার্টার ফাইনালের প্রথম লেগে নিজেদের মাঠে ২-১ গোলে হারা বায়ার্ন তখন রিয়ালের মাঠে একই ব্যবধানে এগিয়ে ছিল। দুই লেগ মিলিয়ে লড়াইয়ে তখন ৩-৩ গোলে সমতা। বায়ার্নের মিডফিল্ডার আর্তুরো ভিদালকে দ্বিতীয় হলুদ কার্ড দেখান রেফারি। ফলে লাল কার্ড দেখে মাঠ ছাড়তে হয় চিলির এই তারকাকে। টিভি রিপ্লেতে অবশ্য দেখা গেছে অবিচারেরই শিকার হয়েছেন ভিদাল।দ্বিতীয় ও তৃতীয় ভুলটি অতিরিক্ত সময়ে করা ক্রিস্টিয়ানো রোনালদোর দুটি গোলকে ঘিরে। টিভি রিপ্লেতে দেখা গেছে গোল দুটি এসেছে অফসাইড থেকে। ম্যাচটি শেষ পর্যন্ত ৪-২ গোলে জিতে রিয়াল। প্রথম লেগটা ২-১ গোলে জিতেছিল তারা। সূত্র: মার্কা
