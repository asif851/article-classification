
আ-ট মাস! সময়ের হিসাবে খুব বেশি হয়তো নয়। তবে নামটা বিরাট কোহলি বলেই সময়ে দৈর্ঘ্য বড়ই মনে হবে। ওয়ানডেতে যিনি ছুটছিলেন দুরন্ত গতিতে, সেঞ্চুরির পর সেঞ্চুরিতে পেয়েছিলেন ‘রান মেশিনে’র তকমা, সেই কোহলির কাছে তিন অঙ্ক হয়ে গিয়েছিল অজানা রহস্য। 
সেই ফেব্রুয়ারিতে বিশ্বকাপে পাকিস্তানের বিপক্ষে সর্বশেষ ওয়ানডে সেঞ্চুরি পেয়েছিলেন। ওয়ানডেতে সেঞ্চুরির দেখা নেই আট মাস। ১৩ ইনিংসের পর পেলেন সেঞ্চুরির দেখা । ৩৮তম ওভারে অ্যারন ফাঙ্গিসোকে লং-অন দিয়ে উড়িয়ে মেরে ২৩তম ওয়ানডে সেঞ্চুরির পর কোহলির উদাযপনটা হলো দেখার মতো। দুই হাতের পেশি দেখালেন। যেন বলতে চাইলেন, ‘শক্তি আমার এতটুকু কমেনি!’ চেন্নাইয়ে দক্ষিণ আফ্রিকার বিপক্ষে সিরিজের চতুর্থ ওয়ানডেতে কোহলির সেঞ্চুরিতে ভারতের রান ৮ উইকেটে ২৯৯। তবে সংগ্রহটা আরও বড় হতে পারত। শেষ চার ওভারে প্রোটিয়াদের দুর্দান্ত বোলিংয়ে মাত্র ১৮ রান করতে পেরেছে ভারত। মাত্র ৩৫ রানে দুই উইকেট পড়লেও দলকে কক্ষপথে ফেরাতে অজিঙ্কা রাহানে ও সুরেশ রায়নার সঙ্গে কোহলি গড়েন দুটি কার্যকর জুটি। কোহলি-রাহানের তৃতীয় উইকেটে আসে ১০৪ ও কোহলি-রায়নার চুতর্থ উইকেটে ১২৭ রান। ডেল স্টেইনের বলে আউটের আগে রায়না করেন ৫৩। আর কোহলির ব্যাট থেকে আসে ১৩৮ রানের ঝলমলে ইনিংস। কোহলি ফিরে যাওয়ার পর আকস্মিকভাবে রানের চাকা আটকে যায় ভারতের। ৪৯তম ওভারে হ্যাটট্রিকের সুযোগ পেয়েছিলেন রাবাদা। সেঞ্চুরির জন্য কোহলির এর চেয়ে বড় অপেক্ষাও করতে হয়েছে। প্রথম সেঞ্চুরির দেখা পেতে লেগেছিল ১২ ইনিংস। তবে সবচেয়ে বড় অপেক্ষা করতে হয়েছে ২০১১ সালে। বিশ্বকাপে বাংলাদেশের বিপক্ষে সেঞ্চুরির পর দ্বিতীয়টি পেতে অপেক্ষা করতে হয়েছিল ১৭ ইনিংস। সেঞ্চুরির পর সেঞ্চুরি করার নিদর্শনও রয়েছে। ২০১২ সালের ফেব্রুয়ারি থেকে জুলাই—পাঁচ ম্যাচে করেছিলেন চার সেঞ্চুরি। গত আটটি মাস বাজে সময়ই গেছে কোহলির। দল ঘুরপাক খাচ্ছে ব্যর্থতার চোরাবালিতে। ব্যাটও কথা বলছিল না ঠিকমতো। ফেব্রুয়ারির পর সব সংস্করণে সেঞ্চুরি মাত্র একটি। আগস্টে গল টেস্টে ১০৩ রানের ইনিংসটি বাদে বলার মতো রান নেই। আজকের সেঞ্চুরিতে ব্যর্থতার জ্বালা ভালোই জুড়োলেন। দক্ষিণ আফ্রিকার বিপক্ষে এটাই প্রথম সেঞ্চুরি কোহলির। এ শতকে রেকর্ডের বইয়ে আরেকটি অধ্যায়ে নাম লেখালেন ভারতীয় ব্যাটিং সেনসেশন। টেস্ট খেলুড়ে সবগুলো দেশের বিপক্ষে ওয়ানডে ইতিহাসের পঞ্চম ব্যাটসম্যান হিসেবে পেলেন সেঞ্চুরি।
