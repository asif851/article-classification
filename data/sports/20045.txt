
এল ক্লাসিকোতে পরাজয়ের ক্ষতটা এখনো টাটকা। তবে তার চেয়েও বড় একটা ধাক্কা খেতে হলো—স্প্যানিশ ফুটবল ফেডারেশন (এফইএফ) কোপা ডেল রে থেকে বহিষ্কার করেছে রিয়াল মাদ্রিদকে। কাল স্প্যানিশ ফুটবল ফেডারেশন (এফইএফ) টুর্নামেন্ট কমিটির প্রধান ফ্রান্সিসকো রুবিয়ো নিশ্চিত করেছেন, রিয়াল এবারের কোপা ডেল রেতে আর খেলতে পারবে না। রুশ উইঙ্গার চেরিশেভকে অবৈধভাবে খেলানোর জন্যই রিয়ালকে বহিষ্কৃত হতে হয়েছে। দুই দিন আগে কোপা ডেল রের চতুর্থ রাউন্ডে কাদিজের বিপক্ষে ম্যাচটা নিয়েই যত বিতর্ক। ওই ম্যাচে রিয়ালের হয়ে নেমে চেরিশেভ একটি গোলও পেয়েছিলেন। কিন্তু গত বছর ভিয়ারিয়ালের হয়ে তিনটি লাল কার্ড পাওয়ার পর তাঁর শেষ ৩২-এর আগে অন্তত একটি ম্যাচে খেলতে পারারই কথা নয়। ম্যাচ শেষেই কাদিজ অভিযোগ করেছিল, সেটির ভিত্তিতেই বহিষ্কার করা হয়েছে রিয়ালকে। তার আগে গত পরশু সংবাদ সম্মেলনে এসে আত্মপক্ষ সমর্থন করে যান রিয়াল সভাপতি ফ্লোরেন্তিনো পেরেজ। তাঁর ব্যাখ্যা ছিল, স্প্যানিশ ফুটবলের শৃঙ্খলাবিধির ৪১ ধারা অনুযায়ী খেলোয়াড়কে নিষেধাজ্ঞার ব্যাপারটি না জানালে সেটা প্রয়োগ করা যায় না। চেরিশেভকেও সেটা জানানো হয়নি। আর সেটি জানানো হলেও এই নিষেধাজ্ঞাটা ধোপে টেকে না। কারণ ১১২ ধারা অনুযায়ী প্রথম তিন রাউন্ডের পর নিষেধাজ্ঞা উঠে যায়। কিন্তু লিগ কর্তৃপক্ষের কাছে দুটি দাবির একটিও ধোপে টেকেনি। পেরেজ অবশ্য পরশুই জানিয়ে রেখেছেন, এ রকম কিছু হলে স্পেনের সর্বোচ্চ ক্রীড়া আদালতের কাছে আপিল করবেন। আগে অবশ্য রিয়ালকে ফেডারেশনের আপিল কমিটির কাছে যেতে হবে। সেখানে ব্যর্থ হলে সুযোগ থাকছে স্প্যানিশ ক্রীড়া আদালতে যাওয়ার।রিয়াল মাদ্রিদে এই প্রশাসনিক সমন্বয়হীনতা কেন হলো? স্প্যানিশ পত্রিকা মার্কা একটু অবাক, ‘প্রতিটি দলেরই দায়িত্বপ্রাপ্ত একজন লোক থাকেন যাঁর কাজ খেলোয়াড়দের নিষেধাজ্ঞা হালনাগাদ রাখা। রিয়ালের মতো ক্লাবে সে রকম কেউ নেই, এটি বিশ্বাস করাটা কঠিন।’ জেরার্ড পিকের কাছে এটি স্ট্যান্ডআপ কমেডিয়ানের কৌতুকের মতো মনে হচ্ছে। বার্সেলোনা ডিফেন্ডার জোর দিয়েই বলেছেন বার্সেলোনায় কখনো এমনটি ঘটবে না, ‘আমি খুব কৌতূহলী মানুষ, সুতরাং আমি তাদের বলব দায়িত্বপ্রাপ্ত ব্যক্তিটিকে খুঁজে বের করুন। এটি এখন ম্যাচ প্রতিনিধি কার্লোস নাভালের ব্যাপার। আমি জানি না মাদ্রিদে কে এই কাজটা করেন, কিন্তু তাদের তো লোকবল অনেক।’ মার্কা।
