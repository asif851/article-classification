
-সৌম্য সরকার ঠিক আছেন তো?
টিম ডিনারে যাওয়ার জন্য হোটেল লবিতে অপেক্ষা করছিলেন। এক সাংবাদিকের কাছে প্রশ্নটা শুনে চকিতে ফিরে তাকালেন চন্ডিকা হাথুরু সিংহে, ‌‘সৌম্য! সৌম্যের আবার কী হয়েছে?’
কোচকে আশ্বস্ত করা হলো, সৌম্যর কিছু হয়নি। সৌম্য কাল থেকে শুরু প্রথম টেস্টে খেলছেন কি না, আসলে সেটাই জানতে চাওয়া হয়েছে। এবার দুষ্টুমির হাসি হাসলেন কোচ, ‌‘আমার কাছ থেকে দলের গোপন খবর জানা এত সহজ নয়।’
ম্যাচের আগের সন্ধ্যায় কোচ একাদশ বলে দেবেন না, এটাই স্বাভাবিক। তবে প্রথম টেস্টের জন্য ঠিক হয়ে গেছে ১৩ জনের দল। তাতে নেই শুধু নুরুল হাসান ও তাইজুল ইসলাম। হাথুরুসিংহে বিস্তারিত না বললেও আরেকটা বিষয় নিশ্চিত—তাসকিন আহমেদের সঙ্গে ওয়েলিংটন টেস্টে অভিষেক হচ্ছে পেসার শুভাশিস রায়েরও। এর আগে এই সিরিজেই নেলসনে ওয়ানডে অভিষেক হয়েছে তাঁর। বোলিংও ​নজর কেড়েছে।
একাদশ নির্বাচন এখন পর্যন্তও দুটি জায়গায় ঝুলে আছে। তাসকিন আর শুভাশিসের সঙ্গে তৃতীয় পেসার হিসেবে কে খেলবেন—রুবেল হোসেন নাকি কামরুল ইসলাম? রুবেলকে দিয়ে টেস্টে বেশি ক্ষণ বল করানো সম্ভব নয় বলে মনে করেন কোচ। আবার রুবেল না খেললে পেস আক্রমণটা হয়ে যায় একেবারেই অনভিজ্ঞ। তাসকিন, শুভাশিস তো টেস্টে নামবেনই প্রথম, কামরুলও খেলেছেন মাত্র দুটি টেস্ট।
যতটুকু জানা গেছে, আজ এখানে রাত পর্যন্তও নিশ্চিত ছিল না ওয়েলিংটন টেস্টে সৌম্যর খেলা। তাঁর সঙ্গে ‘লড়াই’ হচ্ছিল মেহেদী মিরাজের। দল সূত্রের তথ্য, উইকেটে ঘাস বেশি থাকলে বাড়তি পেসার হিসেবে সৌম্যকে খেলানো হবে। আর ঘাস ছেঁটে ফেলা হলে আসবেন মিরাজ। সাকিবের একমাত্র স্পিন সঙ্গী হিসেবে ভাবা হচ্ছে তাঁকেই।
