
গত আইপিএল খেলে যখন দেশে ফিরেছিলেন, রাত এগারোটায় বিমানবন্দরে তাঁর অপেক্ষায় ছিল শত মানুষ। তাঁকে বরণ করে নিতে গিয়েছিলেন সরকারের একজন মন্ত্রীও! আর সংবাদমাধ্যমের ভিড় তো ছিলই। আর এবার? মোস্তাফিজুর রহমান আইপিএল খেলে কোন ফাঁকে দেশে ফিরেছেন, কেউ টের পাননি! 
এবার মোস্তাফিজের আইপিএল বলতে একটাই ম্যাচ। ১১ এপ্রিল বাংলাদেশ থেকে ভারতে পৌঁছে পরদিনই মুম্বাই ইন্ডিয়ানসের সঙ্গে ম্যাচটা খেলেছিলেন। ২.৪ ওভারে ৩৪ রান দিয়ে উইকেটশূন্য। পরে আর একাদশে সুযোগই পাননি গত আইপিএলের ‘সেরা উদীয়মান’ খেলোয়াড়। ভারতে যাওয়ার আগে শ্রীলঙ্কার বিপক্ষে বাংলাদেশের হয়ে সর্বশেষ টি-টোয়েন্টিতে ভালো খেলেছেন মোস্তাফিজ, নিয়েছিলেন ৪ উইকেট। তবুও কেন সানরাইজার্স হায়দরাবাদের একাদশে নিয়মিত সুযোগ মেলেনি? একটি ম্যাচই কি যথেষ্ট ছিল? মোস্তাফিজ বললেন, ‘দলে আটজন বিদেশি খেলোয়াড় আছে। টিম ম্যানেজমেন্টের যে চারজনকে সেরা মনে করেছে, তাদের খেলিয়েছে। আর দল ভালো খেলছে বলে ওরা হয়তো দলের সমন্বয়টা পরিবর্তন করেনি।’মোস্তাফিজের আইপিএল এবার অনুশীলন আর ডাগআউটেই কেটেছে। একাদশের বাইরে থাকাটা যেকোনো খেলোয়াড়ের জন্যই তিক্ত অভিজ্ঞতা। তবুও ‘ফিজ’ চেষ্টা করেছেন আইপিএল-পর্বটা উপভোগ করতে, ‘নয় ম্যাচের মাত্র একটা খেলেছি। বেশির ভাগ ম্যাচ খেলায়নি, বাইরে ছিলাম। খেললে অনেক অভিজ্ঞতা হয়তো হতো। তবে চেষ্টা করেছি গতবার যেভাবে ছিলাম, এবারও সেভাবেই থাকতে।’আইপিএল পেছনে রেখে মোস্তাফিজ এখন তাকিয়ে সামনে। সাসেক্সে বাংলাদেশ দলের অনুশীলন ক্যাম্পে যোগ দিতে কাল রাতে রওনা দেওয়ার কথা বাঁহাতি পেসারের। চোট থেকে ফিরতে সময় লাগে পেসারদের। ক্যারিয়ারের শুরুতেই অনেক বেশি চাপ নেওয়ার ধকলটাও আছে। কঠোর পরিশ্রমের বিকল্প নেই। ঘাম ঝরিয়েই এবার স্বরূপে ফিরতে চান, দেখা দিতে চান সেই বিখ্যাত হয়ে যাওয়া ‌‘ফিজ’ নামে, ‘দেশের হয়ে সুযোগ পেলে অবশ্যই সেরাটা দেওয়ার চেষ্টা করব। ভারতে টি-টোয়েন্টি ম্যাচ ছিল। এবার ওয়ানডে খেলতে হবে। সংস্করণ বদলে যাচ্ছে। ওখানে (সাসেক্সে) গিয়ে সময় পাব আবার আগের মতো ফিরে আসার, ভুলগুলো নিয়ে কাজ করার।’
