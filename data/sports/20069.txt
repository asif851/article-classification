
কার্লি লয়েড ইতিহাসই গড়লেন। প্রথম খেলোয়াড় হিসেবে নারী বিশ্বকাপের ফাইনালে গড়লেন হ্যাটট্রিক-কীর্তি। কার্লির তৈরি ইতিহাস উদ্বুদ্ধ করল তাঁর দেশ যুক্তরাষ্ট্রকেও। জাপানকে ৫-২ গোলে হারিয়ে মেয়েদের বিশ্বকাপের নতুন চ্যাম্পিয়ন এখন যুক্তরাষ্ট্র। 
১৯৯৯ সালের পর এই প্রথম নারী বিশ্বকাপের শিরোপা ঘরে তুলল যুক্তরাষ্ট্র। তবে সব মিলিয়ে এটি মার্কিনদের তৃতীয় নারী বিশ্বকাপের গৌরব। এর আগে, ১৯৯১ সালেও একবার নারী বিশ্বকাপটা জয় করেছিল যুক্তরাষ্ট্র। ভ্যাঙ্কুভারের ফাইনাল-চিত্রনাট্যের পুরোটাই আসলে দখলে নিয়ে রেখেছিলেন কার্লি লয়েড। একক হাতেই গতবারের চ্যাম্পিয়ন জাপানকে ছত্রখান করেছেন তিনি। ১৩ মিনিটের ব্যবধানে হ্যাটট্রিক পূর্ণ করে জাপানকে ছিটকে দেন ম্যাচ থেকে। খেলা শুরুর ৩ মিনিটের মধ্যেই যুক্তরাষ্ট্রকে এগিয়ে দেন কার্লি। ৫ মিনিটের মাথায় জাপানি রক্ষণের ভুলে পেয়ে যান নিজের দ্বিতীয় গোলটি। ১৪ মিনিটে যুক্তরাষ্ট্রকে ৩-০ গোলে এগিয়ে দেন লরেন চেনি হলিডে। ১৬ মিনিটে হ্যাটট্রিক পূর্ণ করেন কার্লি। ১৬ মিনিটে চার গোলে পিছিয়ে পড়া কোনো দলের ম্যাচে ফেরার আর কিছুই থাকে না। জাপানি মেয়েরাও চার গোল খেয়ে হয়ে পড়ে হতদ্যোম। তবে ২৭ মিনিটে ইউকি ওজিসি একটি গোল শোধ করলে কিছুটা গা-ঝাড়া দিয়ে ওঠে জাপানিরা। ৫২ মিনিটে যুক্তরাষ্ট্রের জুলি জনসন নিজেদের জালেই বল ঠেললে নড়ে-চড়ে বসেছিলেন দর্শকেরা। তবে ৫৪ মিনিটেই যুক্তরাষ্ট্রকে ৫-২ গোলে এগিয়ে দিয়ে বিশ্বকাপ ফাইনাল শেষ করে দেন টবিন থিথ। সূত্র: এএফপি
