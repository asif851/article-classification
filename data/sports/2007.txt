
একটা কফিন। ওপরে রাখা কয়েকটি ক্রিকেট ব্যাট। মৃত্যু ঘটেছে পাকিস্তান ক্রিকেটের! এটি শেষকৃত্যের আয়োজন। প্রতীকী অবশ্যই। বিশ্বকাপে পাকিস্তানের বাজে শুরুতে ক্ষুব্ধ কিছু দর্শক মুলতানে করেছেন এমন কাণ্ড। চিরপ্রতিদ্বন্দ্বী ভারতের কাছে হার যেন কিছুতেই মেনে নিতে পারছেন না ওই অনুষ্ঠানে অংশ নেওয়া সমর্থক শামা বিবি, ‘আমরা এবার সত্যিই ভেবেছিলাম পাকিস্তানি জিতবে। আমরা এমন কিছু আর দেখতে চাই না।’ আরেক সমর্থক রাফিয়া পাকিস্তানের বাজে পারফরম্যান্সের জন্য দুষছেন পাকিস্তান ক্রিকেট বোর্ডকেই। তাঁর মতে, রাজনীতি আর দল নির্বাচনে দুর্বলতার কারণেই দলের এ অবস্থা। শুধু মুলতানের এই শেষকৃত্যানুষ্ঠান নয়, পাকিস্তানজুড়েই ক্ষোভে ফুঁসছে দর্শকেরা। ভারতের পর ওয়েস্ট ইন্ডিজের কাছেও হেরে এখন গ্রুপ ‘বি’-এর তলানিতে ’৯২-এর চ্যাম্পিয়নরা। ব্রিসবেনে ১ মার্চ তাদের পরের ম্যাচ জিম্বাবুয়ের সঙ্গে, সে ম্যাচে দর্শকদের মুখে যদি একটু হাসি ফোটাতে পারেন মিসবাহরা! এএফপি।
