
বন্ধু নেইমারের পাশেই নিজের নামটা লেখালেন ফিলিপে কুতিনহো। বয়সভিত্তিক ফুটবলের দুই সতীর্থই এখন বিশ্বের সবচেয়ে দামি দুই ফুটবলার। দুই দললের সঙ্গেই জড়িয়ে থাকল বার্সেলোনার নাম। নেইমারের বাই আউট ক্লজের ২২২ মিলিয়ন ইউরো শোধ করে দিয়ে এই মৌসুমের শুরুতে তাঁকে ভাগিয়ে এনেছে পিএসজি। আগের মৌসুমে পল পগবার গড়া ১০৫ মিলিয়ন ইউরোর বিশ্ব রেকর্ডটা দ্বিগুণেরও বেশি অঙ্কে ভেঙে দিয়েছেন নেইমার। এবার লিভারপুল থেকে ১৬০ মিলিয়ন ইউরোতে বার্সায় এলেন কুতিনহো।
কিলিয়ান এমবাপ্পেকে কিনতে ১৮০ মিলিয়ন ইউরোর চুক্তিটা এখনো করেনি পিএসজি। আইনের সূক্ষ্ম ফাঁক ব্যবহার করতে এক মৌসুমেই নেইমারের পেছনে অত টাকা ঢালার পর এমবাপ্পেকে সরাসরি না কিনে ধারে এনে রেখেছে। এই জুনে চুক্তিটি সম্পাদিত হবে। চুক্তির অপেক্ষায় থাকা এই বদলিটাই বিশ্বের দ্বিতীয় সর্বোচ্চ। কিন্তু আনুষ্ঠানিক ঘোষণা না আসার কারণে কুতিনহোর জায়গা এখন দুইয়ে।
সব মিলিয়ে যদি তিন নম্বর ধরাও হয়, কুতিনহো ভেঙে দিয়েছেন কোনো ব্রিটিশ ক্লাবের দলবদলের রেকর্ড। গড়েছেন স্প্যানিশ রেকর্ডও। কোনো ইংলিশ ক্লাবে এত দামে কোনো খেলোয়াড় কেনাবেচা হয়নি। স্পেনের কোনো ক্লাবও এত দামে কোনো খেলোয়াড় কেনেনি। খেলোয়াড়দের অবিশ্বাস্য অঙ্ক দিয়ে দলে ভেড়ানোর জন্য বিখ্যাত রিয়াল সভাপতি ফ্লোরেন্তিনো পেরেজকে দর্শক বানিয়ে স্পেনের সর্বোচ্চ দুটি দলবদল এখন বার্সার!
দলবদলের সর্বোচ্চ ১১টি রেকর্ডের একটি বাদে সব কটিই হয়েছে গত ৫ বছরে। এর মধ্যে সাতটি দলবদলই হয়েছে ২০১৬ থেকে!
এক নজরে দেখে নিন বিশ্বের সর্বোচ্চ ১১টি দলবদল। এখনো দাম ধরা হয়েছে মিলিয়ন ইউরোতে।




খেলোয়াড়


কোন দল থেকে


কোন দলে


কত দামে


কবে




নেইমার


বার্সেলোনা


পিএসজি


২২২


২০১৭




ফিলিপে কুতিনহো


লিভারপুল


বার্সেলোনা


১৬০


২০১৮




ওসমান ডেম্বেলে


বরুসিয়া ডর্টমুন্ড


বার্সেলোনা


১০৫


২০১৭




পল পগবা


জুভেন্টাস


ম্যান ইউনাইটেড


১০৫


২০১৬




গ্যারেথ বেল


টটেনহাম


রিয়াল মাদ্রিদ


১০০


২০১৩




ক্রিস্টিয়ানো রোনালদো


ম্যান ইউনাইটেড


রিয়াল মাদ্রিদ


৯৪


২০০৯




গঞ্জালো হিগুয়েন


নাপোলি


জুভেন্টাস


৯০


২০১৬




নেইমার


সান্তোস


বার্সেলোনা


৮৮.২


২০১৩




রোমেলু লুকাকু


এভারটন


ম্যান ইউনাইটেড


৮৫


২০১৭




ভার্জিল ফন ডাইক


সাউদাম্পটন


লিভারপুল


৮৪.৫


২০১৮




লুইস সুয়ারেজ


লিভারপুল


বার্সেলোনা


৮২.৩


২০১৪




