
রেগে গিয়ে আর মাথা ঠিক রাখতে পারেননি ম্যাক্সিমো বানগুয়েরা। চড়ই মেরে বসেছিলেন প্রতিপক্ষের অধিনায়ক পেদ্রো কুইনোনেজকে। এতটাই জোরে মেরেছিলেন যে, হাসপাতালেই একটা রাত কাটাতে হয়েছে ইকুয়েডর জাতীয় দলের এই খেলোয়াড়কে। অনাকাঙ্ক্ষিত এই ঘটনার জন্য অবশ্য পরে দুঃখ প্রকাশ করেছেন ম্যাক্সিমো। আর এখন হয়তো শাস্তির মুখোমুখিও হতে হবে ইকুয়েডরের এই গোলরক্ষককে।
ঘটনাটি ঘটেছে গত রোববার ইকুয়েডরের শীর্ষ দুই ক্লাব বার্সেলোনা ও এমেলেকের ম্যাচের সময়। ২-০ গোলে হারের পর রাগের মাথায় এমেলেকের অধিনায়ক কুইনোনেজকে বেশ জোরে একটা চড় মারেন ম্যাক্সিমো। ঘটনার আকস্মিকতায় কুইনোনেজ নাকি প্রায় জ্ঞানই হারিয়ে ফেলেছিলেন বলে জানিয়েছেন এমেলেকের কর্মকর্তারা। পরে তাঁকে ভর্তি করা হয় হাসপাতালে।
গতকাল অবশ্য এই ঘটনার জন্য ক্ষমাও চেয়েছেন ম্যাক্সিমো। সংবাদ সম্মেলনে বলেছেন, ‘আমি খুবই আন্তরিকভাবে পেদ্রো কুইনোনেজ, তাঁর পরিবার, সমর্থকদের কাছে ক্ষমা চাইছি। আমি খুবই খারাপভাবে হেরে গেছি।’ এখন শাস্তির মুখোমুখি হতে হলে সেটা মেনে নেবেন বলেও নির্দ্বিধায় স্বীকার করেছেন ম্যাক্সিমো, ‘এখন আমার ওপর যদি নিষেধাজ্ঞা আরোপ করা হয়, তাহলে আমাকে সেটা মেনে নিতেই হবে।’
ক্লাব ফুটবলে পরস্পরের তীব্র প্রতিদ্বন্দ্বী হলেও ম্যাক্সিমো আর কুইনোনেজ ২০০৮ সাল থেকে এক সঙ্গেই খেলে আসছেন ইকুয়েডরের জাতীয় দলে।— রয়টার্স
