
বেচারা গোরকা ইরাইজজ! লিওনেল মেসি ফ্রি কিক নিতে এলে বুঝি বুকের মধ্যে ধক ধক করে বাজনা বাজতে শুরু করে অ্যাথলেটিক বিলবাওয়ের এই গোলরক্ষকের। মেসির ফ্রি কিকের রকমফের যে তিনি একেবারেই বুঝতে পারেন না। কেই–বা বোঝে তা! মেসি গতকাল যে অমন একটি ফ্রি কিক নেবেন, তা কি কেউ বুঝতে পেরেছিল! 
ফ্রি কিকটি ছিল কঠিন এক কোণ থেকে। বেশির ভাগ খেলোয়াড়ই হয়তো ওই জায়গা থেকে মাপা একটি ক্রস করার কথা ভাববেন। কিন্তু কিকটি যে নিলেন মেসি। বলটি জায়গায় বসালেন, কয়েক পা পেছনে হেঁটে গেলেন। গোলরক্ষকের দিকে তাকালেন। ছোট্ট করে দৌড়ে এসে ফ্রি কিক নিলেন। বলটি কিছু দূর গিয়ে বাঁক নিল, একটু নিচু হলো, গোলরক্ষকে বোকা বানিয়ে ঢুকে গেল জালে। কেউ বলছেন অদ্ভুত, কেউ বলছেন অসাধারণ। ইরাইজজ কী ভাবছেন? হয়তো ভাবছেন, মেসি ফ্রি কিক নিলে কোথা থেকে যে কী হয়ে যায়! এই নিয়ে যে মেসির বিপক্ষে ফ্রি কিকে পাঁচটি গোল খেতে হলো তাঁকে। গত কিছুদিনের মধ্যেই খেয়েছেন তিনটি!ইরাইজজের বিপক্ষে গোলটিতে বার্সেলোনার একটি রেকর্ড এককভাবে নিজের করে নিয়েছেন মেসি। নেদারল্যান্ডসের সাবেক তারকা রোনাল্ড কোম্যানকে ছাড়িয়ে ফ্রি কিক থেকে বার্সেলোনার হয়ে সর্বোচ্চ গোলদাতা এখন আর্জেন্টিনার অধিনায়ক। বার্সার হয়ে এ নিয়ে ফ্রি কিকে ২৭টি গোল করলেন। গত মৌসুমে মেসিকে চোটের সঙ্গে লড়াই করতে হয়েছে। চোট থেকে ফেরার পর নিজের আসল রূপে আবির্ভূত হতে পারেননি। তবে চলতি মৌসুমে যেন আবার স্বমহিমায় ফিরেছেন তারকা এই ফরোয়ার্ড। ‘অন্য গ্রহের’ মেসিকে দেখার আনন্দ ফিরে পাচ্ছেন ফুটবল রোমান্টিকরা। গোল করা আর গোলে সহযোগিতা, দুই দিক দিয়েই দলকে এগিয়ে নিয়ে যাচ্ছেন। আগের সেই জাদু-স্পর্শ ফিরে পেয়েছেন ফ্রি কিকেও। বছরের কেবল দ্বিতীয় মাস চলছে। এরই মধ্যে এই বছরে ফ্রি কিক থেকে চারটি গোল করে ফেলেছেন মেসি। তিনটি বিলবাওয়ের বিপক্ষে। ফ্রি কিক থেকে এক বছরে মেসি এর চেয়ে বেশি গোল করেছিলেন শুধু ২০১২ সালেই। সে বছর ফ্রি কিকে মেসির গোল ছিল পাঁচটি। মেসির সামনে পুরো বছরটা পড়েই রইল! সূত্র: ফক্স স্পোর্টস, মার্কা।
