
ক্রিকেট পেয়ে গেছে আরেক ‘লিটল মাস্টার’। উচ্চতায় এখনো চার ফুট ছুতে পারেনি এই ‘লিটল মাস্টার’ কিন্তু ব্যাট হাতে নিলেই দৈত্য হয়ে যায় সে। ব্যাটিংয়ে নামলেই মনে হয়, আরে এ তো টেন্ডুলকার। নতুন এই টেন্ডুলকারের নাম বাসু লুক্কা।লুক্কার বয়স কত জানেন? সাত! এই বয়সেই বোলারদের নাকানিচুবানি খাইয়ে বেড়াচ্ছে এই বালক। উচ্চতায় বোলারদের হাঁটুর কাছে পড়ে থাকে লুক্কা, কিন্তু বোলারদের মাঠের বাইরে পাঠাতে সেটি কোনো বাধা হয়েই দাঁড়ায় না। চার বছর বয়সে ক্রিকেট খেলতে শেখা এই বালকের প্রতিটি শটে পাওয়া যায় শচীন টেন্ডুলকারের ছাপ। তবে এই বিস্ময়বালক কিন্তু হতে চায় মহেন্দ্র সিং ধোনি। শুধু ধোনির মতো ব্যাটিং করেই ক্ষান্ত না সে, হতে চায় সে ফাস্ট বোলারও। তার শট খেলার ভিডিও নিয়ে রীতিমতো তোলপাড়। এমনকি আইসিসির অফিশিয়াল ওয়েবসাইটও গেছে লুক্কার খোঁজে। আইসিসিকে দেওয়া এক সাক্ষাৎকারে ভারতের গুজরাটের ছেলে লুক্কা জানিয়েছে, ‘আমি ধোনির মতো ব্যাটিং আর ডেল স্টেইনের মতো বোলিং করতে চাই।’এই বয়সেই পেস বোলারদের বিপক্ষেও দারুণ ব্যাটিং করে সে, ‘প্রথমদিকে বড় বড় ফাস্ট বোলারদের ভয় পেতাম, এখন আর ভয় লাগে না।’ একদিন জাতীয় দলে খেলাটাই তার স্বপ্ন। ব্যাটিংয়ে যে প্রতিভার ছাপ দেখাচ্ছে লুক্কা, সেটি প্রস্ফুটিত হলে এই স্বপ্ন পূরণ হতে খুব বেশি অপেক্ষা করতে হবে না।ও, এই বয়সেই স্পনসর পেয়ে গেছে এই ব্যাটিং প্রতিভা। ‘অ্যান্থেম স্পোর্টস’ নামের এক ক্রীড়া সামগ্রী নির্মাতা প্রতিষ্ঠান এমন এক প্রতিভাকে চিনতে পেরে সুযোগ হাতছাড়া করেনি। সূত্র: ইয়াহু নিউজ
