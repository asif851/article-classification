
এগারো দিনের ভারত সফর শেষে আজ দেশে ফিরছে বাংলাদেশ দল। হায়দরাবাদ থেকে সকাল ৬টায় কলকাতার উদ্দেশে রওনা দেবেন মুশফিকরা। সেখান থেকে ইউএস বাংলা এয়ারলাইনসের ফ্লাইটটা বেলা ২টায় ঢাকায় পৌঁছার কথা। দলের সবাই অবশ্য আজই ফিরছেন না দেশে। পাকিস্তান সুপার লিগ (পিএসএল) খেলতে ভারত থেকে আরব আমিরাতে চলে যাবেন সাকিব আল হাসান, তামিম ইকবাল ও মাহমুদউল্লাহ। কলকাতা পর্যন্ত দলের সঙ্গে এলেও মুশফিকুর রহিম-তাইজুল ইসলাম আরও কদিন ভারতে থেকে যেতে পারেন। ভারতের মাটিতে খেলা প্রথম টেস্টে ড্রয়ের আশা জাগিয়েও পারেনি বাংলাদেশ। মুশফিকরা হেরেছেন ২০৮ রানে। কিন্তু আন্তর্জাতিক ক্রিকেটে বাংলাদেশের যে ব্যস্ততা, এটা নিয়ে পড়ে থাকার সময় কোথায়? ভুল থেকে শিক্ষা নিয়ে তাই আবারও নেমে পড়তে হবে মাঠে। আগামী মাসে পূর্ণাঙ্গ সিরিজ খেলতে যেতে হবে শ্রীলঙ্কায়। পরপর দুটি সফরের ধকল সামলে উঠতে ক্রিকেটাররা ১০ দিনের ছুটি পাচ্ছেন। শ্রীলঙ্কা সফর সামনে রেখে বাংলাদেশ অনুশীলন শুরু করবে আগামী ২৪ ফেব্রুয়ারি। ২ টেস্ট, ৩ ওয়ানডে ও ২ টি-টোয়েন্টি খেলতে ২৭ কিংবা ২৮ ফেব্রুয়ারি শ্রীলঙ্কায় রওনা দেওয়ার কথা মাশরাফি-মুশফিকদের।
