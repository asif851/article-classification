
দক্ষিণ আফ্রিকার বিপক্ষে হোম-অ্যাওয়ে দুটো সিরিজেই দুর্দান্ত জয়ের পর মাঝখানে ছন্দপতন। ভারত সফরটা ভালো যায়নি যুবাদের। ছন্দ ফিরিয়ে আনতে যে রকম জয় দরকার ছিল, ঠিক সেই রকমই জয় পেল বাংলাদেশ অনূর্ধ্ব ১৯ দল। ওয়েস্ট ইন্ডিজ যুব দলের বিপক্ষে তিন ম্যাচের ওয়ানডে সিরিজটা জিতল ৮ উইকেট আর ১৭৭ বল হাতে রেখে। ৫০ ওভারের ম্যাচ জিততে বাংলাদেশকে খরচ করতে হয়েছে মাত্র ২০ ওভার​ তিন বল।বাংলাদেশের যুবাদেরও মূল শক্তি স্পিন। ওয়েস্ট ইন্ডিজের যুবাদের দুর্বলতাও সেখানে। স্পিনারদের খেলতেই পারছিল না আগামীর ক্রিস গেইলরা। ১ উইকেটে ৫৯ রান তুলেও আক্রমণে স্পিন আসতেই হাঁসফাঁস। মাত্র ৫৫ রানে শেষ ৯ ব্যাটসম্যানকে হারিয়ে অলআউট হয়ে গেল স্কোরবোর্ডে ১১৪ জমা করতেই। পিনাক ঘোষ আর জয়রাজ শেখের উইকেট দুটো হারিয়ে লক্ষ্যে পৌঁছে যায় বাংলাদেশ। ঘড়িতে তখনো দুপুর দুটোই বাজেনি! ৩৬ বলে ৪১ রানে অপরাজিত ছিলেন নাজমুল হোসেন। ওপেনার সাইফ হাসান অপরাজিত ছিলেন ৩৯ রানে।বাঁহাতি স্পিনার সালেহ আহমেদ ২৪ রানে ৪ উইকেট নিয়েছেন। দিন শেষে তিনিই সবচেয়ে সফল বোলার। কিন্তু ওয়েস্ট ইন্ডিজের ইনিংসে ধসের শুরুটা করেছেন সঞ্জিত সাহা। টানা দুই ওভারে হেটমেয়ার আর পোপকে তুলে নেন তিনি। ১ উইকেটে ৫৯ থেকে হুট করে ক্যারিবীয়দের স্কোর হয়ে যায় ৩ উইকেটে ৬৩। বাকিটা যেন ডমিনো এফেক্ট। চতুর্থ উইকেটটাও পড়েছে সঞ্জিতের করা রান আউটে। মজার ব্যাপারটি হলো, ক্যারিবীয়দের ৫ উইকেট পড়ে যাওয়ার পরও কিন্তু উইকেটশিকারিদের তালিকায় সালেহর নাম ওঠেইনি!
ষষ্ঠ উইকেট থেকে সালেহ শুরু করলেন তাঁর শিকার। সঞ্জিতের শুরুর ধাক্কার শেষটা টেনে দিলেন তিনিই। মাঝখানে দুই উইকেট নিয়ে ভূমিকা রাখলেন সাঈদ সরকার। ৯ ওভারে ৯ রান দিয়েছেন তিনি। ৮ ওভারে ১৪ রান দিয়েছেন সঞ্জিত। তিন স্পিনার মিলে ২৬.২ ওভার বল করে মাত্র ৪৭ রান দিয়ে নিয়েছেন ৮ উইকেট। ওয়েস্ট ইন্ডিজ ব্যাটসম্যানদের দুর্দশার সাক্ষী হিসেবে থাকছে তাদের আট ব্যাটসম্যান মিলে ২৫ রান তোলার তথ্যটিও। এই আটজনই দুই অঙ্ক ছুঁতে পারেননি, অথচ ‘মিস্টার এক্সট্রা’ ঠিকই ১২ করে গেছেন।অবশ্য এই ম্যাচেই যুব ওয়ানডে অভিষেক হয়েছে আট ওয়েস্ট ইন্ডিজ খেলোয়াড়ের। এই দল নিয়ে ওয়েস্ট ইন্ডিজ কী আশা করছে কে জানে, তবে ঘরেরে মাঠে অনুষ্ঠেয় বিশ্বকাপে মিরাজদের নিয়ে সমর্থকদের আশা আরেকটু যে বাড়ল, তাতে সন্দেহ নেই।
সংক্ষিপ্ত স্কোরওয়েস্ট ইন্ডিজ অ-১৯: ৩৯.২ ওভারে ১১৪ (পোপ ৩১, স্টুয়ার্ট ৩০, হেটমায়ার ১৬, গুলি ৯; সালেহ আহমদ ২৪/৪, সাইদ ৯/২, সঞ্জিত ১৪/২, সাইফুদ্দিন ১৬/১)বাংলাদেশ অ-১৯: ২০.৩ ওভারে ১১৬/২ (নাজমুল ৪১*, সাইফ ৩৯*, জয়রাজ ১৮, পিনাক ৩; স্মিথ ২৩/১, ম্যাকয় ২৪/১)ফল: বাংলাদেশ অ-১৯ দল ৮ উইকেটে জয়ী। ম্যান অব দ্য ম্যাচ: সালেহ আহমদ
