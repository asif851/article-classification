
জিতান প্যাটেলের বলটা ঠিক জুতসই হলো না। ইনিংসের প্রথম বল বলে কথা, জায়গামতো বল ফেলা কঠিনই। সেটা দেখেই চোখ চকচক করে উঠল তামিম ইকবালের। উইকেট ছেড়ে বেরিয়ে এলেন, সপাটে হাঁকালেন বোলারের মাথার ওপর দিয়ে। ছক্কা! এতেই একটা রেকর্ড হয়ে গেল, ইনিংসের প্রথম বলেই ছক্কা যে বাংলাদেশির কোনো ব্যাটসম্যান কখনো মারতে পারেনি! ওয়ানডে ইতিহাসেই যে কীর্তি এর আগে ছিল মাত্র তিনজনের।
টেস্টে প্রথম বলেই ছক্কা মারার ঘটনার সঙ্গে জড়িয়ে আছে বাংলাদেশের নাম। সেই একমাত্র ঘটনায় উল্টো দিকে ছিলেন সোহাগ গাজী। ক্রিস গেইলের ছক্কার শিকার হয়েছিলেন সেই ম্যাচে অভিষিক্ত এই স্পিনার। তবে ওয়ানডেতেও যে এমন কিছু দেখা বিরল, সেটা তামিমের এ ছক্কা বুঝিয়ে দিল। দলের ইনিংসে কোনো ব্যাটসম্যানের ছক্কা মারার এটা মাত্র চতুর্থ ঘটনা। এর আগে মাত্র তিনজন এ কাজ করতে পেরেছেন। ১৯৯২ সালে ওয়াসিম আকরামকে প্রথম বলেই সীমানা ছাড়া করেছিলেন নিউজিল্যান্ডের ওপেনার মার্ক গ্রেটবাখ। সেটা ১৯৯২ সালের কথা।এর পর এমন কিছু ঘটতে দেখতে ৬ বছর অপেক্ষা করতে হয়েছে। এর সঙ্গে অবশ্য বাংলাদেশের নাম জড়িয়ে গেছে। ঢাকায় উইলস ইন্টারন্যাশনাল কাপে (প্রথম চ্যাম্পিয়নস ট্রফি) তাড়া করতে নেমে নিজের মনোভাব বোঝাতে দেরি করেননি ওয়েস্ট ইন্ডিজের ফিলো ওয়ালেস। জাভাগাল শ্রীনাথের প্রথম বলটাই আকাশপথে গ্যালারিতে পাঠিয়েছেন। তৃতীয় ঘটনাটাও এর ৬ বছর পর! বীরেন্দর শেবাগের ইতিহাসে ঢুকে যাওয়া সে ছক্কা ছিল জেসন গিলেস্পির বলে। ২০১৫ সালে এই তালিকায় একটুর জন্য জায়গা করতে পারেননি মার্টিন গাপটিল। বিশ্বকাপে অস্ট্রেলিয়ার সঙ্গে গ্রুপ পর্বের ম্যাচে কাগজে-কলমের প্রথম বলে ছক্কা মেরেছিলেন গাপটিল। কিন্তু এর আগেই আরেকটি বল করেছেন মিচেল জনসন, সে নো বলেও একটা চার মেরেছিলেন কিউই ওপেনার। তাই আক্ষরিক অর্থেই মাঠ ছাড়া করা ছক্কায় খুব ক্ষুদ্র এক তালিকায় ঢুকে গেছেন তামিম।তবে এ সব ছক্কাই ম্যাচের দ্বিতীয় ইনিংসে। ম্যাচের প্রথম ইনিংসে অর্থাৎ ম্যাচের প্রথম বলেই ছক্কা মারার কীর্তিটা এখনো কেউ করতে পারেননি।
