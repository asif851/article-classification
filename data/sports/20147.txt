
ফুটবলের প্রতি সৌরভ গাঙ্গুলির টান পুরোনো। ‘দাদা’র প্রিয় ফুটবলার আবার ডিয়েগো ম্যারাডোনা। আর ফুটবলের প্রতি আর্জেন্টিনার কিংবদন্তির আবেগ-ভালোবাসা নিয়ে নতুন করে বলার নেই। খেলার প্রতি আবেগ-ভালোবাসা বিবেচনায় ম্যারাডোনার সঙ্গে বিরাট কোহলির ‘বিরাট’ মিল খুঁজে পাচ্ছেন সৌরভ।
সাবেক এ ভারতীয় অধিনায়কের মতে, সাফল্যের জন্য ম্যারাডোনা যেমন মুখিয়ে থাকতেন, আক্রমণাত্মক মানসিকতায় ঝাঁপিয়ে পড়তেন প্রতিপক্ষের ওপর, কোহলিও তা-ই। সৌরভ বললেন, ‘ম্যারাডোনা ছিলেন আমার অন্যতম প্রিয় ক্রীড়াব্যক্তিত্ব। সব সময় দেখেছি, ফুটবলটা তিনি খেলতেন হৃদয় দিয়ে। একই জিনিস দেখতে পাবেন কোহলির মধ্যেও। তার শরীরি–ভাষা ভীষণ পছন্দ করি। আমি কোহলির বিরাট ভক্ত। মাঠের বাইরেও তাকে সমান পছন্দ করি। সেটা আবেগের জন্যই। কোহলির ওপর অগাধ আস্থা। তাকে মাঠে কিংবা টিভিতে যেখানেই দেখি না কেন, সে আমাকে বিরাট আত্মবিশ্বাস দেয়।’৪৯ টেস্টে অধিনায়কত্ব করে ২১টি জয়, ১৩ হার ও ১৫ ড্রয়ে সৌরভের সাফল্যের হার ৪২.৮৫ শতাংশ। মহেন্দ্র সিং ধোনির পর তিনিই ভারতের সবচেয়ে সফল টেস্ট অধিনায়ক। কোহলির সেখানে মাত্রই শুরু। এ নিয়ে চার টেস্টে অধিনায়কত্ব করছেন। টেস্টে ১০ সেঞ্চুরি করা কোহলির চারটিই এসেছে অধিনায়ক হিসেবে। সর্বশেষ শ্রীলঙ্কার বিপক্ষে, আজ গলে।কেবল ব্যাটসম্যান হিসেবেই নয়, অধিনায়ক হিসেবে কোহলির উজ্জ্বল ভবিষ্যৎ দেখছেন সৌরভ। সাবেক এ ভারতীয় অধিনায়ক মনে করেন, যেকোনো কন্ডিশনেই জিততে সক্ষম কোহলি, ‘সে সাফল্যের জন্য ক্ষুধার্ত, জিততে চায়। আবারও অধিনায়ক হিসেবে সেঞ্চুরি পেয়েছে। এখনো পর্যন্ত চার টেস্টে চার সেঞ্চুরি। এটা দারুণ লক্ষণ।’ তথ্যসূত্র: পিটিআই, টাইমস অব ইন্ডিয়া।
