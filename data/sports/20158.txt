
ভারতীয় ক্রিকেট দলের কোচ হিসেবে অনিল কুম্বলের চুক্তি যেন না বাড়ানো হয়, এ ব্যাপারে কড়াকড়িভাবে নিজের মত জানিয়ে দিয়েছেন অধিনায়ক বিরাট কোহলি। শনিবার চ্যাম্পিয়নস ট্রফির ফাইনালের আগের সন্ধ্যায় ভারতীয় ক্রিকেট বোর্ডের (বিসিসিআই) উপদেষ্টা কমিটির (সিএসি) সঙ্গে এক সভায় কোচের পদে কুম্বলেকে নিয়ে নিজের আপত্তির কথা জানান কোহলি।শচীন টেন্ডুলকার, সৌরভ গাঙ্গুলী ও ভিভিএস লক্ষ্মণের সমন্বয়ে গঠিত সিএসির সঙ্গে কোহলির এই বৈঠকে ছিলেন বিসিসিআইয়ের গুরুত্বপূর্ণ সদস্য—প্রধান নির্বাহী রাহুল জোহরি, মহাব্যবস্থাপক (ক্রিকেট) এমভি শ্রীধর ও সচিব অমিতাভ চৌধুরী। এক ঘণ্টার এই বৈঠকে কোহলির সঙ্গে কথা বলে কুম্বলে প্রসঙ্গে বেশ বিব্রতকর পরিস্থিতিতেই পড়েছে বিসিসিআই ও সিএসি।সিএসি ও বিসিসিআই সদস্যরা এখন কথা বলবেন কুম্বলের। গত প্রায় এক বছর ধরে ভারতীয় দলের কোচের দায়িত্ব পালন করছেন কুম্বলে। এই সময় কোচ হিসেবে তাঁর সমৃদ্ধ রেকর্ডটাই সিএসি ও বিসিসিআইয়ের জন্য বিব্রতকর অবস্থা সৃষ্টি করেছে। কুম্বলেকে বাদ দেওয়ার সম্ভাব্য রাস্তা নিয়েই ভাবতে হচ্ছে তাদের।বিসিসিআইয়ের একটি সূত্রের বরাতে এনডিটিভি জানিয়েছে, কোহলির দাবি মেনে নেওয়া নিয়ে বোর্ডের মধ্যই নানা ধরনের মত আছে। কোন কারণ দেখিয়ে কুম্বলেকে বাদ দেওয়া হবে, এই প্রশ্নের পাশাপাশি বিসিসিআইকে ভাবতে হচ্ছে আরও কিছু ব্যাপার নিয়েও। এর মধ্যে আছে কুম্বলেকে বাদ দেওয়ার পর যিনি তাঁর জায়গায় কাজ করবেন, তাঁর সঙ্গেই যে কোহলিদের সম্পর্ক খুব ভালো যাবে তার নিশ্চয়তা কী? একজন অধিনায়কের কথা বলার সীমা কতটুকু, দলের অধিনায়কের ব্যক্তিগত পছন্দ-অপছন্দের ওপর কোচ বদল কতটা যুক্তিযুক্ত, সেটিও খতিয়ে দেখতে হচ্ছে ভারতীয় বোর্ডকে।গত বছর সিএসির পছন্দ হিসেবে কুম্বলেকে ভারতীয় দলের কোচ হিসেবে নিয়োগ দেওয়া হয়। কুম্বলের নিয়োগ পান তিন বছর ধরে দলের কোচিং ডিরেক্টর পদে দায়িত্ব পালন করা রবি শাস্ত্রীকে ডিঙিয়ে। এটি পরবর্তী সময়ে শাস্ত্রীর ক্ষোভেরও কারণ হয়।চ্যাম্পিয়নস ট্রফির আগেই খবর বেরিয়ে যায়, কুম্বলের অধীনে কোহলিসহ বেশ কয়েকজন সিনিয়র ভারতীয় ক্রিকেটার নাকি স্বাচ্ছন্দ্য নন। ভারতের সাবেক এই লেগ স্পিনার মাত্রাতিরিক্ত কর্তৃত্ববাদী—এমন অভিযোগও ওঠে খেলোয়াড়দের কাছ থেকে। কুম্বলেকে বাদ দিয়ে শাস্ত্রীকে নতুন করে কোচের পদে নিয়োগ দেওয়ার অনুরোধও নাকি এসেছে খেলোয়াড়দের কাছ থেকে।
