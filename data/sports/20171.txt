

• নেইমারের অস্ত্রোপচার সফল হয়েছে।• ছয় সপ্তাহের আগে চিকিৎসকেরা কিছুই নিশ্চিত করতে পারবেন না।• চিকিৎসকেদের আশা, সুস্থ হয়ে উঠতে নেইমারের প্রায় তিন মাস সময় লাগবে।• রাশিয়া বিশ্বকাপের আগে তাঁর সুস্থ হয়ে ওঠার আশায় চিকিৎসকেরা।• মৌসুমে বাকি সময়ে নেইমারকে পাচ্ছে না পিএসজি।
সুখবরটি শোনার অপেক্ষায় ছিল সবাই। গতকাল রাতেই তা জানা গেছে—নেইমারের ডান পায়ে অস্ত্রোপচার ‘সফল’ হয়েছে। বেলো হরিজেন্তে হাসপাতালে অস্ত্রোপচারের ২৪ ঘণ্টা পর তাঁর বাড়ি ফেরার কথা। রিও ডি জেনিরোয় ৬ মিলিয়ন পাউন্ডের বিলাসবহুল বাড়িতে এখন শুরু হবে নেইমারের পুনর্বাসন প্রক্রিয়া। তাঁর ক্লাব পিএসজি জানিয়েছে, ব্রাজিলিয়ান ফরোয়ার্ড ঠিক কবে মাঠে ফিরতে পারবেন, তা নিশ্চিত হতে ‘ছয় সপ্তাহ’ সময় লাগবে চিকিৎসকদের।মাতের দেই হাসপাতালে নেইমারের অস্ত্রোপচার করেন ব্রাজিল ফুটবল দলের চিকিৎসক রদ্রিগো লাসমার। পিএসজির প্রতিনিধি হিসেবে তাঁর সঙ্গে ছিলেন ক্লাবের চিকিৎসক জেরার্ড স্যালিয়েন্ত। অস্ত্রোপচার শেষে সংবাদমাধ্যমকে লাসমার বলেন, ‘সুস্থ হয়ে ওঠাটা নির্ভর করে খেলোয়াড়ের শারীরিক সক্ষমতার ওপর। ছয় সপ্তাহের মধ্যে আমরা একটা সিদ্ধান্তে পৌঁছাতে পারব।’বিবিসি জানিয়েছে, লাসমার মনে করছেন, ২৬ বছর বয়সী এ ফরোয়ার্ডকে প্রায় তিন মাস মাঠের বাইরে থাকতে হবে। রাশিয়া বিশ্বকাপে নেইমারের খেলার ব্যাপারে তিনি আশাবাদী। তবে পিএসজি তাঁকে মৌসুমের বাকি সময়ে পাচ্ছে না, এটা মোটামুটি নিশ্চিত।পিএসজির হয়ে খেলতে গিয়ে এর আগে ডান পায়ের মেটা টারসাল হাড় ভাঙে নেইমারের। অস্ত্রোপচারে প্রায় ১ ঘণ্টা ১৫ মিনিট সময় নিয়ে তা প্রতিস্থাপন করেন দুই চিকিৎসক। লাসমারের ভাষ্য, ‘অস্ত্রোপচারে প্রায় ১ ঘণ্টা ১৫ মিনিট সময় লেগেছে। প্রত্যাশিত সময়ের মধ্যেই সফলতার সঙ্গে অস্ত্রোপচার শেষ হয়েছে। আমরা হাড় প্রতিস্থাপন করেছি। খুব দ্রুতই তাঁর ফিজিওথেরাপি প্রক্রিয়া শুরু হবে।’এর আগে সংবাদমাধ্যম জানিয়েছিল, নেইমারের অস্ত্রোপচার নিয়ে ব্রাজিলিয়ান ফুটবল কনফেডারেশনের (সিবিএফ) সঙ্গে বিরোধে জড়িয়ে পড়েছে পিএসজি। ক্লাবটির প্রতিনিধি স্যালিয়েন্ত অবশ্য তা নাকচ করে দিয়ে বলেন, ‘আমি পরিষ্কার করে জানিয়ে দিতে চাই, নেইমার, পিএসজি এবং সিবিএফের মধ্যে কোনো বিরোধের সৃষ্টি হয়নি। সবকিছু পারস্পরিক সমঝোতার ভিত্তিতেই হয়েছে।’অস্ত্রোপচার শেষে সংবাদ সম্মেলনে দুই চিকিৎসক গণমাধ্যমকর্মীদের কোনো প্রশ্ন নেননি। সংবাদ বিজ্ঞপ্তি পাঠ করে তাঁরা এসব তথ্য জানান। এর আগে অভিযোগ উঠেছিল নেইমারের চোট ও চিকিৎসা নিয়ে পিএসজি ও সিবিএফের মধ্যে সমস্যা হয়েছে। স্যালিয়েন্ত অবশ্য তা নাকচ করেই দিয়েছেন। নেইমার এখন ব্রাজিল জাতীয় দলের ফিজিওথেরাপিস্ট রাফায়েল মার্টিনির তত্ত্বাবধানে থাকবেন।নেইমারের ক্যারিয়ারে এটিই সবচেয়ে মারাত্মক চোট। অস্ত্রোপচারের শুরু থেকে শেষ পর্যন্ত নেইমারের পাশে ছিলেন তাঁর মা নাদিন ও বোন রাফায়েলা। রিও ডি জেনিরোয় যে বাসায় নেইমার বিশ্রামে থাকবেন, সেখানে তাঁর ব্যক্তিগত হেলিপ্যাড, জিম, টেনিস কোর্ট, এমনকি একটি জেটিও রয়েছে।
