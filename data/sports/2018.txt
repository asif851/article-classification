
প্রাইম দোলেশ্বরের অধিনায়ক ফরহাদ রেজা একাই, প্রায় নিঃসঙ্গ এক লড়াইয়ে নেমেছিলেন। আটে নেমে ৭৯ রানের দারুণ একটা ইনিংসও খেলেছেন। কিন্তু শেষ পর্যন্ত কঠিন সমীকরণটি মিলিয়ে দিতে পারলেন না। অলিখিত ফাইনাল হয়ে ওঠা ম্যাচটি জিতে নিল গাজী ট্যাংক। ৬০ রানের বড় ব্যবধানে জিতে চ্যাম্পিয়ন হলো ঢাকা প্রিমিয়ার ডিভিশন ক্রিকেটের।আজ মিরপুরের শেরেবাংলা স্টেডিয়ামে প্রথমে ব্যাট করেই কাজটা অর্ধেক সেরে নিয়েছিল গাজী ট্যাংক। এউইন মরগানের ৮৪ এবং অধিনায়ক মাহমুদউল্লাহর ৫১ রানের সৌজন্যে ৭ উইকেটে ২৯৫ রানের বড় স্কোর গড়েছিল তারা। ইমরুল কায়েসের ৪০, রিয়াজুল ইসলামের ৩৬, রায়ান টেন ডেশকাটের ১৮ বলে ৩৫ রানের ইনিংসগুলোও বড় স্কোর গড়তে সাহায্য করেছিল দলকে।জবাবে ৯৫ রানে ৬ উইকেট হারিয়ে ‘ফাইনালটি’র উত্তাপ নিভিয়েই দিয়েছিল দোলেশ্বর। কিন্তু দুর্দান্ত ফর্মে থাকা মমিনুল হকের ৮৬ রানের ইনিংস দলের আশা ধীরে ধীরে জাগিয়ে তোলে। সপ্তম উইকেটে ফরহাদ রেজার সঙ্গে ৭৫ রানের জুটিও গড়েন। মাহমুদউল্লাহর বলে মমিনুল বোল্ড হয়ে ফিরে গেলেও দলের আশা বাঁচিয়ে রেখেছিলেন ফরহাদ। এবার সোহাগ গাজীর সঙ্গে অষ্টম উইকেটে ৫৭ রানের জুটি।কিন্তু ৮ রানের মধ্যে শেষ তিন উইকেট হারিয়ে ৪৫.৪ ওভারে ২৩৬ রানে অলআউট হয়ে যায় দোলেশ্বর।
