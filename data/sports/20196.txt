
পৃথিবীর সবচেয়ে ক্ষমতাধর লোকটির কাছ থেকে ফোন পেলে আপনার কেমন লাগবে? হাঁটু কাঁপাকাঁপি হতে পারে, কথা জড়িয়ে যেতে পারে। যুক্তরাষ্ট্রের প্রেসিডেন্ট বারাক ওবামার কাছ থেকে ফোন পেয়ে একটু যে ‘নার্ভাস’ হয়ে পড়েছিলেন, সেটা মার্কিন গোলরক্ষক টিম হাওয়ার্ড স্বীকারও করেছেন। কিন্তু স্যার অ্যালেক্স ফার্গুসনের রুদ্রমূর্তির সামনে দাঁড়ানোর কাছে ওটা নাকি কিছুই নয়!বিশ্বকাপে যুক্তরাষ্ট্রের হয়ে গোলপোস্ট সামলানোর কাজটা দারুণভাবে করেছেন হাওয়ার্ড। দ্বিতীয় রাউন্ডে বেলজিয়ামের সঙ্গে ১৬টি সেভের সেই অতিমানবীয় পারফরম্যান্সের পর একটা ফোন কল পেয়েছিলেন। ওপাশের কণ্ঠটা শুনে বিশ্বাসই করতে পারছিলেন না। খোদ প্রেসিডেন্ট তাঁকে অভিনন্দন জানাতে ফোন করেছেন! যুক্তরাষ্ট্রে ফুটবল খুব জনপ্রিয় খেলা নয়, ওবামার এই শুভেচ্ছা তাই হাওয়ার্ডের কাছে অনেক বড় কিছু। হাওয়ার্ডের মনে পড়ে যাচ্ছে, ‘আসলে খুব বেশি কিছু বলার ছিল না আমার। আমি শুধু চেষ্টা করছিলাম নির্বোধের মতো কিছু যাতে বলে না বসি।’তবে ম্যাচে ভুল করার পর ড্রেসিংরুমে কোচের সামনে পড়াটা এর চেয়েও স্নায়ুক্ষয়ী বলে দাবি হাওয়ার্ডের। ৩৫ বছর বয়সী গোলরক্ষকের যুক্তি, ‘প্রেসিডেন্ট তো আমাকে ধমক দেবেন না। ডেভিড ময়েস বা স্যার অ্যালেক্স ফার্গুসন যখন ধমক দেন, তার চেয়ে বাজে আর কিছু হতে পারে না!’ ২০০৩ সালে হাওয়ার্ডকে ম্যানচেস্টার ইউনাইটেডে নিয়ে এসেছিলেন ফার্গি। তিন বছর পর ময়েস তাঁকে নিয়ে আসেন এভারটনে। এখনো সেখানেই আছেন। ইএসপিএন।
