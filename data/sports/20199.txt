

একটা দল ফিফা র‍্যাঙ্কিংয়ের শীর্ষে, অন্যটি ৫৬ নম্বরে। শিকাগোয় আজ কোপা আমেরিকার গ্রুপ পর্বের ম্যাচটায় তাই আর্জেন্টিনার জয় নিয়ে খুব একটা সন্দেহ ছিল না। পানামা ড্র করলে কিংবা জিতে গেলে সেটিই বরং অঘটন হতো। ম্যাচের ফলের চেয়ে তাই বেশি আগ্রহ ছিল লিওনেল মেসি খেলেন কি না, সেটি দেখার। 
আর্জেন্টাইন অধিনায়ক শুধু খেললেনই না, বদলি হিসেবে নেমে তাঁর জাদুতে মুগ্ধ করলেন শিকাগোর দর্শকদের। বার্সেলোনা ফরোয়ার্ডের দুর্দান্ত হ্যাটট্রিকে পানামাকেও ৫-০ গোলে উড়িয়ে দিয়ে কোপা আমেরিকার কোয়ার্টার ফাইনালে উঠে গেল আর্জেন্টিনা। মেসির পাশাপাশি আর্জেন্টিনার বাকি দুটি গোল করেছেন নিকোলাস ওটামেনডি ও সার্জিও আগুয়েরো। আর্জেন্টিনা অবশ্য ম্যাচটা শুরু করেছিল অধিনায়ককে বেঞ্চে রেখেই। তবে চোট কাটিয়ে ফেরা মেসি যে কিছুক্ষণের জন্য হলেও মাঠে নামবেন, সেই আভাস আগেই দিয়ে রেখেছিলেন আর্জেন্টিনা কোচ জেরার্ডো মার্টিনো। ম্যাচের ৭ মিনিটেই অ্যাঙ্গেল ডি মারিয়ার পাস থেকে গোল করে আর্জেন্টিনাকে এগিয়ে দেন ওটামেনডি। ২৯ মিনিটে পানামা মিডফিল্ডার আনিবাল গদোয় দ্বিতীয় হলুদ কার্ড দেখে মাঠ ছাড়লে পানামার কাজটা আরও কঠিন হয়ে পড়ে। তারপরেও অবশ্য প্রথমার্ধে আর কোনো গোল খায়নি তারা। দ্বিতীয়ার্ধের প্রথম ১৫ মিনিটও পার করে দেয় কোনোমতে। শিকাগোর দর্শকদের বিশাল উচ্ছ্বাস আর করতালির মধ্যে ৬১ মিনিটে মাঠে নামেন লিওনেল মেসি। বাকিটা আসলে তাঁরই গল্প। ৬৮ মিনিটে হিগুয়েইনের পাস থেকে প্রথম গোল, ৭৮ মিনিটে ডি-বক্সের একটু বাইরে থেকে বাঁ পায়ের বাঁকানো ফ্রি কিকে দ্বিতীয়টি। কিন্তু মেসি থামলেন না সেখানেই। ৮৭ মিনিটে মার্কোস রোহোর পাস থেকে বল পেয়ে দুর্দান্ত এক গোলে হ্যাটট্রিকও পুরো করেন আর্জেন্টিনা অধিনায়ক। বদলি হিসেবে নেমে জাতীয় দলের হয়ে এটা মেসির প্রথম হ্যাটট্রিক। এর মিনিটদুয়েক পরই ব্যবধান ৫-০ করেন হিগুয়াইনের বদলি হিসেবে নামা আগুয়েরো।ম্যাচের পর মেসি অবশ্য স্বীকার করেছেন কিছুটা ব্যাথা তাঁর এখনো আছে। তবে দুর্দান্ত হ্যাটট্রিকের উচ্ছ্বাসটাও ছিল চোখে পড়ার মতো, ‘গ্রুপ থেকে চ্যাম্পিয়ন হয়ে পরের রাউন্ডে যেতে হলে আমাদের একটা বড় জয় দরকার ছিল। আমি খুশি যে সে জয়ে অবদান রাখতে পেরেছি।’আজ অন্য ম্যাচে বলিভিয়াকে ২-১ গোলে হারিয়েছে চিলি। ইএসপিএন।
