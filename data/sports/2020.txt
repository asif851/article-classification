
জিকা ভাইরাসের কারণে অনেক অ্যাথলেট যাচ্ছেন না রিও অলিম্পিকে। ৫ আগস্ট শুরু বিশ্বের সর্ববৃহৎ এই ক্রীড়াযজ্ঞ সামনে রেখে রিওতে যাওয়ার পরিকল্পনা করেছিলেন এমন অনেক পর্যটকও শেষমেশ সিদ্ধান্ত বদলেছেন। কিন্তু মশাবাহিত এই ভাইরাস নিয়ে অ্যাথলেট-পর্যটকদের অভয় দিচ্ছে ব্রাজিলের স্বাস্থ্য মন্ত্রণালয়। ‘গত বছর নভেম্বর থেকে আমরা অনেক পরিকল্পনা হাতে নিয়েছি এবং বৈজ্ঞানিক পরীক্ষা চালিয়েছি। আর এটা প্রমাণ করেছে যে অলিম্পিকে জিকা ভাইরাস বড় কোনো বিষয় হবে না। গেমস শুরুর দুই সপ্তাহ আগে (আয়োজক শহরে) জিকা ভাইরাসে আক্রান্ত হওয়ার ঘটনা নেই বললেই চলে। আর এতে এটাই প্রমাণ হয় যে সমস্যাটা আমরা প্রায় কাটিয়ে উঠেছি’—বলেছেন রিও ডি জেনিরোর স্বাস্থ্যসচিব দানিয়েল সোরাঞ্জ। অলিম্পিক দেখতে ব্রাজিলে প্রায় পাঁচ লাখ পর্যটকের আগমন ঘটবে বলে আশা। রয়টার্স।
