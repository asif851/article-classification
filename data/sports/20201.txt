

কোপা ডেল রের ফাইনালের পরই নিজের বিদায়ের ইঙ্গিতটা দিয়ে দিলেন আন্দ্রেস ইনিয়েস্তা। জানিয়েছেন, ভবিষ্যৎ পরিকল্পনাটা তিনি জানাবেন এ সপ্তাহেই।
বার্সেলোনার জার্সিতে শেষ ‘ফাইনাল’টা খেলে ফেললেন আন্দ্রেস ইনিয়েস্তা? কোপা ডেল রের ফাইনালে সেভিয়াকে ৫-০ গোলে উড়িয়ে ট্রফিটা হাতে নিয়েই এমন ইঙ্গিতই দিয়ে দিলেন তিনি। জানিয়েছেন, নিজের ভবিষ্যৎ সম্পর্কে বিস্তারিত তিনি জানাবেন এ সপ্তাহেই।এই মৌসুমই বার্সেলোনার জার্সিতে ইনিয়েস্তার শেষ কি না—এমন কথাবার্তা উঠে গেছে। ফুটবল ওয়েবসাইট গোল ডটকম জানিয়েছে, চীনা লিগে খেলার জন্য মোটামুটি ভালো অঙ্কের প্রস্তাবেই তিনি রাজি হয়েছেন। গতরাতে কোপা ডেল রের ফাইনালের পর বার্সেলোনা ক্লাবের পক্ষ থেকে ইনিয়েস্তাকে জানানো অভিনন্দনটা গুজবে আরও ডালপালা মেলে দিচ্ছে। কোপা ডেল রে বার্সার জার্সিতে অনেকবারই জিতেছেন ইনিয়েস্তা। কিন্তু গতরাতের জয়ের পর এটিকে বলতে চাইলেন ‘আবেগঘন’। এটিকে ‘বিশেষ’ কিছুই বলতে চাইলেন তিনি, ‘আজকের দিনটা আমার জন্য বিশেষ ও আবেগঘন দিন।’সংবাদকর্মীরা সঙ্গে সঙ্গেই প্রশ্ন ছুড়ে দিলেন—তবে কি এটাই বার্সার জার্সি গায়ে তাঁর শেষ ফাইনাল। ইনিয়েস্তা ব্যাপারটা উড়িয়ে দেননি, ‘এমনটি হওয়ার একটা সম্ভাবনা আছে। এ সপ্তাহেই আমি নিজের ভবিষ্যৎ পরিকল্পনা নিয়ে কথা বলব। আজকের দিনটা খুবই আবেগঘন। তবে শিরোপাটা জিতে আমি খুবই খুশি।’ তবে বার্সেলোনা সভাপতি জোসেপ বার্তেমেউ স্বীকার করেছেন ইনিয়েস্তার পাওয়া প্রস্তাবের কথা, ‘আমরা জানি, ইনিয়েস্তা বড় একটা প্রস্তাব পেয়েছেন। তবে এটাও বলতে চাই, বার্সেলোনা তাঁর জীবনের সঙ্গে জড়িয়ে আছে। তাঁর চুক্তির মেয়াদটা আজীবনের।’বার্সা সভাপতি যতই ‘আজীবন চুক্তি’র কথা বলুন না কেন, ইনিয়েস্তা নিজের ভবিষ্যৎটা ভালোভাবেই দেখতে পাচ্ছেন। সে কারণেই হয়তো তিনি বিদায়ের ইঙ্গিতটা ছিলই তাঁর কণ্ঠে। তবে এ সপ্তাহে তিনি যে সিদ্ধান্তই নিন না কেন, সেটা যে সবার সঙ্গে আলোচনা করেই নেওয়া, সেটা জানিয়েছেন সতীর্থ জরডি আলবা, ‘যে সিদ্ধান্তই সে নিক, সেটা খুব সম্মানজনকই হবে—এটা আশা করি। কারণ, সম্মান ও শ্রদ্ধা তাঁর প্রাপ্য। যেদিন ইনিয়েস্তা বার্সেলোনা ছেড়ে দেওয়ার ঘোষণা দেবে, সেদিন আমরা সবাই কাঁদব। আমরা খুব মিস করব তাঁকে।’
