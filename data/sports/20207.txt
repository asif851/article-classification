
কেনি ডেভানপোর্ট নামের ব্রিটিশ ভদ্রলোকটি মারা গেছেন ১০৫ বছর আগে, ১৯০৮ সালে। মৃত্যুর এত দিন পরও হঠাত্ করেই তিনি স্থান করে নিয়েছেন ইতিহাসের পাতায়। দীর্ঘদিন পর জানা গেছে, আজকের তুমুল জনপ্রিয় ইংলিশ প্রিমিয়ার লিগের প্রথম গোলটি এসেছিল এই ডেভানপোর্টের পা থেকেই। ১৮৮৮ সালে বোল্টনের জার্সি গায়ে গোলটি করেছিলেন ডেভানপোর্ট।ইংলিশ প্রিমিয়ার লিগের প্রথম গোলদাতার পরিচয় নিয়ে দীর্ঘদিন ধরেই অন্ধকারে ছিলেন গবেষক ও ইতিহাসবিদেরা। এ বছর প্রিমিয়ার লিগের ১২৫তম বার্ষিকী উপলক্ষে তাই প্রথম গোলদাতার নামটি খুঁজে বের করার জন্য উঠেপড়ে লেগেছিলেন তাঁরা। দীর্ঘ অনুসন্ধানের পর অবশেষে জানা গেছে ডেভানপোর্টের কথা। নতুন একটি বইয়ে আনুষ্ঠানিকভাবে প্রথম গোলদাতার স্বীকৃতি দেওয়া হয়েছে ডেভানপোর্টকে। বইটির লেখক মার্ক মেটকাফ বলেছেন, ‘বোল্টনের সবাই জানে, কেনি ডেভানপোর্ট কে ছিলেন। ফুটবল খেলেই জীবিকা নির্বাহ করতে পেরে আর দেশের হয়ে খেলতে পেরে তিনি খুবই খুশি ছিলেন। সে সময় যখন গোলটা করেছিলেন, তখন তাঁর হয়তো কোনো ধারণাই ছিল না যে এটা কতটা গুরুত্বপূর্ণ হয়ে উঠবে।’এর আগে ধারণা করা হয়েছিল, অ্যাসটন ভিলার গারসম কক্সের আত্মঘাতী গোলটিই ছিল প্রিমিয়ার লিগের ইতিহাসে প্রথম গোল। এই ভুল-বোঝাবুঝির অবসান ঘটেছে ওই সময়ের সংবাদপত্রে প্রকাশিত একটি বিজ্ঞাপন থেকে। সেখানে দেখা যায়, অ্যাসটন ভিলার ম্যাচটি শুরু হয়েছিল নির্ধারিত সময়ের প্রায় আধা ঘণ্টা পর, বেলা তিনটা ৩০ মিনিটে। আর গারসম কক্সের আত্মঘাতী গোলটি হয়েছিল ৩১ মিনিটের মাথায়, বিকেল চারটার পর। একই দিনে ডার্বি কাউন্টির বিপক্ষে বোল্টন মাঠে নেমেছিল তিনটা ৪৫ মিনিটে। আর খেলা শুরুর দুই মিনিটের মধ্যে, বিকেল চারটার আগেই, গোল করেছিলেন ডেভানপোর্ট। রয়টার্স।
 
 
