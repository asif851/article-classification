

আলোর স্বল্পতার কারণে জ্যামাইকা টেস্টের প্রথম দিনের খেলার ইতি টানতে হলো নির্ধারিত সময়ের একটু আগেই। স্কোরবোর্ডে ওয়েস্ট ইন্ডিজের রান তখন ৭ উইকেটে ২৪৪। এটাকে ভালো বলা যাবে না। তবে দিনের শুরুর সঙ্গে শেষ মেলালে স্বস্তির শ্বাসই ফেলবে স্বাগতিকেরা। টস হেরে ব্যাটিংয়ে নেমে ৭১ রানেই ৫ উইকেট হারিয়ে ফেলে তারা। এরপরও স্কোরবোর্ডের রূপটা তো ভদ্রস্থই!ক্যারিবীয়রা এ জন্য ধন্যবাদ দিতে পারে রোস্টন চেজ ও শেন ডাওরিচ। চেজের ৬৩ আর ডাওরিচের ৫৬ রানের কল্যাণেই যে এই অবস্থায় দিনের খেলা শেষ করতে পেরেছে তারা। চেজ আর ডাওরিচের দেখানো পথে হাঁটতে পেরেছেন জেসন হোল্ডার ও দেবেন্দ্র বিশুও। হোল্ডার ৩০ আর বিশু ২৩ রান উইকেটে আছেন। অষ্টম উইকেটে তাঁদের অবিচ্ছিন্ন জুটিতে উঠেছে ৫৫ রান। প্রথম ইনিংসে ওয়েস্ট ইন্ডিজ আর কত দূর যেতে পারবে, তা নির্ভর করছে এই জুটির ওপরই।ওয়েস্ট ইন্ডিজের ইনিংসটা এলোমেলো করে দিয়েছিলেন মোহাম্মদ আমির। মাত্র ২৮ রানে ৩ উইকেট নিয়েছেন। তবে ক্যারিবীয়দের প্রাথমিক ধাক্কাটা দিয়েছিলেন অভিষিক্ত মোহাম্মদ আব্বাস। দলের ১ রানেই ফিরে যান ক্রেইগ ব্রাফেট। ক্যারিবীয় এই ব্যাটসম্যান ফিরেছেন চোখে পড়ার মতো এক যুগলবন্দীতে। বিদায়ী সিরিজ খেলতে নেমেছেন ইউনিস খান। আর আব্বাসের প্রথম। আব্বাসের বলে ব্রাফেটের ক্যাচটি নিয়েছেন ইউনিস।এরপরই আমিরের আগুন। একে একে ফেরান শিমরন হেটমায়ার, শাই হোপ ও কাইরন পাওয়েলকে। এর মধ্যে পাওয়েল ফেরেন ৩৩ রানে। ২০১০ সালের পর এই প্রথম টেস্টে ৫ উইকেট-কীর্তির অপেক্ষায় আমির। তিনি কি পারবেন? বিশল সিংকে আউট করেন ওয়াহাব রিয়াজ। ৭১ রানে ৫ উইকেট হারিয়ে ধুঁকতে থাকা ক্যারিবীয় ব্যাটিংয়ের হাল ধরেন চেজ আর ডাওরিচ। ষষ্ঠ উইকেটে দুজনে যোগ করেন ১১৮ রান। পাকিস্তানের জন্য বিপজ্জনক হয়ে ওঠা এই দুই ব্যাটসম্যানকেই ফেরান লেগ স্পিনার ইয়াসির শাহ। সূত্র: ক্রিকইনফো
