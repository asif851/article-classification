
সর্বশেষ কবে টেস্টে আউট হয়েছিলেন, অ্যাডাম ভোজেসের নিজের মনে আছে তো? নভেম্বরের পর তো আরও তিন মাস কেটে গেছে! অবশেষে আউট হলেন ভোজেস। আজ ওয়েলিংটন টেস্টে ২৩৯ রান করার পর নিউজিল্যান্ডের মাইকেল ক্রেগের বলে তাঁকেই ক্যাচ দিয়েছেন। ভোজেস সর্বশেষ আউট হওয়ার পর এর মধ্যে কেটে গেছে ১১১৫ মিনিট, রান করে ফেলেছেন ৬১৪!
ওয়েলিংটন টেস্টে অস্ট্রেলিয়ার জয়টাও এখন বলতে গেলে সময়ের ব্যাপার। অস্ট্রেলিয়া প্রথম ইনিংসে ৫৬২ রানের পর নিউজিল্যান্ড দ্বিতীয় ইনিংসে ব্যাট করতে নেমে ১৭৮ রানেই হারিয়ে ফেলেছে ৪ উইকেট। স্বাগতিকেরা এখনো পিছিয়ে আছে ২০১ রানে। ইংনিস পরাজয়টিই চোখ রাঙাচ্ছে তাদের।বয়সটা নেহাত পক্ষে নেই। ৩৬ বছর বয়সে অনেকে প্যাট-ট্যাডই তুলে রেখে দেন। সেখানে ভোজেসের টেস্ট অভিষেকই হয়েছে গত বছর। পড়তি বেলায় খেলা শুরু করেছেন বলেই হয়তো যত বেশি সম্ভব রান তুলে নিতে মরিয়া এই ডান হাতি। আজ আউট হওয়ার পর ব্যাটিং গড়টা অবশ্য ১০০র নিচে নেমে গেছে। তবে সেটি এখনো অবিশ্বাস্য, ৯৭.৪৬! ১৯ ইনিংসের পর শুধু স্যার ডন ব্র্যাডম্যানের গড়ই এর চেয়ে বেশি ছিল, ১০২.৫৬!ওয়েলিংটনের বেসিন রিজার্ভে কিউই বোলারদের হাপিত্যেশ করার মতো আরেকটা দিনই কেটেছে। অ্যাডাম ভোজেস তো এক প্রান্তে ছিলেনই, অন্য প্রান্তেও সবাই দরকার মতো সাহায্য করেছেন। অস্ট্রেলিয়া কালকের ৬ উইকেটে ৪৬৩ রানের পর আরও ৯৯ রান যোগ করতে পেরেছে। ভোজেসও এই গ্রীষ্মে নিজের দ্বিতীয় ডাবল সেঞ্চুরি পেয়ে গেছেন। দলের শেষ ব্যাটসম্যান হিসেবে আউট হয়ে যখন মাঠ ছেড়েছেন, গর্বের হাসিটা চিকচিক করছিল তাঁর মুখে।এর আগে অ্যাডিলেড টেস্টে সর্বশেষ আউট হয়েছিলেন। হোবার্টে অপরাজিত ২৬৯, মেলবোর্নে অপরাজিত ১০৬ আর এবার ওয়েলিংটনে ২৩৯ রান করার পর আউট হলেন। এর মধ্যে উইকেটে ছিলেন সাড়ে ১৮ ঘণ্টা। হাসি তো চওড়া হওয়ারই কথা। এটিই এখন টেস্টে টানা সবচেয়ে বেশি রান ও সময় ধরে ব্যাটিং করার রেকর্ড।কিন্তু হাসিটা এই টেস্টে যাঁর মুখে থাকার কথা ছিল, তিনিই মাঠ ছাড়লেন একরাশ আক্ষেপ নিয়ে। শততম টেস্টের প্রথম ইনিংসে ব্রেন্ডন ম্যাককালাম শূন্য রানেই আউট হয়ে গিয়েছিলেন, দ্বিতীয় ইনিংসেও সেই আফসোস ঘোচাতে পারলেন না। তার ওপর দিনের শেষ বলে আউট হয়ে গেছেন, ম্যাককালাম নিশ্চয় নিজের হাতটাই কামড়াতে চাইবেন! মিচেল মার্শের বলে এলবিডব্লু হয়ে ফিরে গেছেন ১০ রান করেই।অথচ তার আগে শুরুটা ভালোই করেছিল নিউজিল্যান্ড। উদ্বোধনী জুটিতে টম ল্যাথাম ও মার্টিন গাপটিল তুলে ফেলেছিলেন ৮১ রান। গাপটিল আউট হওয়ার পর কেন উইলিয়ামসনও ফিরে গেছেন ১২১ রানে। ১৫৭ রানে ল্যাথাম ফিরে যাওয়ার মনে হচ্ছিল হেনরি নিকোলসকে নিয়ে বাকি দিনটা ম্যাককালাম পার করে দেবেন।কে জানত, ম্যাককালামের সন্ধ্যাটা এমন বিষণ্ন বানিয়ে দেবেন মার্শ! তথ্যসূত্র: ক্রিকইনফো।
