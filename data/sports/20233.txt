
ওভাল এমনিতেই পাকিস্তানের পয়া ভেন্যু, এখানে আগে নয় টেস্ট খেলে জয় পেয়েছিল চারটিতে। সেখানেই আজ আবার হাসল পাকিস্তান। ইংল্যান্ডের বিপক্ষে ১০ উইকেটের জয়ে সিরিজে ২-২ ব্যবধানে সমতাও ফিরিয়েছে।
লর্ডসে প্রথম টেস্ট জিতে এগিয়ে গিয়েছিল পাকিস্তান। এরপর এজবাস্টন ও ওল্ড ট্রাফোর্ডের জয়ে এগিয়ে যায় ইংল্যান্ড। সিরিজে সমতা ফেরাতে হলে চতুর্থ ও শেষ টেস্টে পাকিস্তানকে জিততেই হতো। তৃতীয় দিন শেষেই জয়ের স্বপ্ন অনেকটা উজ্জ্বল হয়ে উঠেছিল মিসবাহদের দিগন্তে। ২১৪ রানে পিছিয়ে থেকে দ্বিতীয় ইনিংস শুরু করে স্বাগিতকরা। তৃতীয় দিন শেষে ৮৮ রানে হারিয়ে ফেলে ৪ উইকেট। প্রথম ইনিংসে যে দুজন প্রতিরোধ গড়েছিলেন, সেই জনি বেয়ারস্টো ও মঈন আলী আজ চতুর্থ দিনেও আশা দেখাচ্ছিলেন ইংল্যান্ডকে। গ্যারি ব্যালান্স আউট হয়ে যাওয়ার পর ষষ্ঠ উইকেট জুটিতে দুজন মিলে ৬৫ রান তুলে ফেলেন। কিন্তু মঈন ৩২ রানে ফিরে যাওয়ার পর আবারও ধস ইংল্যান্ডের ব্যাটিংয়ে। ওকসের (৪) পর বেয়ারস্টো ৮২ রানে ফিরে গেলে সব আশাই শেষ হয়ে যায়। অ্যান্ডারসন ও ফিন চেষ্টা করেছিলেন, কিন্তু তাঁরা শুধু পাকিস্তানের জয়ের অপেক্ষাটাই বাড়াতে পেরেছেন। প্রথম টেস্টের পর শেষ টেস্টে এসে আবারও আলো ছড়িয়েছেন ইয়াসির শাহ, ৭১ রানে নিয়েছেন ৫ উইকেট।৪২ রানের লক্ষ্যে খেলতে নেমে ১৩ ওভারেই সেটি পেরিয়ে গেছেন আজহার আলী ও সামি আসলাম। দুর্দান্ত ডাবল সেঞ্চুরির জন্য ইউনিস খান হয়েছেন ম্যাচসেরা।
