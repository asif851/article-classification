
গত মার্চে শফিকুল ইসলাম মানিক চট্টগ্রাম আবাহনীর দায়িত্ব ছেড়ে যোগ দিয়েছিলেন শেখ জামাল ধানমন্ডি ক্লাবে। তাঁর শূন্যস্থানে চট্টগ্রাম আবাহনী নিয়ে এসেছিল কোচ যোশেফ পাভলিককে। কিন্তু সাত মাসের মাথায় বিদায় নিতে হলো এই সার্বিয়ানকে। আজ সকালে যোশেফ পাভলিককে বরখাস্ত করেছে তারা। সহকারী কোচ হাসান আল মামুনকেও অব্যাহতি দেওয়া হয়েছে। বিষয়টি নিশ্চিত করে চট্টগ্রাম আবাহনীর ম্যানেজার শাকিল মাহমুদ চৌধুরী বললেন, ‘দলের টানা ব্যর্থতার কারণেই ম্যানেজমেন্ট কমিটি তাঁকে এবং হাসান আল মামুনকে বরখাস্ত করেছে।’ এক মৌসুমের জন্য পাভলিকের সঙ্গে চুক্তি করেছিল ক্লাবটি। তাঁর হঠাৎ বিদায়ে আপাতত নজরুল ইসলাম লেদু কোচের দায়িত্ব পালন করবেন।পাভলিকের অধীনে চট্টগ্রাম আবাহনী ৭ ম্যাচে মাত্র ৩টিতে জয় পেয়েছে, ড্র করেছে ৩ ম্যাচ, হেরেছে ১টি। লিগে ১২ পয়েন্ট নিয়ে এই মুহূর্তে দুইয়ে চট্টগ্রাম আবাহনী। রহমতগঞ্জের সঙ্গে ২-০ গোলের হারের পরই গুঞ্জন শোনা গিয়েছিল তাঁকে বাদ দেওয়া হতে পারে। গতকাল আরামবাগের সঙ্গেও গোলশূন্য ড্র করে চট্টগ্রাম আবাহনী। এরপরই আজ এল এই সিদ্ধান্ত।
