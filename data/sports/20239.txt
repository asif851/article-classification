
ওভালে আজ চ্যাম্পিয়নস ট্রফিতে ইংল্যান্ডের বিপক্ষে টস হেরে ব্যাটিংয়ে নেমেছে বাংলাদেশ। গত মার্চে শ্রীলঙ্কা সফরের পর এই ম্যাচ দিয়ে একাদশে ফিরেছেন ইমরুল কায়েস।
বাংলাদেশ অধিনায়ক মাশরাফি বিন মুর্তজা জানিয়েছেন, টস জিতলে তিনি বোলিংই নিতেন। বাংলাদেশ অধিনায়ক বললেন, ‘এখন আমাদের ভালো স্কোর গড়তে হবে। ফিল্ডিংটা খুবই গুরুত্বপূর্ণ।’ পুরো আয়ারল্যান্ড সফরে বসে থাকা ইমরুল এই ম্যাচ দিয়ে ফিরেছেন একাদশে। তার মানে মেহেদী হাসান মিরাজ বা সানজামুল ইসলামের মতো একজন স্পিনার বসিয়ে বাংলাদেশ খেলছে একজন বাড়তি ব্যাটসম্যান নিয়ে। বাংলাদেশ খেলছে তিন পেসার নিয়ে। মাশরাফি-মোস্তাফিজের সঙ্গে থাকছেন রুবেল হোসেন।
বাংলাদেশ দল:তামিম ইকবাল, সৌম্য সরকার, ইমরুল কায়েস, মুশফিকুর রহিম, মাহমুদউল্লাহ, সাকিব আল হাসান, সাব্বির রহমান, মোসাদ্দেক হোসেন, মাশরাফি বিন মুর্তজা (অধিনায়ক), রুবেল হোসেন ও মোস্তাফিজুর রহমান।
ইংল্যান্ড দল:জেসন রয়, অ্যালেক্স হেলস, জো রুট, এউইন মরগান, বেন স্টোকস, জস বাটলার, মঈন আলী, ক্রিস ওকস, লিয়াম প্ল্যাঙ্কেট, মার্ক উড ও জ্যাক বল।
