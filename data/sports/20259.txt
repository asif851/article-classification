
পেশাদার ফুটবল লিগের দল ফরাশগঞ্জ স্পোর্টিং ক্লাব। কিন্তু অবিশ্বাস্য হলেও সত্যি, এবার তাঁদের ছিল না নিজস্ব কোনো ট্র্যাকসুট! খেলোয়াড়েরা যে যাঁর পছন্দমতো মতো চেলসি, পিএসজি কিংবা অন্য কোনো ইউরোপিয়ান ক্লাবের ট্র্যাকসুট পরে নেমেছেন ওয়ার্ম-আপে। এ নিয়ে ‘দলটি ঢাকার ফরাশগঞ্জ, নাকি চেলসি বা পিএসজি?’ শিরোনামে গতকাল একটি প্রতিবেদন প্রকাশ করেছিল প্রথম আলো। এরপর আজ নিজেদের নতুন ট্র্যাকসুট গায়ে চাপিয়ে মাঠে নেমেছিল বুড়িগঙ্গা পাড়ের ক্লাবটি। কিন্তু ভাগ্য সুপ্রসন্ন হয়নি। ব্রাদার্স ইউনিয়নের বিপক্ষে ১-০ গোলে হেরেছে ফরাশগঞ্জ। 
পুরান ঢাকার ঐতিহ্যবাহী ফরাশগঞ্জের ওপর ঝুলছে অবনমনের শঙ্কা। ২১ ম্যাচে ১৪ পয়েন্ট নিয়ে ক্লাবটির অবস্থান টেবিলের তলানিতে। আজকে অন্তত একটি পয়েন্ট পেলেও টিকে থাকার কিছুটা ‘অক্সিজেন’ মিলত তাদের। কিন্তু দুর্দান্ত গোলে ম্যাচের মীমাংসা করে দিয়েছেন ব্রাদার্সের সিও জুনাপিও। ৩৯ মিনিটে ডান প্রান্ত থেকে মাসুদ রানার ক্রসে দুর্দান্ত ভলিতে গোলটি করেছেন কঙ্গোর এই স্ট্রাইকার। এ জয়ে অবনমন শঙ্কা থেকে রক্ষা পেল ব্রাদার্স।
