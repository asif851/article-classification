
বসিবির বহুল আলোচিত সভায় জানা সিদ্ধান্তগুলোই হয়েছে। জাতীয় ক্রীড়া পরিষদকে নির্বাচনের জন্য চিঠি দেওয়া, ৩ সেপ্টেম্বর থেকে ঢাকা প্রিমিয়ার ডিভিশন ক্রিকেট লিগ শুরুর সিদ্ধান্তের পাশাপাশি নতুন সিদ্ধান্ত একটাই—ঈদের আগেই যেন স্থানীয় খেলোয়াড়েরা বিপিএলের বকেয়া টাকা হাতে পেয়ে যান, সে উদ্যোগ নেবে বিসিবি।কালকের এই সভা শেষে বিসিবিতে ক্রিকেট-সংশ্লিষ্ট সবার সৌজন্যে হয়েছে ইফতার অনুষ্ঠান। এরপর সংবাদ সম্মেলন। মিডিয়া কমিটির প্রধান জালাল ইউনুস সেখানেই দিলেন তথ্যটা, ‘ক্রিকেটার, ফ্র্যাঞ্চাইজি ও বিসিবির মধ্যে থাকা ত্রিপক্ষীয় চুক্তি অনুযায়ী ফ্র্যাঞ্চাইজিরা টাকা দিতে ব্যর্থ হলে বিসিবির দায়িত্ব নেওয়ার কথা। আমরা সিদ্ধান্ত নিয়েছি, ঈদের আগে স্থানীয় খেলোয়াড়দের ফিফটি পার্সেন্ট টাকা দিয়ে দেব।’ দ্বিতীয় বিপিএলে এখন পর্যন্ত বেশির ভাগ ক্রিকেটারই মাত্র ২৫ ভাগ টাকা পেয়েছেন। অনেকে পেয়েছেন তার চেয়েও কম। বিসিবি মূলত এই ক্রিকেটারদেরই বকেয়া পরিশোধের দায়িত্ব নিয়েছে। যাঁরা এর মধ্যেই ৫০ শতাংশ টাকা পেয়ে গেছেন, তাঁদের আপাতত বিসিবি কিছু দেবে না। ২৫ আগস্টের মধ্যে দ্বিতীয় বিপিএলের পুরো টাকাই পেয়ে যাওয়ার কথা খেলোয়াড়দের। ফ্র্যাঞ্চাইজিরা ওই সময়ের মধ্যেও টাকা দিতে ব্যর্থ হলে তখন সে টাকা দেওয়ারও দায়িত্ব নেবে বিসিবি।বিসিবির নির্বাচনের জন্য নির্বাচন কমিশন গঠন করে যত দ্রুত সম্ভব নির্বাচন-প্রক্রিয়া শুরুর জন্য জাতীয় ক্রীড়া পরিষদকে (এনএসসি) চিঠি দেওয়ার সিদ্ধান্তও হয়েছে গতকালের সভায়। এ ছাড়া আগামী ১২ আগস্ট সব বিভাগীয় ও জেলা ক্রীড়া সংস্থা এবং ক্লাবে কাউন্সিলরের নাম চেয়ে চিঠি দেবে বিসিবি। মনোনীত কাউন্সিলরের নাম পাঠানোর জন্য সময় দেওয়া হবে ১০ দিন। সিদ্ধান্ত হয়েছে প্রিমিয়ার ডিভিশন ক্রিকেট লিগ নিয়েও। ‘২০১২-১৩ মৌসুমের প্রিমিয়ার লিগের দলবদল (লটারি) আগামী ১২ আগস্ট অনুষ্ঠিত হবে। লিগ শুরু হবে ৩ সেপ্টেম্বর থেকে’—বলেছেন মিডিয়া কমিটির প্রধান। এরপর পর্যায়ক্রমে হবে জাতীয় লিগ, বিসিএল ও বিপিএল। আগামী দু-এক দিনের মধ্যে এসব লিগ শুরুর সময় চূড়ান্ত হবে।প্রিমিয়ার লিগ সময়মতো না হওয়ায় বিপিএল ২০১৪ সালের টি-টোয়েন্টি বিশ্বকাপের পরে চলে যাওয়ার শঙ্কা জাগলেও কাল নতুন আশার আলো দেখালেন জালাল ইউনুস, ‘ক্লাবগুলো জাতীয় দলের খেলোয়াড়দের ছাড়াও খেলতে রাজি আছে। সে ক্ষেত্রে অক্টোবরে নিউজিল্যান্ড সিরিজ চলাকালে আমরা সুপার লিগ আয়োজন করতে পারি। তখন বিপিএলের জন্য একটা স্লট খালি হলেও হতে পারে।’ ক্লাবগুলোর হঠাৎ করে জাতীয় দলের খেলোয়াড়দের ছাড়া খেলতে রাজি হওয়াটাও বিস্ময়কর। জাতীয় দলের খেলোয়াড়দের না পাওয়ার ছুতো ধরেই তো গত মার্চ-এপ্রিলে লিগ খেলেনি তারা! অক্টোবরে একই পরিস্থিতিতেও খেলতে রাজি থাকার অর্থ একটাই—জাতীয় দলের খেলোয়াড় নয়, আর্থিক দাবি-দাওয়াই ছিল তখন না খেলার মূল কারণ। যদিও কাল জালাল ইউনুস এবং বিসিবির আরেক সদস্য মাহবুবুল আনাম জোর গলায় বলেছেন, ক্লাবগুলোকে বাড়তি কোনো টাকা দেওয়া হবে না।জাতীয় দল ও বয়সভিত্তিক দলগুলোর জন্য বিশেষ সফটওয়্যার কেনার সিদ্ধান্ত নেওয়া হয়েছে। অ্যাথলেটিক ম্যানেজমেন্ট সিস্টেম নামের এই অনলাইন সফটওয়্যারের মাধ্যমে বিশ্বের সব খেলার ফুটেজ যেমন পাওয়া যাবে, তেমনি বাংলাদেশের ক্রিকেটারদের সম্পর্কে সব রকমের তথ্যও এতে সংরক্ষণ করা যাবে। সুখবর আছে আবুল হাসানের জন্যও, দীর্ঘদিন মেরুদণ্ডের সমস্যায় ভুগতে থাকা এই পেসারকে যত দ্রুত সম্ভব সেরা চিকিৎসার জন্য বিদেশে পাঠানো হবে। তবে জালাল ইউনুস বলেছেন, ‘আশপাশের কোনো দেশে সুচিকিৎসার নিশ্চয়তা পাওয়া গেলে তাকে সেখানেই পাঠানো হবে।’কোনো সুখবর অবশ্য আসেনি ১০ বছরের জন্য বহিষ্কৃত আম্পায়ার নাদির শাহর জন্য। ‘তাঁর শাস্তির এখনো এক বছরও পার হয়নি। আমরা মনে করি, এত তাড়াতাড়ি শাস্তি পুনর্বিবেচনার সিদ্ধান্ত নেওয়া ঠিক হবে না। এক বছর পর আমরা শাস্তির সিদ্ধান্ত পুনর্বিবেচনা করব’—বলেছেন মিডিয়া কমিটির প্রধান।
