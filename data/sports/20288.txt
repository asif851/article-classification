
ইউএস ওপেনের প্রথম দিনটা দুর্দান্ত কাটল তারকা খেলোয়াড়দের। প্রতিপক্ষকে উড়িয়ে দ্বিতীয় রাউন্ডে উঠে গেছেন রাফায়েল নাদাল, সেরেনা উইলিয়ামস, ভেনাস উইলিয়ামস, আগনিয়েস্কা রাদওয়ানস্কা ও লি না। বৃষ্টির বাধায় গতকাল সোমবার কোর্টে নামা হয়নি রজার ফেদেরারের। অবাছাই গ্রেগা জেমলার বিপক্ষে সুইস তারকার ম্যাচটি অনুষ্ঠিত হবে আজ।নাদাল-হ্যারিসন: হাঁটুর ইনজুরির কারণে ইউএস ওপেনের গত আসরে খেলতে পারেননি নাদাল। ১২টি গ্র্যান্ড স্লামজয়ী এই খেলোয়াড় এবারের আসরের শুরুটা করলেন প্রতিপক্ষকে গুঁড়িয়ে দিয়ে। যুক্তরাষ্ট্রের রায়ান হ্যারিসনকে ৬-৪, ৬-২, ৬-২ গেমে হারান স্প্যানিশ তারকা।সেরেনা-শিয়াভোনে: ইতালির ফ্রান্সিসকো শিয়াভোনেকে দাঁড়ানোর সুযোগটুকুও দেননি সেরেনা উইলিয়ামস। সরাসরি ৬-০, ৬-১ গেমের জয় পেতে মেয়েদের এককের এক নম্বর খেলোয়াড়ের সময় লাগে মাত্র এক ঘণ্টা।ভেনাস-ফ্লিপকেনস: বছরের শেষ গ্র্যান্ড স্লাম লড়াইয়ের উদ্বোধনী দিনে ছোট বোন সেরেনার মতো সরাসরি সেটে জয় পেয়েছেন ভেনাস উইলিয়ামসও। বছরের বেশির ভাগ সময় ইনজুরি সমস্যায় থাকা ভেনাস বেলজিয়ামের কারস্টেন ফ্লিপকেনসকে হারান ৬-১, ৬-২ গেমে।রাদওয়ানস্কা-এসপিনোসা: মাত্র ৬৩ মিনিটের লড়াইয়ে স্পেনের সিলভিয়া সোলার-এসপিনোসাকে পরাস্ত করেন আগনিয়েস্কা রাদওয়ানস্কা। সেন্টার কোর্টের উদ্বোধনী ম্যাচে মেয়েদের এককের তৃতীয় বাছাই রাদওয়ানস্কা জেতেন ৬-১, ৬-২ গেমে।লি না-গভোর্তসোভা: দুরন্ত জয় পেয়েছেন চীনের লি নাও। ২০১১ সালের ফ্রেঞ্চ ওপেন চ্যাম্পিয়ন ও এ বছর অস্ট্রেলিয়ান ওপেনের রানার-আপ লি না জেতেন ৬-২, ৬-২ গেমে। ওলগা গভোর্তসোভাকে পরাস্ত করতে তিনি সময় নেন ৬৪ মিনিট। সূত্র: রয়টার্স।
