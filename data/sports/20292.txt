
এক হাজার কোটি টাকারও বেশি আয়ের ভাগ কমছে ভারতীয় ক্রিকেট বোর্ডের (বিসিসিআই)। সে আগেই জানা গিয়েছিল। এবার নতুন অর্থনৈতিক মডেলের আসল চিত্রটা পাওয়া গেল। তাতে দেখা যাচ্ছে, বাংলাদেশ ক্রিকেট বোর্ডের (বিসিবি) সম্ভাব্য আয়ের ভাগ ৭৫-৮০ মিলিয়ন ডলার থেকে বেড়ে ১১০-১১৫ মিলিয়ন ডলার হচ্ছে। বিসিবির সম্ভাব্য আয় বাড়ছে ৩ কোটি ৫০ লাখ ডলার। বা ২৭৭ কোটি টাকা। ২০২৩ সাল পর্যন্ত আইসিসি থেকে এই পরিমাণ টাকা পাওয়ার সম্ভাবনা আছে বিসিবির।
ক্রিকেটের ওয়েবসাইট ক্রিকইনফো নতুন মডেলের এই ছকটা কাল প্রকাশ করে দিয়েছে। তাতে কার কত আয় হওয়ার কথা ছিল, কত হচ্ছে—এ সম্পর্কে পরিষ্কার একটি ধারণা পাওয়া যাচ্ছে।২০১৪ সালে পাস হয়েছিল ‘তিন মোড়ল’ নীতি। ‘বিগ-থ্রি’ নীতিতে ২০১৫ থেকে ২০২৩ সাল পর্যন্ত আইসিসির সম্ভাব্য আয়ের ভাগ বণ্টনের একটা বর্ণনা দেওয়া হয়েছিল। তাতে বলা হয়েছিল, আগামী ৮ বছরে আইসিসির আয়ের ২৭.৪ শতাংশই যাবে বিসিসিআই, ইসিবি ও ক্রিকেট অস্ট্রেলিয়ার কাছে। ভাগ বাঁটোয়ারাটাও ছিল অদ্ভুত। অস্ট্রেলিয়া পাবে ২.৭ ভাগ অর্থ, যুক্তরাজ্যের ভাগে ৪.৪ ভাগ। আর ভারত একাই নিয়ে নেওয়ার কথা ২০.৩ ভাগ!‘বিগ থ্রি’র ধারণা থেকে সরে আসতে চায় আইসিসি। নতুন অর্থনৈতিক মডেলে বেশ সাম্য নিয়ে আসার চেষ্টা করা হয়েছে। এখনো ভারত সর্বোচ্চ ২৫৫-২৬০ মিলিয়ন ডলার আয়ের ভাগ পাবে। ক্রিকেটের বাজারটা যেহেতু ভারত-কেন্দ্রিক, সেটা বাকিরা মেনেও নিয়েছে। অন্তত আগের ৪৫০ মিলিয়ন ডলারের চেয়ে তো ঢের কম।ইংলিশ ক্রিকেট বোর্ড ১২০-১২৫ মিলিয়ন ডলার আয়ের ভাগ পাবে। জিম্বাবুয়ে বাদে বাকি সাত সদস্য পাবে সমান ১১০-১১৫ মিলিয়ন ডলার। অর্থাৎ ক্রিকেট অস্ট্রেলিয়া যত পাবে, বিসিবিও পাবে সমান অর্থ। জিম্বাবুয়ে পাবে ৭৫-৮০ মিলিয়ন ডলার।নতুন প্রস্তাবে উঠতি দুই দল আফগানিস্তান ও আয়ারল্যান্ডকেও আয়ের ভাগ দেওয়ার হচ্ছে তাদের জন্য বেশ লোভনীয় অঙ্কে। দুই বোর্ডকেই দেওয়া হবে ৫০-৫৫ মিলিয়ন ডলার।আইসিসি ২০২৩ সাল পর্যন্ত ২ দশমিক ৫ বিলিয়ন ডলার আয় করবে ধরে নিয়ে এই সম্ভাব্য আয়ের ভাগ বাঁটোয়ারা হয়েছে। আইসিসির আয় বাড়লে সদস্য বোর্ডগুলোর আয়ের ভাগও বাড়বে।
