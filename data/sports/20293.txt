
পুরো দল ফিরে এসেছে। কিন্তু একজন আসেনি। বার্সেলোনা নয়; ব্যক্তিগত জেট বিমানে চড়ে নেইমার উড়াল দিয়েছেন চীনে। এশিয়া সফরে তাঁর পরবর্তী গন্তব্য নাকি কাতার। সেখানে পিএসজির কাতারি মালিকের সঙ্গে কথা বলবেন সরাসরি। চুক্তি সইটাও হয়ে যাবে এই সপ্তাহের মধ্যে। এরপর নিয়মমাফিক স্বাস্থ্য পরীক্ষা। তারপর নতুন জার্সিতে অভিষেক। কালকের এল ক্লাসিকোই ছিল বার্সেলোনার জার্সিতে তাঁর শেষ ম্যাচ। যুক্তরাষ্ট্র থেকে নেইমার বার্সেলোনায় ফেরেননি, আর ফেরার আশা বার্সা-সমর্থকদের না করাই নাকি ভালো!
বার্সেলোনা এই বাস্তবতা মেনে নিয়েছে বলেই খবর। তারা এখন নেইমারের বিকল্প ভাবছে। ২২২ মিলিয়ন ইউরো অনেক টাকা। পিএসজি বার্সাকে নতুন প্রস্তাব দিয়েছে। বাই আউট ক্লজের বদলে তারা নিয়মমাফিক ট্রান্সফার করতে চায়। বাই আউটের পুরো টাকা তো আছেই, উপরি হিসেবে থাকবে বিশাল অঙ্কের কর। সব মিলিয়ে পিএসজির ব্যাংক হিসাব খালি হয়ে যাবে এই এক ট্রান্সফারে।
এমন নয়, প্যারিসের ক্লাবটির কাতারি মালিকের টাকার সংকট। তবে উয়েফার ফেয়ার প্লে নীতি পিএসজিকে চাইলেই দুই হাত খুলে ইচ্ছেমতো খরচ করতে দেবে না। এ কারণে তাদের প্রস্তাব, নির্দিষ্ট অঙ্কের টাকা আর সঙ্গে অ্যাঙ্গেল ডি মারিয়াকে নাও। নেইমার পিএসজিতে এলে ডি মারিয়াকে আর বাঁ উইংয়ে প্রয়োজন পড়বে না ক্লাবটির। আর রিয়াল মাদ্রিদের হয়ে আলো ছড়ানো স্পেনের পরিচিত মুখ এই আর্জেন্টাইন উইঙ্গারকে প্রয়োজন পড়তেও পারে বার্সার। কারণ, তাদের বাঁ উইং তো ফাঁকা হয়ে যাচ্ছে।
তবে বার্সা এত সহজে পিএসজিকে ছাড়তে রাজি নয়। এই ট্রান্সফারকে যত কঠিন করে তোলা সম্ভব, তারা তা-ই করবে। এর মধ্যে তারা উয়েফাকে এই ট্রান্সফার নিয়ে তদন্ত করে দেখার আহ্বানও জানিয়েছে।
নেইমার এখন সাংহাইয়ে। এখানে তাঁর পৃষ্ঠপোষকদের কোনো একটা পণ্যের প্রচারণার কাজে এসেছেন বলে জানা গেছে। তবে এই সফরের সূচি কাটছাঁট করতে হয়েছে। আজ চীনের সবচেয়ে বড় অনলাইন পর্যটন কোম্পানির একটি আয়োজন ছিল। তবে নেইমারের ব্যবস্থাপকদের পক্ষ থেকে কোম্পানিটিকে জানিয়ে দেওয়া হয়েছে, ‘নেইমার ট্রান্সফার-সংক্রান্ত কাজে ব্যস্ত’।
ব্রাজিলের পত্রপত্রিকাগুলো লিখেছে, নেইমার এরপর দোহায় যাবেন। কাতারের রাজধানীতে তাঁর সফরের প্রকাশ্য উদ্দেশ্য ২০২২ কাতার বিশ্বকাপের প্রচারণার জন্য পাঁচ বছরের চুক্তি করা। সেই বিশ্বকাপের সবচেয়ে বড় তারকা নেইমার হবেন, সেটা বুঝেই পাঁচ বছরের জন্য ২৭০ মিলিয়ন ইউরো দিতে তৈরি কাতার। বোঝাই যাচ্ছে, ২২২ মিলিয়ন ইউরোও তাদের কাছে কিছু নয়। সমস্যা শুধু উয়েফার ফেয়ার প্লে নীতি। সেটার নীতিমালা ঠিক রেখে কীভাবে বদলিটা সম্পন্ন করা যায়, সেই পথই নাকি তারা খুঁজছে।
এদিকে জেরার্ড পিকে মনে হচ্ছে এখনো আশা ছেড়ে দেননি। ইএসপিএনকে তিনি বলেছেন, নেইমার আসলে এখনো চূড়ান্ত সিদ্ধান্ত নিতে পারেননি। তাঁর মধ্যে দোলাচল কাজ করছে। পিকের আশা, সুস্থির হয়ে নেইমার যখন সব ভাববেন, তখন বুঝতে পারবেন, বার্সায় থেকে যাওয়াই মঙ্গল।
