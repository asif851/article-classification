
এশিয়ান গেমসের ক্রিকেটে বাংলাদেশ পুরুষ দল ঘোষণা করা হয়েছিল ১৫ আগস্ট। তখন জানা গিয়েছিল, বিয়ের কারণে জাতীয় দলের নিয়মিত অধিনায়ক মুশফিকুর রহিম থাকছেন না এশিয়াডে। আজ বিসিবির সভায় নেওয়া সিদ্ধান্ত অনুযায়ী মুশফিকের জায়গায় এশিয়াডে অধিনায়কত্ব করবেন মাশরাফি বিন মুর্তজা। টি-টোয়েন্টি ফরম্যাটের এশিয়াড ক্রিকেটে বাংলাদেশ গতবারের সোনাজয়ী। এশিয়ান গেমস ক্রিকেটে টেস্ট খেলুড়ে দেশগুলো অনূর্ধ্ব-২৩ দল পাঠালেও সোনার পদক রক্ষার লড়াইয়ে এবার বাংলাদেশ পাঠাতে যাচ্ছে প্রায় পূর্ণশক্তির দল।বিকেলে অনুষ্ঠিত বিসিবির সুদীর্ঘ সভায় আরও কিছু গুরুত্বপূর্ণ সিদ্ধান্ত নেওয়া হয়েছে। এর মধ্যে টেস্ট-ওয়ানডেতে আলাদা অধিনায়কের বিষয়টি বৈঠকে সক্রিয়ভাবেই বিবেচনা করা হয়েছে। দ্রুতই এ ব্যাপারে চূড়ান্ত সিদ্ধান্ত নেওয়া হবে। এর পাশাপাশি সিদ্ধান্ত হয়েছে দেশের ঘরোয়া টি-টোয়েন্টি প্রতিযোগিতা বাংলাদেশ প্রিমিয়ার লিগ (বিপিএল) আয়োজনের। এটি ডিসেম্বরে অনুষ্ঠিত হওয়ার কথা থাকলেও ২০১৫ ওয়ানডে বিশ্বকাপের কারণে তা পিছিয়ে আগামী বছর এপ্রিলে নেওয়া হয়েছে।        এছাড়া দীর্ঘদিন ধরেই ‘ভারপ্রাপ্ত’ হয়ে থাকা বিসিবির প্রধান নির্বাহী নিজামউদ্দিন চৌধুরীকে স্থায়ীভাবে নিয়োগের সুপারিশ করা হয়েছে সভায়।
