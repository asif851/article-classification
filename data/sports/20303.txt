
 


যুব বিশ্বকাপের শিরোপা ভারতের।
ফাইনালে অস্ট্রেলিয়াকে হারিয়েছে ৮ উইকেটে।
অস্ট্রেলিয়ার ২১৬ রানের লক্ষ্য সহজেই পেরিয়েছে ভারতীয় যুব দল।
সেঞ্চুরি করেছেন মনজোৎ কারলা।


গোটা টুর্নামেন্টে কোনো প্রতিপক্ষকেই দাঁড়াতে দেয়নি ভারত। দাঁড়াতে দিল না ফাইনালেও। অস্ট্রেলিয়াকে ৮ উইকেটে উড়িয়ে যুব বিশ্বকাপের শিরোপাটা নিজেদের করে নিয়েছে রাহুল দ্রাবিড়ের শিষ্যরা।নিউজিল্যান্ডের এবারের যুব বিশ্বকাপে ভারতের সামনে কোনো বাধাই বাধা হতে পারেনি। মাউন্ট মঙ্গানুইয়ে দিনরাতের ফাইনালে টসে জিতে ব্যাটিং করে অস্ট্রেলিয়া যদি মাত্র ২১৬ রান দাঁড় করায়, তাহলে সেটি কীভাবে বড় বাধা হয়। হয়ওনি। মনজোৎ কারলার অপরাজিত ১০১ রানের ইনিংসের ওপর দাঁড়িয়ে ৬৭ বল বাকি থাকতেই ম্যাচটা জিতে গেছে ভারতীয় অনূর্ধ্ব-১৯ দল। সুবনাম গিল করেছেন ৩১ আর হার্দিক দেসাইয়ের ব্যাট থেকে এসেছে ৪৭ রান। কারলার ১০১ রান এসেছে ১০২ বলে। এতে ছিল ৮টি চার ও ৩টি ছক্কা।টসে জিতে ব্যাটিংয়ে নেমে জ্যাক এডওয়ার্ডস ও ম্যাক্স ব্রায়ান্টের ওপেনিং জুটিতে ৩২ রান তুলেছিল অস্ট্রেলিয়া। প্রথমে ফেরেন ব্রায়ান্ট। ৫২ রানের সময় আউট হন এডওয়ার্ডস। অস্ট্রেলিয়া তৃতীয় উইকেট হারায় ৫৯ রানে। ৩ উইকেট হারিয়ে কিছুটা বিপর্যয়ে পড়া অস্ট্রেলিয়া অনূর্ধ্ব-১৯ দল এরপর জোনাথন মারলো আর পারাম উপ্পালের জুটিতে কিছুটা লড়াইয়ের ফেরে। তবে ১৩৪ রানের সময় উপ্পাল ফেরার পর নিয়মিত বিরতিতেই উইকেট তুলে নিয়েছে ভারতীয় যুবরা। মারলো করনে ৭৬ রান। উপ্পাল ৩৪। এরপর নাথান ম্যাকসুয়ানির ২৩ সর্বোচ্চ। ব্যাক্সটার জে হল্ট করেন ১৩। কোনোমতে দুই শ রানের কোটা পার হয় অস্ট্রেলিয়া।ভারতীয়দের পক্ষে ২টি করে উইকেট নিয়েছেন ঈশান পোরেল, শিব সিং, কমলেশ নাগরকটি, অনুকূল রায়। শিবরাম মাভি নিয়েছেন ১ উইকেট।
