
কাজটা সহজ। মাঠে নেমে ফুটবল খেলবেন। আর তাঁ​দের যা স্বভাব, তাতে ম্যাচপ্রতি কয়েকটি করে গোল করে আসবেন। লিওনেল মেসি ও ক্রিস্টিয়ানো রোনালদোর জন্য এ আর এমন কী! এই ‘সহজ’ কাজটার জন্যই প্রস্তাব পেয়েছিলেন বছরে ১০ কোটি ইউরোর! তবে এমন লোভনীয় প্রস্তাব নাকি অবলীলায় ফিরিয়ে দিয়েছেন বার্সেলোনা ও রিয়াল মাদ্রিদের দুই মহাতারকা!অবশ্য ফেরানোরই কথা, প্রস্তাবটা যে এসেছে চীনের এক ক্লাব থেকে! আর যা-ই হোক, চীনের লিগের এখনো বিশ্বমঞ্চে বড় প্রতিযোগিতার স্বীকৃতি পেতে বহু দেরি। কদিন আগে চীনের ক্লাব হেবেই চায়না ফরচুনে মেসিকে বছরে ১০ কোটি ইউরো বেতনের প্রস্তাব করেছিল বলে শোনা গেছে। এবার রোনালদোর জন্যও এল একই প্রস্তাব।ক্লাবের নাম জানা যায়নি, তবে রিয়াল মাদ্রিদ ফরোয়ার্ডের এজেন্ট হোর্হে মেন্ডেসই জানিয়েছেন এটি। রিয়াল মাদ্রিদের কাছে রোনালদোর জন্য ৩০ কোটি ইউরোর অবিশ্বাস্য প্রস্তাব নিয়ে এসেছিল চীনা ক্লাবটি, যেখানে রোনালদোর বেতন হতো বছরে ১০ কোটিরও বেশি। কিন্তু রোনালদো ও রিয়াল মাদ্রিদ, দুই পক্ষই নাকি শুকনো মুখে শুধু একটা ধন্যবাদ দিয়ে ফিরিয়ে দিয়েছে ক্লাবটিকে।‘চীনের একটি ক্লাব রিয়াল মাদ্রিদকে ৩০০ মিলিয়ন ও রোনালদোকে বছরে ১০০ মিলিয়ন ইউরো প্রস্তাব করেছিল’—বলেছেন মেন্ডেস। প্রস্তাবটা ফিরিয়ে দেওয়ার কারণও জানিয়েছেন রোনালদোর এজেন্ট, ‘কিন্তু অর্থই তো সব নয়। রিয়াল মাদ্রিদ ওর জীবন! ক্রিস্টিয়ানো এখানে খুশি, চীনে যাওয়া ওর জন্য অসম্ভব।’চীনের ক্লাবের এমন অবিশ্বাস্য প্রস্তাবের ইতিহাস অবশ্য নতুন নয়। গতকালই বর্তমানে সর্বোচ্চ বেতনে কার্লোস তেভেজকে দলে নেওয়ার আনুষ্ঠানিকতা সেরেছে চীনের ক্লাব সাংহাই এসআইপিজি। অস্কার, হাল্ক, লাভেজ্জি, অ্যালেক্স টিসেইরাদের মতো প্রতিভাবানদেরও মোটা বেতনে নিয়ে গেছে চীনের ক্লাবগুলো। উদ্দেশ্য, তারকা ফুটবলার এনে নিজেদের লিগটাকে আরও আকর্ষণীয় করা, বিশ্বজুড়ে আলোচিত করা, পাশাপাশি চীনের ফুটবলের মান বাড়ানো।তা সেই উদ্দেশ্য সাধনের জন্য মেসি-রোনালদোরা তো ‘নিখুঁত পছন্দ’। তাই টোপটা ফেলতে চেয়েছিল চীন। কিন্তু সম্ভবত সব ‘মাছ’ একই টোপ গেলে না। ইউরোপিয়ান ক্লাব ফুটবল ছেড়ে বর্তমান সময়ের সেরা দুই ফুটবলারের চীনে যাওয়ার ব্যাপারটা তো আসলে কল্পনাকেও হার মানানোর মতো। আপাতত তাই হতাশই হতে হচ্ছে চীনকে। সূত্র: টেলিগ্রাফ।
