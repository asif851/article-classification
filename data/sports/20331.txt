
ছুটি কাটাতে গেছেন কাশ্মীরে। কাশ্মীর যেন পৃথিবীর মাঝখানে এক টুকরো স্বর্গ। কিন্তু সেই নিসর্গেও মাশরাফি বিন মুর্তজাকে পিছু ধাওয়া করল ভারতের বিপক্ষে এক রানে হেরে যাওয়া সেই দুঃস্মৃতি। বাংলাদেশের রঙিন পোশাকের অধিনায়ক জানালেন, সেই রাতে হোটেলে ফিরে কেউ মুখে খাবার তুলতে পারেননি। কষ্টে, হতাশায়।ভারতের কাশ্মীরে বাংলাদেশের ক্রিকেটের বেশ অনুরাগী আছে। সাকিব আল হাসান তো সেখানে বেশ জনপ্রিয়। মাশরাফিও অনেক ভক্তের দেখা পেলেন। সেখানে বেশ কজন স্থানীয় কিশোর-তরুণের সঙ্গে কথা বলেছেন বাংলাদেশ অধিনায়ক। সেখানেই এক কিশোর জানতে চায়, গত টি-টোয়েন্টি বিশ্বকাপে শেষ তিন বলে মাত্র দুই রান করলেই তো ভারতকে হারিয়ে দিতে পারত বাংলাদেশ। জবাবে মাশরাফি বলেন, ‘ওই পরাজয়ে আমার খুবই ভেঙে পড়েছিলাম। সেদিন আমাদের কেউ রাতে খাবার পর্যন্ত খায়নি। পরাজয় খেলারই একটা অংশ। কিন্তু আমরা এভাবে ওই ম্যাচটি হেরে যেতে চাইনি।’সপরিবারে কাশ্মীরে বেড়াচ্ছেন মাশরাফি। বেশ উপভোগ করছেন। কাশ্মীরের স্থানীয় একটি ওয়েবসাইটের খবরে বলা হয়েছে, সোনামার্গ থেকে কাশ্মীরের গ্রীষ্মকালীন রাজধানী শ্রীনগরে ফেরার পথে কুলানের গ্রামে বেশ কিছু কিশোরকে ক্রিকেট খেলতে দেখেন মাশরাফি। তখন গাড়ি থামিয়ে তাদের কাছে যান। গ্রামের কিশোর ক্রিকেটাররা অপ্রত্যাশিত এই অতিথিকে পেয়ে যে খুশিতে আত্মহারা হয়েছিল, সন্দেহ নেই। মাশরাফি মন জিতে নিয়েছেন কাশ্মীরের সেই বালকদের। নিজের দীর্ঘ অভিজ্ঞতা থেকে বোলিং টিপস দিয়েছেন। এ রকম টিপস তো সবাই-ই দেয়, তাহলে আর মাশরাফি আলাদা হবেন কেন? তিনি যে অন্য সবার মতো নন, সেটি বুঝিয়ে ​দিয়েছেন সেই গ্রামের ক্রিকেটে বোলিং করেও। কিছুক্ষণের জন্য যেন নিজের নড়াইলের দুরন্ত শৈশবটাকেই কাশ্মীরের সেই গ্রামে ফিরে পেয়েছিলেন ‘ম্যাশ’। সূত্র: পিটিআই, টাইমস অব ইন্ডিয়া।
.
