
কয়েক বছর ধরে পুরস্কারটা ছিল দ্বিমুখী লড়াইয়ের। যদিও শেষ পর্যন্ত একতরফাভাবে জিতেছেন লিওনেল মেসি। কিন্তু এবার ফিফা ব্যালন ডি’অরের লড়াইটা হবে ত্রিমুখী। মেসি তো আছেনই, ক্রিস্টিয়ানো রোনালদোর পাশাপাশি লড়াইয়ে থাকছেন ফ্রাঙ্ক রিবেরি। শুধু থাকছেনই না, মেসি-রোনালদোকে হারিয়ে উয়েফা বর্ষসেরার পুরস্কার জিতে রিবেরি যেন একটা বার্তাও দিয়ে রেখেছেন।যদিও শেষ পর্যন্ত ফিফা বর্ষসেরা নির্বাচিত হবে সদস্য দেশগুলোর জাতীয় দলের কোচ-অধিনায়ক ও একজন সাংবাদিকদের ভোটে। ভোটারদের কাছে এখনো মেসি অনেক প্রিয়। গত মৌসুমটা দুর্দান্ত কেটেছে তাঁর। জিতেছেন লিগও। বড় কোনো ট্রফি না জিতলেও দুর্দান্ত ছিলেন রোনালদোও। তবে এই দুজনের মতো গোলসংখ্যায় ধারেকাছে না থাকলেও রিবেরি বায়ার্ন মিউনিখকে ঐতিহাসিক ট্রেবল জেতানোয় বড় ভূমিকা রেখেছেন।তাহলে কে? প্রশ্নটার উত্তর দিতে গিয়ে ক্লাব এবং দেশ—দুইখানেই আনুগত্য রাখলেন জিনেদিন জিদান। সাবেক ফিফা বর্ষসেরা জিদানের মতে, এইবার পুরস্কারটি রিবেরি এবং রোনালদো দুজনকেই দেওয়া উচিত, ‘আশা করি এই দুজনের একজন জিতবে। অবশ্য দুজনেরই এটা জেতা উচিত। দুটো ব্যালন ডি’অর থাকলে আমি দুজনকেই একটা করে দিতাম। তবে যেহেতু ব্যালন ডি’অর একটাই, আমি তাই কোনো সিদ্ধান্ত নেব না।’
