
ক্রাইস্টচার্চ টেস্টে দারুণ এক জয় পেয়েছে নিউজিল্যান্ড। বক্সিং ডে টেস্টে শ্রীলঙ্কাকে ৮ উইকেটে হারিয়ে নিজেদের টেস্ট ইতিহাসের সবচেয়ে সফল বছরটাও দেখা হয়ে গেল কিউইদের। ২০১৪ সালে পাঁচটি টেস্টে জয়ের স্বাদ পেয়েছে দলটি।টিম সাউদি আর ট্রেন্ট বোল্টই ক্রাইস্টচার্চে নিউজিল্যান্ডের জয়ের মূল কারিগর। শ্রীলঙ্কার ২০ উইকেটের মধ্যে দুজনে মিলে নিয়েছেন ১৩ উইকেট। সেই সঙ্গে প্রথম ইনিংসে ব্রেন্ডন ম্যাককালামের ১৯৫ রানের ঝকঝকে ইনিংস। লঙ্কানদের বিপক্ষে এই জয় নিউজিল্যান্ডকে যথেষ্ট তৃপ্তিই দিচ্ছে।প্রথম ইনিংসে নিউজিল্যান্ডের ৪৪১ রানের জবাবে শ্রীলঙ্কা ১৩৮ রানে গুটিয়ে গিয়েই মূলত কিউইদের জয়ের রাস্তাটা প্রশস্ত করে দেয়। দ্বিতীয় ইনিংসে দিমুথ করুনারত্নের অনবদ্য এক ইনিংসে প্রতিরোধটা জোরদার করে ইনিংস পরাজয় এড়ালেও শেষ রক্ষা হয়নি তাঁদের। দ্বিতীয় ইনিংসেও বোল্ট ও সাউদি নিজেদের মধ্যে ৮ উইকেট ভাগাভাগি করে নিলেও কিউইদের খুব বড় চ্যালেঞ্জের সম্মুখীন করতে পারেননি তাঁরা। মাত্র ১০৫ রানের লক্ষ্যমাত্রায় পৌঁছাতে দুটি উইকেটই খরচ করতে হয়েছে তাদের।দ্বিতীয় ইনিংসে কেন উইলিয়ামসন ও রস টেলরের সম্মিলিত প্রচেষ্টাই নিউজিল্যান্ডের জয় নিশ্চিত করে। উইলিয়ামসন ৩১ ও টেলর ৩৯ রানে অপরাজিত থাকেন। শ্রীলঙ্কার পক্ষে দুটি উইকেট তুলে নেন থারিন্দু কুশাল ও শামিন্দা এরাঙ্গা।এর আগে ৫ উইকেটে ২৯৩ রান নিয়ে তৃতীয় দিন শেষ করা শ্রীলঙ্কার দ্বিতীয় ইনিংস শেষ হয়ে যায় আগের দিনের সংগ্রহের সঙ্গে ১১৪ রান যোগ করেই। অ্যাঞ্জেলো ম্যাথুস ৬৬ রানে আউট হন। তবে শেষের দিকে শামিন্দা এরাঙ্গার ৪৫ রান করলে নিউজিল্যান্ডের সামনে শতাধিক রানের লক্ষ্যটা দাঁড় করাতে সক্ষম হয় তারা। সূত্র: এএফপি।
