
তাঁকে ধরেছিল মরণব্যাধি ক্যানসারে। শল্যবিদের ছুরির নিচে যখন গেছেন, তখন সেরে উঠবেন কি না, সেটা নিয়েই ছিল ঘোর অনিশ্চয়তা। তিনি শুধু সেরেই ওঠেননি, ফুটবল মাঠেও ফিরেছেন। গত মাসে মায়োর্কার ম্যাচে গোটা ন্যু ক্যাম্প দাঁড়িয়ে শ্রদ্ধা জানায় মৃত্যুঞ্জয়ী এরিক আবিদালকে। শিরোপা উৎসবে সবার আগে ট্রফিতে চুমু খেয়েছেন আবিদালই।ফিরেছেন বটে, কিন্তু ফেরাটা খুব বেশি দিনের জন্য হলো না। এবার বার্সার হয়ে বুটজোড়া তুলে রাখার ঘোষণাই দিলেন এই ডিফেন্ডার। সংবাদ সম্মেলনে বিদায় ঘোষণা করলেন চোখের জলে, ‘আমি চলে যাচ্ছি, কিন্তু আমি নিশ্চিত আমি ফিরব। আমি বার্সেলোনার হয়ে খেলা চালিয়ে যেতে চেয়েছিলাম, কিন্তু ক্লাব বিষয়টাকে অন্যভাবে দেখছে। আমাকে তো এটা সম্মান করতেই হবে।’ এই মৌসুম শেষেই চুক্তি শেষ হয়ে যাচ্ছে আবিদালের, বার্সা সেটা আর নবায়ন করছে না। তবে অফুরান অনুপ্রেরণার উৎস এই ফুটবলারকে যুবদলে কোচিংয়ের প্রস্তাব দিয়েছে বার্সা।
প্রেসিডেন্ট সান্দ্রো রোসেলও বলছেন চলে যাওয়া মানেই প্রস্থান নয়, ‘প্রতিবন্ধকতা কীভাবে কাটাতে হয়, সেই দৃষ্টান্ত তো সে-ই স্থাপন করেছে। সে যেভাবে ফিরে এসেছে, তাতেই সে আমাদের ইতিহাসে জায়গা করে নিয়েছে। আমরা বিদায় বলছি না। যখন সে খেলা থামাবে, তখন আমাদের স্কুলে টেকনিক্যাল ডিরেক্টরের দরজাটা খোলা থাকবে তার জন্য।’ এএফপি।
