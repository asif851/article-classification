
সার্জিও আগুয়েরোর সঙ্গে যেমন, গঞ্জালো হিগুয়েইনের সঙ্গে ঠিক তেমন গলায় গলায় ভাব নেই লিওনেল মেসির। তবে জাতীয় দলে তাঁরা একে অন্যের সম্পূরক ঠিকই। মেসির ডিফেন্সচেরা পাস থেকে গোল করছেন হিগুয়েইন—এমন দৃশ্য তো আর কম দেখেনি আর্জেন্টিনা! তবে এবার মেসি-হিগুয়েইন ‘শত্রু’! আর চার দিন পরই যে মেসির বার্সেলোনার মুখোমুখি হচ্ছে হিগুয়েইনের জুভেন্টাস। চ্যাম্পিয়নস লিগের কোয়ার্টার ফাইনালের প্রথম লেগে, জুভেন্টাসেরই মাঠে।প্রতিপক্ষের মাঠে চ্যাম্পিয়নস লিগে সর্বশেষ ম্যাচটি বার্সার জন্য ছিল দুঃস্বপ্ন। শেষ ষোলোতে দ্বিতীয় লেগে ঘরের মাঠে পিএসজি-রূপকথা লিখে ৬-১ গোলে জিতেছে বার্সা, তবে প্যারিসে প্রথম লেগের ম্যাচটা লুইস এনরিকের জন্য ছিল দুঃসহ! হেরেছিল ৪-০ গোলে। জুভেন্টাস পারবে নিজেদের মাঠে বার্সেলোনাকে ‘প্যারিস-দুঃস্বপ্নে’র মতো কোনো অভিজ্ঞতার সামনে দাঁড় করাতে? হিগুয়েইন অবশ্য এমনটা ভাবেন না।বার্সা আর মেসির বিপক্ষে এবারই প্রথম খেলছেন হিগুয়েইন, এমন নয়। এর আগে রিয়াল মাদ্রিদের জার্সিতে অনেক ‘এল ক্লাসিকো’তে খেলেছেন। সেই অভিজ্ঞতা থেকেই কিনা, ২৯ বছর বয়সী জুভেন্টাস স্ট্রাইকার বললেন, ‘প্যারিসে বার্সেলোনার একটা খারাপ দিন কেটেছে। তবে এমন খারাপ দিন আরেকবার আসবে কি না, এ নিয়ে আমার সংশয় আছে। ফুটবল দ্রুত বদলায়। যে দলটাকে মনে হচ্ছিল টুর্নামেন্ট থেকে বিদায় নিচ্ছে, তারাই এখন কোয়ার্টার ফাইনালে।’তবে কাতালান ক্লাবটিকে হারিয়ে সেমিফাইনালে যাওয়ার স্বপ্ন ঠিকই দেখেন হিগুয়েইন। এখনো চ্যাম্পিয়নস লিগ না জেতা ‘এল পিপিতা’র আসলে স্বপ্নের পরিধি আরও বড়, ‘আশা করি, এবার আমরা চ্যাম্পিয়নস লিগ জিততে পারব। সে জন্যই এখানে (জুভেন্টাসে) এসেছি। পাশাপাশি টানা ষষ্ঠ লিগ শিরোপা ও কোপা ইতালিয়ার জন্যও লড়ছি।’ গোলডটকম।
