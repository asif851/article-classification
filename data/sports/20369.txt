
ভারত সফর শেষ করে বাংলাদেশ দল দেশে ফিরেছে ১৪ ফেব্রুয়ারি। মাঝে ১২ দিন বিরতি দিয়ে আরেকটি সফরের উদ্দেশে রওনা হতে হবে তাদের। শ্রীলঙ্কার বিপক্ষে দুই টেস্ট, তিন ওয়ানডে ও দুই টি-টোয়েন্টি সিরিজ খেলতে বাংলাদেশ দল যাবে ২৭ ফেব্রুয়ারি।টেস্ট সিরিজ দিয়ে নিউজিল্যান্ড সফর শেষ করার পর ভারতে বাংলাদেশ খেলে এসেছে একটি টেস্ট। এদিকে ঘরোয়া ক্রিকেটেও চলছে চার দিনের আসর বিসিএল। ভারত ফেরত ক্রিকেটারদের কেউ কেউ ১৯ ফেব্রুয়ারি থেকে শুরু বিসিএলের পরের রাউন্ডে খেলবেন। অন্যরা তো আগে থেকেই খেলছেন। খেলোয়াড়রা দীর্ঘ পরিসরের ক্রিকেটের মধ্যে থাকার কারণেই টিম ম্যানেজমেন্ট চেয়েছিল শ্রীলঙ্কায়ও সফরটা শুরু হোক টেস্ট দিয়ে। সফর নিশ্চিত হয়ে যাওয়ার পরও আনুষ্ঠানিকভাবে সূচি ঘোষণা হচ্ছে না এ নিয়ে দেনদরবারের কারণেই।তবে বিসিবি সূত্রে জানা গেছে, বাংলাদেশের দাবি মেনে নিয়েছে শ্রীলঙ্কা ক্রিকেট বোর্ড। টেস্ট দিয়েই শুরু হবে সিরিজ। ৭ মার্চ গলে শুরু হবে প্রথম টেস্ট। কলম্বোয় দ্বিতীয় টেস্ট শুরু ১৫ মার্চ থেকে। টেস্ট সিরিজের আগে আগামী ২ ও ৩ মার্চ একটি দুই দিনের প্রস্তুতি ম্যাচ খেলবে বাংলাদেশ দল। সিরিজের আনুষ্ঠানিক সূচি আজকালের মধ্যেই ঘোষণা হওয়ার কথা।শ্রীলঙ্কা সফরের জন্য ২০-২১ ফেব্রুয়ারির দিকে ১৫ সদস্যের দল ঘোষণার কথা। সঙ্গে ডেভেলপমেন্ট প্রোগ্রামের আওতায় যোগ হতে পারেন আরও দুজন। জাতীয় দলের অনুশীলন শুরু হওয়ার কথা ২৪ ফেব্রুয়ারি থেকে।
