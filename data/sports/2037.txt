
লিওনেল মেসির পক্ষে অনর্গল গেয়ে যাওয়ার মতো সুনামের কমতি নেই। মাত্র ২৪-২৫ বছর বয়সেই পেয়েছেন বিশ্বের সেরা খেলোয়াড়ের স্বীকৃতি। সর্বকালের অন্যতম সেরাদের সঙ্গে চলে আসে তাঁর নাম। প্রতিপক্ষের একের পর এক রক্ষণ-বাধা পেরিয়ে গোল করেন অপার মুগ্ধতায়। শুধু কি গোল করতেই দক্ষ? গোল করাতেও তো তাঁর জুড়ি মেলা ভার। তবে এত কিছু বলার পর আচমকা একটা হোঁচট খেতে হবে ভক্তদের। পেনাল্টি প্রসঙ্গ আসলেই যে মিইয়ে যায় স্বয়ং মেসির চেহারাও। পেনাল্টি স্পটের সামনে এলেই এমন অসহায় বোধ করেন কেন তিনি? গোল আর মেসি যেমন প্রায়-সমার্থক শব্দ, ঠিক তেমনি মেসির সঙ্গে ‘পেনাল্টি মিস’ শব্দটিও মিলেমিশে একাকার। কেউই ঠিক ধরতে পারছে না, কঠিনতম গোলগুলো এত সহজে করেন যিনি, সহজতম গোলটা করতে গেলেই কেন এত কঠিন লাগে তাঁর কাছে!
এত দিন পর পেনাল্টি নিয়ে নিজেই মুখ খুললেন মেসি। একটা ব্যাখ্যা দেওয়ারও চেষ্টা করলেন। যদিও ব্যাখ্যাটা সম্ভবত তাঁর নিজের কাছেই লাগসই মনে হয়নি।ক্লাব এবং জাতীয় দলের জার্সি গায়ে চড়িয়ে এই মৌসুমেই পেনাল্টি মিস করেছেন চারটি। কিন্তু তবুও পেনাল্টি কিকের ক্ষেত্রে দলের প্রথম পছন্দ মেসিই। একের পর এক পেনাল্টি মিসের কারণে হতাশ মেসি নিজেও। তবে এই পেনাল্টি মিসের কারণ হিসেবে একটা ব্যাখ্যাও দিয়েছেন তিনি। বার্সার ম্যাগাজিনে এক সাক্ষাৎকারে মেসি বলেছেন, ‘প্রতিপক্ষ জানে যে পেনাল্টি হলে আমার ডাক পড়বেই। ফলে তারা আমাকে নিয়ে গবেষণা করে। আমার ব্যাপারে আমার চেয়েও হয়তো ভালো ধারণা থাকে গোলরক্ষকদের।’ এই কারণেই তবে পেনাল্টি থেকে গোল পাচ্ছেন না মেসি?নিজের দুর্বলতার কথাও কিন্তু একেবারে উড়িয়ে দিচ্ছেন না। শট দারুণ হলে সেরা গোলরক্ষকের পক্ষেও যে সেটা আটকানো কষ্টকর সেটাও বলেছেন নিজেই। তা সে যত গবেষণাই হোক না কেন। তাহলে কি এই ‘দারুণ শট’টাই নিতে পারছেন না তিনি? এখানেই কোনো সদুত্তর মিলছে না তাঁর কাছ থেকেও।
ক্লাবের হয়ে এ পর্যন্ত ১৩টি পেনাল্টি মিস করেছেন মেসি। একটিতে অবশ্য ফিরতি বলে গোল করেছেন। জাতীয় দলের হয়ে জার্মানি ও ব্রাজিলের বিপক্ষে মিস করেছেন আরও দুটো পেনাল্টি। যতই মেসি গোল না পাওয়ার ব্যাখ্যা দিন না কেন, দুনিয়াজোড়া মেসির ভক্তরা নিশ্চয়ই চাইবে সকল গেরো খুলে পেনাল্টিতেও একের পর এক জাদু দেখিয়ে যাক এই ফুটবলের জাদুকর। ‘ব্যর্থতা’ শব্দটা যে একেবারেই যায় না তাঁর সঙ্গে!
