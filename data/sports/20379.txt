
লিওনেল মেসির জীবনধারা কেমন? বিশ্বখ্যাত এই ফুটবলার কীভাবে ফুটবলের ব্যস্ত সময়ের পাশাপাশি তাঁর ব্যক্তিগত জীবনের ভারসাম্য আনেন? তিনি কী বাড়িতেও সারাক্ষণ ফুটবল নিয়ে পড়ে থাকেন? ফুটবল নিয়ে ভাবেন? তিনি কীভাবে তাঁর পরিবারের সঙ্গে সময় কাটান? এসব প্রশ্নের উত্তর জানতে ব্যগ্র তাঁর লাখো কোটি ভক্ত। তবে মেসি জানিয়েছেন, ফুটবল খেলাটা প্রবলভাবে ভালোবাসলেও মাঠ ও ব্যক্তিগত জীবনের মধ্যে দারুণ একটা ভারসাম্য তৈরি করে চলেন তিনি।আর্জেন্টিনার একটি পত্রিকাকে দেওয়া সাক্ষাৎকারে তিনি বলেছেন, ‘আমি সাধারণ জীবন-যাপনের মাধ্যমে ফুটবল আর ব্যক্তিগত জীবনকে আলাদা করি। আমি বাইরে ঘুরতে যাই। জীবনটাকে উপভোগ করি। আর সবার মতোই বন্ধু-বান্ধব ও পরিবারের সঙ্গে সময় কাটাই।’ফুটবল ও পারিবারিক জীবনের মধ্যে একটা ভারসাম্য বজায় রাখলেও ফুটবল খেলাটা যে তাঁর জীবনের অংশ, সেটা জানাতে ভোলেননি আর্জেন্টাইন মহাতারকা, ‘আমি সব সময়ই ফুটবল খেলাটা উপভোগ করি। ফুটবলটাই বোধ হয় আমি সবচেয়ে বেশি ভালোবাসি। যত দিন সম্ভব আমি খেলাটা খেলে যেতে চাই।’চারবার ব্যালন ডি’অর জিতেছে। বার্সেলোনায় আসার পর থেকেই সাফল্য যেন তাঁর পেছনে হাঁটছে। তবে মেসি জানিয়েছেন, সাফল্য নিয়ে তিনি খুব একটা ভাবেন না, ‘সাফল্য নিয়ে আমি খুব একটা মেতে নেই। আমি মনে করি ফুটবল ছাড়াও জীবনে অনেক কিছুই আছে।’ডিয়েগো ম্যারাডোনার সঙ্গে তাঁর আজীবনের তুলনা। দুই আর্জেন্টাইন গ্রেটের খেলায় কত মিল, সেটা নিয়েও এন্তার গবেষণা। তবে মেসি জানিয়েছেন, ব্যাপারটা মোটেও কাকতালীয় কিছু নয়, ‘আমি কোনো দিনই কাউকে অনুকরণ করিনি। ১৯৯৩ সালের দিকে আমি যখন সত্যিকার অর্থেই নিজের ক্যারিয়ার নিয়ে ভাবছি, তখন নিওয়েল ওল্ড বয়েজে স্পেন থেকে এসে যোগ দিলেন ডিয়েগো ম্যারাডোনা। সে সেময় আর্জেন্টিনা ১৯৯৪ সালের যুক্তরাষ্ট্র বিশ্বকাপের বাছাইপর্ব উতরেছে। আমার ক্যারিয়ারের শুরুতে কেউ যদি আমাকে অনুপ্রাণিত করে থাকেন, তিনি হচ্ছেন ম্যারাডোনা।’ অন্যের আনন্দের জন্যই তাঁর ফুটবল খেলা। খেলোয়াড় হিসেবে এই পৃথিবীটার জন্যও কিছু করে যেতে চান তিনি, ‘অনেক পেশাদার আছেন, যাঁরা মানুষের জীবন রক্ষায় ব্রতী। তাঁরা অনেক কিছুই সৃষ্টি করেন, যার মাধ্যমে পৃথিবীর মানুষ সুন্দরভাবে জীবন ধারণ করতে পারে। আমি ফুটবল খেলি তো মানুষের আনন্দের জন্যই।’
