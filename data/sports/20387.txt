
ঝড়ের বেগে শুরু করেছিল অস্ট্রেলিয়া। ৯.৩ ওভারে তুলে ফেলেছিল ৫০ রান। এরপরই পাল্টা আঘাত হানে ভারত। পরের ৩৯ রান তুলতেই অস্ট্রেলিয়া হারিয়ে ফেলে ৩ উইকেট। স্টিভ স্মিথ আবারও ঝড়ে পড়া জাহাজের হাল শক্ত করে ধরার চেষ্টা করছেন। মধ্যাহ্নবিরতি পর্যন্ত অস্ট্রেলিয়ার স্কোর ৩ উইকেটে ১০৯। ৩৪ রানে অপরাজিত আছেন স্মিথ।
ধোনির শহর রাঁচির টেস্ট অভিষেক হলো আজ। টসে জেতার গুরুত্বপূর্ণ কাজটি সেরে নিয়ে ব্যাটিংয়ে নেমেছিল অস্ট্রেলিয়া। ওয়ার্নার আর রেনশ শুরুটাও এনে দিলেন দারুণ। ওয়ার্নারের চেয়ে রেনশই ছিলেন মারমুখী। দ্রুতই উদ্বোধনী জুটিতে এল ৫০। ছয়টি চারে ৩১ বলে ২৯ করলেন রেনশ। ওয়ার্নার ২৫ বলে ১৯। চার মেরে জুটির ফিফটি পূরণ করে পরের বলেই চার মারতে গিয়ে আউট হলেন জাদেজার দুর্দান্ত ক্যাচে।স্মিথ ও রেনশ অবশ্য ভালোমতোই এগিয়ে নিচ্ছিলেন দলকে। এর মধ্যেই ১৭ বলের জোড়া এক ধাক্কা আঘাত হানল অস্ট্রেলিয়াকে। ইনিংসের ২৩তম ওভারের তৃতীয় বলে রেনশকে (৪৪) ফেরালেন উমেশ যাদব। ২৬তম ওভারের প্রথম বলে শন মার্শকে পূজারার ক্যাচ বানালেন অশ্বিন। ৮০ ও ৮৯ রানে আরও দুই উইকেটের পতন।২০ রানে অবিচ্ছিন্ন চতুর্থ উইকেট জুটিটার ওপর নির্ভর করছে অনেক কিছু।
