
লক্ষ্যটা অনেক বড়। বিশ্বকাপে সুযোগ করে নিয়ে সেই লক্ষ্যই সফলভাবে পূরণ করতে চায় বাংলাদেশের মহিলা ক্রিকেট দল। গতকাল আয়ারল্যান্ডকে ৭ উইকেটে হারিয়ে লক্ষ্যপূরণের পথে কিছুটা এগিয়েও গেছে তারা। কিন্তু সামনে কঠিন পরীক্ষা। শক্ত বাধা। বিশ্বকাপে জায়গা করে নিতে ভারত ও শ্রীলঙ্কার মতো দলের যেকোনো একটির বিপক্ষে জয় পেতেই হবে রুমানাদের।
আপাতত বাংলাদেশ ভাবছে ভারতকে নিয়েই। আগামীকাল শুক্রবার ভারতের বিপক্ষে ম্যাচ অনেকটাই ‘অ্যাসিড টেস্ট’ বাংলাদেশ নারী ক্রিকেট দলের জন্য। তবে অধিনায়ক রুমানা আহমেদ ম্যাচটিকে দেখছেন ‘বড় সুযোগ’ হিসেবে। আইসিসি ওয়েবসাইটের সঙ্গে এক আলাপচারিতায় রুমানা বলেছেন, ‘ভারতের বিপক্ষে আমাদের পরের ম্যাচটি খুব বড় ম্যাচ। এটি আমাদের জন্য বড় একটা সুযোগও। সেই সুযোগটা আমরা কাজে লাগাতে চাই।’
শক্তিশালী ভারতের বিপক্ষে জিতলে সেটা অনেক বড় পাওয়াই হবে বাংলাদেশের মেয়েদের জন্য। এশিয়া কাপে ভারতের বিপক্ষে ব্যাটিং-বিপর্যয়ে পড়েছিল বাংলাদেশ মহিলা দল। কলম্বোতে সেই দুঃখ ভুলে মাঠে নামতে চান অধিনায়ক, ‘ভারতের বিপক্ষে ম্যাচটা খুব বড় চ্যালেঞ্জ। খুবই ভালো একটি দলের বিপক্ষে বড় ম্যাচ। আমরা এই ম্যাচ নিয়ে আত্মবিশ্বাসী। আমরা ইতিবাচক মানসিকতা নিয়েই খেলব।’
