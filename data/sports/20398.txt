
উত্তেজনায় রীতিমতো কাঁপছে রোজারিও। আর্জেন্টিনার এই শহরেই যে জন্মেছেন এই মর্ত্যের সেরা ফুটবলারদের একজন, লিওনেল মেসি। রোজারিওর পথেঘাটেই বেড়ে ওঠা ছোট্ট সেই মেসি যখন দাঁড়িয়ে জীবনের সবচেয়ে বড় অগ্নিপরীক্ষার সামনে, শহরজুড়ে চলছে তাঁর জন্য প্রার্থনা। আজ যেন মেসি জ্বলে ওঠেন, একটি হলেও গোল আসুক তাঁর পায়ে। সবার মনে আজ এই কটি বাক্যই ঘুরছে প্রতিটি মুহূর্তে।এ শহরের প্রত্যেকটা মানুষের কাছেই যেন মেসি ঠিক নিজের পরিবারের সদস্যের মতো। মেসিকে নিয়ে প্রত্যেকেরই আছে কোনো না কোনো গল্প। তাই মেসির প্রতি প্রত্যাশাটা যেন সবার অধিকার। মেসির শৈশবের শিক্ষক মনিকা ডমিনা যেমন চাইছেন, মেসির যেন আজ খেলেন মেসির মতোই, ‘আমি চাই মেসি যেন আগের মতো জ্বলে ওঠে আর অন্তত একটি হলেও গোল করে।’বৃদ্ধ ট্যাক্সি ড্রাইভার দানিয়েল রদ্রিগেজ বিশ্বাস করেন, এক মেসি ছাড়া পৃথিবীর সব খেলোয়াড়ই দ্বিতীয় শ্রেণীর! ফুটবল জাদুকরকে নিয়ে তাঁরও রয়েছে নিজের গল্প, ‘আমার নাতির সঙ্গে এক স্কুলেই পড়ত মেসি। তখনই আমি দেখতাম, ছোট একটা ছেলে বল নিয়ে ছুটে চলছে, যাকে কেউ আটকাতে পারছে না।’বিশ্বজয়ের স্বপ্ন নিয়েই রোজারিও ছেড়ে মাত্র ১১ বছর বয়সে পাড়ি জমিয়েছিলেন বার্সেলোনায়। সেই স্বপ্ন আজ সঞ্চারিত পুরো শহরজুড়ে। সেরাদের সেরা হয়ে ওঠা থেকে এক পা দূরে থাকা মেসি যখন মারাকানার মাঠে লড়বেন জার্মানদের সঙ্গে, রোজারিওর হাজারো মানুষ আজ হাত মুঠি করে থাকবে প্রার্থনায়। কেউ বা চোখ বুজে থাকবে উত্তেজনায়। মেসিই যে শুধু জ্বালাতে পারেন ২৮ বছর ধরে নিভে থাকা সাফল্যের প্রদীপ! এএফপি।
