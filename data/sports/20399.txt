
পিটার বিকাসাংজুয়ালা ভুল করে ফেলেছেন, বড্ড ভুল! এ ভুলের খেসারত যে এত বড় হবে, তা কে ভেবেছিল? বিকাসাংজুয়ালা একটু ভিন্ন কায়দায় গোল উদযাপন করতে চেয়েছিলেন। তাই বলে তার খেসারত দিতে হবে জীবন দিয়ে? অভিনব পন্থায় গোল উদযাপন করতে গিয়ে চোটাক্রান্ত হয়েছেন অনেক ফুটবলারই, কিন্তু তাই বলে মৃত্যু!ঘটনাটি ঘটেছে গত মঙ্গলবার ভারতের মিজোরাম প্রিমিয়ার লিগে। বিকাসাংজুয়ালা খেলেন বেথেলহাম ভেংথালাংয়ে। চানমারি ওয়েস্টের বিপক্ষে ম্যাচের ৬২ মিনিটে দারুণ এক গোলে দলকে সমতায় ফিরিয়ে ছুটলেন গোল উদযাপন করতে। উদযাপনটা ছিল অনেকটা জার্মান তারকা মিরোস্লাভ ক্লোসার মতোই। প্রথম ডিগবাজিটা ঠিকঠাক হলো। কিন্তু দ্বিতীয় ডিগবাজির সময় ভূমিতে পা নয়, পড়ল মাথা! মারাত্মক আঘাত পেলেন মেরুদণ্ডে। দ্রুতই নিয়ে যাওয়া হলো হাসপাতালে। চার দিন পর মারা গেলেন ২৩ বছর বয়সী মিডফিল্ডার। মারা যাওয়ার আগে চোখজোড়া দান করে গেছেন এ তরুণ ফুটবলার।মিজোরাম রাজ্যের একজন ফুটবল-কর্তা বললেন, ‘পিটার খুবই প্রতিভাবান খেলোয়াড় ছিল, স্বপ্ন দেখত জাতীয় লিগ খেলবে। তার এ মৃত্যুতে আমরা শোকাহাত। ভেবেছিলাম সে সেরে উঠবে। কিন্তু তা আর হলো না।’ সূত্র: এএফপি।
