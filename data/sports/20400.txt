
সানরাইজার্স হায়দরাবাদের বিপক্ষে কী দুর্দান্ত ইনিংসটাই না খেললেন কলকাতা নাইট রাইডার্সের (কেকেআর) অধিনায়ক গৌতম গম্ভীর! ৬০ বলে ৯০ রানের সেই ইনিংসটা তাঁকে এনে দিয়েছে ম্যাচ সেরার পুরস্কার। তবে কেকেআর অধিনায়ক এই ‘ম্যান অব দ্য ম্যাচ’ নির্বাচনের প্রথাটা ঠিক পছন্দ করেন না। তাঁর মতে, ক্রিকেটের মতো একটি টিম গেমে একজন নির্দিষ্ট ক্রিকেটারকে ‘ম্যাচ সেরা’র পুরস্কার দেওয়াটা কোনোমতেই দলের আর সবার প্রতি সুবিচার করা নয়।ভারতের একটি পত্রিকায় লেখা কলামে গম্ভীর বলেছেন, ‘হায়দরাবাদের বিরুদ্ধে আমি ৬০ বলে ৯০ করে দলকে জিতিয়েই ফিরেছি। এটাকে ম্যাচ সেরা পারফরম্যান্স বলা হচ্ছে। কিন্তু আমার দলের বোলাররা প্রতিপক্ষকে ১৪২ রানে আটকে রেখে আমাদের যে জয়ের রাস্তা তৈরি করে দিল, সেই পারফরম্যান্সের তো কোনো মূল্যায়ন হলো না। বোলারদের বোলিংয়ের কারণেই তো ব্যাটিংয়ের সময় আমাকে চাপের মুখে পড়তে হয়নি।’আরও স্পষ্ট বক্তব্য আছে তাঁর এ ব্যাপারে, ‘টিম স্পোর্টে ম্যাচের সেরার পুরস্কার দেওয়ার এই যে রেওয়াজ, এটা মন থেকে মেনে নিতে পারি না। বরং বিশ্বাস করি, এটা তুলে দেওয়া উচিত। আমি জানি, এটা এমন একটা রীতি, যা বছরের পর বছর ধরে চলছে। কিন্তু ক্রিকেটের মতো টিম স্পোর্টে টিমের সদস্যদের প্রচুর অবদান থাকে। সেখানে যেকোনো একজনকে ম্যাচের সেরা বেছে নেওয়া অন্যায় নয়?’
ম্যান অব দ্য ম্যাচ প্রথাটা যেহেতু এখনই তুলে দেওয়া যাচ্ছে না, তাই এটি নির্বাচনের একটি বিকল্প উপায়ও বাতলে দিয়েছেন গম্ভীর, ‘এখন তো ধারাভাষ্যকাররা ম্যাচ সেরা নির্বাচন করেন। কিন্তু ভেবে দেখুন তো, যদি ম্যাচ সেরা খেলোয়াড়কে দুই দলের কোচ নির্বাচন করত, সেটা ধারাভাষ্যকারদের নির্বাচনের চেয়ে অনেক ভালো হতো। পরাজিত দলের কোচই কেবল বুঝতে পারে তাঁর দলটাকে মাঠে কে “খুন” করল।’
