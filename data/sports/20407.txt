
‘ছুটি শেষ। এবার ঝাঁপিয়ে পড়তে হবে কাজে। শিগগিরই দেখা হচ্ছে বাংলাদেশ, চ্যালেঞ্জের অপেক্ষায় রইলাম।’ বিমানের সিটে বসে আছেন। আয়েশি ভঙ্গিতে দুই পা ছড়ানো। আর সেই ছবি তুলে মোবাইল থেকে এমনই টুইট করেছেন ডেল স্টেইন।স্টেইনের এই ছবি আর টুইট থেকে যে কেউ তাঁর প্রচ্ছন্ন হুমকির সুরটা শুনে নিতে পারে। শুরুটা অবশ্য স্টেইনের তরফ থেকেই হয়েছিল। বাংলাদেশ সিরিজের আগে ওয়ানডে সিরিজ থেকে নিজেকে সরিয়ে নিয়েছিলেন। ২০১৯ বিশ্বকাপে খেলতে চান। এ কারণে ‘অগুরুত্বপূর্ণ’ ওয়ানডে সিরিজে বল করে ‘শক্তি অপচয়’ করার ইচ্ছে নেই। বলেছিলেন, ‘ক্যারিয়ারের এই পর্যায়ে যে বলগুলো অবশিষ্ট আছে, সেগুলো বাংলাদেশের বিপক্ষে অপচয় না করে বিশ্বকাপের মতো বড় প্রতিযোগিতাগুলোর জন্য জমিয়ে রাখতে চাই।’তাঁর এই মন্তব্য অপমান হিসেবেই নিয়েছিলেন বাংলাদেশের সমর্থকেরা। খুব স্বাভাবিকভাবেই তাঁরা জানতে চান, এখন স্টেইনের প্রতিক্রিয়া কী? দক্ষিণ আফ্রিকার সিরিজ হারের ব্যাপারে অবশ্য মুখে কুলুপ এঁটে বসে আছেন। তবে টেস্ট সিরিজে খেলার জন্য দক্ষিণ আফ্রিকা থেকে উড়ে আসার পথেই একটা ‘বাউন্সার’ মেরেছেন। তাতে আপাতত হুক আর পুল করছেন বাংলাদেশের সমর্থকেরা। স্টেইনের সেই টুইটে পাল্টা মন্তব্য করছেন অনেকে।একজন রিটুইট করে লিখেছেন, ‘আমি তো ভেবেছিলাম বাংলাদেশেই আর আসবে না তুমি!’ অন্য আরেক জনের খোঁচাটাও বেশ মজার, ‘আমরা ওয়ানডেতে তোমাকে অনেক মিস করেছি।’ আরেকজন ‘শুভকামনা’ জানিয়েছেন এই লিখে, ‘আশা করি তুমি বাংলাদেশ সফরটা উপভোগ করবে, তবে খেলা না।এমন আরও কিছু রিটুইট দেখে নিতে পারেন:‘ভেবেছিলাম তুমি তোমার অবশিষ্ট বলগুলো বাংলাদেশে অপচয় করতে চাইবে না! যা হোক বাংলাদেশে স্বাগতম।’‘আমরা ওয়ানডে সিরিজ জিতে নিয়েছি, এবার তোমার ঔদ্ধত্যের জবাব দেব।’‘স্টেইন চলে এসো এবং হারো...হাহাহা।’
‘আগে বললেন বাংলাদেশের বিপক্ষে বল নষ্ট করতে চাননি, এখন বাংলাদেশেই চ্যালেঞ্জ খুঁজছেন?’
‘তোমার বল অপচয় না করে সিরিজ হারতে দেখে দেখে ভালো মজা পেলাম।’‘হে স্টেইন, যেহেতু ক্রিকেট খেলতেই চাইলে না, চল কাবাডি খেলি, খেলতে জানো তো?’
স্টেইন এরই মধ্যে চট্টগ্রামে পৌঁছে দলের সঙ্গে যোগও দিয়েছেন। আজ প্রথম অনুশীলনও করলেন। রিটুইটের কোনো পাল্টা জবাব দেননি। তবে স্টেইনের হয়ে তাঁর এক ভক্ত হুংকার ছেড়েছেন, ‘বাংলাদেশের ব্যাটিং লাইনআপ গুঁড়িয়ে দাও, যথেষ্ট হয়েছে।’ সেই ভক্তের বাড়ি অবশ্য পাকিস্তানে। বাংলাদেশের সৌজন্যে ভারত-পাকিস্তান-দক্ষিণ আফ্রিকা সবাই দেখা যাচ্ছে এখন ‘বন্ধু’!
