

২ বলে সর্বোচ্চ কত রান তোলা সম্ভব। চট করে প্রশ্নটার উত্তর দিয়ে দিলে হয়তো বলবেন, ১২ রান। কিন্তু একটু ভাবলে বুঝবেন, ২ বলে আরও অনেক বেশি রান তোলা সম্ভব। হয়তো ১৮-ও। হয়তো কেন, কাল কলকাতা নাইট রাইডার্স (কেকেআর) তা করেই দেখিয়েছে। মুম্বাই ইন্ডিয়ানসের বিপক্ষে কাল আইপিএলে কেকেআরের ইনিংসের শেষ ওভারে ঘটেছে এই ঘটনা। বোলার ছিলেন মিচেল ম্যাকক্লানাঘান। ব্যাটসম্যান ছিলেন মনীশ পান্ডে। প্রথম বলেই ডিপ মিডউইকেটের ওপর দিয়ে উড়িয়ে মারলেন। ছক্কা! দ্বিতীয় বলে ফুল টসটা আবারও ডিপ মিডউইকেট দিয়ে সীমানা ছাড়া করলেন পাণ্ডে। এবার অবশ্য চার। তবে আম্পায়ার জানাল, নো বল। অর্থাৎ ২০তম ওভারে একটি বৈধ বল হয়েছে, রান এসেছে ১১ রান। ফ্রি হিট।ম্যাকক্লানাঘান ফ্রি হিটে দিলেন ওয়াইড। ১২ রান হলো। বল তখনো ওভারে একটাই। ফ্রি হিটটাও থেকে গেল। এবার বৈধ ডেলিভারি। কিন্তু পান্ডেও বোলারের মাথার ওপর দিয়ে মারলেন ছক্কা। ২ বল, ১৮ রান! ২৩ রান এসেছে ওই ওভারে। পান্ডে শেষ পর্যন্ত ৪৭ বলে ৮১ রান করে অপরাজিত ছিলেন। তবে শেষ পর্যন্ত দলীয় লড়াইটাতে জিতেছেন ম্যাকক্লানাঘান। কেকেআরের তোলা ১৭৮ রান ৪ উইকেট আর ১ বল হাতে রেখে পেরিয়ে গেছে মুম্বাই ইন্ডিয়ানস। তাও কীভাবে! শেষ ৪ ওভারে ৬০ রান দরকার ছিল মুম্বাইয়ের। ২৩ বলেই তারা তুলে ফেলেছে ৬০ রান! পান্ডের ইনিংসটা বৃথা গেছে ১১ বলে ২৯ করা পান্ডিয়ার কাছে! ব্যাট হাতে হার্দিক পান্ডিয়া, এর আগে বল হাতে চমক দেখিয়েছেন তাঁর ভাই ক্রুনাল পান্ডিয়া। বাঁ হাতি স্পিনে ২৪ রানে নিয়েছেন ৩ উইকেট। পান্ডে বনাম পান্ডিয়াদের এই ম্যাচটা অবশ্য বেশি আলোচিত ওই দুই বলের কারণে। সূত্র: আইপিএল।
