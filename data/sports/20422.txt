
খুব বেশি দিন নয়, তিন সপ্তাহ আগের কথা। অস্ট্রেলিয়া সিরিজের আগে বেশ তর্ক-বিতর্ক চলছিল, স্টিভ স্মিথের রাজত্বটা কী কেড়ে নিচ্ছেন বিরাট কোহলি? টেস্টের শীর্ষ র‍্যাঙ্কিং থেকে কি অস্ট্রেলিয়ান অধিনায়ককে সরিয়ে দিচ্ছেন ভারত অধিনায়ক? মাত্র পাঁচ ইনিংস লাগল দান পাল্টাতে। এখন উল্টো প্রশ্ন উঠছে, কোথায় গেলেন কোহলি!আসলেই তো, ব্যাটসম্যান কোহলি যে হারিয়েই গেছেন! সিরিজের প্রথম টেস্টে শূন্য দিয়ে শুরু করেছিলেন, আজ রাঁচিতে আউট হয়েছেন ৬ রানে। মাঝখানে তিন ইনিংসেও অবস্থার খুব একটা রদবদল হয়নি। ওই তিন ইনিংসেও সর্বোচ্চ ১৫ রান। ৫ ইনিংসে সব মিলিয়ে ৪৬! কোহলির শনির দশা চলছেই! অস্ট্রেলিয়া সিরিজ শুরু করেছিলেন ৮৯৫ রেটিং পয়েন্ট নিয়ে। সুনীল গাভাস্কারের পর প্রথম কোনো ভারতীয় হিসেবে ৯০০ রেটিং ছোঁয়ার আশা দেখছিলেন। প্রথম কোনো অধিনায়ক হিসেবে টানা চার সিরিজে ডাবল সেঞ্চুরির পর সেটা দেখতেই পারেন। কিন্তু দুই টেস্ট পরেই কোহলির রেটিং ৮৪৭-এ নেমে এসেছে। প্রতিদ্বন্দ্বী স্মিথ ওদিক দারুণ ফর্ম দেখিয়ে সেটা তুলে নিয়েছেন ৯৩৬ পয়েন্টে।কোহলি অবশ্য আপাতত সেটা নিয়ে ভাবতে যাবেন না। তাঁর যে এখন চিন্তা একটাই-কীভাবে ফর্মে ফিরবেন! দলের ভালোর জন্য মাঠে সর্বস্ব দিয়ে দিচ্ছেন, আগ্রাসী শরীরী ভাষায় দলকে উদ্দীপ্ত করছেন, কিন্তু নিজের আসল কাজ, রানটাই করতেই পারছেন না। এ নিয়ে টানা ছয় ইনিংসে ফিফটিবিহীন কোহলি। 
অবশ্য ক্যারিয়ারে এর চেয়েও বাজে সময় কাটিয়েছেন কোহলি। ২০১৪ সালে ইংল্যান্ড সফরে ১০ ইনিংসে ফিফটিবিহীন ছিলেন, করেছেন ১৩৪ রান! কিন্তু সেখানেও অস্ট্রেলিয়া সিরিজের মতো করুণ দশা ছিল না তাঁর। ক্যারিয়ারে টানা পাঁচ ইনিংসে ৪৬ রানের চেয়ে কম রান শুধু একবারই করেছেন কোহলি। গত বছর ওয়েস্ট ইন্ডিজ ও নিউজিল্যান্ড সিরিজ মিলিয়ে পাঁচ ইনিংসে ৪৩ রান ছিল কোহলির। তবে সেটা কারওর চোখে পড়েনি, সে ব্যর্থতার আগে পরে যে দুটি ডাবল সেঞ্চুরি ছিল কোহলির।এ পরিসংখ্যান থেকেই এখন অনুপ্রেরণা খুঁজে নিতে পারেন কোহলি। বাংলাদেশের বিপক্ষে ডাবল সেঞ্চুরি পেয়েছেন, অস্ট্রেলিয়ার বিপক্ষেও এখন সেটা করতে হবে তাঁকে। পারবেন কোহলি?
