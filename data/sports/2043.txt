
আগের দিন মেসিবিহীন বার্সেলোনা কোপা ডেল রে মিশন শুরু করেছে ৪-১ গোলের জয় দিয়ে। সেখানে পরশু ক্রিস্টিয়ানো রোনালদোবিহীন রিয়াল মাদ্রিদ ধাক্কা খেল শুরুতেই। উড়তে থাকা রিয়াল চতুর্থ রাউন্ডের প্রথম লেগে গোলশূন্য ড্র করেছে তৃতীয় বিভাগের দল অলিম্পিক হাতিভার সঙ্গে।
গত মৌসুমে অ্যাটলেটিকো মাদ্রিদের সঙ্গে ফাইনালে লাল কার্ড পেয়েছিলেন। নিষেধাজ্ঞার কারণে তাই খেলতে পারেননি রোনালদো। জ্বর মাঠে নামতে দেয়নি গ্যারেথ বেলকেও। শুরুতে করিম বেনজেমারও জায়গা হয় বেঞ্চে। তাঁদের পরিবর্তে কোচ আনচেলত্তি প্রথম একাদশে নামান আলভারো মোরাতা ও হেসে রদ্রিগেজকে। কিন্তু মোরাতা-রদ্রিগেজরা জাল খুঁজে পেতে ব্যর্থ হয়েছেন। দ্বিতীয়ার্ধে বেনজেমা, লুকা মদ্রিচকে নামালেও কাজ হয়নি। মৌসুমে এ নিয়ে দ্বিতীয় ম্যাচে গোল করতে ব্যর্থ হলো রিয়াল। অথচ এর আগের চার ম্যাচেই রিয়াল গোল করেছে ১৮টি!
খেলোয়াড়দের নয়, আনচেলত্তির কাঠগড়ায় মাঠ। হাতিভার মাঠ লা মুর্তার কৃত্রিম টার্ফ দলের পারফরম্যান্সে প্রভাব ফেলেছে বলেই বিশ্বাস আনচেলত্তির, ‘ম্যাচটা খারাপ ছিল না। সত্যি বলতে কৃত্রিম টার্ফ আমাদের সাহায্য করেনি। আমরা সাধারণ মাঠের মতো খেলতে পারিনি। গোল করতে না পারায় উদ্বেগের কিছু নেই। এটা সাধারণত আমাদের কোনো সমস্যা নয়।’ রিয়াল কোচের নির্ভার থাকার আরেক কারণ, ১৮ ডিসেম্বর ফিরতি লেগটি নিজেদের মাঠ বার্নাব্যুতে। এএফপি।
রিয়াল হোঁচট খেলেও অ্যাটলেটিকো মাদ্রিদ শুরু করল বড় জয় দিয়ে। ডিফেন্ডিং চ্যাম্পিয়নরা ৪-০ গোলে হারিয়েছে তৃতীয় বিভাগের দল স্যান্ট অ্যান্ড্রুকে। তুর্কি মিডফিল্ডার আরদা তুরান করেছেন জোড়া গোল, রাউল গার্সিয়া ও ডেভিড ভিয়া একটি করে। 
