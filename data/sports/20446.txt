
ডেভিড ওয়ার্নার কি ফাঁকা মাঠে গোল দিচ্ছেন? ব্রেন্ডন ম্যাককালাম বিদায় নিয়েছেন গত বছর। গিলক্রিস্ট-শেবাগরা অতীত হয়ে গেছেন আরও আগে। ক্রিস গেইল তো টেস্টই খেলেন না। ঝড় তোলার মানুষই তো নেই। ওয়ার্নার অবশ্য বলতে পারেন, কেন তামিম ইকবাল আছে না!বিরাট কোহলিও রান ঝোড়ো গতিতে তুলতে জানেন। কিন্তু তাঁর ব্যাটিংটা এমন, ঝড় শব্দটাকেই বেখাপ্পা লাগে। টেস্টে ১০০ কিংবা এর কম বলে সেঞ্চুরির তালিকায় কোহলির নামও নেই।
গতকাল ম্যাচের প্রথম দিনে লাঞ্চের আগে সেঞ্চুরি পূর্ণ করে ওয়ার্নার আবারও রেকর্ড বইয়ের ওপর দিয়ে ঝড় বইয়ে দিয়েছেন। ইতিহাসে মাত্র পঞ্চম ব্যাটসম্যান হিসেবে এই কীর্তি তাঁর। সর্বশেষ কীর্তিটাও চার দশক আগে। এই সেঞ্চুরিটা করতে ৭৮ বল লেগেছে ওয়ার্নারের। এ নিয়ে টেস্টে চারটি সেঞ্চুরি করলেন ১০০ কিংবা এর কম বলে। তবে ‘শেবাগ’ হতে এখনো দেরি আছে তাঁর। বীরেন্দর শেবাগ যে এমন সেঞ্চুরি করেছেন সাতটি!এক শ বা এর কম বলে সেঞ্চুরির ছয়টি কীর্তি আছে অ্যাডাম গিলক্রিস্টের। ম্যাককালামের চারটি। এর মধ্যে ৫৪ বলের সেঞ্চুরিটি তো টেস্ট ইতিহাসেই দ্রুততম।এক শ বা এর কম বলে চারটি সেঞ্চুরি আছে গেইলেরও। তিনটি কর আছে ব্রায়ান লারা, ইয়ান বোথাম, কপিল দেবের। এই নামগুলোর সঙ্গে বেমানান, তবে এক শর কম বলে তিনটি টেস্ট সেঞ্চুরি আছে শহীদ আফ্রিদিরও।রস টেলর, মোহাম্মদ আজহারউদ্দিন ও তামিমের আছে দুটি করে সেঞ্চুরি। ২০১০ সালের ইংল্যান্ড সফরে টানা দুই টেস্টে লর্ডস ও ওল্ড ট্র্যাফোর্ডে তামিম সেঞ্চুরি করেছিলেন ৯৪ ও ১০০ বলে।মাত্র ১২ জন ব্যাটসম্যানের ১০০ বা এর কম বলে একাধিক সেঞ্চুরি আছে। অবাক করা তথ্য হলো, এই তালিকায় ভিভ রিচার্ডস, এবি ডি ভিলিয়ার্স, কেভিন পিটারসেন, তিলকারত্নে দিলশান, সনাৎ​ জয়াসুরিয়ারাও নেই! এঁদের একটি করে এমন সেঞ্চুরি আছে অবশ্য। আর এই তালিকায় আরও একজন বাংলাদেশি আছেন—মুমিনুল হক।
