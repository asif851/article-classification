

৩ উইকেটে ১০৩ রান নিয়ে চতুর্থ দিনের খেলা শেষ করল বাংলাদেশ। শেষ বিকেলে মাত্র ১৪ বলের মধ্যে সৌম্য সরকার ও মুমিনুল হক ফিরে না গেলে স্কোরকার্ডটা খুব ভালোই দেখাত। আত্মবিশ্বাসে একটু জ্বালানি ভরে নিয়েই বাংলাদেশ পা রাখতে পারত পঞ্চম দিনের লড়াইয়ে। চা বিরতির আগে ৪ উইকেটে দ্রুত ১৫৯ রান তুলে নিজেদের দ্বিতীয় ইনিংস ঘোষণা করে দেয় ভারত। উদ্দেশ্য, ৪৫৯ রানের কঠিন এক লক্ষ্য বেঁধে দিয়ে দিনের শেষ সেশনে বাংলাদেশের পরীক্ষা নেওয়া। সেই পরীক্ষাটা ভালোই নিয়েছে তারা। বিশেষ করে দুই ভারতীয় স্পিনার—রবিচন্দ্রন অশ্বিন আর রবীন্দ্র জাদেজা ব্যাটিংটা কঠিনই করে তুলেছিলেন বাংলাদেশের জন্য। তারপরও দ্বিতীয় উইকেটে সৌম্য সরকার ও মুমিনুল হকের ৬০ রানের জুটিটা বাংলাদেশের লড়াইটাকে বেশ উজ্জ্বলই দেখাচ্ছিল। সৌম্য নিজের ইনিংসটা আরও বড় করতেই পারতেন। কিন্তু ৬৬ বলে ৪২ রান করে জাদেজার বলে স্লিপে অজিঙ্কা রাহানের দুর্দান্ত এক ক্যাচ হয়ে ফেরেন তিনি। সৌম্য ফেরার পরপরই মুমিনুলের আউটটাই বড় ধাক্কাই দিয়ে যায় বাংলাদেশকে। ভালো খেলছিলেন এই বাঁহাতি ব্যাটসম্যানও, ৬৩ বলে ২৭ রান করে উইকেটে জমেও গিয়েছিলেন। কিন্তু রবিচন্দ্রন অশ্বিনের দারুণ এক বলের শিকার তিনি। স্লিপে তাঁর ক্যাচও নিয়েছেন ওই রাহানে। বিপর্যয়কর পরিস্থিতিতে দিনের শেষ লগ্নটা অবিচ্ছিন্ন জুটি গড়ে সামাল দিয়েছেন সাকিব আল হাসান ও মাহমুদউল্লাহ। সাকিব ৪২ বল খেলে দিন শেষে অপরাজিত ২১ রান নিয়ে। মাহমুদউল্লাহ ২৯ বল খেলে করেছেন ৯ রান। দ্বিতীয় ইনিংসের শুরুটা অবশ্য ভালো হয়নি বাংলাদেশের। দলীয় ১১ রানেই ওপেনার তামিম ইকবালকে হারায় বাংলাদেশ। তাঁর হন্তারকও অশ্বিন। অশ্বিনের বলে স্লিপে বিরাট কোহলির হাতে ক্যাচ দিয়েছেন টেস্টে বাংলাদেশের সবচেয়ে বেশি রানের মালিক। প্রথমে বল তামিমের প্যাডে লেগেছিল মনে হলেও রিভিউতে দেখা যায় বল তাঁর ব্যাটে লেগে প্যাড ছুঁয়ে স্লিপে চলে যায় ভারত অধিনায়কের হাতে। এরপর ভারতীয় তিন পেসার—ভুবনেশ্বর কুমার, ইশান্ত শর্মা আর উমেশ যাদবের সুইংয়ের ছোবল আর অশ্বিন-জাদেজার ঘূর্ণি ভালোই সামাল দিতে থাকেন মুমিনুল ও সৌম্য। যখন এই দুজনের ব্যাটে দিনটা পার করে দেওয়ার স্বপ্ন যখন দেখছে দল, তখনই ১৪ বলের তাঁদের ফিরিয়ে দেন জাদেজা আর অশ্বিন। অসমাপ্ত চতুর্থ উইকেটে সাকিব-মাহমুদউল্লাহ যোগ করেছেন ২৮ রান। ‘ঐতিহাসিক’ হায়দরাবাদ টেস্টে পরাজয় এড়াতে কাল সকালে এই জুটির কাঁধে কঠিন দায়িত্ব। পঞ্চম দিনে আসলে কী অপেক্ষা করছে বাংলাদেশের জন্য?
