
অধিনায়ক ফাফ ডু প্লেসি ফিরেছেন। এখন দক্ষিণ আফ্রিকাকে সিরিজে ফেরাতে তাঁকে নেতৃত্ব দিতে হবে আজ থেকে শুরু ট্রেন্ট ব্রিজ টেস্টে। স্ত্রী সন্তান জন্ম দেওয়ার পর কিছু জটিলতার কারণে সিরিজের প্রথম লর্ডস টেস্টে খেলতে পারেননি। প্রথমবার বাবা হওয়ার সুখানুভূতি নিয়ে ম্যাচ শেষ হওয়ার আগেই দলের সঙ্গে যোগ দিয়েছিলেন। কিন্তু সেই সুখানুভূতির অনেকটাই উড়ে যায় দক্ষিণ আফ্রিকা লর্ডসে প্রথম টেস্টটা ২১১ রানে হেরে যাওয়ায়।
প্রথম ইনিংসে ১৯০ করা ইংল্যান্ড অধিনায়ক জো রুটের ক্যাচ পড়েছে দুবার। নো-বলে উইকেটবঞ্চিত হতে হয়েছে দক্ষিণ আফ্রিকান বোলারদের। ডু প্লেসি লর্ডস টেস্ট শেষে বলেছিলেন দক্ষিণ আফ্রিকাকে এসবেরই মূল্য দিতে হয়েছে, ‘আমরা এমন কিছু ভুল করেছি, যেটা সাধারণত করি না। ইংল্যান্ডের মতো শক্তিশালী দলের বিপক্ষে এমন ভুল করলে মূল্য তো দিতেই হবে।’ সেসব ভুল শুধরে নিয়ে ট্রেন্ট ব্রিজ টেস্টে ভালো কিছু করার স্বপ্ন দেখছেন ডু প্লেসি। তবে ফাস্ট বোলার কাগিসো রাবাদার এক ম্যাচের নিষেধাজ্ঞা একটা বড় ধাক্কা সফরকারী দলের জন্য। ডু প্লেসি সেটি অস্বীকারও করতে পারেননি, ‘কেজিকে (রাবাদা) হারানোটা বড় ঘটনা।’ লর্ডসে প্রথম ইনিংসে ইংল্যান্ড ব্যাটসম্যান বেন স্টোকসকে আউট করার পর তাঁকে গালি দেওয়ায় এক ম্যাচের জন্য নিষিদ্ধ রাবাদা।
অধিনায়কের সুরেই কথা বলেছেন ফাস্ট বোলার মরনে মরকেল। লর্ডসে স্টোকসের স্টাম্প উপড়ে ফেলেছিলেন। কিন্তু ওভার স্টেপিংয়ের কারণে বলটি নো হওয়ায় উইকেটটি পাননি। এমন ঘটনার পুনরাবৃত্তি আর চান না মরকেল।
আগের ম্যাচের ভুলগুলো না হয় শুধরে নেওয়া যাবে। কিন্তু রাবাদার বিকল্প হিসেবে কাকে খেলাবে দক্ষিণ আফ্রিকা? ডু প্লেসি এখনো নিশ্চিত নন, ‘খুব উঁচু মানের একজন বোলারকে (রাবাদা) হারিয়েছি আমরা। কিন্তু এখনো কি চারজন সিমার খেলানোর কথা ভাবব আমরা? এ ক্ষেত্রে তো একজন ব্যাটসম্যানকে বসিয়ে রাখতে হবে।’ দল নির্বাচন নিয়ে ইংল্যান্ড অধিনায়কের কোনো দুশ্চিন্তা নেই। জয়ী দলটি যে তারা ভাঙছে না, সেটা লর্ডস টেস্টে জেতার পরের দিনই জানিয়ে দিয়েছিলেন রুট।
এই সিরিজেই সাবেক হয়ে পড়া ইংল্যান্ড অধিনায়ক অ্যালিস্টার কুকের চিন্তা অন্য জায়গায়। গত ১০ বছরে একমাত্র ভারত ছাড়া দেশের বাইরে কোনো টেস্ট সিরিজ হারেনি দক্ষিণ আফ্রিকা। ঘুরে দাঁড়িয়ে চলমান সিরিজটা জেতার জন্য এখনো তিনটি ম্যাচ তাদের হাতে আছে। ইংল্যান্ডের সাবেক অধিনায়ক ও ওপেনিং ব্যাটসম্যান সতীর্থদের সতর্ক করে দিয়েছেন, ‘দেশের বাইরে তাদের রেকর্ড খুব ভালো।’ এএফপি। 
