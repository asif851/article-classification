
আন্তর্জাতিক টি-টোয়েন্টি থেকে বিদায় নিয়েছেন। এ ঘোষণা আনুষ্ঠানিকভাবেই দিয়েছেন মাশরাফি বিন মুর্তজা। তবে বিসিবির পক্ষ থেকে এবার অন্য রকম তথ্য পাওয়া গেল। বিসিবি সভাপতি নাজমুল হাসানের দাবি, মাশরাফি কেবল অধিনায়কত্ব ছেড়েছেন, টি-টোয়েন্টি ছাড়েননি। শুধু তা-ই নয়, নাজমুলের কথা, যদি প্রয়োজন পড়ে মাশরাফিকে টি-টোয়েন্টি দলে বিসিবি অবশ্যই রাখবে। নাজমুল যেটিকে বলছেন, ‌‘আমাদের দরকার হলে আমরা কি তাকে ছেড়ে দেব?’ 
আজ শ্রীলঙ্কা থেকে দেশে ফেরার পর নাজমুল সাংবাদিকদের যা বলেছেন, তা যথেষ্ট বিভ্রান্তির জন্ম দিতে পারে। মাশরাফির টি-টোয়েন্টি থেকে অবসর ঘোষণায় দেশব্যাপী এত শোরগোলে বিস্ময় প্রকাশ করার পর নাজমুল বলেছেন, ‘কিন্তু একটা কথা বারবার বলছি, মাশরাফি কিন্তু টি-টোয়েন্টি ছাড়েনি। আমরা এখনো বলিনি মাশরাফি স্কোয়াডে (টি-টোয়েন্টির দলে) নেই। ও অধিনায়কত্ব ছেড়েছে!’ মাশরাফি নিজে টি-টোয়েন্টি থেকে বিদায়ের আনুষ্ঠানিক ঘোষণা দিয়েছেন কলম্বোর প্রথম টি-টোয়েন্টিতে। টসের সময়। এর আগে নিজের ফেসবুক পেজে বড় বিবৃতিও দিয়েছেন। ঘরোয়া টি-টোয়েন্টির ব্যাপারে অবশ্য এখনো কিছু বলেননি। এখন নাজমুলের কথা শুনে মনে হচ্ছে, আন্তর্জাতিক টি-টোয়েন্টিতে তাঁকে দলে এখনো বিবেচনা করছে বাংলাদেশ!নাজমুল তাঁর বক্তব্যের আরও একটু ব্যাখ্যা দিয়েছেন, ‌‘তিন সংস্করণে আমাদের তিন অধিনায়ক হবে-আমি প্রথম থেকেই বলছি। ও নিজেকে ফিট মনে করলে অবশ্যই থাকবে (টি-টোয়েন্টি দলে)। আমাদের দরকার হলে আমরা কি তাকে ছেড়ে দেব? অধিনায়কত্ব শুধু ভাগ হয়েছে। মুশফিক তিন সংস্করণেই অধিনায়ক ছিল। ওর দুটির অধিনায়কত্ব চলে গেছে বলে কি মুশফিক বিদায় নিয়েছে?’
