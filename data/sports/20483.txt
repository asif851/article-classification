
মাঠে নামলেন, আবার নামা হলোও না। ফরাসি ক্লাবটির তরফ থেকে আগেই জানিয়ে দেওয়া হয়েছিল, এবার লিগ ওয়ানে পিএসজির প্রথম ম্যাচে নেইমারের অভিষেক ঘটছে না। আর তাই জার্সি গায়ে মাঠে নেমে দর্শকদের অভিবাদন নিয়েই মাঠ ছেড়ে বেরিয়ে যেতে হয়েছে। পার্ক দেস প্রিন্সেসের গ্যালারিতে বসে দেখলেন আমিয়েঁর বিপক্ষে দলের ২-০ গোলের জয়। মাঠে নামেননি, কিন্তু গ্যালারিতে শুরু থেকে শেষ পর্যন্ত ছিল নেইমার নেইমার গর্জন।
নতুন সতীর্থকে গোল দিয়ে বরণ করে নেন এডিনসন কাভানি (৪১) ও হাভিয়ের পাস্তোরে (৮০)। দুটি গোলেই নেইমার গ্যালারিতে লাফিয়ে উঠে উদ্‌যাপন করেছেন। মাঠে নেমে পড়তে যেন তর সইছিল না তাঁর।
মাঠে নামার জন্য নেইমার প্রস্তুত ছিলেন। কিন্তু সবকিছু এত দ্রুত হয়েছে, কাগজপত্র ঠিক সময়ে প্রক্রিয়া করা যায়নি। তাই স্কোয়াডে নাম ওঠেনি নেইমারের। ডাগআউটেও তাই বসতে পারেননি। ভিআইপি গ্যালারিতে বাবার পাশে বসে দেখেছেন খেলা। তবে আগে ১০ নম্বর জার্সি পরে মাঠে নামেন। সমর্থকদের উদ্দেশে আবারও কিছু বলতে হয়। ‘নেইমার’ ‘নেইমার’ গর্জনে পুরো গ্যালারি বরণ করে নেয় তাঁকে। দিনের আলোতেই আতশবাজি পুড়ল প্যারিসের আকাশে।
ব্রাজিল ফরোয়ার্ড বলেন, ‘ধন্যবাদ! আমি ভীষণ সুখী, নতুন চ্যালেঞ্জ নিতে এখানে আসতে পেরেও আনন্দিত। আপনাদের সঙ্গে নিয়ে অনেক শিরোপা চাই, সে জন্য আপনাদের সমর্থন প্রয়োজন।’ চোস্ত ফরাসি ভাষায় বলেন, ‘প্যারিস জাদুকরি!’ ক্লাবের মূলমন্ত্র বেরিয়ে আসে তাঁর মুখ ফুটে, আইসি, চেস্ত প্যারিস—এই তো প্যারিস!
বার্সায় দুই দক্ষিণ আমেরিকান সতীর্থকে নিয়ে গড়ে তুলেছিলেন ভয়ংকর এক আক্রমণভাগ। তবে নেইমারকে এমএসএনের শূন্যতা বেশি দিন হয়তো অনুভব করতে হবে না। কালকের গোল দুটিও এল দুই দক্ষিণ আমেরিকান সতীর্থের কাছ থেকে। গ্যালারিতে ছিলেন প্রায় ৪৫ হাজার সমর্থক। এদিনও হু হু করে বিক্রি হয়েছে নেইমারের জার্সি। রাতে আইফেল টাওয়ারও বরণ করে নিয়েছে নেইমারকে। এএফপি।
