
এই সিরিজটা বিরাট কোহলির জন্য ছিল বিরাট এক চ্যালেঞ্জের। ইংল্যান্ড, এই একটা নাম দুঃখ হয়ে ছিল তাঁর ক্যারিয়ারে। এর আগে যে দলের বিপক্ষে ৯ টেস্টে গড় ছিল ২০.১২, ৫০ পেরোনো ইনিংস মাত্র একটাই!কোহলি সব ভুলিয়ে দিতে এমন ব্যাটিং শুরু করলেন, এই সিরিজে তাঁর গড় এখন ১২৮। এক টেস্ট বাকি আছে। এখনই নামের পাশে ৬০০-র বেশি রান। ২৩৫ রানের যে ইনিংসটা খেললেন মুম্বাই টেস্টে, অনেকের চোখে মায়াঞ্জন লেগে আছে এখনো।কিন্তু এর কোনোটাই মুগ্ধ করতে পারছে না জেমস অ্যান্ডারসনকে। বরং কাল তো ইংলিশ পেসার এমনও বলে দিলেন, ঘরের মাঠে খেলছেন বলেই কোহলি দুর্বলতা আড়াল করার সুযোগ পাচ্ছেন! ২০১৪ সালের ইংল্যান্ড সফরে তাঁকে সবচেয়ে বেশি ভুগিয়েছিলেন অ্যান্ডারসন। ওই সিরিজে চারবার আউট হয়েছিলেন অ্যান্ডারসনের বলে। সিরিজে কোহলির ব্যাটিং গড় ছিল ১৩.৪০।এবার নিজ দেশের কন্ডিশনে খেলেছেন ঠিক আছে, কিন্তু এই একই কন্ডিশনে তো বাকি ২১ জন ব্যাটসম্যানও খেলেছেন। নিজ দেশের কন্ডিশন বলে তো বিশাখাপট্টনমের অসমান বাউন্সের উইকেট তাঁর জন্য সহজ হয়ে যায়নি। সেই উইকেটেই দুই ইনিংস মিলিয়ে কোহলি করেছেন ২০৪ রান। ইংল্যান্ডের স্পিন আর রির্ভাস সুইং দুই-ই তো সামলাতে হয়েছে। কোহলির রান যেখানে ৬৪০, তিনি ছাড়া ভারতেরই আর দুজন মাত্র ৩০০ রান পেরোতে পেরেছেন এই সিরিজে। কন্ডিশন তো পরীক্ষা নিচ্ছে সবারই।এটা ঠিক, কোহলিকে সেই পেসের বিরুদ্ধে পরীক্ষা দিতে হয়নি। ইংল্যান্ডে হলে যেটা দিতে হতো। অ্যান্ডারসন ঠিক এই প্রশ্নটাই তুললেন। কোহলি ১৩ গড়ের সেই সিরিজের চেয়ে খুব বদলেছেন বলে মনে হয় না তাঁর, ‘আমি নিশ্চিত নই ও বদলেছে কি না। আমার তো মনে হয়, ওর যেসব টেকনিকের দুর্বলতা আছে, তা এখানে প্রকাশিত হচ্ছে না। ওর দুর্বলতাগুলো ঢেকে দিচ্ছে এখানকার উইকেট। ইংল্যান্ডে ওর বিপক্ষে আমাদের দারুণ সাফল্য আছে। কিন্তু এখানকার উইকেট তো বলেই গতিটাকে লড়াই থেকে বের করে দিচ্ছে। ব্যাটের কানায় লাগিয়ে ওকে আউট করার মতো পেস আমরা এখানে পাচ্ছি না। ইংল্যান্ডে যেটা আরও বেশি মুভমেন্টের সঙ্গেই পেয়েছিলাম। এ ধরনের উইকেট ওর ব্যাটিংয়ে বেশ ভালো মানিয়ে যায়।’
এমনকি এই সিরিজে ৪৩ উইকেট নেওয়া দুই ‘রবি’র জুটিও পাত্তা পাচ্ছে না অ্যান্ডারসনের কাছে, ‘আমার মনে হয় না ওদের দুজনকে সামলানো খুব কঠিন।’কিন্তু লাভ হলো কী? মুম্বাই টেস্টটাও ইনিংস ব্যবধানে হেরে সিরিজও ৩-০তে হেরে গেল ইংল্যান্ড। চেন্নাইয়ে এখন অ্যান্ডারসনদের মান বাঁচানোর লড়াই।
