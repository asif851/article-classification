

২৭৮ রান তোলার পরও  বাংলাদেশের জয় নিয়ে খুব একটা আশাবাদী হওয়া যাচ্ছিল না। এ উইকেটে সাড়ে তিন শ না হলে নিরাপদ নয় কোনো স্কোরই। তাই বলে এমন আত্মসমর্পন নিশ্বচয় আশা করেননি কেউ। ২৭৯ রানের লক্ষ্যে উদ্বোধনী জুটিতেই দুই শ পেরিয়েছে দক্ষিণ আফ্রিকা। বাংলাদেশের বিপক্ষে ওয়ানডেতে ওপেনিংয়ে ডাবল সেঞ্চুরির চতুর্থ ঘটনা এটি। এ প্রতিবেদন লেখা পর্যন্ত ৩৪ ওভারে বিনা উইকেটে ২১০ রান তুলেছে স্বাগতিক দল। আর মাত্র ৬৯ রান দরকার দক্ষিণ আফ্রিকার। তাহলেই বিনা উইকেটে সর্বোচ্চ রান তাড়া করার রেকর্ড গড়বে দলটি।
টেস্ট সিরিজে নিঃশর্ত আত্মসমর্পণ করায় কাঠগড়ায় উঠেছিল মুশফিকের নেতৃত্ব। প্রশ্ন উঠেছিল তাঁর সাম্প্রতিক ব্যাটিং ফর্ম নিয়েও। দক্ষিণ আফ্রিকা সফরে দুই টেস্টের চার ইনিংসে ছিল না কোনো ফিফটি। কিন্তু ওয়ানডে সিরিজের প্রথম ম্যাচেই চওড়ায় ব্যাটে সব সমালোচনার জবাব দিলেন মুশফিক। তাঁর ১১৬ বলে ১১০ রানের দুর্দান্ত ইনিংসে ভর করে ২৭৮/৭ রানের লড়াকু সংগ্রহ দাঁড় করিয়েছে বাংলাদেশ। ওয়ানডেতে দক্ষিণ আফ্রিকার বিপক্ষে এটাই সর্বোচ্চ সংগ্রহ বাংলাদেশের।
রানটা আরও বেশি হতে পারত বাংলাদেশের। হাতে উইকেট রেখে যখন ঝড় তোলার কথা, তখনই প্রত্যাশামতো ঝড়টা ওঠেনি। শেষ ৫ ওভারে মাত্র ৪১ রান তুলেছে বাংলাদেশ। অথচ হাতে ছিল ৬ উইকেট। মুশফিকও ছিলেন উইকেটে। ছিলেন নাসিরও।
চোটের কারণে তামিম ইকবাল ও সৌম্য সরকারের অনুপস্থিতিতে ওপেনিংয়ে প্রথমবারের মতো জুটি বেঁধেছিলেন ইমরুল কায়েস ও লিটন দাস। প্রথম ৫ ওভারে তাঁদের সংগ্রহ ছিল ১৫ রান। লিটন কিছুটা হাত খোলার চেষ্টা করেছিলেন। ২৯ বলে ২১ রানের ইনিংস খেলে কাগিসো রাবাদার শিকার হন তিনি। অন্য প্রান্তে ইমরুলও (৩১) আউট হয়েছেন ত্রিশের ঘর পেরিয়ে। ডুয়াইন প্রিটোরিয়াসের বলে কুইন্টন ডি কককে ক্যাচ দেন তিনি। বাংলাদেশের সংগ্রহ তখন ১৪ ওভার শেষে ৬৭/২।
এখান থেকে দলকে লড়াইয়ের ভিত্তি পাইয়ে দেওয়ার নেপথ্যে রয়েছে মুশফিকের দুর্দান্ত ব্যাটিং। তৃতীয় উইকেটে সাকিব আল হাসানের সঙ্গে ৫৯ রানের জুটি গড়েন মুশফিক। বিশ্রাম শেষে ক্রিকেটে ফিরে ভালোই খেলছিলেন সাকিব। তিন নম্বরে ব্যাটিংয়ে নেমে কিছুটা চমকে দেন তিনি। ২৯ রান করে ইমরান তাহিরের শিকার হওয়ার আগে ২০তম ওভারে প্রিটোরিয়াসের বলে ১ রান নিয়ে পাঁচ হাজার রানের মাইলফলক ছুঁয়ে ফেলেন তিনি। ওয়ানডের ইতিহাসে সবচেয়ে কম ম্যাচ খেলে পাঁচ হাজার রান ও ন্যূনতম ২০০ উইকেটের মাইফলক ছোঁয়ার কীর্তি গড়লেন র‍্যাঙ্কিংয়ে শীর্ষস্থানীয় এ অলরাউন্ডার।
সাকিব আউট হলেও মুশফিক একপ্রান্ত আগলে রেখে রানের চাকা সচল রাখেন। ওয়ানডেতে নিজের পঞ্চম সেঞ্চুরি তুলে নেওয়ার পথে মাহমুদউল্লাহ রিয়াদ ও সাব্বির রহমানের সঙ্গে দারুণ দুটি জুটি গড়েন মুশফিক। চতুর্থ উইকেটে মাহমুদউল্লাহর সঙ্গে ৬৯ এবং পঞ্চম উইকেটে সাব্বিরের সঙ্গে ৪২ রানের জুটি গড়েন বাংলাদেশ টেস্ট অধিনায়ক। ৩ চার ও ১ ছক্কায় ২৭ বলে ২৬ রান করে প্রিটোরিয়াসের শিকার হন মাহমুদউল্লাহ। ২১ বলে ১৯ রান করা সাব্বিরকে তুলে নেন রাবাদা।
নাসিরও টিকতে পারেননি বেশিক্ষণ। ১১ রান করে আউট হন তিনি। ওয়ানডেতে অভিষিক্ত সাইফউদ্দিন শেষ দিকে রানের গতি বাড়ানোর চেষ্টা করেন। এক চার ও এক ছক্কায় ১০ বলে ১৬ রান করেন তিনি। তবে শেষ পাঁচ ওভারে সেভাবে রান না এলেও মুশফিকের উইলোয় ভর করে এগিয়েছে বাংলাদেশ। ক্রিকেট বইয়ের প্রায় সব ধরনের শটই খেলেছেন তিনি। প্রথাগত কভার ড্রাইভ, ডাউন দ্য উইকেটে এসে বোলারকে চার্জ করা, স্লগ সুইপ, স্কুপ এমনকি বুদ্ধিদীপ্ত সিঙ্গেলসও নিয়েছেন এ ব্যাটসম্যান।
দক্ষিণ আফ্রিকার বিপক্ষে ওয়ানডেতে বাংলাদেশের হয়ে প্রথম সেঞ্চুরির কীর্তি এখন মুশফিকের। প্রোটিয়াদের মাটিতে তিন ফরম্যাট মিলিয়ে বাংলাদেশের হয়ে প্রথম সেঞ্চুরিয়ানও এখন তিনি। শেষ পর্যন্ত তিনি অপরাজিত থাকলেও আক্ষেপ থেকে যাবে শেষ পাঁচ ওভার। এই ৩০ বলে যে মাত্র ৪১ রান এসেছে! নইলে তিন শো টপকে যেত বাংলাদেশ। 




বাংলাদেশ


রান


বল


৪


৬




ইমরুল ক ডি কক ব প্রিটোরিয়াস


৩১


৪৩


৪


১




লিটন ক ডু প্লেসি ব রাবাদা


২১


২৯


৪


০




সাকিব ক আমলা ব তাহির


২৯


৪৫


২


০




মুশফিক অপরাজিত


১১০


১১৬


১১


২




মাহমুদউল্লাহ ক মিলার ব প্রিটোরিয়াস


২৬


২৭


৩


১




সাব্বির ক প্যাটারসন ব রাবাদা 


১৯


২১


১


১




নাসির ক আমলা ব রাবাদা


১১


৮


২


০




সাইফ ক প্যাটারসন ব রাবাদা


১৬


১১


১


১




অতিরিক্ত


১৫


 


 


 




মোট ৫০ ওভারে ৭ উইকেটে


২৭৮


 


 


 




উইকেট পতন : ৪৩/১ (লিটন ৮.৫ ওভার), ৬৭/২ (ইমরুল ১৪ ওভার), ১২৬/৩ (সাকিব ২৬ ওভার), ১৯৫/৪ (মাহমুদউল্লাহ ৩৮.১ ওভার), ২৩৭/৫ (সাব্বির ৪৫.২ ওভার), ২৫৩/৬ (নাসির ৪৭.২ ওভার), ২৭৮/৭ (সাইফ ৫০ ওভার)  




বোলিং : রাবাদা ১০-১-৪৩-৪, প্যাটারসন ৯-০-৬৯-০, তাহির ১০-০-৪৫-১, প্রিটোরিয়াস ১০-০-৪৮-২, ফিকোয়াও ১০-০-৬০-০, ডুমিনি ১-০-৮-০।




                                                             
