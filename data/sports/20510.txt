
চরম নাটক হয়ে গেল ভারত-ওয়েস্ট ইন্ডিজ চলমান সিরিজে! ধর্মশালায় চতুর্থ ওয়ানডে চলার সময়ই জানা গেল, আকস্মিকভাবেই ভারত সফর শেষ করছে ক্যারিবীয় দল! তৃতীয় ওয়ানডে বাতিল হয়েছে ঘূর্ণিঝড় হুদহুদের কারণে। তিন ম্যাচে রূপ নেওয়া এ ওয়ানডে সিরিজে শেষ ম্যাচটি চলছে এখন। অসমাপ্ত এ সিরিজে ভারতের সবচেয়ে বড় প্রাপ্তি কী? নিঃসন্দেহে বিরাট কোহলির রানে ফেরা। আজ পেয়েছেন ওয়ানডে ক্যারিয়ারের ২০তম সেঞ্চুরি। ভারতীয় ব্যাটিং সেনসেশনের সেঞ্চুরিতে ভারতের সংগ্রহ ৬ উইকেটে ৩৩০।
ভারত-ওয়েস্ট ইন্ডিজ সিরিজে ভারতের একটি মাত্র সেঞ্চুরি এসেছে, সেটি কোহলিরই। এ ডানহাতির সর্বশেষ সেঞ্চুরি এসেছিল ফেব্রুয়ারিতে, ঢাকায়। এশিয়া কাপে ফতুল্লায় বাংলাদেশের বিপক্ষে করেছিলেন ১৩৬। এরপর আট মাস ওয়ানডেতে সেঞ্চুরি এমনকি ফিফটির দেখাও পাননি (ওয়েস্ট ইন্ডিজের বিপক্ষে এই সিরিজটি বাদে)। শুধু কি ওয়ানডে, এই আট মাসে টেস্টেও কোনো ফিফটির দেখা পাননি! মাঝে ইংল্যান্ড সফরটা গেছে দুঃস্বপ্নের মতো।
আজ ১১৪ বলে করা ১২৭ রানের ইনিংসটা সাজিয়েছিলেন ১৩টি চার ও ৩টি ছয়ে। কোনো ক্যারিবীয় বোলার আউট করতে পারেননি ভারতের ব্যাটিং সেনসেশনকে। ফিরেছেন রানআউটে কাটা পড়ে। কোহলিকে যোগ্য সঙ্গ দিয়েছেন সুরেশ রায়না। দুজনের তৃতীয় উইকেট জুটিতে এসেছে ১৩৮ রান। জেরোমে টেলরের বলে ফেরার আগে রায়নার সংগ্রহ ৭১। এ ছাড়া ওপেনার অজিঙ্কা রাহানের সংগ্রহ ৬৮ রান। ওয়েস্ট ইন্ডিজের পক্ষে ১টি করে উইকেট পেয়েছেন টেলর, রাসেল, হোল্ডার ও সুলিমান বেন। স্টার স্পোর্টস ১।
