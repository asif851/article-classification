
মাঝে কিছুদিন জিততে ভুলে যাওয়া ব্রাজিল এখন যেন হারতেই ভুলে গেছে। কোচ তিতের অধীনে টানা আট ম্যাচে জয়, এর মধ্যে সাতটা বিশ্বকাপ বাছাইপর্বে। লাতিন আমেরিকা অঞ্চলের বাছাই পর্বে শীর্ষস্থান, খেলায় ফিরেছে চিরচেনা ব্রাজিলিয়ান ছন্দ। ব্রাজিলিয়ান ফুটবলে যে বসন্তকাল চলছে, সেটা দলের প্রাণভোমরা নেইমারে এই উচ্ছ্বসিত হাসি দেখেই বোঝা যাচ্ছে। সাও পাওলোর মোরুম্বি স্টেডিয়ামে পরশু অনুশীলনের ফাঁকে সতীর্থদের সঙ্গে দুষ্টুমিতে মেতে ছিলেন ব্রাজিলিয়ান ফরোয়ার্ড। সাও পাওলোতেই বাংলাদেশ সময় বুধবার সকালে বিশ্বকাপ বাছাইপর্বের পরের ম্যাচে প্যারাগুয়ের বিপক্ষে খেলবেন নেইমাররা। যে ম্যাচ জিতলে বাছাইপর্ব থেকে প্রথম দল হিসেবে ২০১৮ রাশিয়া বিশ্বকাপে জায়গা করে নিতে পারে ব্রাজিল। রয়টার্স।
