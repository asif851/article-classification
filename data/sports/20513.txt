
উদীয়মান দলগুলো নিয়ে তাঁর সাফল্য রীতিমতো জাদুকরী। ১৯৯৬ বিশ্বকাপে শ্রীলঙ্কাকে চ্যাম্পিয়ন বানিয়েছিলেন। বাংলাদেশ দলকেও বদলে দিয়েছিলেন অনেকটাই। সেই ডেভ হোয়াটমোর এবার কাজ করবেন আইসিসির চার উদীয়মান দলের সঙ্গে। আইসিসির হাই পারফরম্যান্স কর্মসূচির আওতায় হোয়াটমোর আফগানিস্তান, আয়ারল্যান্ড, স্কটল্যান্ড ও আরব আমিরাতের ২০১৫ বিশ্বকাপ প্রস্তুতিতে সাহায্য করবেন।সর্বশেষ পাকিস্তানের কোচ হিসেবে কাজ করা হোয়াটমোর নতুন ভূমিকায় ১৪ মে থেকে স্কটল্যান্ডে কাজ শুরু করবেন। এরপর একে একে বাকি দলগুলোকেও দেবেন মূল্যবান পরামর্শ। নতুন ভূমিকায় হোয়াটমোর নিজেও উচ্ছ্বসিত, ‘বিশ্ব ক্রিকেটের স্মরণীয় এই পর্যায়ে উঠতি দলগুলোর সঙ্গে কাজ করার সুযোগ পেয়ে আমি রোমাঞ্চিত। এই দলগুলোর কাছ থেকে আমরা সম্প্রতি দুর্দান্ত কিছু পারফরম্যান্স দেখেছি। আগামী ১০ মাসে দলগুলোকে আরও শাণিত করার কাজ করব।’
