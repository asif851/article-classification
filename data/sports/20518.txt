
সতীর্থরা ব্যস্ত ঢাকা প্রিমিয়ার লিগ নিয়ে, মুস্তাফিজের সময় কাটছে পুনর্বাসনে। আইপিএল থেকে দুটি চোট নিয়ে ফিরেছেন বাঁহাতি পেসার। একটি সমস্যা ডান পায়ের হ্যামস্ট্রিংয়ে, অন্যটি অ্যাঙ্কেলের নিচের দিকে। আইপিএল-ব্যস্ততা শেষে নয় দিনের ছুটি শেষে মুস্তাফিজের পুনর্বাসন প্রক্রিয়া শুরু হয়েছে ৯ জুন থেকে। মুস্তাফিজের সেরে উঠতে ঠিক কত দিন লাগবে, শুরুতে অবশ্য জানা যায়নি। তবে আজ বিসিবির ট্রেনার মারিও ভিল্লাভারায়ান জানিয়েছেন, পুরোপুরি সেরে উঠতে তাঁর লাগবে ছয় সপ্তাহ। গত কদিনে মুস্তাফিজের উন্নতিতে সন্তুষ্টিই প্রকাশ করলেন মারিও, ‘তাকে সপ্তাহের ভিত্তিতে মূল্যায়ন করছি। আগামী সপ্তাহে আবার মূল্যায়ন করে পরবর্তী করণীয় ঠিক করব। তবে সে ভালো করছে।’ মুস্তাফিজ কত দিনের মধ্যে সেরে উঠতে পারেন, এ প্রসঙ্গে মারিও জানালেন, পুরোপুরি ফিট হতে ৬ সপ্তাহ লাগবে।সেটি হলে প্রিমিয়ার লিগে মোহামেডানের হয়ে মুস্তাফিজের খেলা হচ্ছে না। প্রিমিয়ার লিগ শেষ হওয়ার কথা আগামী সপ্তাহে। একই সঙ্গে অনিশ্চিত তাঁর কাউন্টি খেলাও।
