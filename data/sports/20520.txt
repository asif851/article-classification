
মাঠে খেলা নেই। ফলে খেলার উত্তাপ নেই। বিতর্কের আগুন নেই। তবে এই নিরুত্তাপ সময়টায় লিওনেল মেসি বনাম ক্রিস্টিয়ানো রোনালদো বিতর্কটাকে উসকে দিল সুইজারল্যান্ডের একটি ফুটবল গবেষণা প্রতিষ্ঠান। সিআইইএস ফুটবল অবজারভেটরি নামের ফিফা অনুমোদিত সেই প্রতিষ্ঠানটি সম্প্রতি বিশ্বের সবচেয়ে দামি ফুটবলারের তালিকা প্রকাশ করেছে। বাজারমূল্য অনুযায়ী নির্ধারণ করা হয়েছে সেই ফুটবলা খেলোয়াড়ের দাম। এতে রোনালদোর চেয়ে মেসির দাম হয়েছে দ্বিগুণ!
ইন্টারন্যাশনাল সেন্টার ফর স্পোর্টস স্টাডিজ (সিআইইএস) ফুটবল অবজারভেটরির গবেষণায় মেসির অর্থমূল্য এসেছে ২১ কোটি ৭০ লাখ থেকে ২৫ কোটি ২০ লাখ ইউরো। বাংলাদেশি মুদ্রায় যা ২ হাজার ১৬৫ কোটি থেকে ২ হাজার ৫১৪ কোটি টাকারও বেশি। রোনালদোর অর্থমূল্য এসেছে ১০ কোটি ২০ লাখ থেকে ১১ কোটি ৮০ লাখ ইউরো। বাংলাদেশি মুদ্রায় যেটার মান দাঁড়ায় ১ হাজার ১৭ কোটি থেকে ১ হাজার ১৭৭ কোটি টাকা।বিশ্বের শীর্ষ পাঁচটি লিগের (ইংলিশ প্রিমিয়ার লিগ, লাল লিগা, ইতালিয়ান সিরি ‘আ’, জার্মান বুন্দেসলিগা ও ফ্রেঞ্চ লিগ ওয়ান) খেলোয়াড়দের ওপর গবেষণা করে ৬০ জন দামি ফুটবলারের তালিকা প্রকাশ করেছে সিআইইএস। সেখানেই মেসি রোনালদোর চেয়ে দ্বিগুণেরও বেশি দাম নিয়ে সবার শীর্ষে অবস্থান করছেন। মেসির পরেই আছেন রোনালদো। খেলোয়াড়ের বয়স, ইতিহাস, চুক্তির মেয়াদ, পারফরম্যান্স, প্রথম ক্লাব এবং আন্তর্জাতিক ম্যাচ সংখ্যা বিবেচনা করে এই গবেষণা করা হয়েছে।সেরা দশের বাকি আটজন হলেন যথাক্রমে এডিনসন কাভানি (৫ কোটি ৮৩ থেকে ৬ কোটি ৭৮ লাখ ইউরো), এডিন হ্যাজার্ড (৫ কোটি ৫৫ থেকে ৬ কোটি ৪৫ লাখ), সার্জিও আগুয়েরো (৪ কোটি ৮৬ লাখ থেকে ৫ কোটি ৬৪ লাখ), রাদামেল ফ্যালকাও (৪ কোটি ৬৩ লাখ থেকে ৫ কোটি ৩৮ লাখ), মারিও বালোতেল্লি (৪ কোটি ৫৫ লাখ থেকে ৫ কোটি ২৯ লাখ), ওয়েইন রুনি (৪ কোটি ৫১ লাখ থেকে ৫ কোটি ২৪ লাখ), গ্যারেথ বেল (৪ কোটি ৩৫ লাখ থেকে ৫ কোটি ৬ লাখ) এবং ডেভিড সিলভা (৪ কোটি ৩৫ লাখ থেকে ৫ কোটি ৫ লাখ ইউরো)।
