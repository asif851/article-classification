


• সাক্ষাৎকারে মোস্তাফিজের ভূয়সী প্রশংসা করেছে মুম্বাই ইন্ডিয়ানস।• মুম্বাই ইন্ডিয়ানসকে সমর্থন দিতে বললেন মোস্তাফিজ।

মোস্তাফিজুর রহমানকে প্রথমবারের মতো দলে পেয়ে তাঁর সেরাটা বের করে আনতে চেষ্টার কমতি রাখেনি মুম্বাই ইন্ডিয়ানস। সতীর্থদের সঙ্গে যোগাযোগের সুবিধার্থে বাংলাদেশ জাতীয় দলের সাবেক ওপেনার নাফিস ইকবালকে মোস্তাফিজের দোভাষী হিসেবে রেখেছে ফ্র্যাঞ্চাইজি দলটি। মোস্তাফিজকে হিন্দি ভাষাও শেখাতে চায় মুম্বাই। মোট কথা, বাংলাদেশের এই পেসারকে নিয়ে মেতেছে মুম্বাই।মাতামাতির প্রমাণ পাওয়া গেল মুম্বাই ইন্ডিয়ানসের ওয়েবসাইটে প্রকাশিত তাঁর এক সাক্ষাৎকারে। সেখানে বলা হয়েছে, ‘নিকট অতীতে আর কোনো বোলারই মোস্তাফিজের মতো এতটা আগ্রহ তৈরি করতে পারেননি।’ শুধু তা-ই নয়, ছোটবেলায় ভাই মোখলেসুর রহমান যেভাবে মোস্তাফিজের পরিচর্যা করেছেন, তার সঙ্গে তুলনা করা হয়েছে রমাকান্ত আচরেকারের। শচীন টেন্ডুলকারের ক্যারিয়ারে রমাকান্ত আচরেকারের কেমন অবদান—এটা তো ক্রিকেট দুনিয়ায় মস্ত এক কিংবদন্তিই। আইপিএলে এবার তৃতীয় মৌসুম খেলবেন মোস্তাফিজ। আগের দুই মৌসুম খেলেছেন সানরাইজার্স হায়দরাবাদে। ২০১৬ আইপিএলে দুর্দান্ত করলেও গত মৌসুমে বেশির ভাগ সময় তাঁকে বেঞ্চেই বসে থাকতে হয়েছে। এবার মুম্বাই তাঁকে ২.২ কোটি রুপিতে কিনেছে। নিলামের দিন মোস্তাফিজ নিজেও জানতেন না তাঁকে কেউ কিনেছে কি না! মুম্বাইয়ের কেনার খবরটি জানান তাঁর কোচ। সাক্ষাৎকারে মোস্তাফিজ বলেছেন, ‘আমি নিলাম দেখিনি, কারণ সেদিন ম্যাচ ছিল। কোচ বলেছে, মুম্বাই ইন্ডিয়ানস আমাকে কিনেছে। মুম্বাইয়ের মতো দল আমাকে কেনায় খুশি হয়েছিলাম।’আইপিএলে আজ উদ্বোধনী দিনেই মাঠে নামছেন মোস্তাফিজ। চেন্নাই সুপার কিংসের মুখোমুখি হবে তাঁর দল মুম্বাই। মোস্তাফিজ মুম্বাইয়ে পা রাখার পর থেকেই তাঁকে নিয়ে সবাই মেতেছে সামাজিক যোগাযোগমাধ্যমে। অনেকের কাছেই মুম্বাইয়ের চেয়ে মোস্তাফিজই মুখ্য! কিন্তু বাংলাদেশের এই কাটার-মাস্টার দলের প্রতি সমর্থন চাইলেন, ‘আমি কঠোর পরিশ্রম করে তাঁদের (সমর্থক) খুশি রাখার চেষ্টা করব এবং আশা করব তাঁরাও আমাকে আরও বেশি ভালোবাসবেন। আশা করব, সবাই একসঙ্গে হয়ে দলকে সমর্থন করবেন। শুধু মোস্তাফিজ নয়, গোটা দলকে সমর্থন দিন—এটাই আমার আশা।’
