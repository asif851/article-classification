
‘গ্রুপে আফগানিস্তান আছে তো কী হয়েছে? বাংলাদেশের ক্রিকেটাররা যদি নিজেদের খেলাটা খেলতে পারে, তাহলে আফগান দল কোনো চিন্তার কারণ হওয়ার কথা না।’ কথাগুলো জাতীয় দলের সাবেক অধিনায়ক হাবিবুল বাশারের। নির্বাচক হাবিবুল যেন একটু বিরক্তও। আফগানিস্তানকে অযথাই কোনো ‘জুজু’ বানানোর কারণ তিনি দেখেন নাটি-টোয়েন্টি বিশ্বকাপে বাংলাদেশের গ্রুপিং নিয়ে একেবারেই ভাবছেন না হাবিবুল। আফগানিস্তান, হংকং কিংবা নেপাল—প্রতিপক্ষ যারাই হোক, বাংলাদেশ নিজেদের খেলাটা খেললেই দ্বিতীয় পর্বে সহজেই চলে যাবে বলে অভিমত দেশের টেস্ট ইতিহাসের অন্যতম সেরা এই ব্যাটসম্যানের।বিশ্বকাপের গ্রুপিং নিয়ে প্রথম আলো ডটকমের সঙ্গে আলাপ কালে বরং প্রত্যয়ীই মনে হয়েছে হাবিবুলকে, ‘প্রতিপক্ষকে আমরা সম্মান করব। অবশ্যই সম্মান করব। কিন্তু টেস্ট দল হিসেবে আফগানিস্তান, নেপাল কিংবা হংকংকে অবশ্যই হারাতে হবে। এর বিকল্প নেই।’আগামী মার্চ-এপ্রিলে বাংলাদেশে অনুষ্ঠেয় টি-টোয়েন্টি বিশ্বকাপ তিনটি ধাপে অনুষ্ঠিত হবে। প্রথম ধাপে গ্রুপ পর্ব। এই ধাপে দুই গ্রুপে ভাগ হয়ে খেলবে আটটি দল। বাছাই পর্ব পেরিয়ে আসা ছয়টি দলের সঙ্গে থাকবে জিম্বাবুয়ে ও স্বাগতিক বাংলাদেশ। চারটি করে দলে দুই ভাগে ভাগ হওয়া এই গ্রুপ পর্বের দুই গ্রুপের সেরা দুটো দল উঠে যাবে সুপার টেন-এ। যেখানে আগে থেকেই জায়গা নিশ্চিত করে রেখেছে টেস্ট খেলুড়ে আটটি দল।সুপার টেন-এর শেষ দুটো জায়গা নিয়েই মূলত প্রথমে লড়তে হবে টেস্ট খেলুড়ে বাকি দুই দল বাংলাদেশ ও জিম্বাবুয়েকে। অর্থাত্ সুপার টেন নিশ্চিত করতে চাইলে ‘এ’ গ্রুপে আফগানিস্তান, নেপাল ও হংকংকে হারিয়ে শীর্ষস্থান জিততে হবে বাংলাদেশকে। বাংলাদেশের গ্রুপে আয়ারল্যান্ডও পড়ার শঙ্কা ছিল। কিন্তু কাল বাছাই পর্বে চ্যাম্পিয়নশিপ নিশ্চিত করে আইরিশরা বাংলাদেশকে, একইভাবে বাংলাদেশও আয়ারল্যান্ডকে এড়িয়েছে। এখন প্রশ্ন হচ্ছে, বাছাই পর্বের রানার্স আপ, কিন্তু বিশ্বে ধীরে ধীরে মাথা তুলে দাঁড়ানো আফগানরা বাংলাদেশকে শক্ত চ্যালেঞ্জ ছুড়ে দিতে পারবে কি?এখন পর্যন্ত ২১টি টি-টোয়েন্টি খেলে ১১টিতেই জিতেছে আফগানিস্তান। অবিশ্বাস্য হলেও সত্যি, বাংলাদেশের চেয়েও বেশি টি-টোয়েন্টি জয়ের অভিজ্ঞতা হয়ে গেছে আফগানদের। ৩১টি টি-টোয়েন্টি খেলে বাংলাদেশ যে জয় পেয়েছে ৯টিতে। অবশ্য আফগানদের সব জয়ই তাদের মতো আইসিসির সহযোগী দেশগুলোর বিপক্ষে। প্রতিষ্ঠিত দলগুলোর বিপক্ষে আফগানরা এখন পর্যন্ত চারটি ম্যাচ খেলেছে। এর মধ্যে ভারতের বিপক্ষে ম্যাচ দুটোতে তারা হেরেছে ৭ উইকেট ও ২৩ রানে। দক্ষিণ আফ্রিকার বিপক্ষে পরাজয়টি ৫৯ রানের। ইংল্যান্ডের বিপক্ষে হেরেছে ১১৬ রানে, যেটি টি-টোয়েন্টির ইতিহাসে তৃতীয় বৃহত্তম পরাজয়।নেপাল ও হংকং এখনো টি-টোয়েন্টি স্ট্যাটাস পায়নি। ক্রিকেট অনিশ্চয়তার খেলা। টি-টোয়েন্টি আরও অনিশ্চয়তার। বিশেষ করে ক্রিকেটের এই ফরম্যাটটি যেন এখনো বুঝে উঠতে পারেনি বাংলাদেশ। তবে তার পরও গ্রুপ পর্বে বাংলাদেশ অঘটনের স্বীকার হবে, এতটা আশঙ্কা না করলেও বোধ হয় চলে!
