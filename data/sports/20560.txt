



চ্যাম্পিয়নস লিগে আজ চেলসির বিপক্ষে মাঠে নামবে বার্সেলোনা।
চ্যাম্পিয়ন লিগে গোলখরায় ভুগছে বার্সেলোনা।
গোলখরা কাটাতে আজ বার্সেলোনা কৌশল বদলাতে পারে বলে ইঙ্গিত পাওয়া যাচ্ছে।
বাংলাদেশ সময়ে খেলা শুরু হবে রাত ১টা ৪৫ মিনিটে।


ক্রিস্টিয়ানো রোনালদো না লিওনেল মেসি, কে সেরা? এ নিয়ে তর্ক-বিতর্ক অনেক দিন ধরেই চলে আসছে। তবে একটি বিষয়ে মেসির পুরো বার্সেলোনার চেয়ে এগিয়ে আছেন রোনালদো। এবারের চ্যাম্পিয়নস লিগে রোনালদোর সমান গোলও করতে পারেনি বার্সেলোনা। রোনালদো যেখানে ১২ গোল করে চ্যাম্পিয়নস লিগের গোলদাতার শীর্ষে আছেন, সেখানে বার্সেলোনার মোট গোল মাত্র ১০টি।
দলের সর্বোচ্চ গোলদাতা? অবশ্যই মেসি। চার গোল করে দলকে টেনে নিচ্ছেন প্রাণভোমরা। দ্বিতীয় সর্বোচ্চ তিন গোল? সেটাও এসেছে আত্মঘাতীর সুবাদে! ভ্রু কোঁচকানোর মতো এক পরিসংখ্যান।
লা লিগায় বীরদর্পে এগিয়ে যাচ্ছে বার্সেলোনা। লিগে মোট ৭২ গোল করা বার্সার শিরোপা জয় করা এখন সময়ের ব্যাপার মাত্র। অথচ সে দলটিই কিনা চ্যাম্পিয়নস লিগে ভুগছে গোলখরায়! সাত ম্যাচে ১০ গোল করে অপরাজিত দলটি, খুব একটা বাজে অবস্থা বলা যাবে না। কিন্তু দলটির নাম যখন বার্সেলোনা, যাদের আক্রমণভাগে আছেন মেসি ও সুয়ারেজ, তাঁদের জন্য ১০ গোল তো কমই। তার ওপর আবার দুই ম্যাচে গোলমুখই খুলতে পারেননি। তাই গোল পাওয়ার জন্য আজ বার্সেলোনা কৌশল বদলাতে পারে বলে ইঙ্গিত পাওয়া যাচ্ছে।
লন্ডনে শেষ ষোলোর প্রথম লেগে চেলসির বিপক্ষে প্রথমে গোল হজম করে শেষ পর্যন্ত মেসির গোলে ১-১ সমতায় রক্ষা। তাই আজ চ্যাম্পিয়নস লিগের শেষ ষোলোর ম্যাচে চেলসির বিপক্ষে ফিরতে পর্বে মাঠে নামার আগে বার্সা কোচ ভালভার্দেকে এই গোলখরার পরিসংখ্যানটা খুবই ভোগাচ্ছে। আজ গোলশূন্য ড্র করতে পারলেই শেষ আটে পা রাখবে কাতালানরা। কিন্তু সমর্থকেরা তো দেখতে চায় গোল। লা লিগায় তারা গোলবন্যা দেখেই অভ্যস্ত।
এই গোলখরা কাটানোর জন্য আজ বার্সা ফরমেশনে কিছুটা পরিবর্তনের ইঙ্গিত পাওয়া যাচ্ছে। ভালভার্দে সাধারণত ৪-৪-২ ফরমেশনে খেলে থাকলেও আজ ৪-৩-৩ ফরমেশনে খেলার ইঙ্গিত পাওয়া যাচ্ছে। কেননা পুরোনো ছকে আক্রমণভাগে মেসি তাঁর ব্যক্তিগত ট্রেডমার্ক প্রদর্শনের জন্য পর্যাপ্ত জায়গা পাননি। নামের পাশে চার গোলই প্রমাণ। তাই ৪-৩-৩ ফরমেশনের দিকে ঝোঁকা। যেহেতু মেসি বেশির ভাগ সময়ে এই ফরমেশন বাজিমাত করে এসেছেন। তা ছাড়া এই ছকে অ্যাটাকিং মিডফিল্ডারদের জন্যও নিজেদের প্রমাণ করার থাকে ভালো সুযোগ। ফলে পাওলিনহো ও ইভান রাকিটিচের গোল করার সম্ভাবনা বেড়ে যাবে নিশ্চিত।
নতুন ছকে দুই ফুলব্যাকের আক্রমণে ওঠার স্বাধীনতা যাবে বেড়ে। তাই আজ চেলসির বিপক্ষে মাঠে জর্ডি আলবা ও সার্জি রবার্তোর ঝড়ের বেগে ওভারলেপিং করতে দেখা যাবে। তবে একটি কথা সব সময় মনে রাখতে হবে। কৌশল তখনই সফল হয়, যখন দল ম্যাচটা জেতে। আর হারলে সব কৌশলের নামের পাশেই জোটে ব্যর্থতার তকমা।
