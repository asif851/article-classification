
এক পরিবার থেকে জাতীয় দলে খেলা ক্রিকেটারের সংখ্যা কম নয়। বাংলাদেশে যেমন চট্টগ্রামের ‘খান’ পরিবার থেকে উঠে এসেছেন আকরাম খান, নাফিস ইকবাল ও তামিম ইকবাল। ইংল্যান্ডে ‘কাউড্রে’ ও ‘হাটন’ পরিবার, দক্ষিণ আফ্রিকায় পোলক পরিবার, নিউজিল্যান্ডে তেমনি ‘হ্যাডলি’। অস্ট্রেলিয়ায় বেনো, হার্ভে, ওয়াহ, বানারম্যান, চ্যাপেল পরিবার থেকে একের অধিক খেলেছেন জাতীয় দলে।ভারতে আছেন রণজিৎসিংজী, অমরনাথ, গাভাস্কার পরিবার। পাকিস্তানে ‘মোহাম্মদ’ পরিবার থেকে চার ভাই খেলেছেন জাতীয় দলে। হানিফ মোহাম্মদ এঁদের মধ্যে সবচেয়ে বিখ্যাত। এ ছাড়া থাকবেন ‘এলাহী’, ‘আকমল ব্রাদার্স’ এবং আরও বেশ কয়েকটি ক্রিকেট খেলুড়ে পরিবার। পাকিস্তান জাতীয় দলে খেলার এই পরিবার পরম্পরায় উঠে এল আরও একটি নাম, হক পরিবার! ঠিকই ধরেছেন, পাকিস্তানের কিংবদন্তি ব্যাটসম্যান ইনজামাম-উল-হকের ভাতিজা ইমাম উল-হক প্রথমবারের মতো ডাক পেয়েছেন জাতীয় দলে, সেটাও আবার চাচার হাত ধরে। ইনজামাম যে পাকিস্তানের প্রধান নির্বাচক। ইমামের বাবা ইনসারাম-উল-হক ইনজামামের ছোট ভাই।আরব আমিরাতে টেস্ট সিরিজ শেষে শ্রীলঙ্কার বিপক্ষে পাঁচ ম্যাচের ওয়ানডে সিরিজ খেলবে পাকিস্তান। এ ওয়ানডে সিরিজের জন্য ঘোষিত ১৫ সদস্যের দলে আজহার আলীর পরিবর্তে ডাক পেয়েছেন ২১ বছর বয়সী বাঁ হাতি ব্যাটসম্যান ইমাম। ফিটনেস সমস্যার কারণে আজহারকে দলে অন্তর্ভুক্ত করেনি পাকিস্তান টিম ম্যানেজমেন্ট। পাকিস্তান অনূর্ধ্ব-১৯ দল থেকে উঠে আসা ইমাম ঘরোয়া ক্রিকেটে ধারাবাহিক পারফরম্যান্সের পুরস্কার হিসেবে জাতীয় দলে ডাক পেলেন।ইমামের ক্রিকেটে আসার গল্পটা বেশ অদ্ভুত। ছেলেবেলায় ভীষণ মুটিয়ে গিয়েছিলেন। বাবা পরামর্শ দিলেন বড় ভাইয়ের সঙ্গে মাঠে যেতে, তাতে মেদ কমবে। ওজন কমানোর উপায় খুঁজতে সেই যে ক্রিকেটে জড়িয়ে পড়লেন, তা থেকেই এখন জাতীয় দলে! সূত্র : এনডিটিভি
