
মেয়েদের অনূর্ধ্ব-১৫ সাফ চ্যাম্পিয়নশিপের ফাইনালে যে বাংলাদেশ ও ভারত খেলবে, এটা অনুমিতই ছিল। এক ম্যাচ হাতে রেখেই আজ ফাইনাল নিশ্চিত করেছে বাংলাদেশ ও ভারত। ২৪ ডিসেম্বর শিরোপার লড়াইয়ে মাঠে নামবে প্রতিবেশী দুই দেশ। আজ দিনের শুরুতে ভুটানকে ৩-০ গোলে হারিয়ে ফাইনালে ওঠার লড়াইয়ে নিজেদের কাজটা সেরেই রেখেছিল বাংলাদেশ। নজর ছিল ভারত ও নেপালের ম্যাচটিতে। সে ম্যাচে ভারতের কাছে ১০-০ গোলে হেরে বাংলাদেশের রাস্তা পরিষ্কার করে দেয় নেপাল। ফাইনালের আগে একটা মহড়ায় অবশ্য নামতে হবে বাংলাদেশ আর ভারতকে। বৃহস্পতিবার লিগ পর্বের শেষ ম্যাচটা খেলবে দুই দেশের মেয়েরা।ফাইনালে ওঠার পথে যেখানে নেপালকে ৬-০ ও ভুটানকে ৩-০ গোলে হারিয়েছে বাংলাদেশ। সেখানে ভুটানের বিপক্ষে ৩-০ ও নেপালের জালে ১০ গোল দিয়েছে ভারত। পরিসংখ্যানের বিচারে ভারতকে কিছুটা এগিয়ে রাখতেই হচ্ছে।এখনই ফাইনাল নিয়ে অঙ্ক কষতে শুরু করেছেন বাংলাদেশ কোচ গোলাম রব্বানী ছোটন। নেপাল ও ভারতের ম্যাচটি মাঠে বসেই দেখেছেন বাংলাদেশ কোচ। ফাইনাল নিয়ে তিনি বেশ আত্মবিশ্বাসী, ‘ভারতের বিপক্ষে আমাদের মেয়েরা যদি স্বাভাবিক খেলাটা খেলতে পারে, ভালো কিছুই হবে। আমরা আত্মবিশ্বাসী। অনূর্ধ্ব-১৪তে ভারতকে এর আগেও আমরা দুইবার হারিয়েছি।’ ২০১৫ সালে এএফসি অনূর্ধ্ব-১৪ আঞ্চলিক চ্যাম্পিয়নশিপে ভারতকে ৪-০ গোলে হারিয়েই চ্যাম্পিয়ন হয়েছিল বাংলাদেশ।
