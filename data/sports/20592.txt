
অভিনন্দনের বন্যায় ভাসছে বাংলাদেশ ক্রিকেট দল। সেটার শুরু শুক্রবারেই। নিউজিল্যান্ডের বিপক্ষে সাকিব আল হাসান ও মাহমুদউল্লাহর ২২৪ রানের দুর্দান্ত জুটিতে হারতে থাকা ম্যাচে দুর্দান্তভাবে ঘুরে দাঁড়িয়ে জয় পেয়েছে বাংলাদেশ। এমন পারফরম্যান্স ছুঁয়ে গেছে সবাইকে। মাইকেল ভন থেকে শুরু করে ইয়ান বিশপ, কিংবা কুমার সাঙ্গাকারা, মাহেলা জয়াবর্ধনে অথবা মার্ক বুচার—সবার মুখে কিউইদের বিপক্ষে বাংলাদেশের অবিস্মরণীয় পারফরম্যান্স।
গতকাল এজবাস্টনে ইংল্যান্ডের কাছে বৃষ্টি-আইনে অস্ট্রেলিয়া হেরে যাওয়ায় বাংলাদেশ উঠে গেছে চ্যাম্পিয়নস ট্রফির সেমিফাইনালে। এই প্রথমবারের মতো আইসিসির কোনো প্রতিযোগিতার শেষ চারে খেলছে বাংলাদেশ। অনন্য এই অর্জনে উদ্বেলিত গোটা বাংলাদেশই।বাংলাদেশের এই অর্জনে উচ্ছ্বসিত সাবেক অস্ট্রেলীয় ক্রিকেটার টম মুডিও। বাংলাদেশ সেমিফাইনালে ওঠায় বিদায় ঘটে গেছে তাঁর দেশ অস্ট্রেলিয়ার। এতে অবশ্য কোনো ভ্রুক্ষেপ নেই মুডির। অস্ট্রেলিয়ার হয়ে দুটি বিশ্বকাপ জেতা মুডি সেমিফাইনাল অর্জনে অভিনন্দন জানিয়েছেন বাংলাদেশের কোচ চন্ডিকা হাথুরুসিংহেসহ পুরো বাংলাদেশ দলকেই।সেমিফাইনাল নিশ্চিত হওয়ার পর মুডি টুইটারে লিখেছেন, ‘চ্যাম্পিয়নস ট্রফির সেমিফাইনালে ওঠায় হাথুরুসিংহে ও বাংলাদেশ দলকে অভিনন্দন।’ টুইটের আরও একটি অংশে মুডি লিখেছেন, ‘বাংলাদেশের এই অর্জন নিরন্তর পরিশ্রমের ফল।’বার্মিংহামের এজবাস্টনে বাংলাদেশের সেমির মাহেন্দ্রক্ষণ ১৫ জুন, বৃহস্পতিবার। সূত্র: টুইটার
