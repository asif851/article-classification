
খেলোয়াড়ি জীবনে তাঁরা দুজন ছিলেন প্রবল প্রতিদ্বন্দ্বী। আবাহনীর ডিফেন্ডার শফিউল আরেফিন টুটুল খেলার মাঠে মোহামেডানের স্ট্রাইকার সালাম মুর্শেদীকে জায়গা ছেড়ে দিয়েছেন—এমন ঘটনা ছিল অচিন্তনীয়ই। কিন্তু ফুটবল রাজনীতির মাঠে সালামকে ওয়াকওভার দিয়ে টুটুল সরে গেছেন প্রতিদ্বন্দ্বিতা থেকে। আজ বাংলাদেশ ফুটবল ফেডারেশনের (বাফুফে) নির্বাচনে মনোনয়নপত্র প্রত্যাহারের শেষ দিনে চমক জাগিয়েই সিনিয়র সহসভাপতি পদে নিজের মনোনয়নপত্র প্রত্যাহার করে নিয়েছেন জাতীয় দল ও আবাহনীর সাবেক এই তারকা ফুটবলার। টুটুলের সঙ্গে আরও দুই প্রতিদ্বন্দ্বীও এই পদে নিজেদের মনোনয়নপত্র প্রত্যাহার করে নেওয়ায় আরও এক মেয়াদের জন্য বাফুফের সিনিয়র সহসভাপতি হতে চলেছেন সালাম।সিনিয়র সহসভাপতি পদে টুটুল ছাড়াও প্রতিদ্বন্দ্বিতায় ছিলেন সালাউদ্দিনবিরোধী ‘ফুটবল বাঁচাও’ জোটের উদ্যোক্তা মনজুর কাদের। ছিলেন লোকমান হোসেন ভূঁইয়াও। এই দুজন বাংলাদেশ ক্রিকেট বোর্ডের পরিচালক। বাফুফেতে নির্বাচিত হলে সেই পদ তাঁদের ছাড়তে হতো। তাঁদের মনোনয়নপত্র প্রত্যাহার করে নেওয়াটা তাই প্রত্যাশিতই ছিল। কাদের-লোকমান শেষ পর্যন্ত নির্বাচনে প্রার্থী হবেন না বলেই বিকল্প হিসেবে টুটুল এসেছিলেন দৃশ্যপটে। অথচ নাটকীয়ভাবে তিনিও সরে দাঁড়ানোয় সালাম মুর্শেদী নির্বাচনের আগে পুরো নির্ভার হয়ে গেলেন।বাফুফে নির্বাচন হবে ৩০ এপ্রিল।
