
পাঁচ বছর ধরে লা লিগায় বার্নাব্যুতে অ্যাটলেটিকো মাদ্রিদকে হারাতে পারে না রিয়াল মাদ্রিদ। এ জন্যই হয়তো আজ মাদ্রিদ-ডার্বিতে শুরু থেকেই হামলে পড়েছিলেন রোনালদোরা। কিন্তু দাপুটে পারফরম্যান্স দেখিয়ে জয় নিয়ে মাঠ ছাড়তে পারেনি রিয়াল। অনেক আলোচনার ডার্বি শেষ হয়েছে ১-১ সমতায়। আর এতে লাভ হলো বার্সেলোনার। দুইয়ে থাকা অ্যাটলেটিকোর চেয়ে ১১ পয়েন্ট এগিয়ে গেল বার্সা। লিগে আর মাত্র ৭ ম্যাচ বাকি। 
ম্যাচের প্রথম ১০ মিনিটেই তিনটি গোলের সুযোগ পেয়েছিল রিয়াল। প্রথমার্ধ শেষ হওয়ার আগেই অন্তত তিন গোল পেতে পারত স্বাগতিক দল। কিন্তু ১১ মিনিটে মার্কো এসেনসিও ও ৪২ মিনিটে মার্সেলোর শট বার কাঁপালেও গোল পেল না রিয়াল। রাফায়েল ভারানে ও দানি কারভাহালের দুটি শটও অবিশ্বাস্য দক্ষতায় ঠেকিয়ে দিয়েছেন ইয়ান ওবলাক। আর দুর্দান্ত ফর্মে আছেন বলেই কিনা, ক্রিস্টিয়ানো রোনালদোকেও দুবার গোলবঞ্চিত করেছেন ওবলাক। প্রথম ৪৫ মিনিটের মধ্যেই!উল্টো দিকে কেইলর নাভাসকে মাত্র একটি সেভই করতে হলো, ডিয়েগো কস্তার শট বাঁদিকে ঝাঁপিয়ে বাইরে পাঠিয়েছেন রিয়াল গোলরক্ষক। প্রথমার্ধে রিয়ালের ১৫ শটের বিপক্ষে অ্যাটলেটিকোর শট মাত্র ৪টি। বল দখলেও ৩০ ভাগ এগিয়ে ছিল রিয়াল।দ্বিতীয়ার্ধের শুরুতেও ঝড় তুলেছিল রিয়াল। এরই ফল এল ৫৩ মিনিটে বাঁ প্রান্ত দিয়ে বল টেনে নিয়ে দারুণ এক ক্রস করলেন গ্যারেথ বেল, দূরের পোস্টে বল বুঝে নিয়ে অবশেষে ওবলাককে হার মানালেন রোনালদো। কিন্তু রিয়ালের এগিয়ে থাকার আনন্দ টিকল মাত্র ৩ মিনিট। ৫৭ মিনিটে লুকাস হার্নান্দেজের সঙ্গে ওয়ান-টু করে রিয়ালের জালে বল পাঠালেন আঁতোয়ান গ্রিজমান (১-১)।পরের মিনিটেই এগিয়ে যেতে পারত অ্যাটলেটিকো। কিন্তু এবার কোকের সেভ ঠেকিয়ে দিয়েছেন নাভাস। ৬২ মিনিটে রোনালদোকে তুলে নামানো হলো বেনজেমাকে। ৭১ মিনিটে ইসকো ও মডরিচও নামলেন ম্যাচের ফল পাল্টানোর উদ্দেশ্যে। কিন্তু একের পর এক আক্রমণেও কোনো ফল আসছিল না। মাঠের মাঝ দিয়ে আক্রমণ করে কিছু হচ্ছিল না, দুই উইং ব্যবহার করে একের পর এক ক্রস করেও ফল মিলছিল না। ৯০ মিনিটে ডি-বক্সের বাইরে থেকে নেওয়া রামোসের ফ্রি কিকটাও যখন ঠেকিয়ে দিলেন ওবলাক তখনই বোঝা গেছে এবারও ডার্বি জেতা হচ্ছে না রিয়ালের।

