
ব্যাপারটা আর গুজবের পর্যায়ে নেই। সেরেনা মা হতে চলেছেন বলে যে খবরটি ছড়িয়ে পড়েছে, তা সত্যিই। যুক্তরাষ্ট্রের টেনিস তারকা নিজেই তা নিশ্চিত করেছেন। কাল স্ন্যাপচ্যাটে সেরেনার দেওয়া একটি ছবি আর ক্যাপশন ঝড় তোলে টেনিস দুনিয়ায়। ‘২০ সপ্তাহ’—এই ক্যাপশনটি দিয়ে কী বোঝাতে চেয়েছিলেন ৩৫ বছর বয়সী এই তারকা? পরে সেরেনা সেই ছবি আর ক্যাপশন স্ন্যাপচ্যাট থেকে সরিয়ে ফেলেছিলেন। ব্যাপারটা নিয়ে মুখে তালা দিয়েছিলেন তাঁর পরিবারের সদস্যরাও। তবে আজ আনুষ্ঠানিকভাবেই সব কানাঘুষার ইতি টেনেছেন সেরেনা নিজেই।সেরেনার হয়ে কাজটি করেছেন তাঁর বিভিন্ন বিষয়ে প্রচারের দায়িত্বে থাকা কেলি বাস নোভাক, ‘আনন্দের সঙ্গে জানাচ্ছি যে সেরেনা মা হতে চলেছেন। এ কারণে চলতি বছর তাঁকে আর কোর্টে দেখা যাবে না। ২০১৮ সালে তিনি আবার টেনিসে ফিরবেন।’স্ন্যাপচ্যাটে সেরেনার ‘২০ সপ্তাহ’ বিষয়ক পোস্টটি দেখে সেরেনাকে অভিনন্দন জানিয়ে কিছুটা বিব্রতকর পরিস্থিতিতে পড়েছিল ‘উইমেন টেনিস অ্যাসোসিয়েশন’। টুইটারে জানানো তাদের অভিনন্দনের পরই পোস্টটি সরিয়ে ফেলেন সেরেনা। সেরেনার কাছ থেকে নিশ্চিত হওয়ার পর তাঁরা আবার টুইট করেছে, ‘হ্যাঁ, আনুষ্ঠানিকভাবেই জানা গেল সেরেনা মা হচ্ছেন। সেরেনা উইলিয়ামস এই শরতেই মা হতে যাচ্ছেন।’সেরেনা মা হওয়ার খবরটি নিশ্চিত করার পর আর কোনো সন্দেহ থাকল না যে এবারের অস্ট্রেলিয়ান ওপেনটা গর্ভে সন্তান নিয়েই জিতেছিলেন তিনি। উন্মুক্ত যুগে সবচেয়ে বেশি গ্র্যান্ড স্লাম একক জেতা এই নারী টেনিস তারকার সঙ্গে গত ডিসেম্বরে বাগদান হয় রেডিটের সহপ্রতিষ্ঠাতা অ্যালেক্সিস ওহানিয়ানের। সূত্র : এএফপি।
