
চোটের কারণে আগেই বিশ্বকাপ শেষ হয়ে গিয়েছিল পাকিস্তানি ওপেনার মোহাম্মদ হাফিজ ও পেসার জুনায়েদ খানের। এই মিছিলে বিশ্বকাপের এ পর্যায়ে যোগ দিলেন দলের অন্যতম ভরসা মোহাম্মদ ইরফান। শুক্রবার অস্ট্রেলিয়ার বিপক্ষে কোয়ার্টার ফাইনাল ম্যাচের আগে ইরফানের চোট স্বাভাবিকভাবেই কপালে ভাঁজ পড়েছে পাকিস্তান টিম ম্যানেজমেন্টের।
বিশ্বকাপে এ পর্যন্ত ৮ উইকেট নেওয়া ইরফান চোট পেয়েছেন পেলভিসে (নিতম্বে)। এক বিবৃতিতে পিসিবি জানিয়েছে, ‘সোমবার বিকেলে ইরফানের এমআরআই স্ক্যান করানো হয়েছে। রেডিওলজিস্টের রিপোর্টে পেলভিসে চোটের চিহ্ন পাওয়া গেছে। তবে বিষয়টির এখনো সমাধান হয়নি।’ পাকিস্তান দলের ফিজিও ব্রাড রবিনসন বললেন, ‘চোটে ইরফানের বিশ্বকাপ শেষ।’ইরফানের বদলি খেলোয়াড় হিসেবে কে আসছেন—এ বিষয়ে পাকিস্তান টিম ম্যানেজমেন্ট অবশ্য এখনো নির্বাচক কমিটিকে কিছু জানায়নি। হয়তো তারা শুক্রবারের ম্যাচ পর্যন্ত অপেক্ষা করবে। ৭ ফুট ১ ইঞ্চি উচ্চতার ইরফানকে নিয়ে সাবেক পাকিস্তানি অধিনায়ক রশিদ লতিফ বললেন, ‘এ টুর্নামেন্টে নতুন বলে সে ভীষণ ভয়ংকর। ইরফানের অনুপস্থিতি পুষিয়ে নিতে ভালোভাবেই পুনর্বিন্যাস করতে হবে দলকে।’ তথ্যসূত্র: এএফপি, রয়টার্স।
