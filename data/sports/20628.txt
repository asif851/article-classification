
মাঠে বাংলাদেশ দল খেলছে। আর তিনি কিনা দর্শক! গত এশিয়া কাপের আগ পর্যন্ত ইনজুরি ছাড়া আর কোনো কারণে এমনটি কখনো ঘটেনি সাকিব আল হাসানের ক্ষেত্রে। অভিষেকের পর থেকেই বাংলাদেশ দলের অপরিহার্য সদস্য হয়ে উঠেছেন। গত আট বছরে পারফরম্যান্সের জন্য বাদ পড়ার ঘটনা সাকিবের সঙ্গে ঘটেনি। এশিয়া কাপের সময় তিন ম্যাচ মাঠের বাইরে বসে ছিলেন শৃঙ্খলাভঙ্গের দায়েই।সেই সাকিবকে আবারও দর্শক বানিয়ে দিয়েছিল সেই শৃঙ্খলাভঙ্গের অপরাধে পাওয়া শাস্তি। যে শাস্তির মেয়াদ আরও লম্বা ছিল। বিশ্বের অন্যতম সেরা এই অলরাউন্ডারের জন্য সুখবর হলো, ছয় মাসের শাস্তি তিন মাসে নামিয়ে আনা হয়েছে। বাংলাদেশের পরবর্তী সিরিজে আবারও ব্যাট-বল নিয়ে মাঠে নামতে দেখা যাবে তাঁকে।লাল-সবুজ পতাকার হয়ে আবার খেলতে পারার স্বস্তি ফুটে উঠেছে সাকিবের কথাতেও। বিসিবির সর্বশেষ সভায় শাস্তির মেয়াদ কমানোর পর এই প্রথম নিজের ফেসবুক পেজে এ বিষয়ে আনুষ্ঠানিক বিবৃতি দিলেন সাকিব। সেখানে তিনি লিখেছেন, ‘আলহামদুলিল্লাহ! মাঠে ফিরতে পেরে আমি খুবই আনন্দিত। লাল-সবুজের হয়ে শিগগিরই আবার মাঠে নামব ভেবে রোমাঞ্চিত। আমার এই কঠিন সময়ে পাশে থাকার জন্য বিসিবিসহ সবাইকে আন্তরিক ধন্যবাদ জানাই।’
সাকিবের ফেসবুক পেজেই তাঁর ভক্তরাও এ খবরে আনন্দ প্রকাশ করেছেন। বাংলাদেশ দলে সাকিবের প্রয়োজনীয়তার কথাও উঠে এসেছে অনেকের মন্তব্যে। একই সঙ্গে অনেকে সাকিবকে অনুরোধ করেছেন, নিজ এবং দলের কথা ভেবে ভবিষ্যতের আচরণের ক্ষেত্রে যেন সতর্ক হন।
টেস্ট র্যাঙ্কিংয়ে আবারও এক নম্বরে উঠে আসা সাকিব জিম্বাবুয়ের বিপক্ষে বাংলাদেশের আগামী হোম সিরিজে ফিরতে পারবেন। তবে এর আগেই প্রিমিয়ার লিগ ক্রিকেটে দেখা যাবে তাঁকে। সাকিব আজ গাজী ট্যাংকের সঙ্গে চুক্তিবদ্ধ হয়েছেন।
