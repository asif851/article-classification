
বৃষ্টির বাধায় বেশ ভালোমতোই বিঘ্নিত হচ্ছে শ্রীলঙ্কা ও দক্ষিণ আফ্রিকার দ্বিতীয় ওয়ানডেটি। আর মাত্র আটটি ওভার খেলতে পারলেই একটা ফলাফল পাওয়া যেত। কিন্তু এই পর্যায়ে আবার খেলাটি বন্ধ হয়েছে বৃষ্টির কারণে। ২১ ওভার শেষে পাঁচ উইকেট হারিয়ে ১০৪ রান জমা হয়েছে দক্ষিণ আফ্রিকার স্কোরবোর্ডে। জয়ের জন্য শেষ আট ওভারে প্রোটিয়াদের প্রয়োজন ৭২ রান।
বৃষ্টির কারণে পুরো ৫০ ওভার ব্যাট করতে পারেনি শ্রীলঙ্কা। শেষ ওভারের আর চার বল বাকি থাকতেই হানা দিয়েছিল বৃষ্টি। তার আগে ৪৯.২ ওভারে ২২৩ রান যোগ হয়েছিল লঙ্কান স্কোরবোর্ডে। দীর্ঘ একটা বিরতির পর আবার খেলা শুরু হলেও কমিয়ে ফেলতে হয় খেলার দৈর্ঘ্য। দক্ষিণ আফ্রিকার সামনে নতুন লক্ষ্য নির্ধারিত হয় ২৯ ওভারে ১৭৬ রান। কিন্তু ২১ ওভার পর্যন্ত ব্যাটিং করার পর আবারও খেলা বন্ধ হয়ে গেছে বৃষ্টির বাধায়। ডেভিড মিলার ২২ ও রায়ান ম্যাকলারেন ১৪ রান করে অপরাজিত আছেন।
এর আগে টসে জিতে ব্যাট করতে নেমে খুব একটা ভালো পারফরম্যান্স দেখাতে পারেননি লঙ্কান ব্যাটসম্যানরা। প্রথম ওয়ানডেতে যেখানে ৩২০ রানের পাহাড় গড়েছিলেন সেখানে আজ ২০০ পেরোতেই হিমশিম খেতে হয়েছে তাদের। তিলকারত্নে দিলশান ও দিনেশ চান্দিমাল খেলেছেন ৪৩ রানের ইনিংস। কুমার সাঙ্গাকারার ব্যাট থেকে এসেছে ৩৭ রান।
