
খুব বেশি চমক কি জাগাচ্ছে খবরটা? এক বছরের কিছু বেশি সময় হয়েছে আন্তর্জাতিক ক্রিকেটের রাজপথে পথচলা শুরু হয়েছে তাঁর। কিন্তু স্লোয়ারের মায়াজাল আর কাটারের বিভ্রান্তি ছড়িয়ে এর মধ্যেই বেশ আলোড়ন তুলেছেন মুস্তাফিজুর রহমান। বাংলাদেশের জার্সিতে আলো ছড়িয়ে জায়গা করে নিয়েছিলেন গত বছরের আইসিসির বর্ষসেরা ওয়ানডে দলে। এরপর টি-টোয়েন্টি বিশ্বকাপের পর কিছুদিন আগে মাত করে এলেন আইপিএলও। সেখানেও হয়েছেন সেরা উদীয়মান খেলোয়াড়।‘ধারাবাহিকতা’টা মন কেড়েছে শেন ওয়ার্নেরও। অস্ট্রেলিয়ান স্পিন কিংবদন্তি ফেসবুকে তাঁর চোখে বিশ্বসেরা টি-টোয়েন্টি দল বেছে নিয়েছেন। তাতে ডি ভিলিয়ার্স-কোহলি-স্টার্কদের সঙ্গে জায়গা করে নিয়েছেন ২০ বছর বয়সী বাংলাদেশি ‘কাটার মাস্টার’ও।সব মিলিয়ে অবশ্য ওয়ার্নের স্বপ্নের এই দলের যে শক্তি, তাতে এর বিপক্ষে দাঁড়ানোর মতো দল খুঁজে পাওয়া মুশকিলই হবে। কি ব্যাটিং, কি বোলিং...সবদিকেই বর্তমান সময়ের বিশ্বের সেরাদের বেছে নিয়েছেন ওয়ার্ন। ব্যাটিং অর্ডারের প্রথম চারজনের নাম সহজেই অনুমেয়। ক্রিস গেইলের সঙ্গে ব্যাট হাতে উদ্বোধন করতে নামবেন গত ফেব্রুয়ারিতেই আন্তর্জাতিক ক্রিকেটকে বিদায় বলে দেওয়া ব্রেন্ডন ম্যাককালাম। এই দুজনকে আউট করার পরও খুব বেশি নিস্তার পাচ্ছেন না বোলাররা। মিডল অর্ডারে ব্যাটিংয়ে আসবেন বর্তমান সময়ের দুই সেরা ব্যাটসম্যান বিরাট কোহলি ও এবি ডি ভিলিয়ার্স।চার স্পেশালিস্ট ব্যাটসম্যানের পর তিন অলরাউন্ডার। তাতে ওয়েস্ট ইন্ডিজেরই দুজন—আন্দ্রে রাসেল ও ডোয়াইন ব্রাভো। সঙ্গে ওয়ার্নেরই সাবেক সতীর্থ শেন ওয়াটসন। টি-টোয়েন্টি বিশ্বকাপের পর আন্তর্জাতিক ক্রিকেট থেকে অবসর নিয়েছেন এই অস্ট্রেলিয়ান অলরাউন্ডারও। উইকেট কিপিংয়ের দায়িত্ব পাচ্ছেন ইংল্যান্ডের জস বাটলার। আর স্বপ্নের দলের বোলিং আক্রমণ ওয়ার্ন সাজিয়েছেন এক স্পিনার ও দুই পেসার দিয়ে। স্পিনার হিসেবে থাকছেন সুনীল নারাইন।পেস আক্রমণটাই বাংলাদেশের ক্রিকেটপ্রেমীদের জন্য সবচেয়ে আকর্ষণ জাগানিয়া। মিচেল স্টার্কের সঙ্গে বোলিং উদ্বোধন করছেন মুস্তাফিজুর রহমান—দৃশ্যটা কল্পনা করতেই গর্ব অনুভব হওয়ার কথা।এমন ‘দল নির্বাচনে’র শখ অবশ্য ওয়ার্নের এবারই প্রথম নয়। এর আগেও তাঁর সময়ের সেরা একাদশ, বিভিন্ন টেস্ট খেলুড়ে দেশের সেরা একাদশ ফেসবুকে প্রকাশ করে ‘নির্বাচক’ হিসেবে নিজের দক্ষতা দেখিয়েছেন অস্ট্রেলিয়ান লেগ স্পিনার।কে জানে, ভবিষ্যতে অস্ট্রেলিয়ার নির্বাচক বোর্ডে জায়গা করে নেওয়ার স্বপ্ন-টপ্নও দেখছেন কি না?
