
ওয়েলিংটনে সাকিব আল হাসানের দুর্দান্ত ডাবল সেঞ্চুরিতে মুগ্ধ ক্রিকেট-বিশ্ব। ভারতের সাবেক ব্যাটসম্যান মোহাম্মদ কাইফ তো বলেই দিয়েছেন, সাকিব আধুনিক ক্রিকেটের সবচেয়ে উপযোগী ক্রিকেটারদের একজন।নিউজিল্যান্ডের বিপক্ষে ২১৭ রানের দুর্দান্ত ইনিংসটি খেলার পরপরই টুইটারে সাকিবকে অভিনন্দন জানিয়েছেন কাইফ। সাকিবকে উদ্দেশ করে লিখেছেন, ‘কী দুর্দান্ত ইনিংস! খুব সম্ভবত সাকিব আধুনিক ক্রিকেটের সবচেয়ে উপযোগী ক্রিকেটারদের একজন।’মুশফিকুর রহিমের সঙ্গে তাঁর ৩৫৯ রানের জুটিটি টেস্ট ইতিহাসে চতুর্থ সেরা পঞ্চম উইকেট-জুটি। সাকিবের ২১৭ রান বাংলাদেশের পক্ষে টেস্ট ক্রিকেটে সর্বোচ্চ ব্যক্তিগত সংগ্রহ। তাঁর ডাবল সেঞ্চুরির সঙ্গে মুশফিকুর রহিমের ১৫৯ রানে ওয়েলিংটন টেস্টে নিউজিল্যান্ডকে চোখ রাঙাচ্ছে বাংলাদেশ।বিশ্বের অন্যতম সেরা অলরাউন্ডার সাকিব এই মুহূর্তে আইসিসির সেরা টেস্ট-অলরাউন্ডারদের তালিকায় দ্বিতীয় স্থানে আছেন। তাঁর ওপরে আছেন ভারতের রবিচন্দ্রন অশ্বিন। টেস্টে ৩ হাজার ১৪৬ রানের পাশাপাশি সাকিবের উইকেট ১৫৯টি। ওয়ানডেতে তাঁর রান চার হাজারের ওপর। উইকেট ২২০। ওয়ানডে অলরাউন্ডার র‍্যাঙ্কিংয়ে সাকিব আছেন এক নম্বরে। টি-টোয়েন্টিতে আছেন দুইয়ে। সূত্র: টুইটার।
