
টি-টোয়েন্টি বিশ্বকাপ থেকে হতাশা নিয়েই ফিরতে হয়েছে পাকিস্তান ক্রিকেট দলকে। পুরুষ দলের পাশাপাশি পাকিস্তানের নারী দলও ছিটকে পড়ে গ্রুপ পর্বেই। তবে পাকিস্তান ক্রিকেটের ভবিষ্যৎ উজ্জ্বল দেখছেন ওয়াসিম আকরাম, অন্তত নারী দলের তো বটেই। পাকিস্তান দলের জন্য এক ‘নারী’ ফাস্ট বোলার পেয়ে গেছেন তিনি!একটা সময় ছিল, যখন পাকিস্তান দল মানেই দুর্দান্ত সব পেসারের ছড়াছড়ি। সেই সময় এখন আর নেই। আকরাম-ওয়াকার-শোয়েবদের অন্তহীন প্রবাহে ভাটার টান! এ নিয়ে হতাশ আকরাম। সে হতাশা বিভিন্ন সময়েই নানা সাক্ষাৎকারে জানিয়েছেন তিনি। তবে পরশু পাকিস্তানের ভবিষ্যৎ নিয়ে বেশ উচ্ছ্বসিত দেখাল তাকে। টুইটারে তাঁর দেড় বছর বয়সী কন্যার ছবি প্রকাশ করেছেন। ব্যাট ও বল হাতে অ্যাইলার ছবি দেখিয়ে বাবা আকরামের উল্লাস, ‘আজ আমার ছোট রাজকন্যা বুঝতে পেরেছে ওর বাবা আসলে কে। হয়তো ভবিষ্যতের ফাস্ট বোলার হওয়ার প্রস্তুতি নিচ্ছে? ইনশা আল্লাহ।’ আকরামের দুই ছেলে থাকলেও পাকিস্তান ক্রিকেটে তাদের দেখা এখনো মেলেনি। মেয়েকে নিয়েই কি এখন আশায় বসতি আকরামের?
