
রীতিমতো বোমাই ফাটলেন আবদুল রাজ্জাক। পাকিস্তানের ‘সাবেক হয়ে যাওয়া’ এই অলরাউন্ডার বলেছেন, পাকিস্তান ক্রিকেটের বর্তমান বাজে অবস্থার জন্য দায়ী আর কেউই নন, ওয়াকার ইউনিস।এশিয়া কাপ ও টি-টোয়েন্টি বিশ্বকাপে দলের ব্যর্থতার দায়ভার নিয়ে পদত্যাগ করেছেন কোচ ওয়াকার ইউনিস। পদত্যাগের আগে অবশ্য দলের হতাশাজনক পারফরম্যান্সের কিছু কারণ ও এটা কাটিয়ে উঠতে কী করা উচিত, সেই পরামর্শও দিয়ে গেছেন পাকিস্তান ক্রিকেট বোর্ডকে। তবে রাজ্জাক মনে করেন, ব্যর্থতার জন্য অন্যদের দোষারোপ না করে ওয়াকারের বোঝা উচিত, এই অবস্থার জন্য তিনি নিজেই দায়ী। তাঁর মতে, দলের মধ্যে ওয়াকারের ব্যক্তিগত পছন্দ-অপছন্দের পরিণাম ভোগ করছে পাকিস্তান ক্রিকেট।ওয়াকারের বিরুদ্ধে এসব অভিযোগের ব্যাখ্যাও দিয়েছেন রাজ্জাক, ‘আমি নিজে সাক্ষী। অনেক কিছুই আমার চোখের সামনে ঘটেছে। খেলোয়াড়ি জীবনে ওয়াকার কোনো দিনই সিনিয়রদের সম্মান করত না। কোচ হিসেবেও সে দলের সব খেলোয়াড়কে একই চোখে দেখতে পারেনি। ওয়াকারের এই মানসিকতার বলি হয়েছে দলের ঐক্য, আখেরে যা ক্ষতির কারণ হয়েছে পাকিস্তান ক্রিকেটের।’রাজ্জাক বলেছেন, ওয়াকারের কারণে খেলোয়াড়েরা কখনোই নির্ভার হয়ে খেলতে পারেননি। তাঁর এই পছন্দ-অপছন্দের সমস্যাটা খেলোয়াড়দের আত্মবিশ্বাসের চিড় ধরিয়েছে বারবার।সম্প্রতি পাকিস্তান ক্রিকেট বোর্ডের উপদেষ্টা হিসেবে কাজ শুরু করেছেন মিসবাহ-উল-হক ও ইউনিস খান। এই সিদ্ধান্তেরও সমালোচনা করেছেন রাজ্জাক, ‘আমাকে বলুন, পাকিস্তান ক্রিকেট দল কেন সীমিত ওভারের ক্রিকেটে র‍্যাঙ্কিংয়ের একেবারে তলানিতে অবস্থান করছে? সাত-আট বছর ধরে যাঁরা নিয়মিত পাকিস্তান দলের হয়ে খেলেছেন, তাঁরাই তো এই অবস্থার জন্য দায়ী। এই লোকগুলো কীভাবে পাকিস্তান ক্রিকেটের উন্নতিতে অবদান রাখবেন!’রাজ্জাক সমালোচনায় ভাসিয়েছেন পাকিস্তানের কিছু সুযোগসন্ধানী সাবেক ক্রিকেটারেরও। পাকিস্তান ক্রিকেটের বর্তমান অবস্থার দায়ভার এই সাবেকদেরও নিতে হবে বলে মনে করেন তিনি, ‘আমাদের সাবেক ক্রিকেটাররা কেবল পদ-পদবির ধান্দায় থাকেন। কোনো দিন দেখেছেন, এই সাবেকেরা তৃণমূল ক্রিকেটের উন্নতিতে কাজ করছেন? দেখবেন না। এসব ব্যাপারে তাঁদের কোনোই আগ্রহ নেই। তাঁরা তালে থাকেন, কখন কোন লোভনীয় পদ হাতাতে পারবেন!’এত কিছুর পরেও ইনজামাম-উল-হককে পাকিস্তান ক্রিকেটের প্রধান নির্বাচক করায় খুশি হয়েছেন রাজ্জাক। তাঁর মতে, এই পদের যোগ্য ব্যক্তি ইনজামাম, ‘আমি ইনজামামের সতীর্থ হিসেবে খেলেছি। তার অধিনায়কত্বে খেলেছি। তার ভাবনা আর কাজের মধ্যে কোনো ফারাক নেই। ও কখনো কোনো খেলোয়াড়কে তার পরিসংখ্যান দিয়ে বিচার করে না। দলকে সাহায্য করতে পারবে—এমন খেলোয়াড়দের পাশে দাঁড়ায়, তাদের হয়ে কথা বলে। তাকে কাজ করতে দিলে পাকিস্তান ক্রিকেটের ভালোই হবে। তাকে কাজ করতে দিতে হবে।’ সূত্র: পিটিআই।
