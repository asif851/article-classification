
ব্রাদার্সের বিপক্ষে পিছিয়ে পড়া ঢাকা আবাহনীকে একটা পয়েন্ট এনে দিলেন লি টাক। এই ইংলিশ প্লেমেকার ফ্রিকিকে দারুণ গোল করে স্কোরলাইন করলেন ১-১। এরপর আর কোন দলই গোল করতে পারেনি। ফলে প্রিমিয়ার লিগে আজ ময়মনসিংহ স্টেডিয়ামে ঢাকা আবাহনী পয়েন্ট পেল লি টাকের নৈপুণেই।
৫৩ মিনিটে কিংসলের গোলে এগিয়ে যায় ব্রাদার্স। পরপরই ৫৭ মিনিটে লাল কার্ড দেখেন ব্রাদার্সের মান্নাফ রাব্বি। দশ জনের দলের বিপক্ষে প্রাধান্য নিয়ে খেলেও জিততে পারেনি আবাহনী। ম্যাচের শেষ দিকে দুবার ক্রসবার ও পোস্ট বাধা হয়ে দাঁড়ায় আবাহনীর সামনে। তবে স্বস্তি এটাই যে, ৬৩ মিনিটে লি টাকের গোলটাই হার এড়িয়ে মান বাঁচিয়েছে আকাশি নীল জার্সিধারীদের। চট্টগ্রাম পর্বের তৃতীয় ম্যাচেও ফ্রিকিকে দারুণ গোল করেছিলেন লি টাক।পাঁচ ম্যাচে দুই জয় আর তিন ড্রয়ে আবাহনীর পয়েন্ট ৯। ব্রাদার্সের পয়েন্ট ৪। এক হার ও চার ড্র। চট্টগ্রাম আবাহনী ১১ পয়েন্ট নিয়ে এককভাবে শীর্ষে।
