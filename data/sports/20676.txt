
২০১১ ওয়ানডে বিশ্বকাপের পুনরাবৃত্তিই কি হতে চলেছে আবার? শ্রীলঙ্কা চলে গেছে ফাইনালে। এখন ভারতও উঠে গেলে আরও একটি সর্ব-এশীয় ফাইনাল দেখবে ক্রিকেট বিশ্ব। তবে সেটা নির্ভর করছে আগামীকালের ম্যাচের ওপর। যে ম্যাচে আজকের মতোই বৃষ্টি বাগড়া দিতে পারে বলে জানা যাচ্ছে আবহাওয়ার পূর্বাভাসে।আবহাওয়া অধিদপ্তরের একটি সূত্র জানিয়েছে, আজকের মতো আগামীকালও অস্থায়ীভাবে দমকা অথবা ঝোড়ো হাওয়াসহ বৃষ্টি অথবা বজ্রসহ বৃষ্টি হওয়ার সম্ভাবনা আছে। বৃষ্টির স্থায়িত্ব হয়তো বেশিক্ষণ হবে না। তবে ভারী বর্ষণই হতে পারে। সে ক্ষেত্রে কালকের দ্বিতীয় সেমিফাইনালটিতে বড় প্রভাবক হয়ে উঠতে পারে আবহাওয়া।আজও খুব বেশিক্ষণ বৃষ্টি হয়নি। কিন্তু ভারী বর্ষণসহ কয়েক মিনিটের শিলাবৃষ্টি মিরপুরের শেরেবাংলা স্টেডিয়ামের মাঠ খেলার অনুপযুক্ত করে তুলেছে। শেরেবাংলা স্টেডিয়ামের আগের সেই সুন্দর ড্রেনেজ ব্যবস্থাও এখন আর নেই। ফলে কয়েক মিনিটের ভারী বর্ষণ খেলা শেষই করে দিতে পারে।নিশ্চিতভাবেই ভারত এবং দক্ষিণ আফ্রিকা আগামীকালের ম্যাচটির রণকৌশলে আবহাওয়ার ব্যাপারটি মাথায় রাখবে। খেলার দৈর্ঘ্য কমে যেতে পারে যেকোনো মুহূর্তে। পণ্ডও হয়ে যেতে পারে ম্যাচ। ফলে প্রথমে ব্যাট করতে নামা দলটি স্কোরবোর্ডে সব সময়ই যথেষ্ট রান মজুদ রাখতে চাইবে। আর পরে ব্যাট করতে নামা দলটি সব সময়ই চোখ রাখবে ডাক-ওয়ার্থ লুইসের বেঁধে দেওয়া ‘পার’ স্কোরের দিকে। আজ যেমন পারের চেয়ে ২৭ রানে এগিয়ে থাকার সুবিধা পেয়ে ফাইনালে গেল শ্রীলঙ্কা।
