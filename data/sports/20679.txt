
ফ্লোরেন্তিনো পেরেজের কাছে নেইমার যেন দিন দিন এক অমূল্য রত্ন হয়ে উঠছেন। সেই ২০১৩ সালে ব্রাজিলিয়ান ফরোয়ার্ডকে দলে টানতে ব্যর্থ হয়েছিলেন। সান্তোস ছেড়ে নেইমার গিয়েছিলেন বার্সেলোনায়। সেখানে চার বছর কাটিয়ে এবার পিএসজিতে এলেও রিয়াল মাদ্রিদ সভাপতি নেইমারের আশা ছাড়ছেন না। এখনো তিনি স্বপ্ন দেখেন, নেইমার একদিন রিয়ালের সাদা জার্সিটা গায়ে চাপাবেন। এ জন্য ‘টোপ’ও দিয়ে রেখেছেন পেরেজ। বলছেন, রিয়ালে এলেই নাকি নেইমার পেয়ে যাবেন বহুকাঙ্ক্ষিত ব্যালন ডি’অর! 
বিশ্বসেরা ফুটবলার হওয়ার স্বপ্ন দেখছেন নেইমার। এ কারণেই মেসির ছায়া থেকে বের হতে ছেড়েছেন বার্সেলোনা। তাঁর লক্ষ্য দলের প্রাণভোমরা হয়ে খেলে ব্যালন ডি’অরটা জিতে নেওয়া। তাঁর এই আকাঙ্ক্ষাকেই এখন পুঁজি করছেন পেরেজ। রিয়ালের মতো বড় ক্লাবে খেললে ব্যালন ডি’অর জেতা সোজা হয়ে যাবে—এমনটাই বলতে চান রিয়াল সভাপতি, ‘মাদ্রিদের মতো দলে খেললে ব্যালন ডি’অর জেতা একটু সহজ হয়। রিয়াল মাদ্রিদ এমন এক ক্লাব, যা একজন বড় খেলোয়াড়ের যা দরকার, সব দেয়। সবাই জানে, আমি তাঁকে আগেই আনতে চেয়েছিলাম।’  ২২২ মিলিয়ন ইউরোর বিশ্ব রেকর্ড গড়ে মাত্রই পিএসজিতে গেছেন নেইমার। এখনই তাঁর রিয়ালে আসার সম্ভাবনা খুব কম। তবে ২০১৯ নাগাদ তাঁকে স্পেনে দেখতে চাচ্ছে মাদ্রিদের হর্তাকর্তারা। টোপটা তো দিয়েই রেখেছেন। মাদ্রিদে এলেই ব্যালন ডি’অর! সূত্র: গোল।
