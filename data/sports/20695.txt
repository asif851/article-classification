
১২৬ রানের লক্ষ্য—খুব কঠিন কিছু নয়! সাইফ হাসানের দারুণ ব্যাটিংয়ে মাত্র ১৬.১ ওভারেই বাংলাদেশ ছুঁয়ে ফেলল লক্ষ্যটা । কক্সবাজারে ইমার্জিং টিমস এশিয়া কাপে বাংলাদেশের শুরুটা দারুণ হলো হংকংয়ের বিপক্ষে ৮ উইকেটের বড় জয়ে। সাইফ-আজমীর আহমেদের ওপেনিং জুটি খেলছিল দারুণ। কিন্তু এহসান খানকে ফ্লিক করতে গিয়ে আজমীর (১৫) সিলি মিডঅনে অংশুমান রাথের ক্যাচ হওয়ায় ওপেনিং জুটি ভাঙে ৪৬ রানে। উইকেটে এসেই অধিনায়ক মুমিনুল হক আক্রমণাত্মক ব্যাটিংয়ে দ্রুত এগিয়ে যাচ্ছিলেন। কিন্তু বেশি দূর এগোতে পারেননি ‘লোকাল বয়’। এহসানের বলেই ফিরেছেন ১৪ বলে ২১ করে। তবে সাইফ-নাজমুল হোসেনের ব্যাটিং-দৃঢ়তায় বাংলাদেশের ইনিংসে আর ফাটল ধরাতে পারেননি হংকংয়ে বোলাররা। তৃতীয় উইকেটে এই দুজনের অবিচ্ছিন্ন ৪১ রানের জুটি বাংলাদেশকে পৌঁছে দেয় জয়ের প্রান্তে। ৪৭ বল খেলে সাইফ শেষ পর্যন্ত অপরাজিত ছিলেন ৫৭ রানে। বাংলাদেশের লক্ষ্যটা ‘মামুলি’ হয়ে যায় মুমিনুল ও নাসির হোসেনের সৌজন্যে। উইকেটে থিতু হয়ে গিয়েছিলেন বাবর হায়াত। তবে ৩৭ রানের বেশি করতে পারেননি। মুমিনুলের বলে বোকা বনেই ফেরেন হংকংয়ের সেরা ব্যাটসম্যান।২৭তম ওভারে বাবর এলবিডব্লু হতেই হংকং পড়ে যায় বিপদে। ২৭ রানে কারা হারায় শেষ ৫ উইকেট। শেষ পর্যন্ত নাসির হোসেন আর অধিনায়ক মুমিনুলের দুর্দান্ত বোলিংয়ে মাত্র ১২৫ রানে গুটিয়ে যায় হংকংয়ের ইনিংস। মুমিনুল ১১ রানে নিয়েছেন ৩ উইকেট। নাসিরও পেয়েছেন ৩ উইকেট, তবে ১৮ রান খরচ করে। বোলিং-ব্যাটিং কোনোটিতেই হংকং দাঁড়াতে পারেনি বাংলাদেশের সামনে। কাল নেপালের বিপক্ষেও নিশ্চয়ই একই চেহারায় বাংলাদেশকে দেখতে চাইবেন সবাই।সংক্ষিপ্ত স্কোর:হংকং: ৩৫.১ ওভারে ১২৫ (বাবর ৩৭, নিজাকাত ২৭, এহসান খান ১৭, কার্টার ১৫; মুমিনুল ৩/১১, নাসির ৩/১৮, রাহাতুল ২/২৬, আবুল হাসান ১/২৯)।বাংলাদেশ: ১৬.১ ওভারে ১২৬/২ (সাইফ ৫৭*, নাজমুল ২৪*, মুমিনুল ২১, আজমীর ১৫; এহসান ২/৪৮, তানভীর ০/১৭)।ফল: বাংলাদেশ ৮ উইকেটে জয়ী।ম্যাচসেরা: সাইফ হাসান (বাংলাদেশ)
আরও পড়ুন: ১২৫ রানে অলআউট হংকং
