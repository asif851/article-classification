
নেইমারকে কিনতে যদি ২২২ মিলিয়ন ইউরো খরচ করতে হয়, তাহলে মেসির মূল্য কত? নতুন চুক্তি বলছে, মেসির বাই-আউট ক্লজ দেখাবে ৩০০ মিলিয়ন। অর্থাৎ বার্সেলোনার অমতে তাঁকে দলে ভেড়াতে এই বিশাল অঙ্ক খরচ করতে হবে কোনো দলকে। কিন্তু এই আকাশচুম্বী দাম হাঁকিয়েও কি নিশ্চিন্ত থাকতে পারবে বার্সা? লিভারপুল কোচ ইয়ুর্গেন ক্লপ যে বলছেন নেইমারের দলবদলের পর ৩০০ মিলিয়নে মেসিকে কিনে নেওয়া এখন ‘খুবই সম্ভব’। 
‘বাই-আউট’ ক্লজ রাখা হতো খেলোয়াড় ও ক্লাবকে স্বস্তি দিতে। নিজের অনিচ্ছায় যেন কোনো ক্লাবে না থাকতে হয় সে নিশ্চয়তা পান খেলোয়াড়। আর ক্লাবও নিশ্চিত থাকে, দলের সেরা খেলোয়াড়দের কেউ নিতে চাইলে, অন্তত আর্থিকভাবে যেন পুষিয়ে নেওয়া যায়। তবে মেসি, নেইমার কিংবা রোনালদোদের ক্ষেত্রে সে অঙ্কটা আকাশে তুলে রাখে দলগুলো। ইদানীং অবশ্য ‘আকাশ’ও নিরাপদ নয়। পিএসজিই সবাইকে দেখিয়ে দিল সেটা। লিভারপুল কোচের ধারণা, প্যারিসের দলটি একটি প্রক্রিয়া শুরু করে দিয়েছে। এখন মেসিকে নিয়েও নিরাপদে থাকতে পারবে না বার্সেলোনা, ‘এটা স্বাভাবিক। এত দিন পর্যন্ত এটা ছিল অসম্ভব ব্যাপার...কিন্তু এক মাসের মধ্যেই এটা আর অসম্ভব মনে হচ্ছে না। তারা স্রেফ অঙ্কটা বসিয়ে দিয়েছিল। ৩০০ মিলিয়ন কে খরচ করবে, তাই না? কিন্তু এখন এটা (নেইমারের দলবদল) ঘটে গেছে।’ডা জোন সংবাদমাধ্যমকে দেওয়া সাক্ষাৎকারে ক্লপ আরও বলেছেন, ক্লাবগুলোকেই এখন নিশ্চিত করতে হবে তারকাদের তারা ধরে রাখতে পারবে কি না, ‘বড় দলগুলোর এটা (বাজারমূল্যের সীমা) ঠিক করতে হবে। ১৫০ হোক, বা ৫৫০ মিলিয়ন তাদেরই এটা ঠিক করতে হবে। তাহলেই আর কেউ আপত্তি করবে না। যেহেতু প্রথমবার এটা ঘটেছে তাই এটা এখন বড় একটা বিষয়।’ সূত্র: গোল ডটকম
