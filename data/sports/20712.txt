
বিশ্বকাপের সূচি কাল আনুষ্ঠানিকভাবে ঘোষণা করেছে আইসিসি। ইংল্যান্ডে ২০১৯ বিশ্বকাপে কোনো গ্রুপ নেই। প্রতিটি দল খেলবে একে অপরের বিপক্ষে। কঠিন কঠিন সব প্রতিপক্ষ পেরিয়ে বাংলাদেশ পারবে নকআউট পর্বে পা রাখতে? আগামী বিশ্বকাপে বাংলাদেশকে নিয়ে খুব একটা বড় স্বপ্ন দেখতে পারছেন না স্বয়ং বিসিবি সভাপতি।
কেন বড় স্বপ্ন দেখতে পারছেন না, আজ মিরপুর শহীদ সোহরাওয়ার্দী ইনডোর স্টেডিয়ামে বঙ্গবন্ধু আন্তর্জাতিক ভলিবলের ফাইনাল শেষে বিসিবি সভাপতি নাজমুল হাসান সেটির একটি ব্যাখ্যা দিলেন, ‘বিশ্বকাপে বাংলাদেশ নিশ্চিত ভালো করবে, এটা বলা কঠিন। এখন বাংলাদেশ ভালো খেলছে। কিন্তু বাংলাদেশের চেয়ে অনেক দলই ভালো খেলছে। জিততে হলে দুটি জিনিস দরকার—ভালো খেলোয়াড় আর ভালো দল। ভালো খেলোয়াড় আছে কিন্তু আমাদের পুরো দল এখনো প্রস্তুত নয়। সেদিক দিয়ে অনেক পিছিয়ে আছি অনেক দল থেকে।’
নাজমুলকে আশাবাদী করতে পারছে না আরও একটি বিষয়। যেহেতু বিশ্বকাপটা হবে ইংল্যান্ডে, বিরুদ্ধ কন্ডিশনে কঠিন সব প্রতিপক্ষ—বাংলাদেশ কত দূর এগোবে, সেটি নিয়ে সন্দিহান বিসিবি সভাপতি, ‘আমাদের বেশির ভাগ সাফল্য দেশে বা উপমহাদেশে। উপমহাদেশের বাইরে খুব বেশি সাফল্য পাইনি। যেহেতু বিশ্বকাপটা উপমহাদেশের বাইরে, কী করা উচিত আমরা জানি, চেষ্টা করব। তবে সাফল্য নির্ভর করছে আমাদের ছেলেরা কেমন করছে আর প্রতিপক্ষ কেমন করছে, সেটির ওপর। এটা এক দিনের খেলা। যেদিন যে ভালো খেলবে, সে জিতবে। তবে বাংলাদেশের উন্নতির অনেক জায়গা আছে।’
উপমহাদেশের বাইরে বাংলাদেশের বড় সাফল্য যে একেবারেই নেই, সেটি কিন্তু নয়। গত বছর ইংল্যান্ডেই চ্যাম্পিয়নস ট্রফির আনন্দদায়ী স্মৃতি এত তাড়াতাড়ি ধূসর হওয়ার কথা নয়। ২০০৭ আর ২০১৫ বিশ্বকাপের সাফল্য যে বাংলাদেশ ক্রিকেটের বড় দুটি বাঁকবদল হয়ে আছে, দুটিই কঠিন কন্ডিশনে।
বিশ্বকাপে বাংলাদেশ কতটা ভালো করবে, সেটি পরে। বিশ্বকাপের পরিকল্পনা যিনি করবেন, সেই প্রধান কোচের জায়গাটাই তো এখনো শূন্য পড়ে আছে। চন্ডিকা হাথুরুসিংহে চলে যাওয়ার ছয় মাস পেরিয়ে গেছে, এখনো তাঁর জায়গায় কাউকে আনতে পারেনি বিসিবি। নাজমুল হাসান অবশ্য জানালেন, ‘কোচের ব্যাপারটি অনেক দূর এগিয়েছে। কোচের ব্যাপারে অবশ্যই অগ্রগতি হয়েছে। চুক্তিপত্র সই হয়ে হাতে না আসা পর্যন্ত আমরা কিছু বলতে পারছি না। আশা করি হয়ে যাবে। ওটা (চুক্তিপত্র) হাতে পেলেই হয়ে যাবে।’
 
