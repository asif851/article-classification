
অনেকেই বলেছিলেন, কথাটা ঝোঁকের মাথায় হুট করে বলা। লিওনেল মেসি আবার নিশ্চয় অবসর ভেঙে ফিরবেন। কিন্তু কোপা আমেরিকায় সেই যে জাতীয় দলে আর না খেলার ঘোষণা দিলেন, এরপর থেকে মেসি কুলুপ এঁটে আছেন। অভিমান করে বলুন, আর ভেবেচিন্তেই বলুন, মেসি এখনো আগের কথা থেকে সরেননি। কিন্তু আর্জেন্টিনা ফুটবল অ্যাসোসিয়েশন (এএফএ) তো আর হাত–পা গুটিয়ে বসে থাকতে পারে না। এবার এএফএর ভারপ্রাপ্ত প্রধান আরমান্দো পেরেজ মেসিকে বোঝাতে উড়ে আসছেন স্পেনে।
মেসির অবসরের পর তেভেজ, সুয়ারেজসহ অনেকেই বলেছিলেন, ওই সিদ্ধান্ত তাৎক্ষণিক আবেগে নিয়ে ফেলেছেন আর্জেন্টাইন ফরোয়ার্ড। কিন্তু মেসি এখনো সেটি থেকে সরেননি। পেরেজ আশাবাদী, মেসিকে তাঁরা মাঠে ফিরিয়ে আনবেন, ‘আমি লিওর বাবার সঙ্গে কথা বলেছি, আগামী সপ্তাহে আমরা একটি বৈঠক ঠিক করেছি। সবচেয়ে গুরুত্বপূর্ণ ব্যাপার হচ্ছে, মেসি বিশ্বকাপ বাছাইয়ের ম্যাচে অংশ নেবে কি না।’ যাওয়ার আগে আর্জেন্টাইন দৈনিক ওলেকে এমনই বলে গেছেন পেরেজ।পেরেজ আসলে দুটি উদ্দেশ্য নিয়ে স্পেনে যাচ্ছেন। মেসিকে বুঝিয়ে সুজিয়ে রাজি করানো তো আছেই, আরেকজনকেও রাজি করাতে হবে। এই মুহূর্তে আর্জেন্টিনা কোচের পদটা ফাঁকা, হোর্হে সাম্পাওলিকে সেখানে চাইছে আর্জেন্টিনা। কিন্তু সমস্যা হচ্ছে সাম্পাওলি কিছুদিন আগেই নতুন চুক্তি করে ফেলেছেন স্পেনের ক্লাব সেভিয়ার সঙ্গে। পেরেজ চাইছেন, পূর্ণকালীন না হলেও সাম্পাওলি যেন খণ্ডকালীন মেয়াদে কোচ হিসেবে কাজ করেন। সেভিয়া অবশ্য এর মধ্যেই উড়িয়ে দিয়েছে প্রস্তাবটা। পেরেজ এবার নিজেই সাম্পাওলির সঙ্গে কথা বলতে চান।কিন্তু সাম্পাওলি যদি রাজি না হন? সে ক্ষেত্রে সাবেক প্যারাগুয়ে কোচ র‍্যামন ডিয়াজ বা বোকা জুনিয়র্সের সাবেক কোচ কার্লোস বিয়াঞ্চিকে দেখা যেতে পারে কোচ হিসেবে। সূত্র : এএফপি।
