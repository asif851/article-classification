
আর মাত্র কদিন পরেই বিশ্বকাপ। অংশগ্রহণকারী দলগুলোর ফুটবল প্রশাসকেরা এখন ব্যস্ত ব্রাজিলে নিজ দলের অবস্থান আরামদায়ক ও ঝামেলামুক্ত করার লক্ষ্যে। ব্রাজিলের নিরাপত্তা-ব্যবস্থা, আবাসন সবকিছুই খুঁটিয়ে দেখছেন তাঁরা। বাদ যাচ্ছে না বিভিন্ন খুঁটিনাটিও। পর্তুগাল দল যেমন ক্রিস্টিয়ানো রোনালদোর চলাফেরা ঝুঁকিমুক্ত করতে নিয়োগ করেছে চারজন বিশেষ নিরাপত্তা প্রহরী!বিশ্বকাপে আকর্ষণের কেন্দ্রে যে রোনালদো থাকবেন, এটা তো চোখ বন্ধ করেই বলে দেওয়া যায়। আকর্ষণের আরেক কেন্দ্র লিওনেল মেসিকে নিয়ে আর্জেন্টিনার পরিকল্পনা কী, সেটা অবশ্য জানা যায়নি।নিরাপত্তার ব্যাপারটি ছাড়াও বিশ্বকাপে অংশগ্রহণকারী বিভিন্ন দল আয়োজক দেশ ব্রাজিলের কাছে কিছু অদ্ভুতুড়ে চাহিদাও দিয়েছে। ফ্রান্স দল যেমন জানিয়ে দিয়েছে, বিশ্বকাপ চলাকালীন তাদের হোটেলের কক্ষগুলোতে যেন কোনো সাবানের বার না দেওয়া হয়। তারা গোসলসহ অন্যান্য প্রক্ষালন-কর্ম সারতে চায় লিকুইড সাবান।ইকুয়েডরের চাওয়ায় আছে ‘কলা’। দানি আলভেজের কল্যাণে এই মুহূর্তে ‘কলা’ ফুটবল বিশ্বের সর্বাধিক আলোচিত শব্দ। তবে ইকুয়েডর কলা চায় তাদের খাবার টেবিলে। সকাল, দুপুর ও রাতে—তিন বেলাতেই খাবারের সঙ্গে তাদের দরকার কলা। কলম্বিয়ার চাওয়াটা বেশ অভিনব। অনুশীলনের সময় তাদের দরকার ১৫ জন যুব ফুটবলার।জাপান কী চেয়েছে জানেন? প্রতিটি খেলোয়াড়ের হোটেল কক্ষে ‘হট-টাব।’উরুগুয়ে সাফ জানিয়ে দিয়েছে, হোটেলকক্ষের এয়ারকন্ডিশনে যেন কোনো আওয়াজ না থাকে। অস্ট্রেলিয়া আয়োজকদের ঝামেলায় ফেলে দিয়েছে নিজ দেশের টেলিভিশন চ্যানেল ও সংবাদপত্র চেয়ে।এর পাশাপাশি প্রযুক্তির এই যুগে হোটেলগুলোতে গতিময় ইন্টারনেট না থাকলে বোধ হয় তুলকালামই বাঁধিয়ে দেবে সবাই। ইন্টারনেটের চাহিদাটা কিন্তু কম-বেশি প্রায় সব দলেরই। ওয়েবসাইট।
