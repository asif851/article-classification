
এ মৌসুমে ফুটবলে মারিও বালোতেল্লির অবদান কি জানেন? এক জোড়া বুট! ভুল পড়েননি। লিভারপুলে ব্রাত্য হয়ে পড়া ইতালিয়ান স্ট্রাইকার তাঁর স্পনসর পুমার সঙ্গে মিলে বাজারে ছেড়েছেন শিশুদের উপযোগী বুট। বালোতেল্লি বলে কথা, এই বুট মোটেই বাজারের আর দশ জোড়া বুটের মতো নয়! ‘সুপার মারিও’র চুলের ধরনের সঙ্গে মিল রেখে মোহিকান ধাঁচ রাখা হয়েছে বুটের পেছনের দিকে। শুধু তা-ই নয়, বালোতেল্লির বিখ্যাত ‘হোয়াই অলওয়েজ মি’ স্লোগানটাও বড় করে লেখা আছে পাশেই। ইতালি জাতীয় দলের জার্সির সঙ্গে মিল রেখে বুটের রং রাখা হয়েছে নীল। এতেই শেষ নয় ‘ব্যাড বয়’ বালোতেল্লির কীর্তি। বুট জোড়ার সঙ্গে মিল রেখে একটা বলও বাজারে ছাড়া হয়েছে। ইএসপিএন।
