
মাহমুদউল্লাহ-মুমিনুল হক যে অস্ট্রেলিয়ার বিপক্ষে সিরিজের প্রথম টেস্টে থাকবেন না, এমন একটা গুঞ্জন ছড়িয়ে পড়েছিল দুদিন আগেই। শেষ পর্যন্ত গুঞ্জনটা সত্যি হয়েছে। আজ মিরপুর শেরেবাংলা স্টেডিয়ামে ১৪ সদস্যের যে দল ঘোষণা করেছে বিসিবি, তাতে নেই মাহমুদউল্লাহ-মুমিনুলের নাম। আর নাসির হোসেন-শফিউল ইসলাম যে ফিরছেন, সেটিও জানা গিয়েছিল আগেই।
গত মার্চে শ্রীলঙ্কায় শততম টেস্টেও বাদ পড়েছিলেন বাংলাদেশ দলের দুই নিয়মিত মুখ মাহমুদউল্লাহ ও মুমিনুল। তবে দুজনই থাকতে পারেন অস্ট্রেলিয়ার বিপক্ষে প্রস্তুতি ম্যাচের বিসিবি একাদশে। ঘরোয়া ক্রিকেটে দুর্দান্ত পারফরম্যান্স তো আছেই, চট্টগ্রাম ও ঢাকায় প্রস্তুতি ম্যাচে ভালো খেলা নাসিরকে উপেক্ষা করেননি নির্বাচকেরা। ২৫ বছর বয়সী এই অলরাউন্ডার সর্বশেষ টেস্ট খেলেছেন ২০১৫ সালের আগস্টে, দক্ষিণ আফ্রিকার বিপক্ষে।চট্টগ্রামে প্রস্তুতি ম্যাচে ৫ উইকেট পাওয়া পেসার শফিউল জায়গা পেয়েছেন চূড়ান্ত স্কোয়াডে। গত নিউজিল্যান্ড সফরের ঠিক আগে চোটে পড়ে দল থেকে ছিটকে পড়েন ২৭ বছর বয়সী এই পেসার। মার্চে শ্রীলঙ্কার বিপক্ষে সিরিজের দ্বিতীয় টেস্টের আগে চোটের কারণে বাদ পড়া লিটন দাসও ফিরেছেন অস্ট্রেলিয়ার বিপক্ষে টেস্ট সিরিজে।
বাংলাদেশ দল:মুশফিকুর রহিম (অধিনায়ক), তামিম ইকবাল, ইমরুল কায়েস, সাকিব আল হাসান, সৌম্য সরকার, তাইজুল ইসলাম, মেহেদী হাসান মিরাজ, সাব্বির রহমান, নাসির হোসেন, মোসাদ্দেক হোসেন, লিটন দাস, শফিউল ইসলাম, মোস্তাফিজুর রহমান ও তাসকিন আহমেদ।
