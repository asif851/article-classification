
বাংলাদেশ প্রিমিয়ার লিগ (বিপিএল) নিয়ে বিসিবির অনেক কর্তা বেশ গর্ব নিয়ে বলেন, ‘আইপিএলের পরই বিপিএল’। আইপিএল এখন চলছে। ভারতের এই ফ্র্যাঞ্চাইজিভিত্তিক টুর্নামেন্টের সঙ্গে বিপিএলের পার্থক্য কতটা, সেটি সাদাচোখেই দেখা যাচ্ছে। এটা ঠিক, নানা অনিয়ম-বিশৃঙ্খলা-ফিক্সিং কেলেঙ্কারি পেছনে পেলে একটু একটু করে বিপিএল এগোচ্ছে। বিসিবি চাইছে, ভবিষ্যতে এ টুর্নামেন্ট আরও জমকালো করতে।
ফ্র্যাঞ্চাইজি টুর্নামেন্ট মানেই টাকার ঝনঝনানি, তারকাদের সমাবেশ, আলো ঝলমলে এক টুর্নামেন্ট। সেদিক দিয়ে গত বিপিএল খুব একটা পিছিয়ে রাখার উপায় নেই। তবে কিছু সমস্যাও ছিল। সবচেয়ে বেশি প্রশ্ন উঠেছে নিম্নমানের সম্প্রচার নিয়ে। বিসিবির মিডিয়া কমিটির প্রধান জালাল ইউনুস আজ বললেন, সম্প্রচার যেন আরও উন্নত হয় সেদিকে নজর রাখবেন তাঁরা, ‘আমরাও চাই ব্রডকাস্টিংয়ের মান আরও ভালো হোক। যত বেশি ক্যামেরা ব্যবহার করা যায়। সামনের বিপিএল আরও একটু ঝলমলে করতে চাচ্ছি। এলইডি স্টাম্প ব্যবহার করতে চাচ্ছি এবার। যদি পারা যায় স্পাইডার ক্যামেরা ব্যবহারেরও চিন্তা করছি।’ প্রযুক্তিগত দিক দিয়ে সামনের বিপিএলে এর চেয়েও বড় পরিবর্তন আসছে। প্রথমবারের মতো এই টুর্নামেন্টে ডিসিশন রিভিউ সিস্টেম (ডিআরএস) চালু করতে চাচ্ছে বিসিবি। জালাল ইউনুস বললেন, ‘আগে রিভিউ সিস্টেম ছিল না। সামনে এটা থাকবে। রিভিউ সিস্টেম এলে ক্যামেরা বাড়াতে হবে। স্লো মোশন ক্যামেরা বাড়ালে অতিরিক্ত ব্যয় হবে। সেটি করতেও রাজি। বাজারের কথা চিন্তা করলে ভারতের প্রডাকশন ব্যয় আর আমাদের ব্যয়ের একটা পার্থক্য আছে। ভারতের বড় বাজার। তারা অনেক পয়সা খরচ করে। আমরাও সাধ্যমতো চেষ্টা করছি, যাতে ভালো মানের প্রোডাকশন হয়। গতবার যে প্রডাকশন ছিল আমরা চাই এবার আরও উন্নতি করতে।’মাঠে প্রযুক্তির ব্যবহার, উন্নত সম্প্রচার ব্যবস্থা হয়তো বিপিএলের উন্নতিতে সহায়ক ভূমিকা পালন করবে। বিসিবিকে মনোযোগী হতে হবে খেলার মানের দিকেও। উইকেট কতটা টি-টোয়েন্টি উপযোগী হচ্ছে, দলগুলোর মধ্যে কতটা প্রতিদ্বন্দ্বিতা, ম্যাচ কতটা স্বচ্ছতার সঙ্গে আয়োজন করা হচ্ছে, কোনো দলকে বাড়তি সুবিধা দেওয়া হচ্ছে কি না, সেদিকেও নজর রাখতে হবে। জালাল ইউনুস বললেন, ‘শিগগিরই বিপিএল গভর্নিং কাউন্সিলের একটা সভা আছে। অনেক প্রশ্ন যেহেতু আসছে, এগুলো নিয়ে শিগগিরই বসব। বসে আলাপ-আলোচনা করব। সেখানে যদি কোনো পরামর্শ এসে থাকে আমরা নেব, যেন সবারই সমান সুযোগ থাকে।’
