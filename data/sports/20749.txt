
দল ভালো করলে খেলোয়াড়দের পুরস্কার দেওয়া হয়। কিন্তু খুব ভালো করলে যে শাস্তি পেতে হয়, সেটা কি কখনো শুনেছেন? তুরস্কের ক্লাব উলুবে বেলেদিয়েস্পোরকে অভিনব এই দণ্ডটাই পেতে হচ্ছে। ওর্দু প্রদেশের প্রথম বিভাগে খেলা ছিল কারাবুকস্পোরের বিপক্ষে, মাঠে যারা ছিল রীতিমতো অসহায়, তাই বলে তাদের নিয়ে এভাবে ছেলেখেলা করতে হবে? প্রতিপক্ষের জালে গুনে গুনে ২০ বার বল পাঠিয়েছে বেলেদিয়েস্পোর। কারাবুকস্পোর একটা গোলও ফেরত দিতে পারেনি। কিন্তু প্রতিপক্ষকে এমন অপমানের চূড়ান্ত করাটা পছন্দ হয়নি বেলেদিয়েস্পোর ক্লাবের সভাপতি ইসা তুর্কসানের। ম্যাচ শেষে তিনি ঘোষণা দিয়েছেন, ‘আমাদের খেলোয়াড়েরা প্রতিপক্ষকে যথাযথ সম্মান দেখায়নি। সে জন্য আমি ওদের শাস্তি দেব, ওদের পাওনা বোনাস দেব না।’ বেলেদিয়েস্পোর এখন পর্যন্ত লিগে সব কটি ম্যাচই জিতেছে, প্রথম দুই ম্যাচেও ৮ গোল দিয়েছিল। এর পরেরবার নিশ্চয় এক ম্যাচে দুই অঙ্কের গোল দিতে দুইবার ভাববে! গোলডটকম।
