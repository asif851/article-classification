
২৬ আগস্ট শুরু হচ্ছে ইউএস ওপেন। তবে বছরের শেষ গ্র্যান্ড স্লাম জয়ের লড়াইয়ে অংশ নেওয়া হচ্ছে না মারিয়া শারাপোভার। কাঁধের চোটের কারণে গতকাল বুধবার নিজের নাম প্রত্যাহার করে নিয়েছেন রাশিয়ার এই টেনিস তারকা।২৬ বছর বয়সী শারাপোভার সরে দাঁড়ানোর খবরটা জানিয়েছে ইউএস ওপেন কর্তৃপক্ষই। প্রতিযোগিতার পরিচালক ডেভিড ব্রিওয়ার এক বিবৃতিতে বলেন, ‘মারিয়া আমাদের জানিয়েছেন, ডান কাঁধের চোটের কারণে এবারের ইউএস ওপেনে অংশ নিতে পারবেন না। প্রতিযোগিতা থেকে নিজেকে সরিয়ে নিয়েছেন তিনি। আশা করছি, তিনি দ্রুত সুস্থ হয়ে উঠবেন। আগামী বছর নিউইয়র্কে তাঁর ফেরার অপেক্ষায় আছি আমরা।’সময়টা ভালো যাচ্ছে না চারটি গ্র্যান্ড স্লামজয়ী শারাপোভার। সর্বশেষ গ্র্যান্ড স্লামের দেখা পেয়েছেন গত বছর, সেটা ছিল দীর্ঘ চার বছর পর। ওই ফ্রেঞ্চ ওপেন জয়ের পর খেলেছেন আরও পাঁচটি গ্র্যান্ড স্লাম। কিন্তু ভাগ্যের দুয়ার খোলেনি এই লাস্যময়ী তারকার।উইম্বলডনের দ্বিতীয় রাউন্ড থেকে বিদায়ের পর গত সপ্তাহে সিনসিনাটি ওপেনে খেলতে নেমেছিলেন শারাপোভা। দ্বিতীয় রাউন্ডে হেরে যাওয়ার পরই কোচ জিমি কনর্সকে বরখাস্ত করেন রাশিয়ার এই গ্ল্যামারগার্ল। আটটি গ্র্যান্ড স্লামজয়ী কনর্সের সঙ্গে শারাপোভা জুটি গড়েছিলেন গত মাসে। সেই সম্পর্কটা শেষ হয় মাত্র এক ম্যাচেই।
প্রতিটি গ্র্যান্ড স্লামই একবার করে জিতেছেন শারাপোভা। ইউএস ওপেনের শিরোপা জেতেন ২০০৬ সালে। ইনজুরির কাছে হার মেনে এবার লড়াইয়ের সুযোগটাও পেলেন না। সূত্র: রয়টার্স।
