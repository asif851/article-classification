
আগ্রাবাদ হোটেলের পাশে দুটি ককটেল বিস্ফোরিত হয়েছিল পরশু সন্ধ্যায়। সেই ককটেলের শব্দে ভয় পেয়ে যান ওয়েস্ট ইন্ডিজ অনূর্ধ্ব-১৯ দলের খেলোয়াড়েরা। ওই সময় দলের সবাই হোটেলের ভেতরে থাকলেও ভয়টা এমনই ছিল যে, কাল সকালে সিরিজের দ্বিতীয় যুব ওয়ানডে ম্যাচটি খেললই না সফরকারীরা। স্থগিত ম্যাচটি হবে আজ।
বাংলাদেশ অনূর্ধ্ব-১৯ দলের সঙ্গে জহুর আহমেদ চৌধুরী স্টেডিয়ামে কাল ছিল সফরকারীদের সাত ম্যাচ সিরিজের দ্বিতীয় ম্যাচটি। খেলা শুরু হওয়ার কথা সকাল ৯টায়। কিন্তু পৌনে আটটার দিকে খেলোয়াড়দের নিরাপত্তা দিয়ে মাঠে নিতে হোটেলের সামনে পুলিশের গাড়ি এসে পৌঁছালে ওয়েস্ট ইন্ডিজ অনূর্ধ্ব-১৯ দলের সদস্যরা জানিয়ে দেন, তাঁরা নিরাপত্তা নিয়ে শঙ্কিত। তাই মাঠে যাবেন না।
তাঁদের কথা শুনে চিন্তিত হয়ে পড়ে বিসিবি ও পুলিশ প্রশাসন। বিসিবি ও পুলিশের কর্মকর্তারা ছুটে যান হোটেলে। ওয়েস্ট ইন্ডিজ অনূর্ধ্ব-১৯ দলের কর্মকর্তাদের নিরাপত্তার ব্যাপারে আশ্বস্ত করার চেষ্টা করেন তাঁরা। ডবলমুরিং থানার ভারপ্রাপ্ত কর্মকর্তা (ওসি) জানান, ‘হোটেলের পাশে ককটেল বিস্ফোরণে তারা ভয় পেয়ে যায়। যার জন্য নিরাপত্তা নিয়ে কিছুটা উদ্বিগ্ন। আমরা তাদের বলেছি ওটা কোনো সমস্যা নয়। পর্যাপ্ত নিরাপত্তা দেওয়া হবে।’
শুধু ককটেল নয়, সম্প্রতি অবরোধ ও হরতালে যানবাহনে আগুন দেওয়ার ঘটনাও উদ্বিগ্ন করেছে বাংলাদেশ সফররত ওয়েস্ট ইন্ডিজ যুবদলকে। পত্রিকার পাতায় তারা প্রতিদিনই দেখছে জ্বালাও- পোড়াওয়ের খবর। তা ছাড়া কাল চট্টগ্রামে অবরোধের পাশাপাশি হরতালও ছিল। ভয়টা সে কারণেই হয়তো একটু বেশি ছিল তাদের।
হোটেলে দীর্ঘ বৈঠক শেষে অতিথিদের ভয় কেটেছে বলে জানালেন কর্মকর্তারা। সভা থেকে বের হয়ে বিসিবি পরিচালক আকরাম খান বললেন, ‘ওদের বয়স এখনো অনেক কম। তাই ভয় পেয়েছে তারা। তবে আমরা তাদের পর্যাপ্ত নিরাপত্তা দেওয়ার ব্যাপারে আশ্বস্ত করেছি। তারা আগামীকাল (আজ) আজকের ম্যাচটি খেলতে রাজি হয়েছে।’ সিরিজের বাকি ম্যাচগুলোর তারিখ অপরিবর্তিত থাকবে।
