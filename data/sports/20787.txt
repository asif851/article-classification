
আন্তর্জাতিক ক্রিকেটকে ‘বিদায়’ জানানোর লগ্নে পাকিস্তান ক্রিকেট বোর্ডের (পিসিবি) সভাপতি শাহরিয়ার খানের কাছ থেকে দারুণ প্রশংসাই পেলেন মিসবাহ-উল-হক। ইমরান খানকে যেখানে অবিসংবাদিত সেরা অধিনায়কের মর্যাদা দেওয়া হয় পাকিস্তানের ইতিহাসে; শাহরিয়ার মিসবাহকে দেখছেন ইমরানের চেয়েও ভালো অধিনায়ক হিসেবে। ইমরানের নেতৃত্বে ১৯৯২ সালে পাকিস্তান বিশ্বকাপ জিতলেও টেস্ট ক্রিকেটের সেরা দল হতে পারেনি। গত বছর মিসবাহর অধিনায়কত্বেই আইসিসির টেস্ট র‍্যাঙ্কিংয়ের শীর্ষ স্থানটা নিজেদের করে নিয়েছিল পাকিস্তান।
কিন্তু তাই বলে ইমরানের চেয়ে মিসবাহ ভালো অধিনায়ক? মন্তব্যটা বিতর্কের জন্ম দিতেই পারে। মিসবাহর নেতৃত্বে ৫৫ টেস্টের ২৫টিতেই জিতেছে পাকিস্তান। ১৮টিতে হেরেছে, ড্র ১১টি। ওয়ানডে ক্রিকেটে এই সময়ে পাকিস্তান ধুঁকলেও টেস্টে সেরা দলগুলোর একটি হয়ে উঠেছিল। ইমরানের নেতৃত্বে ৪৮ টেস্টে পাকিস্তান জিতেছে ১৪টি। ২৬টি টেস্ট ড্র হয়েছে। হার ৮ টেস্টে। মিসবাহর নেতৃত্বে জয়ের পাল্লাটা ভারী হলেও তাঁর হারের পাল্লাও কিন্তু হালকা নয়। পিসিবি অধিনায়ক মিসবাহকে এগিয়ে রাখতে চান ইমরানের চেয়ে, ব্যাপারটি রাজনৈতিক নয় তো! ২৫ বছর আগে ক্রিকেট ছাড়ার পর থেকেই রাজনীতিতে ব্যস্ত ইমরান। এই মুহূর্তে তাঁর প্রতিষ্ঠিত রাজনৈতিক দল তেহরিক-ই-ইনসাফ পাকিস্তানের প্রধানমন্ত্রী নওয়াজ শরীফ ও কেন্দ্রে ক্ষমতাসীন দল মুসলিম লিগের ঘোর সমালোচক। শাহরিয়ার অবশ্য বলছেন, তাঁর এই মন্তব্যে কোনো রাজনীতি নেই। একেবারেই ক্রিকেটীয় হিসাব কষে তিনি এই মন্তব্য করেছেন, ‘আমার কোনো রাজনৈতিক দায়বদ্ধতা নেই। আমি ক্রিকেটীয় পরিসংখ্যানের ভিত্তিতেই এই মন্তব্য করেছি। মিসবাহ অধিনায়ক হিসেবে যা যা অর্জন করেছে, তা দুর্দান্ত। পরিসংখ্যানই সবকিছু বলে দিচ্ছে।’ওয়েস্ট ইন্ডিজের বিপক্ষে আরেকটি টেস্ট বাকি। ১০ মে ডমিনিকায় শুরু হতে যাওয়া টেস্ট ম্যাচটিই মিসবাহর ক্যারিয়ারের শেষ টেস্ট। এখন পর্যন্ত ৭২টি টেস্ট খেলা মিসবাহর টেস্ট রান ৪ হাজার ৯৫১। পাকিস্তানের পক্ষে সর্বোচ্চ রান সংগ্রহকারী ব্যাটসম্যানদের তালিকায় তাঁর অবস্থান সাত-এ। ২০১৫ সালে অস্ট্রেলিয়ায় অনুষ্ঠিত বিশ্বকাপের পরপরই সীমিত ওভারে ক্রিকেটকে বিদায় জানান মিসবাহ। সূত্র: ডেকান ক্রনিকলস।
