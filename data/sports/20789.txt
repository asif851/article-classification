
পর পর দুই ম্যাচে হেরে যাওয়ার পর হঠাৎ করেই জমজমাট লা লিগা। বার্সেলোনার সঙ্গে দুইয়ে থাকা অ্যাটলেটিকো মাদ্রিদের পয়েন্টের ব্যবধান এখন তিন, তিনে থাকা রিয়াল মাদ্রিদের সঙ্গে ব্যবধান এখন চার। ম্যাচ বাকি আছে ছয়টি। কিন্তু সামনের ম্যাচগুলোতে কাদের পরীক্ষা বেশি কঠিন? বার্সেলোনার কাজটা যতটা সহজ মনে হচ্ছে, ততটা কি সহজ? 
বার্সেলোনার যে ছয়টি ম্যাচ বাকি, তার মধ্যে তিনটি নিজেদের মাঠে। আর বাকি তিনটি প্রতিপক্ষের মাঠে। ভ্যালেন্সিয়ার সঙ্গে প্রথম ম্যাচটা ন্যু ক্যাম্পে, পরের ম্যাচটা অবশ্য দেপোর্তিভোর সঙ্গে। এই মৌসুমে ভ্যালেন্সিয়া নিজেদের মাঠে ঠেকিয়ে দিয়েছিল বার্সাকে, ১-১ গোলে ড্র করেছিল। আর দেপোর্তিভো তো গত ডিসেম্বরে ন্যু ক্যাম্পে এসে ২-২ গোলে ড্র করে গিয়েছিল। কাগজে কলমে যতটা সহজ দেখাচ্ছে, ম্যাচ দুইটি ততটা সহজ নাও হতে পারে। প্রথম দেখা দুই দলের বিপক্ষেই পুরো তিন পয়েন্ট যে বার্সা পায়নি। গত তিন ম্যাচে ৯ পয়েন্টের মাত্র একটি পেয়ে লা লিগা ‘জমিয়ে তোলা’ বার্সা সামনেই এই দুই দলের বিপক্ষে মুখোমুখি হবে, সেটিও তিন দিনের ব্যবধানে। ক্লান্তি যখন ভোগাতে পারে বার্সাকে। পয়েন্ট টেবিলের ১১ ও ১২ নম্বরে থাকা এই দুই দলের বিপক্ষে পরীক্ষায় উতরে গেলে বার্সাকে খেলতে হবে স্পোর্টিং গিহনের সঙ্গে। রেলিগেশন অঞ্চলে পড়ে থাকা গিহনের বিপক্ষে নিজেদের মাঠে ম্যাচটা কঠিন হওয়ার কথা নয়। নিজেদের মাঠে ১৬ ম্যাচের দশটিতে অপরাজিত রিয়াল বেটিস কি কঠিন পরীক্ষা নিতে পারবে বার্সার? বেটিস ম্যাচের পর কাতালুনিয়ান ডার্বিতে মুখোমুখি এসপানিওল। আর এই মৌসুমের শেষ ম্যাচটা বার্সা খেলবে গ্রানাডার সঙ্গে। এসপানিওল আর গ্রানাডা আছে ১৫ ও ১৭ নম্বরে। বার্সার মূল দুশ্চিন্তা তাই যতটা না প্রতিপক্ষ, তার চেয়ে বেশি মৌসুমের সবচেয়ে গুরুত্বপূর্ণ সময়ে ক্লান্তি পেয়ে বসা। গত মৌসুমে যে ক্লান্তিই কারণেই ছিটকে পড়েছিল রিয়াল মাদ্রিদ।অ্যাটলেটিকো-রিয়াল মাদ্রিদেরও খুব বড় কোনো প্রতিপক্ষ নেই। অ্যাটলেটিকোর কাজটা তুলনামূলক সহজ, তাদের চারটি ম্যাচই নিজেদের মাঠে। গ্রানাডা, মালাগা, রায়ো ভায়েকানো ও সেল্টা ভিগোর সঙ্গে খেলতে হবে নিজেদের মাঠে। দুটি অ্যাওয়ে ম্যাচ অ্যাথলেটিক বিলবাও ও লেভান্তের সঙ্গে। লেভান্তে পয়েন্ট টেবিলের ২০ নম্বর দল। তবে বরাবরই লড়াকু ক্লাব বিলবাও আছে ছয়ে। বলতে গেলে অ্যাটলেটিকোর এই একটাই বড় পরীক্ষা।রিয়ালের পথ সেই তুলনায় একটু কঠিন। রিয়ালের চারটি ম্যাচই প্রতিপক্ষের মাটিতে। গেটাফে, ভায়েকানো, সোসিয়েদাদ ও দেপোর্তিভোর মাঠে গিয়ে খেলতে হবে রোনালদোদের। নিজেদের মাঠে দুইটি ম্যাচও সহজ হবে না, প্রতিপক্ষ ভিয়ারিয়াল ও ভ্যালেন্সিয়া।
