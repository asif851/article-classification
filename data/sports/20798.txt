
২০১২ সালে ৯১ গোল করে এক বছরে সবচেয়ে বেশি গোলের বিশ্বরেকর্ড গড়েছিলেন লিওনেল মেসি। সেই রেকর্ডটাই কিনা ভেঙে দিল ব্রিটেনের সাত বছর বয়সী এক বালক! সনি কিলকেনি নামের সেই বালক এ বছর এখন পর্যন্ত ৫০ ম্যাচে করেছে ১০৬ গোল!না, দুজনের কীর্তির মধ্যে কোনো তুলনা চলে না। কোথায় পেশাদার ফুটবল আর কোথায় কিশোরদের খেলা। মেসির রেকর্ডও আনুষ্ঠানিকভাবে ভাঙা হয়নি তার। তবে এ বছর ভূরি ভূরি গোল করে ব্রিটিশ সংবাদমাধ্যমে জায়গা করে নিয়েছে পশ্চিম ইয়র্কশায়ারের ছেলে কিলকেনি। রেনফোর্ড রেঞ্জার্সের হয়ে গোল-সাইক্লোন বইয়ে দিচ্ছে সে। কিলকেনি এত গোল করছে যে দলের অন্য খেলোয়াড়দের সুযোগ দিতে মাঝেমধ্যে ওকে ডিফেন্ডার হিসেবেও খেলাচ্ছেন কোচ!এ ধরনের পারফরম্যান্সের জন্য এ বছর এরই মধ্যে ১২টি ট্রফি জিতেছে কিলকেনি। এর মধ্যে আছে গোল্ডেন বুড, বর্ষসেরা খেলোয়াড়, ম্যানেজার্স প্লেয়ার অব দ্য ইয়ার। বাবা ডেভিড ছেলের কীর্তিতে খুবই খুশি। তবে গোলসংখ্যায় নয়, তিনি বেশি খুশি ছেলে খেলাটা মনের আনন্দে খেলছে বলে। সংবাদমাধ্যমকে ডেভিড বলেছেন, ‘ও যখন ফুটবল খেলে, দেখবেন, সব সময় ওর মুখে হাসি লেগে থাকে। ও মেসির রেকর্ডের কথাটা জানত। সেটা সে ছাড়িয়ে যেতে চেয়েছিল। ও সব সময় কঠোর পরিশ্রম করে। আমরা ওকে নিয়ে তাই গর্বিত।’ সূত্র: এক্সপ্রেস ইউকে।
