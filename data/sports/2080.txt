
বয়স ৩৫-এর কাছাকাছি। এ বয়সে সাধারণত অবসর নেন বেশির ভাগ ক্রিকেটার। তবে ‘বুড়ো’ বয়সে এসে পাকিস্তানের হয়ে আন্তর্জাতিক ক্রিকেটে অভিষেক হলো জুলফিকার বাবরের।বয়স যে কোনো প্রতিবন্ধকতা নয়, সেটা গত রাতে প্রমাণ করলেন বাবর। অভিষেক ম্যাচে বল হাতে তুলে নিয়েছেন তিন উইকেট। ওয়েস্ট ইন্ডিজের বিপক্ষে সিরিজের প্রথম টি-টোয়েন্টিতে পাকিস্তানের দুই উইকেটের জয়টা এসেছে তাঁর হাত ধরেই। ম্যাচের শেষ বলে প্রয়োজন ছিল ১ রান। কিন্তু কিসের কি, বাবর হাঁকালেন ছক্কা! অভিষেকেই নায়ক বনে গেলেন পাঞ্জাবে জন্ম নেওয়া এই ক্রিকেটার। ম্যাচের সেরা ক্রিকেটারের স্বীকৃতিটা অবশ্য তিনি পাননি। উইকেট না পেলেও ২৭ বলে ৪৬ রান করায় স্বীকৃতিটা পেয়েছেন শহীদ আফ্রিদি।এ ম্যাচে টসে জিতে প্রথমে ব্যাট করে ৭ উইকেটে ১৫২ রান তোলে স্বাগতিক ওয়েস্ট ইন্ডিজ। ক্যারিবীয়দের এই সংগ্রহের মূল কারিগর ছিলেন কাইরন পোলার্ড। ৩৬ বলে ৪৯ রানে অপরাজিত থাকেন তিনি। অধিনায়ক ড্যারেন স্যামির সংগ্রহ ৩০ রান। মারলন স্যামুয়েলস ও ডোয়াইন ব্রাভো প্রত্যেকের সংগ্রহ ২৫ রান। পাকিস্তানের সফলতম বোলার বাবর। ৪ ওভারে ২৩ রান দিয়ে তিনটি উইকেট শিকার করেন তিনি। দুই ওভারে মাত্র ৪ রান খরচায় দুটি উইকেট নেন মোহাম্মদ হাফিজ।১৫৩ রানের লক্ষ্যটা কঠিন ছিল না মোটেই। তবে এ লক্ষ্যে পৌঁছাতেই ইনিংসের শেষ বল পর্যন্ত খেলতে হয় পাকিস্তানকে। সফরকারীদের শুরুটা ছিল হতাশার। দলীয় সংগ্রহ অর্ধশত স্পর্শ করার আগেই তিনটি উইকেট হারিয়ে চাপে পড়ে যায় পাকিস্তান। ভাগ্যিস, এমন বাজে অবস্থার মধ্যেও বুক চিতিয়ে দাঁড়াতে পেরেছিলেন উমর আমিন ও আফ্রিদি। নিজের অভিষেক টি-টোয়েন্টিতে ৩৪ বলে ৪৭ রান করেন আমিন। তাঁর বিদায়ের পর দলের হাল ধরে রাখেন আফ্রিদি। দলকে জয়ের কাছাকাছি নিয়ে আউট হন সাবেক অধিনায়ক। দুই ছক্কা আর চারটি চারে দ্রুত ৪৬ রান করেন আফ্রিদি। দলকে জয়ের বন্দরে নিয়ে ১৭ বলে ব্যক্তিগত ১৩ রানে অপরাজিত থাকেন বাবর। ওয়েস্ট ইন্ডিজের হয়ে মিডিয়াম পেসার শ্যানন গ্যাব্রিয়েল সর্বোচ্চ তিনটি উইকেট নেন। সূত্র: ক্রিকইনফো।
 
