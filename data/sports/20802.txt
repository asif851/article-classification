
নিরাপত্তার কারণ দেখিয়ে বাংলাদেশে অনুষ্ঠেয় অনূর্ধ্ব-১৯ বিশ্বকাপ থেকে নিজেদের নাম প্রত্যাহার করে নিয়েছে অস্ট্রেলিয়া। অস্ট্রেলিয়ার পদাঙ্ক আবার অন্য দলগুলো অনুসরণ করে কিনা, এ নিয়ে একটা শঙ্কা ছিলই। কিন্তু আইসিসি জানিয়ে দিয়েছে যুব বিশ্বকাপ খেলতে বাংলাদেশে পা রাখতে আপত্তি নেই আর কোনো দলেরই।শুক্রবার এক বিবৃতিতে আইসিসি যুব বিশ্বকাপে ১৬টি দলের অংশগ্রহণ নিশ্চিত করেছে। অস্ট্রেলিয়ার পরিবর্তে আইসিসির আমন্ত্রণে বাংলাদেশে খেলতে আসছে আয়ারল্যান্ড। নয়টি টেস্ট খেলুড়ে দেশ—ভারত, পাকিস্তান, শ্রীলঙ্কা, দক্ষিণ আফ্রিকা, ওয়েস্ট ইন্ডিজ, ইংল্যান্ড, নিউজিল্যান্ড, জিম্বাবুয়ে ও স্বাগতিক বাংলাদেশের সঙ্গে এই প্রতিযোগিতায় থাকছে সাতটি সহযোগী সদস্য দেশা—আফগানিস্তান, কানাডা, ফিজি, আয়ারল্যান্ড, নামিবিয়া, নেপাল ও স্কটল্যান্ড। অংশগ্রহণকারী প্রতিটি দেশই এরই মধ্যে টুর্নামেন্টের জন্য দল ঘোষণা করেছে।২৭ জানুয়ারি থেকে বাংলাদেশের চার শহরের আট ভেন্যুতে শুরু হবে নবীনদের এই ক্রিকেট-উৎসব। চট্টগ্রামের জহুর আহমেদ চৌধুরী স্টেডিয়ামে বাংলাদেশ-দক্ষিণ আফ্রিকা​ ম্যাচ দিয়ে পর্দা উঠবে যুব বিশ্বকাপের। ফাইনাল হবে ঢাকার শেরেবাংলা জাতীয় স্টেডিয়ামে।২০০৪ সালের পর দ্বিতীয়বারের মতো অনূর্ধ্ব-১৯ বিশ্বকাপের আয়োজক হতে যাচ্ছে বাংলাদেশ।
