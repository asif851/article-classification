
শ্রীলঙ্কার ঐতিহাসিক ক্রিকেট মাঠ পি সারাভানামুত্তু ওভাল। এই মাঠে স্যার ডন ব্র্যাডম্যান খেলে গিয়েছিলেন। টেস্ট মর্যাদা পাওয়ার পর প্রথম টেস্টটাও শ্রীলঙ্কা খেলেছিল এই মাঠেই। এমন আবেগের মাঠেই কিনা জিততে ভুলে গিয়েছিল লঙ্কানরা! এর আগে এই মাঠে অনুষ্ঠিত টানা তিনটি টেস্টে হেরেছে তারা। আজ পাকিস্তানের বিপক্ষে ৭ উইকেটে জিতে পি সারা ওভালের জুজুটা দারুণভাবেই কাটিয়েছে অ্যাঞ্জেলো ম্যাথুসের দল। একই সঙ্গে এই জয়ে এসেছে পাকিস্তানের বিপক্ষে টেস্ট সিরিজে সমতা।জয়ের জন্য ১৫৩ রানের দরকার ছিল শ্রীলঙ্কার। লক্ষ্যটা একেবারেই নাগালের মধ্যে। লক্ষ্যপূরণে খুব একটা কষ্টও করতে হয়নি তাদের। ৩ উইকেট হারিয়েই অভীষ্ট লক্ষ্যে লঙ্কান সিংহরা। দ্বিমুথ করুনারত্নের ব্যাট থেকে আসে ৫০। অ্যাঞ্জেলো ম্যাথুস ৪৩ রানে অপরাজিত থেকে দলকে নিয়ে যান জয়ের বন্দরে। পাশাপাশি কিথুরুয়া ভিথানাগের ৩৪ আর লাহিরু থিরিমান্নের অপরাজিত ২০ দলের জয়ে রাখে কার্যকর অবদান। পাকিস্তানের বিপক্ষে জীবনের শেষ টেস্টটিতে ব্যর্থ কুমার সাঙ্গাকারা। আজ রানের খাতা না খুলতেই তিনি বিদায় নেন ইয়াসির শাহর বলে আজহার আলীর ক্যাচ হয়ে।পি সারায় অনুষ্ঠিত এই টেস্টের ফল নির্ধারণে সবচেয়ে বড় ভূমিকা রাখল টেস্টের প্রথম দিনের পারফরম্যান্সই। লঙ্কান স্পিনার থারিন্দু কৌশলের ঘূর্ণির কাছে পাকিস্তানি ব্যাটসম্যানদের অসহায় আত্মসমর্পণই এই টেস্টের ফল-নির্ধারক। টসে জিতে ব্যাট করতে নেমে মাত্র ১৩৮ রানে অলআউট হয়ে যাওয়ার পর কোনো টেস্টে লড়াই করার কিছু থাকে না। তবে প্রথম ইনিংসের ব্যর্থতা পুষিয়ে দিতে দ্বিতীয় ইনিংসে লড়েছিলেন আজহার আলী। ১১৭ রানের দারুণ এক ইনিংস খেলে প্রতিরোধ গড়েছিলেন। কিন্তু শেষরক্ষা হয়নি। শ্রীলঙ্কাকে বড় কোনো লক্ষ্যে ব্যাট করান যায়নি দলের বাকি ব্যাটসম্যানদের ব্যর্থতার কারণে।পাকিস্তানি অধিনায়ক মিসবাহ-উল-হকও হারে দুষছেন দলের প্রথম দিনের পারফরম্যান্সকেই। ম্যাচ শেষে তিনি বলেছেন, ‘প্রথম দিন মধ্যাহ্ন বিরতি থেকে চা-বিরতির আগ পর্যন্ত সময়টুকুই শেষ করে দিয়েছে আমাদের। এই সময়ের মধ্যে আমরা হারিয়ে বসি সব ব্যাটসম্যানকে। আমার মনে হয়, ওই সময়টুকুর ঝড়েই এই ম্যাচে বিজয়ী শ্রীলঙ্কা। সূত্র: এএফপি।সংক্ষিপ্ত স্কোরপাকিস্তান ১৩৮/১০ (১ম ইনিংস) (৪২.৫ ওভার)​মোহাম্মদ হাফিজ ৪২থারিন্দু কৌশল ৫/৪২শ্রীলঙ্কা ৩১৫/১০ (১২১.৩ ওভার)কৌশল সিলভা ৮০, অ্যাঞ্জেলো ম্যাথুস ৭৭ইয়াসির শাহ ৬/৯৬পা​কিস্তান ৩২৯/১০ (১১৮.২)আজহার আলী ১১৭, আহমেদ শেহজাদ ৬৯ধাম্মিকা প্রসাদ ৪/৯২, দুশমন্থা চামিরা ৩/৫৩শ্রীলঙ্কা ১৫৩/৩ (২৬.৩ ওভার)দ্বিমুথ করুনারত্নে ৫০, অ্যাঞ্জেলো ম্যাথুস ৪৩জুলফিকার বাবর ১/৪২, ইয়াসির শাহ ২/৫৫
(শ্রীলঙ্কা ৭ উইকেটে জয়ী)
