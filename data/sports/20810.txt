
টেস্টের ১ নম্বর দল তারা। অথচ ওয়ানডেতে গোত্তা মেরে পড়ে আছে সেই ৯–এ। পাকিস্তান দ্রুত এর থেকে মুক্তি চায়। না হলে যে বিশ্বকাপে সরাসরি খেলার সুযোগ হারাবে পাকিস্তান। বাছাইপর্ব খেলে আসতে হবে। সেই ঝামেলায় যেতে চায় না কেউই। সবাই তাই নিরাপদ রেখার ওপরে থাকতে মরিয়া। মরিয়া পাকিস্তানও। কিন্তু ওয়ানডেতে দলের মুক্তির উপায় যে খুঁজে পাচ্ছে না পাকিস্তান।২০১৭ সালের ৩০ সেপ্টেম্বর হচ্ছে সেই দিন। যেদিন র‍্যাঙ্কিং থেকে নির্ধারিত হবে কারা সরাসরি যাচ্ছে বিশ্বকাপে। স্বাগতিক ও র‍্যাঙ্কিংয়ের সেরা সাত দল সরাসরি খেলার সেই সুযোগ পাবে। র‍্যাঙ্কিংয়ের ৯ থেকে ১২ নম্বরে থাকা চারটি দলসহ মোট দশটি দল খেলবে বাছাইপর্ব। সেখান থেকে মাত্র দুটি দল সরা​সরি জায়গা পাবে বিশ্বকাপে। ২০১৯ বিশ্বকাপ হবে ১০ দলের। পাকিস্তানের কোচ মিকি আর্থার মনে করেন, এখন যে ধরনের ওয়ানডে ক্রিকেট খেলছে পাকিস্তান, সেটি সেকেলে। হিসাব কষে খেলার দিন শেষ। এখন ওয়ানডে খেলতে হবে ঝুঁকি নিয়ে। আর্থার বলেছেন, ‘এখন যে ধরনের ক্রিকেট আমরা খেলি, তাতে তো অবশ্যই ৫০ ওভারের ​ক্রিকেটে আমরা অনেক পিছিয়ে আছি। এখন ওই ধরনের ক্রিকেট আর চলবে না। আমাদের সাহসী হতে হবে। ঝুঁকি নিতে হবে।’
এক বছরের মধ্যে ১৪টি ওয়ানডে নির্ধারিত আছে পাকিস্তানের। সময় আর সুযোগ দুটিই কম পরিস্থিতি বদলানোর। আর্থারও বলছেন, ‘আমাকে বাস্তববাদী হতেই হবে। হাতে একদমই সময় নেই। অবশ্য পরিবর্তনের সূচনা আমরা করেই দিয়েছি। যে ধরনের লোক আর যে জায়গাগুলোতে উন্নতি দরকার, সেসব জায়গা দেখে আমি স্বস্তিই পাচ্ছি।’দলের ব্যর্থদের বিনা বাক্যে ছেঁটে ফেলতে দ্বিধান্বিত হবেন না বলেও জানিয়েছেন আর্থার, ‘একই ধরনের খেলোয়াড় নিতে থাকলে একই ধরনে ফলও পাবেন। আর আপনাকে ৯ নম্বরেই পড়ে থাকতে হবে।’ সূত্র: ইএসপিএন।
