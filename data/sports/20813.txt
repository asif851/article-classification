
শেষ পর্যন্ত হারই সঙ্গী হল সালমা-বাহিনীর। পাকিস্তান সফরের প্রথম টি-টোয়েন্টি ম্যাচে পাকিস্তানের মেয়েদের কাছে ২৯ রানে হেরেছে বাংলাদেশের নারী ক্রিকেট দল। টস জিতে ব্যাট করে নির্ধারিত ২০ ওভারে পাকিস্তানের সংগৃহীত ১২৪ রানের জবাব দিতে গিয়ে ৭ উইকেট হারিয়ে ৯৫ রানে থামে বাংলাদেশের মেয়েরা। করাচিতে অনুষ্ঠিত এই ম্যাচে বোলাররা ভালো করলেও ব্যাটাররা আজ মোটেও ভালো করতে পারেননি। পাকিস্তানের বেধে দেওয়া ১২৫ রানের লক্ষ্যে ব্যাট করতে নেমে যে ধরনের ব্যাটিং করার দরকার ছিল, সেটাই অনুপস্থিত ছিল লতা মণ্ডল-জাহানারা আলম-সালমা খাতুনদের ব্যাটে। আয়েশা, ফারজানা আর রুমানার ব্যাটেই যা কিছু রান এসেছে। আয়েশা আর ফারজানা আউট হন ২৩ রান করে, রুমানার ইনিংস শেষ হয় ২২ রানে। এই ত্রয়ী ব্যতীত আর কেউই দুই অঙ্ক ছুঁতে পারেননি। এর আগে, প্রথমে ব্যাট করা পাকিস্তান ধাক্কা খায় ইনিংসের প্রথম ওভারেই। ওপেনার মারিনা ইকবালকে রান আউটের ফাঁদে ফেলে সাজঘরে ফিরিয়ে দেন নিগার সুলতানা। দ্বিতীয় উইকেট জুটিতে জাভেরিয়া খান ও বিসমাহ মারুফ ৮৭ রান যোগ করেন। জাভেরিয়া ৪৪ রান তুলে ফিরে যান নাহিদা আকতারের বলে স্টাম্পিংয়ে শিকার হয়ে। এরপর আর কেউই উইকেটে এসে খুব বেশি সময় দাঁড়াতে পারেননি। কিন্তু ওপর প্রান্তে থাকা বিসমাহ দলকে নিয়ে যান সম্মানজনক জায়গায়। পাকিস্তানি এই ব্যাটার অপরাজিত ছিলেন ৬৫ রানে। বাংলাদেশ দলের হয়ে নাহিদা আকতার নিয়েছেন দুই উইকেট। জাহানারা আলমের ঝুলিতে মাত্র ১ উইকেট গেলেও রান খরচে তিনি ছিলেন বড্ড কৃপণ। তবে ব্যাটিংয়ের মতো বল হাতেও হতাশ করেছেন অধিনায়ক সালমা খাতুন। ৩ ওভার বল করে ২৮ রান দিয়েও বাংলাদেশ অধিনায়ক ছিলেন উইকেট-শূন্য। সূত্র: ক্রিকইনফো।
