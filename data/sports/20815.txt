
মাইকেল ক্লার্ক কোনো দিন ভাবেননি এমন একটা টুইট তাঁকে করতে হবে। অস্ট্রেলিয়ার বিপক্ষে টেস্টে বাংলাদেশ জিতবে আর তিনি টুইটারে বাংলাদেশকে অভিনন্দন জানাবেন—ব্যাপারটা অচিন্তনীয়ই ছিল অস্ট্রেলিয়ার সাবেক অধিনায়কের কাছে। কিন্তু শেষ পর্যন্ত তেমন কিছুই করতে হলো গত অর্ধযুগে ক্রিকেটের অন্যতম সেরা অধিনায়ককে।
ঢাকায় বাংলাদেশের কাছে নিজের দেশের হার দেখেছেন ক্লার্ক। টুইটারে তিনি বাংলাদেশকে আন্তরিক অভিনন্দন জানিয়েছেন। কিন্তু একই সঙ্গে জানিয়েছেন, এই টুইটটা যে তাঁকে করতে হবে, সেটা ভাবেননি তিনি, ‘বাংলাদেশকে অভিনন্দন। কখনো ভাবিনি আমাকে এমন টুইট করতে হবে। কিন্তু কৃতিত্বটা তাদের দিতেই হবে। এটা তাদের প্রাপ্য।’২০০৬ সালে বাংলাদেশের মাটিতে খেলা অস্ট্রেলিয়ার সবশেষ টেস্ট সিরিজে খেলেছেন ক্লার্ক। খুব ভালো করতে পারেননি। ফতুল্লার প্রথম টেস্টের দুই ইনিংসে ফিরেছিলেন যথাক্রমে ১৯ ও ৯ রানে। চট্টগ্রামে জেসন গিলেস্পির ডাবল সেঞ্চুরির পাশে তাঁর ব্যাট থেকে এসেছিল ২৩ রান।
 
