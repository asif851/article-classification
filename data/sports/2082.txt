
দেশকে অলিম্পিক ফুটবলের সোনার পদক এনে দিয়েই অধিনায়কত্ব ছাড়ার কথা বললেন নেইমার। জার্মানির বিপক্ষে টাইব্রেকারে ৫-৪ গোলে জয়ের আনন্দের মধ্যেই ঘোষণা দিলেন, আপাতত কোনো পর্যায়েই ব্রাজিলের অধিনায়কত্ব করবেন না তিনি। অলিম্পিকে ব্রাজিলের অনূর্ধ্ব-২৩ দলের অধিনায়কত্ব করলেও গত বছর কোপা আমেরিকা প্রতিযোগিতায় জাতীয় দলের অধিনায়কের আর্মব্যান্ডও উঠেছিল তাঁর হাতে। সে হিসাবে আগামী ১ সেপ্টেম্বর ইকুয়েডরের বিপক্ষে বিশ্বকাপ বাছাইপর্বের ম্যাচে জাতীয় দলের অধিনায়কত্বের দায়িত্বটাও তাঁরই পাওয়ার কথা।অলিম্পিক ফুটবল ফাইনালে জয়ের পর একটি টেলিভিশন চ্যানেলকে নেইমার বলেছেন, ‘ব্রাজিলের অধিনায়কত্ব আমার জন্য খুব বড় সম্মানের বিষয় হলেও আমি আর এই দায়িত্বে থাকছি না। আমি এই বার্তাটা তিতেকে এখনই দিয়ে দিতে চাই। এতে করে তিনি জাতীয় দলের জন্য নতুন একজন অধিনায়ককে খুঁজে নিতে পারবেন।’ শতবর্ষী কোপায় ব্যর্থতার পর জাতীয় দলের কোচ হিসেবে চাকরি গেছে দুঙ্গার। দুঙ্গার উত্তরসূরি হিসেবে আগামী ১ সেপ্টেম্বরের ম্যাচটিই তিতের প্রথম পরীক্ষা।ব্রাজিলের অধিনায়ক হিসেবে নেইমারের শুরুটা ছিল ভুলে যাওয়ার মতোই। গত বছর কোপা আমেরিকায় অধিনায়ক হিসেবে নিজের দ্বিতীয় ম্যাচেই কলম্বিয়ার বিপক্ষে লাল কার্ড দেখেছিলেন তিনি। সেদিন মাথা গরম করে দেখা সেই লাল কার্ড নেইমারের দায়িত্ববোধকেই প্রশ্নের সম্মুখীন করে দিয়েছিল।অলিম্পিক দলের অধিনায়ক হিসেবেও সমালোচনার মুখে পড়তে হয়েছে নেইমারকে। অলিম্পিকের প্রথম দুই ম্যাচে ব্রাজিল দক্ষিণ আফ্রিকা ও ইরাকের বিপক্ষে গোলশূন্য ড্র করার পর তাঁর বিরুদ্ধে সমালোচনার ঝড় ওঠে। তবে অলিম্পিক ফুটবলে শেষ পর্যন্ত সোনার পদক জিতে নিজের অধিনায়কত্বের মর্যাদা ভালোভাবেই রেখেছেন তিনি। নিজেকেও নিয়ে গেছেন ব্রাজিলিয়ান ফুটবলের অনন্য এক ইতিহাসের অধ্যায়ে।এদিকে ব্রাজিলের অলিম্পিক দলের কোচ রোজারিও মিচেল নেইমারের অধিনায়কত্ব ছাড়ার বিষয়টিকে ‘মহতী’ এক সিদ্ধান্ত হিসেবে অভিহিত করেছেন। তিনি অবশ্য জানিয়েছেন, নেইমারের অধিনায়কত্ব ছাড়ার ঘোষণাটা কেবলই ব্রাজিল জাতীয় দলের নতুন কোচ তিতেকে অধিনায়কত্বের ব্যাপারে তাঁর মতো করে সিদ্ধান্ত নেওয়ার সুবিধা করে দেওয়ার জন্য, ‘আমি নেইমারের সিদ্ধান্তটা আগেই জানতাম। এটা ফাইনালের আগে প্রকাশ করা হয়নি। অবশ্যই এটা একটা মহতী সিদ্ধান্ত। এই সিদ্ধান্তের মধ্য দিয়ে নেইমার তিতেকে অধিনায়কত্বের ব্যাপারে তাঁর মতো করে সিদ্ধান্ত নেওয়ার সুযোগ করে দিল।’অলিম্পিক দলে নেইমারের অধিনায়কত্ব সম্পর্কে মিচেলের মন্তব্য, ‘অলিম্পিক দলে নেইমারই ছিল অধিনায়কত্ব করার সেরা খেলোয়াড়। আমি ওকেই অলিম্পিক দলের অধিনায়ক করতে চেয়েছি।’ সূত্র: এএফপি।
