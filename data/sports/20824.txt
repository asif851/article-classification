
সুপারম্যান, ব্যাটম্যান, স্পাইডারম্যান...গ্রিজমান!ইউরোর শুরু থেকেই কথাটা এত বেশি ব্যবহার করা হয়েছে, যে–কারোই মুখস্থ হয়ে যাওয়ার কথা। ফ্রান্সের ম্যাচ মানেই যেন আঁতোয়ান গ্রিজমানকে এই কাল্পনিক চরিত্রগুলোর উপস্থিতি। ম্যাচের পর ম্যাচ ফ্রেঞ্চ ফরোয়ার্ড যে নতুন করে গল্পগাথা লিখে চলেছেন।লিখলেন আরও একবার, ইউরোর সেমিফাইনালে জার্মানির বিপক্ষে। মার্শেইতে গতকাল গ্রিজমানের জোড়া গোলেই জার্মানিকে ২-০ গোলে হারিয়ে ফাইনালে উঠে গেছে ফ্রান্স।১৯৮৪ ইউরোর পর এবার—স্বাগতিক হিসেবে দুবার ফাইনালে ওঠা প্রথম দল ফ্রান্স। সেবার ইউরোও জিতেছিল প্লাতিনিদের ফ্রান্স, এবারও কি তেমন কিছু হবে? উত্তরটা পেতে আগামী রোববার পর্যন্ত অপেক্ষা করতেই হচ্ছে। স্তাদ দো প্যারিসে যেখানে গ্রিজমানদের মুখোমুখি হবে ক্রিস্টিয়ানো রোনালদোর পর্তুগাল।তবে তার আগ পর্যন্ত আপাতত সময়টা পুরোপুরিই গ্রিজমানদের। ম্যাচের পর সমর্থকদের সঙ্গে মিলে আইসল্যান্ডের মতো ‘ভাইকিংস’ উদ্‌যাপনে কিছুটা উদ্‌যাপন করেও নিয়েছেন । করারই কথা। সব মিলিয়ে সাতবার ‘স্বাগতিক’দের বিদায় করে দেওয়া, টুর্নামেন্ট ফেবারিট জার্মানিকে হারানো বলে কথা।ম্যাচের আগে জার্মানি কোচ জোয়াকিম লো বলেছিলেন, দুই দলই আক্রমণাত্মক খেলবে। তবে ম্যাচের পার্থক্যটা গড়ে দেবে গোলমুখে কার্যকারিতা। সেটিই হলো। পুরো ম্যাচে দাপট দেখিয়েও জার্মানি গোল বের করে নিতে পারল না। ওদিকে নিজেদের গোলমুখে ভুলের খেসারত দিয়ে ম্যাচটাই গেল হেরে।প্রথমার্ধে একটা সময় বল দখল ছিল জার্মানির ৭০ শতাংশ। বর্তমান বিশ্বচ্যাম্পিয়নদের এগিয়ে যাওয়াই যখন মনে হচ্ছিল ভবিতব্য, তখনই চিত্রপটে গ্রিজমান। অবশ্য তাঁকে আসার সুযোগ করে দিয়েছেন জার্মানি অধিনায়ক বাস্তিয়ান শোয়েইনস্টাইগার। প্রথমার্ধ শেষ হওয়ার মিনিট খানেক আগে পেনাল্টি বক্সে উড়ে আসা বল ঠেকাতে হাত ওপরে উঠে গিয়েছিল শোয়েইনির, তাতেই রেফারির বাঁশি। প্রথমে কিছুটা কঠোর মনে হলেও পরে রিপ্লে দেখে মনে হচ্ছিল, রেফারির সিদ্ধান্তই ঠিক। পেনাল্টি থেকে গোল করে ফ্রান্সকে এগিয়ে দেন গ্রিজমান।ফ্রান্সের দ্বিতীয় গোলটাতেও জার্মানির ‘অবদান’ অনেক বেশি। নিজেদের বক্সে ব্যাকপাস দিতে গিয়ে পগবার পায়ে বল তুলে দেন জার্মানির কিমিচ। বক্সের ডান প্রান্ত থেকে পগবার ক্রস ফেরাতে গিয়ে দ্বিতীয় ভুলটি করে বসেন জার্মানি গোলকিপার ম্যানুয়েল নয়্যার। পোস্ট ছেড়ে বেরিয়ে এসেও বল ঠিকমতো ধরতে পারেননি। বলটা গেল তো কার কাছে! ফাঁকায় দাঁড়িয়ে থাকা গ্রিজমান! ফাঁকা পোস্টে বল জড়িয়ে দিতে ফ্রেঞ্চ ফরোয়ার্ডের আলতো টোকাই যথেষ্ট ছিল।এর আগে-পরের চিত্রনাট্যটা একই। জার্মানি আক্রমণের পর আক্রমণ করে গেছে। কিন্তু কখনো পোস্ট, কখনো ফ্রেঞ্চ রক্ষণ, কখনো মুলার-ওজিল-ড্রেক্সলারদের ভুল জার্মানিকে আর গোল পেতে দিল না।ভাগ্যকে দুষতে পারে জার্মানি। সঙ্গে আক্ষেপ করতে পারে আক্রমণে তাঁদেরও একজন গ্রিজমান ছিল না বলে। আর ফ্রান্স? কে জানে, এতক্ষণে হয়তো সুপারম্যানের আদলে ফ্রেঞ্চ কোনো অতিমানবীয় গল্প লেখা শুরু হয়ে গেছে কি না! শুধু এখানে চরিত্রটি কাল্পনিক নয়। পুরোপুরি বাস্তব—আঁতোয়া গ্রিজমান।
