
• রুবেল হোসেনকে পছন্দ ব্রেট লির • পছন্দ করেছেন রুবেলের স্বল্প রানআপ ও ইয়র্কার • সিম সোজা রেখে করা রুবেলের বোলিংও পছন্দ লির • অস্ট্রেলিয়ার হয়ে ৩১০টি টেস্ট উইকেট এই ফাস্ট বোলারের
নিজে গতি তারকা ছিলেন বলেই কি রুবেল হোসেনকে এত পছন্দ ব্রেট লির! অস্ট্রেলিয়ার সাবেক ফাস্ট বোলারের কণ্ঠে রীতিমতো মুগ্ধতা ঝরেছে বাংলাদেশের এই পেসারকে নিয়ে। তাঁর মতে, নিদাহাস ট্রফিতে যত পেসার খেলেছেন, তাঁদের মধ্যে রুবেলের ইয়র্কার দেওয়ার ক্ষমতাই মনে ধরেছে অস্ট্রেলিয়ার হয়ে ৩১০ টেস্ট উইকেট পাওয়া লির।
ফাইনালে নিজের প্রথম তিন ওভার দুর্দান্তই করেছিলেন। মাত্র ১৩ রান দিয়ে ২ উইকেট তুলে নিয়েছিলেন। আত্মবিশ্বাসের সঙ্গেই এসেছিলেন ইনিংসের ১৯তম ওভার করতে। জয়ের জন্য ভারতের তখন ১২ বলে দরকার ৩৪ রান। রুবেলের সেই ওভার থেকে দিনেশ কার্তিক তুলে নিলেন ২২ রান। জয়টা চলে এল ভারতের একেবারে নাগালের মধ্যেই। লি অবশ্য রুবেলকে পছন্দ করছেন গোটা টুর্নামেন্টে তাঁর বোলিং দেখেই, ‘রুবেলই খুব সম্ভবত এই প্রতিযোগিতার একমাত্র বোলার, যে বলের সিম সোজা রেখে বোলিং করেছে। স্বল্প রানআপে দারুণ দারুণ সব ইয়র্কার দিয়েছে।’
