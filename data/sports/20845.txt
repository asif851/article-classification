
বিপিএলের ঢাকা পর্ব শুরু হচ্ছে কাল থেকে। আজ সাত দলই অনুশীলন করেছে বিসিবি একাডেমি মাঠে। এক মাঠে দেশ-বিদেশের শত তারা! বিপিএল ছাপিয়ে যদিও আজ আলোচনার কেন্দ্রে ছিল চণ্ডিকা হাথুরুসিংহের পদত্যাগের খবরটি। শ্রীলঙ্কান কোচ বাংলাদেশ-অধ্যায় চুকিয়ে ফেলতে যাচ্ছেন, এ নিয়ে মিশ্র প্রতিক্রিয়া পাওয়া গেল খেলোয়াড়, কোচ কিংবা সাবেকদের মধ্যে।
হাথুরুর সঙ্গে মতের অমিলকে কেন্দ্র করে গত বছরের জুনে প্রধান নির্বাচকের পদ ছাড়েন ফারুক আহমেদ। হাথুরুর এই পদত্যাগ স্বাভাবিকভাবে দেখলেও যেভাবে হুট করে সিদ্ধান্ত জানানো হয়েছে, সেটি অস্বাভাবিকই মনে করছেন সাবেক এই অধিনায়ক, ‘বিদেশি কোচ সারা জীবন থাকবে না, এটাই স্বাভাবিক। কিন্তু যেভাবে পদত্যাগপত্র দেওয়া হয়েছে, এটা পেশাদার ছিল না। বোর্ডের সঙ্গে তার চুক্তি ছিল ২০১৯ বিশ্বকাপ পর্যন্ত। আমার কাছে মনে হয়, বাংলাদেশ ক্রিকেট বোর্ড ভালো করেছে। ক্রিকেট বিশ্বের অন্যতম সর্বোচ্চ বেতনভুক্ত কোচ, তার অনেক কর্তৃত্ব ছিল। বিসিবির পক্ষ থেকে অনেক কিছু করা হয়েছিল। এই প্রস্থানটা খুব একটা সুখকর নয় আমাদের জন্য।’বাংলাদেশে যে কজনের সঙ্গে হাথুরুসিংহের ঘনিষ্ঠতা ছিল, তাঁদের একজন খালেদ মাহমুদ। বাংলাদেশ দলের ম্যানেজারও ভীষণ অবাক তাঁর এ সিদ্ধান্তে, ‘খুবই অবাক হয়েছি। দক্ষিণ আফ্রিকায় গিয়েছিলাম। পাঁচ দিন ওখানে থেকেছি। এমন কোনো কথাই হয়নি। কাল শুনে অনেক অবাক হয়েছি। ও আসবে কি না, এখনো নিশ্চিত নয়। শুনলাম পদত্যাগ করেছে। কিন্তু কেন, কী কারণে, তা জানায়নি। বাংলাদেশের ক্রিকেটে হাথুরুসিংহে গুরুত্বপূর্ণ ভূমিকা পালন করেছে। মনে করি, বাংলাদেশের ক্রিকেট আজকের এখানে আসার পেছনে তার অবদান অনেক। বোর্ড হয়তো তার সঙ্গে কথা বলবে, আলোচনা করবে।’হাথুরুসিংহের অধীনে আন্তর্জাতিক ক্রিকেটে অভিষেক হয়েছে মেহেদী হাসান মিরাজের। গত বছরের অক্টোবরে ইংল্যান্ডের বিপক্ষে সেই টেস্ট সিরিজটা কীভাবে রাঙিয়েছিলেন এই অলরাউন্ডার, নিশ্চয়ই অজানা নয়। কোচের আকস্মিক পদত্যাগে মিরাজও ভীষণ অবাক, ‘অবাক করার মতো বিষয়। দলটাকে তিনি খুব ভালোভাবে সামলাচ্ছিলেন। তিনিই ভালো বলতে পারবেন, কেন যাচ্ছেন। বিশ্বাসই করতে পারছি না! হঠাৎ করে সিদ্ধান্তটা নিয়েছেন হয়তো। এ নিয়ে সেভাবে আলোচনা হয়নি আমাদের মধ্যে। আমার কাছে মনে হয়, দলের সঙ্গে অনেক দিন ছিলেন, ভালোই ছিলেন।’ঘরোয়া ক্রিকেটে দুর্দান্ত খেলেও যাঁরা হাথুরুসিংহের বিবেচনায় আসেননি, তাঁদের মধ্যে শাহরিয়ার নাফীস একজন। কোচের আকস্মিক পদত্যাগকে স্বাভাবিকভাবেই দেখছেন ৩২ বছর বয়সী ওপেনার, ‘চণ্ডিকা খুব ভালো কাজ করছিলেন, তাঁর সাফল্যের হারও ভালো ছিল। তিনি যদি কাজ করতে না চান বা তাঁর যদি চুক্তি-সংক্রান্ত কোনো জটিলতা থাকে, তিনি চলে যেতেই পারেন। এমন নয় যে তিনি না থাকলে কেউ দলের প্রধান কোচ হবেন না। নিশ্চয়ই নতুন কেউ দায়িত্ব নেবেন।’সেই ‘নতুন কেউ’ কে হবেন, এখন সেটির অপেক্ষা।
