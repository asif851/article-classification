
ক্যারিয়ারটা অতৃপ্তি নিয়ে শেষ হয়েছে সৌরভ গাঙ্গুলি, রাহুল দ্রাবিড়দের। ক্যারিয়ারে কখনো বিশ্বকাপ জেতা হয়নি তাঁদের। শচীন টেন্ডুলকার অবশ্য সে বিশ্বজয়ী হওয়ার স্বাদ পেয়েছেন। ২০১১ সালে বিশ্বকাপ জয়ের তৃপ্তিটা নিয়েই ক্যারিয়ার শেষ করেছেন। তবে টেন্ডুলকারের ধারণা, গাঙ্গুলি-দ্রাবিড়রাও হয়তো বিশ্বকাপ জিততে পারতেন। যদি টি-টোয়েন্টি ক্রিকেটের জন্ম ২০০৩ সালের আগে হলেই হতো!
দক্ষিণ আফ্রিকার জোহানেসবার্গের ফাইনালে অবিশ্বাস্য এক ইনিংস খেলেছিলেন রিকি পন্টিং। তাঁর ১৪০ রানের ইনিংসে ৩৫৯ রানের পাহাড় গড়েছিল অস্ট্রেলিয়া। ফাইনালটা তখনই শেষ হয়ে গিয়েছিল। অস্ট্রেলিয়ার ইনিংসের পরই ভারত যেন জয়ের আশা ছেড়ে দিয়েছিল। কোনোমতে ২৩৪ রান তুলে ম্যাচটা হেরেছিল ১২৫ রানে। টেন্ডুলকারের এখনো ভুলতে পারেন না সে ফাইনালের কথা। তবে তার ধারণা, এখন যদি ফাইনালটা হতো, খেলোয়াড়দের মানসিকতা হতো অন্য রকমের। ৩৬০ রানের লক্ষ্যটাকেও খুব সম্ভব ভেবেই তাড়া করতে নামত দল। দলের খেলোয়াড়রাও অহেতুক অতি উত্তেজনায় ভুগত না। সেদিন ড্রেসিংরুমে ভারতের খেলোয়াড়েরা যেটিতে ভুগছিলেন।টেন্ডুলকার বলেছেন, ‘আমরা খুব উত্তেজিত ছিলাম । ম্যাচের প্রথম বল করার মুহূর্ত থেকেই আমরা জানতাম এটা কত বড় ঘটনা। যদি ওই একই খেলোয়াড়রাই আজ সে ম্যাচ খেলত, তবে সে ম্যাচ আমরা অন্যভাবে খেলতাম।’  ‘অন্যভাবে’ বলতে ম্যাচ জেতার জন্য খেলা। ২০০৩ সালে ৩৬০ রানের লক্ষ্য যে তাড়া করার কথা ভাবত না কোনো দল। তাড়া করার বিশ্ব রেকর্ডই ছিল ৩৩০ রানের। কিন্তু টেন্ডুলকারের ধারণা, টি-টোয়েন্টি খেলার অভ্যাস থাকলেই সেদিন ম্যাচ জেতার কথা ভাবতে পারত ভারত, ‘টি-টোয়েন্টি ক্রিকেট আবির্ভাবের পর খেলোয়াড়দের মানসিকতায় পরিবর্তন এসেছে। তাই রান তাড়ার সময় আমরা ভিন্ন উপায়ে এগোতাম। ওই সময়ে ৩৫৯ রানকে দৈত্যসম কাজ মনে হতো। এখনো সেটা কঠিন, তবে ২০০৩ সালের চেয়ে অনেক সহজ হতো।’ এর পেছনে নিয়মকানুনের শিথিলতারও ভূমিকা দেখেন টেন্ডুলকার। তবে শেষ পর্যন্ত টি-টোয়েন্টি যে ক্রিকেটারদের অনেক বেশি আক্রমণাত্মক করে তুলেছে, সেটিও মনে করিয়ে দিলেন তিনি, ‘ইদানীং তো প্রায়ই ৩২৫-৩৪০ উঠে যাচ্ছে। আর এটা হচ্ছে এ সংস্করণে অনেক বদল এসেছে, নিয়মে কিছু পরিবর্তন হয়েছে। কন্ডিশনও পাল্টেছে কিছুটা। তবে সবচেয়ে বড় কথা টি-টোয়েন্টি চালু হয়েছে।’ সূত্র: পিটিআই।
