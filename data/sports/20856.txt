
৩০ বছর কেটে গেছে, কিন্তু ‘হ্যান্ড অব গডে’র স্মৃতি এখনো কেউ ভুলতে পারেনি। ১৯৮৬ বিশ্বকাপে ইংল্যান্ড কোয়ার্টার ফাইনালে হারানোর পথে ডিয়েগো ম্যারাডোনার হাত দিয়ে করা সে গোল ইতিহাসেই জায়গা করে নিয়েছে। তবে রোচিও ওলিভা জানিয়ে দিলেন, তিনিও কম যান না। ‘হ্যান্ড অব গডেস’ তাঁরও আছে, হাত দিয়ে গোল করেছেন ম্যারাডোনার বান্ধবী!
আর্জেন্টাইন কিংবদন্তির নতুন বান্ধবীর সঙ্গে সবার পরিচয় করিয়ে দিয়েছে পাপারাজ্জিরা। দুজনের ঘনিষ্ঠ বেশ কিছু ছবি ফাঁস করে দিয়েছে সংবাদমাধ্যম। সামাজিক যোগাযোগমাধ্যমে নিয়মিত ছবি প্রকাশ করে দুজনই জানিয়ে দিয়েছেন সম্পর্কের রসায়নটা জমেছে ভালোই। তবে ২৬ বছরের এই তরুণী যে ফুটবল খেলেন, সেটা জানা গেল পরশু। বুয়েনস এইরেসের ক্লাব এক্সকারশনিস্তাসের জার্সিতে পেশাদার ফুটবলে নাম লিখিয়েছেন তিনি। রোববার ক্যামিওনেরোসের বিপক্ষে নিজের প্রথম গোলটাও পেয়ে গেছেন। তবে সে গোলটা করেছেন হাত দিয়ে। বলটা কোনোভাবেই জালে পাঠানো সম্ভব না দেখে হাত দিয়ে ঠেলে দিয়েছেন জালে! তাঁর দলও ম্যাচ জিতেছে ৩-০ ব্যবধানে।প্রতিপক্ষ অবশ্য হারের ব্যবধান নয়, এ গোলেই খেপেছে বেশি। প্রতিপক্ষ কোচ ফেডেরিকো মালদোনাদো, ‘এটা পরিষ্কার হ্যান্ডবল, আমরা সবাই এটা দেখেছি।’ তবে ওলিভা নিজের প্রেমিকের মতোই পাত্তাই দিলেন না এসব সমালোচনাকে, ‘বলটা শুরুতে জালেই যাচ্ছিল না, কিন্তু একসময় ঠিকই ঢুকে গেল।’কীভাবে গেল? তা অবশ্য খোলাসা তিনি করেননি। গোলডটকম।
