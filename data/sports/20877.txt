
লিসবন বিমানবন্দরে যে বিমানটিতে করে রোনালদোরা নামলেন তার নাম ইউসেবিও। ব্যাপারটা কাকতালীয় নয়। প্রয়াত ফুটবল কিংবদন্তিকে সম্মান জানাতেই তাঁর নামাঙ্কিত বিমানটি পর্তুগাল দল বেছে নিয়েছিল দেশে ফেরার জন্য। বেঁচে থাকতে কিংবদন্তিকে গৌরবের কিছু উপহার দেওয়া যায়নি। তাঁর মৃত্যুর দুই বছর এল ইউরো জয়ে গৌরব—এই সম্মান তিনি তাঁর জন্যই। তবে একটা জায়গায় ইউসেবিওর চেয়ে এগিয়ে থাকবেন পর্তুগালের ইউরো-জয়ী ফুটবলাররা। দেশটির সর্বকালের সেরা ফুটবলার যে সম্মান পাননি, ইউরো জয়ের পর সেটিই পেতে যাচ্ছেন তাঁরা।
পর্তুগালের প্রেসিডেন্ট মার্সেলো রেবেলো ডি সুজা দারুণ খুশি জাতীয় দলের এই সাফল্যে। তিনি জানিয়েছেন, জাতীয় দলের খেলোয়াড়দের তিনি সর্বোচ্চ বেসামরিক পুরস্কার দিয়ে সম্মানিত করবেন-অর্ডার অব মেরিট অব কমান্ডারস। এই সম্মান এর আগে কখনোই পর্তুগালের কোনো ক্রীড়াবিদ পাননি।শুধু সরকারি সম্মাননা? সাধারণ মানুষের ভালোবাসার চেয়ে বড় পুরস্কার আর কী হতে পারে?বিমান থেকে বেরিয়েই সবার চোখ ছানাবড়া! এত্ত মানুষ। প্রায় পাঁচ হাজার মানুষ লিসবন বিমান বন্দরের আশপাশে অবস্থান নিয়েছিল। সবার মুখ ঝলমল করছিল আরাধ্য কিছু পাওয়ার আনন্দে। রোনালদো কিংবা পেপে, নানিরা বুঝতে পারলেন দেশের মানুষ তাদের কতটা ভালোবাসে! ইউরো জয় তাদের কতটা উদ্বেলিত করেছে।বিমানবন্দর থেকে রোনালদোরা চড়লেন ছাদখোলা বাসে। সেটায় করে পুরো লিসবন শহরে চক্কর। যেখানেই গেছেন দর্শকেরা অভিবাদন জানিয়েছেন, নিজেদের সন্তুষ্টি প্রকাশ করেছেন। ফ্রান্সের বিপক্ষে জিতে ইউরো জয় তো আর যেনতেন ব্যাপার নয়। যেখানে নিজেদের ফুটবল ইতিহাসেই প্রথমবারের মতো বড় প্রতিযোগিতা জিতল। রোববার রাত থেকেই পর্তুগালবাসী নিজেদের ইতিহাসের সবচেয়ে আনন্দময় অভিজ্ঞতার সাক্ষী। সূত্র: রয়টার্স।
