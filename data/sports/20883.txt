
ব্যালন ডি’অর জিতেছেন কয়েক দিন আগে। নতুন রূপে শুরু হওয়া ফিফার বর্ষসেরা খেলোয়াড়ও ক্রিস্টিয়ানো রোনালদোই হতে যাচ্ছেন—এ গুঞ্জন শোনা যাচ্ছিল তারপর থেকেই। আর পরশু তো স্প্যানিশ দৈনিক মার্কা বিশ্বস্ত সূত্রের বরাত দিয়ে খবরই দিয়ে দেয়, রোনালদোর হাতেই উঠছে ফিফার ‘দ্য বেস্ট’ ট্রফি। গুঞ্জন আর মার্কার বিশ্বস্ত সূত্রের খবর দুটোই সত্যি হলো। রিয়াল মাদ্রিদের পর্তুগিজ উইঙ্গারই হলেন ‘দ্য বেস্ট ফিফা ফুটবল অ্যাওয়ার্ডস’-এ বর্ষসেরা পুরুষ খেলোয়াড়। জুরিখে কাল রোনালদোর হাতে ট্রফি তুলে দেন ফিফা সভাপতি জিয়ান্নি ইনফান্তিনো। গত বছর রিয়ালের হয়ে চ্যাম্পিয়নস লিগ ও পর্তুগালের হয়ে ইউরো জেতেন রোনালদো। বর্ষসেরা নারী খেলোয়াড় হয়েছেন যুক্তরাষ্ট্রের ক্লাব হিউস্টন ড্যাশের মিডফিল্ডার কার্লি লয়েড। রূপকথার গল্প লিখে গত মৌসুমে লেস্টারকে ইংলিশ প্রিমিয়ার লিগ জেতানো ক্লদিও রানিয়েরি হয়েছেন সেরা পুরুষ কোচ। পুরস্কারের ট্রফিটাও নিয়েছেন সর্বকালের অন্যতম সেরা ফুটবলার ডিয়েগো ম্যারাডোনার হাত থেকে। জার্মানির সিলভিয়া নাইড পেয়েছেন বর্ষসেরা নারী কোচের পুরস্কার। বর্ষসেরা গোলের জন্য পুসকাস পুরস্কার পেয়েছেন মালয়েশিয়ান ক্লাব পেনাংয়ের ফরোয়ার্ড ফাইজ সুবরি।বিশ্বজুড়ে ফুটবলীয় চেতনা ছড়িয়ে দেওয়ার জন্য কলম্বিয়ার ক্লাব অ্যাটলেটিকো ন্যাসিওনাল পেয়েছে ফিফা ফেয়ার প্লে পুরস্কার। ফিফপ্রো বর্ষসেরা একাদশে জায়গা পেয়েছেন ম্যানুয়েল নয়্যার, দানি আলভেজ, জেরার্ড পিকে, সার্জিও রামোস, মার্সেলো, লুকা মডরিচ, টনি ক্রুস, আন্দ্রেস ইনিয়েস্তা, লিওনেল মেসি, লুইস সুয়ারেজ, ক্রিস্টিয়ানো রোনালদো। অসাধারণ ক্যারিয়ারের জন্য ফিফার বিশেষ পুরস্কার পেয়েছেন ব্রাজিলের ফুটসাল কিংবদন্তি ফ্যালকাও। ফিফাডটকম।
