
বাংলাদেশ সফরে অস্ট্রেলিয়ার কোচিং-বহরে যোগ দিয়েছেন ব্র্যাড হাডিন। কাজ করবেন স্টিভ স্মিথদের ফিল্ডিং কোচ হিসেবে। ফিল্ডিং কোচের দায়িত্বটা এত দিন ছিল সাবেক ব্যাটসম্যান গ্রেগ ব্লিউয়েটের কাঁধে। তিনি চাকরিটা ছেড়ে দিয়ে দক্ষিণ অস্ট্রেলিয়া দলে যোগ দেওয়ায় শূন্য পদে বসছেন সাবেক উইকেটকিপার-ব্যাটসম্যান।
মোটামুটি দীর্ঘ চুক্তিই হচ্ছে হাডিনের সঙ্গে। ২০১৯ সাল পর্যন্ত স্মিথদের সঙ্গে থাকবেন তিনি। ৬৬ টেস্ট আর ১২৬ ওয়ানডে খেলা সাবেক এই ক্রিকেটারের কোচিং অভিজ্ঞতা মন্দ নয়। অস্ট্রেলীয় দলের এই দায়িত্ব নেওয়ার আগে তিনি কাজ করেছেন নিউসাউথ ওয়েলস; অস্ট্রেলিয়া অনূর্ধ্ব-১৭ ও অনূর্ধ্ব-১৯ দলে কোচিংয়ের অভিজ্ঞতা রয়েছে হাডিনের। ২০১৫ সালে অবসর নেওয়ার পর অস্ট্রেলিয়া ‘এ’ দলের সহকারী কোচের দায়িত্বও পেয়েছিলেন তিনি।
অস্ট্রেলিয়া দলের ফিল্ডিং কোচ হতে পেরে দারুণ উচ্ছ্বসিত হাডিন, ‘তরুণ খেলোয়াড়দের সঙ্গে কাজ করার সুযোগ পেয়ে আমি রোমাঞ্চিত।’
রিকি পন্টিং, অ্যান্ড্রু সাইমন্ডসদের সময়ে ফিল্ডিংয়ের মানকে অন্য মাত্রায় পৌঁছে দিয়েছিল অস্ট্রেলিয়া দল। স্মিথদের সে দিনগুলো মনে করিয়ে দিতে চান হাডিন, ‘আমি রিকি পন্টিং ও অ্যান্ড্রু সাইমন্ডসদের যুগে বেড়ে উঠেছি। সে সময় বিশ্বমানের ফিল্ডিং দিয়ে নিজেদের আলাদা করে পরিচয় করিয়ে দিয়েছিল অস্ট্রেলিয়া। আমি চাই, এ দলটাও সেই মান ধরে রাখুক। ছেলেদের সামর্থ্যের ওপর আমার পুরোপুরি আস্থা রয়েছে।’ সূত্র: ক্রিকেট অস্ট্রেলিয়া
