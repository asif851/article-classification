
মিরপুরে জাতীয় সাঁতার দেখতে আসা সবার নজর তখন পানিতে। হঠাৎ সাঁতারুদের মাথার ওপর দিয়ে বনবন করে কয়েক চক্কর দিল একটি ড্রোন। গ্যালারিতে বসে দূরনিয়ন্ত্রণ যন্ত্র দিয়ে যেটি নিয়ন্ত্রণ করছিলেন জাতীয় সাঁতার কোচ পার্ক তে গুন। এর আগে এই কোচ অনেক আধুনিক সরঞ্জাম এনেছেন সাঁতারুদের জন্য। শিলা-সাগরদের অনুশীলন রেকর্ড করার জন্য তিনিই কোরিয়া থেকে নিয়ে এসেছেন এই ড্রোন ক্যামেরা। শূন্যে ওড়া ড্রোন বিভিন্ন কোণ থেকে জাতীয় সাঁতারের বেশ কয়েকটি ইভেন্টের ভিডিও করেছে। এই ভিডিওগুলো পরে ল্যাপটপে নিয়ে সাঁতারুদের সামনে বিশ্লেষণ করবেন। শুধু সাঁতারুদেরই নন, গ্যালারিতে উপস্থিত দর্শকদেরও ভিডিও করেছেন পার্ক।
