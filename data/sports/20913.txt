
• হ্যামিল্টনে প্রথম ওয়ানডেতে ইংল্যান্ডকে ৩ উইকেট হারিয়েছে নিউজিল্যান্ড • এটি ছিল বেন স্টোকসের ফেরার ম্যাচ • রস টেলর সেঞ্চুরি করলেও নিউজিল্যান্ডের জয়ের নায়ক মিচেল স্যান্টনার
ইংল্যান্ডের সংগ্রহটা মন্দ ছিল না। প্রথমে ব্যাটিং করে স্কোরবোর্ডে ২৮৪ রানটা স্বস্তি দিতেই পারে। কিন্তু নিউজিল্যান্ডের রস টেলর আর মিচেল স্যান্টনারের ব্যাটে সেই স্বস্তি মিলিয়ে গেল হাওয়াতেই। হ্যামিল্টনে বেন স্টোকসের ফেরার এই ম্যাচে কিউইরা জিতেছে ৩ উইকেটে।
২৮৫ রানের লক্ষ্যে ব্যাট করতে নেমে শুরুতেই নিউজিল্যান্ডের জন্য ধাক্কা হয়ে আসে কলিন মানরোর উইকেটটি। দলীয় ৬ রানে মানরো ফেরার পর দ্বিতীয় উইকেট পড়ে ২৭ রানের মাথায়—আউট হন অধিনায়ক কেন উইলিয়ামসন। কিন্তু সেই ২৭ রানেই মার্টিন গাপটিল ফিরলে বড় বিপর্যয়েই পড়ে নিউজিল্যান্ড। খাদের কীনারায় পড়া দলকে টেনে তোলার চেষ্টা করেন রস টেলর ও টম ল্যাথাম। ১৭৮ রানের জুটি গড়ে বিপর্যয় তো কাটানই, জয়ের বিশ্বাসটাও এনে দেন দলকে। টেলর ১১৬ বলে করেন ১১৩। ১৬২ মিনিটের এই ইনিংসে ছিল ১২টি চারের মার। ল্যাথামের ৭৯ ৮৪ বলে, ৬টি চারে। দলীয় ২০৫ রানে বেন স্টোকসের বলে জো রুটের হাতে ধরা পড়েন ল্যাথাম।ল্যাথাম ফেরার সঙ্গে সঙ্গে ছোট খাট একটা মড়কই লাগে নিউজিল্যান্ড ইনিংসে। প্রায় সঙ্গে সঙ্গেই (২০৬ রানের মাথায়) আউট হন হেনরি নিকোলস। ২১৫ রানে স্টোকসের বলেই আউট হন কলিন ডি গ্র্যান্ডহোম। জয়ে স্বপ্ন দেখতে থাকা নিউজিল্যান্ড তখন হঠাৎই পথ হারানো পথিক। কিন্তু শেষ দিকে নামা মিচেল স্যান্টনারের ২৭ বলে ৪৫ রানের ইনিংসে ইংল্যান্ডের কাছ থেকে জয়টা রীতিমতো ছিনিয়ে নেয় নিউজিল্যান্ড। টিম সাউদির সঙ্গে ৪৩ রানের জুটি গড়েন স্যান্টনার।এর আগে টসে হেরে ব্যাটিংয়ে নেমে জেসন রয়, জো রুটের ব্যাটে স্কোরবোর্ডে ২৮৪ রান তোলে ইংল্যান্ড। বেয়ারস্টো ৬৫ বলে করেন ৭৯। তাঁর ইনিংসে ছিল ৫টি করে চার ও ছয়। রুটের ব্যাট থেকে আসে ৭৫ বলে ৭১। ওপেনার রয় ৬৬ বলে ৪৯ রান করেন। স্টোকসের ফেরাটা ভালো হয়নি। ব্যাট হাতে ২২ বলে ১২ রানের বেশি করতে পারেননি তিনি। তবে নিউজিল্যান্ডের ইনিংসে বল হাতে কিছুটা পুষিয়ে দেওয়ার চেষ্টা করেছেন ৪৩ রানে ২ উইকেট নিয়ে।নিউজিল্যান্ডের পক্ষে ২টি করে উইকেট পেয়েছেন স্যান্টনার, ইশ সোধি ও ট্রেন্ট বোল্ট। একটি উইকেট নিয়েছেন কলিন মানরো।
