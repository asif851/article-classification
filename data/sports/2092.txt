
লিওনেল মেসিকে ছাড়া আর্জেন্টিনা ভুগতে পারে, এটা অনুমিতই ছিল। কিন্তু তাই বলে এতটা! ফিফা র‍্যাঙ্কিংয়ের শীর্ষ দলটা যে জিততেই ভুলে গেল অধিনায়ককে হারানোর পর! বিশ্বকাপ বাছাইপর্বে আগের দুটি ম্যাচ তবু ড্র করেছিল আর্জেন্টিনা, বাংলাদেশ সময় আজ সকালে প্যারাগুয়ের বিপক্ষে ম্যাচটা তো ১-০ গোলে হেরেই গেল এদগার্দো বাউজার দল।
গত মাসে বার্সেলোনার হয়ে লা লিগায় খেলার সময় চোট পেয়ে মেসি সপ্তাহ তিনেকের জন্য ছিটকে যাওয়ার পর আর্জেন্টিনার কোচ বাউজার প্রতিক্রিয়াতেই বোঝা যাচ্ছিল, বড় ক্ষতির আশঙ্কা করছেন তিনি। হলোও সেটাই। বিশ্বসেরা খেলোয়াড়কে হারানোর খেসারত আর্জেন্টিনাকে দিতে হলো ভীষণভাবে। অবশ্য নিজেদের একটু দুর্ভাগাও ভাবতে পারে বিশ্বকাপের রানার্সআপরা। ২৪ মিনিটে আঙ্গেল ডি মারিয়ার শট ফিরেছে পোস্টে লেগে, ৪৭ মিনিটে সার্জিও আগুয়েরোর পেনাল্টি ঠেকিয়ে দিয়েছেন প্যারাগুয়ের গোলরক্ষক হুসতো ভিয়ার, ৫৪ মিনিটে আর্জেন্টিনার আরও একটা গোল বাতিল হয়েছে অফসাইডের কারণে।প্যারাগুয়ে অবশ্য এগিয়ে গিয়েছিল এর অনেক আগেই। ম্যাচের ১৮ মিনিটে উইঙ্গার দেরলিস গঞ্জালেসের শট ঠেকাতে পারেননি আর্জেন্টিনার গোলরক্ষক সার্জিও রোমেরো। ওই গোলটাই শেষ পর্যন্ত শোধ করতে পারল না আর্জেন্টিনা। বিশ্বকাপ বাছাইপর্বের কোনো ম্যাচে এই প্রথম আর্জেন্টিনার মাঠে গিয়ে আর্জেন্টিনাকে হারাল প্যারাগুয়ে।এই হারের পর প্রশ্ন উঠতেই পারে, আর্জেন্টিনা কি তবে পুরোপুরি মেসিনির্ভর দল হয়ে গেল? বিশ্বকাপ বাছাইপর্বে এখন পর্যন্ত ১০টি ম্যাচ খেলেছে আর্জেন্টিনা, মেসিকে পেয়েছে মাত্র ৩টি ম্যাচে। ওই তিনটি ম্যাচেই জিতেছে তারা। অধিনায়ককে ছাড়া খেলেছে বাকি ৭ ম্যাচ। সেখানে মাত্র একটি জয়!হারটা বড় ধাক্কা হয়েই এসেছে আর্জেন্টিনার জন্য। ১৬ পয়েন্ট নিয়ে আর্জেন্টিনা এখন দক্ষিণ আমেরিকা অঞ্চলের পঞ্চম স্থানে। লাতিন অঞ্চল থেকে সরাসরি বিশ্বকাপ খেলতে থাকতে হবে সেরা চারের মধ্যে। বাকি ৮ ম্যাচে কি ঘুরে দাঁড়াতে পারবে এদগার্দো বাউজার দল? এএফপি।
