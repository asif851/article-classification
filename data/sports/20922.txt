
‘জয়ী দল সব সময়ই খুশি থাকে।’ খুব সহজ ভাষায় আয়ারল্যান্ডের বিপক্ষে নিজের তৃপ্তির কথা জানিয়ে দিয়েছেন মাশরাফি বিন মুর্তজা। ৮ উইকেট ও ১৩৭ বল হাতে রেখে ১৮১ রান পেরোনোর পর তৃপ্তিতে ভোগারই কথা বাংলাদেশ অধিনায়কের। মাশরাফি বরং তৃপ্তির ঢেকুর তুলছেন সৌম্য ও মোস্তাফিজকে নিয়ে।
বুধবার নিউজিল্যান্ডের বিপক্ষে হারের পর সম্ভাব্য সেরা উপায়েই ঘুরে দাঁড়িয়েছে বাংলাদেশ। আয়ারল্যান্ডকে ১৮১ রানে অলআউট করেছেন বোলাররা। আর সে রান তাড়া করে মাত্র ২৮তম ওভারেই ম্যাচ শেষ করে দিয়েছেন টপ অর্ডারের ব্যাটসম্যানরা। এমন দাপুটে পারফরম্যান্সে তৃপ্ত মাশরাফি, ‘জয়ী দল সব সময়ই খুশি থাকে। ছেলেরা যেভাবে খেলেছে, সেটাই বেশি তৃপ্তি দিয়েছে। আমরা দ্রুত উইকেট পেয়েছি। সেটা গুরুত্বপূর্ণ ছিল। আমাদের ওপেনাররা আরও একবার ভালো করেছে। ভালো দিক হলো ওরা সে শুরুটা কাজে লাগিয়েছে। উইকেট ছুড়ে দিয়ে আসেনি। সৌম্য দারুণ খেলেছে, তামিমও।’তবে দলের ভিত্তিটা কিন্তু গড়ে দিয়েছেন মোস্তাফিজ। ২৩ রানে ৪ উইকেট নিয়ে আয়ারল্যান্ডের ব্যাটিংকে শুরু থেকেই দমিয়ে দিয়েছেন এই বাঁহাতি পেসার। মোস্তাফিজের কাছ থেকে অবশ্য আরও অনেক দিন এমন পারফরম্যান্স দেখতে চান মাশরাফি, ‘সৌম্য ও মোস্তাফিজের ফর্মে আমি খুব খুশি। মোস্তাফিজ দারুণ করেছে। শুধু আজ নয়, গত দুই-আড়াই বছর ধরেই দলের জন্য দারুণ করছে সে। আশা করি, সে এটা চালিয়ে যাবে। ওর সামনে এখনো অনেক কিছু অপেক্ষা করছে। আমাদের সবারই আশা, সে এভাবেই খেলে যাবে।’
