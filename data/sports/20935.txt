
বোলিং অ্যাকশন শোধরানোর পর পরীক্ষা দিয়েছেন। সবুজ সংকেতও পেয়েছেন। যদিও খেলা হয়নি গত বিশ্বকাপে। অবশেষে পাকিস্তান দলে ফিরছেন সাঈদ আজমল। বাংলাদেশ সফরের জন্য দল ঘোষণা করেছে পিসিবি। তিন ধরনের স্কোয়াডেই রাখা হয়েছে এই স্পিনারকে।সর্বশেষ গত আগস্টে খেলা আজমল ফিরলেও বাদ পড়েছেন উমর আকমল। ওয়ানডে ও টেস্ট দলে নেই ওপেনার আহমেদ শেহজাদ। ওয়ানডে দলে ফিরেছেন অলরাউন্ডার ফাওয়াদ আলম। ওয়ানডে দলে রাখা হয়নি ইউনিস খানকেও। পিসিবি অবশ্য বলছে ‘বিশ্রাম’ দেওয়া হয়েছে তাঁকে। টেস্ট দলে ঠিকই আছেন। চোটের কারণে দলে নেই ফাস্ট বোলার​ মোহাম্মদ ইরফান। চোট সারিয়েই দলে ফিরেছেন জুনাইদ খান। জুনাইদের মতো চোটের কারণে বিশ্বকাপে খেলতে না–পারা মোহাম্মদ হাফিজও ফিরেছেন।বিশ্বকাপে তিন ম্যাচ খেলে ৪, ১ ও ০ করে বাদ পড়া ওপেনার নাসির জামশেদ বাংলাদেশ সফরের আশা নিজে থেকেই হয়তো করেননি। তাঁর বদলে নেওয়া হয়েছে আসাদ শফিককে। তিন ধরনের ক্রিকেটে তিনজন ভিন্ন ভিন্ন অধিনায়কের নেতৃত্বে এই সফরে খেলবে পাকিস্তান। ১৩ এপ্রিল বাংলাদেশে আসছে পাকিস্তান।
টেস্ট দল: বাবর আজম, মোহাম্মদ হাফিজ, সামি আসলাম, মিসবাহ–উল হক (অধি.), আসাদ শফিক, আজহার আলী, ইউনিস খান, হারিস সোহেল, সাঈদ আজমল, ইয়াসির শাহ, জুলফিকার বাবর, সরফরাজ আহমেদ, ওয়াহাব রিয়াজ, জুনাইদ খান, সোহেল খান, রাহাত আলী।ওয়ানডে দল: সরফরাজ আহমেদ, মোহাম্মদ হাফিজ, আসাদ শফিক, ফাওয়াদ আলম, আজহার আলী (অ​ধি.), মোহাম্মদ রিজওয়ান, হারিস সোহেল, শোয়েব মাকসুদ, সামি আসলাম, সাঈদ আজমল, ইয়াসির শাহ, ওয়াহাব রিয়াজ, রাহাত আলী, এহসান আদিল, সোহেল খান।টি–টোয়েন্টি দল: আহমেদ শেহজাদ, সরফরাজ আহমেদ, মোহাম্মদ হাফিজ, মুখতার আহমেদ, শোয়েব মাকসুদ, হারিস সোহেল, মোহাম্মদ রিজওয়ান, সাঈদ আজমল, শহীদ আফ্রিদি (​অধি.), সোহেল তানভির, সাদ নাসিম, ওয়াহাব রিয়াজ, সোহেল খান, উমর গুল, জুনাইদ খান।
