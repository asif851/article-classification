
ফিজিও ডিন কনওয়ের পরামর্শে দ্বিতীয় ওয়ানডেতে বিশ্রাম দেওয়া হয়েছিল মোস্তাফিজুর রহমানকে। স্যাক্সটন ওভালের দ্বিতীয় ওয়ানডেতে তাই দলে ছিলেন না বাঁহাতি এই পেসার। তবে আজ আবার দলে ফিরছেন মোস্তাফিজ। খেলবেন নিউজিল্যান্ডের বিপক্ষে শেষ ওয়ানডেতে। নিজেকে খেলার মতো ফিট বলে জানিয়েছেন মোস্তাফিজ, ‌‘আমি পুরোপুরি ফিট আছি। এখন ফিজিও বললেই খেলতে নামব।’আগের ম্যাচে মোস্তাফিজের পরিবর্তে দলে নেওয়া হয়েছিল পেসার শুভাশীষ রায়কে। অভিষেক ম্যাচে একেবারে খারাপ বোলিং করেননি শুভাশীষ। নতুন বলে মাশরাফি বিন মুর্তজার সঙ্গী হয়েছেন। ১০ ওভারে এক মেডেনসহ ৪৫ রানে নিয়েছেন স্যান্টনারের উইকেটটি। এর আগে নিজের বলে উইলিয়ামসনের দেওয়া ফিরতি ক্যাচটি নিতে পারলে অভিষেকটা আরও রঙিন হতো শুভাশীষের। তৃতীয় ওয়ানডের দলে এই একটিই পরিবর্তন হচ্ছে বলে জানা গেছে দল সূত্রে।
