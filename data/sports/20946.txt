
বিখ্যাত বাবার পুত্র হওয়ার ঝক্কি অনেক। অনেক সময়ই বাবার সম্মান রক্ষার চাপটা চিড়েচ্যাপ্টা করে দেয় তাকে। কিন্তু যার বাবার নাম ‘দ্য ওয়াল’, সে তো চাপ সয়ে নিতে জানে। সামিত দ্রাবিড়ের তাই কোনো সমস্যা হচ্ছে না। স্কুল ক্রিকেটে রান-উৎসবে নেমেছে রাহুল দ্রাবিড়ের ছেলে। 
কর্ণাটকের অনূর্ধ্ব-১৪ প্রতিযোগিতায় মালিয়া অদিতি স্কুলের হয়ে খেলছে সামিত। বিবেকানন্দ স্কুলের বিপক্ষে রানের পাহাড় গড়েছে অদিতি স্কুল। নির্ধারিত ৫০ ওভারে ৫ উইকেটে ৫০০ রান তুলেছে প্রথম ব্যাট করতে নামা দলটি। এর মাঝে দ্রাবিড়-পুত্রের অবদান ১৫০ রান। এত রান করেও অবশ্য সর্বোচ্চ স্কোরার হতে পারেনি সে। সঙ্গী আরিয়ান যোশি যে তুলেছে ১৫৪ রান। নামটা শুনে মনে প্রশ্ন জাগলে বলে ফেলা যাক, সুনীল যোশির পুত্র এই আরিয়ান। দ্রাবিড়-যোশি একই সঙ্গে খেলেছেন ভারতীয় দলে। তাঁদের পুত্ররা এখন জুটে বেঁধেছে স্কুল ক্রিকেটে। এ দুজনের ব্যাটিংয়ের পর বোলাররাও দায়িত্ব সেরেছে ভালোভাবে, প্রতিপক্ষকে ৮৮ রানে অলআউট করে দিয়েছে তারা। ব্যাটিংয়ের কারণে এই প্রথম শিরোনাম হচ্ছে না সামিত দ্রাবিড়। দুই বছর আগেই বেঙ্গালুরু ইউনাইটেড ক্রিকেট ক্লাবের হয়ে ১২ চারে ১২৫ রান করেছিল সামিত। সে বছরই অনূর্ধ্ব-১২ গোপালান ক্রিকেট চ্যালেঞ্জের সেরা ব্যাটসম্যান হয়েছিল সামিত। অদিতি স্কুলের হয়ে ৭৭ *, ৯৩ ও ৭৭ রানের তিনটি ইনিংস ছিল তার।
