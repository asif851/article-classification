
বার্সেলোনা থেকে প্যারিস সেন্ট জার্মেইয়ে (পিএসজি) যাচ্ছেন নেইমার। এ গুঞ্জনে এমনিতেই দুশ্চিন্তায় পড়েছে কাতালান ক্লাব। এর মধ্যে আবার এমন ঘটনা! বৃহস্পতিবার দলের অনুশীলনে সতীর্থের সঙ্গে হাতাহাতি করেছেন। রেগেমেগে অনুশীলন ছেড়ে বেরিয়েও গেছেন নেইমার!
গুঞ্জন-নাটকের মধ্যেও ভালোই চলছিল সব। মাঠে দুর্দান্ত পারফরম্যান্স, অনুশীলনেও পুরোনো সব খুনসুটি। কে বলবে পিএসজির সঙ্গে নেইমারকে জড়িয়ে এত কথা হচ্ছে। কিন্তু ঝামেলা বেধে গেল কাল, রিয়াল মাদ্রিদের বিপক্ষে ম্যাচের আগের অনুশীলনে। ডেইলি মেইলের এক ভিডিওতে দেখা গেছে, অনুশীলনে নিজেদের মধ্যে ম্যাচে নেইমারের সঙ্গে হঠাৎই লেগে যায় নেলসন সেমেদোর। এবারই দলে যোগ দেওয়া পর্তুগিজ রাইটব্যাক নেইমারকে জাপটে ধরেন, হাতাহাতিও শুরু হয়। সেই মুহূর্তে এক বার্সা সতীর্থ সেমেদোকে ঠেলে দূরে সরিয়ে আনেন। কিন্তু নেইমার হঠাৎ আবার তেড়ে যান সেমেদোর দিকে। সার্জিও বুসকেটস তাঁকে জড়িয়ে ধরে সে যাত্রা থামান। রাগান্বিত নেইমার আর অনুশীলনেই থাকেননি। গায়ের বিবটা খুলে মাটিতে ছুড়ে ফেলেন, অনুশীলন ছেড়ে বেরিয়ে যাওয়ার সময় লাথি মারেন বলে।স্প্যানিশ সংবাদমাধ্যমের চোখে, আসলে ‘বার্সেলোনা, না পিএসজি’—দলবদল নিয়ে মাথায় চেপে ধরা এই চাপেই ভেঙে পড়েছেন নেইমার। সেটিরই বহিঃপ্রকাশ ব্রাজিলিয়ান ফরোয়ার্ডের এমন আচরণ।
