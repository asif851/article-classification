
আর মাত্র এক সপ্তাহ পরই জিম্বাবুয়ে সফরের প্রথম টি-টোয়েন্টি ম্যাচটি খেলার কথা পাকিস্তানের। অথচ এই অন্তিম সময়ে এসেই কিনা ধর্মঘটের ডাক দিয়ে বসেছেন জিম্বাবুয়ের ক্রিকেটাররা। বেতন-ভাতা বৃদ্ধি ও বকেয়া পরিশোধের দাবিতে অনুশীলনও করছেন না ব্রেন্ডন টেলর, হ্যামিল্টন মাসাকাদজারা। অনাকাঙ্ক্ষিত এই পরিস্থিতির কথা স্বীকার করেছেন জিম্বাবুয়ে ক্রিকেটের ব্যবস্থাপনা পরিচালক উইলফ্রেড মুকোনদিয়া। তবে পাকিস্তানের সফরটা পূর্বপরিকল্পনা অনুযায়ীই অনুষ্ঠিত হবে বলেও আশ্বাস দিয়েছেন।দেশটির সাপ্তাহিক পত্রিকা ‘জিম্বাবুয়ে ইনডিপেনডেন্ট’-এর একটি প্রতিবেদন থেকে জানা গেছে, এখন পর্যন্ত জুলাই মাসের বেতনটাও হাতে পাননি ক্রিকেটাররা। বকেয়া পরিশোধসহ বর্ধিত বেতনের দাবিও জানিয়েছেন তাঁরা। এই দাবি অনুযায়ী প্রতিটি টেস্টের জন্য ৫০০০, প্রতিটি ওয়ানডের জন্য ৩০০০ ও প্রতিটি টি-টোয়েন্টির জন্য ১৫০০ মার্কিন ডলার দিতে হবে ক্রিকেটারদের। জিম্বাবুয়ে ক্রিকেট এই দাবি মেনে নেবে কি না, তা এখনো নিশ্চিতভাবে জানা যায়নি। তবে ব্যবস্থাপনা পরিচালক মুকোনদিয়া বলেছেন, ‘আলোচনার দরজা খোলা আছে।’দাবি আদায়ের জন্য ইতিমধ্যে একটা ইউনিয়নও গঠন করেছেন জিম্বাবুয়ের ক্রিকেটাররা। আর এতে নেতৃত্ব দিচ্ছেন টেলর, মাসাকাদজা, এলটন চিগুম্বুরা, প্রসপার উতসেয়া, ভুসি সিবান্দার মতো দেশটির তারকা ক্রিকেটাররা।জিম্বাবুয়ের ক্রিকেটারদের বেতন-ভাতা বাড়ানোর আন্দোলনটা চলছে বেশ কয়েক মাস ধরেই। গত এপ্রিলে বাংলাদেশের সফরের আগেও তাঁরা এ ধরনের ধর্মঘটের হুমকি দিয়েছিলেন।২৩ আগস্ট টি-টোয়েন্টি দিয়ে পাকিস্তানের জিম্বাবুয়ের সফর শুরু হবে। এখানে স্বাগতিক দলের বিপক্ষে দুটি টি-টোয়েন্টি, তিনটি ওয়ানডে ও দুইটি টেস্ট খেলবে পাকিস্তান। ক্রিকইনফো।
