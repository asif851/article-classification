
বৃষ্টি ভেজা ড্র। তবে এই নিষ্প্রাণ ম্যাচেও একটা অনন্য কীর্তি যোগ হলো মুস্তাফিজুর রহমানের নামের পাশে। এই টেস্টে ম্যাচ সেরা হয়েছেন এই বাঁ-হাতি পেসার। অভিষেকেই ম্যাচ সেরা হয়েছিলেন ওয়ানডেতেও। ইতিহাসের প্রথম খেলোয়াড় হিসেবে ওয়ানডে ও টেস্ট দুই ধরনের ক্রিকেটে অভিষেকেই ম্যাচ সেরা হওয়ার প্রথম কীর্তি গড়লেন এই তরুণ।অভিষেকের পর থেকেই একের পর কীর্তির পাশে নিজের নাম লেখাচ্ছেন। ‘রেকর্ড গড়া তো আপনার কাছে ডাল-ভাত হয়ে গেছে!’ মন্তব্যটা করতেই হো হো করে হেসে উঠলেন। হাসি সামলে কেবল বললেন, ‘সব আল্লাহর ইচ্ছা।’ড্রেসিং রুমে নাকি বেশ সপ্রতিভ। বাইরে থেকে অবশ্য বোঝার উপায় নেই। তবে ২২ গজে নিজের বাড়ির উঠোনের চেয়েও বেশি সপ্রতিভ। মাঠে এত স্বচ্ছন্দ, মনেই হয় না আন্তর্জাতিক অভিষেক হয়েছে মাত্র চার মাস আগে। সারল্যমাখা চেহারায় একেকটা ফণা তুলে গুঁড়িয়ে দিচ্ছেন প্রতিপক্ষের ব্যাটিং লাইন-আপ। একটার পর একটা কীর্তি গড়ে অল্প সময়ে সব আলো কেড়ে নিয়েছেন নিজের দিকে।অভিষেকে চমক দেখানো খেলোয়াড়ের সংখ্যা নেহাতই কম নয়। টেস্ট এবং ওয়ানডে ক্রিকেটে এখন পর্যন্ত ১০০ জন খেলোয়াড় অভিষেকে ম্যাচ সেরা হয়েছেন। কিন্তু টেস্ট এবং ওয়ানডে অভিষেকেই ম্যাচসেরা হতে পারেননি তাঁরা কেউই। মুস্তাফিজের এই অর্জন তাই অনন্য।দারুণ এ রেকর্ড গড়ে যারপরনাই খুশি। অবশ্য প্রতিক্রিয়া প্রকাশে যথারীতি পরিমিত, ‘ভালো তো লাগেই।’ কথা এমনিতে কমই বলেন। শুরুতে জড়তা থাকলেও এখন বেশ গুছিয়ে বলতে পারেন। সারল্যমাখা মুস্তাফিজই দুর্বোধ্য ধাঁধা হয়ে যান ডাকাবুকো সব ব্যাটসম্যানদের কাছে।শুরুর এই প্রেরণা নিয়ে মুস্তাফিজ এগিয়ে যেতে চান আরও সামনে। সবচেয়ে বড় কথা, এসব রেকর্ড-টেকর্ডে বেশি মাথা ঘামাতে চান না। মুস্তাফিজের ভাবনায় কেবল দেশের জন্য কিছু করা, ‘আমার মূল লক্ষ্য অনেক দিন জাতীয় দলের হয়ে খেলা। দেশের জন্য আরও কিছু করা। দেশের সুনাম বয়ে আনতে ভূমিকা রাখা।’মাত্র কয়েক দিনে জীবনে কত পরিবর্তন! কোটি মানুষের মুখে এখন ধ্বনিত হয় একটি নাম—মুস্তাফিজ! ১৬ কোটি মানুষের ভালোবাসার নাম—মুস্তাফিজ। দলের সাফল্যে যাঁর নাম সবার আগে আসে—মুস্তাফিজ!হঠাৎ করে আলোচনার কেন্দ্রবিন্দুতে এলেও জীবনে কোনো পরিবর্তন অনুভব হয় না মুস্তাফিজের। এখানেও মুস্তাফিজের দর্শনটা আশ্চর্য সরল, ‘জীবনের কোনো পার্থক্য দেখি না। আগে যেরকম ছিলাম, এখনো সেরকমই আছি। এ ছাড়া কীই-বা বলার আছে। আমার জন্য দোয়া করবেন।’তা আর বলতে। তার জন্য দোয়ায় মিলিত হয় ৩২ কোটি হাত!
