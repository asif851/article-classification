
টি-টোয়েন্টি বিশ্বকাপের মূল পর্ব এখনো শুরু হয়নি। তবে ১৯ মার্চ ভারত-পাকিস্তান ম্যাচ নিয়ে এমনই চাপান-উতোর চলেছে যে, সবাই তাকিয়ে ওই ম্যাচের দিকে। আর এসব দেখে একটু বিরক্ত গৌতম গম্ভীর। পাকিস্তানের সঙ্গে ম্যাচ নয়, বরং ভারতের মনযোগ শিরোপার দিকেই রাখা উচিত বলছেন এই ওপেনার।
নিরাপত্তার কারণে ভারতে পাকিস্তান না আসার একটা শঙ্কা জেগেছিল। শেষ পর্যন্ত গতকাল আফ্রিদিরা কলকাতায় পৌঁছেছেন, ১৯ মার্চ ম্যাচের ভেন্যু ইডেন গার্ডেন। স্বাভাবিকভাবেই প্রচারমাধ্যমে দুই চিরপ্রতিদ্বন্দ্বীর ম্যাচ নিয়েই ধুন্ধুমার চলছে। গম্ভীর এই ব্যাপারটা ঠিক মেনে নিতে পারছেন না, ‘এটা সব প্রচারমাধ্যমের টিআরপি বাড়ানোর একটা কৌশল ছাড়া কিছু নয়। সবচেয়ে বড় ব্যাপার হচ্ছে সবাই এখানে শিরোপা জেতার জন্যই এসেছে।’ গম্ভীরের কাছে পাকিস্তানের সঙ্গে ভারতের ম্যাচও অন্য দশটা ম্যাচের মতোই, ‘এটা শুধুই একটা ম্যাচ। মানুষজন এটা নিয়ে হইচই করছে, কিন্তু আপনি যে কোনো ক্রীড়াবিদকে জিজ্ঞাসা করুন। সবাই বলবে এটা এমন কিছু নয়, বরং বিশ্বকাপ নিয়েই কথা হওয়া উচিত।’ভারতের হয়ে বৈশ্বিক সাফল্যের স্বাদ পেয়েছেন গম্ভীর। বর্তমানে ভারতীয় দলের বাইরে আছেন। ২০১৪ সালের পর ভারতের হয়ে আর মাঠে নামা হয়নি। তবে ২০০৭ টি-টোয়েন্টি বিশ্বকাপ ও ২০১১ বিশ্বকাপে মহেন্দ্র সিং ধোনির দলে গম্ভীর ছিলেন।গত কিছুদিনে ‘ছোট’ ক্রিকেটে ভারতের যে ফর্ম, সেটি দেখে ভারতকেই ফেবারিট বলছেন বেশির ভাগ বিশ্লেষক। গম্ভীর অবশ্য ফেবারিট প্রশ্নে বেশ সতর্ক, ‘ভারত যে গ্রুপে আছে পরের পর্বে ওঠা সহজ হবে না। অস্ট্রেলিয়া, নিউজিল্যান্ড ও পাকিস্তানকে নিয়ে আগে থেকে কিছু বলা কঠিন। পরের পর্বে যেতে হলে ভারতকে সেরাটাই দিতে হবে।’টি-টোয়েন্টিতে গত ১১টি ম্যাচের মাত্র একটি হেরেছে ভারত। গম্ভীর সেটি জেনেও মনে করিয়ে দিচ্ছেন, ‘গত কিছুদিনে ভারতের ফর্ম দেখে অবশ্যই রোমাঞ্চিত আমি। তবে টি-টোয়েন্টিতে কাউকে ফেবারিট বলা কঠিন। এখানে যে কেউ যে কাউকেই হারিয়ে দিতে পারে।’ বরং দেশের মাটিতে খেলাকে বড়সড় চাপই বলছেন বাঁহাতি ওপেনার, ‘বিশ্বকাপের মতো আসর নিজেদের মাটিতে খেলাটাই বরং বেশি চাপের। তবে এই দলের অভিজ্ঞতা আছে। এখন মাঠে কী করে সেটাই দেখার বিষয়।’ সূত্র: টাইমস অব ইন্ডিয়া।
