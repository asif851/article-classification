
প্রতিপক্ষ ভারত বলেই খানিকটা দুশ্চিন্তায় ছিলেন কোচ গোলাম রব্বানী ছোটন। ঢাকা ছাড়ার আগে শুধু বলেছিলেন, ‘গ্রুপে ভারতকে নিয়েই যা একটু ভয় আছে আমাদের।’ বাংলাদেশ অনূর্ধ্ব-১৪ দলের মেয়েরা কোচকে বিস্ময়ই উপহার দিয়েছে কাল। তাজিকিস্তানে এএফসি অনূর্ধ্ব-১৪ মহিলা ফুটবলের (মধ্য ও দক্ষিণ) আঞ্চলিক চ্যাম্পিয়নশিপে দুর্দান্ত শুরু করেছে বাংলাদেশ। দুশানবের অ্যাভিয়েটর স্টেডিয়ামে ভারতকে হারিয়েছে ৩-১ গোলে।৩৪ মিনিটে ময়মনসিংহের কলসিন্দুরের মেয়ে তহুরার গোলে এগিয়ে যায় বাংলাদেশ। ৪২ মিনিটে ব্যবধান দ্বিগুণ করে কলসিন্দুরেরই আরেক ফুটবলার মারিয়া। ৪৭ মিনিটে জয় নিশ্চিত গোলটিও তহুরার। ৪৯ মিনিটে ভারতের সুস্মিতার গোল শুধু হারের ব্যবধান কমিয়েছে।গত বছর নেপালে এই টুর্নামেন্টে চ্যাম্পিয়ন হওয়ার পথে গ্রুপ পর্বে ভারতের সঙ্গে ১-১ গোলে ড্র করেছিল বাংলাদেশ। মেয়েদের ফুটবলে ভারতের সঙ্গে যেকোনো পর্যায়ে এটি বাংলাদেশের প্রথম জয়। যে জয়ে সেমিফাইনালের পথেও অনেকটা এগিয়ে গেল বাংলাদেশ। ২৮ এপ্রিল নেপালের বিপক্ষে গ্রুপ পর্বের শেষ ম্যাচটি ড্র করলেই চলবে।ম্যাচ শেষে ফুটবল ফেডারেশনকে পাঠানো ছোট্ট ভিডিও ক্লিপিংসে উচ্ছ্বসিত তহুরা বলছিল, ‘আমরা ভারতের সঙ্গে তিন গোল করেছি। খুবই ভালো লাগছে আমাদের। আপনারা দোয়া করবেন, যেন আরও ভালো খেলতে পারি।’দুই বছর আগে ঢাকায় এএফসি অনূর্ধ্ব-১৬ মহিলা ফুটবলে বাংলাদেশ ১-০ গোলে হারিয়েছিল জর্ডানকে। সংযুক্ত আরব আমিরাতের সঙ্গে জেতে ৬-০ গোলে। মহিলা ফুটবলের সেই সাফল্যের ধারাবাহিকতা ধরে রেখেই যেন গত বছর নেপালের এএফসি অনূর্ধ্ব-১৪ ফুটবলে শিরোপা জেতে বাংলাদেশ।
