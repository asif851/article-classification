
গত অক্টোবরে দেশের মাঠে ইংল্যান্ডের বিপক্ষে দাপট দেখিয়েছিলেন বাংলাদেশের স্পিনাররা। ইংলিশদের ৪০ উইকেটের ৩৮টি নিয়েছিলেন স্পিনাররা। এর মধ্যে ১৯টি মেহেদী হাসান মিরাজের, ১২টি সাকিব আল হাসান আর বাকি সাতটি পেয়েছেন তাইজুল ইসলাম।
সব ঠিক থাকলে আগস্টে বাংলাদেশে আসার কথা অস্ট্রেলিয়ার। স্মিথদের বিপক্ষেও কি ছড়ি ঘোরাতে পারবেন সাকিব-মিরাজ-তাইজুলরা? ঘূর্ণি জাদু দেখাতে হলে আগে উইকেট হতে হবে স্পিনবান্ধব। তা বাংলাদেশ এবার কেমন উইকেট চায়? কদিন আগে মেহেদী হাসান মিরাজ জানিয়েছেন, ইংল্যান্ডের মতো উইকেট চাইবেন তাঁরা। তাইজুল সরাসরি না বলে একটু ঘুরিয়ে একই কথা বলছেন, ‘যেহেতু আমাদের দেশে খেলা, আমরা অবশ্যই চাইব আমাদের সুবিধা যেন বেশি থাকে। ইংল্যান্ডের সঙ্গে আমরা স্পিনে দিয়ে ভালো করেছি। আমাদের দলের জন্য যেটা ভালো হবে এবার সেই কন্ডিশনই রাখা হবে।’ইংলিশদের বিপক্ষে ঐতিহাসিক টেস্ট সিরিজ ড্রয়ে দলের অংশ হলেও পারফরম্যান্স দিয়ে সব আলো নিজের দিকে কেড়ে নিতে পারেননি তাইজুল, যেটি পেরেছিলেন মিরাজ। তবে এবার স্মিথদের বিপক্ষে দুর্দান্ত কিছুর স্বপ্ন ১৩ টেস্ট ও ৪ ওয়ানডে খেলা এই বাঁহাতি স্পিনারের চোখে, ‘নিজের ও দলের দুটিই ভালো চাইব। নিজের লক্ষ্য বলতে অস্ট্রেলিয়া যদি আসে তবে সর্বোচ্চ উইকেটশিকারি হওয়ার চেষ্টা করব।’
