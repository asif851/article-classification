
অজিঙ্কা রাহানে বেশ ঝা চকচকে একটা মোটরসাইকেল পেলেন। ইয়া বড় ডামি চাবি হাতে হাসি মুখে সেটার পাশে ‘পোজ’ও দিতে হলো। তাতে তাঁর ৯৮ রানে আউট হওয়ার দুঃখ ঘুচবে কি না কে জানে। রাহানে না পারলেও মুরালি বিজয় আর শিখর ধাওয়ান তুলে নিয়েছেন সেঞ্চুরি। রবিচন্দ্রন অশ্বিন পাঁচ উইকেট। অনেক দিন পর ​টেস্টে ফেরা হরভজন সিংও উইকেট পেলেন তিনটি। এত খুচরো প্রাপ্তির খবর এ জন্যই দেওয়া, এই টেস্টে ভার​ত দলগতভাবে কিছু পায়নি। উল্টো হারিয়েছে।এই ড্রয়ের কারণে দুটো রেটিং পয়েন্ট হারিয়ে টেস্ট র‍্যাঙ্কিংয়ে এক ধাপ পিছিয়ে চারে নেমে গেল ভারত। শুধু তা-ই নয়, সাত নম্বরে থাকা শ্রীলঙ্কার সঙ্গে তাদের রেটিংয়ের ব্যবধান মাত্র এক।ভারত ম্যাচটি শুরু করেছিল ৯৯ রেটিং পয়েন্ট নিয়ে। এখন তাদের রেটিং পয়েন্ট ৯৭। সমান রেটিং পয়েন্ট ইংল্যান্ড ও পাকিস্তানেরও। তবে ভগ্নাংশের ব্যবধানে এগিয়ে থাকায় চারে আছে ভারত। আর ৯৬ রেটিং নিয়ে সাতে থাকা শ্রীলঙ্কা নিশ্বাস ফেলছে ঘাড়ে। খুব একটা স্বস্তিতে থাকতে পারছে না বিরাট কোহলির ভারত। কারণ ১৭ জুন থেকে শুরু হচ্ছে শ্রীলঙ্কা-পাকিস্তান তিন টেস্টের সিরিজ। তাই তাদের হারাতে হতে পারে চার নম্বর জায়গাটিও।অন্য দিকে এই ড্রয়ের ফলে বাংলাদেশ পেয়েছে মূল্যবান দুটি রেটিং পয়েন্ট। বাংলাদেশের রেটিং পয়েন্ট বেড়ে হয়েছে ৪১। তবে নয় নম্বরেই আছে বাংলাদেশ। আটে থাকা ওয়েস্ট ইন্ডিজের সঙ্গে ব্যবধান দ্বিগুণেরও বেশি। ক্যারিবীয়দের রেটিং পয়েন্ট ৮৪।
