
কী হয়েছে বিরাট কোহলির? মাঠে কিংবা টিভি সেটের সামনে, যে যেখানে বসেই খেলা দেখে থাকেন না কেন, নাথান লায়নের বলে বিরাট কোহলি এলবিডব্লু  হওয়ার পর অবাক হয়ে পাশে থাকা মানুষটির দিকে কি তাকাননি? এ কী করলেন কোহলি? টানা দ্বিতীয় ইনিংসে বল ছেড়ে দিয়ে আউট হলেন ভারত অধিনায়ক! যাঁর ব্যাটের ভয়ে তটস্থ বিশ্বের তাবৎ বোলার, সেই কোহলিকে কি এমন আউটে মানায়!
না চাইলেও কখনো কখনো এমনটা হয়ে যায়। কখনো আবার অনেক জানা বিষয়ও ভুলে যায় মানুষ। সবকিছু হয়ে যায় ওলটপালট। পুনে টেস্ট ৩৩৩ রানে হেরে যাওয়ায় আর সেই ম্যাচের দু্ই ইনিংসেই ব্যাট হাতে ব্যর্থ হওয়ায় কোহলি ভীষণ চাপে পড়ে গেছেন। আর সেই কারণেই এমনটা হয়েছে বলে মনে করেন অস্ট্রেলিয়ার সাবেক ওপেনার মার্ক ওয়াহ, ‘এটা আসলে চাপে পড়ে বুদ্ধিনাশ! তাঁর এমন আউট হওয়া একেবারেই কোহলিসুলভ নয়।’ভারত-অস্ট্রেলিয়া টেস্ট সিরিজে ধারাভাষ্যকার হিসেবে কাজ করছেন ব্রেট লি। অস্ট্রেলিয়ার সাবেক এই ফাস্ট বোলার কোহলির এমন আউটে অবাকই হয়েছেন, ‘দেখুন, এটা শুধুই চাপের কারণে।’ সাবেক সতীর্থের সঙ্গে কণ্ঠ মিলিয়েছেন ম্যাথু হেইেডনও, ‘এর কারণ একটাই, সেটা চাপ। নাথান লায়ন চাপ তৈরি করেছে আর এই কারণেই বলটি বুঝতে ভুল করে ফেলেছে কোহলি।’পুনে টেস্টের দ্বিতীয় ইনিংসে স্টিভ ও’কিফের সোজা একটি বল ছেড়ে দিয়ে বোল্ড হয়ে ফিরেছিলেন কোহলি। সেই ম্যাচ শেষে বলেছিলেন, বলটি বুঝতে ভুল করেছিলেন। সূত্র : ক্রিকেট অস্ট্রেলিয়া।
