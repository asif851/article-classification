
পুরো মৌসুমটা দুর্দান্ত কাটিয়ে শেষকালে এসেই কিনা ইনজুরির কবলে পড়লেন ক্রিস্টিয়ানো রোনালদো। এই সময়েই যে তাঁকে সবচেয়ে বেশি দরকার রিয়াল মাদ্রিদের। কিন্তু মৌসুমের সবচেয়ে গুরুত্বপূর্ণ এই সময়ে রোনালদোকে নিয়ে সংশয় জেগেছে রিয়াল শিবিরে। ইনজুরির কারণে কোপা ডেল রের ফাইনালে হয়তো খেলতে পারবেন না পর্তুগিজ তারকা। শুধু এটুকুই নয়, চ্যাম্পিয়নস লিগ সেমিফাইনালের প্রথম লেগেও রিয়ালকে মাঠে নামতে হতে পারে রোনালদোকে ছাড়াই।বরুসিয়া ডর্টমুন্ডের বিপক্ষে চ্যাম্পিয়নস লিগ কোয়ার্টার ফাইনালের প্রথম লেগের ম্যাচেই হাঁটুতে চোট পেয়েছিলেন ফিফা বর্ষসেরা ফুটবলার। নতুন করে সমস্যায় পড়েছেন বাম ঊরুর মাংসপেশিতে চোটের কারণেও। রিয়াল মাদ্রিদের চিকিত্সকেরা নিশ্চিতও করেছেন এই খবর। কিন্তু চোটটা কতখানি গুরুতর বা কত দিন রোনালদোকে মাঠের বাইরে থাকতে হবে, সে ব্যাপারে স্পষ্ট করে কিছু জানায়নি ক্লাব কর্তৃপক্ষ। রোনালদোর অনুপস্থিতিজনিত মানসিক সুবিধা যেন প্রতিপক্ষ এখনই না পায়, সে কারণে হয়তো লুকোছাপা করা হচ্ছে। তা ছাড়া রোনালদো যে মাপের খেলোয়াড়, তাতে তাঁকে পেতে শেষ মুহূর্ত পর্যন্ত অপেক্ষা করবে যে কোনো ক্লাবই।তবে রোনালদোর পুরোপুরি সুস্থ হতে দুই সপ্তাহ লেগে যেতে পারে বলে আশঙ্কা করছে স্প্যানিশ গণমাধ্যম। তেমনটা হলে চ্যাম্পিয়নস লিগ সেমিফাইনালের প্রথম লেগের ম্যাচটা রোনালদোকে ছাড়াই খেলতে হবে মাদ্রিদকে।
এবারের মৌসুমে রোনালদোর দুর্দান্ত পারফরম্যান্সে ভর করেই তিনটি শিরোপা জয়ের লড়াইয়ে টিকে আছে রিয়াল। এর মধ্যে প্রথম শিরোপা কোপা ডেল রে জয়ের লড়াইয়ে আগামী বুধবার চিরপ্রতিদ্বন্দ্বী বার্সেলোনার মুখোমুখি হতে হবে লস ব্লাঙ্কোসদের। ২০১০-১১ মৌসুমে রিয়াল সর্বশেষ এ শিরোপাটি জিতেছিল বার্সেলোনাকে হারিয়ে। সেই ম্যাচে রোনালদোই করেছিলেন জয়সূচক গোলটি। কিন্তু এবারের ‘এল ক্লাসিকো’তে দলের সেরা খেলোয়াড়টিকে ছাড়াই হয়তো মাঠে নামতে হবে রিয়ালকে।
শিরোপা জয়ের তাড়ায় রোনালদো মাঠে নামতে ব্যাকুল হয়ে উঠতে পারেন। কিন্তু তাতে যে ফল ভালো হবে না, সে ব্যাপারে সতর্ক করে দিয়েছেন রিয়ালেরই সাবেক খেলোয়াড় রবার্তো কার্লোস। তাড়াহুড়া করলে সেটার ফল আরও ভয়াবহ হতে পারে বলেই রোনালদোকে সতর্ক করেছেন রিয়ালের সাবেক এই ব্রাজিলিয়ান তারকা, ‘আমিও এ ধরনের ইনজুরিতে পড়েছিলাম। অনেক যত্ন নিয়ে এই ইনজুরির চিকিত্সা করাতে হবে। কিন্তু যদি বেশি তাড়াতাড়ি মাঠে ফেরার চেষ্টা করা হয় তাহলে আরও বড় ধরনের ইনজুরিতে পড়তে হতে পারে।’
এটা যে বিশ্বকাপের বছর সেটাও নিশ্চয়ই মাথায় রাখতে হবে রোনালদোকে। আর দুই মাস পরে পর্তুগালের বিশ্বকাপ মিশনের ভারও যে নিজের কাঁধে নিতে হবে এ সময়ের অন্যতম সেরা এই খেলোয়াড়কে। সূত্র: বিবিসি অনলাইন।
