
উসাইন বোল্টের আরও একটা দৌড়। আরও একটা ঝড়। সবার আগে ফিনিশিং লাইন ছোঁয়া। বোল্টের উদযাপন। সবই এ পর্যন্ত ঠিকই ছিল। কিন্তু সাধারণত বোল্টের দৌড় শেষে তাঁর উদযাপনের পাশেই দেখা যায় দৌড়ে হেরে যাওয়া প্রতিপক্ষের হতাশা। কিন্তু এবার তা আর হলো না। এবার বোল্টের প্রতিপক্ষ যে ছিল, তার পক্ষে আনন্দ বা হতাশা প্রকাশের সুযোগ নেই। বড়জোর কবার হর্ন বাজিয়ে দিতে পারে আর কি! কারণ বোল্টের প্রতিপক্ষ যে ছিল একটা যাত্রীবাহী বাস!প্রিন্স হ্যারি থেকে শুরু করে অনেক বড় বড় ব্যক্তিত্ব, তারকা বোল্টের সঙ্গে দৌড়েছেন। এবার ইতিহাসের দ্রুততম মানবটির সঙ্গে দৌড়ানোর সৌভাগ্য হলো সেই বাসটিরও। আর্জেন্টিনার বুয়েনস এইরেসের বিখ্যাত ৯ ডি জুলিও সড়কে হলুদ রঙা বাসের সঙ্গে ৮০ মিটার দৌড়ালেন গতিদানব।বিশ্বের তা-বড় প্রতিপক্ষকে হারিয়েছেন। বাস বাদ পড়বে কেন? বিশ্বের সবচেয়ে প্রশস্ত সড়কে হওয়া প্রদর্শনী দৌড় ‘প্রতিযোগিতা’য় বোল্ট হারিয়ে দিলেন ইয়া বড়া যানটিকেও। ফিনিশিং লাইন স্পর্শের পর জানালায় টোকা দিলেন। করমর্দন করলেন হেরে যাওয়া বাসচালকের সঙ্গে। এরপর তাঁর সেই বিখ্যাত স্টাইলে ছবি তুললেন।অলিম্পিকে ছয়টি সোনাজয়ী স্প্রিন্টার দক্ষিণ আমেরিকা সফর করছেন। আর্জেন্টিনা সফরের মূল উদ্দেশ্য অবশ্য ছিল দক্ষিণ বুয়েনস এইরেসের ছোট্ট শহর লস পিলেটোনসের শিশুদের একটি কোচিং ক্লিনিকে যাওয়া। বোল্টের নজর এখন ২০১৬ সালের রিও অলিম্পিকে। সংবাদ সম্মেলনে সে কথাই জানালেন, ‘আমার অন্যতম প্রধান লক্ষ্য রিও অলিম্পিক। সেখানে একই সাফল্য দেখাতে চাই।’

