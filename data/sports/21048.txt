
ন্যু ক্যাম্পে ম্যাচ। লা লিগায় তিন ম্যাচ পরে গোল পেয়েছেন লিওনেল মেসি। তবু ম্যাচের নায়ক অন্য কেউ! এমনটাই দেখা গেল আজ। মেসি-সুয়ারেজদের ডেরা থেকে পয়েন্ট নিয়ে গেল সেল্টা ভিগো। এক গোল করে ও করিয়ে ইয়াগো আসপাসই বাধ্য করলেন বার্সাকে পয়েন্ট খোয়াতে। সেল্টার সঙ্গে ২-২ গোলে ড্র করেছে বার্সেলোনা। 
ম্যাচের ৬৫ ভাগ সময়ই বল নিয়ন্ত্রণে ছিল বার্সেলোনার। ম্যাচের শুরু থেকেই নিজেদের মাঠে ছড়ি ঘুরিয়েছে বার্সেলোনা। কিন্তু ম্যাচে প্রথম ভালো আক্রমণটা ছিল সেল্টার। সে আক্রমণে গোল না এলেও পাল্টা আক্রমণে যে ভয় জাগাবে, সেটি ঠিকই জানিয়ে রেখেছিল তারা। ২০ মিনিটে এল সে মুহূর্ত, মধ্যমাঠে বল পেয়ে ডান প্রান্তে দুর্দান্ত এক দৌড় শুরু করলেন আসপাস। বার্সা ডিফেন্সকে দর্শক বানিয়ে ডি-বক্সে থালায় সাজিয়ে দেওয়া এক পাস বাড়িয়ে দিলেন ম্যাক্সি গোমেজের দিকে। গোমেজের শট অবিশ্বাস্যভাবে সেভ করে দিলেন টার স্টেগেন। কিন্তু ফিরতি বল জালে পাঠাতে কোনো ভুল হয়নি আসপাসের। সেল্টার আনন্দ স্থায়ী হলো মাত্র ১ মিনিট। ২২ মিনিটেই দারুণ এক দলগত খেলায় মেসির গোলে সমতায় ফিরল বার্সা। ২৫ মিনিটেই এগিয়ে যেত পারত স্বাগতিক দল বার্সা। কিন্তু লুইস সুয়ারেজের গোল অফসাইডের অজুহাতে বাতিল হয়েছে। ৩১ মিনিটে মেসির শট পোস্টে না লাগলে এগিয়ে যেতে পারত বার্সা।দ্বিতীয়ার্ধের শুরুতেই দারুণ এক সুযোগ হাতছাড়া করেছেন পাউলিনহো। তবে ৬২ মিনিটে জর্ডি আলবার সুবাদে সে দুঃখ ভুলে গিয়েছিল বার্সা। এই লেফট ব্যাকের দারুণ এক পাসে পা ছুঁয়ে দায়িত্ব সেরে নিয়েছেন সুয়ারেজ (২-১)। ৭০ মিনিটেই আবারও আসপাস ঝলক। আবারও ডান প্রান্তে দারুণ এক দৌড়ে বার্সা রক্ষণকে তছনছ করে দিলেন। তাঁর পাস থেকে এবার আর গোল করতে ভুল করেননি গোমেজ। এরপর দুই দলই চেষ্টা করেছে গোল করার কিন্তু কখনো টের স্টেগান, কখনো রুবেন ব্লাঙ্কো নিজ নিজ দলকে বিপদ থেকে উদ্ধার করেছেন। ১৪ ম্যাচে ৩৬ পয়েন্ট নিয়ে এখনো শীর্ষে আছে বার্সা। এক ম্যাচ কম খেলে ৫ পয়েন্ট পিছিয়ে ভ্যালেন্সিয়া। অ্যাটলেটিকো ও রিয়াল মাদ্রিদ পিছিয়ে আছে ৯ পয়েন্টে।
