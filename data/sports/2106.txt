
অবশেষে এশিয়া কাপ হকিতে জয়ের মুখ দেখল বাংলাদেশ। ইপোহর সুলতান আজলান শাহ হকি স্টেডিয়ামে সপ্তম-অষ্টম স্থান নির্ধারণী ম্যাচে জিমি-চয়নরা ১১-৩ গোলে উড়িয়ে দিয়েছেন চীনা তাইপেকে। এশিয়া কাপের ইতিহাসে বাংলাদেশের সবচেয়ে বড় ব্যবধানে জয়ের রেকর্ড এখন এটাই। তবে এই জয়েও এশিয়া কাপে সপ্তম হয়ে সন্তুষ্ট থাকতে হচ্ছে বাংলাদেশকে। এর আগে ১৯৮৯ সালে দিল্লিতে, ২০০৭ সালে চেন্নাইয়ে এবং ২০০৯ সালে কুয়ানতানেও সপ্তম হয়ে এশিয়া কাপ শেষ করেছিল বাংলাদেশ।পুরো টুর্নামেন্টে আগের চার ম্যাচে ২৫ গোল হজম করা বাংলাদেশ কাল শুরু থেকেই খেলেছে আক্রমণাত্মক। প্রথমার্ধেই ৪-০ ব্যবধানে এগিয়ে যায় বাংলাদেশ। প্রথম একাদশে অবশ্য দেশের সেরা স্ট্রাইকার রাসেল মাহমুদ জিমিকে নামানো হয়নি। দ্বিতীয়ার্ধে খেলতে নেমেই করেন দুই গোল। তবে ম্যাচের সর্বোচ্চ ৪টি গোল করেছেন অধিনায়ক মামুনুর রহমান ( চয়ন), ৩টি গোল পুস্কর খীসার (মিমো) এবং বাকি দুই গোল মইনুল ইসলামের (কৌশিক)।  মালয়েশিয়ায় প্রস্তুতি ম্যাচে অবশ্য চীনা তাইপেকে ৩-১ গোলে হারিয়েছিল বাংলাদেশ। ম্যাচ শেষে মালয়েশিয়া থেকে টেলিফোনে দলের ম্যানেজার আবদুর রশিদ জানিয়েছেন, ‘এমন পারফরম্যান্স যদি আমরা ওমানের বিপক্ষেও দেখাতে পারতাম, তাহলে অন্তত পঞ্চম হতে পারতাম। ছেলেরা সবাই আজ (কাল) খুবই ভালো খেলেছে। ’
