
ব্যাটটায় যখন চোখ পড়ে, শহীদ আফ্রিদি কি নস্টালজিক হয়ে পড়েন? পাকিস্তান টি-টোয়েন্টি অধিনায়ক কি অনির্বচনীয় আনন্দে ভেসে যান? ওই ব্যাটে যে লেখা হয়েছিল অসাধারণ এক রেকর্ড। ওই ব্যাটে যে জড়িয়ে আছে অসাধারণ এক গল্পও।১৯৯৬-এ কেনিয়ায় ত্রিদেশীয় সিরিজে চোট পাওয়া মুশতাক আহমেদের বদলে ওয়েস্ট ইন্ডিজ সফরে থাকা অনূর্ধ্ব-১৯ দল থেকে উড়িয়ে আনা হয়েছিল আফ্রিদিকে। ১৬ বছর বয়সী লেগ স্পিনার ক্রিকেট-বিশ্বকে চমকে দেন সিরিজের দ্বিতীয় ওয়ানডেতেই। নেটে আফ্রিদির ব্যাটিং দেখে অধিনায়ক সাঈদ আনোয়ার শ্রীলঙ্কার বিপক্ষে তাঁকে নামিয়ে দিয়েছিলেন ওয়ান ডাউনে। প্রথমবার আন্তর্জাতিক ক্রিকেটে ব্যাট করতে নেমেই ৩৭ বলে সেঞ্চুরির সেই অবিশ্বাস্য কীর্তি!মজার ব্যাপার হলো, যে ব্যাটে গড়েছিলেন রেকর্ডটি, সেটি কিন্তু আফ্রিদির ছিল না। ব্যাটটার আসল মালিক শচীন টেন্ডুলকার! ওটা আফ্রিদির হাতে এসেছিল ওয়াকার ইউনিসের মাধ্যমে। ব্যাটটি তরুণ আফ্রিদির হাতে তুলে দিয়ে ওয়াকার বলেছিলেন, ‘এটা তোর সৌভাগ্য বয়ে আনতে পারে। কারণ, ব্যাটটা এক গ্রেট খেলোয়াড়ের। এটা দিয়ে খেলে দেখতে পারিস।’খেললেনও। আর তাতে আফ্রিদির জীবনটাও গেল বদলে। দ্রুত চলে এলেন প্রচারের আলোয়। এরপর থেকে আফ্রিদির বোলিংয়ের চেয়ে ব্যাটিং দেখাটাই উপভোগ্য হয়ে উঠল দর্শকের কাছে। এমনিতে পাকিস্তানে গ্রেট খেলোয়াড়ের অভাব নেই। কিন্তু সবাইকে ছাড়িয়ে দীর্ঘদিন ধরে আফ্রিদিই যেন জনপ্রিয়তার শীর্ষে!
ওয়াকারকে ব্যাটটা ঠিক উপহার হিসেবে নয়, অন্য এক কারণে দিয়েছিলেন টেন্ডুলকার। আফ্রিদির কাছ থেকেই সেই গল্পটা জেনে নিতে পারেন, ‘ওয়াকি ভাই (ওয়াকার) নাইরোবিতে ব্যাটটা আমাকে দিয়েছিলেন। ওই মাঠে আমার অভিষেক। বলেছিলেন, টেন্ডুলকার এটা তাঁকে দিয়েছিলেন শিয়ালকোট থেকে ঠিক একই মডেলের আরেকটা ব্যাট বানিয়ে দেওয়ার জন্য।’শিয়ালকোট ক্রিকেট ব্যাট বানানোর জন্য বিখ্যাত। সেখান থেকে অর্ডার দিয়ে বিশেষ ব্যাট আনাতে চেয়েছিলেন টেন্ডুলকার। তাই নমুনা ব্যাট হিসেবে ওয়াকারকে নিজের ওই ব্যাটটি দেন। আর সেটাই ওয়াকার তুলে দিয়েছিলেন আফ্রিদির হাতে। সেই ব্যাটেই ইতিহাস!ব্যাটটা নিলামে তোলার বহুবার প্রস্তাব পেয়েছেন পাকিস্তান অলরাউন্ডার। কিন্তু কিছুতেই নিলামে তুলতে রাজি হননি। আফ্রিদির ১৭ বছরের রেকর্ডটা অবশ্য ২০১৪ সালের ১ জানুয়ারি ভেঙে দিয়েছিলেন নিউজিল্যান্ডের কোরি অ্যান্ডারসন (৩৬ বলে)। এর এক বছর পর অ্যান্ডারসনের রেকর্ডটা আবার ভেঙেছেন এবি ডি ভিলিয়ার্স (৩১ বলে)।রেকর্ড হাত বদল হতে পারে, তাতে নিশ্চয় আবেগ কোনো প্রভাব ফেলে না। আফ্রিদির কাছে তাই ব্যাটটার আবেদন আজও অমলিন।
