
যেন দম ফেলার সময় নেই কারও! হকি ফেডারেশনের সম্মেলনকক্ষে একদল স্বেচ্ছাসেবক সমানে অ্যাক্রিডিটেশন কার্ড বানিয়ে চলেছেন। হকির নীল টার্ফ দখল করে একদল নৃত্যশিল্পী মহড়ায় ব্যস্ত। অথচ ওমান দল যে অনুশীলনের অপেক্ষায় মাঠের পাশে ঠায় দাঁড়িয়ে, সেদিকে দেখার কেউ নেই। বেলা আড়াইটায় নির্ধারিত সময়ে অনুশীলনের জন্য এসেও অতিথি দলকে থাকতে হলো অপেক্ষায়! মাঠের পাশের অকেজো ইলেকট্রনিক স্কোরবোর্ডটা প্রায় দুই বছর পর ‘প্রাণ’ ফিরে পেয়েছে। নিরাপত্তাকর্মীদের দৌড়ঝাঁপ, কর্মকর্তাদের শেষ মুহূর্তের জরুরি সভা—এত কিছুর উপলক্ষ অনূর্ধ্ব-১৮ এশিয়া কাপ ঘিরে।আজ মওলানা ভাসানী স্টেডিয়ামে শুরু হচ্ছে সাত জাতির এই টুর্নামেন্ট। কিন্তু এমন টুর্নামেন্টের উত্তাপ শুধু স্টেডিয়ামপাড়াতেই। শহরের খুব কম জায়গায় চোখে পড়বে টুর্নামেন্টের প্রচারণা।বাংলাদেশের যুবাদের এশিয়া কাপের অভিযান শুরু হচ্ছে আজ। বেলা ৩টা ১০ মিনিটে প্রথম ম্যাচে বাংলাদেশ মুখোমুখি হবে শক্তিশালী ভারতের।বাংলাদেশের বয়সভিত্তিক দল মানেই যেন বিকেএসপি। এবারের টুর্নামেন্টেও ব্যতিক্রম নয়। ১৮ সদস্যের দলের ১০ জনই বর্তমানে বিকেএসপির ছাত্র। বাকিরাও বিকেএসপি থেকে বের হয়ে প্রিমিয়ার লিগে খেলছে। জাতীয় দলের চার খেলোয়াড়—ফরোয়ার্ড রুম্মন সরকার, আরশাদ হোসেন, মিডফিল্ডার ফজলে হোসেন রাব্বী ও ডিফেন্ডার আশরাফুল ইসলাম এই দলের বড় ভরসা।দুই বছর আগে সর্বশেষ বয়সভিত্তিক প্রতিযোগিতায় ভারতের মুখোমুখি হয়েছিল বাংলাদেশ। মালয়েশিয়ায় সেবার আমন্ত্রণমূলক অনূর্ধ্ব-২১ হকি টুর্নামেন্টে ভারতের কাছে ৪-২ গোলে হারে বাংলাদেশ। তবে আজ জয়ের আশা নিয়েই মাঠে নামতে চান অধিনায়ক রুম্মন সরকার, ‘ভারত টুর্নামেন্টের অন্যতম শক্তিশালী দল। কিন্তু আমরা খেলব ঘরের মাঠে, প্রতিপক্ষ কে সেটা বড় কথা নয়। নিজেদের সেরাটা উজাড় করে ম্যাচ জিতেই মাঠ ছাড়তে চাই।’ রুম্মনের মুখে জয়ের সুর বাজলেও কোচ জাহিদ হোসেন অনেকটাই বাস্তববাদী, ‘ড্র করতে পারলে সেটাই হবে আমাদের জন্য সম্মানজনক ফল।’ভারতের এই দলে রয়েছেন সর্বশেষ এসএ গেমসে খেলা তিন খেলোয়াড়—গোলরক্ষক পঙ্কজ কুমার রাজাক, অধিনায়ক নীলম সানজিপ ও ফরোয়ার্ড মোহাম্মদ ওমর। কোচ কারিয়াপ্পা বোলেপান্ডা জয়াপ্পা এসএ গেমসে রুপা জিতিয়েছেন দলকে। ঢাকায় এই টুর্নামেন্টে চ্যাম্পিয়ন হওয়ার স্বপ্ন দেখছেন তিনি, ‘যদিও বয়সভিত্তিক দলগুলোর মধ্যে খুব বেশি পার্থক্য নেই তবে বাংলাদেশকে সমীহ করছি। আমাদের প্রত্যেক খেলোয়াড় নিজেকে প্রমাণের অপেক্ষায় রয়েছে। আমরা এখানে চ্যাম্পিয়ন হতেই এসেছি।’টুর্নামেন্ট জাঁকজমক করতে বাংলাদেশ হকি ফেডারেশন বেশ তৎপর। আন্তর্জাতিক হকিতে রেওয়াজ না থাকলেও উদ্বোধনের সময় ২৫ মিনিটের সাংস্কৃতিক অনুষ্ঠান রাখা হয়েছে। যেখানে নাচে-গানে ফুটিয়ে তোলা হবে বাংলাদেশের সংস্কৃতি। ইউরোপের হকি টুর্নামেন্টের আদলে ম্যাচের বিরতিতে বাজবে ডিজে, থাকবে শর্ট ধুমধাড়াক্কা গানও।গ্রুপ পর্বের সূচি২৪ সেপ্টেম্বরচীন-হংকং, বেলা ১১টাপাকিস্তান-চীনা তাইপে, বেলা ১টাবাংলাদেশ-ভারত, বেলা ৩-১০ মি.২৫ সেপ্টেম্বরচীনা তাইপে-হংকং, বেলা ১১টাপাকিস্তান-চীন, বেলা ১টাভারত-ওমান, বেলা ৩টা২৭ সেপ্টেম্বরচীন-চীনা তাইপে, বেলা ১১টাপাকিস্তান-হংকং, বেলা ১টাবাংলাদেশ-ওমান, বেলা ৩টা* সব ম্যাচ মওলানা ভাসানী স্টেডিয়ামে
