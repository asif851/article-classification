
অস্ট্রেলীয় ক্রিকেট দলের বাংলাদেশ সফর আপাতত স্থগিত হয়ে গেছে। স্টিভেন স্মিথের নেতৃত্বাধীন দলটির কাল সোমবার বাংলাদেশের উদ্দেশে রওনা হওয়ার কথা ছিল। কিন্তু দেশটির পররাষ্ট্র ও বাণিজ্য-বিষয়ক অধিদপ্তরের (ডিএফএটি) পরামর্শে এ ব্যাপারে ‘ধীরে চলো’ নীতি গ্রহণ করেছে ক্রিকেট অস্ট্রেলিয়া (সিএ)। বাংলাদেশ সফরের ব্যাপারে পরবর্তী সিদ্ধান্ত নেওয়ার আগে পূর্ণ নিরাপত্তার নিশ্চয়তা চায় অস্ট্রেলিয়া। এ ব্যাপারে ক্রিকেট অস্ট্রেলিয়ার প্রধান নির্বাহী জেমস সাদারল্যান্ড আজ রোববার ব্রিসবেনে বলেছেন, ‘বাংলাদেশ সফরে দল পাঠানোর ব্যাপারে আমরা যথেষ্ট আগ্রহী। কিন্তু খেলোয়াড় ও সাপোর্ট স্টাফদের নিরাপত্তার ব্যাপারটি আমাদের কাছে অগ্রাধিকার।’ সাদারল্যান্ড আরও বলেন, ‘বাংলাদেশে গিয়ে ক্রিকেট অস্ট্রেলিয়ার প্রধান নিরাপত্তা কর্মকর্তা যে প্রতিবেদন আমাদের দেবেন, সেটা থেকেই আমরা পরবর্তী সিদ্ধান্ত নেব।’ এই ‘পরবর্তী সিদ্ধান্ত’ আসতে যে কয়েক দিন লেগে যেতে পারে, তাও স্বীকার করেছেন সাদারল্যান্ড। ক্রিকেট অস্ট্রেলিয়ার প্রধান নির্বাহী বলেন, ‘বাংলাদেশে গিয়ে আমাদের নিরাপত্তা বিশেষজ্ঞ পরিস্থিতি পর্যবেক্ষণ করবেন। তিনি বাংলাদেশ কর্তৃপক্ষের কাছ থেকে নিরাপত্তার নিশ্চয়তা চাইবেন।’ ডিএফএটি বেশ কিছু ব্যাপারে অস্ট্রেলীয় নাগরিকদের জন্য বাংলাদেশকে ‘অনিরাপদ’ ভাবছে। এর মধ্যে আছে জঙ্গি তৎপরতা, ঢাকা শহরের ‘সহিংসতা’, বাংলাদেশের ধারাবাহিক রাজনৈতিক অস্থিরতা। পাশাপাশি পার্বত্য চট্টগ্রামের ‘অস্থিতিশীল’ পরিস্থিতিকেও উদ্বেগের কারণ হিসেবে তারা নির্দিষ্টভাবে উল্লেখ করেছে। অতীতে বাংলাদেশে জঙ্গি হামলার বিষয়টিকে আমলে নিয়েছে ডিএফএটি। এ ছাড়া জঙ্গিগোষ্ঠীর বিরুদ্ধে বাংলাদেশের আইনশৃঙ্খলা রক্ষাকারী বাহিনীর নিয়মিত অভিযানকেও তারা এ দেশে জঙ্গি তৎপরতার প্রমাণ হিসেবে মনে করছে। চলতি বছরের শুরুর দিকে বিরোধী জোটের রাজনৈতিক কর্মসূচি চলাকালে দেশব্যাপী যে সহিংস পরিস্থিতি সৃষ্টি হয়েছিল, তাকেও আমলে নিয়েছে ডিএফএটি। তারা বলছে, এ ধরনের রাজনৈতিক সহিংসতা বাংলাদেশের নিয়মিত ব্যাপার। সূত্র: এএফপি।
