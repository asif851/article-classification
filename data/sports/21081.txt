
কর ফাঁকির অভিযোগ থেকে অব্যাহতি পেতে ব্রাজিলের কর কর্তৃপক্ষকে জরিমানা দিতে রাজি নেইমার। ২০১১ থেকে ২০১৪ সালের মধ্যে কর ফাঁকির অভিযোগে দুই বছর আগে নেইমারের ৫ কোটি ৫৭ লাখ ডলার মূল্যের সম্পত্তি বাজেয়াপ্ত করেছিল কর কর্তৃপক্ষ। সদ্যই ট্রান্সফার ফির রেকর্ড গড়ে বার্সেলোনা থেকে পিএসজিতে যাওয়া নেইমার চান এই অবস্থা থেকে মুক্তি। কর কর্তৃপক্ষকে বলেছেন, ২৫ লাখ ডলার তিনি জরিমানা গুনবেন। কিন্তু কর কর্তৃপক্ষের নির্ধারিত কর এর চেয়ে অনেক বেশি—৫ কোটি ৯৪ লাখ ডলার।২০১৫ সালে নেইমারের বিপক্ষে প্রায় ২ কোটি ডলার কর ফাঁকির মামলা দায়ের করে ব্রাজিলের কর কর্তৃপক্ষ। তখন থেকেই আদালতে লড়াই করে আসছেন তিনি। এ লড়াইয়ে ছোটখাটো জয়ও তুলে নিয়েছেন। যেমন আদালত কর্তৃক বাজেয়াপ্ত সম্পত্তির কিছু ছাড়িয়ে নিয়েছেন। কিন্তু প্যারিসে ক্যারিয়ারের নতুন অধ্যায় শুরুর আগে নেইমার মুক্তি চান কর ফাঁকির অভিযোগ থেকে—এমন কথাই জানিয়েছেন তাঁর আইনজীবী মার্কোস নেদের।নেইমার এখন ২৫ লাখ ডলার জরিমানা দিতে রাজি হলেও ব্রাজিল কর কর্তৃপক্ষ সাবেক বার্সেলোনা ফরোয়ার্ডের জরিমানার অঙ্কটা তারা এখনো চূড়ান্ত করতে পারেনি। এদিকে নেইমারের আইনজীবী মার্কোস নেদের বলছেন, ‘প্রায় তিন বছর ধরে প্রক্রিয়াটা চললেও সে (নেইমার) জরিমানার অঙ্কের ব্যাপারে একমত নয়। এখন আমাদের লক্ষ্য হলো এটা শেষ করে নেইমারের ক্যারিয়ারের নতুন অধ্যায় শুরু করা। ’ চলতি মাসের শুরুর দিকে ট্রান্সফার ফির বিশ্ব রেকর্ড (২২ কোটি ২০ লাখ ইউরো) গড়ে বার্সেলোনা ছেড়ে পিএসজিতে যোগ দেন নেইমার। সূত্র: এএফপি
 
