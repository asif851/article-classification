
সন্ধ্যা নেমেছে। অনুশীলন ম্যাচ শেষ। যথারীতি সংবাদমাধ্যম ঘিরে ধরল লোডভিক ডি ক্রুইফকে। জাতীয় দলের বাইরে থাকা খেলোয়াড়দের নিয়ে গড়া বাফুফে একাদশের বিপক্ষে ৪-২ গোলে জিতেছে সাফের প্রস্তুতিরত জাতীয় দল। ডাচ কোচের তো খুশিই হওয়ার কথা। কিন্তু তিনি খুশি নন, ‘ম্যাচের শুরুটা তেমন ভালো ছিল না। প্রথম ১০ মিনিট তারা লম্বা বল বেশি খেলেছে, যেটা আমি চাইনি। এরপর অবশ্য ভালো খেলতে শুরু করে জাতীয় দল। কিন্তু শেষ ৩০ মিনিটে আমি আমার প্রত্যাশা অনুযায়ী আর ছেলেদের খুঁজে পেলাম না। এই সময়ে ফুটবল মেধার কিছু দেখিনি, কোনো ছন্দই ছিল না খেলায়’— ক্রুইফকে বেশ বিরক্ত এবং ক্ষুব্ধ দেখাল। কোচের মাথায় ২৩-২৪ জনের একটা চূড়ান্ত তালিকা প্রায় তৈরিই ছিল। কিন্তু কালকের অনুশীলন ম্যাচের শেষ ৩০ মিনিট দেখে ডাচ কোচ যেন পরিকল্পনা বদলে ফেলতে যাচ্ছেন, ‘আজ রাতে ঘুমানোর আগেই হয়তো আমাকে নতুন কিছু ভাবতে হবে। হয়তো নতুন সিদ্ধান্ত নিতে কাল (আজ) মাঠে আসব। আমাদের হাতে এখনো অনেক সুযোগ আছে।’ জাহিদ ও শাখাওয়াত রনি চোটের কারণে অনুশীলন ম্যাচের বাইরে ছিলেন। এই দুজনের ওপরও কোচ ভরসা রাখছেন। স্ট্রাইকার এমিলি একটি পেনাল্টিসহ দুই গোল করেছেন। তাঁর পারফরম্যান্সে কোচ খুশি, ‘ফিট এমিলি চমৎকার ফুটবলার। ওর একটি গোল দারুণ হয়েছে।’ দুই অর্ধে ওয়ালি, বিপ্লব, জাহিদ, শাখাওয়াত রনি বাদে বাকি ২২ জনকে খেলিয়েছেন। প্রথম একাদশে রেখেছেন ডেনমার্কপ্রবাসী জামাল ভুঁইয়াকে। মাঝমাঠে ভালোই খেলেছেন জামাল। মনে হচ্ছে, কোচ তাঁকে চূড়ান্ত স্কোয়াডে রাখতে পারেন। ২৩ জনের দল ঘোষণা করতে আরও দুই-এক দিন সময় নিতে পারেন কোচ। কাল বাফুফে একাদশে খেলা ডিফেন্ডার রেজাউলকে পছন্দ করে তাঁকে আজ ক্যাম্পে ডেকেছেন ক্রুইফ। ওদিকে জাতীয় দলের থাইল্যান্ড সফরের সময় সূচি চূড়ান্ত হয়েছে কাল। ১০ দিন অনুশীলনের জন্য ২২ জুলাই দল ব্যাংকক রওনা হবে।
