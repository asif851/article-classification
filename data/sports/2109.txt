
আজ দুপুরেই গুঞ্জনটা ছড়িয়ে পড়েছিল, পদত্যাগ করতে চান চণ্ডিকা হাথুরুসিংহে। গুঞ্জনটা যে মিথ্যা ছিল না, সেটা নিশ্চিত করেছেন ক্রিকেট বোর্ড সভাপতি নাজমুল হাসান। সভাপতির দাবি, কোচ এ ইচ্ছের কথা দক্ষিণ আফ্রিকা সফরেই জানিয়েছেন তাঁকে! 
কোচ নিয়ে গুঞ্জন ছড়িয়ে পড়ায় সংবাদ সম্মেলন করেছে বিসিবি। সেখানেই কোচ হাথুরুসিংহের পদত্যাগ-নাটক সম্পর্কে সাংবাদিকদের অবহিত করেছেন নাজমুল। তাঁর দাবি, দক্ষিণ আফ্রিকার বিপক্ষে ওয়ানডে সিরিজের আগে তাঁকে ই-মেইল পাঠিয়েছিলেন কোচ। সেখানেই বাংলাদেশের কোচ হিসেবে কাজ চালিয়ে যেতে অনাগ্রহের কথা জানিয়েছিলেন শ্রীলঙ্কান এই কোচ। কিন্তু সিরিজ চলাকালে এমন বিষয় নিয়ে কথাবার্তা চালানোর প্রয়োজন বোধ করেনি বিসিবি।  সিরিজ শেষে কোচ ছুটি কাটাতে এখন শ্রীলঙ্কায়। নাজমুল জানিয়েছেন, কোচের সঙ্গে বারবার চেষ্টা করেও যোগাযোগ করতে পারছেন না তাঁরা। তাঁর মোবাইল বন্ধ পাওয়া যাচ্ছে। হাথুরুসিংহের সঙ্গে কথা না বলে এ বিষয়ে কোনো মন্তব্য কিংবা পরবর্তী কোনো সিদ্ধান্ত নিতে রাজি নয় বোর্ড। ১৫ নভেম্বর বাংলাদেশে ফেরার কথা কোচের। এরপরই এ ব্যাপারে সিদ্ধান্তে পৌঁছাতে চায় বোর্ড।
