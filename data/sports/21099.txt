
জিকোর প্রত্যাশা ব্রাজিল-আর্জেন্টিনা ফাইনাল, হালের সেনসেশন নেইমারেরও তাই। ব্রাজিল দলের কোচ লুইস ফেলিপে স্কলারি জানান, তাঁরও প্রত্যাশা এবারের বিশ্বকাপের ফাইনালটা ব্রাজিল-আর্জেন্টিনার মধ্যে হোক। ব্রাজিল দলের এই কোচ বলেন, ‘আর্জেন্টিনা নিয়ে মোটেও চিন্তিত নই। আশা করি, ব্রাজিল-আর্জেন্টিনা ফাইনাল হবে। যা হবে দক্ষিণ আমেরিকান ফাইনাল। দুই দলের খেলোয়াড়দের দারুণ কৌশলগত দক্ষতা রয়েছে।’ এবার ফিকচার এমনই, কোনো অঘটন না ঘটলে, দুটি দল জয়ের ধারাবাহিকতা বজায় রাখলে এমন ফাইনাল মোটেও অসম্ভব নয়। প্রত্যাশিত ফাইনালের আগে অন্তত আর্জেন্টিনার অমঙ্গল চান না ব্রাজিল কোচ। বললেন, ‘আগেভাগেই আর্জেন্টিনা বিদায় নিক, তা চাই না। তারা যদি বিদায় নেয়, সেটি সমস্যা নয়। আমার সমস্যা—ব্রাজিল। দলকে ফাইনালে তুলতে হবে।’ গত ১০০ বছরে বিশ্বকাপ বাছাইপর্ব, মূলপর্ব, কোপা আমেরিকা ও সব ধরনের আন্তর্জাতিক প্রতিযোগিতা মিলিয়ে এই দুই দল মুখোমুখি হয়েছে মোটে ৯৫ বার। ৩৬ বার জয় নিয়ে মাঠ ছেড়ে এগিয়ে রয়েছে আর্জেন্টিনাই। একটি মাত্র কম জয় ব্রাজিলের। আর বিশ্বকাপে মোট চারবার মুখোমুখি হয়ে ব্রাজিল জিতেছে দুটিতে। আর্জেন্টিনার জয় একটি, অপর ম্যাচটি ছিল গোলশূন্য ড্র। সত্যি যদি এবার ব্রাজিল-আর্জেন্টিনা বিশ্বকাপ ফাইনাল হয়, তা হবে ইতিহাসের অন্যতম সেরা রোমাঞ্চকর ম্যাচ।
