
লি​ওনেল মেসি, লুইস সুয়ারেজ ও নেইমার। তিন বন্ধুর মুখোমু​খি লড়াই দেখা যাচ্ছে না কোপা আমেরিকায়। আগামী জুনে যুক্তরাষ্ট্রে অনুষ্ঠেয় শতবর্ষী বিশেষ এই আসরে খেলবেন না ব্রাজিলীয় ফরোয়ার্ড। তবে আগামী আগস্টে রিও ​​অলিম্পিকে থাকবেন। গতকাল বুধবার বার্সেলোনার পক্ষ থেকে জানানো হয়েছে এই তথ্য।শতবর্ষী কোপা আমেরিকার আসরটি শুধু ১০০ বছর পূর্তির জন্য নয়, বিশেষ গুরুত্বপূর্ণ হয়ে থাকছে এ জন্য যে এতে উত্তর আমেরিকার দলগুলো অংশ নিচ্ছে। টুর্নামেন্টের আকার-আয়তন বাড়ছে। এই দুই আসরের জন্যই নেইমারকে চাইছিল ব্রাজিল। কিন্তু লম্বা একটা মৌসুম ​পার করে টানা দুটি বড় টুর্নামে​ন্ট খেলে আবারও নতুন মৌসুমে নেইমারকে নামিয়ে দেওয়া—এত ধকল দলের অন্যতম সেরা খেলোয়াড়কে দিতে রাজি ছিল না বার্সা। অবশেষে দুই পক্ষের সমঝোতায় ঠিক হয়েছে, নেইমার শুধু অলিম্পিক ফুটবলে খেলবেন, কোপা আমেরিকার সময় পাবেন বিশ্রাম। 
এর আগে আটবার কোপার শিরোপা জিতলেও পাঁচবারের বিশ্ব চ্যাম্পিয়ন ব্রাজিলের কাছে এখনো অধরা অলিম্পিক ফুটবলের সোনা। এবারের অলিম্পিক তাদের দেশে বলেই এই বারমুডা-রহস্যের ইতি টেনে দিতে সেলেসাওরা মরিয়া। তাই ২৪ বছর বয়সী অধিনায়ককে অলিম্পিক দলে রাখা হচ্ছে। ফিফার নিয়ম অনুযায়ী ক্লাবগুলো তাদের খেলোয়াড়দের জাতীয় দলের জন্য ছেড়ে দিতে বাধ্য। তবে অলিম্পিক ফিফার কোনো আয়োজন নয়। এটি আন্তর্জাতিক ম্যাচের স্বীকৃতিও পায় না। অলিম্পিকে খেলে মূলত অনূর্ধ্ব–২৩ দল। তবে একাদশে তিনজন সিনিয়র খেলোয়াড় থাকতে পারেন। নেইমার হবেন তাঁদের একজন।চার বছর আগে লন্ডন অলিম্পিকের দলেও ছিলেন নেইমার। সেবার অবশ্য ফাইনালে মেক্সিকোর কাছে হেরে গিয়েছিল তাঁর দল। ৩ থেকে ২১ আগস্ট হবে এবারে অলিম্পিক ফুটবলের আয়োজন। এর আগেই অবশ্য শুরু হয়ে যাবে বার্সার মৌসুম। ২১ আগস্ট যেমন আগামী লা লিগার প্রথম ম্যাচ। সূত্র: এএফপি।

