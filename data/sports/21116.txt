
‘ডি মারিয়া’ নামের পাশে নীল রঙা একটা টিক-চিহ্ন। তার মানে ফ্রেঞ্চ ক্লাব প্যারিস সেন্ট জার্মেই উইঙ্গারের ফেসবুক পেইজটা ‘ভেরিফায়েড’। এই পেজেই দেওয়া হয়েছিল ক্রিস্টিয়ানো রোনালদোর সঙ্গে তাঁর খুবই ‘সাধারণ’ একটা ছবি - গোল করার পর একে অন্যকে জড়িয়ে ধরতে যাচ্ছেন এমন ভঙ্গিতে। দুজনের গায়েই রিয়াল মাদ্রিদের জার্সি। দেখে মনে হচ্ছে সাবেক রিয়াল সতীর্থের ‘স্মৃতিতে কাতর’ হয়েই এমন ছবি দিয়েছেন ডি মারিয়া। এই আপাত ‘সাধারণ’ ছবিটিই ঝড় তুলে দিয়েছে ফেসবুকে। এমনই যে, পেইজটাই শেষ পর্যন্ত বন্ধ করে দিতে হয়েছে!ছবিটা ‘সাধারণ’, কিন্তু ঝামেলা পাকিয়েছে আসলে ছবির ক্যাপশনটাই। রিয়ালের জার্সি গায়ে রোনালদো ও ডি মারিয়ার এই ছবির ওপরে ক্যাপশনে যে লেখা হয়েছে—‘খুব শিগগিরই, বন্ধু।’ এতেই জোর গুঞ্জন উঠে গেছে—মৌসুম শেষে পর্তুগিজ তারকার ঠিকানা কী তাহলে পিএসজিই হচ্ছে!আসলে সময়টাই এমন যাচ্ছে। ‘রিয়াল মাদ্রিদে থাকছেন তো ক্রিস্টিয়ানো রোনালদো?’— গত কয়েক দিন ধরে এই আলোচনাটা খুব প্রবল। একটু ভুল হলো, প্রশ্নটা আসলে ‘কোথায় যাচ্ছেন ক্রিস্টিয়ানো রোনালদো?’ তিনি রিয়াল ছাড়ছেন, এটাই যেন মোটামুটি ধরে নিয়েছেন সবাই।এসব বিষয়ে যা হয়, শুরু হয় জল্পনা-কল্পনা। রোনালদোর ব্যাপারেও হচ্ছে তা-ই। কখনো প্যারিস সেন্ট জার্মেই, কখনো ম্যানচেস্টার ইউনাইটেড, কখনো বা মার্কিন মুলুকের মেজর লিগ সকার— রিয়াল ফরোয়ার্ডকে ঘিরে গুঞ্জন প্রতিদিন নতুন ডালপালা মেলছে। এতে অবশ্য রোনালদোর ‘অবদান’ও কম নয়। এই তো চ্যাম্পিয়নস লিগে সর্বশেষ পিএসজির ম্যাচে ফ্রেঞ্চ ক্লাবটির সভাপতি নাসের আল খেলাইফির সঙ্গে ‘ইঙ্গিতপূর্ণ চোখাচোখি’ করেছেন, কানাকানি করেছেন পিএসজি কোচ লরা ব্লাঁর সঙ্গে। আবার রিয়ালের বর্তমান কোচ রাফায়েল বেনিতেজের সঙ্গে তাঁর বনিবনা না হওয়ার গুঞ্জনও তো কম বিকোচ্ছে না বাজারে। সর্বশেষ এল ক্লাসিকোতে বার্সার কাছে শোচনীয় হারের পর রোনালদো নাকি রিয়াল সভাপতি পেরেজকে বলেই দিয়েছেন, হয় বেনিতেজ থাকবে, না হয় আমি থাকব।’এই গুঞ্জনের সময়ই ঝড় উঠল ডি মারিয়ার ফেসবুক পেইজের ছবিটির কারণে। ইঙ্গিতটা মোটেও কঠিন কিছু নয়— আবারও দেখা হচ্ছে দুই বন্ধুর। আর ডি মারিয়া রিয়ালে ফেরত আসার গুঞ্জন যেহেতু খুব একটা শোনা যাচ্ছে না, তাই রোনালদোর পিএসজি যাবার সম্ভাবনাই ধরে নেওয়া উত্তম।তবে যে পেজ নিয়ে এত মাতামাতি, সে-ই পেইজটিই ছবি পোস্ট করার কিছুক্ষণ পর বন্ধ করে দেওয়া হয়েছে। ডি মারিয়ার স্ত্রী হোর্হেলিনা কার্দোসো বলছেন, এই পোস্টটি আর্জেন্টাইন তারকা করেননি। ইনস্টাগ্রামে কার্দোসো বলেছেন, ‘ডি মারিয়া ফেসবুক-টুইটার কোনোটাই ব্যবহার করেন না।’গুঞ্জন এতেও থামবে বলে মনে হয় না। কারণ, ওই যে, সময়টাই এমন। রোনালদোর রিয়াল ছেড়ে যাওয়া যেন (অন্তত সংবাদমাধ্যমে) ভবিতব্যই হয়ে দাঁড়িয়েছে। তথ্যসূত্র: গোলডটকম।
