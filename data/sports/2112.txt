

এক রকম হুলুস্থুল আসলে বিসিবিই করল। দেশে ফেরার পর বাংলাদেশ ক্রিকেট দলকে ফুলেল অভ্যর্থনা, তাতে মাশরাফি বিন মুর্তজা যেন পেলেন বাড়তি কদর। ফলে সংবাদ সম্মেলনে প্রশ্নটা উঠল, এটা কি একধরনের বিদায় সংবর্ধনা? নাজমুল সেই দাবি পুরো নাকচ করে দিয়েছেন। ব্যাখ্যা হিসেবে বলেছেন, দুই অধিনায়ককেই ফুল দিয়ে অভ্যর্থনা জানানোর কথা। এমনও বিস্ময়কর দাবি করেছেন, মাশরাফি নাকি টি-টোয়েন্টি ছাড়েনইনি! পাশাপাশি তাঁর পাল্টা প্রশ্ন, আর কোনো দেশে কোনো খেলোয়াড় মাত্র টি-টোয়েন্টি ছেড়েছে বলে দেশজুড়ে এত শোরগোল উঠেছে! নামজুলের ভাষায় যেটি ‘হুলুস্থুল’।
এক দিক দিয়ে দেখলে বিসিবি সভাপতির কথায় যুক্তি আছে। তবে মাশরাফির সঙ্গে দেশের মানুষের আবেগ এমনভাবে জড়িয়ে, সেখানে যুক্তি জিতবে না কখনোই। না হলে ক্যারিয়ারের খুব সামান্য অংশকেই বিদায় বলেছেন মাশরাফি। বাংলাদেশ এমনিতেই টি-টোয়েন্টি খেলে কম। সামনের দুই বছর যেমন ছয়টির মতো ম্যাচ এখন পর্যন্ত নির্ধারিত আছে। বরং বাংলাদেশের বড় মনোযোগ থাকবে এখন ওয়ানডেতে। চ্যাম্পিয়নস ট্রফি, এরপর বিশ্বকাপও আসছে। মাশরাফিকে মাঠে দেখা যাবে নিয়মিত, বরং ব্যস্ত সূচি আছে বাংলাদেশের।কিন্তু চারদিকে এত হাহাকার, মনে হচ্ছে মাশরাফিকে যেন চিরবিদায় দিয়ে দেওয়া হয়েছে। বিসিবি সভাপতি নাজমুল হাসান বিস্ময় প্রকাশ করে বলেছেন, ‌‘আজ পর্যন্ত টি-টোয়েন্টি থেকে অবসর নেওয়া কোনো খেলোয়াড়কে নিয়ে খুব একটা খবর-টবর দেখিনি। বাংলাদেশেই দেখলাম টি-টোয়েন্টি থেকে অধিনায়ক চলে যাচ্ছে বলে হুলুস্থুল! অন্য দেশে টেস্ট ও ওয়ানডেতে বিদায় নিয়ে কথা হয়, কিন্তু টি-টোয়েন্টি থেকে এত কথা হয় না।’
