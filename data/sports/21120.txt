
নদীর তীরে গিয়েছিলেন দৌড়াতে। কিন্তু এসতেভো আলবার্তো গিনো ভাবতেও পারেননি সেখানে কী ভয়ংকর পরিণতি অপেক্ষা করছে তাঁর জন্য। মোজাম্বিকের শৌখিন ক্লাব অ্যাটলেটিকো মিনেইরো ডি তেতের হয়ে খেলতেন উদীয়মান ফুটবলার গিনো। নদীর তীরে দৌড়াতে গিয়ে যিনি সম্প্রতি মারা গেছেন কুমিরের আক্রমণে!
অ্যাটলেটিকো মিনেইরো ডি তেতের কোচ এডি কারভালহো জানিয়েছেন, জামবেজি নদীর পাড় ঘেঁষে দৌড়ানোর সময় হঠাৎ করেই এক বিশাল কুমির তীরে উঠে গিনোকে আক্রমণ করে। গিনোর চিৎকারে দুই সতীর্থ বন্ধু ছুটে এলেও তাঁদের করার ছিল না কিছুই। কুমিরটি ছিল পাঁচ মিটার লম্বা।এই দুঃখজন ঘটনায় শোকের ছায়া নেমে এসেছে গিনোর ক্লাবে। অ্যাটলেটিকো মিনেইরো ডি তেতে নিজেদের ফেসবুক পেজে গিনোর প্রতি গভীর শোক জানিয়েছে, ‘আমরা আমাদের দলের এই খেলোয়াড়, আমাদের ভাই, আমাদের সন্তান, সর্বোপরি দলের এই ডিফেন্ডারের মৃত্যুতে গভীর শোক জানাচ্ছি। ১৯ বছর বয়সী গিনো ছিল দারুণ প্রতিশ্রুতিশীল ফুটবলার।’ সূত্র: গোল ডটকম।
