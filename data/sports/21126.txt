
আড়াই মাসের শীতনিদ্রা শেষে আজ আবার জেগে উঠছে বিশ্বকাপ বাছাইপর্বের দক্ষিণ আমেরিকা অঞ্চলের খেলা। আজ আর্জেন্টিনার প্রতিপক্ষ কলম্বিয়া। লিওনেল মেসির প্রতিপক্ষ রাদামেল ফ্যালকাও। তবে আজকের ম্যাচে মেসি খেলবেন কি না, এ নিয়ে এখন পর্যন্ত অনিশ্চয়তা আছে। ইনজুরির কারণে বার্সেলোনার হয়ে মৌসুমের শেষ ভাগটায় মাঠের বাইরেই ছিলেন দুর্দান্ত ফর্মে থাকা এই আর্জেন্টাইন ফরোয়ার্ড। তবে বার্সার পক্ষ থেকে জানানো হয়েছিল, বিশ্বকাপ বাছাইপর্বের এই দুটো ম্যাচ খেলতে পারবেন মেসি। মেসি নিজেও বার্সেলোনা থেকে উড়ে গেছেন বুয়েনস এইরেসে।কিন্তু আর্জেন্টিনা কোচ আলেজান্দ্রো সাবেলা গতকাল বৃহস্পতিবার বলেছেন, মেসির পূর্ণ ফিটনেস নিয়ে সংশয় আছে তাঁর। ১১ ম্যাচে ২৪ পয়েন্ট নিয়ে পয়েন্ট টেবিলের শীর্ষেই আছে আর্জেন্টিনা। ফলে মেসিকে খেলাতেই হবে এমন কোনো তাড়া নেই সাবেলার। হাফ ফিট মেসিকে খেলিয়ে তাঁর হ্যামস্ট্রিংয়ের চোট আরও বাড়ানোর মানে হয় না। অনুশীলনে মেসিকে দেখার পর সাবেলা বলেছেন, ‘ওর পা ঠিকই আছে। গতি ফিরে পেয়েছে বলেও মনে হলো, ডিফেন্ডারদেরও ভালোভাবে সামলাচ্ছে। তবে ও যেহেতু অনেক দিন থেকে খেলার বাইরে, আমাদের আরও একটু ভেবে দেখতে হবে।’
বাংলাদেশ সময় আজ ভোর চারটা পাঁচ মিনিটে শুরু হবে ম্যাচটি।
