
সুসংবাদটা প্রথম শোনেন জাতীয় হকি দলের সাবেক অধিনায়ক মামুনুর রশীদের কাছ থেকে। তারপরও নিজের কানকে বিশ্বাস করতে পারেননি সেলিম লাকি। শেষ পর্যন্ত আন্তর্জাতিক হকি ফেডারেশনের (এফআইএইচ) চিঠি পেয়ে বুঝতে পারলেন, স্বপ্ন পূরণের প্রথম সিঁড়িতে পা রেখেছেন। ১০ বছর ধরে ঘরোয়া ও আন্তর্জাতিক হকি ম্যাচ পরিচালনা করে আসছেন। কিন্তু এত দিন লাকির আন্তর্জাতিক সীমানাটা শুধু এশিয়ার মধ্যেই আটকে ছিল। এবার সেটা পাখা মেলেছে সারা বিশ্বে। এফআইএইচের পিইউএল (প্রমিজিং আম্পায়ার লিস্ট) তালিকায় প্রথমবারের মতো কোনো বাংলাদেশি আম্পায়ারের নাম অন্তর্ভুক্ত হয়েছে। হকি আম্পায়ারদের এলিট প্যানেলে এর ওপরে রয়েছে শুধু দুটি ধাপ।
মাঠে লাকির নিরপেক্ষ ম্যাচ পরিচালনার স্বীকৃতি হিসেবে এফআইএচ তাঁকে গত পরশু চিঠি দিয়ে জানিয়েছে, আগামী বছর থেকে জুনিয়র বিশ্বকাপ, বিশ্বকাপ বাছাই, ওয়ার্ল্ড হকি লিগ ও অলিম্পিক গেমসের বাছাইয়ের ম্যাচ পরিচালনা করতে পারবেন।
ঘরোয়া হকিতে খেলার পাশাপাশি লাকি আম্পায়ারিং শুরু করেন ২০০৭ সালে। তবে ২০১০ সালে খেলোয়াড়ি জীবনের ইতি টেনে হয়ে যান পুরোপুরি আম্পায়ার। প্রথম আন্তর্জাতিক টুর্নামেন্টে আম্পায়ারিংয়ের সুযোগ আসে ২০১২ সালে। চতুর্থ এফএইচ কাপে সিঙ্গাপুর-থাইল্যান্ডের ম্যাচ পরিচালনা করেন ফ্লাডলাইটে। এরপর ৩০টি আন্তর্জাতিক ম্যাচ পরিচালনা করেছেন লাকি। এতগুলো ম্যাচের মধ্যে তাঁর কাছে স্মরণীয় হয়ে আছে, গত বছর গুয়াহাটিতে হওয়া এসএ গেমসের ভারত-পাকিস্তান ফাইনাল।
লাকি গত পাঁচ বছরে হংকংয়ে এএইচএফ কাপ, মালয়েশিয়ায় এশিয়া কাপ, ভারতে এসএ গেমস, দক্ষিণ কোরিয়ায় এশিয়ান গেমস, থাইল্যান্ডে এএইচএফ কাপ, বাংলাদেশে এশিয়ান গেমসের বাছাই ম্যাচ পরিচালনা করেছেন। বাংলাদেশের ইতিহাসে প্রথম নিরপেক্ষ আম্পায়ার হন ২০১৬ জুনিয়র এএইচএফ কাপে। দেশের মাটিতে গত অক্টোবরে শেষ হওয়া এশিয়া কাপে পরিচালনা করেন চারটি ম্যাচ। 
