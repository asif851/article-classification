
ব্রাজিলে চলছে পুরুষদের তৃতীয় স্তরের একটি টেনিস টুর্নামেন্ট। স্বাভাবিকভাবেই এটি টেনিস বিশ্বে তোলপাড় ফেলার মতো কিছু নয়। তবে ‘২০১৬ ব্রাজিল ওপেন’ আলোচনায় আসছে অভাবনীয় একটা কারণে। টুর্নামেন্টের আগে এক প্রদর্শনী ম্যাচে বল কুড়ানোর জন্য কোনো স্বেচ্ছাসেবী নয়, কাজটি করল কি না চারটি কুকুর!
সাও পাওলোর রাস্তায় আশ্রয়হীন কুকুরগুলোকে ধরে এনে গত কিছুদিন ধরে প্রশিক্ষণ দেওয়া হচ্ছিল। উদ্দেশ্যটা মহৎ— ভালো সেবা পেলে রাস্তায় অবহেলায় পড়ে থাকা এই কুকুরগুলোও সুন্দর কিছুর সঙ্গে যুক্ত হতে পারে!দর্শক তো বটেই, খেলোয়াড়েরাও কুকুরগুলোর আদুরে ‘কর্মকাণ্ডে’ অনেক মজা পেয়েছেন। গলায় কমলা রঙের স্কার্ফ, সামনের দুপায়ে দস্তানা—পোশাকে পুরো ‘বল বয়ের’ ভাবটা ছিল। কুকুরগুলোর দায়িত্ব ছিল মূলত দুটি—দৌড়ে বল কুড়িয়ে নিয়ে আসা, আর সেগুলো খেলোয়াড় বা ম্যাচ কর্মকর্তাদের কাছে ফেরত দেওয়া।
তবে এই কাজে একদমই ‘পেশাদার’ ছিল না কুকুরগুলো! মুখে চেপে ধরে বল কুড়িয়ে আনার কাজটি বেশ উৎসাহ নিয়েই করছিল, কিন্তু ‘বল ফেরত দেওয়া’তেই যত আপত্তি! খেলোয়াড়দের হাতে বল তো দিচ্ছিলই না, বরং মুখে বল ধরে রেখেই চারপাশে ঘুরছিল। অবশ্য বিরক্তির বদলে কোর্টে বেশ হাস্যরসই ছড়িয়েছে ফ্রিদা, মেল, ইসাবেল ও কস্তেলা নামের কুকুরগুলোর এই কাণ্ড! ফক্স স্পোর্টস।
