
ক্রিকেট অস্ট্রেলিয়া (সিএ) গত মাসে বাংলাদেশ সফরের জন্য যে ১৩ জনের দল ঘোষণা করেছে, তাতে নেই মিচেল স্টার্ক। চোটে পড়ায় তিনি এখন দলের বাইরে। আগস্টে বাংলাদেশ সফরের আগে তাঁর জায়গায় আরেকজন পেসার যোগ করার কথা জানিয়েছিল সিএ। সেই পেসার নির্বাচন হওয়ার কথা অস্ট্রেলিয়া ‘এ’ দলের দক্ষিণ আফ্রিকা সফর থেকে। 
কিন্তু আর্থিক বিষয়ে সিএ ও খেলোয়াড়দের দ্বন্দ্বের জেরে কদিন আগে দক্ষিণ আফ্রিকা সফর বাতিল করেছে অস্ট্রেলিয়া ‘এ’ দল। এই সফরে নির্বাচকেরা পরখ করে দেখতে চেয়েছিলেন ‘এ’ দলের চার পেসারকে। চার পেসারের মধ্যে সবচেয়ে ভালো খেলা একজনকে বাংলাদেশ সফরের দলে যোগ করার পরিকল্পনা ছিল নির্বাচকদের। কিন্তু দক্ষিণ আফ্রিকা সফর বাতিল হওয়ায় সেটি আর হচ্ছে কোথায়? বাংলাদেশ সফরে ১৪ জনের পূর্ণ স্কোয়াড তৈরি করতে তাই খানিকটা বিপাকে সিএ। দক্ষিণ আফ্রিকা সফরে ভালো করতে পারলে অস্ট্রেলিয়া ‘এ’ দলে থাকা লেগ স্পিনার মিচেল সুইপসনকেও বিবেচনা করতে চেয়েছিলেন নির্বাচকেরা। উপমহাদেশের কন্ডিশন বিবেচনা করেই তাঁদের এই চিন্তা। সেটিও হচ্ছে না সফরটা বাতিল হওয়ায়। ট্রেভর হনসের নেতৃত্বে সিএর তিন সদস্যের নির্বাচক দলকে এখন তাকিয়ে থাকতে হবে ১০ আগস্ট ডারউইনে শুরু কন্ডিশনিং ক্যাম্পে। সেখানে দুই দলে ভাগ হয়ে তিন দিনের একটি ম্যাচ খেলবে অস্ট্রেলিয়া দল। চূড়ান্ত স্কোয়াডের বাইরে থাকা পেসার কিংবা স্পিনারদের কেউ ভালো করলে হয়তো তাঁকে ১৪ জনের দলে নিতে পারেন তাঁরা। বোর্ডের সঙ্গে ক্রিকেটারদের বর্তমান চুক্তি শেষ হয়েছে ৩০ জুন। এরপর থেকে বেকার হয়ে আছেন ২৩০ জনের মতো ক্রিকেটার। নতুন চুক্তিতে প্রস্তাবিত বেতন-ভাতা নিয়ে দুই পক্ষের সমঝোতা হয়নি এখনো। কন্ডিশনিং ক্যাম্প শুরুর আগে সে ঝামেলা মিটলেই হয়! সূত্র: ক্রিকেট অস্ট্রেলিয়া।
