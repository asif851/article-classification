
নিউজিল্যান্ডের বিপক্ষে ওয়ানডে সিরিজে ধবলধোলাইয়ের পর দল নির্বাচন নিয়ে নানা সমালোচনা চলছে চারদিকে। সমালোচনার তির বেশির ভাগই ছুটে যাচ্ছে দলের ‘সর্বেসর্বা’ কোচ চন্ডিকা হাথুরুসিংহের দিকে। তবে বিসিবি সভাপতি নাজমুল হাসান বলছেন ভিন্ন কথা। তাঁর কথা, কোচ নন, বাংলাদেশের ওয়ানডে ও টি-টোয়েন্টি দলের অধিনায়ক মাশরাফি বিন মুর্তজা ও সহ-অধিনায়ক সাকিব আল হাসানের মত অনুযায়ী দল নির্বাচন হয়।দলের সঙ্গে যোগ দিতে কাল রাতে নিউজিল্যান্ডে রওনা হওয়ার কথা নাজমুলের। গতকাল বিকেলে গুলশানে নিজ বাসভবনে সংবাদমাধ্যমকে একাদশ নির্বাচনের প্রক্রিয়া নিয়ে বললেন বিসিবি সভাপতি, ‘সব সময়ই মাশরাফি-সাকিবের মতামতকে গুরুত্ব দিই। মাশরাফি ও সাকিব যা বলে সেটাই হয়। তানভীরকে টি-টোয়েন্টি স্কোয়াডেও রেখেছিল মাশরাফি। নান্নু (প্রধান নির্বাচক মিনহাজুল আবেদীন) বলল, মাশরাফি বলছে ওকে (তানভীর) রাখতেই হবে। মানুষ খামাখা কোচের ওপর চালায় (দায় চাপায়)। কোচ তো কিছু বলে না!’
ক্রিকেট বোর্ডের প্রধান দলের একাদশ নির্বাচন করে দিচ্ছেন, এমন উদাহরণ বিরল। তবে কাল ঢাকায় বসে বিসিবি সভাপতি নিউজিল্যান্ডের বিপক্ষে বাংলাদেশের প্রথম টি-টোয়েন্টির একাদশ প্রায় ঠিক করে ফেললেন, ‘ইমরুল-তামিম তো আছেই। সাব্বির, চারে রিয়াদ (মাহমুদউল্লাহ)। সাকিব, তারপর সৌম্য, মোসাদ্দেক। মোস্তাফিজ-মাশরাফি তো থাকবেই। তাসকিন-রুবেলের একজন খেলবে। রুবেলের সুযোগ বেশি। যদি কার্টেল ওভারের ম্যাচ হয় একজন বাড়তি পেসার খেলতে পারে। সেখানে হয়তো চার পেসারও নামাতে পারি আমরা।’
