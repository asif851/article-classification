
বয়স হয়ে পেরিয়ে গেছে ৩৫। ফুটবল জীবনের প্রায় গোধূলি বেলায় তিনি। ব্রাজিলের জার্সি গায়ে খেলেন না, খেলেন না কোনো বিখ্যাত ক্লাবেও। কিন্তু রোনালদিনহোর তারকাখ্যাতি কিন্তু এতটুকু ফিকে হয়ে যায়নি। তারকাখ্যাতিতে যে কোনো ভাটা পড়েনি, সেটা প্রমাণ হয়ে গেল আবারও। ইকুয়েডরে এক প্রদর্শনী ম্যাচ খেলতে গিয়ে রোনালদিনহো যে ঘটনার মুখোমুখি হলেন, সেটা বোধ হয় ভাবতে পারেননি তিনি নিজেও।ইকুয়েডরের গুয়ায়াকুলিতে ‘বার্সেলোনা’ নামের একটি ক্লাবের হয়েই মাঠে নেমেছিলেন রোনালদিনহো—বার্সেলোনা ডি ইকুয়েডর। সান মার্টিনের বিপক্ষে ম্যাচটি খেলতে খেলতেই অবাক হয়ে লক্ষ্য করলেন রেফারি খেলা থামিয়ে দিলেন। কী হলো কী হলো, ভাবতে ভাবতেই রোনালদিনহো দেখলেন রেফারি তাঁর কাছে চেয়ে বসেছেন অটোগ্রাফ!অটোগ্রাফ যে দেবেন কাগজ-কলম কোথায়? কলম না হয় রেফারির পকেটে থাকে, কিন্তু কাগজ? রেফারিই দিলেন তার সমাধান। পকেটে তো তাঁর দুটো কার্ড থাকে-একটি হলুদ, অন্যটি লাল। লাল কার্ডের ওপর অটোগ্রাফ নেওয়াটা কেমন দেখায়! তিনি বাড়িয়ে দিলেন তাঁর হলুদ কার্ডটিই। রোনালদিনহোও হাসিমুখে মেটান রেফারির আবদার!কিংকর্তব্যবিমূঢ় প্রতিপক্ষের খেলোয়াড়েরা তখন মনে মনে ভাবছিলেন, রোনালদিনহোর মতো তারকাকে সামনে পেয়ে অটোগ্রাফ না নেওয়াটা কী ঠিক হচ্ছে! রেফারি অবশ্য নিজের অটোগ্রাফ নিয়েই শুরু করে দেন খেলা। প্রতিপক্ষের খেলোয়াড়েরা নিশ্চয়ই ম্যাচ শেষে ঘিরে ধরেছিলেন রোনালদিনহোকে! সূত্র: মেট্রো।
