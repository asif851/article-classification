
বিশ্বকাপ ক্রিকেটের আগে চোট-দ্বন্দ্বে জর্জরিত হয়ে পড়েছে ভারতীয় দল। চোটের কারণে বিশ্বকাপের জন্য ঘোষিত ১৫ জনের স্কোয়াড থেকে কমপক্ষে তিনজন বেরিয়ে যাওয়ার ঝুঁকির মুখে আছেন। অন্যদিকে, অধিনায়ক মহেন্দ্র সিং ধোনি আর টেস্ট অধিনায়ক বিরাট কোহলির মধ্যকার দ্বন্দ্বের ব্যাপারটি নাকি প্রকাশ্য হয়ে পড়ছে ক্রমেই।চোটের কারণে বিশ্বকাপ খেলা অনিশ্চিত হয়ে পড়েছে ইশান্ত শর্মা, ভুবনেশ্বর কুমার ও রবীন্দ্র জাদেজার। পুরো বিষয়টিই নির্বাচকদের ফেলে দিয়েছে ভয়াবহ রকমের সমস্যায়। এই তিনের চোটে ভারতের বিশ্বকাপ পরিকল্পনাই লন্ডভন্ড হয়ে যাওয়ার উপক্রম হয়েছে।কলকাতার একটি পত্রিকা জানিয়েছে ইশান্ত, ভুবনেশ্বর ও জাদেজা বিশ্বকাপ খেলার জন্য নিজেকে ফিট প্রমাণে সুযোগ পাচ্ছেন ৭ ফেব্রুয়ারি পর্যন্ত। এই তারিখের মধ্যে নিজেদের ফিটনেস প্রমাণ করতে না পারলে বিশ্বকাপ দল থেকে তাঁদের বাদ দিয়ে নতুন খেলোয়াড় নেওয়া হবে।ধোনি-কোহলির দ্বন্দ্বের ব্যাপারেও জানিয়েছে কলকাতার পত্রিকাটি। তারা লিখেছে, ভারতীয় দলে ক্রমেই একঘরে হয়ে পড়ছেন অধিনায়ক ধোনি। বিরাট কোহলি তাঁর বলয়ের খেলোয়াড়দের নিয়ে দলে মোটামুটি একটা শক্তিশালী অবস্থান গড়ে তুলেছেন। ধোনি-কোহলির দ্বন্দ্ব বিশ্বকাপে বাজে প্রভাব রাখতে পারে—এমন আশঙ্কা এই মুহূর্তে প্রবলই।চোটে ভোগা তিন ভারতীয় ক্রিকেটার নিজেদের ফিটনেস প্রমাণ করতে না পারলে কী হবে। সে ক্ষেত্রে বদলি খেলোয়াড় হিসেবে মোটামুটি কয়েকজনের নাম ভেবে রেখেছেন ভারতীয় নির্বাচকেরা। বিশ্বকাপ দলে না থাকলেও মোহিত শর্মা ও ধবল কুলকার্নির ভাগ্য খুলে যেতে পারে ইশান্ত শর্মা ও ভুবনেশ্বর কুমারের চোটে। তবে নির্বাচকেরা সত্যিই চিন্তিত রবীন্দ্র জাদেজার চোট নিয়ে। এই অলরাউন্ডার যদি বিশ্বকাপে সত্যিই খেলতে না পারেন, তাহলে কার বদলে কাকে নেওয়া হবে, এনিয়ে রীতিমতো গলদঘর্ম নির্বাচকেরা।শিখর ধাওয়ান ফর্মে নেই। তাই রবীন্দ্র জাদেজা বাদ পড়ে গেলে মুরলি বিজয়কে দলে নেওয়ার পক্ষে খোদ অধিনায়ক ধোনি। অনেকেই নাকি যুবরাজ সিংকে দলে নেওয়ার প্রসঙ্গে কথা বলছেন। তবে ধোনির ‘অপছন্দের খেলোয়াড়’ হিসেবে যুবরাজের ভগ্য সুপ্রসন্ন নাও হতে পারে।তবে এসব এখনো আলোচনার পর্যায়েই আছে। চূড়ান্ত ব্যাপার-স্যাপার জানা যাবে ৭ ফেব্রুয়ারির পরপরই। ইশান্ত, ভুবনেশ্বর আর রবীন্দ্র জাদেজার না হয় বদলি পাওয়া যাবে। কিন্তু ধোনি-বিরাট দ্বন্দ্বের প্রতিকার কি বিশ্বকাপের আগে ভারতীয় টিম ম্যানেজমেন্ট করতে পারবে! লাখ টাকার প্রশ্ন এখন এটিই। সূত্র: এই সময়
