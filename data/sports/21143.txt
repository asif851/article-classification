
স্প্যানিশ লিগে গত ৪ জানুয়ারি রিয়াল সোসিয়াদাদের বিপক্ষে হারের পরই যেন গা ঝাড়া দিয়ে উঠেছিল বার্সেলোনা! সব ধরনের প্রতিযোগিতায় টানা ১১ ম্যাচ জিতে পেপ গার্দিওলার অধীনে বার্সার সেই সোনালী যুগের ইঙ্গিত দিচ্ছিল লুইস এনরিকের দল। কিন্তু হঠাৎ​ ছন্দপতন! লিগে আজ ঘরের মাঠে মালাগার বিপক্ষে ১-০ ব্যবধানে হেরে পয়েন্ট টেবিলে নিজেদের সমীকরণটা আবারও কঠিন করে ফেলল বার্সা।গত ২৪ সেপ্টেম্বর মালাগার মাঠে ওয়েলিংটন-মেসির আলোচিত দ্বন্দ্বের কথা নিশ্চয় মনে আছে। উত্তপ্ত বাক্যবিনিময়ের একপর্যায়ে এক হাতে চোয়াল চেপে ধরে মেসিকে ফেলে দিয়েছিলেন ওয়েলিংটন! সে ম্যাচটা ড্র করে ফিরেছিল বার্সা। আজ এমন কোনো ঘটনা না ঘটলেও ম্যাচের ফলেও এল ভিন্নতা। জেতা তো দূরে থাক উল্টো হারের স্বাদ পেল বার্সা!৭ মিনিটে দারুণ প্রতি-আক্রমণ আর দানি আলভেজের ভুলের সুযোগে অসাধারণ এক গোলে মালাগাকে এগিয়ে নেন ফরোয়ার্ড হুয়ানমি। এ গোল আর শোধ দিতে পারেনি বার্সা। বার্সার আক্রমণভাগ ছিল বড্ড নিস্প্রভ। মালাগার জমাট রক্ষণে কোনো ফাটল ধরাতে পারেনি মেসি-নেইমার-সুয়ারেজ। এ হারে ২৪ ম্যাচে বার্সার পয়েন্ট ৫৬, অবস্থা্ন দুইয়ে। ২৩ ম্যাচে ৫৭ পয়েন্ট নিয়ে সবার ওপরে রিয়া​ল মাদ্রিদ।
