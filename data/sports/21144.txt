



এফএ কাপের সেমিতে টটেনহামকে ২-১ গোলে হারিয়েছে ম্যানইউ।
১৯৯০-৯১ মৌসুমের পর এ নিয়ে আটবার সেমিতে উঠেছে টটেনহাম।
ম্যানইউর হয়ে একটি করে গোল করেন সানচেজ ও অ্যান্ডের হেররেরা।
টটেনহামের পক্ষে একমাত্র গোলটি করেন ডেলে আলি।


১৯৯০-৯১ মৌসুমে শেষবার এফএ কাপ শিরোপা জিতেছে টটেনহাম। এরপর থেকে টটেনহামের জন্য এফএ কাপের সেমিফাইনাল ডিঙানো আর হিমালয় পাড়ি দেওয়া যেন একই কথা। শেষবার শিরোপা জয়ের পর এ নিয়ে আটবার সেমিতে উঠলেও ফাইনালে খেলার স্বাদ নিতে পারেনি দলটি। ওয়েম্বলি স্টেডিয়ামে শনিবার আবারও সেমিফাইনালে ম্যানচেস্টার ইউনাইটেডের কাছে ২-১ গোলে হেরেছে মাউরিসিও পচেত্তিনোর দলটি। টটেনহামকে হারিয়ে এফএ কাপের ফাইনালে পৌঁছে গেল মরিনহোর ম্যানইউ।  বল দখলের লড়াইয়ে এগিয়ে থাকা টটেনহামের শুরুটা হয়েছিল অসাধারণ। ম্যাচের ১১তম মিনিটে ক্রিস্টিয়ান এরিকসনের ক্রস থেকে ডেলে আলির গোলে এগিয়ে যায় টটেনহাম। তবে খুব বেশি সময় লিড ধরে রাখতে পারেনি টটেনহাম। ২৪তম মিনিটে সাবেক আর্সেনাল তারকা সানচেজের হেড টটেনহামের জালে জড়ালে ১-১ গোলে সমতায় ফেরেন মরিনহো-শিষ্যরা। ৬২তম মিনিটে অ্যান্ডের হেররেরার গোলে ২-১ গোলে এগিয়ে যায় ১২ বারের এফএ কাপজয়ী ম্যানইউ। ম্যানইউর খেলোয়াড়েরা গোলমুখে শট নিয়েছিলেন ১২টি। যদিও এগুলোর বেশির ভাগই ছিল বেপথু। মাত্র ৫টি শটের লক্ষ্য ঠিক রাখতে পেরেছিলেন তাঁরা। অন্যদিকে, গোলমুখে টটেনহামের ১২টি শটের মাত্র দুটি শটের লক্ষ্য ঠিকঠাক ছিল। আক্রমণ-পাল্টা আক্রমণে খেলা চললেও কোনো দলই আর স্কোরলাইন বাড়াতে না পারায় ২-১ গোলের জয় নিয়ে ফাইনালে পৌঁছে যায় ম্যানইউ।
