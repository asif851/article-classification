
 
এই উপমহাদেশে বাংলা ভাষার গুরুত্ব তো আর ফেলে দেওয়ার মতো নয়। স্যাটেলাইট স্পোর্টস চ্যানেল স্টার স্পোর্টস ইংরেজির পাশাপাশি হিন্দিতে খেলার ধারাভাষ্য অনেক আগে থেকে চালু করলেও বাংলার ব্যাপারে ছিল বেশ উদাসীনই। বাজার ও বিপণনসুবিধা মাথায় রেখে জনপ্রিয় এই খেলাধুলাবিষয়ক চ্যানেলটি এবার বাংলায়ও ধারাভাষ্য চালু করার সিদ্ধান্ত নিয়েছে। আর এ জন্য তারা শরণাপন্ন হতে যাচ্ছে সৌরভ গাঙ্গুলির।খুব তাড়াতাড়িই এ ব্যাপারে স্টার স্পোর্টসের সঙ্গে চুক্তি সেরে ফেলার কথা ভারতের সাবেক অধিনায়কের। এর আগে তিনি ইংরেজি ও হিন্দিতে ইএসপিএন-স্টার চ্যানেলে ক্রিকেট ধারাভাষ্য দিলেও এই প্রথম তিনি ধারাভাষ্য দিতে যাচ্ছেন তাঁর মাতৃভাষায়।ইংরেজির পাশাপাশি হিন্দি ধারাভাষ্যও ভারতে যথেষ্ট জনপ্রিয়। সুনীল গাভাস্কার, কপিল দেব, নভজোত্ সিং সিধুসহ বেশ কয়েকজন সাবেক ক্রিকেটারই হিন্দি ধারাভাষ্যের জন্য স্টার স্পোর্টসের সঙ্গে চুক্তিবদ্ধ। সম্প্রতি ভারত-ইংল্যান্ড সিরিজে এই চ্যানেলে হিন্দি ধারাভাষ্য দিয়েছেন ভারতের আরেক সাবেক অধিনায়ক রাহুল দ্রাবিড়।
হিন্দি ধারাভাষ্যের জনপ্রিয়তা স্টার স্পোর্টসকে উদ্যোগী করেছে বাংলা ধারাভাষ্যের বেলায়ও। বাংলার বাজারটাও নেহাতই হেলাফেলা করার মতো নয়। পশ্চিমবঙ্গের বাংলাভাষী অঞ্চল ছাড়াও স্টার স্পোর্টস এই উদ্যোগের মাধ্যমে সহজেই বাজার ছড়িয়ে দিতে পারবে প্রতিবেশী বাংলাদেশেও।
স্টার স্পোর্টস প্রাথমিকভাবে বিপুল দর্শক আগ্রহ থাকা সিরিজগুলোতেই বাংলা ধারাভাষ্য প্রচার করবে। দক্ষিণ আফ্রিকার বিপক্ষে ভারতের আসন্ন সিরিজেই হয়তো বাংলা ভাষায় ধারাভাষ্য শুনতে পারবেন বাঙালি দর্শকেরা। সূত্র: এবেলা, কলকাতা।
