
ম্যাচ শুরু হওয়ার আগে দুই দলের মাথায় ঘুরপাক খাচ্ছিল গত দুই দিনের বৃষ্টি। প্রায় দুই দিন উইকেট আচ্ছাদিত ছিল কাভারে। ফলে টসে জিতে ফিল্ডিং করার সিদ্ধান্ত নিতে দ্বিতীয়বার ভাবতে হয়নি মুশফিকুর রহিমকে। অধিনায়কের সিদ্ধান্তকে যথার্থ প্রমাণ করতে শুরুতেই ঝাঁপিয়ে পড়েন বাংলাদেশের বোলাররা। তবে ফিল্ডারদের পিচ্ছিল হাতের সৌজন্যে শ্রীলঙ্কা শেষমেশ অলআউট হয় ১৮০ রানে।২১.৩ ওভারে ৬৭ রানে ৮ উইকেট পড়ে যাওয়ার পরও শ্রীলঙ্কার সংগ্রহ এত দূর পৌঁছেছে মূলত বাংলাদেশের ফিল্ডারদের ‘সৌজন্যে’ই। মিরপুরে রীতিমতো ক্যাচ হাতছাড়ার মহড়া দিয়েছেন ফিল্ডাররা। সেনানায়েকের একটি ক্যাচ তালুবন্দী করতে পারেননি সাকিব। যদিও এটি খুব একটা সহজ ছিল না। ব্যক্তিগত ৭৮ রানের মাথায় সাকিবের হাতে ফের ‘জীবন’ পান থিসারা পেরেরা। থিসারা অবশ্য একাই জীবন পেয়েছেন তিনবার। সাকিবের বলে বাউন্ডারির কাছে থিসারার আরেকটি ক্যাচ হাতছাড়া করেন সোহাগ গাজী। ওই ক্যাচ হাতছাড়া করে বাংলাদেশকে কেবল উইকেট বঞ্চিতই করেননি, সঙ্গে শ্রীলঙ্কাকে একটি ছক্কাও উপহার দিয়েছেন সোহাগ! ডান হাতি এ স্পিনারের বলে ক্যাচ তুলেছিলেন সেনানায়েকে। কিন্তু মাহমুদউল্লাহর ‘পিচ্ছিল’ হাতে সেটিও জমল না!চট্টগ্রামে শেষ টি-টোয়েন্টিতে থিসারার অপরাজিত ৩৫ রানের কাছে খুন হয়েছিল বাংলাদেশের জয়ের স্বপ্ন। এ বাঁ হাতি সিরিজের প্রথম ওয়ানডেতেই ছুঁলেন ক্যারিয়ারের তৃতীয় হাফ সেঞ্চুরি। বাংলাদেশের বাজে ফিল্ডিংয়ের সুযোগে আজ করেছেন ক্যারিয়ার-সেরা অপরাজিত ৮০। থিসারাকে যথার্থ সমর্থন দিয়েছেন সচিত্রা সেনানায়েকে। এ দুজনের নবম উইকেট জুটিতে এসেছে সর্বোচ্চ ৮২।এর আগে দারুণ শুরু এনেছিলেন বাংলাদেশের পেসাররা।প্রথম ৬ ওভারের মধ্যেই দুই লঙ্কান ওপেনার তিলকারত্নে দিলশান ও কৌশল পেরেরার উইকেট তুলে নিয়েছেন রুবেল হোসেন। আল আমিন হোসেন ফিরিয়েছেন ‘ভয়ংকর’ কুমার সাঙ্গাকারাকে (৮)। দিনেশ চান্ডিমাল (১৩) ফিরেন রান আউটে কাটা পড়ে। আসান প্রিয়ঞ্জনকে (৬) এলবিডব্লিউর ফাঁদে ফেলে ফেরান সাকিব। লঙ্কান অধিনায়ক অ্যাঞ্জেলো ম্যাথুসকে (৩) পরিষ্কার বোল্ড করেন আরাফাত সানি। নুয়ান কুলাসেকারাকে শূন্য রানে ফেরান সানি। কিথুরুয়ান ভিথানাগা (৭) কাটা পড়েন রান আউটে। আর ৩০ করে সেনানায়েকে বোল্ড হন সাকিবের হাতে। শেষ উইকেট লাসিথ মালিঙ্গাকে আউট করল সোহাগ গাজী।বাজে ফিল্ডিংয়ের পরও দুর্দান্ত বোলিংয়ের কারণে শ্রীলঙ্কা আটকে গেছে ৪০ ওভারে ১৮০ রানে। এখন অসাধারণ ব্যাটিংয়ে জয়ের বন্দরে পৌঁছাতে পারলে বাজে ফিল্ডিংয়ের ওই যাতনাটুকু মুছে যাবে অনায়াসে।
 
 
 
 
 
