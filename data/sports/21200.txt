

হায়দরাবাদ টেস্টে ভারতের ৬৮৭ রানের জবাবে ব্যাট করতে নেমে শুরুটা ভালো হয়নি বাংলাদেশের। দলের ৬৪ রানের মধ্যেই ফিরেছেন প্রথম তিন ব্যাটসম্যান তামিম ইকবাল, সৌম্য সরকার ও মুমিনুল হক। এই তিনজন আউট হয়েছেন যথাক্রমে ২৪, ১৫ ও ১২ রান করে। প্রথম তিন ব্যাটসম্যানই দুই অঙ্কে পৌঁছেছেন কিন্তু ‘২৫’ করতে পারেননি কেউ—বাংলাদেশের ইনিংসে এমন ঘটনা ঘটল ১৫ বছর পর।২০০২ সালে সর্বশেষ এমনটা ঘটেছিল। সে বছরের জানুয়ারিতে পাকিস্তানের বিপক্ষে চট্টগ্রাম টেস্টে বাংলাদেশের প্রথম তিন ব্যাটসম্যান—জাভেদ ওমর, আল শাহরিয়ার ও মেহরাব হোসেন ফিরেছিলেন যথাক্রমে ১৭, ১৩ ও ১৬ রানে। সেটি ছিল বাংলাদেশের ১১তম টেস্ট। একই ঘটনা আবারও ঘটল ৮৭ টেস্ট পর। হায়দরাবাদে ভারতের বিপক্ষে নিজেদের ৯৮তম টেস্ট খেলছে বাংলাদেশ। ভারতের বিপক্ষে কোনো দলের ইনিংসে সর্বশেষ এমনটি হয়েছিল ২০০৯ সালে। সেবার কানপুর টেস্টে প্রতিপক্ষ ছিল শ্রীলঙ্কা, প্রথম তিন ব্যাটসম্যান ছিলেন—থারাঙ্গা পারানাভিতানা, তিলকরত্নে দিলশান ও কুমার সাঙ্গাকারা। লঙ্কানদের দ্বিতীয় ইনিংসে পারানাভিতানা আউট হয়েছিলেন ২০ রানে। দিলশান ও সাঙ্গাকারা—দুজনেই আউট হয়েছিলেন ১১ রানে।
