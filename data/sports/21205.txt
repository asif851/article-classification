
দুজনের মধ্যে মিল অনেক। দুজনই ডানহাতি টপ অর্ডার ব্যাটসম্যান, অধিনায়কের দায়িত্ব সামলাচ্ছেন দুজনই। কিন্তু দুজনের মধ্যে কাউকে বেছে নেওয়া কষ্টকর। যাঁর যাঁর দেশের ব্যাটিং ভবিষ্যৎ হিসেবে এই দুজনকেই ভাবা হচ্ছে। ভারতীয় অধিনায়ক বিরাট কোহলি আর অস্ট্রেলিয়ান অধিনায়ক স্টিভেন স্মিথ।
কিন্তু দুজনের মধ্যে সেরা কে? বলা সত্যিই কঠিন। দুজনই এই সময়ে টেস্ট খেলছেন, সর্বশেষ টেস্টে দুজনই সেঞ্চুরি করেছেন। টেস্ট রেকর্ড বিবেচনায় দুজনের মধ্যে কে এগিয়ে? আসুন দেখা যাক।
টেস্টে স্মিথের ব্যাটিং গড় ৬১.২৩, কোহলির ৫১.৮২। ভারতীয় অধিনায়কের চেয়ে পাঁচ টেস্ট কম খেলেই ২১টি সেঞ্চুরি করেছেন স্মিথ। অন্যদিকে ৬২ টেস্টে কোহলির সেঞ্চুরি ১৯টি। স্ট্রাইক রেট দুজনেরই প্রায় সমান হলেও স্মিথ কোহলিকে টেক্কা দিয়েছেন নট আউট থাকার হিসেবে। ব্রিসবেন টেস্টসহ ক্যারিয়ারে ১৫ বার অপরাজিত ছিলেন স্মিথ, অন্যদিকে কোহলি অপরাজিত ছিলেন আটবার।মোট রানেও এগিয়ে স্মিথ, করেছেন ৫৫১১ রান, কোহলির রান ৪৯৭৫। টেস্টে র‍্যাঙ্কিংয়ের এক নম্বর ব্যাটসম্যান স্মিথ, কোহলি আছেন পাঁচে।প্রশ্ন হতে পারে টেস্টে একজন টপ অর্ডার ব্যাটসম্যানের নট আউট থাকার মাহাত্ম্য কী? ব্যাপারটা ব্যাখ্যা করা যাক। ক্যারিয়ারে ১৫ বার ইনিংসের শেষ পর্যন্ত ব্যাট করেছেন স্মিথ। মিডল কিংবা লোয়ার অর্ডার নিয়েও ইনিংস টেনেছেন অস্ট্রেলিয়ান অধিনায়ক। কোহলিকে লোয়ার অর্ডার নিয়ে খুব একটা ব্যাট করতে হয়নি। স্মিথের বহুমুখী ব্যাটিংয়ের নিদর্শন খুঁজে পাওয়া যায় এই তথ্যে।অবশ্য ভারতীয় ব্যাটিং লাইনআপের তুলনায় এখনকার অস্ট্রেলিয়ান ব্যাটিং লাইনআপ তুলনামূলক দুর্বল। তাই স্মিথকে ইনিংস শেষ করার দায়িত্ব নিয়েই খেলতে হয়েছে। কিংবদন্তি ব্যাটসম্যানদের মধ্যে ৩৩ বার অপরাজিত ছিলেন শচীন টেন্ডুলকার, রাহুল দ্রাবিড় ৩২ বার ও রিকি পন্টিং ২৯ বার অপরাজিত ছিলেন।টেস্টের প্রায় সব কটি দলের মাঠে স্মিথের গড় কমপক্ষে ৪০। অস্ট্রেলিয়ার ব্যাটসম্যানদের যেখানে সবচেয়ে বেশি পরীক্ষা দিতে হয়, সেই এশিয়াতেও তিনি দারুণ সফল। ভারতে তাঁর গড় ৬০, শ্রীলঙ্কায় ৪১.১৬, আরব আমিরাতে (পাকিস্তানের বিকল্প হোম ভেন্যু) ৪৩.৫০। সবচেয়ে বড় কথা, অ্যাশেজে ইংল্যান্ডে তাঁর ব্যাটিং গড় ৪৩.৩১। স্মিথ কেবল একটি দেশে তাঁর ব্যাটিং গড় ৪০-এর ওপরে নিয়ে যেতে পারেননি—বাংলাদেশে!কোহলিরও বাংলাদেশে টেস্ট গড় ৪০-এর ওপরে নয়। দারুণ মিল। কোহলি অবশ্য আরও দুটি জায়গায় ৪০-এর ওপরে গড়ে রান করতে পারেননি। ইংল্যান্ডে তাঁর গড় খুবই বাজে। ১৩-এর মতো। আর ওয়েস্ট ইন্ডিজে সেটি ৩৮-এর কিছু ওপরে। যদিও ওয়েস্ট ইন্ডিজে তাঁর ডাবল সেঞ্চুরি আছে। শুধু তা-ই নয়, অধিনায়ক হিসেবে পাঁচটি ডাবল সেঞ্চুরি করা কোহলি এই রেকর্ডে আছেন কেবল কিংবদন্তি ব্রায়ান লারার সঙ্গে। এই বাবদে স্মিথের ডাবল সেঞ্চুরি মোটে একটি।বড় দলের বিপক্ষে রান করার ব্যাপারে দুজনেরই সুখ্যাতি আছে। ইংল্যান্ড, দক্ষিণ আফ্রিকা, ভারতের মতো দলের বিপক্ষে স্মিথ ৬০ গড়ে রান করেছেন, ১৪টি সেঞ্চুরি। ইংল্যান্ড, দক্ষিণ আফ্রিকা ও অস্ট্রেলিয়ার মতো দলের বিপক্ষে প্রায় ৪৮ গড়ে ১০টি সেঞ্চুরি করেছেন কোহলি।পুরো ক্যারিয়ারে ১০৫ ইনিংসে স্মিথের ২১টি সেঞ্চুরি। ১১টি দেশে, ১০টি দেশের বাইরে। ১০৪ ইনিংসে কোহলির সেঞ্চুরি ১৯টি। ৯টি দেশে, ১০টি দেশের বাইরে।অধিনায়ক হিসেবে দুজনই কাছাকাছি ইনিংস খেলেছেন, স্মিথ ৪৮টি ও কোহলি ৪৯টি। অধিনায়কের ভূমিকায় দুজনেরই রান ৩ হাজারের কাছাকাছি। সেঞ্চুরিও কাছাকাছি, কোহলির ১২ ও স্মিথের ১৩টি। অধিনায়ক হিসেবে কোহলির গড় ৬০, স্মিথের ৭০। চারটি ম্যাচসেরা পুরস্কার দুজনেরই। সূত্র: ক্রিকইনফো।আরও পড়ুন:কোহলি বনাম টেন্ডুলকার-পন্টিং-সাঙ্গা—কী বলছে পরিসংখ্যান?
