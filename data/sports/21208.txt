
কাল রাতে দাবানলের মতোই ছড়িয়ে পড়েছিল খবরটা। কিলিয়ান এমবাপ্পেকে কিনে নিয়েছে প্যারিস সেন্ট জার্মেই! এমন গরমা-গরম খবর সবাইকে জানিয়েছে স্প্যানিশ পত্রিকা মার্কা। যারা দুই সপ্তাহ আগেই একই খেলোয়াড়কে রিয়াল মাদ্রিদে পাঠিয়ে দিয়েছিল। এবারও তাদের সে সংবাদ মিথ্যা হতে চলেছে। এখন পর্যন্ত যে আভাস, ১৮০ মিলিয়ন ইউরো দিয়ে এমবাপ্পেকে কেনার কথা ভাবছে না পিএসজি।
মার্কাসহ বিভিন্ন স্প্যানিশ সংবাদমাধ্যম জানিয়েছে, এমবাপ্পের জন্য মোনাকোর সঙ্গে এর মধ্যেই পিএসজির সমঝোতা হয়ে গেছে। সে জন্য শুরুতে তাদের খরচ করতে হবে ১৬০ মিলিয়ন ইউরো। সে সঙ্গে শর্ত মেনে পরবর্তী সময়ে আরও ২০ মিলিয়ন ইউরো দিতে হবে প্যারিসের দলটিকে। ঠিক এই শর্ত মেনেই রিয়ালে যাওয়ার কথা ছিল এমবাপ্পের। হঠাৎ রিয়ালের বদলে পিএসজির নাম এল কোত্থেকে? স্প্যানিশ সংবাদমাধ্যম জানাচ্ছে, রিয়াল পিএসজিকে টাকা দিতে রাজি হলেও এমবাপ্পের বেতন বছরে ১২ মিলিয়ন ইউরো দিতে রাজি হয়নি। একজন তরুণ ফুটবলারের জন্য রিয়াল বর্তমান বেতনকাঠামোতে পরিবর্তন আনবে না। এ সুযোগেই নাকি পিএসজি এমবাপ্পের বাবাকে রাজি করিয়েছেন।এ নিয়ে সামাজিক যোগাযোগমাধ্যমে ঝড় শুরু হতে না-হতেই তাতে জল ঢেলে দিয়েছে আরেক স্প্যানিশ পত্রিকা এএস। ফ্রেঞ্চ পত্রিকা লে প্যারিসিয়েনকে উদ্ধৃত করে এএস জানিয়েছে, মোনাকো এমন গুঞ্জনকে উড়িয়ে দিয়েছে। তারা নাকি এমবাপ্পের জন্য কোনো প্রস্তাবই পায়নি। যদিও বিইন স্পোর্টস এর মাঝেই এ দলবদল নিয়ে টুইট করে দিয়েছে। এ সংবাদমাধ্যমের প্রধান নির্বাহী আবার পিএসজিরই নাসের আল খেলাইফি।তবে নেইমারের দলবদলের জন্য এরই মাঝে ফিফার ফেয়ার প্লে ভাঙার অভিযোগ উঠেছে পিএসজির বিরুদ্ধে। শুধু নেইমারের ২২২ মিলিয়নের খরচটা ‘হালাল’ করতেই অন্তত দুই-তিনজন খেলোয়াড় বিক্রি করতে হবে। সে সঙ্গে এমবাপ্পের জন্য ১৮০ মিলিয়ন ইউরো খরচ করতে চাইলে যে বর্তমান স্কোয়াডের অর্ধেকের বেশি খেলোয়াড়কে বিদায় জানাতে হবে! পিএসজিও আপাতত তাই ‘এমবাপ্পে-প্রকল্প’ বাদ দেওয়ার চিন্তাভাবনা করছে। তবে দলবদলের বাজারে শেষ খবর বলে তো কিছু নেই! দেখাই যাক, শেষ পর্যন্ত কোথায় যান এমবাপ্পে। সূত্র: এএস, গোল।
