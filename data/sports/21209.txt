
ঘটনাটা বেশ হইচই ফেলেছিল ক্রিকেট দুনিয়ায়। শোনা গিয়েছিল, শ্রীলঙ্কার জাতীয় দলের কয়েকজন নারী ক্রিকেটার যৌন নির্যাতনের শিকার হয়েছেন। অভিযোগের তির ছিল দলের দায়িত্বে থাকা কয়েকজন কর্মকর্তার দিকে। শ্রীলঙ্কা ক্রিকেট (এসএলসি) জানিয়েছে, তদন্তে অভিযুক্তদের বিরুদ্ধে শক্ত প্রমাণ না পাওয়ায় ফৌজদারি মামলা হয়নি। তবে দায়িত্ব থেকে সরিয়ে দেওয়া হয়েছে তিনজনকেই। আজ এক বিবৃতিতে এসএলসি জানিয়েছে, ‘শারীরিক সম্পর্কে’র প্রমাণ না পাওয়ায় তাদের বিরুদ্ধে আইনগত ব্যবস্থা নেওয়া সম্ভব হয়নি। তবে ‘যৌন হয়রানি’র কিছু প্রমাণ মিলেছে দুইজনের বিরুদ্ধে। আরেকজনের বিরুদ্ধে পাওয়া গেছে আপত্তিজনক আচরণের প্রমাণ। এ কারণে তিনজনকেই দায়িত্ব থেকে সরিয়ে দিয়েছে এসএলসি। বিবৃতিতে বলা হয়, ‘এপ্রিলে তিন কর্মকর্তার দায়িত্বের মেয়াদ শেষ হয়েছে। তদন্তে প্রতিবেদনে তাদের নাম আসায় তাদের চাকরির মেয়াদ আর বাড়ানো হচ্ছে না।’ শ্রীলঙ্কার নারী ও শিশু মন্ত্রী রজি সেনানায়েকে এ প্রসঙ্গে বলেছেন, ‘খুবই লজ্জাজনক ঘটনা। অবশ্যই এ ধরনের কর্মকাণ্ড বন্ধ করতে চাই আমরা।’ তথ্যসূত্র: এএফপি, রয়টার্স।
