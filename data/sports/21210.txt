
শেষ হুইসেল বাজতে দুই দলের খেলোয়াড়েরাই হাঁটু গেড়ে বসলেন। কমলা জার্সিদের বসে পড়াতে প্রথমবার চ্যাম্পিয়ন হতে না পারার হতাশা। আর একটু পাশেই আকাশি জার্সিদের বসার মধ্যে জয়ের উচ্ছ্বাস, ভারতকে চ্যাম্পিয়নশিপের গৌরব এনে দিতে পারার আনন্দ। মালয়েশিয়ার বিপক্ষে ২-১ গোলের এই জয়ে ১০ বছর পর এশিয়ান শ্রেষ্ঠত্বের মুকুট ফিরে পেল ভারত। তারা শুধু এশিয়া কাপের শিরোপাই জেতেনি, সাত ম্যাচের একটিতেও না হেরে জিতেছে ঢাকাবাসীর মনও। ২০০৭ সালে এশিয়ার চ্যাম্পিয়ন হয়েছিল ভারত।
চিরপ্রতিদ্বন্দ্বী পাকিস্তানের জালে ৪ গোলের তরতাজা স্মৃতি নিয়েই মাঠে নেমেছিল হারমানপ্রীতরা। গতকাল রাতে যেখানে শেষ করেছে, ঠিক সেখান থেকেই যেন শুরু করল ডিফেন্ডিং রানার্সআপরা। ম্যাচের তিন মিনিটেই গোলমুখ খুলে ফেলে তারা। সুনীলের বাড়ানো বলে রামানদীপের পুশ বারে লাগলে ফিরতি বলে গোল ১-০। গোল হজম করে খোলস ছেড়ে বের হয়ে আসে মালয়েশিয়া। দ্বিতীয় কোয়ার্টারে আক্রমণের ঢেউ তুলেছিল তারা। কিন্তু সরদার সিংয়ের নেতৃত্বে গড়া রক্ষণভাগে চিড় ধরাতে পারেনি। উল্টো ২৯ মিনিটে দ্বিতীয় গোল হজম করে মালয়েশিয়া।সুমিতের কোনাকুনি হিটে ডান প্রান্ত দিয়ে কানেক্টে গোল করেন ললিত উপাধ্য ২-০। জোড়া গোল হজম করেও দমে যায়নি মালয়েশিয়া। প্রথমবারের মতো চ্যাম্পিয়ন হওয়ার সুযোগ কেইবা হাতছাড়া করতে চায়। ব্যবধানও কমায় তারা। ৪৯ মিনিটে ২-১ করেন সাবাহ শাহরিল। ম্যাচের শেষ মিনিট পর্যন্ত টিকে ছিল মালয়েশিয়ার জীবন। মূলত গোল মিসের খেসারতে আর ম্যাচে ফেরা হয়নি তাদের। শেষ মিনিটে গোলমুখের সামনে থেকে বল ছোঁয়াতে পারেনি মালয়েশিয়ান তিন খেলোয়াড়।এ নিয়ে তিনবার ফাইনালের মতো বড় মঞ্চে মুখোমুখি হলো মালয়েশিয়া ও ভারত। আজকের আগে আজলান শাহ হকিতেও দুইবার জিতেছিল ভারত। ১৯৮৫ সালে ঢাকায় অনুষ্ঠিত এশিয়া কাপের ফাইনালে পাকিস্তানের কাছে হেরে রানার্সআপ হয়েছিল ভারত।
এক নজরে দশম এশিয়া কাপ চ্যাম্পিয়ন ভারতরানার্স আপ মালয়েশিয়াতৃতীয় পাকিস্তানচতুর্থ দক্ষিণ কোরিয়াপঞ্চম জাপানষষ্ঠ বাংলাদেশসপ্তম চীন অষ্টম ওমান
