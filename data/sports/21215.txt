
উইম্বলডন, অস্ট্রেলিয়ান ওপেন, ফ্রেঞ্চ ওপেন...গত এক দশকে গ্র্যান্ড স্লামগুলো রাঙিয়েছে ফেদেরার-নাদাল দ্বৈরথ। কিন্তু ইউএস ওপেনে? একবারও নয়।
এবার সেমিফাইনালে দুজনের দেখা হওয়ার সম্ভাবনা ছিল। পরশু শেষ আটে নাদাল যখন রাশিয়ার আন্দ্রেই রুবলেভকে টেনিস ‘শেখালেন’, ৬-১, ৬-২, ৬-২ গেমে জিতে উঠে গেলেন সেমিতে, নড়েচড়ে বসেছিলেন ইউএস ওপেনের দর্শকেরা। এবার বুঝি অবসান হলো অপেক্ষার!
কিন্তু হুয়ান মার্টিন দেল পোত্রোকে সম্ভবত সেটি কেউ বলেননি। ২ ঘণ্টা ৫০ মিনিটের কোয়ার্টার ফাইনালে পরশু রজার ফেদেরারকে ৭-৫, ৩-৬, ৭-৬ (১০/৮), ৬-৪ গেমে হারিয়ে আর্জেন্টাইন তারকা নিজেই হয়ে গেলেন সেমিফাইনালে নাদালের প্রতিপক্ষ। অস্ট্রেলিয়ান ওপেনের পর উইম্বলডনও জিতে স্বপ্নের মতো এগোতে থাকা বছরটায় ছন্দপতন ৩৬ বছর বয়সী ফেদেরারের। হারের পর সুইস কিংবদন্তি মেনেও নিলেন, ‘আমি ভালো খেলিনি। এই টুর্নামেন্টে টিকে থাকা আমার জন্য ন্যায্য হতো না।’
ওদিকে ফর্ম ফিরে পেয়েছেন নাদাল। র‍্যাঙ্কিংয়ে শীর্ষে থাকা স্প্যানিশ তারকার কাছে হেরে ১৯ বছরের তরুণের স্বীকারোক্তি, ‘উনি আমাকে একটা শিক্ষা দিয়েছেন। ১, ২ ও ২ (প্রতি সেটে রুবলেভের জেতা গেমের সংখ্যা)।’
মেয়েদের এককে শেষ আটে যুক্তরাষ্ট্রের কোকো ভ্যান্ডেওয়েইয়ের কাছে ৬-৭ (৪/৭), ৩-৬ গেমে হেরে গেছেন চেক প্রজাতন্ত্রের ক্যারোলিনা প্লিসকোভা। এই হারে র‍্যাঙ্কিংয়ের শীর্ষস্থানটা স্পেনের গারবিনিয়ে মুগুরুজার কাছে হারাচ্ছেন প্লিসকোভা। রয়টার্স।
