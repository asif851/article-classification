
 


টুইটারে হকিংকে শ্রদ্ধা নিবেদন করে নেইমার সমালোচনার শিকার।
হকিংয়ের মতো তাঁর হুইলচেয়ারের ছবি অনেকেই মেনে নিতে পারেনি।


বিশ্বখ্যাত পদার্থবিজ্ঞানী স্টিফেন হকিংয়ের মৃত্যু ছুঁয়ে গেছে সবাইকে। নেইমার ফুটবল দুনিয়ার মানুষ হলেও সদ্য প্রয়াত ইংরেজ বিজ্ঞানীর অবদানগুলো সম্পর্ক ভালোই ধারণা রাখেন। গতকাল বুধবার হকিংয়ের মৃত্যু তাই মন খারাপ করে দিয়েছে ব্রাজিলীয় তারকার। কিন্তু ক্ষণজন্মা এই বিজ্ঞানীর প্রতি শ্রদ্ধা জানাতে গিয়েই সবকিছু গুলিয়ে ফেলেছেন তিনি। গোটা ব্যাপারই এখন হিতে বিপরীত নেইমারের জন্য! ‘আ ব্রিফ হিস্ট্রি অব টাইম’-এর লেখকের স্মৃতির প্রতি শ্রদ্ধা জানিয়ে টুইটারে একটি পোস্ট দেন নেইমার। সেটি নিয়েই এখন যত সমস্যা।
পায়ের অস্ত্রোপচার শেষে এখন পুনর্বাসনে সময় কাটছে নেইমারের। হকিংয়ের মৃত্যুর পর টুইটারে নিজের একটি ছবি পোস্ট করেন পিএসজি তারকা। হকিংয়ের মতোই হুইলচেয়ারে বসে হাস্যোজ্জ্বল মুখে ছবিটি তোলেন নেইমার। ছবিটা তোলার সময় হয়তো কাউকে উদ্দেশ করে কিছু বলছিলেন। সেই ছবির ক্যাপশনে নেইমার লিখেছেন হকিংয়েরই বাণী, ‘মানুষ যে পরিস্থিতিতেই থাকুক না কেন ইতিবাচক মানসিকতা নিয়ে নিজের সামর্থ্যের সর্বোত্তম ব্যবহার করা উচিত।’
নেইমারের সময়টা এখন ভালো যাচ্ছে না। এই চোটের কারণে চ্যাম্পিয়নস লিগে পিএসজির হয়ে রিয়ালের বিপক্ষে ম্যাচটা খেলতে পারেননি। সুস্থ হয়ে উঠতে ন্যূনতম দুই মাস সময় তো লাগবেই। এই হতাশা কাটানোর টোটকা হিসেবেই হকিংয়ের সেই বাণীটা ছবির ক্যাপশনে হয়তো জুড়ে দেন নেইমার। কিন্তু টুইটার ব্যবহারকারীরা ব্যাপারটা মোটেও ভালোভাবে নিতে পারেনি।
মোটর নিউরন রোগের কারণে শারীরিকভাবে অক্ষম হওয়ায় হুইলচেয়ারে দীর্ঘ একটা সময় কাটিয়েছেন হকি। নেইমার এই বিজ্ঞানীর প্রতি শ্রদ্ধা নিবেদন করতে গিয়ে ট্যাটুভর্তি শরীর নিয়ে খালি গায়ে ছবি তুলেছেন—এটাতে আপত্তি অনেকেরই। খেদ প্রকাশ করে অনেকেই বলেছেন, ‘কোনো নীতি-নৈতিকতা কিংবা সহানুভূতি নেই!’ অভিসম্পাত বর্ষণও করেছেন সেই ব্যক্তি, তুমি ‘সব অর্থ হারাবে’।
যুক্তরাষ্ট্রের নিউজ ওয়েবসাইট ‘এসবি নেশন’-এর জ্যেষ্ঠ সম্পাদক ন্যাটে স্কট নেইমারকে খোঁচাও দিয়েছেন। তিনি লেখেন, ‘নেইমার শুনেছেন, আজ একজন বিখ্যাত মানুষ মরেছে যে তার জীবনের বেশির ভাগ সময় হুইলচেয়ারে কাটিয়েছে। সে ভেবেছে, আমিও একজন বিখ্যাত ফুটবলার যে এখন হুইলচেয়ারে সময় কাটাচ্ছে। ওই মানুষটার সেই জীবন এখন আমি কাটাচ্ছি, যে আবার বিখ্যাত ফুটবলার নেইমার।’ আরেকজনের টুইট, ‘নেইমারের এই ক্ষণস্থায়ী হুইলচেয়ারের জীবন হকিংয়ের সেই জীবনের তুলনায় কিছুই না।’
