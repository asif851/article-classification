
অস্ট্রেলিয়ান ওপেন যেন ‘কোথাও কেউ নেই’! হারাধনের একটি ছেলে হিসেবে টিকে রয়েছেন কেবল রজার ফেদেরার। না, খেলোয়াড় আছেন অনেকেই। কিন্তু তারকারা আর কেউ নেই। সেমিফাইনালে বাকি তিনজনের নাম নিয়মিত টেনিস না দেখলে চেনা কঠিন। দক্ষিণ কোরিয়ার হিউয়েন চুং, ব্রিটেনের কাইল অ্যাডমুন্ড গ্র্যান্ড স্লাম জেতা তো দূরের কথা, এত বড় টুর্নামেন্টে সেমিফাইনালে উঠেছেনই প্রথম। অন্যজন মারিন চিলিচ একটি গ্র্যান্ড স্লাম অবশ্য জিতেছেন। ফেদেরার প্রতিপক্ষ চুং। সেই বাধা পেরোলেই ২০তম গ্র্যান্ড স্লামের একদম দোরগোড়ায় পা রাখবেন সর্বকালের সেরা এই টেনিস খেলোয়াড়।
আজ কোয়ার্টারে সরাসরি সেটে টমাস বার্ডিচকে উড়িয়ে দিয়ে ফেদেরার বুঝিয়ে দিয়েছেন, এখনই ফুরিয়ে যাননি। নামটা বার্ডিচ বলে একটু সংশয় অবশ্য ছিল। ১৯তম বাছাই এবার খুবই ভালো ফর্মে থেকে বছর শুরুর ওপেনে এসেছিলেন। প্রথম সেটে ৫-৩ গেমে এগিয়েও গিয়েছিলেন বার্ডিচ। তবে সেই সেটকে টাইব্রেকে নিয়ে গিয়ে জয় করে নেন ফেদেরার। এই প্রথম সেটেই কিছুটা লড়াই করতে পেরেছিলেন চেক প্রজাতন্ত্রের এই খেলোয়াড়।
পরের দুই সেটে বলতে গেলে দাঁড়াতে পারেননি। ৭-৬ (৬/১), ৬-৩, ৬-৪ গেমে জিতে ৪৩তম বারের মতো গ্র্যান্ড স্লাম টুর্নামেন্টের সেমিফাইনালে উঠলেন ফেদেরার। ওপেন যুগে আর কোনো খেলোয়াড় এতবার শেষ চারে উঠতে পারেনি। অস্ট্রেলিয়ান ওপেনে ম্যাচ জেতার নতুন রেকর্ড গড়লেন। ১০৫ ম্যাচ খেলে এই কোর্টে ৯২ বারই বিজয়ীর হাসি হেসেছেন। ফেদেরার এবারই ম্যাচ জয়ের সংখ্যাটা ৯৪ করে ফেলতে চাইবেন।
আর এবার তো ফাঁকা মাঠ পড়েই রইল তাঁর জন্য। দুই প্রতিদ্বন্দ্বী বিদায় নিয়েছেন আগেই। চোটের কারণে কোয়ার্টার ফাইনালে রাফায়েল নাদাল পঞ্চম সেট শেষ করতে পারেননি। শেষ ষোলোতে চোটের কাছে হেরে বিদায় নিয়েছেন নোভাক জোকোভিচ। ফেদেরার এই দুজনের চেয়ে বয়সে ঢের বড়। তবু এখনো লড়াই করে যাচ্ছেন, এই ৩৭ বছর বয়সে! কে জানে, ২০ নম্বরটা এখানেই হয়ে যাবে কি না। তার আগে অবশ্য চুং বাধা পেরোতে হবে।
ফেদেরার এই তরুণদের নিয়ে আশাবাদীও। লড়াইয়ের আগে যেন উঠতিদের দুহাত ভরে আলিঙ্গন করছেন, ‘টেনিসে এ রকম নতুন নামগুলো আশার প্রতীক। আরও নতুন নাম আসবে, এটাই আমাদের প্রত্যাশা। চুং, অ্যাডমুন্ডের বিপক্ষে কখনো খেলিনি, তবে দেখেছি। ওরা সুন্দর খেলে। ওদের সঙ্গে খেলতে পেরে আমি আনন্দিত।’
আগামী বৃহস্পতি ও শুক্রবার সেমিফাইনাল অনুষ্ঠিত হবে। ওদিকে মেয়েদের এককে সেমিফাইনালে উঠেছেন সিমোনা হালেপ, অ্যাঞ্জেলিক কেরবার, ক্যারোলিন ওজনিয়াকি ও ইলিস মার্টিনেজ।
