
ঘুরে দাঁড়াব, তোমরা ভেবো না—সমর্থকদের এটাই বোঝাতে চাইছেন বার্সেলোনার খেলোয়াড়েরা। ৪-০ গোলের হারের হতাশা পেছনে ফেলে চ্যাম্পিয়নস লিগের শেষ ষোলোর দ্বিতীয় লেগে ভালো করার প্রত্যয় তাঁদের। পিএসজিকে টপকে শেষ আটে উঠতে আত্মবিশ্বাসী ইনিয়েস্তা-সুয়ারেজরা। 
পার্ক ডি প্রিন্সেসে গত মঙ্গলবার হেরে যাওয়ার ঠিক পরই বার্সেলোনা কোচ লুইস এনরিকে বলেছিলেন, ফুটবলে শেষ বলে কিছু নেই। আর এ কারণেই প্রথম লেগে ৪-০ গোলে হেরে যাওয়ার পরও কোয়ার্টার-ফাইনালে ওঠার স্বপ্ন দেখছেন। এরপর অধিনায়ক আন্দ্রেস ইনিয়েস্তা বলেছিলেন, হতাশা পেছনে ফেলে ঘুরে দাঁড়াতে পারবে বার্সেলোনা। সমর্থকদের শুধু শান্ত থাকার আহ্বান জানিয়েছেন এই প্লে মেকার। এবার স্বপ্ন দেখালেন সুয়ারেজ। উরুগুয়ের এই স্ট্রাইকারের বিশ্বাস, ঘুরে দাঁড়িয়ে শেষ আটে জায়গা করে নেওয়া বার্সেলোনার পক্ষে সম্ভব, ‘আমরা যে পারি প্রথমে সেই বিশ্বাসটা রাখতে হবে আমাদের। আমরা জানি যে এটা সম্ভব। কারণ, আগেও আমরা অনেক কিছু অর্জন করেছি। ট্রেবল জিতে আমরা ইতিহাস গড়েছি। আবার ইতিহাস গড়তে চাইলে এই লেগে ঘুরে দাঁড়াতে হবে।’ সূত্র: মার্কা। বার্সার ঘুরে দাঁড়ানো সত্যিই সম্ভব? সুয়ারেজ সত্যিই তা বিশ্বাস করেন? নাকি মিথ্যা সান্ত্বনা?
