
চ্যাম্পিয়নস লিগ সেমিফাইনালের প্রথম লেগে খুব একটা জ্বলে উঠতে দেখা যায়নি ক্রিস্টিয়ানো রোনালদোকে। সদ্যই ইনজুরি কাটিয়ে মাঠে নেমেছিলেন বলেই বোধ হয় অস্বস্তি কিছুটা থেকে গিয়েছিল। কিন্তু গতকাল লা লিগার ম্যাচে আবারও খোলস ছেড়ে বেরিয়ে এসেছেন ফিফা বর্ষসেরা ফুটবলার। দুর্দান্ত দক্ষতায় জোড়া গোল করে নিজের সেরা ফর্মে ফেরার ইঙ্গিতই দিয়েছেন এই পর্তুগিজ উইঙ্গার। ওসাসুনার বিপক্ষে রিয়াল মাদ্রিদও পেয়েছে ৪-০ গোলের বড় জয়।লা লিগার শিরোপা জয়ের লড়াইয়ে টিকে থাকার জন্য ওসাসুনার বিপক্ষে জিততেই হতো রিয়ালকে। দলের প্রাণভোমরাও জ্বলে উঠেছেন এই মোক্ষম সময়ে। খেলা শুরুর ছয় মিনিটের মাথায় পেনাল্টি বক্সের বাইরে থেকে জোরালো এক শটে বল জালে জড়িয়ে দেন রোনালদো। দ্বিতীয়ার্ধে, ৫২ মিনিটে দলের দ্বিতীয় গোলটিও তিনি করেছেন প্রায় একই রকম ভঙ্গিতে। ৬০ ও ৮৩ মিনিটে রিয়ালের পক্ষে আরও দুটি গোল করেছেন সার্জিও রামোস ও দানিয়েল কারভাহাল।
ওসাসুনার বিপক্ষে এই জয়ের পর ৩৪ ম্যাচ শেষে ৮২ পয়েন্ট নিয়ে পয়েন্ট তালিকার দ্বিতীয় স্থানে আছে রিয়াল। সমানসংখ্যক ম্যাচ খেলে ৮৫ পয়েন্ট নিয়ে শীর্ষে আছে তাদের নগর প্রতিদ্বন্দ্বী অ্যাটলেটিকো। তিন নম্বরে থাকা বার্সেলোনার সংগ্রহ ৮১ পয়েন্ট।রোনালদোর জোড়া গোল নিশ্চয়ই নতুনভাবে অনুপ্রাণিত করবে রিয়ালকে। আগামী মঙ্গলবারেই যে চ্যাম্পিয়নস লিগ সেমিফাইনালের দ্বিতীয় লেগে বায়ার্ন মিউনিখের মুখোমুখি হতে হবে কার্লো আনচেলত্তির শিষ্যদের। প্রথম লেগে ১-০ গোলের জয় দিয়ে ফাইনালে যাওয়ার কাজটা অনেকখানি এগিয়েই রেখেছে রিয়াল। এখন দ্বিতীয় লেগে যদি রোনালদোও জ্বলে উঠতে পারেন তাহলে শিরোপা জয়ের অন্তিম লড়াইটা নিশ্চিতই করে ফেলতে পারবে তারা।চ্যাম্পিয়নস লিগ সেমিফাইনালের কথা চিন্তা করে গতকাল গ্যারেথ বেল ও করিম বেনজেমাকেও বিশ্রাম দিয়েছিলেন আনচেলত্তি। বায়ার্নের বিপক্ষে এই দুজনও বেশ ভালোভাবেই ফিরতে পারবে বলে আশাবাদী রিয়াল কোচ, ‘রোনালদো ভালো আছে। আর সে গত ম্যাচের চেয়ে অনেক আত্মবিশ্বাস নিয়ে খেলেছে। সবকিছুই তার ও আমাদের জন্য ভালোই কেটেছে। বেনজেমাও ভালো অবস্থায় আছে আর মঙ্গলবারের ম্যাচে খেলতে তার কোনো সমস্যা হবে না।’— রয়টার্স
