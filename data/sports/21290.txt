
৪৪ বছর বয়সে এসে অভিষেক হলো টি-টোয়েন্টিতে। কিন্তু অভিষেকটা মনমতো রাঙাতে পারলেন না রায়ান ক্যাম্পবেল। পারল না তাঁর দল হংকংও। ৯ রানে আউট হয়ে গেছেন এই ওপেনার, হংকংও টি-টোয়েন্টি বিশ্বকাপের প্রথম পর্বের প্রথম ম্যাচে ১৪ রানে হেরে গেছে জিম্বাবুয়ের কাছে।
ম্যাচে জিম্বাবুয়েই ফেবারিট ছিল। তবে হংকংও একেবারে ছেড়ে কথা বলেনি। নিজেদের ইনিংসের ১৭ ওভার পর্যন্ত জয়ের আশাটা ভালোভাবেই ধরে রেখেছিল আইসিসির সহযোগি সদস্য দেশটি।টসে জিতে প্রথমে জিম্বাবুইয়ানদের ব্যাটিংয়ে পাঠিয়েছিল হংকং। ওপেনার ভুসি সিবান্দার ফিফটিতে ২০ ওভারে ১৫৮ রান করেছে জিম্বাবুয়ে। ৪৬ বলে ৫ চার ও দুই ছয়ে ৫৯ রান করেছিলেন সিবান্দা। তবে জিম্বাবুয়ে যে শেষ পর্যন্ত এমন চ্যালেঞ্জিং স্কোর গড়তে পেরেছে এর সবচেয়ে বড় কৃতিত্ব এল্টন চিগুম্বুরার। শেষ দিকে তিন ছক্কায় গড়া তাঁর ১৩ বলে ৩০ রানের ইনিংসটিই তো ব্যবধান গড়ে দিয়েছে।লক্ষ্য ১৫৯ রান, তাড়া করতে নেমে হংকংয়েরও দুজন ব্যাটসম্যান যেন সিবান্দা-চিগুম্বুরা হয়ে উঠতে চাইলেন। অধিনায়ক জেমি অ্যাটকিনসন ওপেনিংয়ে নেমে করেছেন ৪৪ বলে ৫৩, ছয়ে নামা তানভির আফজালের ব্যাট থেকেও এসেছে ১৭ বলে ৩১ রান। কিন্তু আর কেউই এই দুজনকে সঙ্গ দিতে পারলেন না।
সংক্ষিপ্ত স্কোর:
জিম্বাবুয়ে: ২০ ওভারে ১৫৮/৮ (মাসাকাদজা ২০, সিবান্দা ৫৯, ওয়ালার ২৬, চিগুম্বুরা ৩০*; তানভীর ২/১৯, আইজাজ ২/৩৩)হংকং: ২০ ওভারে ১৪৪/৬ (অ্যাটকিনসন ৫৩, চ্যাপম্যান ১৯, আনশুমান ১৩, তানভীর ৩১*; তিরিপানো ২/২৭, চাতারা ২/২৮)ফল: জিম্বাবুয়ে ১৪ রানে জয়ীম্যান অব দ্য ম্যাচ: ভুসি সিবান্দা।
