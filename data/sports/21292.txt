
গতকাল সংবাদ সম্মেলনে নিজেকে নির্দোষ দাবি করেছিলেন, দাবি করেছেন ম্যাচ রেফারির শুনানিতেও। মহেন্দ্র সিং ধোনির বক্তব্য, ইচ্ছা করে মুস্তা​ফিজুর রহমানকে ধাক্কাটা তিনি মারেননি। শুনানিতে দোষ স্বীকার না করলেও কালকের ম্যাচে নিযুক্ত আইসিসির ম্যাচ রেফারি তাঁর মূল্যায়নে বলেছেন, ভিডিও দেখে স্পষ্ট মনে হয়েছে, ধোনির ধাক্কাটা ইচ্ছাকৃত। যেটা মেনে নেওয়া যায় না।শুনানির পর ম্যাচ রেফারি অ্যান্ডি পাইক্রফট ধোনি আর মুস্তাফিজ দুজনকেই শাস্তি দেন। ধো​নি দোষ স্বীকার করুন আর না-ই করুন, পাইক্রফটের মনে হয়েছে ধোনির অপরাধ ইচ্ছাকৃত। একজন সিনিয়র ক্রিকেটারের কাছ থেকে যা অপ্রত্যাশিত। এ কারণে তাঁর শাস্তিটা বেশি। প্রথমে মুস্তাফিজও নিজেকে নির্দোষ দাবি করেছিলেন বলে জানানো হয়েছে আইসিসির বিবৃতিতে। পরে দোষ স্বীকার করে নেন গত ম্যাচেই অভিষিক্ত এই পেসার। তাঁর অনভিজ্ঞতা এবং দোষ স্বীকার করায় শাস্তিটা কম দেওয়া হয়েছে।বিবৃতিতে পাইক্রফট বলেছেন, ‘‘শুনানিতে ধোনি নিজের পক্ষে যুক্তি দেখিয়ে বলেছেন, বোলার ভুল জায়গায় ছিল। তাঁর কাছে মনে হয়েছিল, ওই অবস্থায় ধাক্কাটা কিছুতেই এড়ানো যেত না। তখন তিনি হাত দিয়ে মুস্তাফিজকে সরিয়ে দিতে চেয়েছেন, যেন ধাক্কাটা যথাসম্ভব ‘কম লাগে’।’’ধোনির আরেকটি যুক্তি ছিল, ননস্ট্রাইকিং প্রান্তে থাকা রায়নাকে জায়গা দিতে তাঁর পক্ষে ডান দিকে সরে যাওয়া সম্ভব ছিল না। কাল সংবাদ সম্মেলনে ধোনি এমনও দাবি করেছেন, যথাসম্ভব দ্রুত রানটা নেওয়ার জন্যই তিনি ‘শর্ট কাট’ নিতে চেয়েছেন। কিন্তু ভিডিও দেখলে যে কেউ বুঝবে, ধোনি মিথ্যা যুক্তিতে নিজেকে বাঁচাচ্ছেন।
ধোনির যুক্তি পাইক্রফটের কাছেও ধোপে টেকেনি, ‘ধোনি যা-ই বলুন না কেন, আমার মূল্যায়ন হলো, ধোনি ইচ্ছাকৃতভাবেই ধাক্কাটা দিয়েছেন, মুস্তাফিজুরের কাঁধে কাঁধ দিয়ে ধাক্কা মেরেছেন, যেটা অসংগতিপূর্ণ। অন্য প্রান্ত থেকে দৌড় শুরু করা ব্যাটসম্যান আর বোলারের মাঝখানে জায়গাটা কমই ছিল। কিন্তু অভিজ্ঞ ধোনির উচিত ছিল ধাক্কাটা এড়ানোর চেষ্টা করা, কারণ ক্রিকেট এমন একটা খেলা যেখানে শরীরী সংযোগের সুযোগ নেই। খেলোয়াড়দের সব সময় শারীরিক সংযোগ এড়িয়ে চলাটাই প্রত্যাশিত। এ কারণে ধোনির ম্যাচ ফির ৭৫ শতাংশ জরিমানা করেছি।’দৃশ্যত ঘটনার মূল ‘অপরাধী’ হয়েও ধোনি দোষ স্বীকার করেননি। কিন্তু না বুঝে ব্যাটসম্যানের দৌড়ের পথে গিয়ে দাঁড়ানো মুস্তাফিজ দোষ স্বীকার করেছেন। এটিও উল্লেখ করেছেন পাইক্রফট, ‘মুস্তাফিজুরের ৫০ শতাংশ জরিমানা করেছি, কারণ সে স্বীকার করেছে এভাবে ব্যাটসম্যানের পথে তাঁর দাঁড়ানো ঠিক হয়নি। শারীরিক সংযোগ এড়াতে তাঁর সচেষ্ট হওয়া উচিত ছিল।’
