
বুড়িয়ে গেছেন, ফুরিয়ে গেছেন, আর চলে না—এমন কথা যাঁরা বলেছেন, তাঁদের জবাব দিতেই যেন এবার আইপিএলকে বেছে নিয়েছেন ক্রিস গেইল! জানুয়ারিতে আইপিএল নিলামের প্রথম দুই ধাপে তাঁকে কোনো দল নিতেই চায় না। পাঞ্জাব তো একপ্রকার ‘ফাউ’ পেয়ে গেল গেইলকে। ক্যারিয়ারের গোধূলিতে তাঁকে নিয়ে কাড়াকাড়ি না হোক, তবে এতটা অবহেলার পাত্র নন, সেটিই বোঝাতে এবার খুনে মেজাজে আবির্ভূত হয়েছেন গেইল। মোহালিতে মারকুটে ব্যাটিংয়ে গেইল আজ তুলোধুনা করেছেন সানরাইজার্স হায়দরাবাদের বোলারদের। গেইলের ২১তম টি-টোয়েন্টিতে সেঞ্চুরিতে ৩ উইকেটে ১৯৩ রান করেছে পাঞ্জাব।
২০১১ আইপিএল নিলামেও কোনো দল গেইলকে নিচ্ছিল না। পেসার ডার্ক নেনেস চোটে পড়লে কোনোভাবে ঠাঁই মেলে রয়্যাল চ্যালেঞ্জার্স বেঙ্গালুরুতে। বেঙ্গালুরুর হয়ে প্রথম ম্যাচেই প্রতিপক্ষ হিসেবে পেলেন আগের দল কলকাতা নাইট রাইডার্সকে। কলকাতার বিপক্ষেই করলেন সেঞ্চুরি। এবারও অনেকটা একই ছবি। নিলামে তাঁকে অবহেলার জবাব দিতে শুরু করেছেন শুরু থেকেই। প্রথম ম্যাচে ৬৩, আজ হায়দরাবাদের বিপক্ষে সেঞ্চুরি!
৩৯ বলে ফিফটি। ফিফটিকে সেঞ্চুরিতে নিতে তাঁর লেগেছে মাত্র ১৯ বল। সেঞ্চুরি সাজিয়েছেন ১ চার আর ১১ ছক্কায়। গেইলের সেঞ্চুরি মানে বুঝতেই পারছেন প্রতিপক্ষের বোলারদের কী ঝড়টাই না গেছে! সেই ঝড়ে পড়েছেন বাংলাদেশের সাকিব আল হাসানও। বাঁহাতি স্পিনার ২ ওভারে ২৮ রান দিলে কেন উইলিয়ামসন তাঁকে আর আক্রমণে আনারই সাহস পেলেন না। হায়দরাবাদ অধিনায়ক হয়তো ভেবেছিলেন ক্রমেই দুর্বোধ্য হয়ে ওঠা রশিদ খান যদি গেইলকে বোতলবন্দী করতে পারেন। কিসের কী! ক্যারিবীয় ওপেনার যেদিন জাগেন, সেদিন তাঁর হুংকারে বোলারদের নাকের জল, চোখের জল এক হয়ে যায়। রশিদও বাদ যাননি। কৃপণ বোলিংয়ে ব্যাটসম্যানদের নাচিয়ে যিনি অভ্যস্ত, সেই রশিদকে আজ বেদম পেটালেন। আফগান লেগ স্পিনারের তৃতীয় ওভারে টানা চার ছক্কা মেরে গেইল যেন বললেন, ‘তোমার জাদু ছোটাচ্ছি’! ৪ ওভারে ৫৫ রানে ১ উইকেট, টি-টোয়েন্টি ক্যারিয়ারে এত মার আগে কখনো খাননি রশিদ। হাতে ব্যাট দুলিয়ে উদ্‌যাপন করলেন ফিফটি, সেঞ্চুরি। ম্যাচের পর গেইল জানালেন, সেঞ্চুরিটা উৎসর্গ করেছেন গ্যালারিতে আসা কন্যাকে। কাল তাঁর কন্যার জন্মদিন। ‘অনেকে ভেবেছিল আমি অনেক বুড়ো হয়ে গেছি, এই ইনিংসের পর আমার আর প্রমাণের কিছু নেই’, যারা তাঁকে অবহেলা করেছে, তাঁদের গেইলের জবাব।
