
শুক্রবার ভোরে ‘সুপার ক্লাসিকো’। ব্রাজিল-আর্জেন্টিনা দ্বৈরথ। মেসি-নেইমারের লড়াই। স্থান মিনেইরো, বেলো হরিজন্তে! 
বিশ্বকাপ বাছাইপর্বের লাতিন অঞ্চলের গুরুত্বপূর্ণ এই ম্যাচ নিয়ে উত্তেজনা স্বাভাবিকভাবেই অনেক বেশি। সাম্প্রতিক ফর্ম ও স্বাগতিক হওয়ার সুবিধা নিয়ে এই ম্যাচে ফেবারিট ব্রাজিল। তবে সেলেসাওদের সব সুবিধার বিপরীতে আর্জেন্টিনার আছে একটি নাম—লিওনেল মেসি! ব্রাজিলের হাসি কেড়ে নিতে হয়তো এই একটি নামই যথেষ্ট। ব্রাজিলও জানে সেটি, আর তাই আর্জেন্টাইন অধিনায়ককে আটকানোর ফন্দি নিয়েই ভাবছে তিতের দল। মিডফিল্ডার রেনাতো অগুস্তো তো ঘোষণা দিয়ে রেখেছেন, মেসিকে ভোঁতা করে দেওয়ার সব ছকও নাকি কষে রাখা আছে। বাছাইপর্বে পরপর চারটি ম্যাচ জিতে বেশ ফুরফুরে মেজাজে কাল আর্জেন্টিনার বিপক্ষে মাঠে নামবে ব্রাজিল। অন্যদিকে, আর্জেন্টিনা আছে পুরোপুরি বিপরীত মেরুতে। সর্বশেষ তিন ম্যাচে দুই ড্র, এক হার। তার ওপর অবৈধ খেলোয়াড় খেলানোয় বলিভিয়ার পয়েন্ট কেটে নেওয়ার প্রভাবও পড়েছে এদগার্দো বাউজার দলের ওপর। বলিভিয়ার একটি ম্যাচের প্রতিপক্ষ চিলি পেয়েছে বাড়তি তিন পয়েন্ট, তাতে আর্জেন্টিনাকে পয়েন্ট তালিকার ছয়ে ঠেলে পাঁচে উঠে গেছে চিলি।তবে আর্জেন্টিনা কোচ এবার কিছুটা স্বস্তি নিয়ে ডাগআউটে বসতে পারেন, এবার যে মেসি আছেন। সর্বশেষ যে তিন ম্যাচে আর্জেন্টিনা জেতেনি, তাতে চোটের কারণে মেসি ছিলেন না। তবে এবার অপ্রত্যাশিত কিছু না ঘটলে বার্সেলোনা ফরোয়ার্ডকে পাচ্ছে আর্জেন্টিনা। সময়ের অন্যতম সেরা এই ফুটবলারের ওপরই নির্ভর করছে আর্জেন্টিনার বিশ্বকাপ-টিকিট। মেসি ছিলেন, বিশ্বকাপ বাছাইপর্বের এমন তিন ম্যাচের তিনটিতেই জিতেছে আলবিসেলেস্তেরা। আর মেসি না থাকা সাত ম্যাচে জয় মাত্র একটি। অবশ্য আর্জেন্টিনার জন্য মেসি কতটা গুরুত্বপূর্ণ, সেটি তো আর নতুন করে শুধু পরিসংখ্যান দিয়ে বোঝানোর কিছু নেই। ব্যাপারটা ব্রাজিলও খুব ভালো করেই জানে। আর জানে বলেই বার্সেলোনা তারকাকে ঠেকানোর ছকটা বেশ ভালোভাবেই করে রেখেছে তারা।ব্রাজিলের মিডফিল্ডার রেনাতো অগুস্তো আত্মবিশ্বাস নিয়েই বলেছেন, ‘মেসিকে ভোঁতা করে দেওয়ার সব ছকই কাটা হয়ে গেছে আমাদের।’ কীভাবে, সেটিও জানিয়েছেন চীনের বেইজিং গুয়ানের মিডফিল্ডার, ‘কেবল মেসি নয়, ওদের সব খেলোয়াড়ই যেন মাঠে বেশি জায়গা না পায়, সেটি আগে নিশ্চিত করতে হবে। আর মেসি বল পেলে আমাদের দেখতে হবে, তাঁর পাস বাড়ানোর জন্য জায়গা যেন ছোট হয়ে যায়।’কৌশলটা এমন অবিশ্বাস্য কোনো আবিষ্কার নয়। এর আগে অনেক দলই ব্যবহার করেছে এই কৌশল, সফলও হয়েছে। তবে ব্রাজিলের জন্য মেসিকে আটকানোর কৌশলটি ঝালিয়ে নেওয়াটা সহজ—মেসির বার্সা-সতীর্থ নেইমার যে আছেন। অগুস্তোই বলছেন, ‘নেইমারের সঙ্গে ব্যাপারটি নিয়ে আমরা কাজ করেছি। লক্ষ্য একটাই, মেসির গোলে শট নেওয়া ও সতীর্থদের পাস দেওয়ার সুযোগ ঠেকাতে হবে।’ অবশ্য আর্জেন্টিনারও তো একই রকম মাথা ব্যথা—নেইমারকে আটকাবে কে! সূত্র: গোল ডটকম।
