
বোল্ড হয়ে উইকেটের ওপর মুখ থুবড়ে পড়ে আছেন আন্দ্রে রাসেল। মুস্তাফিজুর রহমানের দুর্দান্ত সেই ইয়র্কারের স্মৃতি আজও ফিরে আসছে। আজ মুখোমুখি হচ্ছে কলকাতা নাইট রাইডার্স ও সানরাইজার্স হায়দরাবাদ। তবে বাংলাদেশের প্রেক্ষাপটে এটি তো সাকিব আর মুস্তাফিজের ম্যাচ।ম্যাচটি বেশি গুরুত্ব পাচ্ছে পয়েন্ট তালিকায় প্রতিদ্বন্দ্বিতার বিচারেও। কালই নিশ্চিত হয়ে গেছে হায়দরাবাদের শেষ চার। আজকের ম্যাচ জিতলে কোনো হিসাব ছাড়াই শেষ চারের কোয়ালিফায়ার নিশ্চিত হয়ে যাবে সাকিবদেরও। আর হায়দরাবাদ জিতলে শুরু হবে হিসাব-নিকাশের খেলা। বর্ষণসিক্ত কলকাতায় আজ ম্যাচটি না হলেও অবশ্য চলবে সাকিবদের। সে ক্ষেত্রেও শেষ চারে পৌঁছে যাবে কলকাতা। আজই এবারের আইপিএলের গ্রুপ পর্বের শেষ দিন।সমীকরণটি এতটা সহজ করে দিয়েছে কাল রাতে গুজরাট লায়ন্সের কাছে মুম্বাই ইন্ডিয়ানসের হার। প্রথমে ব্যাট করে ১৭২ রান করা মুম্বাইকে ১৩ বল হাতে রেখেই ৬ উইকেটে হারিয়েছে গুজরাট।দিনের প্রথম খেলাতেও প্রথমে ব্যাট করে কিংস ইলেভেন পাঞ্জাব করেছিল ১৭২ রান। সে ম্যাচেও জয় পেয়েছে পরে ব্যাট করা দলটি। মর্যাদার লড়াইয়ে পরিণত হওয়া ম্যাচে অধিনায়ক মহেন্দ্র সিং ধোনির শেষ বলের ছক্কায় ৪ উইকেটে জিতেছে রাইজিং পুনে সুপারজায়ান্টস। ৩ বলে ১৬ রান দরকার—এমন সময়ে ঠিক ২ ছক্কা ও ১ চারে ১৬! কাল যেন পুরোনো ধোনিই ফিরে এলেন বিশাখাপত্তনমে। ৩২ বলে ৬৪ রানের ইনিংসে পুনে অধিনায়ক মেরেছেন ৪টি চার ও ৫টি ছক্কা। ক্রিকইনফো।
