
চ্যাম্পিয়নস ট্রফির শিরোপা জিতে শুধু আনন্দেই ভাসছে না পাকিস্তান দল, প্রাপ্তির খাতায় বিপুল অর্থযোগও থাকছে খেলোয়াড়দের। পাকিস্তানের প্রধানমন্ত্রী কোটি টাকার বোনাস ঘোষণা করেছেন, শিরোপা জেতায় আইসিসি থেকে তারা পাবে ১৭ কোটি ৭২ লাখ টাকা। তবে সেমিফাইনাল থেকে বিদায় নেওয়া বাংলাদেশের প্রাপ্তিও নেহাত ‘মন্দ’ নয়।চ্যাম্পিয়নস ট্রফির শেষ চারের দল হিসেবে বাংলাদেশ পাবে ৩ কোটি ৬৪ লাখ টাকার প্রাইজমানি। বাংলাদেশ যদি গ্রুপের তৃতীয় দল হিসেবে শেষ করত, তবে পেত ৭৩ লাখ টাকা। আর গ্রুপের একেবারে শেষ দল হিসেবে টুর্নামেন্ট শেষ করলে পেত ৪৮ লাখ ৬০ হাজার টাকা। সেমিফাইনালে ওঠায় মাশরাফিদের প্রাইজমানি বেড়ে গেছে প্রায় সাত-আট গুণ। তাৎক্ষণিকভাবে এই অর্থ পায়নি বাংলাদেশ, পরে এটি পাঠিয়ে দেওয়া হবে বিসিবির কাছে।চ্যাম্পিয়নস ট্রফির প্রাইজমানি তো আছেই। প্রতি ম্যাচের ফি হিসেবে বোর্ড থেকে ২ লাখ টাকা করে পাবেন মাশরাফিরা। আইসিসি র‍্যাঙ্কিংয়ের পঞ্চম দল নিউজিল্যান্ডের বিপক্ষে জেতায় উইনিং বোনাস হিসেবে তাঁদের প্রাপ্তিতে যোগ হবে আরও ২ হাজার ডলার বা ১ লাখ ৬০ হাজার টাকা।
 
