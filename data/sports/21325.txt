
৯৯-র বদলা ৬৭। পরশু ওল্ড ট্রাফোর্ডে নির্মম প্রতিশোধই নিল ইংল্যান্ড। তিন দিন আগে শ্রীলঙ্কার কাছে নাজেহাল হওয়া ইংলিশরা এভাবে জিতে ঘটিয়ে ফেলল অভূতপূর্ব একটা ঘটনা । ৪৩ বছর ও ৩৪৯৪ ম্যাচের ওয়ানডে ইতিহাসে এই প্রথম দুটি দল পরপর দুই ম্যাচে একে অন্যকে ১০০ রানের নিচে গুটিয়ে দিল। প্রতিপক্ষকে এক শয়ের নিচে অলআউট করে পরের ম্যাচে নিজেরাই একই লজ্জায় পড়ার উদাহরণ আছেই আর মাত্র দুটি। ১৯৭৫ বিশ্বকাপে ইস্ট আফ্রিকাকে ৯৪ রানে অলআউট করা ইংল্যান্ড ঠিক পরের ম্যাচেই অস্ট্রেলিয়ার বিপক্ষে গুটিয়ে যায় ৯৩ রানে । ৩৬ বছর পর ২০১১ সালে সিরিজের শেষ ম্যাচে ওয়েস্ট ইন্ডিজকে ৬১ রানে গুটিয়ে দেওয়ার পরের ম্যাচেই পাকিস্তানের সঙ্গে মাত্র ৯১ রানে অলআউট বাংলাদেশ।
