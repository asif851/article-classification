
গ্রেনাডায় পৌঁছে দলের ম্যানেজার ও নির্বাচক হাবিবুল বাশার ফেসবুকে জানালেন, ‘নিরাপদেই গ্রেনাডা পৌঁছেছি।’ তবে সেই ‘নিরাপদে’ পৌঁছানোর আগে অনেক ঝক্কি-ঝামেলাও পোহাতে হয়েছে বাংলাদেশ দলকে। ঝামেলা শেষ হয়নি বাংলাদেশ সময় কাল রাত পর্যন্তও। ক্রিকেটাররা গ্রেনাডা পৌঁছালেও যা দিয়ে ক্রিকেট খেলবেন, সেসব পৌঁছায়নি এখনো!ঝক্কির সূত্রপাত দুবাইয়ে। বিসিবির একটি সূত্র জানিয়েছে, দুবাই থেকে লন্ডনের সংযোগ ফ্লাইট বিলম্ব হয় কয়েক ঘণ্টা। লন্ডনের গ্যাটউইক বিমানবন্দরে পৌঁছাতে তাই দেরি হয়ে যায় অনেকটাই। সেখানে গ্রেনাডার ফ্লাইটের সময়ও তখন পেরিয়ে যায়। ভার্জিন আটলান্টিক এয়ার লাইনস তবু বাংলাদেশ দলকে নিতে সময়ের পরও অপেক্ষা করে গ্যাটউইকে। শেষ পর্যন্ত দলকে নিয়ে ভার্জিন আটলান্টিক উড়াল দিলেও নিতে পারেনি অনেকেরই কিটব্যাগ। গ্রেনাডায় নেমে দেখা গেল, দলের ১২ জনেরই কিটব্যাগ আসেনি! কিটব্যাগ হারানোর শঙ্কা নেই, পরের ফ্লাইটেই পৌঁছে দেবে এয়ারলাইনস। সমস্যা হলো, গ্রেনাডায় ভার্জিন আটলান্টিকের পরের ফ্লাইট আগামীকাল। আর বাংলাদেশের এক দিনের প্রস্তুতি ম্যাচটিও আগামীকাল! কিটব্যাগ না থাকায় গতকাল বাংলাদেশের অনুশীলনও করতে পারার কথা নয়। আগামীকাল প্রস্তুতি ম্যাচেই বা কী হবে! আশু সমাধান জানতে গ্রেনাডায় ফোন করা হয়েছিল হাবিবুল বাশারকে। কিন্তু ফোনে পাওয়া যায়নি ম্যানেজারকে। আগামীকালের প্রস্তুতি ম্যাচটি হওয়ার কথা সেন্ট অ্যান্ড্রুর প্রগ্রেসর পার্কে। তবে বাংলাদেশ দলের সফরের দামামা এখনো সেভাবে বাজেনি ক্যারিবিয়ানে। ওখানকার ক্রিকেটপ্রেমীরা এখনো মগ্ন ক্যারিবিয়ান ক্রিকেট লিগে (সিপিএল)। পরশু বাংলাদেশ দল যখন পা রাখল গ্রেনাডায়, সাড়ে তিন শ মাইল দূরের ছোট্ট দ্বীপ সেন্ট কিটসে তখন তুমুল উত্তেজনা সিপিএল নিয়েই। টুর্নামেন্টের দ্বিতীয় সেমিফাইনালে মুখোমুখি জ্যামাইকা তালাওয়াস ও গায়ানা অ্যামাজন ওয়ারিয়র্স। ক্রিস গেইলের তালাওয়াসকে ১০ উইকেটে উড়িয়ে ফাইনালে উঠেছে দিনেশ রামদিনের ওয়ারিয়র্স। আজ সিপিএলের ফাইনাল সেন্ট কিটসেই। এরপরই হয়তো ক্যারিবিয়ানদের দৃষ্টি ফিরবে বাংলাদেশ সিরিজে। আগামী বুধবার প্রথম ওয়ানডে সেন্ট জর্জেস ন্যাশনাল ক্রিকেট স্টেডিয়ামে।
