
চট্টগ্রাম টেস্টে দারুণ এক জয় পেয়েছে ইংল্যান্ড দল। পেন্ডুলামের মতো দুলতে থাকা সেই ম্যাচ ২২ রানে জিতেছে সফরকারীরা। অ্যালিস্টার কুকের দল এতে উচ্ছ্বসিত হলেও এমন জয়ে খুশি হতে পারেননি মাইকেল ভন। সাবেক ইংল্যান্ড অধিনায়কের ধারণা, এভাবে খেললে ভারতে পাঁচ টেস্টের সিরিজে ধবলধোলাই হবে ইংলিশরা।প্রথম টেস্টে টসে জিতে ব্যাটিং বেছে নিয়েছিল ইংল্যান্ড। স্পিনবান্ধব উইকেটে ২৮৬ রানের কঠিন লক্ষ্যটা বাংলাদেশ প্রায় ছুঁয়েই ফেলেছিল। ভন সে কথাটি মনে করিয়ে দিয়ে উত্তরসূরিদের সতর্ক করে দিয়েছেন, ‘টসে জিতেও মাত্র ২২ রানে জিতেছে ইংল্যান্ড। বাংলাদেশ টস জিতলে এবং আগে ব্যাট করলে ম্যাচের ফল অন্য রকম হতেই পারত। ওরা (ইংল্যান্ড) যদি ভারতের বিপক্ষে এভাবে খেলে, তবে ৫-০-তে হারবে।’টেস্ট জয়ের উচ্ছ্বাসে আপত্তি নেই ভনের, তবে এ ম্যাচ থেকে শিক্ষা নিতে বলছেন তিনি, ‘হ্যাঁ, জয়টা উদ্‌যাপন করুক তারা। কিন্তু তাদের একটু সময় নিয়ে অবস্থাটা বোঝা উচিত। প্রথম ইনিংসে আমাদের স্পিনাররা যেভাবে বল করেছে, ভারত ৬০০ রান করবে। আর যদি ভারতেও আমাদের ২১ রানে ৩ উইকেট পড়ে, তাহলে ২০০ পেরোতে হবে না!’
চট্টগ্রাম টেস্টের আগে তাই দলে পরিবর্তন দেখতে চান ইংল্যান্ডকে ৫১ টেস্টে নেতৃত্ব দেওয়া ভন। মিডল অর্ডারে আরেকটু বৈচিত্র্য দেখতে চান তিনি, ‘আমি হলে প্রথম টেস্টে হাসিব হামিদকে দিয়ে ওপেন করাতাম। কিন্তু এখন তো বেন ডাকেটকে সরানো ঠিক হবে না। তাই (গ্যারি) ব্যালান্সের বদলে জস বাটলারকে দেখতে চাই। মাঝেমধ্যে দল নির্বাচনে অনড় থাকা বোকামি।’ দ্য টেলিগ্রাফ।
 
