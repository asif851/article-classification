
মেহেদী হাসান মিরাজের জন্য হবে একদমই নতুন অভিজ্ঞতা। তবে সাকিব আল হাসানের জন্য এটি আরেকটি ফ্র্যাঞ্চাইজি টুর্নামেন্টই। ক্যারিবিয়ান প্রিমিয়ার লিগে খেলতে মিরাজ ঢাকা ছাড়ছেন আজ। জ্যামাইকা তালওয়াসে খেলতে সাকিব যাবেন এক দিন পর।
সিপিএলে পাঁচটি ম্যাচ খেলার জন্য আপাতত ১৫ আগস্ট পর্যন্ত ছুটি পেয়েছেন মিরাজ। অস্ট্রেলিয়া দল শেষ পর্যন্ত বাংলাদেশ সফরে না এলে খেলে আসবেন পুরো মৌসুমই। প্রথমবারের মতো কোনো বিদেশি ফ্র্যাঞ্চাইজি টুর্নামেন্টে খেলতে যাওয়ার আগে দারুণ রোমাঞ্চিত মিরাজ, ‘প্রথমবারের মতো বিদেশি ফ্র্যাঞ্চাইজিতে খেলব, আমার আন্তর্জাতিক ক্যারিয়ারও শুরুর দিকে, নিজেকে তাই সৌভাগ্যবান মনে করছি। অনূর্ধ্ব-১৯ ক্রিকেটে ওখানে খেলেছি। কিন্তু এবার নতুন অভিজ্ঞতা হবে।’
সিপিএলের দল ট্রিনবাগো নাইট রাইডার্সে মিরাজ সতীর্থ হিসেবে পাবেন হাশিম আমলা, ব্রেন্ডন ম্যাককালাম, ডোয়াইন ব্রাভোর মতো ক্রিকেটারদের। এটিকেও সুযোগ মনে হচ্ছে মিরাজের কাছে, ‘বিশ্বমানের খেলোয়াড়দের সঙ্গে মানিয়ে নেওয়া, অভিজ্ঞতা ভাগাভাগি করে নেওয়া ভবিষ্যতে কাজে দেবে।’
 
