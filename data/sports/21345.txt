
ভাবনাটাই অন্যায় হিসেবে দেখছেন অনুরাগ ঠাকুর। ভারতীয় ক্রিকেট বোর্ডের (বিসিসিআই) সভাপতি মনে করেন উরি হামলার পর পাকিস্তানের সঙ্গে যেকোনো ধরনের ক্রিকেট-সম্পর্কের কথা চিন্তা করাটাই অন্যায়। খেলা তো অনেক দূরের ব্যাপার। ভারত-পাকিস্তানের মধ্যে স্মরণকালের সবচেয়ে বাজে কূটনৈতিক সম্পর্কের প্রেক্ষাপটে দুই দেশের দ্বিপক্ষীয় সিরিজের সম্ভাবনা উড়িয়েই দিয়েছেন বিসিসিআই প্রধান। তিনি অদূর ভবিষ্যতেও এই দুই দেশের দ্বিপক্ষীয় ক্রিকেট সম্পর্ক পুনরুজ্জীবনের কোনো সম্ভাবনা দেখেন না।
অনুরাগ নিজে ভারতের সরকারি দল বিজেপির একজন সাংসদ। তিনি দলটির যুব সংগঠনের প্রধানও। দলের জাতীয় কাউন্সিল অধিবেশনে এমন প্রশ্নের মুখোমুখি হতে হয় তাঁকে। তবে এখন পাকিস্তানের সঙ্গে ক্রিকেট সম্পর্ক রাখার ব্যাপারে তাঁর একটাই অভিমত, ‘যা হয়েছে, তারপর এটা নিয়ে ভাবাও অন্যায়। পাকিস্তান হচ্ছে সন্ত্রাসের পৃষ্ঠপোষক। এমন একটি রাষ্ট্রের সঙ্গে ক্রিকেট খেলার প্রশ্নই ওঠে না।’কাশ্মীরের উরিতে ভারতীয় সেনাবাহিনীর একটি ক্যাম্পে সন্ত্রাসী হামলায় ১৮ ভারতীয় সেনা নিহত হওয়ার দুই দেশের মধ্যে রীতিমতো যুদ্ধ-পরিস্থিতি বিরাজ করছে । এই মুহূর্তে পাল্টা ব্যবস্থা হিসেবে কূটনৈতিকভাবে পাকিস্তানকে ‘একঘরে’ করার কার্যক্রম হাতে নিয়েছে ভারত সরকার। সরকারি দলের সাংসদ হিসেবে অনুরাগের কণ্ঠেও একই সুর, ‘বিশ্বকাপের প্রতিটি ম্যাচেই পাকিস্তান আমাদের কাছে হেরেছে। পাকিস্তানকে আমরা যেকোনো সময় উড়িয়ে দিতে পারি, সে শক্তি ও সামর্থ্য আমাদের আছে। কিন্তু প্রথমেই তাদের কূটনৈতিক পরিমণ্ডলে একঘরে করতে হবে। কোনো যুদ্ধেই তো পাকিস্তান ভারতের সঙ্গে জেতেনি। আমরা পাকিস্তানকে ১৯৬৫, ১৯৭১ ও কারগিল যুদ্ধে হারিয়েছি।’এদিকে যুদ্ধংদেহী এই রাজনৈতিক পরিস্থিতিতে ভারত-নিউজিল্যান্ড টেস্ট সিরিজে বিশেষজ্ঞ হিসেবে কাজ করতে পারছেন না শোয়েব আকতার। পাকিস্তানের সাবেক পেসার এখনো ভারতে আসার ভিসা পাননি। সূত্র: দ্য টেলিগ্রাফ।
