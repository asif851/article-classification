
‘শুক্রবার গুরুত্বপূর্ণ ঘোষণা আসছে।’ পাকিস্তানের ওয়ানডে দল থেকে বাদ পড়ার পর প্রতিক্রিয়া জানাতে গিয়ে বুধবার এ কথাটিই বলেছিলেন ইউনিস খান। কাল সেই ‘গুরুত্বপূর্ণ’ ঘোষণাটি দিতে গিয়ে পাকিস্তানের নির্বাচকদের তিনি ধুয়ে দিয়েছেন। বলেছেন, আগামী ফেব্রুয়ারি-মার্চের বিশ্বকাপ ক্রিকেটের জন্য নতুন দল দাঁড় করাতে না পারলে নির্বাচকেরাই দায়ী থাকবেন। আগামী পাঁচ মাস সব ধরনের ক্রিকেটেই জাতীয় দলে না খেলার ঘোষণা দিয়েছেন এই অভিজ্ঞ ব্যাটসম্যান।কাল করাচিতে বেশ ক্ষুব্ধ কণ্ঠেই ইউনিস বলেছেন, ‘তাঁরা বলেছেন আমার কোনো ভবিষ্যৎ নেই, তাই আমি সব ধরনের ক্রিকেট থেকেই সরে দাঁড়াতে চাই, এমনকি আমাকে টেস্টেও নেওয়ার দরকার নেই। বিশ্বকাপের আগে পাঁচ মাসের জন্য দূরে থাকতে চাচ্ছি। তাঁরা নতুন দল গড়ুন, তবে সফল না হলে নির্বাচকদের জবাবদিহি করতে হবে।’৯১টি টেস্ট ও ২৫৪টি ওয়ানডে খেলা ইউনিস খেপেছেন নির্বাচক ও বোর্ডের আচরণে, ‘সিনিয়র খেলোয়াড়দের সঙ্গে যে আচরণ করা হচ্ছে তাতে আমি ক্ষুব্ধ। মঈন খান (প্রধান নির্বাচক) কীভাবে বলেন আমি ওয়ানডের জন্য ফিট নই? ওয়ানডে থেকে ১৫ মাস দূরে রাখার পর কিসের ভিত্তিতে তাঁরা আমাকে বিচার করলেন। আমার বয়স ৩৬, এর মানে কি আমি নিজেকে গুলি করব? ৩০ বছরের বেশি বয়সের খেলোয়াড়েরা কি আন্তর্জাতিক ক্রিকেট খেলছে না?’ এএফপি, দ্য ডন, দ্য হিন্দু।টেস্ট দলে নিয়মিত হলেও অনেক দিন পর গত শ্রীলঙ্কা সফরে ওয়ানডে দলে ফিরেছিলেন ইউনিস। প্রথম ওয়ানডে খেলেই দেশে ফিরে যান ভাইপোর মৃত্যুর খবরে। এরপর পরশু ঘোষিত অস্ট্রেলিয়া সিরিজের ওয়ানডে দল থেকে বাদ পড়েন।ইউনিসের ক্ষুব্ধ প্রতিক্রিয়ার জবাবটা কাল কারণ দর্শাও নোটিশ জারি করেই দিয়েছে পাকিস্তান ক্রিকেট বোর্ড।
