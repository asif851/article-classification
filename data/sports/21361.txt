
বেচারা ইশান্ত শর্মা! ক্যাচও ফেলতে পারবেন না তিনি! ক্রিকেটে ‘খেলারই অংশ’ এই ক্যাচ ফেলা তাঁর ক্যারিয়ারে এমন দুর্বিষহ পরিসংখ্যানের জন্ম দিয়েছে, যা তাঁকে পীড়া দিয়ে যাবে নিরন্তর। জীবনের শেষ দিন পর্যন্ত তাঁর ফেলে দেওয়া ক্যাচগুলো হয়ে থাকবে দুঃস্বপ্নের অপর নাম।ক্যাচ মিস তো ম্যাচ মিস—এমন আপ্তবাক্য ক্রিকেট ব্যাকরণের অবিচ্ছেদ্য অংশ হয়েই আছে। কিন্তু সাম্প্রতিক কালে এই ভারতীয় পেসারের ফেলে দেওয়া ক্যাচ ম্যাচ মিসের চেয়েও বড় কিছু হয়ে আছে। গত তিন বছরে তাঁর ফেলে দেওয়া অন্তত তিনটি ক্যাচ টেস্ট ক্রিকেটে ব্যাটসম্যানদের করে দিয়েছে বিরাট ব্যক্তিগত ইনিংসের মালিক। ইশান্তের ক্যাচের হাত থেকে বেঁচে যাওয়া ওই ব্যাটসম্যানরাও নিশ্চয়ই ইশান্তকে মনে রাখেন নিজেদের সর্বোচ্চ আন্তরিকতার সঙ্গেই। ইশান্তের কাছে তাঁদের কৃতজ্ঞতার যে শেষ নেই।২০১১ সালে ইংল্যান্ড সফরে এজবাস্টন টেস্টে ইশান্ত ক্যাচ ফেলেছিলেন ইংলিশ অধিনায়ক অ্যালিস্টার কুকের। আউটের হাত থেকে বেঁচে গিয়ে কুক খেলেছিলেন ২৯৪ রানের ইনিংস। ২০১২ সালে অস্ট্রেলিয়া সফরে ইশান্তের ক্যাচের হাত থেকে বেঁচে গিয়েছিলেন অস্ট্রেলীয় অধিনায়ক মাইকেল ক্লার্ক। তিনি খেলেছিলেন ৩২৯ রানের ক্যারিয়ার-সেরা ইনিংস। নিউজিল্যান্ড অধিনায়ক ব্রেন্ডন ম্যাককালামও এ বছরই ইশান্তের ক্যাচ হতে গিয়েও পরিত্রাণ পেয়ে খেলেছিলেন আরও একটি ট্রিপল সেঞ্চুরির ইনিংস (৩০২)। এই তিন ক্রিকেটার যেহেতু ইশান্ত শর্মাকে ‘সৌভাগ্য’ হিসেবে পেয়েছিলেন, তাই এই মুহূর্তে বিশ্ব ক্রিকেটের অনেক ব্যাটসম্যানই হয়তো চান ইশান্ত তাঁদের ক্যাচ ফেলে দিন। মাঠে প্রতিপক্ষ হিসেবে ভারতীয় দলে ইশান্তকে না দেখলে তাঁদের মন নিশ্চয়ই খারাপ হয়।ক্রিকেট মাঠে এমন ‘সৌভাগ্যের বরপুত্র’ আর আছেন নাকি!
