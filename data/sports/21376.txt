
কঠোর নিরাপত্তার মধ্যেও সরগরম মিরপুর শেরেবাংলা স্টেডিয়াম। ইনডোরে শুরু হয়েছে বোলিং অ্যাকশন রিভিউর কার্যক্রম। একাডেমি ভবনের জিমনেশিয়ামও ব্যস্ত হয়ে উঠেছে জাতীয় দলের খেলোয়াড়দের কন্ডিশনিং ক্যাম্প নিয়ে।
কিন্তু যে ইংল্যান্ড সিরিজকে সামনে রেখে এই ক্যাম্প, দেশের সাম্প্রতিক পরিস্থিতির কারণে সেটাই যে কিছুটা অনিশ্চিত! মাশরাফি বিন মুর্তজা অবশ্য তা মনে করেন না। তাঁর আশা, ইংল্যান্ড দল সময়মতোই বাংলাদেশে আসবে দুই টেস্ট ও তিন ওয়ানডের সিরিজটি খেলতে। ‘ভেতরে কী আলোচনা হচ্ছে আমরা জানি না। তবে বিসিবি নিশ্চয়ই চেষ্টা করবে তাদের আনতে। আমিও খুবই আশাবাদী ইংল্যান্ড সিরিজ হবে। সমর্থকেরাও অনেক দিন ধরে অপেক্ষা করছে এই সিরিজের জন্য।’বাংলাদেশ দলের ওয়ানডে ও টি-টোয়েন্টি অধিনায়কের বিশ্বাস, ক্রিকেটের সংস্কৃতি ধরে রাখতেই বাংলাদেশ সফরে আসবে ইংল্যান্ড দল। দিলেন অভয়ও, ‘বাংলাদেশের মানুষ শুধু বাংলাদেশের ক্রিকেটারদেরই নয়, সব দেশের ক্রিকেটারদেরই সম্মান করে, সব দলের খেলা দেখে। আমি মনে করি এবারও কোনো সমস্যা হবে না। ক্রিকেটের এই সংস্কৃতি ধরে রাখতেই ইংল্যান্ড দলের আসা উচিত। তাদের নিশ্চয়ই সর্বোচ্চ নিরাপত্তাই দেওয়া হবে।’আগামী ৩০ সেপ্টেম্বর এই সিরিজ খেলতে বাংলাদেশে আসার কথা ইংল্যান্ড দলের।
