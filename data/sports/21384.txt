
 
জ্যামাইকা টেস্টের দ্বিতীয় দিন ছিল বৃষ্টির উৎপাত। মাঠের কাভার ফুটো হয়ে আউট ফিল্ডে পানি ঢুকে পড়ায় খেলা বন্ধ থাকল চার ঘণ্টা। এত খাটাখাটনির পর শুরু করা গেল যে খেলা, সেটিও মাত্র ১১.৩ ওভার স্থায়ী হলো। এরপর আবার বৃষ্টি। শেষ পর্যন্ত দিনের খেলা পরিত্যক্ত ঘোষণা করতে হলো আম্পায়ারদের। বৃষ্টিবিঘ্নিত দিনে একমাত্র খবর মোহাম্মদ আমিরের ৫ উইকেট-কীর্তি। ২০১০ সালের সেই বহুল আলোচিত লর্ডস টেস্টের পর এই প্রথম টেস্টে ৫ উইকেট পেলেন মোহাম্মদ আমির। প্রায় সাত বছর পর! এ নিয়ে চতুর্থবারের মতো টেস্টে ৫ উইকেট পেলেন আমির।নিষেধাজ্ঞা কাটিয়ে ফেরার পর প্রথমবার ৫ উইকেট পেলেন। এর মধ্যে ওয়ানডে ও টি-টোয়েন্টিতেও ৫ উইকেটের দেখা পাননি এই বাঁহাতি পেসার। রঙিন পোশাকের পুরো ক্যারিয়ারে এখনো ৫ উইকেটের দেখা মেলেনি তাঁর। অবশ্য ক্যারিয়ার শুরু করতে না করতেই তো লোভের ফাঁদে পা ফেলে জীবনের মূল্যবান কতটা সময় নষ্টই করে ফেললেন। প্রায়শ্চিত্ত করতে থাকা আমির অবশেষে দেখা পেলেন সেই আরাধ্য ‘৫’-এর।প্রথম দিন শেষেই ২৮ রানে ৩ উইকেট নিয়ে ৫ উইকেটের অপেক্ষায় ছিলেন আমির। দ্বিতীয় দিন ১১.৩ ওভারের মধ্যেই তিনি বল করেছেন ৫.৩ ওভার। এতেই তুলে নেন দেবেন্দ্র বিশু (২৮) আর আলজারি জোসেফের (০) উইকেট দুটি। প্রথম দিন শেষে ওয়েস্ট ইন্ডিজের রান ৭ উইকেটে ২৪৪ থেকে বেড়ে অবশ্য হয়েছে ৯ উইকেটে ২৭৮। রোস্টন চেজ আর শেন ডাওরিচের পর ফিফটি পেয়েছেন অধিনায়ক জেসন হোল্ডার। ৬৯ বলে ৭ চার আর ২ ছয়ে ৫৫ রানে অপরাজিত ক্যারিবীয় অধিনায়ক। তাঁর ইনিংসটা কত লম্বা হয় এর ওপর নির্ভর করছে ওয়েস্ট ইন্ডিজের প্রথম ইনিংসের সংগ্রহ। অবশ্য ম্যাচের যা গতিপ্রকৃতি, তাতে প্রকৃতিই শেষ হাসি হাসবে বোধ হয়। সূত্র: ক্রিকইনফো।
