
ভালো কোনো কারণে খবরের উৎস হতে পারছে না ভারতীয় ক্রিকেট। মাঠে মহেন্দ্র সিং ধোনির দলের হার। মাঠের বাইরে রাজনৈতিক ঘুঁটি চালাচালিতে বিপর্যস্ত ক্রিকেট বোর্ড। এবার আরও একটি নেতিবাচক খবর এল। ভারতীয় স্পিনার অমিত মিশ্রর বিরুদ্ধে নির্যাতনের অভিযোগ এনেছেন এক নারী। গত ২৫ সেপ্টেম্বর বেঙ্গালুরুর এক হোটেলে মিশ্র ওই নারীকে শারীরিকভাবে নির্যাতন করেছেন বলে পুলিশের কাছে অভিযোগ করা হয়েছে।পুলিশের কাছে দেওয়া অভিযোগে ওই নারী বলেছেন, গত তিন বছর ধরে তাঁর সঙ্গে পরিচয় মিশ্রর। দক্ষিণ আফ্রিকার বিপক্ষে প্রস্তুতি নিতে ভারতীয় দল তখন বেঙ্গালুরুতে ছিল। সে সময় তিনি মিশ্রর হোটেল কক্ষে দেখা করতে আসেন। একপর্যায়ে দুজনের মধ্যে ঝগড়া বাঁধে। মিশ্র অশ্রাব্য ভাষাতে গালিগালাজই শুধু করেননি, একপর্যায়ে শারীরিকভাবেও নির্যাতন করেছেন বলে দাবি তাঁর। দুদিন বাদে সেই নারী পুলিশের কাছে অভিযোগ করেন।পুলিশ এরই মধ্যে মিশ্রর বিরুদ্ধে এফআইআর করেছে। সাত দিন সময় দেওয়া হয়েছে এ ব্যাপারে মিশ্রকে তাঁর বক্তব্য দিতে। মিশ্রর বক্তব্য শোনার পর পুলিশ পরবর্তী করণীয় ঠিক করবে।দক্ষিণ আফ্রিকার বিপক্ষে তিন ওয়ানডের দুটোতেই দারুণ বোলিং করেছেন মিশ্র। এ মুহূর্তে দলের সঙ্গেই আছেন তিনি। টেস্ট সিরিজের ঘোষিত প্রাথমিক দলেও রাখা হয়েছে এই লেগ স্পিনারকে।
