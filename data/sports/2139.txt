
শততম টেস্ট—শব্দ দুটির রোমাঞ্চের পরশ পুরো বাংলাদেশ দলে। এই রোমাঞ্চ সবচেয়ে বেশি ছুঁয়ে যাচ্ছে মুশফিকুর রহিমকে। ম্যাচটিতে বাংলাদেশের অধিনায়ক যে তিনিই। দলে উৎসব-উৎসব একটা ভাব। এই আমেজের মধ্যেও একটা আক্ষেপ আছে মুশফিকের মনে। যে আক্ষেপটা আসলে পুরো বাংলাদেশেরই। টেস্ট আঙিনায় বাংলাদেশের বিচরণ প্রায় ১৭ বছর। নির্দিষ্ট কোনো খেলোয়াড় এত দিন খেললে তাঁরও শততম টেস্ট খেলা হয়ে যায় আরও আগে। টেস্ট কম খেলা নিয়ে বাংলাদেশে সবচেয়ে বেশি আক্ষেপ মুশফিকুরেরই। ক্রিকেটের মারকাটারি এই যুগের সঙ্গে তাল মিলিয়ে ভেসে যান না তিনি। সাদা পোশাকের ক্রিকেটটাই তার কাছে বেশি আরাধ্য। অথচ এই মুশিফকই কিনা তাঁর প্রায় এক যুগের ক্যারিয়ারে টেস্ট খেলেছেন মাত্র ৫৩টি। কলম্বো টেস্টের আগের দিনের সংবাদ সম্মেলনে আক্ষেপ ঝরে পড়ল মুশফিকের কণ্ঠে, ‘দেখুন, ১০ বছরে আমি মাত্র ৫৩টি টেস্ট খেলেছি। অন্যদিকে আমার চেয়ে পরে যাদের টেস্ট অভিষেক হয়েছে, তাদের অনেকেই এরই মধ্যে প্রায় ১০০ টেস্ট খেলে ফেলেছে।’ শ্রীলঙ্কা সফরে আছেন বলেই হয়তো মুশফিকুর রহিম উদাহরণ হিসেবে টেনে এনেছেন অ্যাঞ্জেলো ম্যাথুসের নাম। চোটের কারণে এই সিরিজে খেলছেন না শ্রীলঙ্কা টেস্ট দলের নিয়মিত এই অধিনায়ক। মুশফিকের টেস্ট অভিষেক হয় ২০০৫ সালের মে মাসে, লর্ডসে। ম্যাথুস প্রথম টেস্ট খেলেন এর চার বছর পর ২০০৯ সালের জুলাইয়ে। অথচ ম্যাথুস তাঁর ক্যারিয়ারে খেলে ফেলেছেন ৬৫টি টেস্ট। কদিন আগে নেতৃত্ব ছেড়ে দেওয়া ইংল্যান্ডের ব্যাটসম্যান অ্যালিস্টার কুকের কথা মনে পড়লে আক্ষেপটা আরও বেড়ে যাওয়ার কথা মুশফিকের। তাঁর ১০ মাস পড়ে ক্যারিয়ারের প্রথম টেস্ট খেলতে নামেন কুক। তাঁর নামের পাশে এখন ১৪০টি টেস্ট। অধিনায়ককে কি আর শুধু নিজেকে নিয়ে ভাবলে চলে! তাই তো কম টেস্ট খেলার কথা উঠতেই মুশফিক জানালেন এটা আদতে বাংলাদেশে দলেরই ক্ষতি, ‘এ জন্যই বাংলাদেশের টেস্ট ক্রিকেটে উন্নতি করাটা কঠিন হয়ে যায়। দেখা যায়, ছয় মাস আগে যে দলটি খেলেছে, পরের টেস্টে সেই দলের ৫-৬ জন পরিবর্তন হয়ে গেল!’ গত দুই–আড়াই বছরে অবশ্য আগের তুলনায় বেশি টেস্ট খেলছে বাংলাদেশ। এভাবে চলতে থাকলে বাংলাদেশ টেস্টের অভিজাত অঙ্গনেও আরও ভালো করতে পারবে বলে মনে করেন মুশফিক, ‘এ বছর ছাড়া আর কমই এমন হয়েছে যে বছরে আমরা ১০-১২ বা ৮টা টেস্ট খেলেছি। আমরা আসলে পাঁচ, ছয়, সাত বা আট মাস পরও একেকটা টেস্ট খেলেছি। এভাবে হলে যেকোনো দলের জন্যই ভালো করা কঠিন হয়ে যায়।’
