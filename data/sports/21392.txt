
নতুন এক খেলোয়াড়কে দলে ভিড়িয়েছে ব্রাজিলের দ্বিতীয় বিভাগের ক্লাব অ্যাটলেটিকো গোয়ানেজ। তাঁর নামটা শুনলে হয়তো চমকেই উঠবেন। ২৫ বছর বয়সী এই স্ট্রাইকারের নাম মাইকেল জ্যাকসন!না, পপসম্রাটকে তো আর কোনো ফুটবল দলে নেওয়া সম্ভব নয়। বেঁচে থাকলেও কোনো ফুটবল ক্লাবে নাম লেখাতেন কি না, কে জানে। জ্যাকসন তো মরেই গেছেন অনেক দিন হয়ে গেল। তাহলে? ব্রাজিলের ক্লাবে এ কোন মাইকেল জ্যাকসন!তাঁর আসল নামটা কার্লোস আদ্রিয়ানো ডি সুজা ক্রুজ। গোল উদযাপনের সময় আদ্রিয়ানো নাচেন। আর এই নাচের ভঙ্গিটা আমেরিকার প্রয়াত পপ তারকার কথাই মনে করিয়ে দেয় দর্শকদের। এ কারণেই এমন ডাক নাম তাঁর। মজার ব্যাপার হলো, নতুন এই দলে তিনি সতীর্থ হিসেবে পাচ্ছেন আরও কিছু বিখ্যাত ব্যক্তিকে। ব্রাজিলের ছোট এই ক্লাবের জার্সি গায়ে মাইকেল জ্যাকসনকে খেলতে দেখা যাবে জন লেনন, মহাত্মা গান্ধীর সঙ্গে!কার্লোস আদ্রিয়ানো এর আগে খেলেছেন ব্রাজিলের শীর্ষ সারির ক্লাব ফ্লুমিনেন্স ও পালমেইরাসের হয়ে। আমেরিকার কিংবদন্তি সংগীত তারকা মাইকেল জ্যাকসনের বিখ্যাত নাচের মতো করে গোল উদযাপন করতে গিয়ে পাকাপাকিভাবেই নামটা জুটে গেছে আদ্রিয়ানোর কপালে। এখন সবাই তাঁকে ডাকে আদ্রিয়ানো মাইকেল জ্যাকসন বলে। অ্যাটলেটিকো গোয়ানেজও হয়তো এই নামের কারণেই আকৃষ্ট হয়েছে তাঁর দিকে। কারণ ইতিমধ্যেই তাদের দলে ছিলেন জন লেনন ও মহাত্মা গান্ধীর মতো বিখ্যাত ব্যক্তিত্ব! মাইকেল জ্যাকসনকে পেয়ে দলটা যে আরও আলোড়ন তুলেছে, সেটা বেশ ভালোই অনুমান করা যায়।
জন লেনন আর মহাত্মা গান্ধীকে অবশ্য নতুন করে এই নামটা জোটাতে হয়নি। নামের শুরুতে আগে থেকেই ছিলেন এই দুই বিখ্যাত ব্যক্তিত্ব। এই দুই খেলোয়াড়ের বাবা-মার দেওয়া নামই হলো—জন লেনন সিলভা সান্তোস ও মহাত্মা গান্ধী হেবের পিও মাট্টোস পাইরেস! সূত্র: গোলডটকম।
