
অস্ট্রেলিয়ার ঘরোয়া টি-টোয়েন্টি প্রতিযোগিতা বিগ ব্যাশের গত মৌসুমে অ্যাডিলেড স্ট্রাইকার্সের হয়ে খেলেছিলেন সাকিব আল হাসান। কিন্তু এবার? সাকিব এ ব্যাপারে নিশ্চুপই ছিলেন। কদিন আগেও বলেন, ‘দু-এক দিনের মধ্যে অবশ্যই ভালো কিছু জানতে পারবেন।’ অবশেষে ‘ভালো’ কিছু জানা গেল। বিগ ব্যাশে সাকিব দল পেয়েছেন। তিনি এবার খেলবেন মেলবোর্ন রেনেগেডসের হয়ে।তথ্যের সত্যতা নিশ্চিত করেছেন সাকিব নিজেই। ফেসবুকে নিজের পেজে লিখেছেন, ‘জানি, এ খবরটির জন্যই আপনাদের অপেক্ষায় রেখেছিলাম। হ্যাঁ, নিশ্চিত হয়েছে, আমি খেলব মেলবোর্ন রেনেগেডসের হয়ে! শিগগির তাদের সঙ্গে যোগ দিতে অধীর হয়ে আছি, যেমনটা আপনারা অধীর হয়ে আছেন আমার জন্য। বিশ্বকাপের আগে এটা আমার জন্য অনেক বড় প্রস্তুতি! যাতে ভালো পারফর্ম করতে পারি, আমার জন্য দোয়া করবেন। সবার সমর্থনের জন্য ধন্যবাদ।’ খবরটি নিশ্চিত করে আজ দলটির অফিশিয়াল ওয়েবসাইটে জানানো হয়েছে, ‘আইসিসির শীর্ষ টি-টোয়েন্টি অলরাউন্ডার বাংলাদেশের সাকিব আল হাসান বিগ ব্যাশের দ্বিতীয়ার্ধে খেলতে মেলবোর্ন রেনেগেডসের সঙ্গে চুক্তিবদ্ধ হয়েছেন। তিনি বিগ ব্যাশে শেষ চারটি ম্যাচের (মেলবোর্নের) জন্য দলে থাকবেন।’ ক্যারিবীয় অলরাউন্ডার আন্দ্রে রাসেল ওয়েস্ট ইন্ডিজের ওয়ানডে স্কোয়াডে সুযোগ পাওয়ায় বিগ ব্যাশে খেলছেন না। মূলত রাসেলের জায়গায় সাকিবকে নিয়েছে মেলবোর্ন। বিদেশি লিগ খেলতে নিষেধাজ্ঞা থাকায় বিগ ব্যাশে দল পেতে কিছুটা দেরি হয়েছে সাকিবের। নিষেধাজ্ঞা উঠে যাওয়ার সঙ্গে সঙ্গে সাকিবের সঙ্গে যোগাযোগ করে রেনেগেডস।     দলটির প্রধান কোচ সিমন হেলমোট ভূয়সী প্রশংসাই করলেন সাকিবকে। বললেন, ‘জানুয়ারিতে আমাদের দলের জন্য সাকিব যথার্থ। দলে তাকে পেতে আমরা উন্মুখ। তার প্রচুর অভিজ্ঞতা আছে। চাপের মধ্যেও মাথা ঠান্ডা রাখতে পারে।’ সাকিবের হয়তো সুযোগ মিলতে পারে ৭ জানুয়ারি হোবার্ট হারিকেনের বিপক্ষে অ্যাওয়ে ম্যাচে। তথ্যসূত্র: মেলবোর্নরেনেগেডসডটকম, বিগব্যাশডটকম।
