
ভারতীয় ক্রিকেট দলের কোচের পদে মাত্র দুই লাইনে আবেদন করলেন বীরেন্দর শেবাগ। এমন আবেদনে বিরক্ত ভারতীয় ক্রিকেট বোর্ড (বিসিসিআই) তাঁকে নতুন করে পরিপূর্ণ জীবনবৃত্তান্তসহ আবেদন করার নির্দেশ দিয়েছে।শেবাগ মাত্র দুই লাইনে কেন আবেদন করলেন? আবেদনে যা লিখেছেন তার সারাংশ অনেকটা এমন—আমি ভারতীয় ক্রিকেট দলের কোচ হতে চাই। কিংস ইলেভেন পাঞ্জাবের মেন্টরের পদে কাজ করেছি। এখনকার ভারতীয় দলের প্রায় সবার সঙ্গেই খেলার অভিজ্ঞতা আছে।এমন আবেদন দেখে রীতিমতো স্তম্ভিত বিসিসিআইয়ের প্রশাসকেরা। বোর্ডের প্রধান নির্বাহী এর পরপরই শেবাগকে ফোন করে জানিয়ে দেন কোচের পদে বিবেচনায় থাকতে হলে তাঁকে পরিপূর্ণ জীবনবৃত্তান্তসহ আবেদন করতে হবে। নয়তো তাঁর আবেদন গ্রহণযোগ্য হবে না।শেবাগ কেন এমনটা করলেন? টুইটারের কারণে ভারতীয় ক্রিকেট মহলে তিনি বেশ ‘রসিক’ ব্যক্তি হিসেবে পরিচিত। অনেক কিছু নিয়েই তিনি রসিকতা করেন। তবে সব রসিকতাই যে জনপ্রিয়তা পায়, এমন নয়। কিছুদিন আগে দিল্লি বিশ্ববিদ্যালয়ের এক প্রতিবাদী ছাত্রীকে টুইটারে ট্রল করে বেশ সমালোচনার মুখোমুখি হয়েছিলেন ভারতের সাবেক এই ব্যাটসম্যান। দুই লাইনে ভারতীয় ক্রিকেট দলের কোচের পদে আবেদন করা তাঁর অন্য কোনো রসিকতা নাকি, সেটি নিয়ে চলছে জোর আলোচনা। অনেকেই বলছেন, শেবাগ নাকি আসলে ভারতীয় ক্রিকেট দলের কোচের পদটির গুরুত্বই অনুভব করতে পারেননি।শেবাগ এই পদে আবেদন করেছেন কেবল নিজের অভিজ্ঞতা ও মাঠের পারফরম্যান্স পুঁজি করে। দেশের এক শর বেশি টেস্ট খেলেছেন। ট্রিপল সেঞ্চুরি করেছেন। মাঠে ব্যাট হাতে প্রতিপক্ষের ওপর রাজত্ব করেছেন। কোচিংয়ের ডিগ্রি না থাকলেও তাঁর আবেদনকে স্বাগতই জানিয়েছে বিসিসিআই। নয়তো দুই লাইনে আবেদন করার পরেও তাঁকে বাতিল না করে দিয়ে নতুন করে আবেদন করতে বলত না বোর্ড।চ্যাম্পিয়নস ট্রফির পরপরই কোচ হিসেবে অনিল কুম্বলের মেয়াদ শেষ হয়ে যাবে। তাঁর মেয়াদ বাড়ানো না হলে শেবাগ কিন্তু কোচের পদে দারুণ একজন প্রার্থীই। তবে বিসিসিআই কোচের পদে আবেদনপত্র চেয়ে যে বিজ্ঞাপন দিয়েছে, তাতে সাড়া দিয়ে নিজেদের জীবনবৃত্তান্ত পাঠিয়েছেন অনেকেই। তাঁদের মধ্যে কুম্বলে নিজেও আছেন। আছেন সাবেক অস্ট্রেলীয় ক্রিকেটার টম মুডি, ক্রেইগ ম্যাকডারমট। দক্ষিণ আফ্রিকার আপাদমস্তক পেশাদার কোচ রিচার্ড পাইবাসও আবেদন করেছেন কোচের পদে।ভারতীয় ক্রিকেট দলের কোচ নির্বাচনের দায়িত্ব বোর্ডের উপদেষ্টা পর্ষদের। তিন গ্রেট শচীন টেন্ডুলকার, সৌরভ গাঙ্গুলী ও ভিভিএস লক্ষ্মণদের নিয়ে গঠিত এই পর্ষদ গত বছর রবি শাস্ত্রীর মতো জাঁদরেল ব্যক্তিত্বকে টপকে কুম্বলেকে কোচের পদে নিয়োগ দিয়েছিল। সূত্র : এনডিটিভি।
