
সিদ্ধান্ত বদলেছেন। আবারও আর্জেন্টিনার জার্সিতে দেখা যাবে লিওনেল মেসিকে। কিন্তু সেই দেখা যাওয়াটা শিগগিরই নাও হতে পারে। এই বৃহস্পতিবারই বিশ্বকাপ বাছাইপর্বের গুরুত্বপূর্ণ ম্যাচে আর্জেন্টিনা মুখোমুখি হবে উরুগুয়ের। পাঁচ দিন পরে খেলা আছে ভেনেজুয়েলায়। কিন্তু এই দুই ম্যাচে নাও থাকতে পারেন মেসি। বার্সেলোনার হয়ে গত ম্যাচ খেলার সময় চোট পেয়েছেন আর্জেন্টিনা অধিনায়ক।
গতকাল স্বাস্থ্য পরীক্ষা করে দেখা গেছে, মেসির বাঁ হ্যামস্ট্রিংয়ে চোট আছে। তবু মেসি আর্জেন্টিনায় উড়ে গেছেন দলের সঙ্গে যোগ দিতে। মেসির চোট ভালো না হলে এই দুই ম্যাচে নাও খেলতে পারেন। খেলার কিছুটা সম্ভাবনা আছে। তা ছাড়া বাছাইপর্বের গুরুত্বপূর্ণ ম্যাচ। মেসি তাই সেই সম্ভাবনাটুকু নিয়েই উড়ে গেছেন দেশের ডাকে।চোটের কারণে সার্জিও আগুয়েরো ও হাভিয়ের পাস্তোরেকে পাচ্ছেন না কোচ এদগার্দো বাউজা। ওদিকে গঞ্জালো হিগুয়েইনকে কোচ দলেই নেননি। এ কারণে মেসির থাকাটা আরও বেশি জরুরি। যদিও বার্সেলোনা জানিয়ে দিয়েছে, মেসির চোট কতটা সেরে উঠল, তার ওপরই নির্ভর করে এই দুই ম্যাচে তিনি খেলবেন কি না। সংশয় তাই থেকেই যাচ্ছে। এমনও হতে পারে, উরুগুয়ের ম্যাচটি না খেলে মেসি হয়তো খেলবেন পরেরটি।৬ ম্যাচ শেষে ১১ পয়েন্ট নিয়ে পয়েন্ট টেবিলের ৩ নম্বরে আছে আর্জেন্টিনা। উরুগুয়ে ও ইকুয়েডরের পয়েন্ট ১৩। দক্ষিণ আমেরিকা অঞ্চল থেকে চারটি দল সরাসরি ও পঞ্চম দলটি প্লে অফ খেলে সুযোগ পায় বিশ্বকাপের চূড়ান্ত পর্বে। প্রতিটি ম্যাচই তাই মেসিদের জন্য গুরুত্বপূর্ণ।
