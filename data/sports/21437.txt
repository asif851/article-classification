
এই তালিকায় থাকতে চাইবেন না কোনো বোলারই। লেন হুপউডও নিশ্চয় চাননি। কিন্তু না চাইলেই–বা কী! ৮২ বছর ধরে যে তালিকার শীর্ষ জায়গাটি ধরে রেখেছেন এই ইংলিশ বাঁহাতি পেসার! ১৯৩৪ সালে ঘরের মাঠে অ্যাশেজেতে দুটি টেস্ট খেলার সুযোগ পেয়েছিলেন হুপউড। ৩ ইনিংসে বোলিং করেছিলেন ৭৭ ওভার। ৪৬২টি বল করে উইকেটের দেখা পাননি ইংলিশ পেসার। এরপর আর কোনো টেস্ট না খেলা হুপউডই সবচেয়ে বেশি বল করে উইকেটশূন্য থাকা বোলার।
বোলারদের এই হতাশার তালিকার ৩ নম্বরে আছেন বাংলাদেশের পেসার আনোয়ার হোসেন মনির। ৩৪৮টি বল করে উইকেটশূন্য থেকেছেন তিনি। তালিকার ৫ নম্বর বোলারটি কে জানেন? হাবিবুল বাশার। ২৮২টি বল করে উইকেটের দেখা পাননি ‘মি. ফিফটি’। রেকর্ডটি শুনে চমকেই গেলেন হাবিবুল, ‘কী বলেন, জানতাম না তো! আসলে বোলিংটা গুরুত্বের সঙ্গে নিইনি কখনো। দলের বোলাররা ক্লান্ত হয়ে পড়লে আমাকে একটু-আধটু হাত ঘোরাতে হতো, এই আরকি।’খেলোয়াড়ি জীবনে ছিলেন দলের অন্যতম সেরা ব্যাটসম্যান। টেস্টে বাংলাদেশের ব্যাটসম্যানদের মধ্যে সবচেয়ে বেশি হাফ সেঞ্চুরি (২৭টি) তাঁরই। ব্যাটসম্যান হাবিবুলের বোলিং নিয়ে ভাবার সময় কোথায়? ৫০ টেস্টে ৯ ইনিংসে অফ স্পিনার হিসেবে হাত ঘুরিয়েছেন ৪৭ ওভার। তো বোলিং শক্তির জায়গা ছিল কোনটি? হাসিতে ফেটে পড়লেন বাংলাদেশ দলের এই সাবেক অধিনায়ক, ‘শক্তি নয়, ওটাই আমার দুর্বল জায়গা। আসলে ব্যাটিং নিয়েই বেশি ভেবেছি। ক্যারিয়ারের শুরুতে মাঝেমধ্যেই বোলিং করলেও টেস্ট খেলা শুরুর পর আর তেমন করিনি। তবে একটা দুঃখ আছে। কলম্বো টেস্টে (২০০২ সালে) পাইলট (খালেদ মাসুদ) একবার মাইকেল ভ্যানডর্টের ক্যাচ ছেড়েছিল। ওটা ধরতে পারলে টেস্ট ক্যারিয়ারে একটা উইকেট অন্তত যোগ হতো।’টেস্টে বোলার হাবিবুলের সাফল্যের খাতা শূন্য থাকলেও ওয়ানডেতে কিন্তু গৌরব করার মতো উইকেট আছে। ১৯৯৯ সালের অক্টোবরে বঙ্গবন্ধু স্টেডিয়ামে দুই ম্যাচের ওয়ানডে সিরিজের শেষটিতে বাংলাদেশের বোলারদের কচুকাটা করছিলেন ব্রায়ান লারা। ক্যারিবীয় কিংবদন্তি ৬২ বলে করে ফেলেছিলেন ১১৭ রান! ২০তম ওভারে ত্রাস হয়ে ওঠা লারাকে বোল্ড করে দিয়েছিলেন হাবিবুল। বোলিং ক্যারিয়ারে তাঁর সবেধন নীলমণি হয়ে আছে ওই একটি উইকেট। সেটিও লারার!সেই ম্যাচের কিছুদিন পর ঢাকায় খেলতে আসা পাকিস্তানের মনজুর আখতার লারার আউট নিয়ে দারুণ এক রসিকতা করেছিলেন হাবিবুলের সঙ্গে। বিসিবির এই নির্বাচকের হঠাৎই মনে পড়ে গেল সেই মজার স্মৃতি, ‘আমরা তখন বিমানে খেলছি। অনুশীলনে একদিন ওর সঙ্গে গল্প করছিলাম, জানো আমি তো লারার উইকেট পেয়েছি! সে আমার দিকে অবাক হয়ে বলল, ওর অবস্থা এত বাজে হয়ে গেছে যে তুমিও ওকে আউট করেছো!’এক দিকে লারার উইকেট, অন্য দিকে উইকেটশূন্য থাকার রেকর্ড—বোলার হাবিবুলের অভিজ্ঞতাটা বেশ বৈপরীত্য মাখা!
