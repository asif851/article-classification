
আজ চাইলে বিশেষ একটা কেক রবিচন্দ্রন অশ্বিন কাটতেই পারেন। ২০১৫ সালটা যে দু হাত ভরে দিয়েছে তাঁকে। এনে দিয়েছে এমন এক অর্জন, গত ৪২ বছরে আর কোনো ভারতীয় বোলার সেটি করতে পারেননি। সর্বশেষ করেছিলেন বিষেন সিং বেদি। সেই ১৯৭৩ সালে। আইসিসি​র টেস্ট র‍্যাঙ্কিংয়ে শীর্ষে থেকে বছর শেষ করা।বেদির পর ভারত কম অসাধারণ বোলার পায়নি। অনিল কুম্বলে, হরভজন সিংয়েরা স্পিনে সেই পতাকা বয়ে নিয়ে গেছেন। কপিল দেবের মতো কিংবদন্তি পেসারও পেয়েছিল ভারত। কপিলের যোগ্য উত্তরসূরি হয়েছিলেন জহির খান। কিন্তু এঁরা কেউই টেস্ট র‍্যাঙ্কিংয়ে শীর্ষে থেকে বছর শেষ করতে পারেননি। এবার অশ্বিন যা করতে পারলেন।এ বছর ৯ টেস্টে ৬২ উইকেট নিয়েছেন অশ্বিন। এর মধ্যে কেবল দক্ষিণ আফ্রিকা সিরিজেই নিয়েছেন ৩১টি। এর আগে টেস্ট অলরাউন্ডার র‍্যাঙ্কিংয়ে সাকিব আল হাসানকে সরিয়ে এক নম্বরে উঠে আসেন এই দক্ষিণ ভারতীয় বোলার। আজ আইসিসি প্রকাশিত বছরের শেষ র‍্যাঙ্কিংয়ে ডেল স্টেইনকে সরিয়ে টেস্টে বোলারদের এক নম্বর জায়গাটিও পেলেন।স্বাভাবিকভাবেই এই অর্জনে ভীষণই খুশি তিনি। গর্বিতও। বলেছেন, ‘এর চেয়ে ভালোভাবে ২০১৫ শেষ করতে পারতাম না। গত ১২ মাসে যা করেছি, এর সঙ্গে এক নম্বর টেস্ট বোলার হওয়াটা যেন সোনায় সোহাগা। সব সময়ই চেয়েছি এক নম্বরে যেতে। তা ছাড়া বেদি যা করেছেন, তাঁকে অনুসরণ করতে পারাটাও আমার জন্য গর্বের। তিনি ছিলেন স্পিনে সেরাদের একজন। তাঁকে অনুসরণ করতে পেরে গর্ব হচ্ছে।’
