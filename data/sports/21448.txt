
ব্ল্যাঙ্ক চেক দিতেও রাজি ছিল রিয়াল মাদ্রিদ। ফাঁকা জায়গায় সান্তোস তাদের ইচ্ছেমতো অঙ্ক বসিয়ে নিক। তবুও নেইমারকে তাদের চাই। তারকাদের দলে ভেড়াতে টাকা কখনোই বাধার দেয়াল হতে পারেনি রিয়ালের জন্য। কিন্তু রিয়ালের সব পরিকল্পনা ভেস্তে দিয়ে নেইমার বেছে নিলেন বার্সেলোনাকে। এর মধ্যে দুই বছর পেরিয়ে গেলেও নাকি বিষয়টি এখনো হজম করে উঠতে পারেনি রিয়াল!অনেকেই মনে করে, রিয়াল সভাপতি ফ্লোরেন্তিনো পেরেজ গদি বাঁচাতে নেইমারকে দলে টানার ব্যর্থতা ঢাকার চেষ্টা করেছেন বিশ্ব রেকর্ড ভেঙে গ্যারেথ বেলকে দলে টেনে। আর বার্সা শিবিরের দাবি, নেইমারের বদলিতে কর ফাঁকি দেওয়ার অভিযোগে যেসব মামলা চলছে, এগুলোও নাকি স্রেফ রিয়াল কলকাঠি নেড়েছে বলেই। এমন দাবি করলেন হোসেপ বার্তোমেউও।বার্সা সভাপতি বলেছেন, ‘নেইমার কেন বার্সাকে বেছে নিল মাদ্রিদের ওরা এখনো বিষয়টি বুঝে উঠতে পারেনি। ওরা তাই চেষ্টা করে যাচ্ছে বার্সা আর নেইমারের জন্য একের পর এক ঝামেলা তৈরি করতে। দেখা যাক বিচারটা কীভাবে শেষ হয়। তবে এই ক্লাব এবং এর খেলোয়াড়দের রক্ষায় আমি কখনোই ক্লান্ত হব না।’বার্সায় প্রথম মৌসুমটা হতাশায় কাটলেও গতবার ৩৯ গোল করেছেন নেইমার। বার্সাকে শিরোপাত্রয়ী জেতাতে রেখেছেন বড় ভূমিকা। কদিন আগে নেইমার আর ম্যানচেস্টার ইউনাইটেডকে জড়িয়ে নানা খবর বের হয়। তবে বার্তোমেউ আবারও নিশ্চিত করলেন, নেইমারকে কিছুতেই ছাড়বে না বার্সা।
