
রজার ফেদেরারের কাছে হেরে গিয়েছিলেন গ্রুপ পর্বে। তবে ওয়ার্ল্ড ট্যুর ফাইনালসের সেমিফাইনালে কাল আরেক পুরোনো ‘শত্রু’ রাফায়েল নাদালকে ঠিকই হারালেন নোভাক জোকোভিচ। ৬-৩, ৬-৩ গেমে ম্যাচ জিতে রেকর্ড বইয়ের আরও একটি শাখায় নাম ওঠানোর কাছাকাছি চলে এলেন সার্বিয়ান তারকা। ফাইনালে জিতলেই এটিপি টেনিসের প্রথম খেলোয়াড় হিসেবে জিতবেন টানা চারটি ওয়ার্ল্ড ট্যুর ফাইনালস টুর্নামেন্ট। আজই ফাইনালে ফেদেরার-ভাভরিঙ্কার সেমিফাইনাল বিজয়ীর মুখোমুখি হবেন টেনিসের এক নম্বর জোকোভিচ।‘এই সপ্তাহে নাদাল দুর্দান্ত টেনিস খেলেছে। কিন্তু প্রয়োজনের সময়ে নিজের সেরাটাই নিংড়ে দিতে হয়েছে আমাকে’—ফাইনালের আগে নিজের পারফরম্যান্স নিয়ে খুশি জোকোভিচ। টেনিসডটকম।
