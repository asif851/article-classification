
• বাংলাদেশকে দুর্দান্ত শুরু এনে দিয়েছেন সৌম্য সরকার। • আন্তর্জাতিক টি-টোয়েন্টিতে পেয়েছেন প্রথম ফিফটি।
ড্রেসিংরুমের কাচের ওপারে তামিম ইকবালের অপলক দৃষ্টি ২২ গজের দিকে। তাঁর চোখের পলক যেন ফেলতে দিচ্ছেন না সৌম্য সরকার! তরুণ বাঁহাতি ওপেনারকে দেখা যাচ্ছে পুরোনো চেহারায়—দুর্বিনীত, দুঃসাহসী সব স্ট্রোকে মুগ্ধ করে চললেন। চোটে পড়ে তামিমের ম্যাচটা খেলতে না পারার আফসোস কি খানিকটা ঘোচালেন সৌম্য? 
আজ সৌম্যর প্রধান দায়িত্বটা ছিল তামিমের অনুপস্থিতিটা বুঝতে না দেওয়া। সেটি তিনি ভালোভাবেই পেরেছেন। অভিষিক্ত জাকির হোসেনকে নিয়ে ভালো শুরু এনে দিয়েছেন। পাওয়ার প্লে কাজে লাগিয়েছেন দারুণভাবে। তাঁর সৌজন্যেই প্রথম ১০ ওভারে ১ উইকেটে ১০০ করেছে বাংলাদেশ। শুধু তাঁর দুর্দান্ত হাত ও চোখের সমন্বয়ের ওপর নির্ভর না করে পা দুটি কাজে লাগিয়েছেন দারুণভাবে, বাউন্ডারি মেরেছেন এক্সট্রা কাভার দিয়ে। কখনো আবার কোমর উচ্চতায় ওঠা বলকে লেগসাইডে পুল করে দড়ির ওপাশে পাঠিয়ে নিজেদের ওপর জেঁকে বসা চাপটাও কাটিয়েছেন ভালোভাবে। তৃতীয় ওভারে উদানাকে হ্যাটট্রিক বাউন্ডারি মেরে এই সৌম্য যেন ফিরিয়ে এনেছেন সেই পুরোনো সৌম্যকে! যে বলে বাউন্ডারি সম্ভব হয়নি, দ্রুত প্রান্ত বদলে স্ট্রাইক ঠিক রেখেছেন বিচক্ষণতার পরিচয়ও। গত অক্টোবরে দক্ষিণ আফ্রিকার বিপক্ষে দুই টি-টোয়েন্টিতে ৪৭, ৪৪ রানের ইনিংস ছিল সৌম্যর। দল ভালো না করায় ইনিংস দুটি বিফলে গেলেও তা এবার ‘সনদপত্র’ হিসেবে কাজ করেছে শ্রীলঙ্কার বিপক্ষে টি-টোয়েন্টি সিরিজে সুযোগ পেতে। যদিও এর মাঝে হতাশার গল্পও যোগ হয়েছে সৌম্যর ক্যারিয়ারে। বাজে পারফরম্যান্সের কারণে প্রথমবারের মতো জাতীয় দল থেকে বাদ পড়ার তেতো স্বাদ পেতে হয়েছে! কিন্তু প্রত্যাবর্তনেই সৌম্য দিলেন আস্থার প্রতিদান। আজ দেখা পেলেন আন্তর্জাতিক টি-টোয়েন্টিতে নিজের প্রথম ফিফটির। ১২ রানে গুনাতিলকাকে ফিরতি ক্যাচ দিয়ে বেঁচে যাওয়া, অফ স্টাম্পের বাইরের দু-একবার বল তাড়া করে খেলতে যাওয়া আর জীবন মেন্ডিসের নিচু হয়ে আসা বলটা রিভার্স সুইপ করতে গিয়ে এলবিডব্লু হওয়া (যদিও টিভি রিপ্লেতে দেখা গেল বলটা লেগ স্টাম্পের বাইরে দিয়েই যেত)—এতটুকু ভুল মার্জনা করলে অনেক দিন পর দুর্দান্ত এক ইনিংসের দেখা মিলল সৌম্যর ব্যাটে। কিন্তু দলের হারে সান্ত্বনা হয়ে রইল তাঁর ফেরা।
