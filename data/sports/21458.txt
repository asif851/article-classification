
ঠিক ব্যাটিং গুরু বলা যাবে না। তবে শট-গুরু তো বলাই যায়। এবি ডি ভিলিয়ার্সের একটি শট যে ইউনিস খানের কাছ থেকে শেখা! তথ্যটা দিয়েছেন এই প্রোটিয়া ব্যাটসম্যান নিজে। বলেছেন, তাঁর বর্তমান পারফরম্যান্সে পাকিস্তানের সাবেক অধিনায়কের যথেষ্ট অবদান আছে। বিশেষ করে স্পিনে সুইপ করতে গিয়ে এখন কার বাইরের কানায় লেগে ক্যাচ ওঠার ভয় পান না।
ডি ভিলিয়ার্সের তূণে তিরের অভাব নেই। তবে ইদানীং সবচেয়ে চোখে পড়ে তাঁর সুইপ। আলতো করে সুইপ খুব কমই করেন। ঝাড়ুর মতো ব্যাটটা যেন সপাং করে চালিয়ে দেন। সুইপ করে ছক্কাও হাঁকাচ্ছেন ঢের। আর এই শটটাই ডি ভিলিয়ার্স শিখেছেন ইউনিসের কাছে। সাবেক ইংলিশ অধিনায়ক নাসের হুসেইনের সঙ্গে এক সংক্ষিপ্ত সাক্ষাৎ​কারে ডি ভিলিয়ার্স কৃতজ্ঞতা জানিয়েছেন ইউনিসের প্রতি।ইউনিস খানকে বলা হয় তাঁর সময়ের সবচেয়ে অবমূল্যায়িত ব্যাটসম্যান। ১৬ বছরের ক্যারিয়ারে কতবার যে পাকিস্তানের বিপদের কান্ডারি হয়েছেন, তার কোনো ইয়ত্তা নেই। চাপের মধ্যে থেকে কীভাবে অবিচল আস্থায় ব্যাট করে যাওয়া যায়, ইউনিসকে তাঁর প্রতীকই বলা যায়। দুঃখের বিষয়, পাকিস্তানের এই ব্যাটসম্যান প্রাপ্য তারকাখ্যাতি পাননি। টেস্টে প্রায় ৫৪ গড়ে ৯ হাজারের ওপরে রান করা ইউনিসকে যে নিজ দেশেও প্রাপ্য সম্মান দেওয়া হয়নি অনেক সময়।কৃতজ্ঞতা স্বীকার কীভাবে করতে হয়, ডি ভিলিয়ার্সদের কাছে অনেকেরই শেখা উচিত। সূত্র: ডিএনএ।
