



প্রায় তিন বছর পর সেঞ্চুরি করলেন সৌম্য সরকার
ঢাকা প্রিমিয়ার লিগে অগ্রণী ব্যাংকের হয়ে ১৫৪ রানের ইনিংস খেলেন তিনি
সৌম্যর সেঞ্চুরিতে ৩৩৪ রান তুলেছে অগ্রণী ব্যাংক


ঢাকা প্রিমিয়ার লিগে এবার যেন সেঞ্চুরির মেলা বসেছে। জাতীয় দলের খেলোয়াড়দের পাশাপাশি মোটামুটি পরিচিত খেলোয়াড়েরাও সেঞ্চুরি পেয়েছেন। মোহাম্মদ আশরাফুল তো একাই করেছেন ৫ সেঞ্চুরি। আজ সেঞ্চুরি পেলেন সৌম্য সরকার। প্রায় তিন বছর পর সেঞ্চুরির মুখ দেখলেন সৌম্য!
বিকেএসপির তিন নম্বর মাঠে রেলিগেশন লিগে ব্রাদার্সের মুখোমুখি অগ্রণী ব্যাংক। আগে ব্যাটিংয়ে নেমে অগ্রণীর ৩৩৪ রানের স্কোর গড়ার নেপথ্যে সৌম্যর দুর্দান্ত সেঞ্চুরি। ১২৭ বলে ১৫৪ রানের ইনিংস! ৯টি চারের বিপরীতে ছক্কাই মেরেছেন ১১টি। বাংলাদেশের ঘরোয়া ক্রিকেটে সৌম্যর সর্বশেষ সেঞ্চুরি ২০১৫ বিসিএলে দক্ষিণাঞ্চলের হয়ে। ২৪ মে অনুষ্ঠিত সেই ম্যাচে উত্তরাঞ্চলের বিপক্ষে ১২৭ রানের ইনিংস খেলেছিলেন সৌম্য।ঢাকা প্রিমিয়ার লিগে তাঁর সর্বশেষ সেঞ্চুরি ২০১৪ সালে। আন্তর্জাতিক ও ঘরোয়া অঙ্গন মিলিয়েও প্রায় তিন বছর পর সেঞ্চুরির মুখ দেখলেন সৌম্য। ক্রিকেটের তিন সংস্করণ মিলিয়ে শুধু ওয়ানডেতেই সেঞ্চুরি রয়েছে বাংলাদেশের এ ওপেনারের। সেটা ২০১৫ সালের ২২ এপ্রিল পাকিস্তানের বিপক্ষে ওয়ানডে সিরিজে। সৌম্য কিন্তু তাঁর সেঞ্চুরির অপেক্ষা কাটাতে পারতেন আরও আগেই। এবারের প্রিমিয়ার লিগে গাজী গ্রুপ ক্রিকেটার্সের বিপক্ষে প্রথম ম্যাচেই খেলেছিলেন ৮৯ রানের ইনিংস। কিন্তু বেশ দেরিতে হলেও আজ তুলে নিলেন মৌসুমের প্রথম সেঞ্চুরি।
