
বিকেলে খবর এল ফুটবল সংগঠক সিরাজুল ইসলাম বাচ্চু আর নেই। বাংলাদেশের ক্রীড়াঙ্গন দুঃসংবাদ শুনল রাতেও। কাল রাত ১১টার দিকে রাজধানীর ইউনাইটেড হাসপাতালে মারা গেছেন বাংলাদেশ ক্রিকেট বোর্ডের সাবেক সাধারণ সম্পাদক আমিনুল হক মনি (ইন্না লিল্লাহি ওয়া ইন্না ইলাইহি রাজিউন)।দেড় বছর ধরে প্রস্টেট ক্যানসারে ভুগতে থাকা মনি গত এপ্রিল মাসে হঠাৎ করে নিজের কক্ষে অজ্ঞান হয়ে পড়ে যান। এরপর দ্রুত তাঁকে হাসপাতালে নিয়ে যাওয়া হয় এবং নিবিড় পর্যবেক্ষণ কেন্দ্রে (আইসিইউ) রাখা হয়। আইসিইউতে থাকার সময়ই কয়েক দফা হার্ট অ্যাটাক হয় তাঁর। ওই অবস্থায় তাঁকে সুস্থ করে তুলতে চিকিৎসকেরা বেশ কয়েকবার ইলেকট্রিক শক দেন। কিন্তু তারপরও অবস্থার উন্নতি হয়নি।৬৬ বছর বয়সী চিরকুমার আমিনুল হক বাংলাদেশের ক্রিকেটের উন্নয়নের শুরুর দিকের নিবেদিতপ্রাণ সংগঠক ছিলেন। বিসিবি ছাড়াও তিনি ছিলেন মোহামেডান ক্লাবের অন্যতম শীর্ষ কর্মকর্তা।
