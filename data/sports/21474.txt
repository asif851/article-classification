
শেষ চার নিশ্চিত হয়ে গেছে দুই দলেরই। লড়াইটা ছিল পয়েন্ট টেবিলে শীর্ষস্থান নিয়ে। সেটিতে জিতল রংপুর রাইডার্স। কাল লিগ পর্বে নিজেদের শেষ ম্যাচে কুমিল্লা ভিক্টোরিয়ানসকে ২১ রানে হারিয়ে জয়ে রংপুরের পয়েন্ট ১০ ম্যাচে ১৪। কুমিল্লার একটি ম্যাচ অবশ্য এখনো বাকি। আগামীকাল সিলেট সুপারস্টারসের বিপক্ষে জিতলে আবার বদলে যেতে পারে পয়েন্ট টেবিলের চিত্র।১৫৩ রান তাড়া করতে নেমে কুমিল্লাকে দারুণ শুরু এনে দিয়েছিল ইমরুল-মাহমুদুলের উদ্বোধনী জুটি। ইমরুলই ছিলেন বেশি আগ্রাসী। ২৪ বলে ৩৮ রান করে ইমরুল আউট হওয়ার পরই পথ হারানোর শুরু। ৫ ওভার শেষে বিনা উইকেটে ৪৮ থেকে ৯ ওভারে কুমিল্লা ৪ উইকেটে ৬৩। শেষ পর্যন্ত ১ বল বাকি থাকতেই অলআউট ১৩২ রানে। দুই দিন আগে ঢাকা ডায়নামাইটসের বিপক্ষে অপরাজিত ৩৫ রানের ইনিংস খেলে জহুরুল ইসলাম হয়েছিলেন ম্যাচসেরা। তাঁর ঝলক দেখা গেল কালও। রংপুরের ইনিংসটা ছিল আদতে ‘জহুরুলময়’! ৫০ বলে করেছেন ৬২, যাতে ৭টি চার ও ২টি ছয়।রংপুর ফ্র্যাঞ্চাইজির কাছে জহুরুলের কৃতজ্ঞতার শেষ নেই। চোটের কারণে এবার বিপিএল খেলার আশাই ছেড়ে দিয়েছিলেন। দুঃসময়ে হাতটা বাড়িয়ে দিয়েছিল রংপুরই। সে আস্থার প্রতিদান ভালোভাবেই দিচ্ছেন।কাল জহুরুলকে কখনো সঙ্গ দিয়েছেন লেন্ডল সিমন্স, সাকিব, কখনো বা স্যামি। দ্বিতীয়, তৃতীয় ও পঞ্চম উইকেটে যথাক্রমে ৩৩, ৩৯ ও ৩৯ রানের ৩টি জুটি নির্ধারিত ২০ ওভারে রংপুরকে দিয়েছে চ্যালেঞ্জিং স্কোর। এ টুর্নামেন্টে নিয়মিত আলো ছড়ানো আবু হায়দার কালও দারুণ বোলিং করেছেন। ২৪ রানে কুমিল্লার পেসার নিয়েছেন ২ উইকেট। তবে পঞ্চম বোলারের অভাব পূরণ করতে বাধ্য হয়ে ১ ওভার বল করতে হয়েছে চোটাক্রান্ত কুমিল্লার অধিনায়ক মাশরাফিকে, দিয়েছেন ১২ রান। বিপিএলে প্রথম ম্যাচে জয় দিয়ে শুরু হয়েছিল রংপুরের। তাদের লিগ পর্বও শেষ হলো জয় দিয়েই।
