
যক্ষের ধনের মতো আগলে রেখেছেন ট্রফিটা, কিছুতেই হাতছাড়া হতে দেবেন না। মুশকো গোঁফের হাসিখুশি লোকটা শোকে প্রায় বিহ্বল। এক বছর আগে জার্মানির সঙ্গে সেই দুঃস্বপ্নের ম্যাচে ক্লভিস আকুস্তা ফার্নান্দেজের ছবিটা অনেকেরই মনে গেঁথে থাকার কথা। ব্রাজিলবাসীর শোকটা যেন বিমূর্ত হয়ে উঠেছিল এই ভক্তের সেই ছবিতে।এক বছর পর তেমুকোতে আবার সেই ফার্নান্দেজ। সেই ১৯৯০ সাল থেকে ব্রাজিলের ম্যাচ পারতপক্ষে বাদ দেন না। পরশু গ্যালারিতে টিভি ক্যামেরা আবারও খুঁজে নিল এই ভদ্রলোককে। সারল্যমাখা হাসিটা এবার আর ম্যাচ শেষে মুছে যায়নি।তবে সেটি প্রায় মুছেই যেতে বসেছিল। ম্যাচের যোগ করা সময় পর্যন্ত ম্যাচে ১-১ সমতা, আর্জেন্টিনা-কলম্বিয়ার পর তাহলে কি ব্রাজিলও হোঁচট খাবে? শেষ পর্যন্ত ত্রাতা নেইমার, যোগ করা সময়ের দ্বিতীয় মিনিটে ব্রাজিল অধিনায়কের দুর্দান্ত এক থ্রু খুঁজে নিল ডগলাস কস্তাকে। শাখতার স্ট্রাইকার এর আগে সুবর্ণ একটা সুযোগ নষ্ট করলেও এবার আর ভুল করলেন না। পেরুর বিপক্ষে ব্রাজিলকে এনে দিলেন ২-১ গোলের জয়। এই ম্যাচের আগে অঘটনের শিকার কলম্বিয়া, ভেনেজুয়েলার কাছে হেরে গেছে ১-০ গোলে।ব্রাজিলের নেইমার আরও বেশি বিধ্বংসী—কথাটা মোটামুটি প্রতিষ্ঠিত সত্য। পরশু শেষ মুহূর্তের গোলটা প্রায় মুখে তুলে খাইয়ে দিয়েছেন কস্তাকে, তবে তার আগে নিজেও করেছেন গোল। ৩ মিনিটের মাথায় ব্রাজিলের রক্ষণকে স্তম্ভিত করে পেরুকে এগিয়ে দিয়েছিলেন ক্রিস্টিয়ান কেভাস। ‘মধুচন্দ্রিমাটা’ স্থায়ী ছিল মিনিট খানেক। ৫ মিনিটেই বার্সেলোনা সতীর্থ দানি আলভেজের ক্রসে হেড করে নেইমার ফিরিয়েছেন সমতা।আলোটা আসলে ছিল নেইমারের ওপরই। অবিশ্বাস্য কিছু কারুকার্যে নাকাল করেছেন পেরুর রক্ষণকে, দারুণ কয়েকটি থ্রুও বাড়িয়েছেন। দূর থেকে করা দুর্দান্ত এক শট বারে না লাগলে নিজের দ্বিতীয় গোলটাও পেয়ে যেতেন। আবার ফ্রি-কিকের সময় ভ্যানিশিং স্প্রের সীমা থেকে বল সরিয়ে নেওয়ার চেষ্টা করে দেখতে হয়েছে হলুদ কার্ডও।২৩ বছর বয়সেই ৪৪ গোল হয়ে গেছে। কে জানে, এই কোপাতেই হয়তো ছুঁয়ে ফেলবেন ব্রাজিলের হয়ে জিকোর ৪৮ গোলের কীর্তি। পরশু লুইজ গুস্তাভো-অস্কারদের অনুপস্থিতিতে ব্রাজিলের মধ্যমাঠের দুর্বলতাও বলতে গেলে একাই পুষিয়ে দিয়েছেন। দুই দিন পরই কলম্বিয়ার সঙ্গে ম্যাচ, নেইমার জানেন আরও বড় পরীক্ষা অপেক্ষা করছে সামনে, ‘প্রতিযোগিতাটা খুব কঠিন। আমরা জিতেছি, সেটাই গুরুত্বপূর্ণ। আমি রেকর্ড, গোল, অ্যাসিস্ট...দলকে জেতানোর জন্য সম্ভাব্য সবকিছুই করতে চাই।’কোচ দুঙ্গাও জানেন, কোপায় মূল ভরসা নেইমারই, ‘আরও একবার সে পার্থক্য গড়ে দিয়েছে। মাত্রই তিনটি ফাইনাল খেলে এসেছে সে, লম্বা একটা মৌসুম কাটিয়েছে। কিন্তু সে এখন দায়িত্ব নিয়ে খেলছে।’কোপা আমেরিকার ইতিহাসে কখনো নিজেদের প্রথম ম্যাচে জয় পায়নি ভেনেজুয়েলা। কলম্বিয়ার সঙ্গে কীর্তিটা তাই বড় চমক হয়েই এসেছে। রাদামেল ফ্যালকাও, হামেস রদ্রিগেজ, হুয়ান কুয়াদ্রাদোদের মতো খেলোয়াড়দের নিয়েও গোলের দেখা পায়নি কলম্বিয়া। হোসে পেকারম্যান দলটাকে যেন এক সুতোয় বাঁধতে পারেননি, বরং ভেনেজুয়েলাই অনেক বেশি গোছানো ছিল। দ্বিতীয়ার্ধে ম্যাচের একমাত্র গোল করেছেন জেনিত সেন্ট পিটার্সবার্গ স্ট্রাইকার সলোমন রন্ডন। এএফপি।
