
দরজাটায় ঠকঠক করে যাচ্ছিলেন অনেক দিন ধরে। গোলের পর গোলও করে যাচ্ছিলেন ক্লাব ইন্টার মিলানের হয়ে, কিন্তু আর্জেন্টিনা জাতীয় দলের দরজাটা খুলছিল না মাউরো ইকার্দির জন্য। সেই ২০১৩ সালের অক্টোবরে আর্জেন্টিনার জার্সিতে অভিষেকের পর থেকে আর জাতীয় দলে সুযোগ মেলেনি। জেরার্ডো মার্টিনো, এদগার্দো বাউজা...পারফরম্যান্স ভালো হলেও কোনো কোচেরই মন গলাতে পারছিলেন না ইকার্দি।আর্জেন্টিনার ডাগআউটে বদল আসছে, সেখানে হোর্হে সাম্পাওলির আসা প্রায় নিশ্চিত। ৯ জুন অস্ট্রেলিয়ার মেলবোর্নে চিরপ্রতিদ্বন্দ্বী ব্রাজিল, এর চার দিন পর সিঙ্গাপুরে দুটি প্রীতি ম্যাচ দিয়েই সম্ভবত শুরু হবে আর্জেন্টিনার সাম্পাওলি-যুগ। নতুন কোচের আগমনের আগেই জাতীয় দলের দরজাটাও খুলে গেল ইকার্দির জন্য। ইতালিয়ান লিগে ২৪ গোল করা ইন্টার স্ট্রাইকারকে নিয়েই এই দুই ম্যাচের জন্য দল ঘোষণা করেছে আর্জেন্টাইন ফুটবল অ্যাসোসিয়েশন (এএফএ)।ইকার্দি ফিরেছেন, বাদ পড়ছেন সার্জিও আগুয়েরো! এর বাইরে আরও চমক, ঘোষিত ২০ সদস্যের এই দলে ডিফেন্ডার মাত্র চারজন! সাম্পাওলি আর্জেন্টিনার ট্যাকটিকসে বদল আনবেন বলে যে গুঞ্জন শোনা যাচ্ছিল, সেটিরই ইঙ্গিত হয়তো। অবশ্য এই ২০ জনের মধ্যে আর্জেন্টাইন লিগে খেলা ফুটবলাররা নেই। ঘরোয়া লিগ থেকে নির্বাচিত ফুটবলারদের নাম ঘোষিত হবে পরে।অধিনায়ক লিওনেল মেসি তো থাকছেনই, আছেন গঞ্জালো হিগুয়েইন, পাওলো দিবালা, অ্যাঙ্গেল ডি মারিয়াও। পাঁচ নতুন মুখ—রোমার লিয়ান্দ্রো পারেদেস, আটালান্টার আলেজান্দ্রো ‘পাপু’ গোমেজ, ওয়েস্ট হামের ম্যানুয়েল লানজিনি, সেভিয়ার হোয়াকুইন কোরেয়া ও মেক্সিকোর ক্লাব তিহুয়ানার গিদো রদ্রিগেজ।আর্জেন্টিনা আগেই পরশু দল ঘোষণা করে দিয়েছে ব্রাজিল। আর্জেন্টিনা ম্যাচের চার দিন পর মেলবোর্নেই তিতের দল খেলবে স্বাগতিক অস্ট্রেলিয়ার সঙ্গে। তবে সেলেসাও ভক্তদের জন্য একটু হতাশার খবর, এই দুই ম্যাচের দলে নেই নেইমার! ২০১৩ থেকে শুরু করে প্রতি বছরই অবসরহীন খেলে যাচ্ছেন বার্সেলোনা ফরোয়ার্ড। জুন থেকে আগস্ট পর্যন্ত ইউরোপিয়ান ফুটবলের মাঝের বিরতিতেও কোনো না কোনো টুর্নামেন্ট তাঁর ছিলই। এ জন্যই তাঁকে বিশ্রাম দিয়েছেন তিতে।ব্রাজিল কোচ দলে রাখেননি রিয়াল মাদ্রিদের মার্সেলো, লিভারপুলের রবার্তো ফিরমিনো, পিএসজির মার্কিনোস ও জুভেন্টাসের দানি আলভেজকেও। তবে চোট কাটিয়ে ফেরা গ্যাব্রিয়েল জেসুস আছেন, ফিরেছেন চেলসি ডিফেন্ডার ডেভিড লুইজও। রয়টার্স।
 
