
এক, দুই, তিন...। টানা তিন ছক্কা পেয়ে গেলেন হার্দিক পান্ডিয়া। টানা তিন ছক্কা মারা অবশ্য নতুন কিছু নয় ভারতীয় অলরাউন্ডারের জন্য। গত তিন মাসেই আন্তর্জাতিক ক্রিকেটে তিনবার টানা তিন ছক্কা মেরেছেন পান্ডিয়া। নতুন কিছু হতো যদি পান্ডিয়া কাল শ্রীলঙ্কার বাঁহাতি স্পিনার মালিন্দা পুষ্পকুমারাকে টানা চতুর্থ ছক্কাটি মারতে পারতেন। ওভারের শেষ বলে ছক্কা তো বটেই, চার পেলেও বিশ্ব রেকর্ড গড়ে ফেলতেন পান্ডিয়া। শেষ বলটায় কোনো রান নিতে না পারলেও ওই ওভারে ২৬ রান নিয়েছেন, যা টেস্টে এক ওভারে কোনো ভারতীয় খেলোয়াড়ের সর্বোচ্চ। টেস্টে ১ ওভারে এর চেয়ে বেশি রান করেছেন মাত্র তিনজন ব্যাটসম্যান। ২০০৩ সালে দক্ষিণ আফ্রিকার রবিন পিটারসনের ১ ওভারে সর্বোচ্চ ২৮ রান তোলেন ওয়েস্ট ইন্ডিয়ান কিংবদন্তি ব্রায়ান লারা। ১০ বছর পর লারাকে ছোঁন অস্ট্রেলিয়ার জর্জ বেইলি। 
