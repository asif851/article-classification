
ম্যাচে তখন বিরতি চলছিল। রিওর টেবিল টেনিস অ্যারেনায় দর্শকদের চাঙা রাখতে একজন ঘোষক এগিয়ে এলেন। ‘খেলোয়াড়দের সই করা একটি পিং পং বল কে জিততে চান?’ প্রশ্ন করে গ্যালারিতে চোখ পড়তেই থেমে গেলেন ঘোষক। কে নেবেন সেই বল, গ্যালারি যে প্রায় খালি!
৭ সেপ্টেম্বর শুরু হয়ে গেছে প্যারালিম্পিক। কিন্তু জমজমাট উদ্বোধনী অনুষ্ঠান শেষেই দর্শকশূন্যতায় ভুগছে প্যারালিম্পিক। আয়োজকেরা হতাশ। লিলিয়াম লিমা নামের এক স্বেচ্ছাসেবকের ধারণা, মূল অলিম্পিকের তুলনায় দর্শক ‘অনেক’ কম হচ্ছে এই অলিম্পিকে। আফসোস করে বললেন, ‘এর চেয়ে প্রায় দুই-তিন গুণ, হয়তো চার গুণও বেশি দর্শক ছিল তখন।’ তবে লিমা আশাবাদী, ধীরে ধীরে দর্শকসংখ্যা বাড়বে। আর যে গুটিকয়েক স্থানীয় দর্শক উপস্থিত হচ্ছেন, তাঁরা প্রবল উৎসাহ দিয়ে অন্যদের ঘাটতিটা পূরণ করে দিচ্ছেন।
দর্শক কম হতে পারে কিন্তু বিতর্কে মূল অলিম্পিকের সঙ্গেই পাল্লা দিচ্ছে প্যারালিম্পিক। ডোপ পাপে পুরো রাশিয়া দলকে প্যারালিম্পিক থেকে নিষিদ্ধ করেছে আন্তর্জাতিক প্যারালিম্পিক কমিটি। কিন্তু উদ্বোধনী অনুষ্ঠানে ঠিকই ছিল রাশিয়ার উপস্থিতি। বেলারুশের অলিম্পিক দলের সঙ্গী এক ব্যক্তি পেছনে দাঁড়িয়ে উড়িয়েছেন রাশিয়ার পতাকা। এ ঘটনাকে রাশিয়া নৈতিক বিজয় হিসেবে দেখছে। নাম না-জানা ওই ব্যক্তিকে ‘নায়ক’ হিসেবে অভিহিত করেছে রাশিয়া। বাংলাদেশি বংশোদ্ভূত জিমন্যাস্ট মার্গারিটা মামুনও নিজের ইনস্টাগ্রামে সে ছবি সগর্বে প্রকাশ করেছেন। কিন্তু এই কাণ্ডে কপাল পুড়েছে ওই ব্যক্তির। প্যারালিম্পিকে তাঁর প্রবেশাধিকার কেড়ে নেওয়া হয়েছে, অলিম্পিকে ‘রাজনৈতিক মতামত’ প্রকাশের অভিযোগে। এএফপি।
