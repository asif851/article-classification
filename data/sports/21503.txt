
প্রথম ম্যাচে ফিফটি, পরের ম্যাচেই সেঞ্চুরি। এবারের ঢাকা প্রিমিয়ার লিগে এভাবেই শুরুটা করে জাতীয় দলের নির্বাচকদের দৃষ্টি আকর্ষণ করেছিলেন নাঈম ইসলাম। সাকিব আল হাসানের ডেঙ্গুজ্বরে শেষ মুহূর্তে ওয়ানডে একাদশে ঢুকে পড়া নাঈম নিউজিল্যান্ডের বিপক্ষে তিন ম্যাচের সিরিজে করেছেন দুটো ফিফটি।আবার প্রিমিয়ার লিগে ফিরে এসেছেন নাঈম। ঘরোয়া ক্রিকেট থেকে আন্তর্জাতিক হয়ে আবার ঘরোয়া—ক্ষেত্রেটা বদলালেও নাঈমের ফর্ম কিন্তু বদলাচ্ছে না। আজ মোহামেডানের বিপক্ষে কলাবাগান ক্রীড়াচক্রের হয়ে ৮৪ বলে ৮৩ করেছেন নাঈম। তাঁর দল অবশ্য ম্যাচটি হেরে গেছে ৪০ রানে। মিরপুরের শেরেবাংলা স্টেডিয়ামে প্রথমে ব্যাট করে ইজাজ আহমেদের সেঞ্চুরিতে ৩০৫ রান করেছিলেন মোহামেডান। ২ উইকেটে ১৪১ তুলে দারুণ জবাব দিতে থাকা কলাবাগান শেষ পর্যন্ত রানটা তাড়া করতে পারেনি।এই জয় দিয়ে পয়েন্ট টেবিলের শীর্ষে উঠে এসেছে মোহামেডান। ১০ ম্যাচে সাত জয় নিয়ে তাদের পয়েন্ট ১৪। একটি ম্যাচ কম খেলা প্রাইম দোলেশ্বর ও গাজী ট্যাংকের পয়েন্ট ১২। 
