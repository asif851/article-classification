
ছন্দময় গতি, জোরালো শট—দুর্দান্ত সব গোল! বুটজোড়াটা লাগবেই। বুটজোড়া তুলে রাখার অর্থ ফুটবলারদের খেলোয়াড়ি জীবনটার ইতি ঘটা! সর্বোচ্চ গোলদাতার জন্যও বরাদ্দ থাকে ওই বুট, গোল্ডেন বুট! দল অনুযায়ী জার্সি বদলে গেলেও পায়ের বুটটা কিন্তু থাকে একই ধরনের। সেই বুট পরা পায়ের জাদু দেখার জন্যই অধীর আগ্রহে তাকিয়ে থাকেন সমর্থক-ভক্তরা। বুট পায়ে স্বাচ্ছন্দ্যে দৌড়াতে না পারলে, শট নিতে না পারলে নিশ্চিত এর প্রভাব পড়ে পারফরম্যান্সের ওপর। এ কারণে ফুটবলারদের জন্য আরামদায়ক ও উপযুক্ত বুট তৈরির চেষ্টার কমতি নেই বিশ্বখ্যাত ব্র্যান্ডগুলোর। বুট সরবরাহে তারকাদের সঙ্গে যুক্ত অ্যাডিডাস, নাইকি, পিউমার মতো শীর্ষ ব্র্যান্ডগুলো। শীর্ষ কয়েকজন ফুটবল তারকার বুট-কড়চা এ রচনায়।
লিওনেল মেসিমাঠে লিওনেল মেসির ক্ষিপ্রতা বাঘের মতোই। কদিন আগে সেটিই ফুটিয়ে তোলা হলো বিজ্ঞাপনচিত্রেও। বিজ্ঞাপনে বাঘ হিসেবে আবির্ভূত হলেন আর্জেন্টিনা অধিনায়ক। ‘অ্যাডিজিরো এফ৫০মেসি’ বুটের বিজ্ঞাপনচিত্র ছিল এটি। এখন বার্সেলোনা ফরোয়ার্ড খেলছেন এ বুট পরেই।
ক্রিস্টিয়ানো রোনালদোক্যারিয়ারের প্রায় শুরু থেকেই নাইকির সঙ্গে ‘গাঁটছড়া’ বাঁধা সিআর সেভেনের। রোনালদোর পায়ে তাই বহুদিন ধরেই নাইকির বুট। পতু‌র্গিজ উইঙ্গার এখন খেলছেন ‘নাইকি মার্ক্যুরিয়াল’ বুট পরে। গত মৌসুম সিআর সেভেনের গেছে স্বপ্নের মতো। এ কারণে এপ্রিলে রোনালদোর প্রতি সম্মান জানাতে নাইকি বাজারে এনেছিল বিশেষ বুট—‘মার্ক্যুরিয়াল ভ্যাপর ৯ সিআর৭’।
নেইমারব্রাজিলীয় সেনসেশনের সঙ্গেও নাইকির ‘ঘনিষ্ঠ’ সম্পর্ক অনেক দিনের। মাঠ মাতাতে নেইমারের পায়ে থাকে ‘নাইকি হাইপারভেনম’ সিরিজের বুট। বিশ্বকাপের নকআউট পর্বে নাইকি নেইমারের জন্য এনেছিল বিশেষ ‘হাইপারভেনম সোনালি’ বুট।
ওয়েইন রুনিম্যানচেস্টার ইউনাইটেডের ফরোয়ার্ডের সঙ্গে নাইকির বন্ধন প্রায় এক দশকের। রেড ডেভিলদের ডেরায় আসার পর থেকে ইংলিশ তারকার জার্সি-বুট—সবকিছুতেই নাইকির ছোঁয়া। রুনিও পরেন ‘নাইকি হাইপারভেনম’ বুট।
আন্দ্রেস ইনিয়েস্তাতিনি বার্সেলোনার মধ্যমাঠের অন্যতম প্রধান ভরসা। আর তাঁর ভরসা কোন বুটে? রোনালদো-নেইমারের মতোই নাইকি। ২০১০ বিশ্বকাপ ফাইনালের গোলদাতা ইনিয়েস্তা পরেন ‘নাইকি সিটিআর৩৬০’ বুট।
মারিও বালোতেল্লিঘন ঘন গাড়ি বদলের জন্য তিনি বেশ সুবিদিত। তবে পিউমার সঙ্গে সম্পর্কটা কিন্তু বেশ শক্তই বালোতেল্লির! মাঠ কাঁপাতে লিভারপুল স্ট্রাইকার পরেন পিউমার ‘ইভোপাওয়ার’ বুট।
করিম বেনজেমারিয়ালের বিখ্যাত ‘বিবিসি’র গুরুত্বপূর্ণ এ সদস্যের সঙ্গে মেসির এক জায়গায় দারুণ মিল। মাঠে বেনজেমার পায়েও এখন অ্যাডিডাসের ‘অ্যাডিজিরো এফ৫০’ বুট।
সেস্ক ফ্যাব্রিগাসস্প্যানিশ মিডফিল্ডারের পছন্দের ব্র্যান্ড বালোতেল্লির মতোই—পিউমা। ফ্যাব্রিগাসের জন্য পিউমার আয়োজন—‘ইভোপাওয়ার’।
(ফোরফোরটু ও তারকাদের ব্যক্তিগত ওয়েবসাইট অবলম্বনে)
