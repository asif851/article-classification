
জিম্বাবুয়ের ইনিংসটা শেষ হলো খুব দুরূহ একটা সময়ে। বিকেলের ছায়া তখন স্টেডিয়াম ছেয়েছে। আধো আলো-আধো অন্ধকারের মধ্যে ফ্লাডলাইটের আলোর সহায়তাও প্রয়োজন হচ্ছে তখন। এমন একটা সময় বাংলাদেশ উইকেট না হারিয়ে দিনটা শেষ করতে পারবে কি না, এই প্রশ্ন যখন চাউর, ঠিক তখনই পানিয়াঙ্গারার আঘাত। তাঁর লাফিয়ে ওঠা এক বল বিব্রত তামিম ইকবালের ব্যাট ছুঁয়ে চলে গেল মাসাকাদজার হাতে। উইকেটের কলাম ‘শূন্য’ রেখে দিনটা শেষ করে দেওয়ার স্বপ্নটা ভুলুণ্ঠিত হলো মুহূর্তেই। জিম্বাবুয়ের ২৪০ রানকে টপকে যাওয়ার জন্য যখন একটা ভালো শুরু খুব দরকার, ঠিক তখনই এল আঘাতটা। মাত্র ১২ ওভার স্থায়ী হলো প্রথম দিনে বাংলাদেশের ব্যাটিং, আর তাতেই স্কোরের চেহারাটা হয়ে গেল আঘাত জর্জরিত-২৭/১।শামসুর রহমান রয়েছেন ধৈর্যের প্রতিমূর্তি হয়ে। তাঁকে সঙ্গ দিচ্ছেন মুমিনুল হক। নিজের খাতায় ৮ রান তুলতে তিনি খেলেছেন ৪০টি বল। তামিম ২০ মিনিট উইকেটে থেকে ৫ রানের বেশি করতে পারেননি। তাঁর বিদায়ের পর উইকেটে আসা মুমিনুল হক অবশ্য আগ্রহ দেখালেন ১/২-এর দিকেই। ১৪ রান করে ফেললেও তাঁর ব্যাট থেকে বাউন্ডারি এসেছে মাত্র ১টি। এই দুই ব্যাটসম্যানের ওপরই কাল কিন্তু অনেকটাই নির্ভর করছে ইনিংসের গতি-প্রকৃতি। দারুণ বোলিং পারফরম্যান্সে দিনটা নিজেদের দিকে টেনে নিলেও এর শেষটা আরও ভালো হতে পারত উদ্বোধনী জুটিটা অক্ষুণ্ন রাখতে পারলে।
