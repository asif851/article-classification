
শীতের সন্ধ্যায় জনারণ্যে শুধুই উষ্ণতা। ঢাকা বিশ্ববিদ্যালয়ের সড়ক দ্বীপ ছাড়িয়ে জনতার যে স্রোতটা মিশে গেল বাংলা একাডেমিতে, এর বেশির ভাগই থামে খেলার স্টলে। থামারই কথা। স্টলের খানিক দূরেই যে ব্যাট আরহেলমেট উঁচিয়ে তামিম ইকবাল। একটু দূরে আউটের আবেদনে মাশরাফি বিন মুর্তজা। বল হাতে প্রস্তুত ‘কাটার মাস্টার’ মোস্তাফিজুর রহমান। জাতীয় দলের ক্রিকেটারদের পাশে ধুমসে সেলফি তুললেন সবাই।

যদিও বাস্তবে মাশরাফি-মোস্তাফিজ নয়; বিরাটকায় ছবির কাটআউট। ক্রিকেটারদের এখন বিপিএল-ব্যস্ততা। তবে রক্তমাংসের প্রিয় তারকা না হলে কী হবে, কাটআউটই সই। এর সুবিধাও আছে। আসল মানুষটাকে জড়িয়েধরতে খুব মন চাইলেও সংকোচ কাজ করে। কাটআউটকে জড়িয়ে ধরা যায় অনায়াসে।

কয়েক হাজার পাঠক কাল সকাল থেকে ভিড় জমিয়েছিল প্রথম আলোর খেলার পাতার স্টলে। সন্ধ্যায় যে পাঠকের সংখ্যা বেড়ে দাঁড়ায় দ্বিগুণ। পাঠকেরা এসে খেলার পাতা নিয়ে লিখলেন নানা রকমের মন্তব্য। স্টলের সামনেবানানো হয়েছিল এক টুকরো ক্রীড়া কমপ্লেক্স—ছিল ফুটবল মাঠ, গলফ কোর্স, ক্রিকেটের পিচ। পাঠকেরা লাইনে দাঁড়িয়ে খেললেন। টেনিস বলে কেউ প্লাস্টিকের উইকেট ভাঙলেন। কেউ খেললেন গলফ।

গ্লাসগো কমনওয়েলথ গেমসে রুপাজয়ী শুটার আবদুল্লাহ হেল বাকিও রাইফেল রেখে হাতে তুলে নিলেন গলফের ক্লাব। তা মন্দ করেননি এই শুটার। এক শটেই হোলে বল ফেললেন!

শুধু পাঠকেরাই নন, ক্রীড়া বিভাগের স্টল মাতাতে এসেছিলেন জাতীয় দলের সাবেক ফুটবলার আশরাফউদ্দিন চুন্নু, শেখ মোহাম্মদ আসলাম, আলফাজ আহমেদ ও আমিনুল হক। ক্রিকেট কোচ ও ক্রীড়ালেখক জালাল আহমেদ চৌধুরীর চোখেমুখে ছিল অনুষ্ঠান নিয়ে মুগ্ধতা। এসেছিলেন এসএ গেমসে সোনাজয়ী ভারোত্তোলক মাবিয়া আক্তার, জাতীয় কাবাডি দলের সাবেক অধিনায়ক আবদুল জলিল, জিয়াউর রহমান, বর্তমান অধিনায়ক 

আরদুজ্জামান,তুহিন তরফদারসহ অনেকে। শ্রীলঙ্কায় গত মাসে দক্ষিণ এশিয়ান সাঁতার চ্যাম্পিয়নশিপে জোড়া সোনাজয়ী আরিফুল ইসলামকে সঙ্গে নিয়ে এসেছিলেন জাতীয় দলের কোরিয়ান কোচ পার্ক তে গুন। এসেছিলেন এসএ গেমসের কুস্তিতে রুপাজয়ী শিরিন সুলতানা।

পাঠকের জন্য স্টলের সামনে ছিল নানা আয়োজন। বিভিন্ন মন্তব্য লেখার পাশাপাশি তাঁরা জিতে নেন উপহার কুপন। ক্রীড়া বিভাগের স্টলের বড় আকর্ষণ ছিল ধারাভাষ্য। পাঠকের মধ্যে অনেকে ক্রিকেট ও ফুটবলের ধারাভাষ্য দিয়ে মাতিয়ে রাখলেন। সদ্য শেষ হওয়া ইংল্যান্ড-বাংলাদেশ টেস্ট সিরিজের ইংরেজি ধারাভাষ্য দিয়ে সবাইকে মাত করেন ঢাকা বিশ্ববিদ্যালয়ের ছাত্র আসিফ আহমেদ। এরপর একে একে বাংলা ধারাভাষ্য দেন সোলায়মান 

রাকিব, মাহমুদুর রহমান। সোলায়মান বরিশালের আঞ্চলিক ভাষায় ক্রিকেট ধারাভাষ্য দেন। মাহমুদুর রহমান ব্রাজিল-আর্জেন্টিনা ফুটবল ম্যাচের মজার ধারাভাষ্য দেন দিনাজপুরের আঞ্চলিক ভাষায়। নোয়াখালীর ভাষায় দিয়েছেন হাসান মাহমুদ।

স্টলে রাখা বাঁশের বাঁশি, প্লাস্টিকের খেলনা নিয়ে মেতে ওঠে শিশুরা। সারা দিন মজা করেই পাঠক উপভোগ করেছেন প্রথম আলোর প্রতিষ্ঠাবার্ষিকীর এই উৎসব।
সাধারণ পাঠক হিসেবে জালাল আহমেদ চৌধুরী সাপ্তাহিক স্টেডিয়াম চালুর আবেদন করলেন, ‘অধুনা, স্বপ্ন নিয়ে, রস আলোর পাশে স্টেডিয়ামেরও একটা স্টল খুঁজেছি। শীতকে আমরা ভালোবাসি কিন্তু তাই বলে হেমন্তকে তো ভুলতে পারি না। এই চত্বরে ঢুকে তাই বারবার মনে হয়েছে স্টেডিয়ামের স্টল থাকলে ভালো হতো।’
পাঠক আর খেলোয়াড়দের চাওয়া যেন এক মোহনায় মিলেছিল প্রথম আলোর প্রতিষ্ঠাবার্ষিকীর অনুষ্ঠানে।
 
