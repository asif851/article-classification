
কাজী সালাউদ্দিন-মোনেম মুন্নাদের পদাঙ্ক অনুসরণ করতে যাচ্ছেন মামুনুল ইসলাম। বাংলাদেশ জাতীয় দলের অধিনায়ক তিন মাসের জন্য ধারে খেলতে যাচ্ছেন ইন্ডিয়ান সুপার লিগে সৌরভ গাঙ্গুলীর দল অ্যাটলেটিকো ডি কলকাতায়।অবশেষে মামুনুলকে অ্যাটলেটিকো ডি কলকাতায় খেলার অনুমতি দিয়েছে শেখ জামাল ধানমন্ডি ক্লাব। এ ব্যাপারে সব প্রস্তুতি সম্পন্ন। কেবল আনুষ্ঠানিক ঘোষণাটাই বাকি। হয়তো দু-একদিনের মধ্যে সংবাদ সম্মেলনের মাধ্যমে জানানো হবে। বিষয়টি নিশ্চিত করে মামুনুল প্রথম আলোকে বললেন, ‘ওদের সঙ্গে প্রায় সব কথাবার্তাই চূড়ান্ত। কেবল আনুষ্ঠানিকভাবে জানানোটাই বাকি।’ কত টাকায় যাচ্ছেন, এটা অবশ্য বলতে চাইলেন না। বললেন, ‘এখানে টাকাটা গুরুত্বপূর্ণ ব্যাপার নয়, গুরুত্বপূর্ণ হচ্ছে সেখানে যাওয়াটা।’সৌরভ গাঙ্গুলীর পরিচিতি মূলত সাবেক ক্রিকেটার হিসেবেই। তবে শচীন টেন্ডুলকারের মতো তিনিও ভারতের প্রথম ফ্রাঞ্চাইজি ফুটবল লিগে দল কিনেছেন। আর অনেক বাঙালি ক্রীড়াবিদের কাছেই ‘হিরো’ সেই সৌরভের দলে খেলার সুযোগ পেয়ে ভীষণ রোমাঞ্চিত মামুনুল। তবে বাংলাদেশ ফুটবল অধিনায়ক এ-ও যোগ করলেন, ‘দাদার (সৌরভ) দল বলেই বলছি না। বিদেশি লিগে খেলা আমার স্বপ্ন। সব খেলোয়াড়ের এমন কিছু স্বপ্ন থাকে। বাংলাদেশের খেলোয়াড় হয়ে কলকাতায় খেলব, ভাবতেই ভালো লাগছে। এতে করে দেশের অন্য ফুটবলারদের সম্ভাবনার দুয়ার উন্মোচিত হলো।’এ পর্যায়ে মামুনুল স্মরণ করলেন পূর্বসূরিদেরও, ‘এ পথ মুন্না ভাইয়েরা তৈরি করেছিলেন। মাঝে অনেক বছরের বিরতি। সর্বশেষ কলকাতায় আইএফএ শিল্ড খেলার পর আমাদের প্রতি ওদের আলাদা দৃষ্টিভঙ্গি তৈরি হয়েছে। প্রমাণ হয়েছে, আমরা ইস্টবেঙ্গল-মোহনবাগানের মতো দলকে হারাতে পারি। এটা আমাদের জন্য অনেক বড় পাওয়া। যদি আগামী বছর আরও কয়েকজন খেলোয়াড় বিদেশি লিগে খেলতে পারে, তাহলে সেখানে খেলা সার্থক হবে। এখানে আমার ভালো পারফরম্যান্স জরুরি।’
