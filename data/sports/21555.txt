
ঢাকা গ্ল্যাডিয়েটরসের হয়ে ২০১৩ বিপিএল চ্যাম্পিয়ন হওয়ার পর শিরোপা উত্সবে সাকিব আল হাসানের সঙ্গে ছিলেন স্ত্রী উম্মে আহমেদ শিশির। নামে আর মালিকানায় পরিবর্তন এলেও আবারও বিপিএল-সেরা ঢাকা। আবারও চ্যাম্পিয়ন সাকিব। এবার শিরোপা জয়ের উত্সবেও তাঁর স্ত্রী ছিলেন। তবে নতুন যোগ হয়েছে একজন, সাকিব কন্যা-আলাইনা হাসান অব্রি।আতশবাজি, কনফেত্তি আর সংগীতের তালে কাল উত্সবের কেন্দ্রবিন্দু ছিল মিরপুর শেরেবাংলা স্টেডিয়াম। অবশ্য এই আনন্দযজ্ঞ শুধুই ঢাকা ডায়নামাইটসের জন্য। তারকাঠাসা দলটা শুরু থেকে পেয়ে এসেছে ফেবারিট তকমা। শেষ পর্যন্ত তারাই জিতেছে শিরোপা। দল ভালো করলেও সাকিবের পারফরম্যান্সটা এবার আশানুরূপ ভালো হয়নি। ঢাকা অধিনায়ক অবশ্য আগেই বলেছেন, তাঁর লক্ষ্য শুধু শিরোপা জয়। সেই লক্ষ্য পূরণ হওয়ায় দারুণ খুশি সাকিব, ‘শুরুতেই বলেছি, এবার লক্ষ্য ছিল একটাই। সেটাতে সফল হতে পেরেছি। ব্যক্তিগতভাবে এটা আমার জন্য অবশ্যই বড় ব্যাপার। দল কীভাবে খেলে, এটাই সবচেয়ে গুরুত্বপূর্ণ। আপনার দলে নামকরা খেলোয়াড় থাকতে পারে। তারপরও দল হিসেবে আপনারা কেমন করছেন সেটাই আসল কথা।’শুরু থেকে যেহেতু টুর্নামেন্টের অন্যতম সেরা দল হিসেবে ধরা হয়েছিল ঢাকাকে, চাপটাও তাই তাদের ওপর ছিল বেশি। কীভাবে সেই চাপ উতরে গেছে দল, ফাইনাল শেষের সংবাদ সম্মেলনে বললেন সাকিব, ‘আমাদের দল ভালো ছিল, সবাই প্রত্যাশা করেছে আমরা চ্যাম্পিয়ন হব। চাপ তো ছিলই। আমার জন্য কাজটা একটু সহজ হয়ে গেছে সুজন ভাইয়ের (কোচ খালেদ মাহমুদ) জন্য। তিনি মাঠের বাইরের বিষয়গুলো দেখেছেন, আর আমি মাঠের। সিনিয়ররা অনেক সহায়তা করেছেন। তাই খুব একটা চিন্তা করতে হয়নি। যখন খারাপ সময় গেছে, তখন অভিজ্ঞতা দিয়ে আমরা তা পেরিয়ে গেছি।’আইপিএল-সিপিএলের মতো বিশ্বের জনপ্রিয় ফ্র্যাঞ্চাইজি টি-টোয়েন্টি টুর্নামেন্টে শিরোপা জেতার অভিজ্ঞতা থাকলেও এই প্রথম সাকিব চ্যাম্পিয়ন হয়েছেন অধিনায়ক হিসেবে। সাকিবের তাই আলাদা ভালো লাগা কাজ করছে, ‘টুর্নামেন্টের পরিবেশই আলাদা। অনেকটা আন্তর্জাতিক ম্যাচের কাছাকাছি। বিদেশি খেলোয়াড় খেলে, স্থানীয়রা যারা থাকে তারাও বেশির ভাগ “এ” বা জাতীয় দলে কখনো না কখনো খেলেছে। এখানে একটা দলকে নেতৃত্ব দিলে, ভালো খেললে ভালো লাগবেই।’দলকে অসাধারণ নেতৃত্ব দিয়ে রাজশাহী কিংসকে ফাইনালে তুলেছেন ড্যারেন স্যামি। শিরোপা জিততে না পারার হতাশা থাকলেও টুর্নামেন্টে নিজেদের পারফরম্যান্সে দারুণ খুশি দুবার টি-টোয়েন্টি বিশ্বকাপজয়ী ক্যারিবীয় অধিনায়ক, ‘ওরা ১০-১৫ রান বেশি তুলেছে। ভালো পিচ ছিল। লুইস (এভিন) মোমেন্টাম বদলে দিয়েছে। তবে পুরো টুর্নামেন্টে আমরা যেভাবে খেলেছি তাতে আমি গর্বিত। হারটা অবশ্যই হতাশার। তবে ছেলেদের মাথা উঁচু করে দাঁড়াতে উত্সাহ দেব। টুর্নামেন্টে তারা সত্যি অসাধারণ খেলেছে।’
