
ফিফা কনফেডারেশনস কাপের উদ্বোধনী ম্যাচে নিজেদের জয় দিয়ে শুভসূচনা করেছে রাশিয়া। সেন্ট পিটার্সবার্গে গতকাল শনিবার নিউজিল্যান্ডকে ২-০ গোলে হারিয়েছে স্বাগতিক রাশিয়া।
গ্রুপ ‘এ’ পর্বের এ ম্যাচ সেন্ট পিটার্সবার্গ স্টেডিয়ামে গতকাল স্থানীয় সময় সন্ধ্যা ছয়টায় শুরু হয়। সাম্প্রতিক সময়ে রাশিয়ার জাতীয় ফুটবল দল খুব একটা ফর্মে নেই। তাই ঘরের মাঠে অপেক্ষাকৃত দুর্বল নিউজিল্যান্ডের বিপক্ষে কনফেডারেশনস কাপের প্রথম ম্যাচে জয় ছাড়া বিকল্প কিছু ভাবেনি স্বাগতিকেরা। অন্তত ম্যাচের আগে গণমাধ্যমকে এমনটি জানিয়েছিলেন রাশিয়ার ফুটবল দলের কোচ এস্তানিসলাভ চেরচেসোভ।
ম্যাচের শুরু থেকে একই সঙ্গে রক্ষণাত্মক ও আক্রমণাত্মক ভঙ্গিতে খেলেছে রাশিয়া। প্রতিপক্ষের একের পর এক আক্রমণ প্রতিরোধ করে পাল্টা আক্রমণের চেষ্টা চালালেও তাতে সফল হয়নি নিউজিল্যান্ড। খেলার ৩১ মিনিটের মাথায় প্রথম গোল পায় এস্তানিসলাভ চেরচেসোভের শিষ্যরা। দেনিস গ্লুশাকভের করা একটি শট নিউজিল্যান্ডের রক্ষণভাগের খেলোয়াড় মাইকেল বকসোল্লার পায়ে লেগে জালে জড়ালে আত্মঘাতী গোলটি হজম করতে হয় কিউয়িদের।
বিরতির পর দ্বিতীয়ার্ধের শুরুতে বেশ কয়েকটি সুযোগ পেলেও তা গোলে পরিণত করতে পারেনি রাশিয়া। খেলার ৬৯ মিনিটে নিজেদের নামের পাশে প্রথম গোলের নাম লেখান রাশিয়ার স্ট্রাইকার ফেওদার স্মলোভ। ম্যাচ শুরুর আগে ফিফা কনফেডারেশনস কাপের উদ্বোধনী অনুষ্ঠানে বক্তব্য দেন রাশিয়ার প্রেসিডেন্ট ভ্লাদিমির পুতিন। সংক্ষিপ্ত ওই অনুষ্ঠানে পুতিন বলেন, ‘কনফেডারেশনস কাপ মানের দিক থেকে সর্বোচ্চ স্তরে আয়োজন করা আমাদের দায়িত্ব। আমার বিশ্বাস, বিদেশি অতিথিরা আমাদের অতিথিপরায়ণতা, আন্তরিকতা ও বিশ্বের জন্য এক উন্মুক্ত রাশিয়া দেখতে পাবেন।’
অন্যদিকে, ফিফা সভাপতি জিয়ান্নি ইনফান্তিনো বিশ্বের বিভিন্ন দেশের ফুটবলপ্রেমীদের রাশিয়ায় আসার আমন্ত্রণ জানান। খানিকটা রুশ এবং ইংরেজি ভাষায় দেওয়া বক্তব্যে তিনি বলেন, রাশিয়ায় শুরু হওয়া এ কনফেডারেশনস কাপ ফিফার সেরা টুর্নামেন্টের খেতাব পাবে।
এদিকে আজ রোববার ‘বি’ গ্রুপের প্রথম ম্যাচে ক্যামেরুনের বিপক্ষে মাঠে নামবে চিলি। খেলাটি স্থানীয় সময় রাত নয়টায় মস্কোর আতক্রিতিয়ে এরিনায় (স্পার্তাক স্টেডিয়াম) অনুষ্ঠিত হবে।
