
যুব ফুটবলে বাংলাদেশের পাল্টা জবাবের কথাটা কখনোই কি ভুলতে পারবে ভারত? মনে হয় না! ভারতের তিন গোলের পর গুনে গুনে তিন গোল শোধ করে ৩-৪ গোলে অবিশ্বাস্য জয় পেয়েছিল বাংলাদেশ। এই জয়ে অনূর্ধ্ব-১৮ সাফ ফুটবলে বাংলাদেশের হয়েছিল শুভ সূচনা। আর সেদিন অনেক কষ্ট নিয়ে মাথা নিচু করে মাঠ ছেড়েছিল ভারতের খেলোয়াড়েরা। আজ যেন বাংলাদেশের উপকারই করে দিল সেই ভারত। নিজেদের দ্বিতীয় ম্যাচে ভুটানকে ৩-০ গোলে হারিয়ে বাংলাদেশের উপকার করে দিয়েছে তারা। 
সমান দুই ম্যাচে ছয় পয়েন্ট নিয়ে বাংলাদেশের সঙ্গে পয়েন্ট টেবিলে শীর্ষের লড়াইয়ে ছিল ভুটান। যদিও গোল ব্যবধানে বাংলাদেশ ছিল শীর্ষে। কিন্তু আপাতদৃষ্টিতে চ্যাম্পিয়ন হওয়ার পথে বাংলাদেশের প্রধান বাধা ছিল স্বাগতিকেরাই। সেই ভুটানকেই আজ হারিয়ে দিয়েছে ভারত। বিষয়টি নিজেও স্বীকার করছেন বাংলাদেশ দলের কোচ মাহবুব হোসেন,‌ ‘ভুটান আজ ভারতের কাছে হেরে যাওয়ায় আমাদের অনেক বড় উপকার হলো। ভুটান আজ ড্র করলেও চ্যাম্পিয়ন হওয়ার পথে ভবিষ্যতে আমাদের জন্য সমস্যা হতে পারত। কিন্তু আজ বড় ব্যবধানে হেরে যাওয়ায় তাদের মনোবল অনেক ভেঙে গেছে।’ নেপাল ও মালদ্বীপকে হারিয়ে টানা দুই জয় নিয়ে উড়ছিল ভুটানিজরা। কিন্তু প্রথম ম্যাচে হেরে তেতে ছিল ভারত। ভুটানের জালে তিন গোল দিয়ে সে ঝালই মিটিয়েছে তারা। কোনো প্রতিরোধই গড়ে তুলতে পারেনি স্বাগতিকেরা। নিজেদের শেষ ম্যাচে ২৭ সেপ্টেম্বর ভুটানের বিপক্ষে খেলবে বাংলাদেশ। এর আগে ২৫ সেপ্টেম্বর নেপালের বিপক্ষে তৃতীয় ম্যাচ। এখনো দুই ম্যাচে ছয় পয়েন্ট নিয়ে টেবিলের শীর্ষে বাংলাদেশ। সমানসংখ্যক ম্যাচে ভুটানের পয়েন্টও ছয়। গোল ব্যবধানে বাংলাদেশের সঙ্গে পিছিয়ে থাকা ছাড়াও এক ম্যাচ বেশি খেলেছে স্বাগতিকেরা। আর দুই ম্যাচে ভারতের পয়েন্ট তিন।
 
