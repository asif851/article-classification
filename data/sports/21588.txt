
পাকিস্তান ক্রিকেট বোর্ড যে প্রস্তাব তাঁকে দিয়েছিল, তা গ্রহণ করলে এত দিনে বিদায় সংবর্ধনা হয়েই যেত। কিন্তু সে প্রস্তাব তখন পায়ে ঠেলেছেন শহীদ আফ্রিদি। অবসর ব্যাপারটিকে অন্যের হাসির খোরাক বানানো এই পাকিস্তানি অলরাউন্ডার অবশেষে উপলব্ধি করতে পেরেছেন, এভাবে গোঁ ধরে বসে থাকলে মাঠে না খেলেই বিদায় নিতে হবে। আরও অনেক পাকিস্তান তারকার সঙ্গে যা হয়েছে। এবার তাই আফ্রিদি বলেছেন, বিদায় সংবর্ধনা পাওয়া তাঁর প্রাপ্য অধিকার।আফ্রিদি যেহেতু ওয়ানডে ও টেস্ট থেকে আগেই অবসর নিয়েছেন, ওয়েস্ট ইন্ডিজের বিপক্ষে সদ্য শেষ হওয়া টি-টোয়েন্টি সিরিজে তাঁকে দলে নিতে চেয়েছিল পাকিস্তান। যেন শেষটা নিজের মতো করে করতে পারেন। কিন্তু তাতে তখন রাজি হননি আফ্রিদি। কিন্তু বুধবার পাকিস্তানের একটি টিভি চ্যানেলকে বলেছেন, ‘একটা বিদায়ী ম্যাচ পাওয়া আমার অধিকারের ​মধ্যে পড়ে।’এ ব্যাপারে পিসিবি সভাপতি শাহরিয়ার খানের সঙ্গেও কথা বলতে তিনি রাজি। পিসিবিও আভাস দিয়েছে, ব্যাপারটি তাঁরা গুরুত্বের সঙ্গেই বিবেচনা করবে। বিশেষত পাকিস্তানের ক্রিকেটে তাঁর অবদানের কথা মাথায় রেখে আয়োজনের সঙ্গে আফ্রিদিকে বিদায় দিতে রাজি পিসিবিও। বোর্ডের প্রধান নির্বাহী নজম শেঠি বলেছেন, ‘একটা দিনক্ষণ ঠিক করার ব্যাপারে ওর সঙ্গে কথা বলতে আমরা আফ্রিদির জন্য অপেক্ষা করছি।’সমস্যা হলো, আগামী এপ্রিলের আগে পাকিস্তানের নির্ধারিত কোনো টি-টোয়েন্টি ম্যাচ নেই। আফ্রিদি কি আবার ওয়ানডেতে ফিরে সেখানেই খেলবেন বিদায়ী ম্যাচ? তা নিশ্চিত নয়। তবে ওয়ানডেতে ফিরে চূড়ান্ত অবসরে যাওয়া হলে সেটি হবে অবসর নেওয়ার জন্য অবসর ভাঙা! ওয়ানডে তো তিনি আর খেলেনই​ না!
অবশ্য ওয়ানডে দিয়েই যাত্রা শুরু হয়েছি​ল তাঁর। নিজের প্রথম ব্যাটিং ইনিংসেই ৩৭ বলে সেঞ্চুরি করে ভেঙে দিয়েছিলেন দ্রুততম ওয়ানডে সেঞ্চুরি রেকর্ড। যেটি টিকে ছিল দীর্ঘ দিন। সূত্র: পিটিআই।
