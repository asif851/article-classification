
দক্ষিণ আফ্রিকা-বাংলাদেশ ম্যাচ দিয়েই অনূর্ধ্ব-১৯ বিশ্বকাপের খেলা মাঠে গড়াবে। জানুয়ারির ২৭ তারিখ চট্টগ্রামের জহুর আহমেদ চৌধুরী স্টেডিয়ামে প্রতিযোগিতার পর্দা ওঠার দিনই অগ্নিপরীক্ষা বাংলাদেশের যুবাদের।
রাজধানীর এক অভিজাত হোটেলে আজ সোমবার আয়োজিত এক অনুষ্ঠানে ঘোষণা হয়ে গেল যুব বিশ্বকাপের বিস্তারিত সময়সূচি। এ নিয়ে দ্বিতীয়বারের মতো যুব বিশ্বকাপের আয়োজক হিসেবে নাম লেখাতে যাচ্ছে বাংলাদেশ।এবারের যুব বিশ্বকাপ একটু অন্যরকম। এই প্রথমবারের মতো যুব বিশ্বকাপের ২০টি ম্যাচ সরাসরি সম্প্রচারিত হবে টেলিভিশনে। ঢাকার দুটি ভেন্যু ছাড়াও চট্টগ্রাম, সিলেট ও কক্সবাজারে অনুষ্ঠিত হবে যুব বিশ্বকাপের খেলাগুলো। এগুলোর মধ্যে মিরপুর শেরেবাংলা স্টেডিয়াম থেকে ৯টি, ফতুল্লার খান সাহেব ওসমান স্টেডিয়াম থেকে ৭টি এবং চট্টগ্রামের জহুর আহমেদ চৌধুরী স্টেডিয়াম থেকে ৪টি খেলা সম্প্রচার করা হবে।প্রতিযোগিতার ‘এ’ গ্রুপে দক্ষিণ আফ্রিকা ছাড়াও বাংলাদেশের অন্য দুই সঙ্গী স্কটল্যান্ড ও নামিবিয়া। ২৭ জানুয়ারি চট্টগ্রামে দক্ষিণ আফ্রিকার সঙ্গে ম্যাচ দিয়ে প্রতিযোগিতা শুরু করা বাংলাদেশের পরের দুটো ম্যাচ ২৯ জানুয়ারি স্কটল্যান্ড ও ২ ফেব্রুয়ারি নামিবিয়ার বিপক্ষে। দুটো খেলাই অনুষ্ঠিত হবে সৈকত শহর কক্সবাজারে।
অনূর্ধ্ব-১৯ বিশ্বকাপে বাংলাদেশের ম্যাচগুলো:
২৭ জানুয়ারি: বাংলাদেশ বনাম দক্ষিণ আফ্রিকা (চট্টগ্রাম)২৯ জানুয়ারি: বাংলাদেশ বনাম স্কটল্যান্ড (কক্সবাজার)২ ফেব্রুয়ারি : বাংলাদেশ বনাম নামিবিয়া (কক্সবাজার)
অনূর্ধ্ব-১৯ বিশ্বকাপের গ্রুপিং:
গ্রুপ ‘এ’ : বাংলাদেশ, দক্ষিণ আফ্রিকা, স্কটল্যান্ড, নামিবিয়া।গ্রুপ ‘বি’ : পাকিস্তান, শ্রীলঙ্কা, আফগানিস্তান, কানাডা।গ্রুপ ‘সি’ : ইংল্যান্ড, ওয়েস্ট ইন্ডিজ, জিম্বাবুয়ে, ফিজি।গ্রুপ ‘ডি’ : অস্ট্রেলিয়া, ভারত, নিউজিল্যান্ড, নেপাল।
