
মজা করেই হয়তো বলেছিলেন কথাটা। কিন্তু সেটা যে ব্রিটিশ সংবাদমাধ্যম এমনভাবে লুফে নেবে, তা কি আর জানতেন ইয়ুর্গেন ক্লপ! লিভারপুলের কোচ হিসেবে চুক্তি সই করার পর প্রথম সংবাদ সম্মেলনেই জিজ্ঞেস করা হয়েছিল, ‘মরিনহো তো স্পেশাল ওয়ান, আপনি নিজেকে কী ভাবেন?’ হেসে ক্লপ বলেছিলেন, ‘আমি স্বাভাবিক একজন লোক—নরমাল ওয়ান।’ ব্যস, সংবাদমাধ্যমের বড় শিরোনাম হয়ে গেল—‘ক্লপ নরমাল ওয়ান’। কিন্তু কথাটা নাকি একেবারেই পূর্বপরিকল্পিত ছিল না। প্রশ্নের জবাবে এমনিতেই চলে এসেছে। ক্লপই ব্যাখ্যা করলেন, ‘ওই সংবাদ সম্মেলনের পর আমি হাঁফ ছেড়ে বেঁচেছি। আমি জীবনে অনেক অর্থহীন কথাবার্তা বলেছি, কিন্তু কখনো ইংরেজিতে নয়।’ যেটা নিয়ে এখন আরও একবার মজা করলেন ক্লপ, ‘এমনকি আমি সংবাদ সম্মেলনের পর পত্রিকাও পড়িনি। কিন্তু এখন শুনলাম ওরা আমার কথা নিয়ে টি-শার্টও বানাচ্ছে!’ গোলডটকম।
