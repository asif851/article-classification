
ক্রিকেট অস্ট্রেলিয়ার (সিএ) প্রতিনিধিদল যে ঢাকায় আসছে, জানা গিয়েছিল আগেই। আজ মিরপুর শেরেবাংলা স্টেডিয়ামে ঘুরেও গেছে সিএর দুর্নীতি দমন ও নিরাপত্তা বিভাগের প্রধান শন ক্যারলের নেতৃত্বাধীন পাঁচ সদস্যের দলটি। তাঁদের এই সফর দিয়ে অবশ্য নিশ্চিত হওয়ার উপায় নেই, আদৌ আগস্টে অস্ট্রেলিয়া বাংলাদেশে আসবে কি না।
২০১৫ সালের অক্টোবরে নিরাপত্তার কারণ দেখিয়ে অস্ট্রেলিয়া বাংলাদেশ সফর বাতিল করলেও এবারের অনিশ্চয়তা সেটি নিয়ে নয়। অনিশ্চয়তা তৈরি হয়েছে বেতন-ভাতা নিয়ে অস্ট্রেলিয়ান ক্রিকেটারদের সঙ্গে বোর্ডের বিরোধের কারণে। তবে এর মধ্যেও সিএর প্রতিনিধিদলের বাংলাদেশে আসাটাকে ইতিবাচক দৃষ্টিতে থেকে দেখছে বিসিবি।
দুই দিনের সফরের প্রথম দিনেই পুলিশের শীর্ষ কর্মকর্তাদের সঙ্গে বৈঠক করেছে প্রতিনিধিদল। বৈঠক শেষে পুলিশের আইজি এ কে এম শহীদুল হকও আশার কথা বলেছেন, ‘আমরা তাদের সর্বোচ্চ পর্যায়ের নিরাপত্তা দেব এবং তারা আমাদের নিরাপত্তা পরিকল্পনায় সন্তুষ্ট। আশা করি, নির্ধারিত সূচি অনুযায়ী সফরটি হবে।’
মিরপুর শেরেবাংলা স্টেডিয়ামে জিমনেসিয়াম, একাডেমি ভবন ও মাঠ এবং ইনডোর ঘুরে দেখেছেন প্রতিনিধিদলের সদস্যরা। কথা বলেছেন বিসিবির সংশ্লিষ্ট কর্মকর্তাদের সঙ্গে। প্রতিনিধিদল দেখতে গিয়েছিল ফতুল্লা স্টেডিয়ামও। কাল চট্টগ্রামের জহুর আহমেদ চৌধুরী স্টেডিয়াম পরিদর্শন করে পরশু প্রতিনিধিদল দেশে ফিরে যাবে।
