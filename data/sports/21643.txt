
ইনিংসে ৪ বা এর বেশি উইকেট নেওয়াটাকে ডালভাত বানিয়ে ফেললেন ম্যাট হেনরি। ওয়ানডেতে মাত্র ১৮ ইনিংসে বল করেই কাল ষষ্ঠবারের মতো ৪ বা এর বেশি উইকেট পেলেন নিউজিল্যান্ডের পেসার। কিউই বোলারদের মধ্যে সবচেয়ে কম ইনিংসে ছয়বার ৪ উইকেট নিলেন হেনরি। তাঁর আগে ছয়বার ৪ বা এর বেশি উইকেট নিতে মিচেল ম্যাকলেনাহানকে বোলিং করতে হয়েছিল ১৯ ইনিংস। হেনরির চেয়ে কম ইনিংসে বোলিং করে ছয়বার ৪ উইকেট নিয়েছেন শুধু দুজন—অজন্তা মেন্ডিস ও মিচেল স্টার্ক। শ্রীলঙ্কার ‘রহস্য স্পিনার’ মেন্ডিস ১৬ ইনিংসে ও অস্ট্রেলিয়ার ফাস্ট বোলার স্টার্ক ১৭ ইনিংসেই ষষ্ঠবারের মতো ৪ উইকেট পেয়েছিলেন। ওয়ানডেতে সবচেয়ে বেশি ২৭ বার ৪ বা এর বেশি উইকেট পেয়েছেন পাকিস্তানের সাবেক ফাস্ট বোলার ওয়াকার ইউনিস।
