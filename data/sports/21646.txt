
প্রথম শ্রেণির ক্যারিয়ারের সর্বোচ্চ রানটা পেয়ে গিয়েছিলেন কালই। বাংলাদেশ ক্রিকেট লিগে (বিসিএল) উত্তরাঞ্চলের হয়ে দক্ষিণাঞ্চলের বিপক্ষে তাঁর অপরাজিত ১৭৬ রানের ইনিংস দ্বিশতকের স্বপ্ন দেখাচ্ছিল নাঈম ইসলামকে। কিন্তু নাঈম পারেননি। পরেননি প্রথম শ্রেণির ক্যারিয়ারে প্রথম দ্বিশতকের কীর্তি গড়তে।বাঁ হাতি স্পিনার আবদুর রাজ্জাকের বলে বোল্ড হয়ে তাঁর স্বপ্নের ইতি ঘটল। আউট হওয়ার আগে দ্বিতীয় দিনের সংগ্রহের সঙ্গে যোগ করতে পেরেছেন মাত্র ৯ রান। ডাবল সেঞ্চুরিটি না পেলেও তাঁর ব্যাটে ভর করে রানের পাহাড় গড়েছে উত্তরাঞ্চল। ৯ উইকেটে ৪৯২ রান করে ইনিংস ঘোষণা করে তারা। নাঈমের ১৮৫ রানের পাশাপাশি জহুরুল ইসলাম করেছেন ৬৫। পুরোদস্তুর ব্যাটসম্যান হয়ে ওঠা সোহরাওয়ার্দী শুভর ব্যাট থেকে এসেছে ৫৭। ৪৩ করেছেন দুজন—ফরহাদ হোসেন ও আরিফুল হক। ৩৯ রানে রাজ্জাকের বলেই আউট হয়েছেন নাসির হোসেন।৮ টেস্টের বেশি খেলা হয়নি নাঈমের। ৩২ গড়ে তাঁর রান ৪১৬। একটি করে সেঞ্চুরি ও একটি ফিফটি আছে তাঁর সাফল্যের তালিকায়। ২০১২ সালের নভেম্বরে খুলনায় ওয়েস্ট ইন্ডিজের বিপক্ষে খেলেছেন সর্বশেষ টেস্টটি। মজার ব্যাপার হচ্ছে ২০১২ সালের নভেম্বরেই, নির্দিষ্ট করে বললে একই সিরিজেই ঢাকায় ক্যারিয়ারের একমাত্র সেঞ্চুরিটি পেয়েছিলেন নাঈম।
১০৯ প্রথম শ্রেণির ম্যাচে তাঁর রান ৬ হাজার ৪শ ৪০ রান। সেঞ্চুরি আছে ১৮টি। ফিফটি ২৯টি। ৩৯.৫৮ গড়টাও কিন্তু বলে দিচ্ছে ডাবল সেঞ্চুরিটা তাঁর প্রাপ্যই ছিল। দুর্ভাগ্য নাঈমের।
