
‘আমি বার্সেলোনায় সুখেই আছি।’
পরশু কাতালান ক্লাবের সমর্থকদের দুশ্চিন্তা এক লহমায় দূর করে দিয়েছেন নেইমার। আসলেই কি তাই? ব্রাজিলের সংবাদমাধ্যমকে সত্যি মানলে উল্টোটাই ভাবতে হচ্ছে। নেইমার নাকি তাঁর ব্রাজিলিয়ান সতীর্থদের জানিয়ে দিয়েছেন, এ মৌসুমে তাঁকে প্যারিসে দেখতে পাবেন সবাই। ব্রাজিলিয়ান সতীর্থদের নামও বলে ফেলা যাক। মারকিনিয়োস, লুকাস মৌরা, থিয়াগো সিলভা ও দানি আলভেজ। এঁরা সবাই ব্রাজিল দলের নিয়মিত সদস্য না হলেও একটি ব্যাপারে মিল আছে। এঁরা সবাই খেলেন প্যারিস সেন্ট জার্মেই দলে। এর মাঝে আলভেজ এ মৌসুমেই যোগ দিয়েছেন পিএসজিতে। তাঁদের কাছেই নাকি নেইমার স্বীকার করেছেন, এ মৌসুমে প্যারিসে তাঁদের সঙ্গী হবেন ব্রাজিলের সেরা তারকা।  অনেক দিন ধরেই নেইমারকে প্যারিসে আনার চেষ্টা করছে পিএসজি। এত দিন নেইমারের মন গলাতে পারেনি তারা। কিন্তু আলভেজের মতো খেলোয়াড় এবার ম্যানচেস্টার সিটির বদলে পিএসজিকে বেছে নেওয়াতেই নাকি নেইমারের টনক নড়েছে। ইউরোপের বড় শক্তি হয়ে ওঠার পিএসজির প্রকল্পের অংশ হতে নাকি রাজি হয়েছেন নেইমার। এর আগে নেইমারকে নিয়ে গুঞ্জন সৃষ্টি করেছে কাতালান পত্রিকা স্পোর্ত। সংবাদমাধ্যমটি বার্সেলোনায় লিওনেল মেসির ছায়ায় থেকে বিশ্বের সেরা ফুটবলার হওয়া হবে না, সেটি বুঝতে পেরেছেন নেইমার। সে জন্য বার্সা ছাড়তে চান ব্রাজিলিয়ান ফরোয়ার্ড। তাঁর পরিবারেরও ইচ্ছা, নেইমার ইউরোপের কোনো বড় ক্লাবের প্রধান খেলোয়াড় হবেন। এরপরই শুরু হয়েছে গুঞ্জন, ২২২ মিলিয়ন ইউরোর রিলিজ ক্লজ দিয়ে হলেও নেইমারকে নিতে প্রস্তুত পিএসজি!
ব্রাজিলের সংবাদমাধ্যম নেইমারের পিএসজিযাত্রা নিয়ে এতটাই নিশ্চিত, এরই মাঝে তারা লিখে দিয়েছে, যুক্তরাষ্ট্রের প্রাক-মৌসুম শেষে নেইমারের বিমান বার্সেলোনায় নয়, প্যারিসেই অবতরণ করবে! সূত্র: এএস ডট কম। 
 
