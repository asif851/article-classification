
ডোনাল্ড ইয়ংয়ের সঙ্গে রাফায়েল নাদালের লড়াইটা হলো হাড্ডাহাড্ডিই। প্রথম দুই সেট নাদাল জিতলেও তৃতীয় সেট জিতে ম্যাচে ফিরেছিলেন ইয়ং। তবে স্প্যানিশ তারকার সঙ্গে শেষ পর্যন্ত পেরে ওঠেননি বিশ্বের ৪৩তম, যুক্তরাষ্ট্রের এই খেলোয়াড়। জয়টা এসেছে ৬-৪, ৬-২ ও ৭-৫-এ। ২০১১ সালের পর এই প্রথম উইম্বলডনের তৃতীয় রাউন্ডে উঠলেন নাদাল।ব্রিটিশ তারকা অ্যান্ডি মারে জিতেছেন নাদালেরই এক পুরোনো ‘শত্রু’র সঙ্গে। ২০১৫ সালের উইম্বলডনে যে ডাস্টিন ব্রাউনের কাছে হেরেছিলেন নাদাল, সেই জার্মান তারকাকেই কাল হারিয়েছেন মারে—ব্যবধানটা ৬-৩, ৬-২ ও ৬-২-এ। চতুর্থ বাছাই নাদাল এখন খেলবেন ৩০তম বাছাই রাশিয়ার কারান খাচানোভের বিপক্ষে। ম্যাচটা জিতলে শেষ ষোলোতে পা রাখবেন তিনি। মারের খেলা পড়েছে ইতালীয় তারকা ফাবিও ফোবিনির সঙ্গে। ইয়ংয়ের বিপক্ষে ম্যাচটা জিতে তৃপ্তিই ঝরেছে নাদালের কণ্ঠে, ‘ম্যাচটা আমি ভালোই খেলেছি। সার্ভিসগুলোও খুব ভালো করতে পেরেছি। তৃতীয় রাউন্ডে উঠে খুশিই লাগছে। সবচেয়ে আনন্দের ব্যাপার হচ্ছে তৃতীয় রাউন্ডে উঠলাম, একটা সেটও না হেরে। প্রতিটি জয়ই আমার কাছে বিরাট কিছুই।’ উইম্বলডনের আগে কোমরের চোট ভালোই ভোগাচ্ছিল মারেকে। সেটি কাটিয়ে উঠেছেন বলেই স্বস্তিটা তাঁর, ‘কোমরের চোটটা এখন আর ভোগাচ্ছে না দেখে ভালো লাগছে।’ সূত্র: এএফপি
 
