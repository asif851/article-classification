
চন্ডিকা হাথুরুসিংহের বিদায়ের পর বাংলাদেশ দল চলছে প্রধান কোচ ছাড়াই। বিসিবির নির্দেশনা অনুযায়ী নিজেদের অনুশীলনের পাশাপাশি সতীর্থদের দেখভালের দায়িত্বটা এখন পালন করছেন মাশরাফি বিন মুর্তজা ও সাকিব আল হাসান। এই দুজনকে ইমরুল কায়েস এত দিন দেখে আসছেন সতীর্থ কিংবা অধিনায়ক হিসেবে।নতুন ভূমিকায় মাশরাফি-সাকিবকে কেমন দেখছেন ইমরুল? মিরপুর শেরেবাংলা স্টেডিয়ামে আজ অনুশীলনের ফাঁকে বাঁহাতি ওপেনার বললেন, ‘মাশরাফি ভাই সব সময় উদ্বুদ্ধ করতে অনেক ভালো ভালো কথা বলেন, তিনি নেতা হিসেবে দুর্দান্ত। কেউ ভালো করলে কিংবা খারাপ করলে পাশে থাকেন। আর সাকিব অনেক অভিজ্ঞ। বাইরে খেলে তার যে অভিজ্ঞতা হয়, সেসব আমাদের সঙ্গে ভাগাভাগি করে। তাতে আমরা বুঝি কী করলে আরও ভালো হয়। এটা বাংলাদেশ ক্রিকেটের জন্য ও উঠতি খেলোয়াড়দের জন্য ইতিবাচক, তার কাছ থেকে অনেক নেওয়ার আছে।’ত্রিদেশীয় সিরিজ দুয়ারে। প্রতিপক্ষ দুই দলের একটি শ্রীলঙ্কা, যাদের কোচ আবার হাথুরু। প্রতিপক্ষ যেমনই হোক, সিরিজটা দেশের মাঠে বলেই আত্মবিশ্বাসী করছে বাংলাদেশকে। মাশরাফি-সাকিব-তামিমের মতো ইমরুলও তা-ই বলছেন, ‘আমরা যদি আমাদের মতো খেলতে পারি, নিজেদের কন্ডিশনে, অতিরিক্ত চিন্তা করার কারণ নেই। আমরা জানি, আমাদের কন্ডিশনে আমরা কতটা শক্তিশালী দল। এগুলো চিন্তা করার কিছু নেই। হ্যাঁ, হাথুরু আমাদের সম্পর্কে অনেক কিছুই জানে। কিন্তু আসল জিনিস হচ্ছে মাঠে সব ঠিকঠাক করা।’
অনুশীলনে আজ আঙুলে চোট পেয়েছেন ইমরুল, সাব্বির রহমান ও সৌম্য সরকার। ইমরুল অবশ্য জানালেন, কারও চোটই গুরুতর নয়।
