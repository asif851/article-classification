
লড়াইটা দুই দলের মধ্যে। তবে সেই লড়াইয়ের গতিপথ ঠিক করে দেবেন দুই দলের কয়েকজন কুশীলব। কেমন হতে পারে লড়াইয়ের ভেতরের লড়াইটা...
তামিম-ধাওয়ান
দুজনই ওপেনার, চ্যাম্পিয়নস ট্রফিতে এখন পর্যন্ত দুজনেরই একটা করে সেঞ্চুরি। ইংল্যান্ডের বিপক্ষে তামিম ইকবালের সেই সেঞ্চুরির পরও হেরেছিল বাংলাদেশ, ওদিকে শ্রীলঙ্কার বিপক্ষে শিখর ধাওয়ানের সেঞ্চুরির পরও জিততে পারেনি ভারত। তারপরও ব্যাট হাতে দারুণ একটা শুরুর জন্য বাংলাদেশ যেমন তাকিয়ে থাকে তামিমের দিকে, তেমনি ধাওয়ানের দিকে তাকিয়ে থাকে ভারত। এই আস্থার প্রতিদান আজ যে ওপেনার ভালোভাবে দিতে পারবেন, এগিয়ে যাবে তাঁর দল। নিউজিল্যান্ডের বিপক্ষে শেষ ম্যাচটায় রান করতে পারেননি তামিম। সেটা সুদে-আসলে আজ পুষিয়ে দেওয়ার ইচ্ছে তো থাকতেই পারে তাঁর।
সাকিব-যুবরাজ 
দুজনই অলরাউন্ডার। তবে যুবরাজ সিংকে এখনো বলই হাতে নিতে হয়নি। কিন্তু সাকিব আল হাসান দুটি ম্যাচে মোট ১৮ ওভার বোলিং করেও উইকেট পাননি। বল হাতে ম্লান সাকিব অবশ্য ব্যাট হাতে দুর্দান্ত সেঞ্চুরি করেছেন নিউজিল্যান্ডের বিপক্ষে। মাহমুদউল্লাহর সঙ্গে জুটি গড়ে ম্যাচ জিতিয়েছেন। অন্যদিকে যুবরাজের বিধ্বংসী ব্যাটিং ভারতকে জিতিয়েছে পাকিস্তানের বিপক্ষে। দুজনই নিজেদের দলে সবচেয়ে অভিজ্ঞ খেলোয়াড়দের একজন। ভারত অধিনায়ক কোহলির হয়তো যুবরাজের বোলিংটা আপাতত খুব একটা দরকার হচ্ছে না, কিন্তু বাংলাদেশ অধিনায়ক মাশরাফির আজ ব্যাটসম্যান সাকিবের পাশাপাশি লাগতে পারে বোলার সাকিবকেও।
মুশফিক-কোহলি
তামিম-সাকিব-মাহমুদউল্লাহ-সৌম্যরা আছেন সত্যি। তবে বাংলাদেশের সবচেয়ে নিখুঁত ব্যাটসম্যান সন্দেহাতীতভাবেই মুশফিকুর রহিম। ঠিক তেমনি ধাওয়ান-রোহিত-যুবরাজরা থাকার পরও ভারতের সেরা ব্যাটসম্যান নিঃসন্দেহে বিরাট কোহলি। পাশাপাশি মুশফিকের ওপর উইকেটকিপিংয়ের বাড়তি দায়িত্ব, কোহলি তো অধিনায়কই। চ্যাম্পিয়নস ট্রফিতে এখন পর্যন্ত মুশফিকের একটা ফিফটি, কোহলির দুটি। তবে দুজনের কাছেই যে তাদের দলের প্রত্যাশাটা আরও বেশি, এটা তাঁরাও জানেন। বড় ম্যাচে আজ কার ব্যাট বেশি হাসবে—মুশফিক না কোহলির?
মোস্তাফিজ-ভুবনেশ্বর
তিন ম্যাচে ৪ উইকেট ভুবনেশ্বর কুমারের, মোস্তাফিজুর রহমানের মাত্র একটি। ভারতের বোলারদের মধ্যে অবশ্য ভুবনেশ্বরই সফলতম, অন্যদিকে মোস্তাফিজ বাংলাদেশের প্রত্যাশা এখনো পূরণ করতে পারেননি। বড় টুর্নামেন্টে নিজেকে প্রমাণের আজ আরও একটা সুযোগ পাচ্ছেন কাটার মাস্টার। সঙ্গে এই ভারতের বিপক্ষে ওয়ানডেতে তাঁর দুর্দান্ত অভিষেকের স্মৃতি। ২০১৫ সালের ওই সিরিজে খেলেছিলেন ভুবনেশ্বরও। কিন্তু মোস্তাফিজের সামনে বাকি সবার মতো তিনিও ম্লান হয়েই ছিলেন। আজ আলো ছড়াবেন কে?
আরও পড়ুন:
নতুন ইতিহাসের হাতছানিক্রিকেটের নতুন রোমাঞ্চকালো ব্যাজ পরে খেলবে বাংলাদেশসাব্বির-সৌম্যর ফেরার অপেক্ষায়‘তামিম ভারতের বিপদের কারণ হতে পারে’লড়াইয়ের ভেতর লড়াইআলাদা কিছু করতেই হবে
