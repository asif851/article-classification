
ত্রিমুকুট ফিরে পেলেন সাকিব আল হাসান। বাংলাদেশের শততম টেস্টের পারফরম্যান্স দিয়েই টেস্ট অলরাউন্ডার র‍্যাঙ্কিংয়ের শীর্ষস্থান পুনরুদ্ধার করেছেন সাকিব। ওয়ানডে ও টি-টোয়েন্টিতে আগে থেকেই এক নম্বর অলরাউন্ডার সাকিব আজ প্রকাশিত সর্বশেষ র‍্যাঙ্কিংয়ে পেছনে ফেলেছেন ভারতের রবিচন্দ্রন অশ্বিনকে। সাকিবের পয়েন্ট এখন ৪৩১, অশ্বিনের ৪০৭। ৩৮৭ রেটিং পয়েন্ট নিয়ে তিনে অশ্বিন সতীর্থ রবীন্দ্র জাদেজা। তিন ধরনের ক্রিকেটে অলরাউন্ডার র‍্যাঙ্কিংয়ে সাকিব আবার একে।
অলরাউন্ডার র‍্যাঙ্কিংয়ে পেছনে থাকলেও টেস্ট বোলিং র‍্যাঙ্কিংয়ে অশ্বিনকে দুইয়ে ঠেলে এককভাবে শীর্ষ উঠছেন রাঁচি টেস্টে ৯ উইকেট নেওয়া জাদেজা। ব্যাটসম্যানদের র‍্যাঙ্কিংয়ে শীর্ষস্থানে নিজের অবস্থান আরও পোক্ত করেছেন অস্ট্রেলিয়ার স্টিভেন স্মিথ। রাঁচিতে অপরাজিত ১৭৮ ও ২১ রানের ইনিংস খেলা স্মিথের রেটিং পয়েন্ট ৯৪১। টেস্ট ইতিহাসে এর চেয়ে বেশি রেটিং পয়েন্ট পেয়েছেন শুধু চারজন—ডন ব্র্যাডম্যান (৯৬১), লেন হাটন (৯৪৫), জ্যাক হবস (৯৪২) ও রিকি পন্টিং (৯৪২)। চার ধাপ এগিয়ে দুইয়ে উঠেছেন ভারতের চেতেশ্বর পূজারা।বাংলাদেশের খেলোয়াড়দের মধ্যে ক্যারিয়ার-সেরা রেটিং পয়েন্ট পেয়েছেন ব্যাটিংয়ে সাকিব আল হাসান ও মুশফিকুর রহিম এবং বোলিংয়ে মোস্তাফিজুর রহমান। পি সারায় প্রথম ইনিংসের সেঞ্চুরি সাকিবকে এগিয়ে দিয়েছে পাঁচ ধাপ। ২১-এ ওঠা সাকিবের পয়েন্ট এখন ৬৭৬। নয় ধাপ এগিয়ে ২৪-এ উঠেছেন তামিম। ২৯ থেকে ২৮-এ ওঠা মুশফিকের পয়েন্ট ৬৪৪। ক্যারিয়ারের প্রথম ম্যাচ শেষেই ৮৮ নম্বরে জায়গা পেয়েছেন মোসাদ্দেক হোসেন।বোলিংয়ে ১৮ থেকে ১৭-তে উঠেছেন সাকিব। ২০ ধাপ এগিয়ে ক্যারিয়ার সেরা অবস্থান ৪৭-এ উঠেছেন মোস্তাফিজ।অবস্থান না বদলালেও সিরিজ ড্র করায় দলীয় র‍্যাঙ্কিংয়ে ৫ পয়েন্ট বেড়েছে বাংলাদেশের। ৬৬ পয়েন্ট নিয়ে বাংলাদেশ আছে নয়ে। অষ্টম স্থানের ওয়েস্ট ইন্ডিজের পয়েন্ট ৬৯। তথ্যসূত্র: আইসিসি।
