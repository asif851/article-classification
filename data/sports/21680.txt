
দীর্ঘ শরীরটা খেলোয়াড়ি জীবনেও একটু ঝুঁকে থাকত। এখন হাঁটার সময় তা প্রায় বেঁকে যায়। সিঁড়ি বেয়ে ওঠার সময় আরও বেশি। সিঁড়ি বেয়ে উঠতে উঠতেই অবাক হয়ে ক্লাইভ লয়েড বললেন, ‘তাই নাকি! আমি জানি না।’ 
ওভালে দক্ষিণ আফ্রিকা-শ্রীলঙ্কা ম্যাচে দুই ইনিংসের বিরতিতে লাঞ্চ করে ফিরছিলেন। দোতলায় প্রেসবক্স, এর ওপর তলায় বসেছেন। খাওয়াদাওয়া করতে প্রেস লাউঞ্জেই আসতে হয়। সেখানে ‘হাই-হ্যালো’ হওয়ার পর লয়েড যখন ফিরে যাচ্ছেন, পিছু নিলাম তাঁর। একটু আগেই জেনেছি, ওয়েস্ট ইন্ডিজ ক্রিকেট বোর্ড ঠিক করেছে, ওয়েস্ট ইন্ডিজ এখন থেকে ‘উইন্ডিজ’ নামে পরিচিত হবে। ক্যারিবিয়ানে এই নামটাই বেশি বলা হয়, এতে নাকি বিপণনেও সুবিধা। ক্লাইভ লয়েডের এতে কী প্রতিক্রিয়া? তাঁর ওয়েস্ট ইন্ডিজের নাম বদলে যাচ্ছে, এটা কি ভালো লাগছে তাঁর? ওই প্রশ্নটা আর করাই হলো না। ক্লাইভ লয়েড যে খবরটা শুনে যারপরনাই অবাক হয়ে গেলেন। ওয়েস্ট ইন্ডিজ ক্রিকেটের কিংবদন্তি এমন একটা খবর জানেন না জেনে আমি অবাক হলাম তাঁর চেয়েও বেশি। নিশ্চিত হতে তাই আবারও জিজ্ঞেস করলাম। এবার লয়েড একটু উষ্মা মেশানো কণ্ঠে বললেন, ‘বললাম তো, আমি জানি না। ওদের যা ইচ্ছা করুক।’ক্রিকেটে ওয়েস্ট ইন্ডিজ রাজত্বের গোড়াপত্তন তাঁর হাতে। টানা ২৭টি টেস্ট সিরিজে অপরাজিত ছিল লয়েডের ওয়েস্ট ইন্ডিজ। ক্রিকেট ইতিহাসের সর্বকালের সেরা দল নিয়ে আলোচনায় লয়েডের দলের উপস্থিতি অনিবার্য। ওয়ানডে ক্রিকেটের প্রথম সম্রাটও তিনিই। ১৯৭৫ ও ১৯৭৯ সালে প্রথম দুটি বিশ্বকাপেই লর্ডসের ব্যালকনিতে ট্রফি হাতে নিয়েছিলেন লয়েড। সেই ওয়েস্ট ইন্ডিজ র‌্যাঙ্কিংয়ে সেরা আট দলের মধ্যে থাকতে না পারায় এই চ্যাম্পিয়নস ট্রফিতে প্রবেশাধিকারই পায়নি। এটি দেখে ক্লাইভ লয়েডের হৃদয়ে নিশ্চয়ই রক্তক্ষরণ হয়! নির্বিকার মুখে লয়েড জবাব দিলেন, ‘ওয়েস্ট ইন্ডিজ যথেষ্ট ভালো খেলতে পারেনি বলে এখানে নেই। খারাপ তো লাগেই। কিন্তু কী করার আছে!’নিজের যা করার ছিল, তা করার যথেষ্টই চেষ্টা করেছেন। ওয়েস্ট ইন্ডিজ বোর্ড যখনই ডেকেছে, সাড়া দিয়েছেন। ম্যানেজার হিসেবে কাজ করেছেন। নির্বাচকমণ্ডলীর চেয়ারম্যান হিসেবে। যে পদ থেকে তাঁর বিদায়টা সুখকর হয়নি। গত বছর মেয়াদ পূর্তির আগেই সরিয়ে দেওয়া হয়েছে লয়েডকে। সরিয়ে দেওয়ার সংবাদ বিজ্ঞপ্তিতে ওয়েস্ট ইন্ডিজ ক্রিকেট বোর্ড (ডব্লুআইসিবি) জানিয়েছিল, এখন থেকে ক্লাইভ লয়েড হবেন ডব্লুআইসিবির দূত। বিভিন্ন সময়ে বোর্ডের বিভিন্ন সিদ্ধান্ত নিয়ে কথা বলবেন তিনি। তা-ই যদি হয়, তাহলে ক্লাইভ লয়েড কেন ওয়েস্ট ইন্ডিজের ‘উইন্ডিজ’ হয়ে যাওয়ার খবরটা ভিনদেশি এক সাংবাদিকের মুখে শুনবেন, তা একটা রহস্য বটে!
