
প্রথম চার ম্যাচে দুই হার, এক ড্র। গতবার লা লিগায় এমন শুরুই শিরোপার দৌড় থেকে ছিটকে দিয়েছিল রিয়াল মাদ্রিদকে। এবার দোর্দণ্ড প্রতাপে না হোক, টানা তিন ম্যাচে অন্তত তিন জয় তুলে নিল কার্লো আনচেলত্তির শিষ্যরা। আজ নিজেদের মাঠে ৩-১ গোলে তারা হারিয়েছে অ্যাথলেটিক বিলবাওকে।লিগে প্রথম গোলের দেখা পেয়েছেন ক্রিস্টিয়ানো রোনালদো। তবে ম্যাচের আসল নায়ক ইসকো। মালাগা থেকে এই মৌসুমে রিয়ালে নাম লেখানোর পর থেকেই দারুণভাবে প্রত্যাশার প্রতিদান দিয়ে চলেছেন এই তরুণ। আজও করলেন জোড়া গোল। তিন ম্যাচে তিন গোল হয়ে গেল ২১ বছর বয়সী এই স্প্যানিশ অ্যাটাকিং মিডফিল্ডারের।২৬ মিনিটেও গোলের শুরুটা করেছিলেন ইসকোই। অন্য গোলটি করেছেন ৭২ মিনিটে। মাঝে প্রথমার্ধের শেষ প্রান্তে অ্যাঙ্গেল ডি মারিয়ার ফ্রি কিকে মাথা ছুঁইয়ে গোলের খাতা খুলেছেন রোনালদো। ৭৯ মিনিটে বিলবাওয়ের সান্ত্বনার গোলটি করেছেন ইবাই গোমেজ।তিন ম্যাচে তিন জয় দিয়েও পয়েন্ট টেবিলের শীর্ষে ওঠা হয়নি রিয়ালের। গোল ব্যবধানে এগিয়ে থেকে সেই জায়গাটি ভিয়ারিয়ালের। অবশ্য আজ রাতে নিজেদের ম্যাচটা জিতলে শীর্ষে উঠবে বার্সেলোনা। ভ্যালেন্সিয়ার বিপক্ষে রাত একটায় শুরু বার্সার ম্যাচটি সরাসরি সম্প্রচার করবে স্টার ক্রিকেট।
