
বেলা ১১টা। দরজায় কড়া নাড়তে খুলে দিলেন চোখে ঘুম নিয়ে। ‘ঘুমোচ্ছিলেন বুঝি?’
‘আর ঘুম। জানেনই তো বার্সেলোনা হারলে আমি ঘুমাতে পারি না’—উত্তরদাতার নাম ওয়েডসন এনসেলমে। হ্যাঁ, হাইতিয়ান এই স্ট্রাইকার স্প্যানিশ ক্লাবটির এমনই পাঁড় ভক্ত, বার্সেলোনা হারলে আর ঘুমাতে পারেন না তিনি।গত বছর নভেম্বরে শেখ জামাল ধানমন্ডি ছেড়ে ওয়েডসন পাড়ি জমিয়েছিলেন কলকাতার ইস্টবেঙ্গলে। বছর না ঘুরতেই বাংলাদেশের ফুটবলে আবার ফিরে এসেছেন তিনি। চলতি মাসে ছয় মাসের চুক্তিতে নাম লিখিয়েছেন সাইফ স্পোর্টিং ক্লাবে।লিগের প্রথম পর্বে মাঠে নামা না হলেও ক্লাবের অনুশীলনে খুব সিরিয়াস ‘গোলমেশিন’খ্যাত এই স্ট্রাইকার। ক্লাবের প্র্যাকটিস থাকায় স্প্যানিশ সুপার কাপের দ্বিতীয় লেগের ম্যাচটি আর রাত জেগে দেখা সম্ভব হয়নি। ভাগ্যিস, বার্নাব্যুর ম্যাচটি দেখেননি! রিয়াল মাদ্রিদের বিপক্ষে বার্সেলোনার ২-০ ব্যবধানের (দুই লেগ মিলিয়ে ৫-১) এ হার যে বহুদিনের ঘুম কেড়ে নিত!কিন্তু খুব একটা লাভ হয়নি। কিছুক্ষণ পরপরই নাকি ঘুম ভেঙে যাচ্ছিল ওয়েডসনের, ‘টিভিতে ম্যাচটি দেখা হয়নি। কিন্তু সমর্থক হিসেবে চাপে থাকায় কিছুক্ষণ পরপরই ঘুম ভেঙে যাচ্ছিল। আর আমি মোবাইলে আপডেট নিচ্ছিলাম। শেষে দেখলাম হেরেই গেল আমার দল। আর ঘুমাতে পারিনি।’নিজের দেশ হাইতি ও নিজের খেলা ক্লাবের বাইরে একমাত্র বার্সেলোনাই বাসা বেঁধেছে ওয়েডসনের মনে। এর বাইরে কোন ক্লাব বা কোন দেশ হারল কী জিতল, এ নিয়ে মোটেও চিন্তা নেই তাঁর, ‘বার্সেলোনা এবং বার্সেলোনাই আমার একমাত্র দল। এর বাইরে ব্রাজিল-আর্জেন্টিনা বা ইংল্যান্ড-জার্মানি, যার খেলাই হোক না কেন, আমি জানতেও চাই না কে হারল বা কে জিতল।’ তাই প্রিয় খেলোয়াড়ের নামটা যখন বলেন লিওনেল মেসি, বিস্ময় জাগে না।তবে মেসি নন ব্রাজিলের রোনালদোর জন্যই বার্সেলোনার সমর্থক হয়েছেন ওয়েডসন। সে গল্পটাও শোনালেন টানা দুই মৌসুমে বাংলাদেশের ফুটবল সর্বোচ্চ গোলদাতা হওয়া ৩১ বছর বয়সী স্ট্রাইকার, ‘রোনালদোকে দেখেই আমি বার্সেলোনার সমর্থক হয়েছি। সেটা ২০ বছর আগের কথা, এখনো মনে পড়ে ১৯৯৭ সালে রোনালদো বার্সেলোনার জার্সিতে কী দারুণ খেলতেন। আমি হতেও চেয়েছি সব সময় তাঁর মতোই।’
