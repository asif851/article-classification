

১৯৮৩ সালে ভারতের বিপক্ষে অ্যান্টিগা টেস্টে ১৫৪ রানে অপরাজিত থাকতে মেয়ের অসুস্থতার খবর শুনেছিলেন বাংলাদেশের সাবেক কোচ গর্ডন গ্রিনিজ। মাঠ ছেড়ে উঠে গিয়েছিলেন তিনি। দুদিন পর মৃত্যু হয় তাঁর মেয়ের। গ্রিনিজের কাছে চিরদিনই ট্র্যাজিক এক সেঞ্চুরি হয়ে আছে সেই ১৫৪। ইতিহাসের একমাত্র ‘অবসর-অপরাজিত’ ব্যাটসম্যান তিনিই।
সেঞ্চুরি করা মানেই তো এক ধরনের পরিতৃপ্তি। আর সেই সেঞ্চুরি যদি টেস্টের মঞ্চে হয়, সেটা বিশেষ কিছুই। কিন্তু বিশ্বকাপ ক্রিকেটে বাংলাদেশের প্রথম কোচ, সাবেক ক্যারিবীয় কিংবদন্তি গর্ডন গ্রিনিজ নিশ্চয়ই নিজের একটি টেস্ট সেঞ্চুরি ভুলে যেতে চান আজীবনের জন্য। ১৫৪ রান করেই যে মেয়ের মৃত্যু সংবাদ শুনেছিলেন তিনি!
১৯৮৩ সালের এপ্রিলে অ্যান্টিগাতে মুখোমুখি হয়েছিল ক্লাইভ লয়েডের ওয়েস্ট ইন্ডিজ ও কপিল দেবের ভারত। সিরিজের পঞ্চম টেস্ট ছিল সেটি। প্রথম ইনিংসে ভারত ৪৫৭ রান করার পর ওয়েস্ট ইন্ডিজ ব্যাটিংয়ে নামে। ওপেনিংয়ে ডেসমন্ড হেইন্সের সঙ্গে দুর্দান্ত ২৯৬ রানের দুর্দান্ত এক জুটি গড়েন গ্রিনিজ। তাঁর নিজের ব্যাটিংটাও ছিল ভয়ডরহীন। ১৫৪ রানে যখন অপরাজিত, ঠিক তখনই ড্রেসিং রুম থেকে সংবাদ এল তাঁর মেয়ে খুব অসুস্থ।
গ্রিনিজ সঙ্গে সঙ্গেই অ্যান্টিগা থেকে রওনা হলেন বার্বাডোজে। তাঁর বাড়িতে। কিন্তু দুদিন পর খবর এল তাঁর মেয়ের মৃত্যুর। দারুণ সেই সেঞ্চুরির স্মৃতি এভাবে গ্রাস করেছিল অসহনীয় এক দুঃসংবাদ।
‘আহত-অবসর’ হয়েই মাঠ ছেড়েছিলেন গ্রিনিজ। পরে আইসিসি সেই ইনিংসটিকে ‘অবসর-অপরাজিত’ ঘোষণা করেছিল ক্যারিবীয় ব্যাটসম্যানের মেয়ের প্রতি ভালোবাসা জানিয়ে। ক্রিকেট ইতিহাসে এখনো পর্যন্ত একমাত্র ‘অবসর-নট আউট’ ব্যাটসম্যান গ্রিনিজই। বাংলাদেশের সাবেক কোচ।
১০৮ টেস্টে ৪৪.৭২ গড়ে ৭ হাজার ৫৫৮ রান করা গ্রিনিজের সর্বোচ্চ সংগ্রহ ২২৬। ১৯টি সেঞ্চুরি আর ৩৪টি ফিফটি করা এই ক্যারিবীয় কিংবদন্তির পঞ্চম সর্বোচ্চ ব্যক্তিগত ইনিংস ছিল সেই ১৫৪।
