
দক্ষিণ আমেরিকা অঞ্চলের বিশ্বকাপ বাছাইপর্ব নিয়ে বাড়তি আগ্রহ আছে বাংলাদেশে। ব্রাজিল-আর্জেন্টিনার মতো দল যে খেলে। দীর্ঘ বিরতির পর আজ আবার শুরু হচ্ছে এই অঞ্চলের বাছাইপর্ব। এই পর্ব নিয়ে আরও বেশি আগ্রহ থাকার কথা। ব্রাজিল আর আর্জেন্টিনা দুই দলই যে কঠিন দুটি ম্যাচের সামনে। ব্রাজিলের প্রতিপক্ষ ইকুয়েডর। আর্জেন্টিনার উরুগুয়ে। মজার ব্যাপার হলো, ইকুয়েডর-উরুগুয়ে দুই দলই পয়েন্ট টেবিলের শীর্ষে!বাংলাদেশ সময় রাত তিনটায় শুরু হবে ব্রাজিল-ইকুয়েডর ম্যাচটি। সরাসরি সম্প্রচার করবে সনি সিক্স। খেলা ইকুয়েডরের মাঠে। ইকুয়েডর পয়েন্ট টেবিলের শীর্ষে আছে বলেই নয়, এখান থেকে গত ৩৩ বছরে ম্যাচ জিতে ফিরতে পারেনি ব্রাজিল। নেইমারদের সামনে তাই কঠিন এক পরীক্ষা।বাছাইপর্বে আগের ছয় ম্যাচের মাত্র দুটি জিতেছে ব্রাজিল। তিনটি ড্র। ৯ পয়েন্ট নিয়ে আছে ৬ নম্বরে। সেরা চারে উঠে আসাও জরুরি। এই ম্যাচ দিয়েই অভিষেক হচ্ছে কোচ তিতের।আজকের ম্যাচ দিয়ে আর্জেন্টিনা কোচ হিসেবে অভিষেক হবে এদগার্দো বাউজারও। কালকের লেখাই ভালো। ম্যাচটি যে বাংলাদেশ সময় আগামীকাল ভোর সাড়ে পাঁচটায়। এই ম্যাচটি সরাসরি দেখাবে সনি ইএসপিএন। ১১ পয়েন্ট নিয়ে টেবিলের তিনে আছে আর্জেন্টিনা।সনি ইএসপিএন আজ রাত আড়াইটায় শুরু কলম্বিয়া-ভেনেজুয়েলা ম্যাচটিও দেখাবে। আগামীকাল সকাল ছয়টায় শুরু প্যারাগুয়ে-চিলি ম্যাচটি দেখাবে সনি সিক্স।
