
বাংলাদেশ সফর নিয়ে কোমর বেঁধেই নেমেছে অস্ট্রেলিয়া দল। তরুণ একটি দল নিয়ে বাংলাদেশ সফরে আসছে অস্ট্রেলিয়া। দলের সহ অধিনায়ক অ্যাডাম ভোজেস নিজেই খেলেছেন মাত্র সাতটি টেস্ট। দলের সবচেয়ে অভিজ্ঞ খেলোয়াড় হচ্ছেন পেসার পিটার সিডল। আন্তর্জাতিক ক্রিকেটে পুরোপুরি আনকোরা দুজনও আছেন এই দলে। উপমহাদেশের অপরিচিত কন্ডিশনে এই দল কেমন পারফরম্যান্স করবে তা নিয়ে শঙ্কায় আছেন অস্ট্রেলিয়ার ক্রিকেট কর্তাব্যক্তিরা। সেই আশঙ্কা থেকেই নতুন এক পরামর্শদাতাকে নিয়োগ দিয়েছে অস্ট্রেলিয়া। সাবেক ভারতীয় অলরাউন্ডার শ্রীধরণ শ্রীরামের পরামর্শকে সম্বল করে বাংলাদেশে আসছে অস্ট্রেলিয়া।
টেস্ট অধিনায়ক হিসেবে নিজের প্রথম পরীক্ষায় বাংলাদেশকে সামনে পেয়ে মোটেও স্বস্তিতে নেই স্টিভ স্মিথ। একে তো মাইকেল ক্লার্কের মতো অধিনায়কের ছায়া থেকে বের হয়ে আসা বেশ কষ্টকর। তারপর একসঙ্গে অবসরে চলে গেছেন দলের অনেক অভিজ্ঞ খেলোয়াড়। ফলে আনকোরা বেশ কিছু খেলোয়াড় নিয়েই বাংলাদেশে আসতে হচ্ছে স্মিথকে। অস্ট্রেলিয়া দলের পুরো স্কোয়াডের একজনেরও নেই বাংলাদেশে টেস্ট খেলার অভিজ্ঞতা। বাংলাদেশের মাটিতে এর আগে খেলেছেন এমন খেলোয়াড়ই আছেন কেবল চারজন। পুরোপুরি অপরিচিত মাঠ, পরিবেশে যেন অস্ট্রেলিয়ার এই তরুণ দল হকচকিয়ে না যায় সে জন্যই শ্রীরামকে নিয়োগ দিয়েছে অস্ট্রেলিয়ান ক্রিকেট বোর্ড। ভারতের হয়ে মাত্র ৮টি ওয়ানডে খেলেছেন শ্রীরাম। তবে ক্যারিয়ার সর্বোচ্চ ৫৭ রানের ইনিংসটি অবশ্য বাংলাদেশের বিপক্ষেই খেলেছিলেন। ঢাকায় সেদিন বাংলাদেশের কাছে ভারতের প্রথম হারের সাক্ষী হয়েছিলেন শ্রীরাম। তবে কোচ হিসেবে সফল তামিল নাড়ুর এই সাবেক অলরাউন্ডার। আইপিএলে দিল্লি ডেয়ার ডেভিলসে কাজ করার অভিজ্ঞতা আছে তাঁর। সম্প্রতি ভারতে সফর করে যাওয়া অস্ট্রেলিয়া ‘এ’ দলের হয়েও কাজ করেছেন তিনি। তাঁর পরামর্শে ‘এ’ দলের সাফল্য প্রাপ্তির পর বাংলাদেশ সফরে মূল দলের পরামর্শদাতা হিসেবে নিয়োগ দিয়েছে অস্ট্রেলিয়ান বোর্ড। উপমহাদেশে ব্যাটিংয়ের জন্য ক্যামেরন ব্যানক্রফট, জো বার্নস এবং ওসমান খাজাকে দেওয়া তাঁর পরামর্শ নাকি দারুণ কাজে লেগেছিল। দলে থাকা স্পিনার স্টিভ ও' কিফ এবং পেসার এন্ড্রু ফেকেটেও নাকি উপমহাদেশের কন্ডিশনে ভালো করার জন্য শ্রীরামের পরামর্শ কাজে লাগিয়েছেন।স্টিভ ওয়াহর সর্বজয়ী দলের সেই দিনগুলি অনেক আগেই পার করে এসেছে অস্ট্রেলিয়া। গত কিছুদিন ধরে বিদেশের মাটিতে ভালো করছে না অস্ট্রেলিয়া। ২০০১ সালের পর থেকেই ইংল্যান্ডে অ্যাশেজ জিততে পারছে না তারা। ভারতেও গত দুটি টেস্ট সিরিজে ভরাডুবিও হয়েছে তাদের। আরব আমিরাতেও পাকিস্তানের কাছে ধবল ধোলাই হতে হয়েছিল তাদের। বাংলাদেশেও তার পুনরাবৃত্তি আটকাতে তাই আটঘাট বেঁধেই নেমেছে অস্ট্রেলিয়ান বোর্ড। শ্রীরামের নিয়োগ সেই চেষ্টারই সর্বশেষ উদ্যোগ। সূত্র: ক্রিকেট অস্ট্রেলিয়া।
