
বাংলাদেশের ফুটবল ক্লাবগুলো মৌসুম শুরুর আগে ঢাকার বাইরে পর্যন্ত যেতে চায় না। গতানুগতিক ধারায় তারা ক্যাম্প করে ঢাকাতেই। এ ক্ষেত্রে এবার ব্যতিক্রমী উদাহরণ রাখল সাইফ স্পোর্টিং ক্লাব। প্রিমিয়ার লিগের নবাগত এই ক্লাবটি দল গুছিয়েই ছুটেছে কলকাতায়। ১৩ মার্চ থেকে ওপার বাংলায় ক্যাম্প করছে সাইফ। শুধু ক্যাম্প নয়, প্রীতি ম্যাচও খেলছে সেখানে। কলকাতার সাউদার্ন সমিতির সঙ্গে ২-২ ড্রয়ের পর আজ কলকাতার পরাশক্তি ইস্টবেঙ্গলের অনূর্ধ্ব-২০ দলকে ১-০ গোলে হারিয়েছে ঢাকার দলটি। ৮৫ মিনিটে একমাত্র গোলটি করেছেন চট্টগ্রামের ছেলে মোহাম্মদ রহিম।সাইফ স্পোর্টিংয়ের ব্যবস্থাপনা পরিচালক নাসিরউদ্দীন চৌধুরী জানিয়েছেন, কলকাতার বিধাননগর স্পোর্টস কমপ্লেক্সে হয়েছে ম্যাচটি। ইস্টবেঙ্গলের এই যুবদল তিন বছর ধরে একসঙ্গে খেলছে। এই দলের হয়ে আজ খেলেছেন ভারতের অনূর্ধ্ব-২১ দলের তিনজন খেলোয়াড়। হোক ইস্টবেঙ্গল যুবদল, তাতে কী, এই জয়ে সাইফ স্পোর্টিং বেশ খুশি। নাসিরউদ্দীন চৌধুরীর ভাষায়, ‘যেকোনো পর্যায়ের ম্যাচেই জয় মানে সবার মধ্যেই একটা ভালো অনুভূতি জাগে। আমরাও তাই এই জয়ে আনন্দিত।’সাইফ স্পোর্টিং চেষ্টা করছে আরেকটি প্রীতি ম্যাচ খেলতে। সেই ম্যাচের প্রতিপক্ষ হিসেবে চাইছে কলকাতার আরেক বড় দল মোহনবাগানকে। তবে মোহনবাগানকে পাওয়া যাবে কি না, তা নিয়ে সংশয় আছে। আগামী ৪ এপ্রিল এএফসি কাপে মোহনবাগান খেলবে ঢাকার পরাশক্তি আবাহনীর সঙ্গে। কলকাতার মাঠে ওই ম্যাচ নিয়েই এখন ব্যস্ত মোহনবাগান। তবে মোহনবাগানকে না পেলে অন্য কোনো দল খোঁজা হবে। সাইফ স্পোর্টিং ঢাকা ফিরবে ১০ এপ্রিল।
