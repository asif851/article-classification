
পুনে সুপারজায়ান্টসের ইনিংসের ১৪তম ওভার চলছে তখন। বোলিংয়ে মুম্বাই ইন্ডিয়ানসের কাইরন পোলার্ড। ওভারের চতুর্থ বলটা করলেন অফ স্টাম্পের একটু বাইরে, ফুল লেংথ। কবজির মোচড়ে ঘুরিয়ে সেটিকে মিড অন সীমানার বাইরে আছড়ে ফেললেন পুনের ব্যাটসম্যান। হেলিকপ্টার শট! ব্যাটসম্যানের নাম? নাহ, মহেন্দ্র সিং ধোনি নয়!তার পরের বল। এবারও অফ স্টাম্পের বাইরে, তবে খাটো লেংথের। এবারও কবজির মোচড়ে ঘুরিয়ে লং অনে মেরে এক রান। যে শটটা ধোনি অনেক বেশি খেলেন। কিন্তু এই ব্যাটসম্যানের নাম ধোনি নয়।একটু পরের ঘটনা। পুনের ইনিংসের শেষ ওভার। ৩ বলে দরকার ১০ রান। এবারও বোলার পোলার্ড। আবারও অফ স্টাম্পের বাইরে ফুল লেংথ বল। আবারও হেলিকপ্টার শট। লং অনে ছক্কা! এবার নিশ্চয়ই ব্যাটসম্যান ধোনি? নাহ, এবারও নয়। এবারও আগের ব্যাটসম্যানই। ধোনি তো তখন ক্রিজের অন্য প্রান্তে, মুগ্ধ দর্শক।তাহলে এই ব্যাটসম্যানের নাম? স্টিভ স্মিথ। মহেন্দ্র সিং ধোনিকে সরিয়ে এবার পুনের অধিনায়ক করা হয় অস্ট্রেলিয়ান অধিনায়ককে। দায়িত্বটা পেয়েই খেললেন দুর্দান্ত, ৫৪ বলে ৮৪ রানের বিধ্বংসী এক ইনিংস! যাতে ছিল ধোনিকে মনে করিয়ে দেওয়া কিছু হেলিকপ্টার শটও। স্মিথের ৮৪ ও রাহানের ৬০ রানের সৌজন্যে কাল এক বল হাতে রেখে মুম্বাইয়ের ১৮৪ রান পেরিয়ে গেছে পুনে। ৩ বলে যখন ১০ রান দরকার, তখন পরপর দুই বলে দুটি ছক্কা মেরেই কাল দলকে জিতিয়েছেন স্মিথ।আইপিএলের দশ বছরের ইতিহাসে এবারই প্রথম অধিনায়কত্ব ছাড়া কাটছে ধোনির। গত ফেব্রুয়ারিতেই সিদ্ধান্ত নেওয়া হয়, ধোনিকে সরিয়ে এবার পুনের অধিনায়ক করা হবে স্মিথকে। আইপিএলের সবচেয়ে সফল অধিনায়ক ধোনি, এর আগে চেন্নাই সুপার কিংস ও পুনে সুপারজায়ান্টসের হয়ে আইপিএলে সর্বোচ্চ ১৪৩ ম্যাচে অধিনায়ক ছিলেন ‘মাহি’। চারবার চেন্নাইকে ফাইনালে তুলেছেন, জিতিয়েছেন দুবার (২০১০ ও ২০১১ সালে)। চ্যাম্পিয়নস লিগও জিতিয়েছেন দুবার (২০১০ ও ২০১৪)। তবে তাঁর অধিনায়কত্বে পুনের গতবার পারফরম্যান্সটা ভালো ছিল না, ১৪ ম্যাচে জিতেছে মাত্র ৫টি।এ কারণেই হয়তো, ধোনিকে সরিয়ে এবার স্মিথকে অধিনায়ক করা হয়েছে। কিছুদিন আগে শেষ হওয়া ভারতের সঙ্গে টেস্ট সিরিজে দুর্দান্ত ব্যাটিং করেছেন স্মিথ। পাঁচ দিনের ক্রিকেট ছেড়ে ‘ধরো-মারো’ ক্রিকেটে এসেও তাঁর ব্যাট বর্ণিল। এমনই যে, কাল স্মিথের ৭ চার ও ৩ ছক্কার ইনিংসটি দেখে আইপিএলে ধোনির সাবেক সতীর্থ রবিচন্দ্রন অশ্বিনও টুইট করেছেন, ‘স্টিভেন স্টানিং স্মিথ!’
আর সাবেক ভারতীয় ব্যাটসম্যান আকাশ চোপড়া তো নতুন ‘চ্যালেঞ্জ’ই দিয়েছেন স্মিথকে, ‘পরের ম্যাচে ওকে বলব চোখ বন্ধ করে ব্যাটিং করতে!’ সূত্র: আইপিএলটি২০ডটকম, এনডিটিভি।
