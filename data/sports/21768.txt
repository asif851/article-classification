
নিজেকে ‘নির্দোষ’ বললেন লালমাটিয়া ক্লাবের অধিনায়ক ফয়সাল আহমেদ। দ্বিতীয় বিভাগ ক্রিকেটে ৪ বলে ৯২ রান দেওয়ার ঘটনায় বিসিবির দৃষ্টিতে ‘দোষী’ ফয়সালও। তাঁর দলের বোলার সুজন মাহমুদ কেন এমন শৃঙ্খলা-বহির্ভূত কাজ করলেন, তার দায় ঘাড়ে নিতে হয়েছে অধিনায়ককেও। বোলার ১০ বছরের জন্য নিষিদ্ধ হয়েছেন, অধিনায়ক ফয়সাল নিষিদ্ধ ৫ বছরের জন্য।আজ বিসিবিতে এসে লালমাটিয়া অধিনায়কের দাবি, এ ঘটনার নাকি কিছুই জানতেন না তিনি। অধিনায়কত্বের দায়িত্বটা নাকি তাঁর কাঁধে হঠাৎই এসে পড়ে, ‘আমি একদিনের অধিনায়ক ছিলাম। কিছুই জানতাম না। আমার নিয়ন্ত্রণে কিছু ছিল না। বোলারকে বলেছিলাম, সে আমার কথা শোনেনি। ওভার শেষ হলে বোলার পরিবর্তন করা যায়। ওভার শেষ না হলে তো পরিবর্তন করা যায় না।’ ফয়সাল বিসিবির কাছে তাঁর শাস্তি কমানোর আবেদন করেছেন। ক্ষমাও চেয়েছেন তিনি, ‘এখানে আসার উদ্দেশ্য একটাই, যেহেতু আমি কিছু জানতাম না, জড়িত নই। বোর্ড যেন আমাকে ক্ষমা করে। খেলা চলার সময় আমি নিজেও বুঝতে পারিনি, এত বড় কিছু হয়ে যাবে।’গত ১১ এপ্রিল মিরপুরের সিটি ক্লাব মাঠে দ্বিতীয় বিভাগ ক্রিকেট লিগের ম্যাচে এক্সিওম ক্রিকেটার্সের বিপক্ষে ওয়াইড আর নো বলের বন্যা বইয়ে মাত্র ৪ বলে ৯২ রান দিয়ে হইচই ফেলে দেন বোলার সুজন মাহমুদ। পরে ঘটনার তদন্ত করে বোলার, কোচ, অধিনায়ক, ম্যানেজার ও ক্লাবকে বড় শাস্তি দিয়েছে বিসিবি।
 
 
