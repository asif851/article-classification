
মাঝখানে একটু খেই হারালেও নিজেদের সামলে নিয়েছে চট্টগ্রাম আবাহনী। তুলে নিয়েছে টানা চতুর্থ জয়। আগের ম্যাচে হারিয়েছে মুক্তিযোদ্ধাকে, আর কাল জয় তুলে নিল ব্রাদার্সের বিপক্ষে (১-০)।
এই জয় প্রিমিয়ার লিগের প্রথম পর্বের শীর্ষস্থানে বসাল চট্টগ্রাম আবাহনীকে। তবে তাদের ঘাড়ের ওপর গরম নিশ্বাস ফেলছে আরও দুটি দল। ১১ ম্যাচে ২৪ পয়েন্ট নিয়ে সবার ওপরে থাকা চট্টগ্রাম আবাহনীর ঠিক পেছনেই আছে ঢাকা আবাহনী (২৩), রহমতগঞ্জ (২২), শেখ জামাল (১৯)।
কাল চট্টগ্রাম আবাহনীর এই জয়ে বড় ‘অবদান’ প্রতিপক্ষ ব্রাদার্সের রক্ষণভাগ ও গোলরক্ষক পিরুর। মামুনুলের ফ্রি-কিক গোললাইনের সামনে ড্রপ খেয়ে যখন জালে ঢুকছে, ব্রাদার্সের খেলোয়াড়েরা তা দেখলেন দাঁড়িয়ে দাঁড়িয়ে। রক্ষণ সতর্ক থাকলে এটি গোল হয় না কোনোভাবেই। এই গোলটা একটা উপহারই।
২৩ মিনিটে গোল খেয়ে ব্রাদার্স চেষ্টা করেছে ম্যাচে ফিরতে। তৈরি করেছে একের পর এক আক্রমণ। কিন্তু গোলের দেখা পায়নি চট্টগ্রাম আবাহনীর দৃঢ়তা আর নিজেদের ব্যর্থতায়। ব্রাদার্সের সময়টাই আসলে খারাপ যাচ্ছে। ভালো খেলেও টানা দুটি ম্যাচ হারল। এর আগে শেখ জামালের সঙ্গে রুদ্ধশ্বাস লড়ে হেরেছে ৪-৫ গোলে। গত চার ম্যাচে জিতেছে শুধু উত্তর বারিধারার বিপক্ষে। কোচ সৈয়দ নইমুদ্দিন তাই হতাশ, বিষণ্ন।
ওদিকে চট্টগ্রাম আবাহনীর বরখাস্ত হওয়া কোচ যোসেফ পাভলিককে কাল ঘুরে বেড়াতে দেখা গেল বঙ্গবন্ধু স্টেডিয়ামে। তাঁর দাবি, দলের সঙ্গেই আছেন উপদেষ্টা হিসেবে। তবে চট্টগ্রাম আবাহনী বলছে স্লোভাক কোচ কোনো পদে নেই। যদিও বিদায়ী কোচ আছেন চট্টগ্রাম আবাহনীর তত্ত্বাবধানেই। কেমন যেন নাটক! তবে এর মধ্যেই শীর্ষে উঠে বেশ খুশি দলটির কর্তারা।
