
মিচেল মার্শ বাদে কিছু না কিছু রান করেছেন অস্ট্রেলিয়ার প্রায় সব ব্যাটসম্যানই। কিন্তু তারপরেও অধিনায়ক স্টিভেন স্মিথ ছাড়া আর কেউই নিজেদের ইনিংস বড় করতে পারলেন না। নিয়মিত বিরতিতে উইকেট হারিয়ে পাকিস্তানের বিপক্ষে মেলবোর্নের দ্বিতীয় ওয়ানডেতে মাত্র ২২০ রানেই গুটিয়ে গেছে অস্ট্রেলিয়া।
আগের ম্যাচের সেঞ্চুরিয়ান উইকেটকিপার-ব্যাটসম্যান ম্যাথু ওয়েডের মতোই লড়াইটা একাই চালিয়ে যাচ্ছিলেন স্মিথ। কিন্তু ইমাদ ওয়াসিমের বলে প্লেড-অন হয়ে গেলে তাঁর চেষ্টার সমাপ্তি ঘটে। চতুর্থ, পঞ্চম ও ষষ্ঠ উইকেট জুটিতে ট্রাভিস হেড, গ্লেন ম্যাক্সওয়েল ও ম্যাথু ওয়েডকে সঙ্গে নিয়ে ৪৫, ৪২ ও ৬৫ রানের তিনটি জুটি গড়ে লড়াইটা চালিয়ে যাচ্ছিলেন স্মিথই। ২৭ রানে শেষ ৫ উইকেট হারিয়ে বড় পুঁজি​ও পেল না অস্ট্রেলিয়া।পাকিস্তানের সামনে সুযোগ এসেছে অস্ট্রেলিয়ার মাটিতে অস্ট্রেলিয়াকে হারানোর বিরল স্বাদ পাওয়ার। মাত্র ১৬ বার অস্ট্রেলিয়াকে তাদেরই মাটিতে ওয়ানডেতে হারিয়েছে পাকিস্তান। সর্বশেষ ২০০৫ সালে। ১৯৯২ সালে অস্ট্রেলিয়া থেকে বিশ্বকাপ জিতে যাওয়ার পর যে ঘটনা ঘটেছে মাত্র সাতবার!টস জিতে ব্যাটিংয়ে নামা অস্ট্রেলিয়ার ইনিংসে অবশ্য কাঁপন ধরিয়েছিলেন জুনায়েদ খান। ৩১ রানের ওপেনিং জুটি ভাঙেন জুনায়েদ। ডেভিড ওয়ার্নার ১৬ রানে উইকেটকিপার মোহাম্মদ রিজওয়ানকে ক্যাচ দেন। ৪০ রানে জুনায়েদের বলেই শার্জিল খানকে ক্যাচ দেন উসমান খাজা (১৭)। ৪০ রানে ২ উইকেট হারানো অস্ট্রেলিয়া ৮৬ রানের মধ্যে হারায় আরও ২ উইকেট। মোহাম্মদ আমিরের বলে ইমাদ ওয়াসিমের ক্যাচে শূন্য রানে আউট হন মিচেল মার্শ। হেড আউট হন হাসান আলীর বলে রিজওয়ানকে ক্যাচ দিয়ে।স্মিথ এক দিক ধরে রেখেছিলেন। তাঁর ৬০ রান আগে ১০১ বলে, বাউন্ডারি মেরেছেন মাত্র ২টি। হেড ৩১ বলে করেন ২৯। ম্যাক্সওয়েলের ২৩ রান ২৬ বলে। ওয়েড ৫৬ বলে ৩ চারে করেন ৩৫।উইকেট পাওয়ার দিক দিয়ে পাকিস্তানের সেরা বোলার মোহাম্মদ আমির। ৯ দশমিক ২ ওভার বল করে তিনি ৩ উইকেট নিয়েছেন ৪৭ রানে। জুনায়েদ ২ উইকেট নিয়েছেন ৪০ রানে, যদিও তিনি বল করেছেন ৮ ওভার। তবে অস্ট্রেলিয়ার ইনিংসকে বেঁধে রেখেছিল ইমাদের বোলিংই। তাঁর ১০ ওভার থেকে রান আসে মাত্র ৩৭। এ ছাড়া হাসান আলী ও শোয়েব মালিক নিয়েছেন ১টি করে উইকেট। সূত্র: স্টার স্পোর্টস।
