
ভারতের সঙ্গে এশিয়া কাপ ফাইনাল আগামীকাল। বাংলাদেশ দলের সব ধ্যানজ্ঞান এখন ওই ম্যাচ নিয়েই। অথচ আইসিসির হিসাবে বাংলাদেশের আজ থাকার কথা কিনা ধর্মশালায়! টি-টোয়েন্টি বিশ্বকাপের প্রস্তুতি ম্যাচে আজ বাংলাদেশের প্রতিপক্ষ হওয়ার কথা ছিল হংকং! কিন্তু বাংলাদেশ দল এশিয়া কাপের ফাইনালে উঠে আইসিসির সূচিটাকে বানিয়ে দিয়েছে হাস্যকর।
শুধু তা-ই নয়, আইসিসি যে বাংলাদেশকে হিসাবে ধরেনি তা তো এখন পরিষ্কারই। এশিয়ার কাপে বাংলাদেশ ফাইনালে খেলার সামর্থ্য রাখে, এটাও বুঝি ভাবতে পারেননি আইসিসির কর্তাব্যক্তিরা! নইলে এমন অদ্ভুত সূচি তারা কীভাবে করলেন!২ মার্চ পাকিস্তানের সঙ্গে জিতেই এশিয়া কাপের ফাইনালে ওঠা নিশ্চিত হয়ে যায় বাংলাদেশের। হংকংয়ের সঙ্গে তাই আজকের প্রস্তুতি ম্যাচটা বাংলাদেশ খেলার প্রশ্নই আসছে না। টি-টোয়েন্টি বিশ্বকাপের বাছাইপর্বের আগে এই একটাই প্রস্তুতি ম্যাচ খেলার কথা ছিল বাংলাদেশের। কিন্তু সেটা না হওয়ায় এখন আক্ষরিক অর্থেই কোনো প্রস্তুতি ছাড়া নামতে হবে লাল-সবুজের দলকে।বিশ্বকাপ বাছাইপর্বের ৯ মার্চ বাংলাদেশের প্রথম প্রতিপক্ষ হল্যান্ড। হাতে সময় একদমই নেই, আগামীকাল ফাইনাল শেষে পরশুই ভারতে উড়াল দিতে হবে মাশরাফিদের। ৭ মার্চ সকালে জেট এয়ারওয়েজে ঢাকা থেকে দিল্লিতে যাবে বাংলাদেশ দল, সেখান থেকে বাংলাদেশের ক্রিকেট বোর্ডের ভাড়া করা বিমানে যাওয়ার কথা ধর্মশালা। কন্ডিশনের সঙ্গে খাপ খাইয়ে নেওয়ার জন্য তাই বলতে গেলে মাত্র এক দিন সময় পাচ্ছে বাংলাদেশ।অথচ বাংলাদেশের অন্য সব প্রতিপক্ষ এর মধ্যেই ধর্মশালায় পৌঁছে গেছে। আয়ারল্যান্ড যেমন গত পরশু প্রস্তুতি ম্যাচে হংকংকে হারিয়েছে ১০ উইকেটে, আজ আবার মুখোমুখি হবে জিম্বাবুয়ের। হল্যান্ড গতকাল প্রস্তুতি ম্যাচে আফগানিস্তানের কাছে ১৬ রানে হেরেছে, আগামীকাল আবার খেলবে স্কটল্যান্ডের সঙ্গে। ওমান গতকাল স্কটল্যান্ডকে হারিয়েছে ১৪ রানে, আগামীকাল মুখোমুখি আফগানিস্তানের।অন্য সব প্রতিপক্ষ যখন অন্তত দুটি করে ম্যাচ খেলছে, বাংলাদেশ সেখানে প্রস্তুতি ম্যাচ দূরে থাক, অনুশীলনের সময়ই টেনেটুনে পাওয়ার কথা মাত্র এক দিন! হায়, আইসিসি!
