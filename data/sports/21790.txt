
এ বছরে খুব একটা ফুরসত মেলেনি।​ ভীষণ ধকলই গেছে। তাই মিচেল জনসন ও জশ হ্যাজলউডকে কিছুদিনের জন্য ছুটি দিতে চায় অস্ট্রেলিয়া টিম ম্যানেজমেন্ট। ফলে বাংলাদেশ সফর আসা হচ্ছে না জনসন-হ্যাজলউডের। বিশ্বকাপের পর টানা সাতটি টেস্ট খেলেছেন জনসন। নিয়েছেন ২৩ উইকেট। ছয় টেস্ট খেলা হ্যাজলউড নিয়েছেন ২৮ উইকেট। পারফরম্যান্স বিচারে দলের সেরা দুই পেসার। তাঁদের রেখেই বাংলাদেশ সফরে অস্ট্রেলিয়ার আসার পেছনের কারণ চোট বা ফর্ম নয়; অস্ট্রেলীয় গ্রীষ্মের কথা চিন্তা করেই। স্টিভেন স্মিথদের সামনে আরও ব্যস্ত সূচি। বাংলাদেশ সফরের পরই নিউজিল্যান্ড ও ওয়েস্ট ইন্ডিজের বিপক্ষে ঘরের মাঠে তিন টেস্টের দুটি সিরিজ। এরপর ঘরের মাঠেই ভারতের বিপক্ষে পাঁচ ম্যাচের ওয়ানডে সিরিজ। ফেব্রুয়ারিতে কিউইদের সঙ্গে আবার দুই টেস্টের সিরিজ। নভেম্বর থেকে ফেব্রুয়ারি—চার মাসে একের পর এক সিরিজ। এ সময়ে সাফল্য পেতে দুই ফাস্ট বোলারকে কিছুদিনের ছুটি দিতে চায় অস্ট্রেলিয়া টিম ম্যানেজমেন্ট।অক্টোবরের শুরুতে দুই টেস্টের সিরিজ খেলতে বাংলাদেশে আসবে স্মিথের দল। তথ্যসূত্র: সিডনি মর্নিং হেরাল্ড।
