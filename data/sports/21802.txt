
হার আর হার—কত আর পরাজয় মেনে নেওয়া যায়! জয়ের স্বাদ পেতে ভুলেই গেছে জিবুতি! এ বছরে একটি ম্যাচও জেতেনি তারা। গত শনিবার আফ্রিকান নেশনস চ্যাম্পিয়নশিপের বাছাইয়ে ঘরের মাঠে ইথিওপিয়ার কাছে ৫-১ ব্যবধানে হারের পর জিবুতি ফুটবল ফেডারেশন (এফডিএফ) জাতীয় দলের কার্যক্রমই বন্ধ করে দিয়েছে।
এফডিএফের হয়তো উপলব্ধি, বর্তমান জাতীয় দল দিয়ে কিছু হবে না। তাদের পুরো মনোযোগ এখন উঠতি খেলোয়াড়দের দিকে। জাতীয় দলের এই ‘নিষেধাজ্ঞা’ কবে উঠবে, সেটিও জানায়নি তারা। এফডিএফের টেকনিক্যাল ডিরেক্টর ওমর আলী মোহামেদ বলেছেন, ‘মূল দলের এই ব্যর্থতায় আমরা যুব ফুটবলে মনোযোগ দিচ্ছি। টাকা কোনো সমস্যা নয়। এটি ফেডারেশনের নতুন নীতি। হয়তো আমরা আগামী অনূর্ধ্ব-১৫, ১৭ ও ২০ টুর্নামেন্টগুলোয় অংশ নেব।’ চাইলে বাংলাদেশ ফুটবল ফেডারেশনও (বাফুফে) শিক্ষা নিতে পারে জিবুতির কাছে! ফিফা র‍্যাঙ্কিংয়ে জিবুতি যে বাংলাদেশের চেয়েও (১৯০) এগিয়ে!ফিফা র‍্যাঙ্কিংয়ে ১৮৫ নম্বরে থাকা জিবুতি অবশ্য এখনো ফুটবলের বড় কোনো টুর্নামেন্টে অংশ নিতে পারেনি। সূত্র: বিবিসি।
 
