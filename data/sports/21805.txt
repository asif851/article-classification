
গত মৌসুমে বার্সেলোনার লিগ শিরোপার জয়ের অন্যতম কাণ্ডারি ছিলেন। জাভি মাঝেমধ্যেই ছন্দ হারিয়ে ফেলায় বাড়তি চাপ নিতে হয়েছে। স্প্যানিশ ক্রীড়া দৈনিক ‘স্পোর্ত’কে দেওয়া সাক্ষাত্কারে আন্দ্রেস ইনিয়েস্তা জানালেন, এই মৌসুমেও দলের মাঝমাঠে নেতৃত্ব দিতে তিনি প্রস্তুত। প্রস্তুত বার্সার সঙ্গে সম্পর্কটা আরও দীর্ঘ মেয়াদে নিয়ে যেতে, নতুন চুক্তি করতে।
আগামী মৌসুমে ব্যক্তিগতভাবে নিজেকে কোন অবস্থায় দেখতে চান চান?
ইনিয়েস্তা: ভালোভাবে বছরটা শেষ করা আর যখন মৌসুমটা শেষের দিকে আসবে, তখন যেন মনে হয়, খেলোয়াড় হিসেবে আমার আরও উন্নতি হয়েছে। আমাকে নিয়ে দল আরও সমৃদ্ধ হয়েছে আর আমিও দলের উন্নয়নে অবদান রাখতে পেরেছি। আমি সব সময় এটাই প্রত্যাশা করি।
 
সাম্প্রতিক বছরগুলোতে যা ঘটেছে তার পরও কি বলবেন যে আপনার আরও উন্নতির জায়গা আছে?
ইনিয়েস্তা: সব পর্যায়ে, সবকিছুরই উন্নয়ন ঘটানো সম্ভব। আমার মনে হয়, এটার জন্যই আমাকে বেতন দেওয়া হয় আর এ কারণেই আমি এই ক্লাবে আছি। আপনি যখন বার্সায় থাকবেন তখন সব সময়ই আরও ভালো কিছু করতে চাইবেন।
 
নেইমার সদ্যই ক্লাবে যোগ দিয়েছে, আমরা আরও অনেকের নাম শুনছি। আগামী মৌসুমে কীভাবে দল গড়া হবে বলে মনে করছেন?
ইনিয়েস্তা: এখন আমাদের কাছে যা আছে সেটাই আগে ধরে রাখতে হবে। এটাই গুরুত্বপূর্ণ। তারপর আরও অনেকে আসতে পারে সাহায্য করার জন্য। আমরা এমন একটা দল গড়ব যেটা শিরোপা জয়ের লক্ষ্য নিয়ে খেলে যাবে।
 
ফুটবলে যে বার্সার আধিপত্যের যুগ চলছে, সেটা আরও কত দিন টিকে থাকবে বলে মনে করেন?
ইনিয়েস্তা: আমরা এটাকে পূর্ণ মাত্রা দিয়েছি। সাফল্যের সঙ্গে সঙ্গে যে চ্যালেঞ্জগুলো জন্ম নেয়, সেগুলো মুখোমুখি করার জন্য নিজেদের প্রস্তুত করতে আমরা অনেক সময় নিয়েছি। ফলে বার্সা-যুগটাকে আরও প্রলম্বিত করার জন্য আমরা লড়াই চালিয়ে যাব। দলও এর জন্য প্রস্তুত।
 
আর কেউই হয়তো আপনাদের রেকর্ড স্পর্শ করতে পারবে না—এটা কী বিশেষ কোনো অনুপ্রেরণা জোগায়?
ইনিয়েস্তা: এটার পুনরাবৃত্তি করা কঠিন—ফুটবলে এগুলোর কথা ভেবেই নিজেকে উদ্বুদ্ধ করতে হয়। আমরা যখন নতুন একটা মৌসুম শুরু করব তখন আবার আরেকটি লা লিগা, চ্যাম্পিয়নস লিগ শিরোপা জয়ের দিকেই মনোযোগ দেব। সবকিছুর জন্যই লড়াই করব। এটা সব সময়ই খুব কঠিন কাজ, তবে এ কাজে আমরা সফল।
 
আগামী বছর ক্লাব আপনাকে চুক্তি নবায়ন করার জন্য বলবে, যেটার মেয়াদ ২০১৫ সালে শেষ হচ্ছে। আপনি কি বার্সাতেই থেকে যাবেন?
ইনিয়েস্তা: এটাই আমার স্বপ্ন। সেই স্বপ্নের পরিবর্তনও হয়নি। সময় এলে দেখা যাবে কী হয়, কিন্তু কোনো সমস্যা হবে বলে আমার মনে হয় না। যদি দুই পক্ষেরই একই চাওয়া থাকে, তাহলে চুক্তি নবায়নের কাজটাও দ্রুততর হবে।
 
কিন্তু চুক্তি নিয়ে আপনাকে অনেক বিস্তারিত আলোচনায় যেতে হবে। বার্সার জন্য আপনি যা করেছেন তাতে কি আপনাকে পুরস্কৃত করা উচিত বলে মনে করেন না?
ইনিয়েস্তা: এ রকম পরিস্থিতিতে সবাই নিজেদের জন্য যেটা ন্যায্য মনে করে, সেটাই প্রত্যাশা করে। সবারই নিজের কী পাওয়া উচিত, এ সম্পর্কে নিজস্ব ধারণা আছে। আমরা যখন আলোচনা করব, ক্লাব তার মতামত জানাবে। আর আগেও যেটা বলেছি, আমি আশা করছি বিষয়টা খুব দ্রুতই নিষ্পত্তি হবে। কারণ আমরা দুই পক্ষ এক জিনিসই চাই।
