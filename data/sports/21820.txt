
পয়লা বৈশাখ কেমন কাটল মোস্তাফিজুর রহমানের? বাংলা নববর্ষের প্রথম দিনটা অবশ্য ব্যস্ততায় কেটেছে বাঁহাতি পেসারের। জানালেন, ওয়াংখেড়ে দিল্লি ডেয়ারডেভিলসের বিপক্ষে ম্যাচ খেলে হোটেলের রুমেই কেটেছে সময়।
বিদেশ-বিভুঁইয়ে নববর্ষ উদ্‌যাপন নাও হতে পারে, সেটি অবশ্য মুম্বাই ইন্ডিয়ানসের ভিডিও বার্তায় মোস্তাফিজ আগেই জানিয়ে রেখেছিলেন, ‘দলের সঙ্গে থেকে নববর্ষ পালন করতে পারি, নাও পারি।’ তবে ভক্ত-সমর্থকদের শুভেচ্ছা জানাতে ভোলেননি, ‘সবাইকে নববর্ষের শুভেচ্ছা। আশা করি, এ বছরটা সবার ভালো যাবে।’
বছরের প্রথম দিনটা ব্যক্তিগত পারফরম্যান্স ভালো হলেও মোস্তাফিজ কিছুটা হতাশ, তাঁর দল হেরেছে। পরশু দিল্লির বিপক্ষে শেষ ওভারে দলকে জেতানোর ভার তাঁর ওপরই ছিল। শেষ পর্যন্ত পারেননি মোস্তাফিজ। ৪ ওভারে ২৫ রানে ১ উইকেট, ম্যাচে ভালো বোলিং করেছেন। কিন্তু দলকে যে জেতাতে পারেননি।
নিজেদের প্রথম তিনটি ম্যাচই শেষ বলে গিয়ে হেরেছে মুম্বাই! এর মধ্যে দুবার শেষ ওভার করেছেন মোস্তাফিজ। দল না জেতায় হতাশ হলেও এখন পর্যন্ত মুম্বাইয়ের সেরা বোলার কিন্তু তিনিই। ৩ ম্যাচে ১১.৫ ওভারে ৮৮ রানে পেয়েছেন ৫ উইকেট। ডট বল দিয়েছেন ২৯, ইকোনমি রেট ৭.৪৩।
দল বদলে নতুন ঠিকানায় যে খুব ভালো আছেন, সেটি ভিডিও বার্তায় মোস্তাফিজের কথাতেই বোঝা গেল, ‘এই প্রথম মুম্বাই ইন্ডিয়ানসে খেলছি। আগের দুই বছর হায়দরাবাদে ছিলাম। ড্রেসিংরুমটা নতুন, অনেক সিনিয়র খেলোয়াড় আছে। আমার বয়সী অনেকে আছে। দলের সমন্বয়টা অনেক ভালো। কোচ, সতীর্থরা অনেক সহায়তা করে। নতুন কোচের সঙ্গে কাজ করলে সব সময়ই শেখা যায়। আমি শেখার চেষ্টা করছি।’
মোস্তাফিজকে নিয়মিত বোলিং করতে হয় ডেথ ওভারে। ইনিংসের শেষ মুহূর্তে বোলিংয়ে তাঁর সঙ্গী জসপ্রীত বুমরা। ভারতীয় বোলারের সঙ্গে তাঁর রসায়নটা যে বেশ জমে উঠেছে, মুম্বাইয়ের ভিডিও বার্তায় সেটিই বললেন, ‘বুমরা খুব ভালো বোলিং করছে, বিশেষ করে ডেথ ওভারে। দুজন একসঙ্গে বোলিং করতে পেরে খুব ভালো লাগছে।’
মুম্বাইয়ের পরের ম্যাচ ১৭ এপ্রিল, ওয়াংখেড়েই, বেঙ্গালুরুর বিপক্ষে। ভালো বোলিং করেও দলকে না জেতাতে পেরে যে আফসোস মোস্তাফিজের, এ ম্যাচে সেটি নিশ্চয়ই দূর করতে চাইবেন বাংলাদেশের তরুণ পেসার।
