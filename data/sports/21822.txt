
ওয়ানডে সিরিজে ৩-২ ব্যবধানে জয়ের সুখস্মৃতিটা লাঞ্চেই ‘হজম’ হয়ে যেতে বসেছিল জিম্বাবুয়ের। কলম্বো টেস্টের প্রথম দিনের প্রথম সেশনে ৭০ রানে ৪ উইকেট হারিয়ে ফেলা জিম্বাবুয়ে শেষ পর্যন্ত দিনটি শেষ করল মাথা উঁচু করেই। ৮ উইকেটে ৩৪৪ রান। ১৫১ রানে অপরাজিত ক্রেগ আরভিনকে আরেকটু সঙ্গ দিতে পারলে তরুণ শ্রীলঙ্কার জন্য চ্যালেঞ্জ ছুড়ে দেওয়া স্কোর পেতে পারে সফরকারীরা। ২৪ রানে অপরাজিত ডোনাল্ড টিরিপানো সেই আশ্বাস ভালোমতো দিচ্ছেনও।
আর এই দুজনের ৬২ রানের অবিচ্ছিন্ন নবম উইকেট জুটি টেস্ট অধিনায়ক হিসেবে শুরুর দিনের শেষটা তিতে স্বাদ এনে দিল দিনেশ চান্ডিমালকে। প্রথম চার জুটির মাত্র একটি ৩০ পেরিয়েছিল জিম্বাবুয়ের। সেই তারাই কী দুর্দান্তভাবেই না লড়াইয়ে ফিরল। পরের ৫ জুটির তিনটিতেই ৬০-এর বেশি তুলে। এর মধ্যে সাত জুটিতে অবদান রেখেছেন আরভিন। প্রতিরোধের শুরুটা হয়েছিল পঞ্চম উইকেটে সিকান্দার রাজাকে নিয়ে ৮৪ রানের জুটি গড়ে।আরভিন এর মধ্যে খেলেছেন জিম্বাবুয়ের পক্ষে টেস্টে ১৬তম ১৫০-এর ইনিংস। তাঁর আগে যে কীর্তি ছিল মাত্র ৯ জিম্বাবুইয়ানের।জিম্বাবুয়ের ইনিংসে আর কারও ফিফটি নেই। আরভিনের ১৫১-এর পর সর্বোচ্চ ৩৬। নিজের ক্যারিয়ার সেরা ইনিংসটাকে আরও বড় করার প্রত্যয় নিয়ে কাল শুরু করবেন আরভিন। তবে এরই মধ্যে জিম্বাবুয়ে টেস্টের এক দিনে তাদের সর্বোচ্চ রান তোলার কীর্তি গড়েছে। শ্রীলঙ্কার সামনে কী বিপদ অপেক্ষা করছে, সেটাই দেখার।অথচ রঙ্গনা হেরাথ শুরুতেই স্পিনের জাল বিছাতে শুরু করেছিলেন। দিন শেষে ৪ উইকেট নিয়ে তিনিই সবচেয়ে সফল। তবে খরচ করে ফেলেছেন এক শর বেশি রানও।
