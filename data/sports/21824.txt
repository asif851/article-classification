
এমনিতে ইডেন গার্ডেন পাকিস্তানের জন্য পয়াই। এখন পর্যন্ত কলকাতার নন্দন-কাননে সীমিত ওভারের ক্রিকেটে একবারও পরাজয়ের স্বাদ নিতে হয়নি পাকিস্তানকে। এই টি-টোয়েন্টি বিশ্বকাপেও বাংলাদেশকে প্রথম ম্যাচে হারিয়ে ‘ইডেন-ভাগ্য’ ধরে রেখেছেন আফ্রিদিরা। কালই আবার ভারতের সঙ্গে মুখোমুখি হবেন এখানেই। ভারতের কিংবদন্তি ক্রিকেটার সুনীল গাভাস্কার এখন ভারতের চেয়ে পাকিস্তানকেই এগিয়ে রাখছেন।অথচ এক সপ্তাহ আগেই দৃশ্যপট ছিল একেবারে অন্যরকম। এশিয়া কাপ জিতে ভারত জানান দিয়েছিল, টি-টোয়েন্টি বিশ্বকাপে তাদের হারানোটাই হবে সবচেয়ে বড় চ্যালেঞ্জ। পাকিস্তানকে তো সেভাবে কেউ গোনাতেই ধরেনি। অথচ টি-টোয়েন্টি বিশ্বকাপ শুরু হতেই দৃশ্যটা বদলে গেল। প্রথম ম্যাচে নিজেদের পাতা ফাঁদেই ভারতের সর্বনাশ হলো, আর পাকিস্তান পেল সহজ একটা জয়। তার ওপর ম্যাচটা ইডেনে বলেই গাভাস্কার পাল্লাটা পাকিস্তানের দিকেই ভারী দেখছেন, ‘কলকাতায় তারা প্রথম ম্যাচটা জিতেছে, এখানে একটা প্রস্তুতি ম্যাচও খেলেছে। ভারত স্বাগতিক হলেও কন্ডিশনের সঙ্গে পাকিস্তানই বেশি অভ্যস্ত। শনিবারের ম্যাচে সেটা ওদের বাড়তি আত্মবিশ্বাস দেবে।’প্রথম ম্যাচে ভারতের পরাজয়ও ধোনিদের জন্য অশনি সংকেত হিসেবে দেখছেন গাভাস্কার, ‘নিউজিল্যান্ডের সঙ্গে হারের পর এখন ভারত অনেক বেশি চাপে। আমি পাকিস্তানকেই ফেবারিট বলব।’তবে ইতিহাস কিন্তু ভারতের পক্ষেই কথা বলছে। সীমিত ওভারের বিশ্বকাপে কখনোই ভারতকে হারাতে পারেনি পাকিস্তান। ভারতের কিংবদন্তি ব্যাটসম্যান সেটাকে বড় করে দেখছেন না, ‘পাকিস্তান বিশ্বকাপে কখনো ভারতকে হারাতে পারেনই, এটাই তো ওদের জন্য বাড়তি একটা প্রেরণা। তারা এবার নিজেদের প্রমাণ করতে চাইবে। শহীদ আফ্রিদির দল ক্ষুধার্ত হয়েই নামবে।’গাভাস্কার কি নিজেদের ওপর থেকে চাপ সরিয়ে নিতেই এসব বললেন ?
