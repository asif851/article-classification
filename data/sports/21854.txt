
অ্যালিস্টার কুক ইসিবিকে আগেই নিশ্চিত করেছিলেন, তিনি বাংলাদেশে আসছেন। কাল জনি বেয়ারস্টো প্রথম প্রকাশ্যে জানালেন, তিনিও আসছেন বাংলাদেশে। এবার মঈন আলীও জানালেন, বাংলাদেশে আসার ব্যাপারে কোনো আপত্তি নেই তাঁর। এর আগেও বাংলাদেশে এসে কয়েক বার খেলে গেছেন ইংলিশ অলরাউন্ডার। সেই অভিজ্ঞতার কথাই মনে করিয়ে দিলেন তিনি, ‘দলে নির্বাচিত হলে আমি অবশ্যই যাব। সবকিছু যেভাবে চলছে তাতে আমি খুব খুশি। আমি ওখানে পাঁচ বা ছয়বার খেলেছি।’জুলাইয়ে গুলশানের হলি আর্টিজান ক্যাফেতে সন্ত্রাসী হামলার পর ইংল্যান্ডের বাংলাদেশ সফর নিয়ে প্রশ্ন উঠে গিয়েছিল। এরপর রেগ ডিকাসনের নেতৃত্বে ইসিবির তিন সদস্যের নিরাপত্তা প্রতিনিধি দল ঘুরে গিয়েছিল বাংলাদেশে। তার পরেই সফরের ব্যাপারে সবুজ সংকেত দেয় ইসিবি। মঈন মনে করিয়ে দিচ্ছেন, বাংলাদেশকে আলাদাভাবে ঝুঁকিপূর্ণ হিসেবে বিবেচনা করার কারণ নেই, ‘আমার কথা হচ্ছে বিশ্বের কোথাও এখন কেউ নিরাপদ নন। যে কেউই যে কোনো সময় আক্রান্ত হতে পারেন।’ এএফপি।
