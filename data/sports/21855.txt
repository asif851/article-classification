
• কেপটাউনে তৃতীয় টি-টোয়েন্টিতে দক্ষিণ আফ্রিকাকে ৭ রানে হারিয়েছে ভারত। • টি-টোয়েন্টি সিরিজ ২-১ ব্যবধানে জিতলেন কোহলি-রোহিতরা। • কেপটাউনে প্রোটিয়া মেয়েদের বিপক্ষেও টি-টোয়েন্টি সিরিজ জিতেছেন ভারতের মেয়েরা। • টেস্ট র‍্যাঙ্কিংয়ে শ্রেষ্ঠত্বের গদা হাতে পেলেন বিরাট কোহলি।
 প্রথম ভারতীয় হিসেবে কোনো সফরে ১০০০ রানের মাইলফলক ছোঁয়ার হাতছানি ছিল বিরাট কোহলির সামনে। সে জন্য তাঁর দরকার ছিল ১২৯ রান। ম্যাচটা টি-টোয়েন্টি বলে কাজটি বেশ কষ্টসাধ্য ছিল। ব্যাটসম্যানটি যেহেতু কোহলি, তাই সম্ভাবনা উড়িয়ে দেওয়া যাচ্ছিল না। কিন্তু ম্যাচটাই যে খেললেন না তিনি! কেপটাউনে কাল টস করতে নেমেছেন রোহিত শর্মা! চোটের কারণে দক্ষিণ আফ্রিকা সফরের শেষ ম্যাচে কোহলিকে না পেলেও ভারতের টি-টোয়েন্টি সিরিজ জিততে কোনো সমস্যা হয়নি।
সিরিজ–নির্ধারণী এ ম্যাচে টস জিতে ভারতকে ব্যাটিংয়ে পাঠিয়েছিলেন প্রোটিয়া অধিনায়ক জেপি ডুমিনি। শিখর ধাওয়ান ও সুরেশ রায়নার চল্লিশোর্ধ্ব দুটি ইনিংসে ৭ উইকেট হারিয়ে ভারত স্কোরবোর্ডে তোলে ১৭২ রান। নিউল্যান্ডসের এ মাঠে দ্বিতীয় সর্বোচ্চ রান তাড়া করে জয় পেতে একপর্যায়ে ২১ বলে ৫৯ রান দরকার ছিল দক্ষিণ আফ্রিকার। কিন্তু শেষ সাড়ে তিন ওভারে ফারহান বেহারডিয়েন ও অভিষিক্ত ক্রিস্টিয়ান জনকার মিলে তুলতে পেরেছেন ৫১ রান। ৫৫ রান এসেছে ডুমিনির ব্যাট থেকে এবং ২৪ বলে ৪৯ রান করেন জনকার। ৭ রানের এ জয়ে টি-টোয়েন্টি সিরিজ ২-১ ব্যবধানে নিজেদের করে নিল ভারত। কেপটাউনে এদিন ভারতীয় মেয়েরাও টি-টোয়েন্টি সিরিজ জয়ের উৎসব করেছেন। পঞ্চম ও শেষ ম্যাচে প্রোটিয়া মেয়েদের ৫৪ রানে হারিয়ে ৩-১ ব্যবধানে সিরিজ নিজেদের করেছে মিতালি রাজের দল। ভারতের জন্য আরও সুখবর হলো, টানা দ্বিতীয় বছরের মতো টেস্ট-শ্রেষ্ঠত্বের সেই রাজদণ্ডও হাতে পেয়েছে এদিনই।টি-টোয়েন্টি সিরিজ শেষে নিউল্যান্ডস স্টেডিয়ামে কোহলির হাতে টেস্টসেরার পুরস্কারটি তুলে দেন ভারত ও দক্ষিণ আফ্রিকার দুই ‘গ্রেট’ সুনীল গাভাস্কার ও গ্রায়েম পোলক। গত মাসে এ সফরে জোহানেসবার্গ টেস্ট জিতেই সংস্করণটির র‍্যাঙ্কিংয়ে শীর্ষস্থান ধরে রাখা নিশ্চিত করেছিল ভারত। টেস্টের রাজদণ্ড এই সাফল্যেরই স্বীকৃতি। এ ছাড়াও ১০ লাখ ডলারের চেকও পেয়েছে ভারতীয় দল।টেস্টে ১২৪ রেটিং পয়েন্ট নিয়ে দক্ষিণ আফ্রিকা সফরে গিয়েছিল ভারত। ২-১ ব্যবধানে টেস্ট সিরিজ হারের পর তাঁদের রেটিং পয়েন্ট দাঁড়ায় ১২১, যা টপকাতে পারেনি দক্ষিণ আফ্রিকা। ১১৫ রেটিং পয়েন্ট নিয়ে প্রোটিয়ারা দ্বিতীয় হলেও স্থানটি ধরে রাখতে অস্ট্রেলিয়ার বিপক্ষে ন্যূনতম একটি টেস্ট স্বাগতিকদের জিততেই হবে।
