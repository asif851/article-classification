
এই তো কিছুদিন আগেই যুব এশিয়া কাপের শিরোপা জিতল আফগানিস্তান। ভারত, পাকিস্তান, বাংলাদেশ ও শ্রীলঙ্কার মতো পুরোনো টেস্ট খেলুড়ে দেশগুলোকে পেছনে ফেলে অনূর্ধ্ব-১৯ পর্যায়ে এশিয়ার সেরা টেস্টের নতুন সদস্য আফগানিস্তান! অবশ্যই দুর্দান্ত এক অর্জন। আফগানদের এই অর্জনে যে খেলোয়াড়টির বড় ভূমিকা, সে মুজিব জাদরান। ১৬ বছর বয়সী এই কিশোর পুরস্কারটা পাচ্ছে হাতে হাতেই। বিপিএলে কুমিল্লা ভিক্টোরিয়ানসে খেলার সুযোগ পাচ্ছে এই অফ স্পিনার।
যুব এশিয়া কাপের আগেই বাংলাদেশ চিনেছে মুজিবকে। বাংলাদেশ সফরে এসেই আলো জ্বালিয়েছিল সে। দ্বিপক্ষীয় সিরিজে নিয়েছিল ১৭ উইকেট। রীতিমতো ত্রাস হয়ে দাঁড়িয়েছিল সে বাংলাদেশের ব্যাটসম্যানদের জন্য। এশিয়া কাপে ৫ ম্যাচে সে তুলে নিয়েছে ২০ উইকেট—রীতিমতো অবিশ্বাস্য তাঁর পারফরম্যান্স। এমনিতেই রশিদ খানের লেগ স্পিন আফগানদের আত্মবিশ্বাস এনে দিয়েছে, মুজিব তাদের বোলিংকে দিতে পারে অন্য মাত্রাই।
এবারের বিপিএলের শুরু থেকেই কুমিল্লা ভিক্টোরিয়ানস দলে খেলছেন দুই আফগান তারকা অলরাউন্ডার মোহাম্মদ নবী ও লেগ স্পিনার রশিদ খান। তামিমের অনুপস্থিতিতে অধিনায়কত্ব করেছেন নবী। আর রশিদ খান নিজের পারফরম্যান্স দিয়েই দলের অপরিহার্য সদস্যে পরিণত হয়েছেন। স্বদেশি ‘বড় ভাইদের’ সঙ্গে এবারের বিপিএলে দারুণ অভিজ্ঞতা হতে যাচ্ছে এই তরুণ অফ স্পিনারের। দলের ফর্মটাও ভালো, ছয় ম্যাচে পাঁচ জয় নিয়ে টেবিলের দুই নম্বরে কুমিল্লা ভিক্টোরিয়ানস। গতকালই চট্টগ্রাম পৌঁছেছে মুজিব জাদরান। রাজশাহী কিংসের বিপক্ষে আজকের ম্যাচে অবশ্য খেলানো হচ্ছে না মুজিবকে। সূত্র: ক্রিকইনফো।
