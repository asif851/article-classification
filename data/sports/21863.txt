
নেইমারের সঙ্গে বার্সেলোনার চুক্তি নিয়ে জল ঘোলা চলছেই। তদন্ত করে স্পেনের জাতীয় আদালত নাকি সত্যি সত্যিই কর ফাঁকির কিছু আলামত পেয়েছেন। ব্যাপারটি এখন গড়িয়েছে উচ্চ আদালতে। এত দিন সন্দেহের তালিকায় ছিলেন কেবল সাবেক বার্সা সভাপতি সান্দ্রো রোসেল। কিন্তু জাতীয় আদালত নাকি ভুল তথ্য দেওয়ার জন্য অভিযুক্ত করেছে বর্তমান সভাপতি জোসেপ বার্তেমেউকেও। তাঁকেও নাকি আনা হচ্ছে তদন্তের আওতায়।
আদালতের অভিযোগ, ব্রাজিলিয়ান ক্লাব সান্তোস থেকে চুক্তিবদ্ধ করার সময় বার্সেলোনা নাকি নেইমারের প্রকৃত মূল্য গোপন করেছে। ফলে বার্সা কর ফাঁকি দিয়েছে প্রায় ১ কোটি ৩০ লাখ ইউরো! ক্লাবের দাবি, নেইমারকে তারা কিনেছে ৫৭ মিলিয়ন ইউরো দিয়ে। কিন্তু শুক্রবার মাদ্রিদে বিচারক পাবলো রুজ বলেছেন যে নেইমারের প্রকৃত মূল্য ছিল ৮৩ মিলিয়ন ডলারেরও বেশি। উচ্চ আদালতে আনুষ্ঠানিক অভিযোগ দায়েরের জন্য এখন ১০ দিন সময় পাচ্ছেন সংশ্লিষ্ট তদন্তকারী সংস্থা।
তবে ক্লাব কর্তৃপক্ষ এ অভিযোগ অস্বীকার করছে। এক বিবৃতিতে তারা জানিয়েছে, আদালতের এই সিদ্ধান্তের বিরুদ্ধে তারা আবার আপিল করবে। নেইমারের সঙ্গে চুক্তিবদ্ধ হওয়ার সময় প্রেসিডেন্টের পদে ছিলেন সান্দ্রো রোসেল। বর্তমান প্রেসিডেন্ট জোসেপ বার্তেমেউ তখন ছিলেন বার্সার ভাইস-প্রেসিডেন্ট। জোসেপের সঙ্গে বার্সার চুক্তি শেষ হচ্ছে এ বছরের শেষ নাগাদ। আরও এক মেয়াদে নতুন করে চুক্তিবদ্ধ হওয়ার একটা প্রবল সম্ভাবনা আছে তাঁর। কিন্তু এই কর-বিতর্ক এখন তাঁর প্রেসিডেন্ট ক্যারিয়ারকে কতটুকু প্রভাবিত করে, সেটা দেখার বিষয় বটে।
তবে মাঠের বাইরের ঘটনাগুলো মাঠের খেলায় প্রভাব ফেলবে না বলে জানিয়েছেন বার্সা কোচ লুই এনরিকে, ‘আমাদের কাজ অনুশীলন এবং খেলা। বাকি বিষয় দেখবেন আদালত।’ তথ্য সূত্র এএফপি।
