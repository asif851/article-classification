
আচরণবিধি ভঙ্গ করায় বিশ্বকাপ থেকে দেশে ফিরে আসছেন আল আমিন হোসেন। সব ঠিক থাকলে আজ সন্ধ্যায় তাঁর ঢাকায় পৌঁছানোর কথা। তবে আল আমিনের শাস্তির পর্বটা এখানেই শেষ না-ও হতে পারে। বিশ্বকাপ শেষে টিম ম্যানেজারের দেওয়া রিপোর্টের ভিত্তিতে এই পেসারের ব্যাপারে পরবর্তী সিদ্ধান্ত নেবে বিসিবি।বিসিবির প্রধান নির্বাহী কর্মকর্তা নিজাম উদ্দিন চৌধুরী কাল জানিয়েছেন, ‘সফর বা সিরিজ চলাকালে শৃঙ্খলাভঙ্গের যেকোনো ঘটনায়ই আমরা ম্যানেজারের রিপোর্টের ওপর ভিত্তি করে পরবর্তী সিদ্ধান্ত নিই। আল আমিনের ক্ষেত্রেও সেটাই হবে।’ আল আমিনের বিরুদ্ধে সন্দেহের তিরটা যেহেতু ছুড়েছে আইসিসির দুর্নীতি দমন বিভাগ (আকসু), এ ক্ষেত্রে তাদেরও কোনো নির্দেশনা থাকতে পারে। তবে সে রকম কিছু নাকচ করে দিয়েছেন বিসিবির প্রধান নির্বাহী, ‘আমি যত দূর জানি, আকসু তাদের অভিযোগের পক্ষে কোনো তথ্যপ্রমাণ দেয়নি। যদি তারা সে রকম কিছু দেয়, তাহলে আমরা তা যাচাই করে দেখব।’আল আমিনের ঘটনা আরও খতিয়ে দেখতে বিসিবির পক্ষ থেকে আকসুকে কোনো অনুরোধ করা হয়নি বলেও জানিয়েছেন তিনি, ‘অভিযোগের পক্ষে আকসু তথ্যপ্রমাণ দিলে হয়তো আরও তদন্তের প্রয়োজন পড়বে। তারা যেহেতু সে রকম কিছু দেয়নি, এ মুহূর্তে আমরা সেটার প্রয়োজন মনে করছি না।’বিশ্বকাপ দলে আল আমিনের জায়গা নিতে কাল রাতেই ঢাকা ছেড়েছেন শফিউল ইসলাম, অবশ্যই কিছুটা বিস্ময় নিয়ে। আল আমিনের ঘটনা শুনে যে নিজের কানকেই বিশ্বাস করতে পারছিলেন না এই পেসার! তবে মনোযোগটা সেদিক থেকে সরিয়ে আপাতত হঠাৎ করে আসা দায়িত্বটাই ঠিকঠাকভাবে পালন করতে চান শফিউল, ‘কীভাবে সুযোগ পাচ্ছি তা নিয়ে ভাবছি না। আমার কাজ পারফর্ম করা। সেটা করতে পারলেই আমি নিজেকে সফল ভাবব। আমার ওপর দায়িত্ব এসেছে। চেষ্টা থাকবে একাদশে সুযোগ পেলে নিজের দায়িত্বটা শতভাগ পালন করার।’গতকাল থেকে শুরু জাতীয় লিগের পঞ্চম রাউন্ডের ম্যাচ খেলতে বিকেএসপিতে ছিলেন রাজশাহীর শফিউল। বিসিবির ক্রিকেট পরিচালনা ব্যবস্থাপক সাব্বির খানের ফোন পেয়ে ঢাকায় চলে আসেন পরশু রাতে। এখন তো তিনি আছেন বিশ্বকাপের পথেই।
