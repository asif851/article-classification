
পেনাল্টি কিক নিতে চাওয়া নিয়ে নেইমার আর কাভানির ঝগড়ায় সরগরম ফুটবল বিশ্ব। মাঠে একই দলের দুই ফুটবলারের মধ্যে মারামারির মতো বিদঘুটে দৃশ্য ফুটবলে আর নেই। মজার ব্যাপার হলো সতীর্থদের মধ্যে ঝামেলার ঘটনা এটাই প্রথম নয়; ক্লাব ফুটবলে বেশ কয়েকবারই দেখা গিয়েছে এমন দৃশ্য।
ক্রিস্টিয়ানো রোনালদো বনাম জাবি আলোনসো২৩ ফেব্রুয়ারি ২০১০-এ রিয়াল মাদ্রিদ ৬-২ গোলে হারিয়েছিল ভিয়ারিয়ালকে। সেই ম্যাচে রিয়ালের হয়ে পেনাল্টি নিতে চেয়েছিলেন ক্রিস্টিয়ানো রোনালদো ও জাবি আলোনসো। স্প্যানিশ টিভি ক্যানেল প্লাস দুজনের মধ্যকার সংলাপ প্রকাশ করেছিল। আলোনসো: ‘ক্রিস, এটা (পেনাল্টি) আমাকে দাও।’ কোনো জবাব না পেয়ে তিনি আরও বলেন, ‘কারণ আমি কোনো গোল করিনি (এই ম্যাচে)। এটা আমাকে নিতে দাও।’ রোনালদো: ‘পরেরটা তুমিই নেবে, ওয়াদা করছি।’ আলোনসো: ‘না, থামো। আমাকে নিতে দাও। আরে আমাকে নিতেই দাও না...’ পেনাল্টি থেকে গোল করেছিলেন আলোনসো। সতীর্থরা গোল উদ্‌যাপন করলেও সেখানে ছিলেন না রোনালদো।
ঘটনাটি দেখতে চাইলে
মারিও বালোতেল্লি বনাম আলেক্সান্ডার কোলারভফ্রি কিক নিয়ে এই দুজনের টানাটানি ঘটেছে বেশ কয়েকবার। ম্যানচেস্টার সিটির হয়ে ফ্রি কিক নেওয়ার দায়িত্ব তখন কোলারভের। ২০১২-১৩ মৌসুমে সান্ডারল্যান্ডের বিপক্ষে ম্যাচে ৬ মিনিটে ফ্রি কিক পায় সিটি। বালোতেল্লি কিক নিতে চাইলে তাঁকে বাধা দেন কোলারভ। ফ্রি কিক নিয়ে গোলও করেন কোলারভ। ২০১১-১২ মৌসুমেও একই ম্যাচে ফ্রি কিক নিয়ে ঝগড়া বেধেছিল দুজনের। সেবারও গোল করেছিলেন কোলারভ।
ঘটনাটি দেখতে চাইলে
রোনালদো বনাম সার্জিও রামোসরিয়াল বনাম সেভিয়া লা লিগা ম্যাচ, ৩১ অক্টোবর, ২০১৩। কদিন আগেই ফিফা সভাপতি সেপ ব্ল্যাটার মাঠের ‘কমান্ডার’ বলে খোঁচা দিয়েছিলেন রোনালদোকে। ৭-৩ গোলের জয়ে হ্যাটট্রিক করেছিলেন রোনালদো, জোড়া গোল করেছিলেন বেল। ম্যাচে ফ্রি কিক পেয়েছিল মাদ্রিদ, রোনালদো নিতে চাইলে বাধা দেন আরবেলোয়া। সার্জিও রামোসকে পেনাল্টিটি নিতে দেওয়ার অনুরোধ করলে রোনালদো মনে করিয়ে দেন যে সে ম্যাচে তিনি কোনো ফ্রি কিক নেননি। রামোসও কম যান না, মুখে হাত চেপে মনে করিয়ে দেন সে মৌসুমে তিনিও তিন গোল করেছেন। ট্রেডমার্ক ফ্রি কিক স্টাইলে রোনালদো যখন গুনে গুনে তিন ধাপ পিছিয়ে যাচ্ছেন তখন রামোস মজা করে বলেন, ‘সি লা তিরো, লা মেতো (শট নিলেই গোল করতে পারি)।’ বিতৃষ্ণা নিয়ে রোনালদো মনে করিয়ে দেন যে ম্যাচটা দ্রুত শেষ হয়ে যাবে। পরে রামোসই ফ্রি কিক নেন, তবে গোল করতে পারেননি।
ঘটনাটি দেখতে চাইলে
হিউন মিন সন বনাম এরিক লামেলা২০১৬ সালে টটেনহাম হটস্পার বনাম ম্যানচেস্টার সিটি ম্যাচে ডেলে আলিকে ফাউল করেন ফার্নান্দিনহো। পেনাল্টি নিতে ছুটে আসেন স্পারদের আর্জেন্টাইন ফরোয়ার্ড এরিক লামেলা। কিন্তু ফর্মে থাকা ফরোয়ার্ড হিউন মিন সন নিজেই পেনাল্টি নিতে চান। লামেলা তো মানতে রাজি নন। ড্যানি রোজের মধ্যস্থতায় কোনো কাজ হয়নি, একরকম জোর করেই পেনাল্টি নিয়েছিলেন লামেলা। কিন্তু সিটি গোলরক্ষক ক্লদিও ব্রাভো শট আটকে দেন। ম্যাচটি ২-০ ব্যবধানে জিতেছিল স্পাররা।
ঘটনাটি দেখতে চাইলে
চার্লি অস্টিন বনাম দুসান তাদিচ২০১৬-১৭ মৌসুমে ইউরোপা লিগের ম্যাচে স্পার্টা প্রাগের বিপক্ষে পেনাল্টি পেয়েছিল সাউদাম্পটন। নিয়মিত পেনাল্টি নিতেন তাদিচ, কিন্তু এবার বল হাতে দাঁড়িয়ে গেলেন ফরোয়ার্ড অস্টিন। দুজনকে থামাতে ভারজিল ফন জিককে মধ্যস্থতা করতে হয়। গোল করে দর্শকদের খানিকের স্বস্তি দিয়েছিলেন অস্টিন। কিন্তু সামাজিক গণমাধ্যমে অস্টিনের মুণ্ডুপাত করা হয়।
ঘটনাটি দেখতে চাইলে
ফ্রাঙ্ক ল্যাম্পার্ড বনাম পাওলো ডি ক্যানিও২০০০ সালে ল্যাম্পার্ড যখন ওয়েস্ট হ্যামে খেলেন, তখন একই ঘটনা ঘটেছিল। ব্রেন্টফোর্ডের বিপক্ষে পাগলাটে এক ম্যাচে পেনাল্টি নিতে চেয়েছিলেন ল্যাম্পার্ড। কিন্তু তাঁর কাছ থেকে কেড়ে নিয়ে গোল করেন ডি ক্যানিও। পরে এক সাক্ষাৎকারে সাবেক চেলসি ও ইংল্যান্ড মিডফিল্ডার ফোরফোরটুকে বলেন, ‘পাওলো ওই কিকটা নিতই, না নিয়ে সে ওখান থেকে সরত না। এটা আমি টের পেয়েছিলাম ৩০ সেকেন্ড পর। এখন এটা দেখলে ভীষণ অপ্রস্তুত বোধ করি।’
ঘটনাটি দেখতে চাইলে
মার্সেলো ট্রোট্টা বনাম কেভিন ও’কনরইংল্যান্ডের তৃতীয় বিভাগের দল ব্রেন্টফোর্ড ও ডনকাস্টারের মধ্যকার ম্যাচে দ্বিতীয়ার্ধের যোগ করা সময়ে পেনাল্টি পেয়েছিল ব্রেন্টফোর্ড। গোল করলেই ম্যাচ জয়, নিশ্চিত হবে দ্বিতীয় বিভাগে প্রমোশন। এই সময়ে নায়ক হতে চাইলেন ধারে খেলতে আসা ট্রোট্টা। নিয়মিত ও’কনরকে সরিয়ে পেনাল্টি নেন। বারে লেগে ফিরে আসে শট, প্রতি-আক্রমণে গোল করে ডনকাস্টার। পরে প্লে অফ খেলেও জিততে পারেনি ব্রেন্টফোর্ড, প্রমোশনও পাওয়া হয়নি।
ঘটনাটি দেখতে চাইলে
এ ছাড়া পেনাল্টি নিয়ে টানাটানি করেছিলেন লিভারপুলের বালোতেল্লি-জর্ডান হেন্ডারসন, এভারটনের কেভিন মিরালাস-লেটন বেইনস, ইন্টার মিলানে বালোতেল্লি-স্যামুয়েল ইতোসহ আরও অনেকে। এসবের অধিকাংশ ক্ষেত্রেই পেনাল্টি বা ফ্রি কিক থেকে গোল করতে ব্যর্থ হয়েছেন ফুটবলাররা। সূত্র: গোল, ইউটিউব, ডেইলি মেইল
