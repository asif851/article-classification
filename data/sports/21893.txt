
টেস্ট না, যেন টি-টোয়েন্টি স্টাইলে শুরু করেছিলেন উপুল থারাঙ্গা। চারটি চার মেরে ১৫ বলে করেছিলেন ১৯ রান। কিন্তু মারমুখী ব্যাটিং দিয়ে খুব বেশিক্ষণ উইকেটে থাকতে পারেননি এই বামহাতি ওপেনার। পঞ্চম ওভারেই ফিরে গেছেন জুনায়েদ খানের শিকার হয়ে। দ্বিতীয় উইকেটে ৭৫ রানের অবিচ্ছিন্ন জুটি গড়ে অবশ্য দিনের বাকি সময়টা নির্বিঘ্নেই পার করেছেন কুশল সিলভা ও কুমার সাঙ্গাকারা। প্রথম ইনিংসে পাকিস্তানের করা ৪৫১ রানের জবাবে ব্যাট করতে নেমে ৯৯ রান সংগ্রহ করে আজ দ্বিতীয় দিনের খেলা শেষ করেছে শ্রীলঙ্কা। ৩৮ রান করে অপরাজিত আছেন সিলভা। সাঙ্গাকারা ব্যাট করছেন ৩৬ রান নিয়ে।
এর আগে ইউনিস খানের অনবদ্য ১৭৭ আর আসাদ শফিক ও সরফরাজ আহমেদের দুটি ফিফটির ওপর দাঁড়িয়ে গল টেস্টে নিজেদের প্রথম ইনিংসে পাকিস্তান সব কটি উইকেট হারিয়ে সংগ্রহ করেছে ৪৫১ রান। সর্বশেষ আট বছরে এটি পাকিস্তানের দ্বিতীয় সর্বোচ্চ প্রথম ইনিংস সংগ্রহ।টসে জিতে ব্যাট করতে নামা পাকিস্তান ১৯ রান তুলতেই হারিয়ে বসেছিল তাদের দুই ওপেনার খুররাম মনজুর ও শেহজাদ আহমেদকে। বিপর্যয়ের মুখে মাঠে নেমে পুরোনো চাল ভাতে বাড়ার মতোই ইউনিস খান খেলেছেন অসম্ভব গুরুত্বপূর্ণ এক ইনিংস। চতুর্থ, পঞ্চম ও ষষ্ঠ উইকেটে মিসবাহ-উল হক, আসাদ শফিক ও সরফরাজ আহমেদকে সঙ্গে নিয়ে তিনটি দারুণ জুটি গড়ে দলকে বিপদ থেকে বাঁচিয়েছেন এই অভিজ্ঞ ব্যাটসম্যান। নিজের ইনিংসটাও তিনি সাজিয়েছেন একজন জাত টেস্ট ব্যাটসম্যানের মতোই। ৩৩১টি বলের মুখোমুখি হয়ে ১৫টি চার ও ১টি ছয়ে ৪৯৬ মিনিটের এই ইনিংস প্রমাণ করে দিয়েছেন পাকিস্তান দলে ইউনিসের অপরিহার্যতা।ইউনিসের একমাত্র আফসোস হতে পারে টেস্ট ক্যারিয়ারে আরও একটি ডাবল সেঞ্চুরির স্বাদ নিতে না পারা। ব্যক্তিগত ১৭৭ রানে পেরেরার বলে ভিতানাগের হাতে ধরা পড়ে শেষ হয় তাঁর আরও একটি অবিস্মরণীয় টেস্ট ইনিংস।ইউনিসকে দারুণ সঙ্গ দিয়েছেন আসাদ শফিক ও সরফরাজ আহমেদ। দুজনেই ছুঁয়েছেন ফিফটি (আসাদ ৭৫, সরফরাজ ৫৫)। শেষে দিকে আবদুর রেহমানের দারুণ এক অর্ধশত পাকিস্তানকে নিয়ে যায় ভালো সংগ্রহের পথে।শ্রীলঙ্কার পক্ষে দিলরুয়ান পেরেরা তুলে নিয়েছেন ৫ উইকেট। তবে তাঁকে খরচ করতে হয়েছে ১৩৭ রান। রঙ্গনা হেরাথ ৩ উইকেট নিয়েছেন ১১৬ রানে। পেসার ধাম্মিকা প্রসাদের সংগ্রহ ২/৮১। সূত্র: রয়টার্স, টেন ক্রিকেট, ক্রিকইনফো।
