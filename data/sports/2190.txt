
আজ মিরপুর শেরেবাংলা স্টেডিয়ামের জনাকীর্ণ সংবাদ সম্মেলনকক্ষ দেখে একটু অবাকই হলেন মুশফিকুর রহিম, ‘বিশাল সমাগম!’ কৌতুক করেই বিসিবির মিডিয়া ম্যানেজারের কাছে জানতে চাইলেন, ‘সংবাদ সম্মেলন এক-দেড় ঘণ্টা হবে নাকি?’
কেউ একজন বাংলাদেশ টেস্ট অধিনায়ককে বললেন, ‘ঐতিহাসিক’ টেস্ট সিরিজ শুরু হচ্ছে বলেই হয়তো তাঁর সংবাদ সম্মেলন নিয়ে সবার এত আগ্রহ। মুশফিক আপত্তি তুললেন এই ‘ঐতিহাসিক’ শব্দটাতেই। উল্টো প্রশ্ন করলেন, ‘ঐতিহাসিক কেন? বাংলাদেশ খেললেই ঐতিহাসিক হয় নাকি? নিউজিল্যান্ড, শ্রীলঙ্কা, ভারতে গেলাম টেস্ট খেলতে, সেগুলোও বলা হলো ঐতিহাসিক।’ইতিহাসের ছাত্র মুশফিক পরে অবশ্য মানলেন অস্ট্রেলিয়ার বিপক্ষে এই সিরিজটা আসলেই ঐতিহাসিক। প্রায় আধঘণ্টার সংবাদ সম্মেলনের একপর্যায়ে অধিনায়ক বলেন, ভালো খেলেই সিরিজটা স্মরণীয় করে রাখতে চান তাঁরা, ‘প্রতিটি ম্যাচই আমাদের জন্য গুরুত্বপূর্ণ। আমরা অন্যান্য দলের মতো ১০-১২টা (বছরে) টেস্ট খেলি না। আমাদের জন্য প্রতিটি ম্যাচই গুরুত্বপূর্ণ। অনেক দিন পরপর খেলি বলে প্রতিটি টেস্টই আমাদের জন্য ঐতিহাসিক হয়ে যায়। তবে ম্যাচ শেষেও যেন এটি “ঐতিহাসিক” হয়ে থাকে। যেন বলতে পারি, বাংলাদেশ ম্যাচটা জিতেছিল।’
