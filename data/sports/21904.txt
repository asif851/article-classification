
শেষ মুহূর্তের গোলে বেনফিকাকে ২-১ গোলে হারিয়ে ইউরোপা লিগের শিরোপা জিতেছে চ্যাম্পিয়নস লিগের বর্তমান চ্যাম্পিয়ন চেলসি। ইউরোপা লিগ জয়ের মধ্য দিয়ে চেলসি প্রথম এবং একমাত্র ইংলিশ ফুটবল ক্লাব হিসেবে উয়েফা আয়োজিত সব বড় প্রতিযোগিতার শিরোপাধারী হিসেবে নাম লেখাল। ইউরোপের সব বড় ক্লাব প্রতিযোগিতা জয়ের গৌরবে গৌরবান্বিত এই অনন্য তালিকায় চেলসি সঙ্গী হলো আয়াক্স, জুভেন্টাস, বায়ার্ন মিউনিখের। একসময়ের কাপ উইনার্স কাপই বর্তমানে উয়েফা ইউরোপা লিগ নামে পরিচিত। খেলার ৬০ মিনিটে ফার্নান্দো তোরেসের গোলে এগিয়ে যায় চেলসি। ঠিক আট মিনিট পর বেনফিকাকে সমতায় ফেরান অস্কার কারদোজো। খেলার একেবারে অন্তিম মুহূর্তে চেলসির পক্ষে জয়সূচক গোলটি করেন সার্বীয় ডিফেন্ডার ব্রানিস্লাভ ইভানোভিচ।
ফার্নান্দো তোরেসের প্রথম গোলটি আসে একটি দারুণ প্রতি-আক্রমণ থেকে। ৬৮ মিনিটে প্রাপ্ত পেনাল্টি থেকে বেনফিকাকে সমতায় ফেরান অস্কার কারদোজো। চেলসির বক্সের মধ্যে অ্যাজপ্লিকুয়েটার হ্যান্ডবল রেফারির দৃষ্টি এড়ায়নি। নির্ধারিত ৯০ মিনিটের সঙ্গে যুক্ত হওয়া অতিরিক্ত সময়ের তিন মিনিটের মাথায় হুয়ান মাতার কর্নার থেকে দারুণ এক হেডে স্ট্যামফোর্ড ব্রিজের অধিবাসীদের হুল্লোড়ে মাতান ইভানোভিচ। রয়টার্স।
