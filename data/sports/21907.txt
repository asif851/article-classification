
মৌসুমের শুরুর দিকে স্যান্টিয়াগো বার্নাব্যুতে গিয়েই রিয়াল মাদ্রিদকে ১-০ গোলে হারিয়ে এসেছিল অ্যাটলেটিকো মাদ্রিদ। আজ ফিরতি লেগের ম্যাচে তাই আত্মবিশ্বাসী হয়েই মাঠে নামার কথা ছিল ডিয়েগো সিমিওনের শিষ্যদের। কিন্তু মৌসুমের শেষের দিকে দাপুটে ভঙ্গিতেই লড়াইয়ে ফিরেছে রিয়াল। কোপা ডেল রের সেমিফাইনালে দুই লেগ মিলিয়ে জিতেছে ৫-০ গোলে। চ্যাম্পিয়নস লিগের ম্যাচেও শালকেকে হারিয়ে এসেছে ৬-১ গোলের বিশাল ব্যবধানে। সব প্রতিযোগিতা মিলিয়ে সর্বশেষ ২৭ ম্যাচে অপরাজিত রিয়াল! সে কারণেই কি কিছুটা সতর্ক অবস্থান নিয়েছেন সিমিওনে? নাকি প্রতিপক্ষকে ফেবারিট বলে নিজেদের ওপর থেকে সরিয়ে নিলেন চাপ?আজ ফিরতি লেগের লড়াইটা নিজেদের মাঠে হলেও ফেবারিটের আসনে রিয়ালকেই বসিয়েছেন অ্যাটলেটিকোর এই আর্জেন্টাইন কোচ। বলেছেন, ‘তারাই এখন লিগে পয়েন্ট তালিকার শীর্ষে। এই মুহূর্তে রিয়ালই ইউরোপের সবচেয়ে ভীতিকর দল। ফেবারিট তারাই যারা পয়েন্ট তালিকার শীর্ষে থাকবে। কাজেই তারাই এখন বেশি ভালো দল।’দীর্ঘদিন ধরেই স্প্যানিশ লিগটা ছিল শুধুই রিয়াল-বার্সার লড়াই। কিন্তু এবারের মৌসুমে সেই ‘দুই ঘোড়ার দৌড়’ অপবাদটা ঘুচিয়েই দিয়েছে অ্যাটলেটিকো। দুই স্প্যানিশ জায়ান্টের সঙ্গে বেশ ভালোভাবেই যোগ দিয়েছে শিরোপা জয়ের লড়াইয়ে। এবারের মৌসুমের মাদ্রিদ ডার্বিটাও পরিণত হয়েছে লিগের অন্যতম শিরোপা নির্ধারণী লড়াইয়ে। লড়াইটা নিজেদের মাঠে বলে মানসিকভাবে কিছুটা এগিয়েই থাকার কথা অ্যাটলেটিকোর। এবারের মৌসুমে নিজেদের মাঠে একটা ম্যাচেও হারের মুখ দেখতে হয়নি তাদের।কে জানে, হয়তো শিষ্যদের ভারমুক্ত করার জন্যই এই ফেবারিট-তত্ত্ব দিয়েছেন সিমিওনে। তবে ফেবারিটের তকমা পেয়ে খুশিই হয়েছেন রিয়ালের কোচ কার্লো আনচেলত্তি। ঘরের মাঠ বলে অ্যাটলেটিকো যে কিছুটা এগিয়েই থাকবে, সেটাও সবাইকে স্মরণ করিয়ে দিয়েছেন এই ইতালিয়ান কোচ, ‘এ রকম একটা ম্যাচের আগে চাপ অনুভব করাটা স্বাভাবিক। আমরা তিন পয়েন্টের ব্যবধানে এগিয়ে আছি। কাজেই, এই বিবেচনায় আমরাই ফেবারিট। কিন্তু অ্যাটলেটিকো কিছুটা সুবিধা পাবে, কারণ তারা খেলবে তাদের নিজেদের মাঠে। আমরা সবাই জানি সমর্থকেরা কীভাবে তাদের পাশে দাঁড়ায়। জিততে হলে আমাদের সবদিক থেকেই তাদের চেয়ে ভালো খেলতে হবে।’ম্যাচটি বাংলাদেশ সময় রাত ১০টায় শুরু। সরাসরি সম্প্রচার করবে স্টার স্পোর্টস টু।
