
সময়ের হিসাবে প্রায় দেড় মাস পর আপন ঠিকানা মিরপুর শেরেবাংলা স্টেডিয়ামে ফিরল বাংলাদেশ ক্রিকেট দল!সেই ৮ জানুয়ারি মাশরাফি বিন মুর্তজার দলের খুলনা যাওয়া। সেখানে জিম্বাবুয়ের সঙ্গে টি-টোয়েন্টি সিরিজ খেলে দল থেকে গিয়েছিল খুলনাতেই। ৩১ জানুয়ারি খুলনা-পর্ব শেষ হলে কদিনের বিরতি দিয়ে ৭ ফেব্রুয়ারি থেকে চট্টগ্রামে চলে অনুশীলন। খুলনা-চট্টগ্রামে প্রস্তুতি পর্ব শেষে এশিয়া কাপ সামনে রেখে কাল থেকে মিরপুরে শুরু হলো চূড়ান্ত অনুশীলন। কাল অবশ্য অনুশীলন সীমাবদ্ধ ছিল জিম আর ফিল্ডিংয়ে। ব্যাটে-বলে শাণ দেওয়ার আসল কাজটা শুরু হবে আজ থেকে।বাংলাদেশ দলের অনেকেরই বিশ্বকাপে খেলার অভিজ্ঞতা থাকলেও কেউ কেউ প্রথমবারের মতো খেলতে যাচ্ছেন এশিয়া কাপ। যেমন মুস্তাফিজুর রহমান। আন্তর্জাতিক ক্রিকেটে পা রেখেই বিস্ময়ের পর বিস্ময় উপহার দেওয়া এই বাঁহাতি পেসার এ পর্যন্ত শুধু দ্বিপাক্ষিক সিরিজে খেলেছেন। দেশের মাটিতেই তাঁর অভিষেক হবে এশিয়া কাপে।এশিয়ার ক্রিকেট-শ্রেষ্ঠত্ব নির্ণায়ক মঞ্চে খেলার আগে মুস্তাফিজের রোমাঞ্চিত হওয়ারই কথা, কিন্তু তাঁর কথাবার্তায় অন্তত রোমাঞ্চের সন্ধান পাওয়া গেল না, ‘এশিয়া কাপে এই প্রথম খেলতে যাচ্ছি। দলে রাখার জন্য নির্বাচক-কোচকে ধন্যবাদ জানাই। এখন চেষ্টা করব নিজের সেরাটা দেওয়ার।’এশিয়া কাপ এলেই চলে আসবে ২০১২ এশিয়া কাপের সেই ফাইনালের কথা। ওই ফাইনালের স্মৃতিটা এখনো গোটা বাংলাদেশকেই বেদনাক্রান্ত করে। মুশফিকরা সেবার এশিয়া কাপের ফাইনালে উঠে হেরে যান মাত্র ২ রানে। মুশফিক-সাকিবদের ওই কান্নাভেজা ফাইনাল মুস্তাফিজের চোখজোড়াকেও কি ভিজিয়ে দেয়নি?তখন মিরপুরে পেস ফাউন্ডেশনের ক্যাম্পে সুযোগ পেয়েছেন। বাংলাদেশ দলের নেটে নিয়মিত বোলিং করেন। কিন্তু ফাইনালটা দেখেছিলেন ঘরে বসেই। বাংলাদেশ দলের বাঁহাতি পেসার জানালেন, ওই হার বিষাদের ছায়া ফেলেছিল তাঁর মনেও, ‘ঢাকায় মামার বাসায় ফাইনালটা দেখেছিলাম। বাংলাদেশ দল ২ রানে হেরে যাওয়ায় খুবই খারাপ লেগেছিল। এখন যেমন ম্যাচে হারলে খারাপ লাগে, ওই সময় একই রকম খারাপ লেগেছিল।’সময় মুস্তাফিজকে দাঁড় করিয়েছে নতুন রোমাঞ্চ আর নতুন চ্যালেঞ্জের সামনে। এবার তিনি বাংলাদেশ দলের অন্যতম সদস্য, মাশরাফি-মুশফিকদের সঙ্গে তিনিও অধরা শিরোপা জয়ের সন্ধানে নামবেন। পারবেন পুরোনো ক্ষতে প্রলেপ দিতে? উত্তর এখনই দেওয়া অসম্ভব। তবে বাংলাদেশ দলের এই তরুণ তুর্কি আশা দিচ্ছেন, ‘যেকোনো খেলায় আমরা চেষ্টা করি জেতার, সেটা এবারও থাকবে।’সাম্প্রতিক সময়ে তাঁর ভাবনার বিষয় হয়ে দাঁড়িয়েছে চোট। কদিন আগেও চোট নিয়ে বেশ চিন্তিত মুস্তাফিজ জানিয়েছিলেন, নিজের ‘স্টক’ বলগুলো করলে ব্যথা অনুভব হয়। কাল অবশ্য সেই সমস্যা কাটিয়ে ওঠার ব্যাপারে আশাবাদীই লাগল তাঁকে, ‘এখন অনেক ভালো। অনুশীলন করছি। এখনো চার দিন সামনে আছে (টুর্নামেন্ট শুরু হওয়ার)। আশা করি, সব বল করতে পারব।’মাঠের দুর্দান্ত মুস্তাফিজ সংবাদমাধ্যমের সামনে কেমন যেন ম্রিয়মাণ থাকেন। কাল বিকেলেও সংবাদমাধ্যমের সামনে যে মুস্তাফিজ এলেন, মাঠের ভয়ংকর সেই পেসার নন। বড় বড় প্রশ্নে সংক্ষিপ্ত আর অসম্পূর্ণ উত্তর! এতে মুস্তাফিজকে পূর্ণাঙ্গরূপে আঁকা কঠিন। তাঁকে আঁকতে গেলে চোখ রাখতে হবে ২২ গজে। এই তো এসে যাচ্ছে সেই সময়। ২৪ মার্চ থেকে শুরু এশিয়া কাপেই নিশ্চয় পাওয়া যাবে আসল মুস্তাফিজকে।
