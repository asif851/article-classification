
ডিয়েগো ম্যারাডোনা আর্জেন্টিনা দলের খেলা দেখা বাদ দিয়েছেন! ভাবা যায়! যে দল তাঁর রক্তে মিশে আছে, যে দলের নাম ধ্বনিত-প্রতিধ্বনিত হয় তাঁর ধমনিতে, যে দলের আকাশি-সাদা জার্সি এখনো অদৃশ্যভাবে মিশে আছে তাঁর শরীরে; সেই আর্জেন্টিনা দলের খোঁজ-খবর নাকি আর রাখেন না ’৮৬ বিশ্বকাপের মহানায়ক। কারণটা আর কিছুই নয়, এই দলের বর্তমান কোচ আলেজান্দ্রো সাবেলার কাজ-কম্ম ঠিক পছন্দ হচ্ছে না ম্যারাডোনার। দলটাকে সাবেলা ঠিকমতো পরিচর্যা করতে পারছেন না বলেই অভিমত ‘এল ডিয়েগো’র।গতকাল এক সাক্ষাত্কারে ম্যারাডোনা এমন দাবিও করেছেন, ২০১০ বিশ্বকাপে দলের কোচ থাকার সময় এবং পরবর্তী কালে খেলোয়াড়দের যথেষ্ট সমর্থনও নাকি তিনি পাননি।জাতীয় দল বর্তমানে ভুল পথে হাঁটছে মন্তব্য করে ম্যারাডোনা বলেছেন, ‘২০১০ সালে দক্ষিণ আফ্রিকায় আমি ভয়াবহ ধাক্কার মুখোমুখি হয়েছিলাম। এরপর থেকে এখন পর্যন্ত আমি জাতীয় দলের খেলা দেখিনি। এ কারণে নয় যে জাতীয় দল এবং এর জার্সিটার প্রতি আমার ভালোবাসা আর নেই; বরং এই কারণে, যে লোকটা এই দলকে দিক-নির্দেশনা দিচ্ছে, তার ওপর আমার আস্থা নেই।’গত বিশ্বকাপের ক্ষত এখনো তাঁর মনে টাটকা আছে জানিয়ে ম্যারাডোনা বলেছেন, ওই সময় খেলোয়াড়েরা তাঁর সঙ্গে বিশ্বাসঘাতকতা করেছে, ‘তারা আমার সঙ্গে বিশ্বাসঘাতকতা করেছে। ভেবেছিলাম খেলোয়াড়েরা, যাদের আমি কোচিং করিয়েছি, হয়তো অন্য রকম প্রতিক্রিয়া দেখাবে, আমাকে সমর্থন দেবে। মনে আছে ওই ম্যাচের (জার্মানির বিপক্ষে) আগের কথা। বলা হয়েছিল, (টমাস) মুলার সব সময়ই সামনের পোস্টে গোল করার চেষ্টা করবে, আর তাই (নিকোলাস) ওতামেন্দি ওকে মার্ক করে রাখবে। আমরা এভাবেই ছক কষেছিলাম। কিন্তু দেখা গেল, খেলার শুরুতেই ও মার্কিং করতে পারল না, তারা গোল করে বসল। ভেবেছিলাম, খেলোয়াড়েরা হয়তো আমাকে উদ্ধার করবে। আমি কোনো উত্তর খুঁজে পাচ্ছিলাম না, অবশ্য এটা তাদের ভুল ছিল না।’
 
 
পাকিস্তান-জিম্বাবুয়ে ম্যাচের সর্বশেষ স্কোর জানতে C লিখে এসএমএস করুন 2221 নম্বরে
