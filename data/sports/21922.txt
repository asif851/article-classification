
ক্রিকেটেও এখন টাকার ছড়াছড়ি। ক্রিকেটারদের ‘ধনী’ করে দেওয়ার কাজটা করছে বিভিন্ন দেশের ঘরোয়া টি-টোয়েন্টি প্রতিযোগিতাগুলো। ক্রিস গেইল, কেভিন পিটারসেনরা প্রায় বছরজুড়েই খেলে যাচ্ছেন বিভিন্ন দেশের টি-টোয়েন্টিতে। মহেন্দ্র সিং ধোনি, বিরাট কোহলিরা উঠে আসছেন ফোর্বসের মতো সাময়িকীর পাতায়। যেখানে কেবল ধনকুবেরদের নামই বেশি করে আসে। তাঁরা থাকছেন সবচেয়ে বেশি আয় করা খেলোয়াড়দের তালিকায়। আইপিএল খেলে কোটি টাকার বেশি আয় করছেন বাংলাদেশের সাকিব আল হাসান ও মোস্তাফিজুর রহমানও।গত মৌসুমের আইপিএল মাতিয়ে আসা মোস্তাফিজের নাম এবারও আছে সানরাইজার্স হায়দরাবাদের তালিকায়। দলটির হয়ে পুরো মৌসুম খেললে বাংলাদেশের বাঁ হাতি এই পেসার পাবেন ১ কোটি ৪০ লাখ রুপি। বাংলাদেশের মুদ্রায় এটা প্রায় ১ কোটি ৬৮ লাখ টাকা। কলকাতার হয়ে পাঁচ মৌসুম খেলা সাকিব আল হাসানের অঙ্কটা এর দ্বিগুণ। পুরো মৌসুম খেললে এবার তিনি পাবেন ২ কোটি ৮০ লাখ রুপি বা বাংলাদেশি মুদ্রায় প্রায় ৩ কোটি ৩৫ লাখ টাকা।এবারের আইপিএলে সাকিব-মোস্তাফিজ পুরো মৌসুম খেলতে পারবেন কি না, তা নিয়ে অবশ্য সংশয় আছে। আইপিএল শুরু হবে এপ্রিলের ৫ তারিখ। এর আগে শ্রীলঙ্কা সফরে যাবে বাংলাদেশ দল। এখনো চূড়ান্ত সূচি হয়নি। তবে প্রায় দেড় মাসের সফরের শেষ দিনগুলো এপ্রিলের মধ্যে পড়তে পারে বলে ধারণা করা হচ্ছে। সে ক্ষেত্রে আইপিএল থেকে এবার পুরো টাকা না–ও পেতে পারেন তাঁরা। দলে যোগ দিয়ে পুরো মৌসুম খেলার মতো ফ্রি থাকলেই শুধু পুরো টাকা পান আইপিএলের খেলোয়াড়েরা। দলে যোগ দেওয়ার পর চোট থাকলেও পুরো টাকাই পাবেন তাঁরা। আর জাতীয় দলে খেলতে গিয়ে অর্ধেক মৌসুম মিস করলে পাবেন অর্ধেক টাকা। সূত্র: আইপিএল ওয়েবসাইট।
