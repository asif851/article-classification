
ক্লাব বা জাতীয় দল, যে জার্সিতেই খেলছেন অসাধারণ নেইমারকেই দেখছে সবাই। ব্রাজিলের সাবেক তারকা রোনালদিনহো তো অনেক আগে থেকেই বলে যাচ্ছেন একদিন লিওনেল মেসিকে পেছনে ফেলে নেইমারই হবেন বিশ্বসেরা। কেউ কেউ তো বলছেন, এখনই মেসিকে ছাপিয়ে গেছেন ব্রাজিলের তারকা এই ফরোয়ার্ড। আগামী বছরের ব্যালন ডি’অর কি তাহলে নেইমারের হাতেই উঠছে?ইউরোপের সেরা খেলোয়াড়ের পুরস্কারটা নেইমার জিততে অবশ্যই চান। তবে এ নিয়ে কোনো তাড়াহুড়ো নেই তাঁর। স্পোর্ট এক্সপ্রেসকে এই ব্রাজিল তারকা বলেন, দলকে জিততে সাহায্য করাই তাঁর আসল লক্ষ্য, ‘আমি ব্যালন ডি’অর জিততে চাই। কিন্তু এর জন্য তাড়াহুড়ো নেই আমার। এটা আমার অন্যতম লক্ষ্য। এটা জয়ের স্বপ্ন দেখি। তবে লক্ষ্যটা কেবলই ব্যক্তিগত সাফল্যের। এমন নয় যে এটা জেতার জন্যই আমি খেলি। খেলাটা আমি উপভোগ করি। দলকে সাহায্য আর সমর্থকদের আনন্দ দিতে চাই আমি।’মানুষ যতই বলুক মেসিকে ছাড়িয়ে যাচ্ছেন নেইমার। কিন্তু নেইমার এখনো তাঁর দুই বার্সেলোনা সতীর্থ মেসি আর লুইস সুয়ারেজের ভক্ত, ‘মেসি ও সুয়ারেজ মাঠে আমার বন্ধু। আমি তাদের দুজনের খেলায় মুগ্ধ।’২০১৪ বিশ্বকাপের সঙ্গে টানা দুটি কোপা আমেরিকাতেই ব্যর্থ হয়েছে ব্রাজিল। ফুটবল-পাগল দেশটি এলোমেলোই হয়ে পড়েছিল। তবে তিতের অধীনে আবার জেগে উঠেছে তারা। সুন্দর ফুটবল উপহার দেওয়ার সঙ্গে জিতে চলেছে একের পর এক ম্যাচ। দেশের মাটিতে গত বিশ্বকাপ জিততে না পারার হতাশা রাশিয়াতে ব্রাজিল ভুলতে পারবে বলে বিশ্বাস নেইমারের, ‘আশা করি ২০১৮ বিশ্বকাপ জিতবে ব্রাজিল।’ সূত্র: মার্কা।
 
