
শিরোপা জয়ের আশা শেষ হয়ে গেছে বেশ কিছুদিন আগেই। চলতি মাসের শুরুতে এভারটনের বিপক্ষে হেরে আগামী মৌসুমের চ্যাম্পিয়নস লিগে স্থান করে নেওয়াটাও ছিল হাতছাড়া হওয়ার পথে। তবে এরপর টানা তিনটি জয়ে অন্তত চ্যাম্পিয়নস লিগের স্বপ্নটা আবারও ফিরিয়েছে গানাররা। গতকাল নিউক্যাসল ইউনাইটেডকে ৩-০ গোলে হারিয়ে শীর্ষ চারে থেকে মৌসুমটা শেষ করার সম্ভাবনাকে আরও জোরদার করেছে আর্সেন ওয়েঙ্গারের শিষ্যরা।লিগে আর্সেনালের বাকি আছে আর মাত্র দুটো ম্যাচ। প্রতিপক্ষও অপেক্ষাকৃত দুর্বল দুটি দল। ওয়েস্ট ব্রম আর নরউইচ সিটি। সেই তুলনায় নিউক্যাসলই ছিল কঠিন প্রতিপক্ষ। কাল সেই বাধাটা উতরে যাওয়াটা ছিল স্বস্তিরই। ৩৬ ম্যাচ শেষে আর্সেনাল চতুর্থ স্থানে আছে ৭৩ পয়েন্ট নিয়ে। পঞ্চম স্থানে থাকা এভারটনের সঙ্গে তাদের পয়েন্ট ব্যবধান চার। ৮০ পয়েন্ট নিয়ে শীর্ষে আছে লিভারপুল।নিজেদের মাঠে খেলার প্রথমার্ধেই ২-০ গোলে এগিয়ে যায় আর্সেনাল। ২৬ ও ৪২ মিনিটে গোল দুটি করেন লরেন্ত কোসিয়েনি ও মেসুত ওজিল। দ্বিতীয়ার্ধে, ৬৬ মিনিটে দলের পক্ষে তৃতীয় গোলটি করেন অলিভার জিরু। একটি ম্যাচ জিতলেই আগামী মৌসুমের চ্যাম্পিয়নস লিগে অংশগ্রহণ নিশ্চিত হয়ে যাবে আর্সেনালের।দল চ্যাম্পিয়নস লিগের লক্ষ্যপূরণের পথে, তারপরেও কিন্তু সতর্ক ওয়েঙ্গার, ‘‘আর একটা জয় পেলেই আমরা শেষ চার নিশ্চিত করে ফেলতে পারব। কিন্তু এখানে অনেকদিন ধরে থাকার সুবাদে আমি জানি যে, কাজটা সব সময়ই কঠিন।’এই মুহূর্তে ‘শীর্ষ চার’ নিয়ে চিন্তায় আর্সেনাল অথচ মৌসুমের শুরুটা কিন্তু দুর্দান্তই হয়েছিল তাদের। বেশ কিছু দিন পয়েন্ট তালিকার শীর্ষেই ছিল তারা। মৌসুমের শেষ দিকে এসে এই টলোমলো অবস্থার জন্য ওয়েঙ্গার দুষছেন চোট সমস্যাকেই, ‘আমরা শীর্ষে ছিলাম। কিন্তু মৌসুমের গুরুত্বপূর্ণ সময়ে বেশ কয়েকজন খেলোয়াড়কে না পাওয়ার কারণেই আমাদের ভুগতে হয়েছে।’ চোট সমস্যার কারণে বেশ কয়েকটি ম্যাচ দলের অন্যতম প্রধান দুই খেলোয়াড় অ্যারন র্যামসি ও মেসুত ওজিলকে ছাড়াই খেলতে হয়েছে আর্সেনালকে।শীর্ষ চারে থাকলেও চ্যাম্পিয়নস লিগের চূড়ান্ত পর্বে খেলতে অবশ্য ‘প্লে অফ’ ম্যাচের খাড়াটা থাকছেই আর্সেনালের জন্য। রয়টার্স
