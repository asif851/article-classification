
সীমিত ওভারের ক্রিকেটে, বিশেষ করে ৫০ ওভারের সংস্করণে বাংলাদেশ কেমন দল, সেটি নিয়ে কোনো সন্দেহ নেই রবি শাস্ত্রীর মনে। দীর্ঘদিন ধরে দেখার অভিজ্ঞতাই শুধু নয়, ভারতীয় ক্রিকেট দলের টেকনিক্যাল ডিরেক্টর হিসেবে বাংলাদেশের কাছেই ওয়ানডে সিরিজ হারের অভিজ্ঞতা আছে তাঁর। কিন্তু টেস্টে বাংলাদেশ সেই সামর্থ্যের পুনরাবৃত্তি ঘটাতে পারবে কি না, এটি নিয়ে সংশয় থেকেই গেছে তাঁর মনে। ভারতের সাবেক এই ক্রিকেটারের মতে, হায়দরাবাদ টেস্ট থেকে বাংলাদেশ যা পেতে পারে, তা হলো অভিজ্ঞতা। এই সফর থেকে খুব ভালো অভিজ্ঞতা নিয়েই ফিরবে বাংলাদেশ।নিজের বক্তব্যের পক্ষে শাস্ত্রীর যুক্তিও খুব পরিষ্কার, ‘টেস্টে বাংলাদেশের সমস্যাটা হলো, তারা এখানে একটি-দুটি সেশনে হয়তো ভালো করতে পারে, কিন্তু ধারাবাহিকভাবে দুই-তিন দিন ভালো করে প্রতিপক্ষের ওপর আধিপত্য বিস্তারের পর ম্যাচ জেতার সামর্থ্যের অভাব আছে তাদের। হায়দরাবাদে এটিরই পরীক্ষা হবে। এই টেস্ট থেকে তারা যা পেতে পারে, সেটি হচ্ছে ভালো অভিজ্ঞতা।’সীমিত ওভারের ক্রিকেটে বাংলাদেশ কেন ভালো করছে সেটিরও ব্যাখ্যা দিয়েছেন শাস্ত্রী। এই সংস্করণে বাংলাদেশি ক্রিকেটারদের সামর্থ্য নিয়ে কোনো প্রশ্নই নেই এই বিখ্যাত ক্রিকেট ধারাভাষ্যকারের মনে, ‘বাংলাদেশি ক্রিকেটারদের সামর্থ্য নিয়ে কোনো প্রশ্ন নেই। সীমিত ওভারের ক্রিকেটে তারা ভালো করছে কারণ, এখানে খুব বেশি সময় ধরে মনোযোগ ধরে রাখতে হয় না। টেস্টে তাদের এই জায়গাটাতেই ঘাটতি।’বিরাট কোহলির নেতৃত্বাধীন বর্তমান দলটিকে ‘ইতিহাসের সবচেয়ে আত্মবিশ্বাসী’ ভারতীয় ক্রিকেট দল বলছেন শাস্ত্রী। র‍্যাঙ্কিংয়ের পার্থক্য থাকলেও হায়দরাবাদে বাংলাদেশের সঙ্গে সাবধানী ক্রিকেট খেলারই পরামর্শ এই ক্রিকেট ব্যক্তিত্বের, ‘সীমিত ওভারের ক্রিকেটে খুব দ্রুতই উন্নতি করছে বাংলাদেশ। টেস্টে এখনো তাদের শেখার অনেক কিছু থাকলেও বাংলাদেশে হালকাভাবে দেখার কোনো সুযোগই নেই।’ সূত্র: ডেকান ক্রনিকলস।
