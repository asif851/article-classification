
অধিক সন্ন্যাসীতে গাঁজন নষ্ট হওয়ার ভয় ইয়োহান ক্রুইফের। নেইমারের সঙ্গে চুক্তি করে বার্সেলোনা নতুন সমস্যা তৈরি করেছে মনে করছেন তিনি। ৫৭ মিলিয়ন ইউরোর এ চুক্তিতে ক্রুইফ এতটাই অসন্তুষ্ট যে, ব্রাজিলিয়ান তারকাকে দলে নেওয়ার পর মেসিকে বিক্রি করে দেওয়াটাই ভালো বলে তাঁর মন্তব্য।
স্প্যানিশ ক্রীড়া দৈনিক মার্কাকে দেওয়া সাক্ষাৎকারে নিজের এ অসন্তুষ্টির কারণও ব্যাখ্যা করেছেন সাবেক এই বার্সেলোনা কোচ, ‘নেইমারের আসাটা বিভিন্নভাবে সমস্যা তৈরি করতে পারে। ফ্রি কিকের কথাই ধরুন। নেইমার দেখিয়েছে, সে খুব ভালো ফ্রি কিক নিতে পারে। মেসি তো আগে থেকেই এ ব্যাপারে পাকা। তাহলে এখন কে ফ্রি কিক নেবে?’ এ ছাড়া দুজনের দুটি আলাদা কোম্পানির সঙ্গে বিজ্ঞাপনী চুক্তি নতুন দ্বন্দ্ব তৈরি করতে পারে বলে বিশ্বাস তাঁর, ‘নেইমার আর বার্সার চুক্তি নাইকির সঙ্গে। অন্যদিকে মেসি আছে অ্যাডিডাসের সঙ্গে। এটাও তো একটা সমস্যা।’ ওয়েবসাইট।
