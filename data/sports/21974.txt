
‘টাইগারদের সঙ্গে ম্যাচ খেলার আগে অনুশীলন করেনি নিউজিল্যান্ড। আত্মবিশ্বাসটা বোধ হয় তাদের তুঙ্গে...’—ক্যামেরার সামনে দাঁড়িয়ে প্রতিবেদক বাংলাদেশ-নিউজিল্যান্ড দলের অনুশীলনের খবর জানাচ্ছিলেন।হঠাৎই বিপত্তি। তাঁর মাথায় পরিয়ে দেওয়া হলো হেলমেট। নির্দেশ দেওয়া হলো, প্রতিবেদককে হেলমেট পরেই বলতে হবে। তা কী করে হয়! হেলমেট খুলে যেই না আবার বলতে শুরু করলেন, প্রতিবেদকে দেওয়া হলো ধাক্কা! মাশরাফি বিন মুর্তজা, নাসির হোসেন, তাসকিন আহমেদ পরশু ডাবলিনের ক্লনটার্ফ ক্রিকেট মাঠে এমনই দুষ্টুমিতে মেতে উঠলেন বেসরকারি চ্যানেল একাত্তর টিভির ক্রীড়া প্রতিবেদক শামসুল আরেফিনের সঙ্গে। বাংলাদেশের তারকাত্রয়ীর এই দুষ্টুমির ভিডিও ভাইরাল হয়েছে সামাজিক যোগাযোগমাধ্যমে।
মাথায় হেলমেট পরিয়ে দেওয়া আর ধাক্কা দেওয়ায় নয়, শামসুলের আয়ারল্যান্ডের ভিসা আছে কি না, রসিকতার সুরে সে প্রশ্নও করা হলো! প্রতিবেদকের প্রপাত ধরণিতল দেখে নাসির-মাশরাফিরা তো হেসেই খুন! শামসুল নিজেও বুঝতে পারেননি, বিষয়টা এভাবে ছড়িয়ে পড়বে সামাজিক যোগাযোগমাধ্যমে, ‘শুরুতে বুঝতে পারিনি ওরা এমনটা করবে। এটা পরিকল্পনা করেও তারা করেনি। হঠাৎই দুষ্টুমি করেছে। নিশ্চয়ই জানেন, সংবাদমাধ্যমের সঙ্গে বাংলাদেশের ক্রিকেটারদের সব সময়ই সম্পর্কটা চমৎকার। অন্য দেশের ক্রিকেটারদের মধ্যে কিন্তু এমনটা দেখা যায় না।’মাঠে ক্যামেরার সামনে টিভি প্রতিবেদকের সঙ্গে ক্রিকেটারদের এমন দুষ্টুমি-মজার ঘটনা অবশ্য আগেও দেখা গেছে। বাংলাদেশে ক্রিকেটারদের সঙ্গে সাংবাদিকের সম্পর্কটা যে ভীষণ উষ্ণ, এতেই বোঝা যায়!
