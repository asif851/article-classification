
যার খাচ্ছেন যার পরছেন শেষে কিনা তারই বিপক্ষে গলা ফাটাচ্ছেন। ঘরের শত্রু বিভীষণ নয়তো কী! বার্সেলোনার এমন ‘শত্রুর’ সংখ্যা নিতান্ত কম নয়। নতুন এক গবেষণায় দেখা গেছে প্রতি দশজনের মধ্যে একজন কাতালান রিয়াল মাদ্রিদের সমর্থন করে।
স্পেনের অংশ হয়েও কাতালুনিয়ার রয়েছে আলাদা জাতীয় পতাকা। আছে আলাদা জাতীয় সংগীত। কাতালানদের একটি জাতীয় ফুটবল দলও রয়েছে। অনেক আগে থেকেই স্পেন থেকে আলাদা হতে চাচ্ছে কাতালুনিয়া। স্বাধীনতা চাইছে তারা। বার্সেলোনা কাতালানদের কাছে শুধুই একটি ফুটবল ক্লাব নয়, আবেগের ওপর নামও। বার্সেলোনা ক্লাবটি তাদের গর্বের জায়গা। অথচ এই অঞ্চলের মানুষই কিনা আবার সমর্থন করে বার্সেলোনার চিরপ্রতিদ্বন্দ্বী রিয়ালকে!কাতালুনিয়ার ৭৭.৫ শতাংশ মানুষ বার্সেলোনাকেই সমর্থন করে। কাতালুনিয়ারই আরেক ক্লাব এসপানিওল। কাতালুনিয়ায় তাদের চেয়েও বেশি সমর্থনপুষ্ট ক্লাব রিয়াল। ১০.৪ শতাংশ কাতালান তাদের সমর্থন করে। আর এসপানিওলের সমর্থক কাতালুনিয়ায় ৩.৬ শতাংশ। সূত্র: মার্কা
