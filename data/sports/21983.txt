

অস্ত্রোপচারের পর দুই রাত হাসপাতালে ছিলেন। এরপর লন্ডনের স্থানীয় সময় আজ দুপুর সাড়ে ১২টায় নিজের ঠিকানায় ফিরেছেন মুস্তাফিজুর রহমান। পূর্ব লন্ডনের ডেগেনহাম এলাকায় সেন্ট পিটার্স স্কুল অব লন্ডনের প্রিন্সিপাল এ জি এম সাব্বিরের বাসায় আছেন তিনি। তবে মুস্তাফিজের দেশে ফিরতে আরও অন্তত ছয় দিন লাগবে।হাসপাতাল থেকে বের হওয়ার সময় বেশ ফুরফুরে মেজাজে দেখাচ্ছিল মুস্তাফিজকে। গতকাল হাতে যে ব্যথাটা ছিল, সেটা চলে গেছে। ডা. ওয়ালেসও মুস্তাফিজের এখনকার অবস্থায় বেশ সন্তুষ্ট বলে জানিয়েছেন বিসিবির চিকিৎসক দেবাশিষ চৌধুরী।১৭ আগস্ট দুপুরে অস্ত্রোপচার-পরবর্তী কিছু পরীক্ষা করাতে আবারও ক্রমওয়েল হাসপাতালে যাবেন মুস্তাফিজ। পরীক্ষার রিপোর্ট সন্তোষজনক হলে এর একদিন পর দেবাশিষ চৌধুরীর সঙ্গে ঢাকার উদ্দেশে রওনা দেওয়ার কথা তাঁর। তবে এ ব্যাপারে চূড়ান্ত সিদ্ধান্ত নেওয়া হবে রিপোর্ট দেখে ডা. ওয়ালেস কী মতামত দেন, সেটা জানার পর।
