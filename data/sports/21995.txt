
অবিরাম ছুটতে থাকা ইঞ্জিনেরও বিরতির দরকার আছে। কলকবজা ঠিকঠাক করে আবার চালু করতে হয়। ক্রিস্টিয়ানো রোনালদো তো মানুষ, তাঁর তো বিশ্রাম লাগবেই। ইউরো শুরুর আগে তাই এক সপ্তাহ বিশ্রাম পেলেন সিআর-৭। কিন্তু প্রশ্ন উঠে গেছে, শতভাগ ফিট রোনালদোকে ইউরোতে দেখা যাবে তো?মাত্রই তিন দিন আগে ধকল তো কম যায়নি। ১২০ মিনিট খেলার পর আবার টাইব্রেকারের স্নায়ুক্ষয়ী উত্তেজনা। এর পর শিরোপা জয়ের উদ্‌যাপন তো আছেই। রোনালদো নিজেই চ্যাম্পিয়নস লিগের ম্যাচের পর একরকম আকুতির সুরেই বলেছেন, ‘আমার পা জোড়ার একটু বিশ্রাম দরকার এখন। আপাতত মুহূর্তটা উপভোগ করার সময়। একটা বড় প্রতিযোগিতার আগে প্রস্তুতি নেওয়ার জন্য ছয় দিন সময় পাচ্ছি।’এক সপ্তাহ বিশ্রাম পর্তুগাল কোচ ফার্নান্দো সান্তোস নিজেই দিয়েছেন। কিন্তু সংশয় থেকে যাচ্ছে, রোনালদোর চোট না আবার ফিরে আসে! এই মৌসুমের প্রায় পুরোটা টানা খেলে যাওয়ার পর শেষ দিকে এসে হ্যামস্ট্রিংয়ের চোটে পড়েছেন। ফাইনালে যে বিবর্ণ রোনালদোকে দেখা গেল, সেটার কারণ ফিটনেসের ঘাটতি কি না সেই প্রশ্নও অনুচ্চারে উঠেছে। আপাতত রোনালদোর দুশ্চিন্তা রিয়ালের নয়, পর্তুগালের। ১০ দিন পরই শুরু ইউরো। পর্তুগালের কোচ ফার্নান্দো সান্তোস অবশ্য উদ্বিগ্ন নন, ‘আমি উদ্বিগ্ন নই। আপাতত সে পরের সপ্তাহে আমাদের সঙ্গে যোগ দিচ্ছে, এটাই বড় কথা। সে অবশ্যই আমাদের জেতানোর জন্য সব চেষ্টা করতে চায়।’ সামনের বৃহস্পতিবার ইংল্যান্ডের সঙ্গে ম্যাচে রোনালদো থাকছেন না। বিশ্রাম পেয়েছেন তাঁর রিয়াল-সতীর্থ পেপেও।
কিন্তু ফাইনালের ফর্মটা কি রোনালদোর জন্য একটু অশনিসংকেত নয়? এমন প্রশ্নের জবাবে সিআর-৭ পাটকেল, ‘হিংসুকেরাই শুধু এই কথা বলবে। কিন্তু আমি এসব গ্রাহ্য করি না। যারা আমাকে ভালোবাসে, আমি তাদের জন্য খেলে যাব। এই চ্যাম্পিয়নস লিগ ওদের জন্যই।’ নিজের এই মৌসুমের ফর্ম ধরে রাখার ব্যাপারেও আশাবাদী, ‘আমি সব সময়ই নিজের শীর্ষ পর্যায়ে থাকার চেষ্টা করি। আমি এটাই ধরে রাখতে চাই।’ তবে স্বীকার করলেন, ক্লান্তি একটু হলেও জেঁকে ধরেছিল তাঁকে, ‘আমি এই মৌসুমে চার হাজার মিনিটের বেশি খেলেছি। পায়ের ওপর অনেক ধকল গেছে। তবে আমি ঠিক আছি। শারীরিক ও মানসিকভাবে আমি খুব ভালো বোধ করছি।’
 ইউরোতে আইসল্যান্ড, হাঙ্গেরি ও অস্ট্রিয়ার সঙ্গে গ্রুপ এফ-এ পড়েছেন রোনালদোরা। ১৪ জুন প্রথম ম্যাচে পর্তুগালের প্রতিপক্ষ আইসল্যান্ড। এএফপি।
 
