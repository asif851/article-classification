

‘লা ডেসিমা’র পথে গুরুত্বপূর্ণ ধাপ অতিক্রম করল রিয়াল মাদ্রিদ। চ্যাম্পিয়নস লিগের সেমির প্রথম পর্বে বায়ার্ন মিউনিখের বিপক্ষে ১-০ গোলে জিতে অধরা ফাইনালে এক পা দিয়েই রাখল ‘লস ব্লাঙ্কোস’রা। খেলার ১৯ মিনিটে করিম বেনজেমার গোলই শেষ অবধি বার্নাব্যুর এই ম্যাচের গতি-প্রকৃতি ঠিক করে দিয়েছে।
হ্যাঁ, ওই গোলটিই আসলে আজকের ম্যাচের ফল-নির্ধারণী বিবেচিত হয়েছে। খেলার প্রথম ১৫ মিনিট রিয়ালের ওপর চাপ সৃষ্টি করা বায়ার্ন ১৯ মিনিটে খেলার ধারার বিপরীতে গোল খেয়েই আসলে চাপে পড়ে গিয়েছিল। যে চাপ থেকে শেষ পর্যন্ত বেরিয়ে আসতে পারেনি তারা।
ডাগ আউটের সামনে দাঁড়ানো বায়ার্ন কোচ পেপ গার্দিওলার হতাশামাখা মুখখানিই আসলে বলে দিয়েছে সবকিছু। বল পজেশনে পুরো এগিয়ে থেকেও গোলের সুযোগ সৃষ্টি করতে না পারার খেসারত বায়ার্ন দিয়েছে বেশ ভালোভাবেই। পুরো খেলায় রিয়াল গোলরক্ষক ইকার ক্যাসিয়াসকে পরীক্ষার সম্মুখীন হতে হয়েছে হাতে গোনা কয়েকবার। ফ্রাঙ্ক রিবেরির নিষ্প্রভতা আর আরিয়েন রোবেনের এলোমেলো ফুটবল জার্মান জায়ান্টদের ভুগিয়েছে ম্যাচের পুরোটা সময়। গোলের সুযোগ সৃষ্টি করতে না পারলে এ ধরনের ম্যাচে আর যা-ই হোক জিতে বেরিয়ে আসা যায় না।
রিয়ালের প্রাণভোমরা ক্রিস্টিয়ানো রোনালদোকে নিয়ে সংশয় ছিল। কিন্তু এই ম্যাচে তাঁকে আর না নামিয়ে পারেননি কার্লো আনচেলত্তি। তবে রোনালদো যে শতভাগ ফিট ছিলেন না, সেটা তাঁর খেলা দেখেই বোঝা গেছে; যদিও বেনজেমার গোলটির পেছনে রোনালদোর রয়েছে বিরাট ভূমিকা।
আগেই বলা হয়েছে, খেলায় বেশির ভাগ সময়ই বল ছিল বায়ার্নের ফুটবলারদের পায়ে। কিন্তু গোলের সুযোগ সৃষ্টির হিসাবটা নিলে সেখানে কিন্তু এগিয়ে থাকবে রিয়ালই। রোনালদো নিজেই দায়ী থাকবেন অন্তত দুটো গোল অতিরিক্ত না হওয়ার জন্য। এক গোলে এগিয়ে যাওয়ার কিছুক্ষণের মধ্যেই কোয়েন্ত্রাওয়ের ক্রস থেকে একেবারে ফাঁকায় বল পেয়ে গিয়েছিলেন রোনালদো। কিন্তু তাঁর পা ছুঁইয়ে দেওয়া বল চলে যায় ক্রসবারের ওপর দিয়ে। এর ঠিক চার মিনিট পরেই দারুণ এক জায়গায় বল পেয়েও তা থেকে গোল করতে পারেননি রিয়ালের আর্জেন্টাইন তারকা অ্যাঙ্গেল ডি মারিয়া।
করিম বেনজেমার গোলটি এসেছে খেলার ধারার বিপরীতেই। ওই সময় বায়ার্নের খেলোয়াড়েরা তেড়ে-ফুঁড়ে চেপে
