
ইতিহাস ভাঙা-গড়ার খেলায় মেতেছেন ভিসেন্তে দেল বস্ক। ইউরো বাছাইপর্বে লুক্সেমবার্গের বিপক্ষেই নতুন এক স্পেন দলের দেখা মিলেছিল। স্প্যানিশ কোচ ছয় বছর পর এমন এক দল মাঠে নামিয়েছিলেন যে দলে ছিলেন না রিয়াল মাদ্রিদের কোনো খেলোয়াড়। এমনই এক ঘটনার পুনরাবৃত্তি করলেন কাল মূল একাদশে বার্সেলোনার কোনো খেলোয়াড় না রেখে। দশ বছর পর এই প্রথম স্পেন দলে কাতালান এই ক্লাবের কোনো প্রতিনিধিত্ব ছিল না।আগের খেলাতেই ইউরোর চূড়ান্তপর্ব নিশ্চিত হয়ে গিয়েছিল স্পেনের। সে কারণেই হয়তো বেশ নির্ভার ছিলেন দেল বস্ক। মূল একাদশের কিছু খেলোয়াড়কে বিশ্রাম দিতে চেয়েছিলেন। আর তাতেই ঘটিয়ে ফেললেন ইতিহাসের পুনরাবৃত্তি।দশ বছর আগে সান মারিনোর বিপক্ষে একটি ম্যাচে বার্সেলোনার কোনো খেলোয়াড় ছাড়াই মাঠে নেমেছিল স্পেন। মজার ব্যাপার হচ্ছে, ওই ম্যাচটির তারিখও ছিল ১২ অক্টোবর। ফার্নান্দো তোরেসের হ্যাটট্রিক এবং সার্জিও রামোসের জোড়া গোলে পুঁচকে সান মারিনোকে ৬-০ গোলে হারিয়েছিল তারা।দশ বছর পর সেই ১২ অক্টোবরেই কাল ইউক্রেনের বিপক্ষে জয়টা অবশ্য সহজ হয়নি। মারিও গাসপারের একমাত্র গোলে জয় এসেছে স্প্যানিশদের। এই ম্যাচে বার্সেলোনার কোনো প্রতিনিধি না থাকলেও ইউরোপের বেশ কয়েকটি জায়ান্টের প্রতিনিধি কিন্তু ঠিকই ছিল। রিয়াল মাদ্রিদ, ম্যানচেস্টার ইউনাইটেড, চেলসি, বায়ার্ন মিউনিখ, ভ্যালেন্সিয়া, ভিয়ারিয়াল, সেল্টা ভিগো, অ্যাথলেটিক বিলবাও-এই আটটি ক্লাব থেকে একাদশের খেলোয়াড় বেছে নিয়েছিলেন স্প্যানিশ কোচ। বদলি হিসেবে পরে অবশ্য বার্সেলোনার দুজন নেমেছিলেন মাঠে। দশ বছর আগে সান মারিনোর বিপক্ষে বিশ্বকাপ বাছাইয়ের সেই খেলায় অবশ্য বদলি হিসেবেও কোনো বার্সা খেলোয়াড়ের দেখা মেলেনি।একদিন দলে রিয়ালের কেউ নেই তো পরের দিন দল বার্সা-শূন্য। স্পেনের দুই জায়ান্টের খেলোয়াড় ছাড়াও দল সাজাতে কোনো সমস্যাই হচ্ছে না দেল বস্কের! স্পেনের ফুটবলে প্রতিভাবান ফুটবলারের এতই ছড়াছড়ি! বলতেই হবে, মধুর এই পরিস্থিতি ভালোই উপভোগ করছেন স্পেনের বিশ্বকাপ বিজয়ী এই কোচ। সূত্র: এএফপি
