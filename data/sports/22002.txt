
যে দলটিকে ১২৪ রানে হারিয়ে চ্যাম্পিয়নস ট্রফি শুরু করেছিল ভারত, সেই পাকিস্তানের কাছেই ১৮০ রানে হেরে শিরোপার স্বপ্নভঙ্গ। মুদ্রার অন্য পিঠ দেখে তাই বিহ্বল ভারতীয় সমর্থকেরা। চিরশত্রু পাকিস্তানের কাছে কোহলিদের এই ‘লজ্জাজনক’ হারে তারা ক্ষোভ জানিয়েছে টেলিভিশন সেট ভাঙচুর করে!
ভারতের উত্তর প্রদেশের কানপুর আর উত্তরাখণ্ডের হরিদ্বার থেকে এসেছে এই টিভি ভাঙচুর করে প্রতিবাদ জানানোর খবর।এদিকে, দেরাদুনের বিখ্যাত ক্লক টাওয়ারের আশপাশে অবাঞ্ছিত পরিস্থিতি এড়াতে আগে থেকেই ১৪৪ ধারা জারি করে উত্তরাখণ্ড সরকার। ম্যাচের পর রাঁচিতে মহেন্দ্র সিং ধোনির বাড়ির সামনে মোতায়েন করা হয় পুলিশ।চ্যাম্পিয়নস ট্রফির ফাইনালে পাকিস্তানের দুর্দান্ত বোলিং আর ব্যাটিংয়ের কাছে ভারতের হারকে অসহায় আত্মসমর্পণ হিসেবেই দেখছে উগ্র সমর্থকেরা। টেলিভিশন ভাঙচুর করে সেই ক্ষোভেরই বহিঃপ্রকাশ ঘটিয়েছে তারা। সমর্থকেরা আগুন ধরিয়েছেন কোহলির পোস্টারে। ভারতীয় অধিনায়কের দিকে ছুটে যাচ্ছে সমালোচনার তির। কোহলি নিজে এদিন ব্যর্থ হয়েছে। অধিনায়ক হিসেবে, ব্যাটসম্যান হিসেবেও। অনেকে কোহলির মাত্রাতিরিক্ত আগ্রাসী মনোভাবের তীব্র সমালোচনাও করেছেন। সমালোচনার মুখে ভারতের সাবেক ক্রিকেটাররা চুপ থাকলেও পাশে এসে দাঁড়িয়েছেন অন্য দেশের ক্রিকেটাররা। অ্যাডাম গিলক্রিস্ট, মাইক হাসিরা বলেছেন, এক ম্যাচ দিয়ে কোহলিকে বিবেচনা করা অন্যায় হবে।হয়তো এক ম্যাচ, কিন্তু সেটি ছিল ফাইনাল, আর পরাজয়টা পাকিস্তানের বিপক্ষে বলেই হয়তো ভারতীয় সমর্থকদের জ্বলুনিটা একটু বেশি!
