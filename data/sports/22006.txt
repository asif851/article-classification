



বিশ্বকাপ বাছাইয়ের সুপার সিক্সে আরব আমিরাতের কাছে ডি-এলে ৩ রানে হেরেছে জিম্বাবুয়ে।
এই হারে বিশ্বকাপ-স্বপ্ন শেষই হয়ে গেছে জিম্বাবুয়ের।
বৃষ্টিতে না ভেসে গেলে কাল আফগানিস্তান-আয়ারল্যান্ড ম্যাচের জয়ী পেয়ে যাবে বিশ্বকাপ টিকিট।


শন উইলিয়ামস ব্যাটটা কপালে ঠুকলেন! কী করলাম আমি—এমন আফসোস নিয়ে ফিরলেন ড্রেসিংরুমে। ১৮ বলে ২৪ রানের সমীকরণ, উইকেটে ৮০ রানে অপরাজিত উইলিয়ামস। তখনই আউট হয়ে গেলন উইলিয়ামস, জিম্বাবুয়ের আশার বাতিও নিবু নিবু। হারারেতে বৃষ্টিবিঘ্নিত ম্যাচ সংযুক্ত আরব আমিরাতের কাছে ডাকওয়ার্থ-লুইস পদ্ধতিতে ৩ রানে হেরে বিশ্বকাপ-স্বপ্ন শেষই হয়ে গেছে জিম্বাবুয়ের।
বিশ্বকাপ বাছাইয়ের সুপার সিক্সে নিজেদের শেষ ম্যাচটি জিম্বাবুয়ে হেরে যাওয়ায় আশা বেঁচে রইল আয়ারল্যান্ড-আফগানিস্তানের। কাল আয়ারল্যান্ড-আফগানিস্তানের ম্যাচে যে জিতবে সে চলে যাবে বিশ্বকাপের চূড়ান্ত পর্বে। ম্যাচটা বৃষ্টিতে ভেসে গেলে আয়ারল্যান্ড, আফগানিস্তান, স্কটল্যান্ড ও জিম্বাবুয়ের মধ্যে রানরেটে যে এগিয়ে থাকবে, তারা পাবে বিশ্বকাপের টিকিট। রানরেটের হিসাব এলেও জিম্বাবুয়ের আশা নেই বললেই চলে। জিম্বাবুয়ের রানরেট যেখানে ০.৪২, আয়ারল্যান্ডের সেখানে ০.৪৭। কাল আয়ারল্যান্ড-আফগানিস্তানের ম্যাচ বৃষ্টিতে ভেসে গেলে আইরিশরাই চলে যাবে বিশ্বকাপে। ২০১৯ বিশ্বকাপের ৯ দল এরই মধ্যে নিশ্চিত হয়ে গেছে। বাকি দল কোনটি, এখন সেটি জানার অপেক্ষায়।
জিম্বাবুয়ে এক প্রকার পায়ে ঠেলেই ইংল্যান্ডের টিকিট হাতছাড়া করেছে। ঘরের মাঠে খেলা। স্বাগতিক দর্শকদের বিপুল উৎসাহ, অনুপ্রেরণার পরও সংযুক্ত আরব আমিরাতকে হারাতে পারেনি গ্রায়েম ক্রেমারের দল। চারটি ত্রিশোর্ধ্ব ইনিংসে ৪৭.৫ ওভারে ২৩৫ রান করেছে আরব আমিরাত। এরপর আসে বৃষ্টি। আরব আমিরাতের ব্যাট করতে আর মাঠেই নামা হয়নি। ইনিংস-সর্বোচ্চ ৫৯ রান রমিজ শাহজাদের। সিকান্দার রাজা নেন ৩ উইকেট।
ডাকওয়ার্থ-লুইস পদ্ধতিতে জিম্বাবুয়ের লক্ষ্য দাঁড়ায় ৪০ ওভারে ২৩০। শুরু থেকে বলের সঙ্গে পাল্লা দিয়ে রান তুলতে ব্যর্থ স্বাগতিক ব্যাটসম্যানরা। উইলিয়ামস স্বপ্ন দেখিয়েছিলেন বটে, কিন্তু তরিটা তীরে নিতে পারেননি। শেষ ওভারে দরকার ছিল ১৫ রান, জিম্বাবুয়ে নিতে পারল ১১ রান। শুধু ম্যাচটা হারের কারণেই নয়, স্বাগতিক দর্শকদের মুখে আঁধার নেমে এল বিশ্বকাপ-স্বপ্নটা ধূসর হয়ে যাওয়ায়। ১৯৭৯ সালের পর এই প্রথম তাহলে বিশ্বকাপ খেলা হবে না জিম্বাবুয়ের!
