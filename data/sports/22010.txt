
এমনকি লিওনেল মেসিও ফর্ম হারিয়ে ফেলেছেন, কিন্তু বিরাট কোহলির ব্যাটে রান চলছেই। গত ম্যাচে ৭৯ রানের ইনিংস খেলেছেন। এ নিয়ে টি-টোয়েন্টিতে টানা চারটি ইনিংস খেলছেন ৭৫‍+ রানের। টি-টোয়েন্টিতে যে কীর্তি আর কারও নেই।অবিশ্বাস্য একটা টি-টোয়েন্টি বিশ্বকাপ কাটিয়ে এসেছেন টুর্নামেন্টের সেরা খেলোয়াড় কোহলি। সেই ফর্মটা যেন টেনে এসেছেন আইপিএলেও। বিশ্বকাপে অস্ট্রেলিয়ার বিপক্ষে অপরাজিত ৮২ আর ওয়েস্ট ইন্ডিজের বিপক্ষে অপরাজিত ৮৯ রান করার পর আইপিএলের প্রথম দুই ম্যাচে করেছেন ৭৫ ও ৭৯। বিশ্বকাপে মাত্র পাঁচ ইনিংসে ২৭৩ রান করেছেন। আইপিএলে প্রথম দুই ম্যাচে করে ফেললেন ১৫৪। খেলাটা মাত্র ২০ ওভারের। সাধারণত তিনি ওপেনারের ভূমিকাতে নামেনও না। ফলে, খেলার জন্য হাতে পান খুব কম সময়। এরই মধ্যে কোহলি রানের বন্যা বইয়ে দেন। আগামীকাল মুম্বাই ইন্ডিয়ানসের বিপক্ষে ম্যাচ রয়্যাল চ্যালেঞ্জার্স বেঙ্গালুরুর। দেখা যাক, কোহলি এ ম্যাচে কী করেন।
