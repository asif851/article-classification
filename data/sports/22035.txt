
ক্রিকেটারদের জীবনের বড় অংশ কাটে দেশ-বিদেশ আর এই শহর-ওই শহর করে। এই ছকটা মেনেই এগোচ্ছে সময়ের অন্যতম সেরা ব্যাটসম্যান বিরাট কোহলির জীবন। কিন্তু অন্য আর দশজন ক্রিকেটারের চেয়ে ভারতীয় অধিনায়কের দৌড়ঝাঁপ যেন একটু বেশিই। গত জুলাই থেকে আকাশপথে দুবার পৃথিবীকে প্রদক্ষিণ করার পথ পাড়ি দিয়ে ফেলেছেন কোহলি! 
গত জুলাইয়ে ওয়েস্ট ইন্ডিজ সফর থেকে শুরু। টানা সফরের ওপর আছে ভারতীয় দল। এই সময়ে বিরাট কোহলি বিমানপথে কত কিলোমিটার পাড়ি দিয়েছেন জানেন? হিসাবটা চোখ কপালে তুলে দেওয়ার মতোই—৮৯ হাজার ৫১৪ কিলোমিটার! নিশ্চয়ই জানেন, একবার পৃথিবী প্রদক্ষিণ করতে পাড়ি দিতে হয় ৪০ হাজার ৩ কিলোমিটার। আকাশপথে কোহলি যে দূরত্ব অতিক্রম করেছেন তাতে চাঁদে যাওয়ার এক-চতুর্থাংশ পথ পাড়ি দেওয়া হয়ে গেছে তাঁর। পৃথিবী থেকে চাঁদের দূরত্ব ৩ লাখ ৮৪ হাজার কিলোমিটার।এক বছরে ক্রিকেটের তিন সংস্করণে ভারত যে ৪৩টি ম্যাচ খেলেছে তার ৪২টিতেই ছিলেন ভারতীয় অধিনায়ক। গত মার্চে শুধু অস্ট্রেলিয়ার বিপক্ষে ধর্মশালা টেস্টে খেলতে পারেননি ভারতীয় ব্যাটিং তারকা।পশ্চিম সাইবেরিয়ান সারস অমিড ৭ বছরে ৭৮ হাজার কিলোমিটার পাড়ি দিয়েছে। আকাশে ওড়ায় এক বছরেই সাইবেরিয়ান সারসকে হার মানিয়েছেন কোহলি! সূত্র: ইন্ডিয়ান এক্সপ্রেস।
