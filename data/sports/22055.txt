
ওয়েলিংটন টেস্টের প্রথম ইনিংসে চোট পেয়েছিলেন বাঁ হাতের বুড়ো আঙুলে। এই চোট তাঁকে খেলতে দেয়নি ক্রাইস্টচার্চ টেস্টে। দলকে নিউজিল্যান্ডে রেখেই মুশফিকুর রহিমকে দেশে চলে আসতে হয়েছে একটু আগেভাগে। দেশে এসেই শুরু করেন পুনর্বাসন প্রক্রিয়া। আজ ব্যাটিংও শুরু করে দিয়েছেন বাংলাদেশ টেস্ট অধিনায়ক।
আজ সকালে মিরপুর শেরেবাংলা স্টেডিয়ামের ইনডোরের বাইরের উইকেটে আধঘণ্টা ব্যাটিং করেছেন মুশফিক। হাতের জড়তা কাটাতে একটু-আধটু নক করেছেন। মুশফিক একই নিয়মে অনুশীলন করবেন কাল ও পরশু। দলের সঙ্গে পুরোদমে অনুশীলন শুরু করবেন ৩১ জানুয়ারি থেকে। ভারতের বিপক্ষে টেস্টের আগেই পুরোপুরি সেরে উঠবেন বলেই আশা তাঁর।
