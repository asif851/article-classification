
নিউজিল্যান্ডের সেরা ব্যাটসম্যান মনে করা হয় মার্টিন ক্রোকে। সেই ক্রো-ই ভবিষ্যদ্বানী করেছিলেন—কেন উইলিয়ামসন একদিন নিউজিল্যান্ডের সেরা ব্যাটসম্যান হবে। ক্রোর ভবিষ্যদ্বাণী ফলবে কিনা তা দেখতে হলে হয়তো আরও অপেক্ষা করতে হবে। তবে হ্যামিল্টনে আজ ক্রোর গড়া নিউজিল্যান্ডের একটি ব্যাটিং-রেকর্ড ছাড়িয়ে গেছেন কেন উইলিয়ামসন। ভাগ বসিয়েছেন আরেকটি রেকর্ডে। অসাধারণ ফুটওয়ার্ক, আলতো হাতে খেলার ব্যাপারটা তো আছেই। পুল, হুক, ড্রাইভ, গ্লান্স, ফ্লিক—কোন শটটি নেই তাঁর হাতে! সব মিলিয়ে উইলিয়ামসনের ব্যাটিংয়ে মুগ্ধ ছিলেন ক্রো। আজ হ্যামিল্টনের সেডন পার্কে দক্ষিণ আফ্রিকার বিপক্ষে সব ধরনের শটের পসরা সাজিয়ে ক্যারিয়ারের ১৭তম সেঞ্চুরিটি করেছেন উইলিয়ামসন। এই সেঞ্চুরিতেই তিনি বসে গেছেন ক্রোর পাশে। নিউজিল্যান্ডের হয়ে সর্বোচ্চ সেঞ্চুরির মালিকানা এখন যৌথভাবে এই দুজনের। এই সেঞ্চুরি করার পথেই উইলিয়ামসন ছাড়িয়ে গেছেন ক্রোর আরেকটি কীর্তি। ক্রোকে ছাড়িয়ে নিউজিল্যান্ডের হয়ে টেস্টে দ্রুততম ৫ হাজার রানের রেকর্ড এখন তাঁর। আজ ক্যারিয়ারের ১১০তম ইনিংস খেলতে নেমেই এই মাইলফলক অতিক্রম করেন উইলিয়ামসন। ক্যানসারে আক্রান্ত হয়ে গত বছর না ফেরার দেশে পাড়ি জমিয়েছেন ক্রো। উইলিয়ামসনের এই কীর্তি কি স্বর্গ থেকে দেখেছেন তিনি! উইলিয়ামসনের কীর্তিময় ইনিংসটি এখনো শেষ হয়নি। ১৪৮ রানে অপরাজিত আছেন তিনি। তাঁর এই ইনিংসেই বৃষ্টিবিঘ্নিত তৃতীয় টেস্টের প্রথম ইনিংসে লিড নিতে পেরেছে নিউজিল্যান্ড। ৪ উইকেটে ৩২১ রান নিয়ে দিনের খেলা শেষ করেছে স্বাগতিকেরা। দক্ষিণ আফ্রিকার প্রথম ইনিংস শেষ হয় ৩১৪ রানে। নিউজিল্যান্ডের লিডে বড় ভূমিকা আছে ওপেনার জিত রাভালরেও। ২৫৪ বলে ৮৮ রান করে আউট হয়েছেন তিনি। সেঞ্চুরি পেলে দারুণ এক কীর্তি হতো রাভালেরও। ১৯৫৩ সালের পর নিউজিল্যান্ডের প্রথম ওপেনার হিসেবে দক্ষিণ আফ্রিকার বিপক্ষে সেঞ্চুরি পেতেন তিনি। সেটি না পেলেও অধিনায়ক উইলিয়ামসনের সঙ্গে তৃতীয় উইকেটে ১৯০ রানের জুটি গড়ে দলকে ভালো অবস্থানে নিয়ে যেতে পেরেছেন রাভাল। ক্রিকইনফো, এএফপি।
