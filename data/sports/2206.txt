
২৫ মে, ২০১৩। ডর্টমুন্ডকে হারিয়ে বায়ার্ন ইউরোপিয়ান শ্রেষ্ঠত্বের মুকুট মাথায় তোলার পর কেটে গেছে ১১৫ দিন। ফুটবলপিপাসুদের কাছে এই বিরতিটাই অনেক বড় ঠেকতে পারে। অপেক্ষা এবার ফুরোচ্ছে। আবার শুরু হচ্ছে ইউরোপিয়ান শ্রেষ্ঠত্বের লড়াই। আজ থেকে মাঠে গড়াচ্ছে বহুল প্রতীক্ষিত চ্যাম্পিয়নস লিগ।প্রথম দিনেই সিএসকেএ মস্কোকে ঢুকতে হচ্ছে বাঘের ডেরায়, আলিয়াঞ্জ অ্যারেনায় রুশ ক্লাবটিকে আতিথ্য দেবে বায়ার্ন মিউনিখ। চ্যাম্পিয়নদের সামনে এবার বড় চ্যালেঞ্জ শিরোপা ধরে রাখার। ইতিহাস বলে, কাজটা মোটেই সহজ নয়। চ্যাম্পিয়নস লিগে সর্বশেষ টানা দুবার শিরোপা জিতেছে এসি মিলান। সেটাও ২৩ বছর আগে!ত্রিমুকুটজয়ী বায়ার্নের কারিগর ইয়ুপ হেইঙ্কেসের জায়গায় এবার পেপ গার্দিওলা। হেইঙ্কেসের প্রিয় ৪-২-৩-১ ছক থেকে বেরিয়ে তিনি দলকে খেলাচ্ছেন ৪-১-৪-১ ছকে। কিন্তু ফুটবলকে যে সৃষ্টিসুখের উল্লাসে মাতানোর সম্ভাবনা নিয়ে এসেছিলেন, এখন পর্যন্ত সেটা পূরণ করতে পেরেছেন সামান্যই। কাগজে-কলমে বায়ার্ন আগের চেয়ে শক্তিশালী হলেও খেলায় যেন ঠিক তার প্রতিফলন নেই। শনিবার হ্যানোভারের বিপক্ষে ২-০ গোলে জিতেও বায়ার্নের ক্রীড়া পরিচালক ম্যাথিয়াস স্যামার প্রকাশ্যেই বলেছেন, ‘আমরা ক্লান্তিকর ফুটবল খেলছি। আমরা যেন শুধু খেলার প্রয়োজনে খেলছি, এ থেকে আমাদের বেরিয়ে আসতে হবে।’ এ জন্য অবশ্য গার্দিওলাকে দুষেননি, ‘পেপকে নিয়ে যে হুজুগটা চলছে, সেটার ব্যাপারে সে তো আর কিছু করতে পারে না। কিন্তু আমরা এটা নিয়ে এতটাই বুঁদ যে নিজেদের দায়িত্বটাও যেন ভুলে যাচ্ছি।’গতবারের পুনরাবৃত্তি করাটা গার্দিওলার জন্য কঠিন হবে। আর রিয়াল মাদ্রিদ চাইবে সেটাকে সব দিক দিয়েই কঠিন করে তুলতে। ক্রিস্টিয়ানো রোনালদো-গ্যারেথ বেলের যুগলবন্দীতে নতুন রিয়ালের মিশন শুরু হচ্ছে আজই। প্রতিপক্ষ তুর্কি ক্লাব গ্যালাতাসারাই রোনালদোদের কঠিন পরীক্ষার মুখেই ঠেলে দেবে। গত মৌসুমেই কোয়ার্টার ফাইনালে রিয়ালের ঘাম ঝরিয়ে ছেড়েছিল তারা। প্রথম লেগটা ৩-০ গোলে হারলেও ইস্তাম্বুলে নিজেদের মাঠে জিতেছিল ৩-২ গোলে। ফিরছেন ইকার ক্যাসিয়াসও। ইদানীং ডাগ-আউটে প্রায় স্থায়ী হয়ে যাওয়া ক্যাসিয়াসকে আজ প্রথম একাদশে রাখবেন বলেই জানিয়েছেন কোচ কার্লো আনচেলত্তি। চ্যাম্পিয়নস লিগে অভিষেক হওয়ার কথা ‘হানড্রেড মিলিয়নম্যান’ গ্যারেথ বেলেরও।অভিষেক হতে যাচ্ছে আরও একজনের। আজই প্রথম চ্যাম্পিয়নস লিগে অভিজ্ঞতা হবে ম্যানচেস্টার ইউনাইটেডের নতুন কোচ ডেভিড ময়েসের। ওল্ড ট্রাফোর্ডে প্রতিপক্ষ জার্মান ক্লাব বেয়ার লেভারকুসেন। নিজেদের মাঠে জয়ই আশা করছেন ময়েস। তবে পূর্বসূরি অ্যালেক্স ফার্গুসনের সতর্কবার্তা শুনে কপালে একটু ভাঁজ পড়তে পারে ময়েসের। ফার্গি ময়েসকে বলেছেন গ্রুপটা ইউনাইটেডের ইতিহাসের কঠিনতম গ্রুপগুলোর একটা। গ্রুপের অন্য ম্যাচে মুখোমুখি শাখতার দোনেৎস্ক ও রিয়াল সোসিয়েদাদ।পিএসজির গ্রুপভাগ্যটা ভালোই বলতে হবে। ফ্রেঞ্চ চ্যাম্পিয়নরা আজ খেলবে অলিম্পিয়াকোসের সঙ্গে। গ্রুপের অন্য দুই দল বেনফিকা ও আন্ডারলেখট। গতবার শেষ আটে গিয়েছিল পিএসজি। এবার এডিনসন কাভানিকে এনে শক্তি বাড়ায় কোয়ার্টার ফাইনাল তো বটেই, আরও বেশি দূরেই চোখ তাদের।তর্ক হতে পারে, দিনের সবচেয়ে সহজ প্রতিপক্ষ কে পাচ্ছে? জুভেন্টাস না ম্যানচেস্টার সিটি? জুভেন্টাসের প্রতিপক্ষ ডেনমার্কের এফসি কোপেনহেগেন, আর ম্যানচেস্টার সিটির চেক ক্লাব ভিক্টোরিয়া প্লজেন। এই দুই ম্যাচে জয় ছাড়া অন্য যেকোনো কিছুই হবে অঘটন। এএফপি।আজ মুখোমুখিম্যানচেস্টার ইউনাইটেড - বেয়ার লেভারকুসেনরিয়াল সোসিয়েদাদ - শাখতার দোনেৎস্কগ্যালাতাসারাই - রিয়াল মাদ্রিদএফসি কোপেনহেগেন - জুভেন্টাসবেনফিকা - আন্ডারলেখটঅলিম্পিয়াকোস - পিএসজিবায়ার্ন মিউনিখ - সিএসকেএ মস্কোভিক্টোরিয়া প্লজেন - ম্যানচেস্টার সিটি প্রথমে স্বাগতিক দল
