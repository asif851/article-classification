
জিততে হলে পাহাড়ই টপকাতে হতো অস্ট্রেলিয়াকে। কিন্তু চূড়ার কাছাকাছিও যেতে পারল না অস্ট্রেলিয়া, তার আগেই দম ফুরিয়ে গেল। তৃতীয় দিনের চা বিরতির আগেই ১৮৩ রানে অলআউট হয়ে গেলেন স্মিথরা, ২২৯ রানে টেস্ট জিতে গেল শ্রীলঙ্কা। অস্ট্রেলিয়ার সঙ্গে প্রথম টেস্ট জয়ের পর দ্বিতীয় জয়ের জন্য অপেক্ষা করতে হয়েছিল ১৭ বছর। তার পরেরটি এল এক সপ্তাহের মধ্যেই! ২-০ ব্যবধানে এগিয়ে থেকে সিরিজ জয়ও নিশ্চিত হয়ে গেছে শ্রীলঙ্কার।আরও একবার স্পিন–বিষেই নাকাল অস্ট্রেলিয়া, তবে এবার রঙ্গনা হেরাথ নন, মূল হন্তারক ছিলেন দিলরুয়ান পেরেরা। গতকালই ২ উইকেট পেয়েছিলেন শ্রীলঙ্কার এই অফ স্পিনার, আজ নিলেন আরও ৪ উইকেট। প্রথম ইনিংসেও ৪ উইকেট পেয়েছিলেন, ক্যারিয়ারে প্রথমবারের মতো এক টেস্টে ১০ উইকেটও নিলেন। দলের দ্বিতীয় ইনিংসেও ব্যাট হাতে করেছিলেন ৬৪ রান। একই টেস্টে ১০ উইকেট ও ফিফটির কীর্তি নেই শ্রীলঙ্কার আর কোনো ক্রিকেটারের। ম্যাচসেরার পুরস্কারও উঠেছে তাঁর হাতেই।৩ উইকেটে ২৫ রান নিয়ে আজ দিন শুরু করেছিল অস্ট্রেলিয়া। ডেভিড ওয়ার্নার ও স্টিভ স্মিথ ব্যাট করছিলেন ওয়ানডে মেজাজেই, ৫ ওভারেই তুলে ফেলেছিলেন ৩৫ রান। ওয়ার্নারকে ফিরিয়ে প্রথম ধাক্কাটা দিয়েছেন পেরেরাই। স্মিথও বেশিক্ষণ টেকেননি, ২৫ রানেই আউট হয়ে গেছেন। এরপর অস্ট্রেলিয়া উইকেট হারিয়েছে নিয়মিত বিরতিতেই। অ্যাডাম ভোজেস (২৮), মিচেল মার্শরাও (১৮) আউট হয়ে গেছেন দ্রুত। ভোজেসকে আউট করেছেন পেরেরা, মার্শকে সান্ডাকান। ৩১ বলে ২৬ রান করার হেরাথের বলে বোল্ড স্টার্ক। পরে হ্যাজলউডকে আউট করে ম্যাচে নিজের দশম উইকেট পেয়েছেন পেরেরা। অস্ট্রেলিয়ার পরাজয়টা তখন সময়ের ব্যাপার। শেষ পর্যন্ত নেভিলের রানআউটে দুঃস্বপ্নের এক টেস্ট শেষ হয়েছে অস্ট্রেলিয়ার।
