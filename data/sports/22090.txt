
সাদা মিনি স্কার্ট। স্কার্টের নিচে গোলাপি আভা। দুহাতে ফ্লুরোসেন্ট স্লিভ বা হাতা। তিনি নিজেই জানালেন, এই বেশ তিনি নিয়েছেন ‘ওয়ান্ডার ওম্যান’ থেকে অনুপ্রাণিত হয়ে। নারী সুপারহিরো ওয়ান্ডার ওম্যানের বাস কল্পনার রাজ্যে। কিন্তু সত্যিকারের দুনিয়ার আসল ওয়ান্ডার ওম্যান তো তিনিই, সেরেনা উইলিয়ামস!একের পর এক রেকর্ড নিজের নামের পাশে লেখাতে থাকা সেরেনা এবার আরও একটি অনন্য অর্জনের পাশে নিজের নাম লেখালেন। ইউএস ওপেনের তৃতীয় রাউন্ডে সুইডেনের জোহানা লারসনকে ৬-২, ৬-১ গেমে উড়িয়ে দিয়েছেন। গ্র্যান্ড স্লাম টুর্নামেন্টে এটি তাঁর ৩০৭তম জয়। আর এই জয় দিয়েই সেরেনা পেরিয়ে গেলেন মার্টিনা নাভ্রাতিলোভাকে।শুধু নাভ্রাতিলোভা? টেনিসের সর্বকালের সেরা খেলোয়াড় রজার ফেরেদারের রেকর্ডটাও ছুঁয়ে ফেলেছেন। ফেদেরারও পুরুষদের গ্র্যান্ড স্লামে জিতেছেন ৩০৭টি ম্যাচ। সেরেনাকে থামাতে পারে, এমন কেউ যেন এখন মেয়েদের কোর্টে নেই।ম্যাচ শেষে এই মার্কিন তারকা বলেছেন, ‘পুরুষ ও নারী মিলিয়েই এমন একটা রেকর্ড করতে পারা তো বিরলতম ঘটনা। সত্যিই অসাধারণ লাগছে। আমি রোমাঞ্চিত। আমি অবশ্যই চাই এই সংখ্যাটি আরও বাড়িয়ে দিতে।’ওপেন যুগে সর্বোচ্চ গ্র্যান্ড স্লাম শিরোপার রেকর্ড স্টেফি গ্রাফকে আগেই ছুঁয়েছেন সেরেনা। দুজনেরই ২২টি করে গ্র্যান্ড স্লাম শিরোপা। এবারের ইউএস ওপেন জিততে পারলে গ্রাফিকেও ছাড়িয়ে যাবেন। শুধু তা-ই নয়, সামনে থাকবেন কেবল মার্গারেট কোর্ট। কোর্টের ২৪টি গ্র্যান্ড স্লাম শিরোপার মাত্র ১১টি অবশ্য ওপেন যুগে।সেরেনাই যে ওয়ান্ডার ওম্যান, কোনো সন্দেহ আছে?
