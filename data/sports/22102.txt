
দুঃসময় কিছুতেই কাটিয়ে উঠতে পারছেন না সৌম্য সরকার। ব্যাটে রান নেই বহুদিন। কাল ইংল্যান্ডের বিপক্ষে সিরিজের প্রথম ওয়ানডেতে দল থেকে বাদও পড়েছেন। পারফরম্যান্সের কারণে বাদ পড়ার তিক্ত অভিজ্ঞতা কালই প্রথম হলো সৌম্যর। সিরিজের বাকি দুটি ওয়ানডেতে একাদশে সুযোগ পাবেন কি না, তা নিয়ে আছে সংশয়। তবে নিজেকে ফিরে পাওয়ার দারুণ একটি সুযোগ পাচ্ছেন বাঁহাতি ওপেনার। এবার শুধু ব্যাটিং নয়, তাঁকে মনোযোগ দিতে হবে অধিনায়কত্বেও।
চট্টগ্রামের এম এ আজিজ স্টেডিয়ামে ১৬–১৭ অক্টোবর দুই দিনের প্রস্তুতি ম্যাচে বিসিবি একাদশের নেতৃত্ব দেবেন সৌম্য। তাঁর দলে আছেন আবদুল মজিদ, নাজমুল ইসলাম, তানভীর হায়দার, মোসাদ্দেক হোসেন, মেহেদী মিরাজ, নুরুল হাসান, আল আমিন, আবু হায়দার, শুভাশিস রায়, ইবাদত হোসেন, সাদমান ইসলাম।অবশ্য একই মাঠে সৌম্যদের আগেই দুই দিনের আরেকটি প্রস্তুতি ম্যাচ খেলবে বিসিবির আরেকটি দল। এই দলের নেতৃত্বে আছেন সাব্বির রহমান। ১৪-১৫ অক্টোবর অনুষ্ঠেয় এই ম্যাচটি খেলবেন শাহরিয়ার নাফীস, সৌম্য, নাজমুল, মোসাদ্দেক, শুভাগত হোম, নুরুল হাসান, রুবেল হোসেন, কামরুল ইসলাম, আবু জায়েদ, এবাদত হোসেন ও সাদমান ইসলাম।হোক না এক ম্যাচের, নেতৃত্ব তো! দেখা যাক, সৌম্যর আত্মবিশ্বাস ফেরাতে তা কাজে লাগে কি না।
