



দক্ষিণ আফ্রিকা: ৪৮৮ ও ৩৪৪/৬ ডি.
অস্ট্রেলিয়া: ২২১ ও ৮৮/৩ (লক্ষ্য ৬১২)
শেষ দিনে ৭ উইকেটে ৫২৪ রান করতে হবে অস্ট্রেলিয়াকে


দিনের শুরু থেকেই প্রশ্নটা ঝুলছিল—কখন ইনিংস ঘোষণা করবে দক্ষিণ আফ্রিকা? স্বাগতিক দল তৃতীয় দিন শেষ করেছিল ৪০১ রানে এগিয়ে থেকে। সে লিড ৫০০ পেরোনোর পর ফাফ ডু প্লেসিও সেঞ্চুরি পেয়ে গেলেন। তবু ইনিংস ঘোষণা করা হয়নি। তখনই বোঝা গিয়েছিল রান পাহাড়ে চাপা পড়ছে অস্ট্রেলিয়া। শেষ পর্যন্ত ৬১১ রানে এগিয়ে থেকে নিরাপদ বোধ করেছেন ডু প্লেসি। ৬১২ রান তাড়া করে ৩ উইকেটে ৮৮ রান তুলেছে অস্ট্রেলিয়া।
জয় থেকে ৫২৪ রানে দূরে অস্ট্রেলিয়া। টেস্টে এক দিনে ৫২৪ বা এর বেশি রান তোলা সম্ভব হয়েছে মাত্র একবার। সেটাও টেস্টের পঞ্চম নয়, দ্বিতীয় দিনে হয়েছিল। সদ্য টেস্ট খেলতে যাওয়া ভারতকে পেয়ে ইংলিশ ব্যাটসম্যানরা ৫৮৮ রান তুলেছিলেন ম্যানচেস্টারে। কিন্তু সেটা আরও ৮২ বছর আগের ঘটনা। টেস্টে সর্বশেষ এক দিনে ৫০০ রান করার নজির ২০০২ সালে। সেটাও নবাগত বাংলাদেশের বিপক্ষে কলম্বোতে তুলেছিল শ্রীলঙ্কা। দুই ক্ষেত্রে প্রতিপক্ষের বোলিং দুর্বলতা কাজে লাগিয়েছেন ব্যাটসম্যানরা।কাগিসো রাবাদা, মরনে মরকেল কিংবা ফিল্যান্ডার-মহারাজ সমৃদ্ধ বোলিংকে দুর্বল বলার উপায় নেই। বিশেষ করে ৬৮ রানেই যখন ৩ উইকেট হারিয়ে ফেলেছিল অস্ট্রেলিয়া। শেষ দিনে তাই জয় নয়, হার এড়াতেই নামবে সফরকারীরা। সিরিজে হার এড়ানোও তাই প্রায় অসম্ভব হয়ে দাঁড়িয়েছে। এর আগে রেকর্ড বইয়ে নাম লিখিয়েছেন ডু প্লেসি। ১৭৮তম বলে আউট হওয়ার আগেই পেয়েছেন ক্যারিয়ারের অষ্টম সেঞ্চুরি (১২০)। প্রথম ইনিংসে গোল্ডেন ডাক, দ্বিতীয় ইনিংসে সেঞ্চুরি করা একুশ শতকের প্রথম খেলোয়াড় হয়েছেন ডু প্লেসি, সব মিলিয়ে অষ্টম। এ ছাড়া এলগারের ৮১ ও বাভুমার অপরাজিত ৩৫ রানে ৬ উইকেটে ৩৪৪ রান তুলে ইনিংস ঘোষণা করে দক্ষিণ আফ্রিকা। প্রথম ইনিংসের মতো দ্বিতীয় ইনিংসেও অস্ট্রেলিয়ার সেরা বোলার প্যাট কামিন্স (৪/৫৮)।
