
জাতীয় দল, ক্লাব আর ব্যক্তিগত অর্জন মিলিয়ে ক্রিস্টিয়ানো রোনালদোর মোট ট্রফিসংখ্যা কত? এর সঠিক হিসাব হয়তো স্বয়ং রোনালদোর কাছেই নেই! তবে ট্রফি রাখার শোকেসে যে এখনো প্রচুর জায়গা খালি আছে, তা জানিয়ে দিয়ে কি আরও বেশি পুরস্কার জয়ের ইঙ্গিত দিলেন রিয়াল তারকা? এ ব্যাপারে রিয়ালের সঙ্গে নিজেকে একসূত্রে গেঁথেছেন রোনালদো। তাঁর দলের কাছে যেমন সাফল্য অর্জনই শেষ কথা, তেমনি রোনালদোরও লক্ষ্য থাকে রিয়ালকে জেতানোর সঙ্গে ব্যক্তিগত পুরস্কারটাও বগলদাবা করা। গতকাল দুবাইয়ে গ্লোব সকার অ্যাওয়ার্ডস থেকে আরও একটি ট্রফি যোগ হলো পর্তুগিজ অধিনায়কের শোকেসে। বছরের সেরা খেলোয়াড়ের পুরস্কার। এ নিয়ে ২০১৭তে তৃতীয় বর্ষসেরা খেলোয়াড়ের পুরস্কার জিতলেন তিনি।
২০১৭ সালটা রিয়াল আর রোনালদোর জন্য সোনায় সোহাগা। পাঁচ-পাঁচটি ট্রফি জিতেছে রিয়াল—চ্যাম্পিয়নস লিগ, লা লিগা, উয়েফা সুপার কাপ, ফিফা ক্লাব বিশ্বকাপ এবং সুপার কোপা ডি এসপানা। ব্যক্তিগত পুরস্কার জয়ে রোনালদোও এ বছর পিছিয়ে থাকেননি—ফিফা ‘দ্য বেস্ট অ্যাওয়ার্ড’, ব্যালন ডি’অর এবং গ্লোব ‘বেস্ট প্লেয়ার’। মজার ব্যাপার হলো, সবকটি পুরস্কারই টানা দ্বিতীয়বার জিতেছেন। সব মিলিয়ে আসরটিতে এটা তাঁর চতুর্থ বর্ষসেরা খেলোয়াড়ের ট্রফি।
দুবাইয়ের রাতটা ছিল আক্ষরিক অর্থেই রিয়াল, রোনালদো আর জিনেদিন জিদানের। গ্লোব অ্যাওয়ার্ডসে বছরের সেরা দলের পুরস্কার উঠেছে রিয়ালের শোকেসে। কোচ জিদান পেয়েছেন সেরা কোচের পুরস্কার। রোনালদো অবশ্য দুবাইয়ে ছিলেন না। রিয়ালের প্রতিনিধি হিসেবে পুরস্কার নিয়েছেন জিদান। ভিডিও লিংকে ইতালির সাবেক ফরোয়ার্ড আলেসান্দ্রো দেল পিয়েরোর কাছ থেকে নিজের ট্রফিটি বুঝে নেন রোনালদো।
দেল পিয়েরো মজা করে তাঁকে জিজ্ঞেস করেছিলেন, এত পুরস্কার রাখার পর্যাপ্ত জায়গা আছে কি না? রোনালদোর জবাব, ‘চিন্তা করো না বন্ধু, অনেক জায়গা আছে। এটা আমার জন্য বিশেষ মুহূর্ত, পুরস্কারটি পেয়ে ভালো লাগছে। কোচ, সতীর্থ এবং রিয়াল মাদ্রিদকে ধন্যবাদ। যাঁরা ভোট দিয়েছেন, তাঁদেরও ধন্যবাদ, আগামী বছরও তা-ই করবেন।’
