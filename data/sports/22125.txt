

• ৩১ মে মুখোমুখি হবে বিশ্ব একাদশ ও ওয়েস্ট ইন্ডিজ • লর্ডসে হবে এই চ্যারিটি ম্যাচ • ম্যাচ থেকে প্রাপ্ত অর্থ খরচ করা হবে পাঁচটি স্টেডিয়ামের পুনর্গঠনে
নতুন দল সানরাইজার্স হায়দরাবাদের হয়ে আইপিএলে মাতাচ্ছেন সাকিব আল হাসান। আর ওদিকে চোটের কারণে আপাতত মাঠের বাইরে আছেন তামিম ইকবাল। আফগানিস্তান সিরিজের আগে দুজনকে তাই একসঙ্গে দেখার সুযোগ ছিল না। তবে আইসিসিই সে সুযোগ করে দিল। আগামী ৩১ মে বিশ্ব একাদশের হয়ে মাঠে নামবেন সাকিব-তামিম। তাঁদের সঙ্গী হচ্ছেন আফগানিস্তানের লেগ স্পিনার রশিদ খান।
গত বছর হারিকেন ইরমা ও মারিয়ার তাণ্ডবে ক্ষতিগ্রস্ত হয়েছে ক্যারিবীয় অঞ্চলের বেশ কিছু স্টেডিয়াম। এর মাঝে পাঁচটি স্টেডিয়াম পুনর্গঠনের জন্য তহবিল সংগ্রহ করা হচ্ছে। সে উদ্দেশ্যেই আগামী ৩১ মে লন্ডনে একটি চ্যারিটি টি-টোয়েন্টি ম্যাচের আয়োজন করা হয়েছে। ওয়েস্ট ইন্ডিজের বিপক্ষে একটি টি-টোয়েন্টি ম্যাচ খেলবে আইসিসি বিশ্ব একাদশ। ১৯ এপ্রিল বিশ্ব একাদশের হয়ে খেলা নিশ্চিত করেছিলেন শহীদ আফ্রিদি, শোয়েব মালিক ও থিসারা পেরেরা।
বিশ্ব একাদশের হয়ে এমন মহৎ একটি পরিকল্পনার অংশ হতে পেরে উচ্ছ্বাস প্রকাশ করেছেন তামিম। টি-টোয়েন্টিতে বিশ্ব র‍্যাঙ্কিংয়ের শীর্ষ বোলার রশিদ খানও উন্মুখ এ ম্যাচ খেলার জন্য, ‘ক্রিকেটের অন্যতম কুলীন একটি সদস্যের সাহায্য করার জন্য আমাকে বেছে নেওয়া হয়েছে, এটা আমার ও আমার দেশের জন্য অনেক গর্বের ব্যাপার। আমি যদি বলি, সত্তরের দশক থেকে নব্বইয়ের দশক পর্যন্ত ওয়েস্ট ইন্ডিজ যা দেখিয়েছে, সেটা দেখেই আমাদের প্রজন্ম কিংবা আগের প্রজন্ম ক্রিকেট খেলতে আগ্রহী হয়েছে; তাহলে মনে হয় না ভুল হবে। যদি ওয়েস্ট ইন্ডিজ সাহায্য চায়, তবে আমাদের কারওরই কোনো দ্বিধা থাকা উচিত হবে না।’ বিশ্ব একাদশকে নেতৃত্ব দেবেন ইংল্যান্ডের সংক্ষিপ্ত সংস্করণের অধিনায়ক এউইন মরগান। ওয়েস্ট ইন্ডিজ দলকে নেতৃত্ব দেবেন কার্লোস ব্রাফেট। ক্রিস গেইল, মারলন স্যামুয়েলসসহ বড় বড় ক্যারিবীয় তারকা থাকবেন এ ম্যাচে।
