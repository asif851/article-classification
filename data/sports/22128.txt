
বাংলাদেশের শুরুটা ভালো হয়েছিল। দিনের শেষটাও হতে পারত আরও ভালো। কিন্তু বাংলাদেশের দিনের শেষের ম্যাচ রিপোর্টে সেই চিরচেনা কয়েকটি শব্দ বা শব্দবন্দ হাজির না করালেই যেন নয়। শব্দগুলোর মধ্যে প্রধান অতিথি অবশ্যই 'আক্ষেপ'। আরও আছে: উইকেট উপহার!
২ উইকেটে ১৩৩ স্কোরটা বিনা উইকেটে ১৩৩ হতেই পারত। নিদেন ১ উইকেটে ১৩৩ হলেও মন্দ হতো না। যে দুই ব্যাটসম্যান আউট হয়েছেন, দুজনই উইকেট উপহার দিয়ে এসেছেন। বাংলাদেশের ব্যাটসম্যানদের বেলায় যে শব্দজোড়া বহুবার লেখা হয়: উইকেট উপহার! আর এ কারণেই দিনের শেষের ম্যাচ প্রতিবেদনের শিরোনামে ফিরে এল সেই শব্দও, আক্ষেপ!দিলরুয়ান পেরেরার প্রায় নিরীহ দর্শন বলে ব্যাক ফুটে গিয়েও সোজা ব্যাটে না খেলে এলবিডব্লু হয়েছেন মুমিনুল হক। তবু তিনি বলতে পারেন বোলারকে কৃতিত্ব না দেওয়া একেবারেই কৃপণতা হয়ে যায়। এই উইকেট পতনে বোলারের কৃতিত্ব থাকলেও তামিমের আউটটায় একা তামিম ছাড়া আর কারও ‌'কৃতিত্ব' দেওয়ার উপায় নেই।লক্ষ্মণ সান্দাকানের বলটা কট বিহাইন্ডের আবেদন করেন ডিকভেলা। আবেদন শুনেই তামিমের বোঝা উচিত ছিল বলটা উইকেটকিপারের গ্লাভসে। কিন্তু সেটি আন্দাজই করতে পারলেন না তামিম! অহেতুক দৌড় শুরু করলেন বাংলাদেশের ওপেনার। উইকেটকিপারের গ্লাভসে বল দিয়ে স্টাম্পিং অনেকেই হয়েছেন। তামিম হলেন রান আউট! আর সেই আউটে কাটা পড়ে ৫৭ রানে দারুণ ইনিংসটার অপমৃত্যু। মুমিনুল অবশ্য তামিমের পরে ফিরেছেন। আর পরপর দুই উইকেটের পতন বিনা উইকেটে ১১৮ থেকে স্কোরটা হয়ে গেল ২ উইকেটে ১২৭। আর এর সবই ঘটল দিনের শেষ ১০ ওভারে। একটু দেখে খেললে, একটু সমঝে খেললে তৃতীয় দিনের শুরুটা আরও শক্ত জায়গা থেকে করতে পারত বাংলাদেশ। তামিমের আউটটাই চোখে বিঁধছে বেশি করে। অথচ তামিম একবার ২৮ রানে ক্যাচ দিয়েও বেঁচেছেন। আরেকটি হাফ চান্স ছিল। উইকেটরক্ষক যখন বল ধরে ক্যাচের আবেদন করে, তামিমের মতো অভিজ্ঞ ব্যাটসম্যান তখন রান নেওয়ার জন্য দৌড়ান কী করে!সুযোগ পেয়েও কাজে লাগাতে পারলেন না তামিম। এখন সৌম্য কী করেন সেটাই দেখার। ৪ রানে সৌম্যও বেঁচে গেছেন গালিতে ক্যাচ পড়ায়। তিনি অপরাজিত ৬৬ রানে।দুবার ভাগ্যের ছোঁয়া পেয়ে ১৯৪ রানের ইনিংস খেলেছিলেন কুশল মেন্ডিস। তার ওপরেই দাঁড়িয়ে আছে শ্রীলঙ্কার পুঁজি।
