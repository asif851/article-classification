
চ্যাম্পিয়নস লিগে কালকের রাতটা ছিল বদলি খেলোয়াড়দের। ওয়ান্ডা মেট্রোপলিতানোতে বাতশুয়াই-বিস্ময়ের পর তুরিনে ঝলক দেখালেন আরেক বদলি খেলোয়াড় গঞ্জালো হিগুয়েইন। অলিম্পিয়াকোসের বিপক্ষে গোলশূন্য অবস্থায় আটকে থাকা ম্যাচে প্রথমে নিজে গোল করেছেন। এরপর আক্রমণ তৈরি করে দিয়েছেন দিবালা-মানজুকিচের সামনে। জুভেন্টাস জিতেছে ২-০ গোলে। আর্জেন্টাইন তারকা সমালোচনার মধ্যে ছিলেন। চ্যাম্পিয়নস লিগে মৌসুমের দ্বিতীয় ম্যাচে নিজেকে প্রমাণ করলেন চোখধাঁধানো নৈপুণ্য দিয়েই। ম্যাচের শুরুতে বেঞ্চ গরম করছিলেন এই আর্জেন্টাইন তারকা। সিরি ‘আ’তে তুরিনোর বিপক্ষে ৪-০ গোলে জয়ের পরই অবশ্য কোচ ম্যাসিমিলিয়ানো অ্যালেগ্রি আভাস দিয়েছিলেন চ্যাম্পিয়নস লিগের ম্যাচে হিগুয়েইনকে বসিয়ে রাখার। তুরিনোর বিপক্ষেও খেলেননি তিনি। কিন্তু সে ম্যাচে সমস্যা না হলেও অলিম্পিয়াকোসের বিপক্ষে ত্রাতা হতেই হল তাঁকে। ইতালীয় সংবাদমাধ্যম যতই সমালোচনায় বিদ্ধ করুক না কেন, অ্যালেগ্রি বাধ্য হয়েছেন হিগুয়েইনকে নামাতে। হুয়ান কুয়াদ্রাদোকে শুরুতে মাঠে নামালেও অলিম্পিয়াকোসের দেয়াল ভাঙতে পারেননি তিনি। খেলার ৬০ মিনিট চলে যাওয়ার পর হিগুয়েইন নামলেন। গোল করলেন ৯ মিনিটের মধ্যেই। বাঁ প্রান্তে উইং ব্যাক অ্যালেক্স সান্দ্রোর ক্রস ধরে গোলে তাঁর প্রথম প্রচেষ্টা বিফলে গেলেও ফিরতি বলটা ঠিকই জালে পাঠিয়েছেন। মিনিট দশেক পরে আবারও সেই হিগুয়েইন। এবার ডান প্রান্তে দ্রুত আক্রমণে এসে বল বাড়িয়েছেন আরেক আর্জেন্টাইন ফরোয়ার্ড পাওলো দিবালাকে। অলিম্পিয়াকোস ডিফেন্ডার অ্যাঙ্গেলস তাঁর চিপ ফিরাতে গিয়ে বলটা দিয়ে দিলেন মারিও মানজুকিচকেই। তাঁর গোলেই শেষ পর্যন্ত ২-০ গোলের জয় দিয়ে গ্রুপ ডি তে স্পোর্টিংয়ের সঙ্গে যুগ্মভাবে দ্বিতীয় স্থানে উঠে এসেছে তুরিনের ‘ওল্ড লেডিরা’। ম্যাচ জয়ের পুরো কৃতিত্বই হিগুয়েইনকে দিয়েছেন জুভেন্টাসের ‘ওল্ডম্যান’ গোলকিপার জিয়ানলুইজি বুফন, ‘সবাই বলবে অ্যালেগ্রি ও তাঁর দল ম্যাচ জিতেছে, কিন্তু আমার মতে কৃতিত্বটা হিগুয়েইনের। এমন মুহূর্তে মাঠের খেলোয়াড়ই ম্যাচ বদলে দিতে পারে। আমি তাঁকে অভিনন্দন জানাতে চাই, কারণ আমাদের প্রয়োজনের সময়ই সে ভালো খেলেছে।’ কোচ অ্যালেগ্রিও প্রশংসা করতে কার্পণ্য করেননি। হিগুয়েইনকে কেন প্রথম একাদশে রাখেননি, তার একটা ব্যাখ্যাও দিয়েছেন, ‘হিগুয়েইনকে মূল একাদশে রাখিনি কারণ সে বাকিদের মতো ভালো খেলছিল না। আজ রাতে সে ঠিক খেলাটাই খেলেছে। গঞ্জালো কখনোই দলের জন্য সমস্যা নয়। ম্যাচে সেই পার্থক্য গড়ে দেয়।’ দুই ম্যাচে দুই জয় নিয়ে গ্রুপ ডিতে শীর্ষে আছে বার্সেলোনা। সমান এক জয় আর আর এক ড্র নিয়ে ৪ পয়েন্ট পেয়েছে স্পোর্টিং লিসবন আর জুভেন্টাস। তবে গোল ব্যবধানে পিছিয়ে পড়ে তিন নম্বরে আছে অ্যালেগ্রির শিষ্যরা। আর সিরি ‘আ’তে তো শীর্ষেই রয়েছে। দিবালা-হিগুয়েইন জুটি আবারও গোল পেতে শুরু করলে এই মৌসুমের শিরোপার জন্য লড়বে জুভেন্টাস। সূত্র: ইএসপিএন এফসি, এএফপি 
