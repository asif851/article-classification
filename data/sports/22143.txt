
ক্যারি পেকারের ভূত কি আবারও ফিরে আসছে ক্রিকেট? নতুন করে শঙ্কা জাগছেই। জাগাচ্ছেন আইপিএল থেকে বিতাড়িত ললিত মোদি। ভারতীয় ক্রিকেট বোর্ডেও তিনি আজীবনের জন্য নিষিদ্ধ। কিন্তু মোদি দমে যাননি। উল্টো ক্রিকেট থেকে আইসিসির নাম মুছে ফেলার পরিকল্পনা নিয়েই হাজির হয়েছেন। অলিম্পিককে মাথায় রেখেই নাকি ক্রিকেটের জন্য নতুন এক বিশ্ব সংস্থা গঠনের পরিকল্পনা করেছেন আইপিএলের এই স্বপ্নদ্রষ্টা।আন্তর্জাতিক ক্রিকেটে বড় ধরনের বিদ্রোহেরই আভাস দিলেন ঝানু এই ব্যবসায়ী। এমন মন্তব্য ও করছেন, আইসিসিকে ছুড়ে ফেলার সময়ও নাকি এসে গেছে!বিদ্রোহী লিগ আইসিএলের মালিক ‘এসেল’ গ্রুপ আবারও নড়েচড়ে বসছে বলে খবর এসেছিল কদিন আগে। এসেল গ্রুপ তাদের এই নতুন ক্রিকেট বিশ্ব গড়ার মিশনে মোদিকে নিয়ে নামছে বলেই শোনা গিয়েছিল। তখন অবশ্য মোদি এসেল গ্রুপের সঙ্গে সম্পৃক্ততার কথা অস্বীকার করেন। কিন্তু আজ অস্ট্রেলিয়ান ব্রডকাস্টিং করপোরেশনের (এবিসি) কাছে জানালেন অন্য কথা। আইসিসির বিকল্প এক বিশ্ব ক্রিকেট সংস্থা বানানোর পরিকল্পনা নাকি মোদির বেশ পুরোনো। বেশ কয়েক বছর ধরেই এ নিয়ে কাজ করছেন বলে স্বীকার করলেন তিনি।মোদি বলেছেন, ‘আমরা সম্পূর্ণ ভিন্ন এক ক্রিকেটের চিন্তা ভাবনা করছি। ইতিমধ্যে পরিকল্পনার নকশাও তৈরি হয়ে গেছে। পরিকল্পনার প্রতিটি অংশে আমার ছাপ দেখতে পাবেন। এটি অনেক বিস্তারিত একটি পরিকল্পনা। এটি এমন নয় যে আপনি বললেন আর সঙ্গে সঙ্গে এ ধরনের একটা ব্যাপার ঘটে গেল। বছরের পর বছর ধরে আমরা এটি নিয়ে কাজ করছি।’মোদির দাবি, ক্রিকেটকে ‘তিন মোড়লে’র আগ্রাসন থেকে বাঁচাতেই এই পরিকল্পনা। ভারত, অস্ট্রেলিয়া ও ইংল্যান্ড মিলে ক্রিকেটকে নিয়ন্ত্রণ করার যে পরিকল্পনা করেছে, সেটি থেকে মুক্তি পেতে তাঁর এই উদ্যোগ সাহায্য করবে। সেই সঙ্গে প্রচ্ছন্ন হুমকিও দিলেন আইসিসির প্রতি। চাইলেই নাকি আইসিসির একচ্ছত্র আধিপত্য শেষ দিতে পারেন তিনি, ‘আমরা চাইলেই বর্তমান ব্যবস্থা অবসান ঘটাতে পারি, কোনো ঝামেলা ছাড়াই। কয়েক শ কোটি ডলার খরচ হবে, এই যা। আর এই টাকাটা জোগাড় করাও তেমন কোনো সমস্যা নয়।’কীভাবে কী করতে যাচ্ছেন—এ ব্যাপারে খোলাসা করে কিছু বলতে রাজি হননি। ‘রণকৌশলে’র অংশ হিসেবেই হয়তো তা গোপন রাখতে চান। তাঁর এই ‘বিদ্রোহে’র পরিকল্পনায় কারা আছে, কোন কোন দেশ সাড়া দিচ্ছে—এসবও কিছু বলেননি মোদি। তবে একটা বিষয় নিশ্চিত করেছেন, তাঁর গড়া ক্রিকেটের নতুন পৃথিবীতে ওয়ানডের কোনো জায়গা থাকবে না। কেবল টেস্ট ও টি-টোয়েন্টি ঘিরেই তাঁর পরিকল্পনা। তাঁর মতে ওয়ানডে খেলার দিন এখন শেষ।ওয়ানডের মতো আইসিসিরও প্রয়োজন ফু​রিয়ে গেছে বলে মনে করেন তিনি। অলিম্পিকের মতো বড় আসরে ক্রিকেট যুক্ত করা, ক্রিকেটকে আরও বিশ্বায়নের পথে নিয়ে যাওয়ার পরিকল্পনা নাকি তাঁরই ছিল। কিন্তু আইসিসি সব সময়ই হেঁটেছে উল্টো পথে। এমন দাবি করে মোদি বলেছেন, ‘আমিই এটার প্রস্তাব দিয়েছিলাম। আইসিসি কখনো এতে রাজি ছিল না। তার মানে আমাদের আইসিসিকে ছুড়ে ফেলার সময় হয়েছে। যদি সবকিছু ঠিকভাবে করতে পারি তবে ইতিহাসই তৈরি হতে যাচ্ছে।’মোদির হুমকি আইসিসি কতটা গুরুত্বের সঙ্গে নেয়, সেটাই দেখার। মোদি নিজেই গত পাঁচ বছর ধরে পালিয়ে বেড়াচ্ছেন দুর্নীতি ও অর্থ পাচারের অভিযোগ থেকে ভারতে চলা বিচার প্রক্রিয়া থেকে বাঁচতে। তবে ক্রিকেট বিশ্বকে বদলে দেওয়া আইপিএলের মতো ছক যাঁর মাথা থেকে বেরিয়েছে, তাঁর কথা হেসে উড়িয়ে দেওয়ারও সুযোগ বোধ হয় সামান্যই।
