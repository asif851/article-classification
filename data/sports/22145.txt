
 
আগেও একবার বলেছিলেন। নতুন করে পুরোনো কথাটিই বললেন জাভেদ মিয়াঁদাদ। পাকিস্তানের সাবেক অধিনায়ক মনে করেন, ভারত যেহেতু পাকিস্তানের সঙ্গে খেলছে না, আইসিসির প্রতিযোগিতাগুলোতে পাকিস্তানের উচিত ভারতকে বয়কট করা।
আইসিসিকে একটা বার্তাও দিতে চান মিয়াঁদাদ। তিনি মনে করেন, আইসিসিতে ভারত ও পাকিস্তানের মর্যাদা সমান হলেও পাকিস্তান সেই মর্যাদা পাচ্ছে না। এই মর্যাদা পুনরুদ্ধার করতেই আইসিসির প্রতিযোগিতাগুলোতে ভারতের বিপক্ষে ম্যাচ বয়কটের কথা বলছেন, ‘যদি আমরা আইসিসির প্রতিযোগিতায় ভারতের বিপক্ষে না খেলি, তাহলে আইসিসি আর্থিকভাবে ক্ষতিগ্রস্ত হবে। কেবল তখনই তারা আমাদের (পাকিস্তান) সম্মানের সঙ্গে দেখবে। ফোরামে ভারতের সমান মর্যাদা দেবে।’
পাকিস্তানের হয়ে ১২৪ টেস্ট খেলা অন্যতম সেরা এই ব্যাটসম্যান পিসিবিকে পরামর্শ দিয়েছেন, ‘ইটের বদলে পাটকেল। আমাদের এখন পাল্টা জবাব দিতে হবে। ভারতের যদি আমাদের সঙ্গে দ্বিপক্ষীয় সিরিজ খেলার ইচ্ছা না থাকে, কোনো ফোরামেই ভারতের সঙ্গে খেলা উচিত নয় পাকিস্তানের। আইসিসির প্রতিযোগিতাগুলোতেও পাকিস্তানের উচিত ভারতকে বয়কট করা।’
ভারতকে দ্বিপক্ষীয় সিরিজের জন্য অনুরোধ জানানোর কোনো মানে হয় না বলেই মনে করেন মিয়াঁদাদ। বরং মনে করেন, ২০১২ সালে সংক্ষিপ্ত ওয়ানডে সিরিজ খেলতে ভারতে যাওয়াটা পাকিস্তানের জন্য বিরাট বড় ভুল ছিল, ‘ভারত আমাদের সেই সফরের শতভাগ সুবিধা নিয়েছে। মিলিয়ন-মিলিয়ন ডলার কামিয়েছে। ভারতের বিপক্ষে দ্বিপক্ষীয় সিরিজ নিয়ে এখনো কোনো নীতিমালা তৈরি না করার খেসারত আমরা দিচ্ছি বারবার বিব্রত হয়ে, ছোট হয়ে।’
ভারতের কাছ থেকে ক্ষতিপূরণ আদায়ের লক্ষ্যে মামলা লড়তে পাকিস্তান যে ১০০ কোটি রুপির তহবিল গড়েছে, সেটাকেও ‘অযথা’ বলছেন মিয়াঁদাদ। তিনি মনে করেন, এই টাকাটা ঘরোয়া ক্রিকেটের অবকাঠামোতে ব্যয় করতে পারলেই বেশি লাভ হতো, ‘এই তহবিল টাকার অপচয় ছাড়া কিছুই নয়।’ সূত্র: এনডিটিভি।
