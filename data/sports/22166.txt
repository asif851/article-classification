
জীবনে অনেকবারই অবসরের ঘোষণা দিয়ে আবার ফিরে এসেছেন। আগেই টেস্ট ও ওয়ানডে ছাড়া শহীদ আফ্রিদি তাই ফেব্রুয়ারিতেই যখন সর্বশেষ অবসরের ঘোষণা দিলেন, কেউ কেউ রসিকতাও করলেন, ‘অবসর সাময়িক, ফিরে আসা চিরন্তন!’কিন্তু আফ্রিদি বলে দিলেন জাতীয় দলের জার্সি আর গায়ে চড়াবেন না। পাকিস্তান ক্রিকেট বোর্ড (পিসিবি) চাইলেও না! আইসিসির নির্বাহী কমিটির বৈঠকে যোগ দিতে দুবাইয়ে গিয়ে গত রোববার শহীদ আফ্রিদিকে একটা মর্যাদাপূর্ণ বিদায়ী সংবর্ধনার প্রস্তাব দেন পাকিস্তান সুপার লিগ চেয়ারম্যান নাজাম শেঠি। এই প্রস্তাব পাওয়ার কথা গতকাল টুইটারে জানিয়ে ‘না’ করে দিয়েছেন ২৭ টেস্ট, ২৯৮ ওয়ানডে ও ৯৮টি টি-টোয়েন্টি খেলা আফ্রিদি, ‘আমার সঙ্গে দেখা করে সংবর্ধনার প্রস্তাব দেওয়ার জন্য নাজাম শেঠিকে ধন্যবাদ। কিন্তু আমার দুর্ভাগ্য যে কাজে ব্যস্ত থাকায় সেটি আর গ্রহণ করতে পারছি না।’গত সেপ্টেম্বরে তাঁকে একটা বিদায়ী ম্যাচ খেলার সুযোগ দেওয়ার দাবি তুলেছিলেন আফ্রিদি। ‘একটা বিদায়ী ম্যাচ আমার প্রাপ্য’ বলে নিজের যুক্তি তুলে ধরেছিলেন। নতুন একটা ধারা তৈরি করাই ছিল তাঁর লক্ষ্য। পিসিবির সর্বশেষ সংবর্ধনার প্রস্তাবে সেটি তৈরি হয়েছে বলেই মনে করেন আফ্রিদি, ‘আমি খুবই খুশি যে মিসবাহ ও ইউনিস যথাযথ বিদায়ী সংবর্ধনা পাচ্ছে। আশা করি ভবিষ্যতেও এই ধারা বজায় থাকবে।’ ডনডটকম।
 
