
জিতলেই সিরিজ বাংলাদেশের। প্রথম জয়টা অবশ্য পেয়ে গেছেন মাশরাফি বিন মুর্তজা। কলম্বোর সিংহলিজ স্পোর্টস ক্লাব (এসএসসি) মাঠে সিরিজের তৃতীয় ও শেষ ওয়ানডেতে টস জিতেছেন বাংলাদেশ অধিনায়ক। টেস্ট ও ওয়ানডে মিলিয়ে সিরিজে প্রথমবারের মতো টসে জিতে ফিল্ডিং নিয়েছে বাংলাদেশ। বাংলাদেশ দলে কোনো পরিবর্তন নেই। সিরিজ হার এড়াতে খেলতে নামা শ্রীলঙ্কা দলে আছে একটি পরিবর্তন। নুয়ান প্রদীপের জায়গায় খেলছেন সেকুগে প্রসন্ন।টসে জিতে ফিল্ডিং নেওয়ার ব্যাখ্যা ডিন জোন্সকে দিয়েছেন মাশরাফি, ‘উইকেটে কিছুটা ঘাস আছে। শুরুতে এখানে বোলাররা সুইং পাবে বলেও মনে হচ্ছে আমার।’ শ্রীলঙ্কাকে কত রানে আটকে রাখতে পারলে খুশি হবেন মাশরাফি? ডিন জোন্সের এই প্রশ্নের উত্তরে বাংলাদেশ অধিনায়ক বলেন, ‘২৫০ বা ২৬০ রানের মধ্যে শ্রীলঙ্কাকে আটকে রাখতে পারলে ব্যাটসম্যানদের জন্য তাড়া করা কঠিন হবে না।’২০০৯ সালের পর দেশের বাইরে সিরিজ জয়ের হাতছানি। এটা কি একটু চাপে ফেলেছে বাংলাদশেক? ম্যাচের আগের দিনের মতোই মাশরাফি এর উত্তরে বলেছেন, বিষয়টিকে তাঁরা এভাবে দেখেন না। ডাম্বুলায় প্রথম ওয়ানডেতে স্বাগতিকদের ৯০ রানের বড় ব্যবধানে হারায় বাংলাদেশ। একই মাঠে দ্বিতীয় ওয়ানডেতে বৃষ্টিতে ভেসে যায় বাংলাদেশের পুরো ইনিংস। আবহাওয়ার পূর্বাভাস বলছে, কলম্বোতেও বৃষ্টি হতে পারে। আপাতত অবশ্য কলম্বোর আকাশে রোদ ঝলমল করছে। মেঘের আনাগোনাও তেমন একটা দেখা যাচ্ছে না।
