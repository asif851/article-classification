
দম ফেলার সময় নেই এখন ভেনাস উইলিয়ামসের। ওহাইওর সিনসিনাটি ওপেনে খেলছেন। সামনে ইউএস ওপেন আছে। সেটার জন্য তৈরিও হতে হবে। কিন্তু এর মাঝেও আরও গুরুত্বপূর্ণ কিছু কাজ করতে হচ্ছে তাঁকে। আগামী মাসেই মা হতে যাচ্ছেন তাঁর ছোট বোন সেরেনা উইলিয়ামস। পরিবারের সেই অনাগত নতুন অতিথির জন্য অনলাইনে কত কিছু যে কিনছেন ভেনাস! খালা হিসেবে তাঁর একটা দায়িত্ব আছে না!এ বছর জানুয়ারিতে ভেনাসকে হারিয়েই অস্ট্রেলিয়ান ওপেন জিতেছিলেন সেরেনা। তারপর থেকেই টেনিস থেকে স্বেচ্ছাবিরতি নিয়েছেন অন্তঃসত্ত্বা সেরেনা। তাঁর অনুপস্থিতিতে উইলিয়ামস পরিবারের পতাকাটা এখন ভেনাসের হাতে। তবে গত জুলাইয়ে ভেনাস উইম্বলডনের ফাইনালে উঠেও হেরে গেছেন স্পেনের গারবিনিয়ে মুগুরুজার কাছে। এরপর গত সপ্তাহেও টরন্টো ওপেন থেকে বিদায় নিয়েছেন তৃতীয় রাউন্ডেই। সিনসিনাটি ওপেনে অবশ্য পরশু স্বদেশি অ্যালিসন রিসকেকে ৬-২, ৬-০ সেটে উড়িয়ে দিয়েই দ্বিতীয় রাউন্ডে উঠেছেন। কিন্তু খেলার পাশাপাশি কোর্টের বাইরেও ব্যস্ত সময় কাটছে ভেনাসের। অনাগত ভাগনে বা ভাগনিকে বরণ করে নিতে ইচ্ছেমতো কেনাকাটা করছেন অনলাইনে। এ ব্যাপারে ভেনাসকে সাহায্য করছেন তাঁর মা ওরাসেনে প্রাইস। যিনি ভেনাস-সেরেনাসহ মোট পাঁচ কন্যাকে বড় করেছেন। খালা হওয়ার প্রস্তুতি নিতে গিয়ে রোমাঞ্চিত ভেনাস, ‘আমি বিশাল লম্বা একটা তালিকা করে রেখেছি, যেগুলো একে একে অর্ডার করব। গতকালই আমি মায়ের সঙ্গে কথা বললাম। আরও কী কী লাগতে পারে, সেগুলো জেনেছি। তালিকা আরও লম্বা হচ্ছে। আমি সবগুলোই কিনব। দেখা যাক, পরে আরও কিছু লাগে কি না।’খালা অবশ্য এবারই প্রথম হচ্ছেন না ভেনাস। তাঁর বড় সৎবোনেরা এর আগে মা হয়েছেন। তবে তখন ভেনাস নিজেই খুব ছোট ছিলেন। এবারের রোমাঞ্চটা তাই অনেক বেশি সেরেনার কাছে, ‘বড় হওয়ার পর আমি এই প্রথম খালা হচ্ছি। এই অনুভূতি ছোটবেলার অনুভূতির চেয়ে একেবারে আলাদা।’ এএফপি, রয়টার্স। 
 
