
শনির দশা কাটছেই না তামিম ইকবালের। ঘাড়ের চোট নিয়ে শ্রীলঙ্কা সিরিজ ও এশিয়া কাপ শেষ করার পর টি-টোয়েন্টি বিশ্বকাপে নিজের ছায়া হয়ে ছিলেন। ঘরোয়া ক্রিকেটে কোথায় স্বরূপে ফেরার চেষ্টা করবেন, উল্টো আবারও চোট পেয়ে মাঠ থেকে ছিটকে গেছেন অন্তত দুই সপ্তাহের জন্য।তামিম সর্বশেষ চোট পেয়েছেন গত পরশু চট্টগ্রামের হয়ে জাতীয় লিগের ম্যাচে। দ্বিতীয় ইনিংসে ১ রান করার পর রাজশাহীর পেসার শফিউলের একটা বল হঠাৎ লাফিয়ে ধেয়ে আসছিল তাঁর মুখের দিকে। আত্মরক্ষার্থে ব্যাটসহ হাত বাড়িয়ে দিয়ে তামিম চোট পান ডান হাতের বুড়ো আঙুলে। সঙ্গে সঙ্গে মাঠ ছেড়ে বেরিয়ে আসেনএক্স-রে রিপোর্ট দেখে বিসিবির চিকিৎসক দেবাশিষ চৌধুরীর ভাষ্য, ‘তামিমের ডান হাতের বুড়ো আঙুলে সূক্ষ্ম চিড় ধরা পড়েছে। পুরোপুরি সুস্থ হতে দুই থেকে তিন সপ্তাহ সময় লাগবে।’তার মানে ১৯ এপ্রিল শুরু জাতীয় লিগের শেষ পর্বে খেলতে পারবেন না তামিম। খুবই হতাশা নিয়ে বললেন, ‘ফর্ম ভালো না থাকলে সবাই চেষ্টা করে ঘরোয়া ক্রিকেটে ভালো খেলে ফর্মে ফিরতে। জাতীয় লিগ ও বিসিএলের ম্যাচগুলোতে আমারও সে রকম লক্ষ্য ছিল। এই ম্যাচগুলো খেলে ফর্মে ফেরার চেষ্টা করব ভেবেছিলাম। কিন্তু ভাগ্য খারাপ হলে তো কিছুই করার থাকে না।’পরশু একই ম্যাচে কিপিং করার সময় আঙুলে চোট পেয়ে মাঠ ছেড়েছিলেন জাতীয় দল ও রাজশাহীর অধিনায়ক মুশফিকুর রহিমও। তবে তাঁর চোট মারাত্মক কিছু নয় বলেই জানা গেছে।
 
