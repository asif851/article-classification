
তৃতীয় লেগে যখন পুলে ঝাঁপ দিলেন, যুক্তরাষ্ট্র তখন দ্বিতীয়। ব্রিটেনই এগিয়ে। কিন্তু মাইকেল ফেল্‌প্‌সের মনে তা নিয়ে কোনো শঙ্কার বালাই কি ছিল?
দেখে মনে হলো না। অলিম্পিকে শেষবারের মতো পুলে ঝাঁপ দিয়েছেন যুক্তরাষ্ট্রের কিংবদন্তি সাঁতারু। এবং মনে রাখার মতো করেই বিদায় নিলেন। নিজের ল্যাপ শেষ যখন করলেন, যুক্তরাষ্ট্র অনেকটা এগিয়ে গেছে। শেষ ল্যাপে নাথান আদ্রিয়ানের কাজটা দাঁড়াল শুধু সেই সুবিধাটা ধরে রাখা। কাজটা বেশ ভালোভাবেই করেছেন আদ্রিয়ান। তাতেই রচিত হলো ইতিহাস! ১০০ মিটার মিডলের রিলেতে সোনা জিতেছে যুক্তরাষ্ট্র, সোনালি পদকে মুড়িয়ে হলো কিংবদন্তির বিদায়। ২৩তম সোনা জিতেই অলিম্পিক থেকে বিদায় নিচ্ছেন ফেল্‌প্‌স।রুপা জিতেছে ইংল্যান্ড, ব্রোঞ্জ অস্ট্রেলিয়ার। রিও অলিম্পিকে প্রথম চারটি ইভেন্টেই সোনা জিতেছিলেন। শুধু গতকাল নিজের ‘প্রিয়’ ইভেন্ট ১০০ মিটার বাটারফ্লাইতেই পারলেন না ফেল্‌প্‌স, সন্তুষ্ট থেকেছিলেন রুপা নিয়ে। সেই আক্ষেপ আজ ঘোচালেন দলগত সোনার পদক দিয়ে, যাতে অনেক বড় অবদান ছিল যুক্তরাষ্ট্রের ‘জলমানবে’র। সূত্র: এএফপি।
