
বাংলাদেশে শ্রীলঙ্কা ঘাঁটি গেড়েছে এক মাস হলো। এ দেশের আলো-হাওয়া কি তবে নখদর্পণে চলে এল অ্যাঞ্জেলো ম্যাথুসের দলের? আজ ফতুল্লায় এশিয়া কাপের প্রথম ম্যাচে পাকিস্তানের বিপক্ষে শ্রীলঙ্কার খেলোয়াড়দের শরীরী ভাষা বলছিল, এখানকার কন্ডিশন কত্তদিনের চেনা! সেই ‘চিন-পরিচয়ে’র সুবিধা কাজে লাগিয়ে, স্লগ ওভারে লাসিথ মালিঙ্গার তাণ্ডবে প্রতিদ্বন্দ্বিতাপূর্ণ ম্যাচে পাকিস্তানকে হারাল ১২ রানে।শ্রীলঙ্কার ছুড়ে দেওয়া ২৯৭ রানের লক্ষ্যে খেলতে নেমে পাকিস্তানের শুরুটা অবশ্য ভালো হয়নি। ৬.১ ওভারে ২৮ রানেই ফিরলেন ওপেনার সারজিল খান। শ্রীলঙ্কার প্রথম উইকেটও পড়েছিল ওই ২৮ রানেই! ২৩.৩ ওভারে ১২১ রানে ৪ উইকেটের পতনের পর চাপেই পড়ে পাকিস্তান।ঠিক এখানেই গল্পের ক্লাইম্যাক্স। অধিনায়ক মিসবাহ-উল-হক ও উমর আকমাল উইকেটে থিতু হয়ে শ্রীলঙ্কার মনে ধরিয়ে দিলেন কাঁপুনি। মূলত পাকিস্তানের এ পঞ্চম জুটিই আশার আলো জ্বেলে দেয় সমর্থকদের মনে। ওভারপ্রতি ৬.৩৬ রানরেটে ১৯ ওভার খেলে মিসবাহ-আকমল জুটি তোলে ১২১। মিসবাহ কবে সেঞ্চুরি করবেন, সে প্রশ্ন উঠল আরেকবার! আজও স্পর্শ করলেন ৩৬তম হাফ সেঞ্চুরি, আকমলের ক্ষেত্রে সেটা ১৮তম।
একটা সময় পাকিস্তানের দরকার ছিল ৭৮ বলে ১০২, পরে হলো ৪২ বলে ৫৩। উইকেটে তখনও মিসবাহ-আকমাল। ম্যাচ তখন পাকিস্তানের দিকে হেলে। এবার গল্পের অ্যান্টিক্লাইম্যাক্স। মুহূর্তেই ম্যাচের রং বদলাল। রংটা বদলালেন মালিঙ্গা। গতি, ইয়র্কারে বেসামাল করে ফেললেন পাকিস্তানের ব্যাটিং অর্ডার। পটাপট তুলে নিলেন ৫ উইকেট। পাকিস্তানের শেষ ছয়টির পাঁচটিই পড়েছে এ লঙ্কান বোলারের ঝুলিতে। ম্যাচসেরাও তিনি। ‘মালিঙ্গা-ঝড়ে’ পড়ে পাকিস্তান অলআউট হলো ৪৮.৫ ওভারে ২৮৪ রানে, হারল ১২ রানে।
