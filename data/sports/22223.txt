



অনূর্ধ্ব-১৫ সাফের পর হংকংয়েও চ্যাম্পিয়ন বাংলাদেশ ফুটবল দল
দলটি এবার যুক্তরাষ্ট্রের কনকাকাফ কাপে খেলার আগ্রহ প্রকাশ করেছে


ঘরের মাঠে অনূর্ধ্ব-১৫ সাফে অপরাজিত চ্যাম্পিয়ন। হংকংয়ে চার জাতি জকি কাপে অপরাজিত চ্যাম্পিয়ন বাংলাদেশ অনূর্ধ্ব-১৫ নারী ফুটবল দল। ধারাবাহিক এই সাফল্যে মেয়েদের নিয়ে আরও সাহসী হয়ে ওঠার রসদ পেয়েছে বাংলাদেশ ফুটবল ফেডারেশন। তাই এশিয়ার গণ্ডি ছাড়িয়ে চোখ এবার যুক্তরাষ্ট্রে। ইতিমধ্যে উত্তর আমেরিকার দেশটির অনূর্ধ্ব-১৫ কনকাকাফ খেলার আগ্রহ প্রকাশ করে নিবন্ধন করা হয়েছে বাংলাদেশের নাম।
অনেক ‘যদি-কিন্তু’র ওপর নির্ভর করছে বাংলাদেশের অংশগ্রহণ। আগামী ৬-১১ আগস্ট যুক্তরাষ্ট্রের ফ্লোরিডায় হবে ৩২ দেশের কনকাকাফ কাপ। ক্যারিবিয়ান অঞ্চল, মধ্য আমেরিকা অঞ্চল, উত্তর আমেরিকা অঞ্চলগুলো থেকে কোটা ভিত্তিতে অংশগ্রহণ করে থাকে বিভিন্ন দেশ। সে কোটাতেই খেলার আগ্রহ প্রকাশ করা হয়েছে বলে জানিয়েছেন বাফুফের সাধারণ সম্পাদক আবু নাইম সোহাগ, ‘আমরা কনকাকাফ কাপে খেলতে আগ্রহী। এ জন্য আমরা টুর্নামেন্টে নাম নিবন্ধন করে চিঠি দিয়েছি। যদিও এশিয়া অঞ্চল থেকে মাত্র একটি দেশ সুযোগ পাবে সেখানে খেলার। আশা করি, সে সুযোগটা এএফসি আমাদের করে দেবে।’ টুর্নামেন্টের তিনটি ভাগ আছে—ডিভিশন ওয়ান, টু ও থ্রি। বাংলাদেশ খেলার আগ্রহ প্রকাশ করেছে ডিভিশন টুতে।
