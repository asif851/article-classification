
নিষেধাজ্ঞার ফাঁড়ায় এলচের বিপক্ষে আজ খেলতে পারেননি রিয়াল মাদ্রিদের অন্যতম প্রধান অস্ত্র ক্রিস্টিয়ানো রোনালদো। মাঠে অবশ্য এর প্রভাব পড়ল সামান্যই। লা লিগায় পুচকে এলচেকে ৩-০ ব্যবধানে উড়িয়ে দিল রিয়াল। লা লিগায় আজকের রাতটা বার্সেলোনা-রিয়ালের এগিয়ে যাওয়ার রাত। এলচেকে হারিয়ে সে লড়াইয়ে খানিকটা এগিয়ে রইল কার্লো আনচেলত্তির দল। অবশ্য ঘন্টা কয়েক পরেই মাঠে নামবে বার্সা। ফলে রিয়ালকে কাতালানরা এগিয়ে থাকতে দেবে কিনা, সেটিই দেখার বিষয়।এলচের বিপক্ষে রিয়ালের গোলার খাতা প্রথম খোলেন ইয়ারেমেন্দি। ৩৪ মিনিটেই প্রতিপক্ষের জালে গোল জড়িয়ে দেন রিয়াল মিডফিল্ডার। ৭২ মিনিটে ডি-বক্সের বাইরে থেকে শট নেওয়া গ্যারথ বেলের বুলেট গতির বলটি এলচের   গোলরক্ষকের চেয়ে দেখা ছাড়া আসলে উপায় ছিল না। ৮১ মিনিটে এলচের বুকে শেষ ‘শেল’টি মারেন ইসকো। চূড়ান্ত স্কোর লাইন রিয়াল ৩: ০ এলচে।ওদিকে শীর্ষ স্থান ধরে রাখার লড়াইয়ে সোসিয়েদাদের বিপক্ষে রাত ১টায় মাঠে নামবে বার্সা। খেলাটি দেখাবে স্টার স্পোর্টস ২।
 
