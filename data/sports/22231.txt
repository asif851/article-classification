
সম্প্রতি বেড়েছে ভারতীয় ক্রিকেটারদের বার্ষিক বেতন। নতুন কেন্দ্রীয় চুক্তি অনুযায়ী তিন শ্রেণির ভারতীয় ক্রিকেটাররা—‘এ’, ‘বি’ ও ‘সি’, বোর্ডের কাছ থেকে বছরে বেতন পাবেন যথাক্রমে ২ কোটি, ১ কোটি ও ৫০ লাখ রুপি করে। ম্যাচ ফিও বেড়েছে। একটি টেস্ট, ওয়ানডে ও টি-টোয়েন্টির জন্য ক্রিকেটাররা শ্রেণিভেদে পাচ্ছেন ১৫ লাখ, ৬ লাখ ও ৩ লাখ রুপি। বিশাল অঙ্ক। পৃথিবীর অনেক দেশের ক্রিকেটারেরই ভারতের ক্রিকেটারদের এমন প্রাপ্তিতে মন খারাপ হওয়ার কথা। তবে সাবেক ভারতীয় তারকা ও হালের টিভি ধারাভাষ্যকার রবি শাস্ত্রীর মতে, এই অঙ্কটা কিছু নয়। বরং কোহলি-অশ্বিনদের এই ২ কোটি রুপি ‘বাদামের’ মতো।২ কোটি রুপি কিছুই নয় শাস্ত্রীর কাছে! কিছুদিন আগেই ভারতীয় ক্রিকেট দলের কোচিং ডিরেক্টর হিসেবে এই সাবেক তারকা অস্ট্রেলীয় ক্রিকেটারদের বেতনের সঙ্গে কোহলিদের বেতনের তুলনা করেই এমনটা বলেছেন, ‘একজন অস্ট্রেলীয় ক্রিকেটার কত পায় জানেন?’প্রাপ্তির এই অঙ্কটা নিয়ে ভারতীয় ক্রিকেটারদের মধ্যেই নাকি চাপা অসন্তোষ আছে। বিশেষ করে অস্ট্রেলিয়া, ইংল্যান্ড ও দক্ষিণ আফ্রিকার ক্রিকেটারদের সঙ্গে তুলনায় এই বেতন নিতান্তই ‘সামান্য’—এমন আলোচনাও আছে ভারতের ক্রিকেটারদের মধ্য। শাস্ত্রী ক্রিকেটারদের এই অসন্তোষের পক্ষেই কথা বললেন। তাঁর মতে, ‘এ’ শ্রেণিতে থাকা একজন খেলোয়াড়ের চুক্তি হতে হবে অনেক বড় অঙ্কের।চেতেশ্বর পূজারার চুক্তি এবার সর্বোচ্চ শ্রেণিতে উন্নীত হয়েছে। ভারতীয় শীর্ষ ক্রিকেটারদের মধ্যে আইপিএল না খেলা পূজারা প্রসঙ্গে শাস্ত্রীর অভিমত দারুণ যুক্তিযুক্ত, ‘সর্বোচ্চ শ্রেণিতে থাকা পূজারার বেতন এমন হতে হবে যেন তাঁকে আইপিএলের চুক্তি নিয়ে ভাবতে না হয়। বরং সে এই সময়টা ইংল্যান্ডে গিয়ে কাউন্টি ক্রিকেট খেলতে পারে।’ সূত্র: পিটিআই।
 
