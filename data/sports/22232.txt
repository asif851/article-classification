
শাপেকোয়েনসে শোকের মাতম চলছে এখনো। চলছে দল গোছানোর কাজও। আবার যে মাথা তুলে দাঁড়াতে হবে! এই প্রক্রিয়ায় প্রথমে কোচ নিয়োগের কাজটি সেরেছে ব্রাজিলের ক্লাবটি। মর্মান্তিক বিমান দুর্ঘটনায় না ফেরার দেশে চলে যাওয়াদের মধ্যে ছিলেন শাপেকোয়েনসের কোচ কাইয়ো জুনিয়রও। দলটিকে নতুন করে গড়ে তুলতে দায়িত্ব নিয়েছেন তাঁরই বন্ধু ভাগনার মানচিনি।
গত মাসে কোপা সুদামেরিকানার ফাইনালের প্রথম লেগ খেলতে লামিয়া এয়ারলাইনসের একটি বিমানে করে কলম্বিয়ায় যাচ্ছিল শাপেকোয়েনস দল। বিমানটি যখন কলম্বিয়ার মাটি ছোঁয়ার অপেক্ষায়, সেই সময় ঘটে দুর্ঘটনা। জ্বালানি শেষ হয়ে যাওয়ায় বিধ্বস্ত হয় বিমানটি। শেষ হয়ে যায় ৭১টি তাজা প্রাণ। নিশ্চিহ্ন হয়ে যায় পুরো শাপেকোয়েনস দলটি। ৫০ বছর বয়সী ভাগনার এর আগে গ্রেমিও, সান্তোস, ভাস্কো দা গামা, ক্রুজেইরো আর বোটাফেগোর কোচ ছিলেন। তাঁর শাপেকোয়েনস অধ্যায় শুরু হবে ১৯ ডিসেম্বর। ক্লাবটির এই দুঃসময়ে এমন দায়িত্ব পাওয়ায় ভালো লাগছে কাইয়োর বন্ধুর, ‘আমাকে তারা নতুন কোচ হিসেবে বেছে নেওয়ায় আমি খুশি। গত বছর আমরা সবাই শাপেকোয়েনসের উঠে আসা দেখেছি। বন্ধু কাইয়ো জুনিয়রের কাজ এগিয়ে নিয়ে যেতে পারব বলে আশা করছি।’শাপেকোয়েনসের সাবেক গোলরক্ষক নিভালদোও ক্লাবটির কোচিং দলের অংশ হতে যাচ্ছেন। শাপেকোয়েনসকে আবার উঠে দাঁড়াতে সাহায্যের হাত বাড়িয়ে দিচ্ছেন অনেক খেলোয়াড়, অনেক দল। স্প্যানিশ চ্যাম্পিয়ন বার্সেলোনা আগামী বছরের হুয়ান গাম্পার ট্রফিতে খেলার আমন্ত্রণ জানিয়েছে দলটিকে। এই আমন্ত্রণ পেয়ে খুশি শাপেকোয়েনসের অন্তর্বর্তীকালীন সভাপতি ইভান তোজ্জো, ‘এটা আমাদের জন্য দারুণ আনন্দের। আমাদের আমন্ত্রণ করার জন্য আমরা বার্সেলোনার প্রতি কৃতজ্ঞ।’ সূত্র: গোলডটকম।
