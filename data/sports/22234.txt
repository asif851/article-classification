

লর্ডস টেস্টের তৃতীয় দিনকে তিনভাগে ভাগ করা যেতে পারে। সকালের অংশটি ভুবনেশ্বর কুমারের, দুপুরে লিয়াম প্লাঙ্কেট আর শেষ বিকেলে মুরালি বিজয়। দ্বাদশ ভারতীয় বোলার হিসেবে ভুবনেশ্বর ঠাঁই করে নিলেন লর্ডসের অভিজাত তালিকায়। ভুবনেশ্বর-কীর্তির মধ্যেই ইংলিশদের লিড এনে দিলেন প্লাঙ্কেট। আর দিন শেষে ভারতকে বড় লিডের স্বপ্ন দেখালেন মুরালি। সব মিলিয়ে তৃতীয় দিন শেষে ভারত-ইংল্যান্ডের লড়াইটা জমল ভালোই। দিন শেষে ভারত এগিয়ে ১৪৫ রানে।  
আগের দিনের ৬ উইকেটে ২১৯ রান নিয়ে খেলতে নেমে আজও ভুবনেশ্বরের তোপে পড়লেন ইংলিশ ব্যাটসমানরা। ৮২ রানে ৬ উইকেট তুলে নিলেন এ ডান হাতি পেসার। তবে বিপর্যয়ের মধ্যেও ইংল্যান্ডকে লিড এনে দিয়েছেন বোলার প্লাঙ্কেট। ডান হাতি এ ব্যাটসম্যান অপরাজিত ছিলেন ৫৫ রানে। ইংল্যান্ডের প্রথম ইনিংস থামল ৩১৯ রানে, লিড ২৪ রান।  
দ্বিতীয় ইনিংসের শুরুটা খারাপ হলো না ভারতের। তবে মহেন্দ্র সিং ধোনির দল বেশ বিপদে পড়ল প্লাঙ্কেটের করা ৪৪তম ওভারে। ওই ওভারে পরপর দুই বলে ফিরে গেলেন বিরাট কোহলি ও অজিঙ্কা রাহানে। ১ উইকেটে ১১৮ থেকে ৪ উইকেটে ১২৩—পাঁচ রানেই পড়ল ৩ উইকেট। বিপর্যয় বেশ ভালোভাবেই সামাল দিলেন মুরালি। এ ডান হাতি অপারজিত ৫৯ রানে।  ধোনির সঙ্গে মুরালির অবিচ্ছিন্ন ৫ম উইকেটে জুটিতে এল ৪৬। দিন শেষে ভারতের সংগ্রহ ৪ উইকেটে ১৬৯, এগিয়ে ১৪৫ রানে।
