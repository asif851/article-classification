
সিরিজের শেষ ম্যাচে পরশু আফগান পেসার দওলত জাদরানের গতিময় বাউন্সারটায় দারুণ এক হুক করেছিলেন লুক জঙ্গুয়ে। ফাইন লেগের ওপর দিয়ে বল উড়ে গিয়ে পড়ল সীমানার ওপারে। দারুণ এক ছক্কা দেখে যদি জিম্বাবুয়ে সমর্থকেরা হাততালি দিয়ে উঠেছিল নিশ্চয়ই। পরক্ষণে সেই আনন্দ মিইয়ে যেতে সময়ও লাগেনি। হুক করতে গিয়ে ভারসাম্য ধরে রাখতে পারেননি জঙ্গুয়ে। ব্যাট ঘুরে লাগল স্টাম্পে। হিট উইকেট! বল সীমানার ওপারে উ​ড়ে গিয়ে পড়েছে। ছক্কা! কিন্তু মুহূর্তেই ছক্কার বদলে হয়ে গেল অক্কা! ছক্কা বাতিল হলো, আউট হলেন জঙ্গুয়ে।একই বলে বল সীমানার ওপারে পাঠিয়ে সঙ্গে সঙ্গে আউট—খুব নিয়মিতই এমন ঘটনা ক্রিকেটে ঘটেনি। তা বলাই বাহুল্য। তবে একটি ঘটনা বিখ্যাত হয়ে আছে ক্রিকেট ইতিহাসে। পরশু জঙ্গুয়ের এই ঘটনা যেমন অনেককেই ফিরিয়ে নিয়ে গেল ১৯৭৫ বিশ্বকাপে। ওয়েস্ট ইন্ডিজ-অস্ট্রেলিয়া ফাইনালে রয় ফ্রেডেরিকসের বিখ্যাত সেই হিট উইকেটের ঘটনাটি।লর্ডসের ফাইনালে টসে জিতে ব্যাট করার সিদ্ধান্ত নিয়েছিল ওয়েস্ট ইন্ডিজ। গর্ডন গ্রিনিজ ও ফ্রেডেরিকসের উদ্বোধনী জুটিটা জমে ওঠার আগেই ঘটল ঘটনাটি। ডেনিস লিলির বাউন্সার হুক করেছিলেন ফ্রেডেরিকস। বল উড়ে গেল সীমানার ওপারে, আর ক্যারিবীয় ওপেনারের বাঁ পা ঘুরে গিয়ে লাগল স্টাম্পে! ছক্কা মেরে অক্কা!ফ্রেডেরিকসের সঙ্গে জঙ্গুয়ের হিট উইকেটের মূল পার্থক্য, একজনের পা লেগেছিল স্টাম্পে, আরেকজনের ব্যাট। লর্ডসের সে ফাইনালে বিশ্বকাপ শিরোপা জিতেছিল ক্লাইভ লয়েডের ওয়েস্ট ইন্ডিজ। আর পরশু আফগানিস্তানের বিপক্ষে জিম্বাবুয়ে কেবল ম্যাচই হারেনি, সিরিজও হেরেছে। অবশ্য একটা আক্ষেপও করতে পারে জিম্বাবুয়ে, ছক্কাটা হলে ম্যাচটা হয়তো জিততেও পারত তারা। ম্যাচ গড়িয়েছিল ৪৯.৪ ওভার পর্যন্ত। ৬টি বাড়তি রান স্কোরে যোগ হলে ফলটা যে অন্য রকম হতো না, কে বলতে পারে!
