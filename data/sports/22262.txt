
সকালে হোটেল লবিতে নামতেই কানে ভেসে এল, ‘আজ তো বাংলাদেশের সঙ্গে ভুটানের ম্যাচ। বাংলাদেশই জিতবে।’ সামনে এগিয়ে গিয়ে জানা গেলে ভদ্রমহিলার নাম সুনিতা ছেত্রী। হোটেলের দায়িত্বে আছেন। বাংলাদেশি সাংবাদিক, ফুটবলারদের বেশ চিনে গেছেন এর মধ্যেই। অতিথিদের মন জোগাতেই কি বললেন কথাটা? ‌‘তা বলছি না। শুধু বলছি বাংলাদেশ জিতবে,’ সুনিতার জবাব।
থিম্পুতে ঘুরে একটা বিষয় পরিষ্কার হলো—ভুটানের ফুটবল বিপ্লবের সঙ্গে এখনো ঠিক অভ্যস্ত হয়ে উঠতে পারেনি স্থানীয়রা। বেশির ভাগের ধারণা, ভুটান সেই আগের দলই আছে। মাঠে নামলেই হালি হালি গোল খায়। এমনকি এশিয়ান কাপ প্রাক-বাছাইপর্বে ভুটানের কাছে বাংলাদেশের ৩-১ গোলের হারটা এখনো তারা অঘটন বলেই মনে করে। দেশের ফুটবল এগিয়ে যাচ্ছে, বিষয়টি তাদের অজানা নয়। কিন্তু এখনো বাংলাদেশ তাদের কাছে অনেক এগিয়ে থাকা একটি দল। বিশেষ করে টুর্নামেন্টের প্রথম দিনে ভারতকে এই টুর্নামেন্টে বাংলাদেশ যেভাবে হারিয়েছে, তাতে ভুটানিজদের আগ্রহ নতুন করে বেড়েছে বাংলাদেশ নিয়ে। বাংলাদেশের ফুটবল নিয়ে। আজকের ম্যাচের আগে বাংলাদেশকে ফেবারিট তারা মেনে নিচ্ছে মন থেকেই।
ভুটান জাতীয় দলের বর্তমান অধিনায়ক কারমা শেডরিপ শেরিং বললেন, ‌‘আমাদের যুব দলটি ভালো। তবে আমি বাংলাদেশের যে খেলা দেখেছি, আমরা পারব না। আমরা সবটুকু দিয়ে লড়লেও আমার অনুমান বাংলাদেশ ১-০ গোলে জিততে পারে। বড়জোর আমরা ড্র করতে পারি।’ সাবেক অধিনায়ক পাসাং শেরিংও মনে করেন, বাংলাদেশকে হারানোর সামর্থ্য তাঁদের নেই, ‘সর্বোচ্চ আমরা ড্র করতে পারি। তবে জিততে পারব না।’
ভুটানে বাংলাদেশ এর মধ্যে বেশ কিছু ভক্ত জুটিয়ে ফেলেছে। এর মধ্যে আছে বেশ কিছু শিশু-কিশোর। বাংলাদেশ দলের অনুশীলন দেখতে আসা ষষ্ঠ শ্রেণির ছাত্র সাংগে ওয়া চু বাংলাদেশের জাফর ইকবালের ভক্ত। বলল, ‌‘আমি বাংলাদেশ-মালদ্বীপ ম্যাচ দেখেছি। বাংলাদেশ খুব ভালো খেলে। ১০ নম্বর জার্সির জাফর ইকবালকে আমার খুব ভালো লাগে। সে খুব ভালো ড্রিবল করতে পারে। পাশ থেকে তার সহপাঠী টাসি বলল, ‘আমার ভালো লেগেছ ১৫ নাম্বার জার্সির খেলোয়াড়টিকে (স্বাধীন)।’
বাংলাদেশ সময় বিকেল চারটায় শুরু হবে বাংলাদেশ-ভুটান ম্যাচটি।
