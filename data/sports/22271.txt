
বিসিএলের সর্বশেষ ম্যাচে করেছেন ডাবল সেঞ্চুরি। এর আগে জাতীয় লিগের শেষ তিন ম্যাচে দুটি ফিফটিসহ ২১১ রান। ঘরোয়া দীর্ঘ পরিসরের ক্রিকেটের এই সাফল্যই আবার জাতীয় দলের দরজা খুলে দিল লিটন দাসের সামনে। ভারতের বিপক্ষে একমাত্র টেস্টের ১৫ জনের দলে আছেন এই উইকেটকিপার-ব্যাটসম্যান। দলে ফিরেছেন চোটের কারণে শেষ মুহূর্তে নিউজিল্যান্ড সফরের দলের বাইরে চলে যাওয়া পেসার শফিউল ইসলামও।মাত্রই নিউজিল্যান্ডে টেস্ট সিরিজ খেলে এসেছে বাংলাদেশ দল। ৯ ফেব্রুয়ারি থেকে শুরু হায়দরাবাদ টেস্টের দলে তাই বড় অদলবদলের সম্ভাবনা এমনিতেও ছিল না। শঙ্কা ছিল শুধু ঊরুর চোটে ভোগা ইমরুল কায়েসকে নিয়ে। শোনা যাচ্ছিল, তাঁকে দলে না নেওয়া গেলে সুযোগ হতে পারে লিটনের। তবে মিরপুরে কাল প্রধান নির্বাচক মিনহাজুল আবেদীনের ঘোষিত দলে আছেন দুজনই। নিউজিল্যান্ডের বিপক্ষে টেস্ট দলে থাকাদের মধ্য থেকে বাদ পড়েছেন রুবেল হোসেন, নুরুল হাসান ও নাজমুল হোসেন (শান্ত)। কলকাতা হয়ে হায়দরাবাদের উদ্দেশে আজ বেলা ১১টা ৪০ মিনিটে ঢাকা ছাড়বে বাংলাদেশ দল। টেস্টের আগে ভারত ‘এ’ দলের বিপক্ষে ৫ ও ৬ ফেব্রুয়ারি একটি দুই দিনের প্রস্তুতি ম্যাচও খেলবে তারা।ক্রাইস্টচার্চে প্রথম ইনিংসে ৪৭ রান করে টেস্টে নিজের শুরুটা ভালোই করেছিলেন নুরুল হাসান। মুশফিকুর রহিমের পরিবর্তে উইকেটকিপিংয়েও দিয়েছেন আস্থার প্রতিদান। কিন্তু লিটন ফিরে আসায় এবং মুশফিকও আঙুলের চোট কাটিয়ে কিপিং করার মতো অবস্থায় চলে আসায় কপাল পুড়েছে তাঁর। ভারত সফরের দলে রাখা হয়নি নুরুলকে। তাঁকে ‘বেটার উইকেটকিপার’ স্বীকৃতি দিয়েই লিটনকে দলে নেওয়ার যুক্তি তুলে ধরলেন প্রধান নির্বাচক মিনহাজুল, ‘ও (লিটন) কিন্তু ইংল্যান্ড সিরিজের আগ থেকে আমাদের টেস্ট স্কোয়াডে ছিল। আর এখানে আমরা ব্যাটিংটাকে একটু বেশি প্রাধান্য দিচ্ছি।’ তিন টেস্ট খেলা লিটনের অভিষেকও হয়েছিল ভারতের বিপক্ষে। ২০১৫-এর জুনে ফতুল্লায় অভিষেক টেস্টে শুধু প্রথম ইনিংস ব্যাট করে রান করেছিলেন ৪৪।কিপিংয়ে এখনো নির্বাচকদের প্রথম পছন্দ মুশফিক। কোনো কারণে কিপিং করতে না পারলেও তাঁর ব্যাটিংটা মিস করতে চায় না বাংলাদেশ। মিনহাজুল তো সরাসরিই বলে দিয়েছেন, ‘মুশফিকের ব্যাটিং না পেলে দল অনেক দুর্বল হয়ে যায়।’চোট আর ফর্মের ঘাটতি মিলিয়েই মাঝখানে দল থেকে দূরে চলে যান লিটন। নির্বাচক কমিটি তাঁকে আবার কাছে টেনেছে ঘরোয়া ক্রিকেটের ওই পারফরম্যান্স দেখেই। প্রধান নির্বাচক বলছিলেন, ‘বিসিএলে একটা ডাবল সেঞ্চুরি পেয়েছে ও। আমরা চিন্তা করলাম উপমহাদেশে খেলা, সে এর আগে এই কন্ডিশনে টেস্ট খেলেছে। এ চিন্তা করেই ওকে নেওয়া হয়েছে এবং সোহানকে (নুরুল) বাইরে রাখা হয়েছে। তবে সে বিবেচনার বাইরে চলে যায়নি।’ কন্ডিশনের সঙ্গে দল নির্বাচনে প্রতিপক্ষের চেহারাটাও মাথায় রেখেছেন নির্বাচকেরা। মিনহাজুলের আশা, ‘ওরা আমাদের চেয়ে অনেক ভালো দল। তবে আমাদের খেলোয়াড়দেরও যথেষ্ট অভিজ্ঞতা হয়েছে। ভারতে ওরা ভালো খেলবে আশা করছি।’দলে মোস্তাফিজুর রহমান থাকবেন না, এটা জানাই ছিল। শেরেবাংলা স্টেডিয়ামে কাল দলের সঙ্গে অনুশীলন করলেও বাঁহাতি এই পেসারের নাম নেই ভারত সফরের দলে। মিনহাজুলের ভাষায় ‘স্কিল ফিটনেসে অসুবিধা’ আছে বলেই নেওয়া হয়নি মোস্তাফিজকে। আর রুবেলের বাদ পড়া ও শফিউলের ফেরার সমীকরণ অনেকটা লিটন-নুরুলের মতোই। শফিউল চোটে পড়াতেই নিউজিল্যান্ড সফরের দলে ঢুকেছিলেন রুবেল। ‘যেহেতু শফিউল ফিট আছে, ভালো আছে, সে চিন্তা করেই তাকে নেওয়া হয়েছে’—মিনহাজুলের ব্যাখ্যা। প্রস্তুতি ম্যাচের জন্য ১৫ জনের বাইরে তরুণ পেসার আবু জায়েদকেও নিয়ে যাওয়ার কথা। তবে কাল পর্যন্ত তাঁর ভিসার আবেদনই করা হয়নি।ভারত সফরের বাংলাদেশ দলমুশফিকুর রহিম (অধিনায়ক), তামিম ইকবাল, ইমরুল কায়েস, সৌম্য সরকার, মুমিনুল হক, মাহমুদউল্লাহ, সাকিব আল হাসান, সাব্বির রহমান, লিটন দাস, মেহেদী হাসান মিরাজ, তাসকিন আহমেদ, কামরুল ইসলাম, শুভাশিস রায়, শফিউল ইসলাম ও তাইজুল ইসলাম।দলে এসেছেন: লিটন দাস, শফিউল ইসলাম।বাদ পড়েছেন: নুরুল হাসান, রুবেল হোসেন, নাজমুল হোসেন (শান্ত)।
