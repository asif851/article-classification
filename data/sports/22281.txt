
শুক্রবার নিজের ক্যারিয়ারের ১০০০তম প্রতিযোগিতামূলক ম্যাচটি খেলতে নেমেছিলেন জিয়ানলুইজি বুফন। পালের্মোয় আলবেনিয়ার বিপক্ষ বিশ্বকাপ বাছাইপর্বের ম্যাচটি শেষ পর্যন্ত তাঁর দল ইতালিরও আনন্দের উপলক্ষ হয়েছে। ২-০ গোলের জয়ে গ্রুপ ‘জি’তে ১৩ পয়েন্ট নিয়ে স্পেনের সঙ্গে সমানে-সমান থাকল ইতালি। গোল গড়ে অবশ্য গ্রুপের শীর্ষস্থানটা স্পেনেরই। কালই গ্রুপের অপর ম্যাচে ইসরায়েলকে ৪-১ গোলে হারিয়েছে স্পেন। ম্যাচের প্রথমার্ধে ড্যানিয়েল ডি রসির পেনাল্টি আর শেষ দিকে সিরো ইমোবিলের দুই গোলে এই জয় ইতালির। ম্যাচের ১২ মিনিটে ইতালি পেনাল্টি পাওয়ার পর আলবেনীয় দর্শকদের আচরণে বেশ কিছুক্ষণ বন্ধ ছিল খেলা। তারা পেনাল্টির প্রতিবাদ করে মাঠে পটকা আর আগুনের শিখা ছুড়ে। শেষ পর্যন্ত আলবেনিয়া দলের খেলোয়াড়েরা গ্যালারির কাছে গিয়ে নিজেদের দর্শকদের শান্ত থাকার অনুরোধ করলে খেলা আবারও শুরু হয়। ডি রসির অপেক্ষা শেষ হয় ইতালিকে ১-০ গোলে এগিয়ে দিয়ে। ৮০ মিনিটে ডেভিড জাপাকোস্তার ক্রস থেকে দারুণ হেডে ইতালির দ্বিতীয় গোলটি করেন ইমোবিল।ইতালির জার্সি গায়ে কাল বুফন খেলতে নেমেছিলেন ১৬৮তম ম্যাচ। ১৯ বছর আগে ইতালির জার্সি গায়ে গোলপোস্টে প্রথম দাঁড়িয়েছিলেন জিয়ানলুইজি বুফন। তখন তিনি ১৯ বছরের তরুণ। আজ ৩৯ বছর বয়সেও তিনি জাতীয় দলে অপরিহার্য। এখনো দেয়াল হয়ে দাঁড়ান প্রতিপক্ষের আক্রমণের সামনে। দেশের হয়ে সবচেয়ে বেশি আন্তর্জাতিক ম্যাচ খেলার রেকর্ডটি ১৮৪ ম্যাচের। মিসরের আহমেদ হাসানের। ১৯৯৫ সালের ডিসেম্বর থেকে ২০১২ সালের মে মাসের মধ্যে মিসরের এই মিডফিল্ডার খেলেছিলেন এতগুলো ম্যাচ। হাসানের বিশ্বরেকর্ড ছুঁতে বুফনকে খেলতে হবে আর ১৬টি ম্যাচ।বুফনের প্রতিযোগিতামূলক ১০০০ ম্যাচের মধ্যে ১৬৮টি আন্তর্জাতিক ম্যাচ ছাড়াও আছে ৬১৪টি সিরি ‘আ’ ম্যাচ। ২৮০টি সিরি ‘আ’ ম্যাচে তিনি কোনো গোল খাননি। পাঁচটি বিশ্বকাপ ম্যাচেও অপরাজিত ছিলেন ইতিমধ্যেই পাঁচটি বিশ্বকাপ খেলে ফেলা এই গোলকিপার।টানা ৯৭৪ মিনিট গোল না খাননি বুফন। জুভেন্টাসের হয়ে খেলেছেন ৩৯ হাজার ৬৮১ মিনিট। ২০০৬ সালে ইতালির বিশ্বকাপ জয়ের অন্যতম নায়ক ছিলেন তিনি। সবচেয়ে বেশি পেশাদার ম্যাচ খেলেছেন ইংল্যান্ডের সাবেক গোলকিপার পিটার শিলটন। সূত্র: রয়টার্স, ডেইলি মেইল।
