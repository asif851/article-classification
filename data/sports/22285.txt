
আটবার ইউরোপিয়ান চ্যাম্পিয়ন, দুবার বিশ্ব চ্যাম্পিয়ন—এরপরও মেয়েদের ফুটবলে নিজেদের শ্রেষ্ঠত্ব প্রমাণের আর কী থাকে? তবু জার্মানির একটা  শূন্যতা ছিল। অলিম্পিকে কখনো জেতা হয়নি সোনা। মারাকানায় ফাইনালে সুইডেনকে ২-১ গোলে হারিয়ে সেই শূন্যতা পূরণ করল জার্মান মেয়েরা।
জার্মানি-সুইডেন দুই দলই প্রথমবারের মতো নেমেছিল সোনার খোঁজে। প্রথমার্ধ গোলশূন্য থাকার পর দ্বিতীয়ার্ধে আক্রমণাত্মক ফুটবলে মুগ্ধ করে জার্মানি। ৪৮ মিনিটে জার্মানিকে এগিয়ে নেন ফরোয়ার্ড মারোজান। ৬২ মিনিটে সারা ডায়েব্রিৎজের ফ্রি কিক পোস্টে লেগে ফিরে এলে সেটি ক্লিয়ার করতে গিয়ে নিজেদের জালেই জড়িয়ে দেন সুইডিশ ডিফেন্ডার লিন্ডা সিমব্রান্ট। স্কোরলাইন ২-০ হয়ে যাওয়ার পর ৬৭ মিনিটে স্টিনার দুর্দান্ত ফিনিশিংয়ে ব্যবধান কমায় সুইডেন। গোল-টোল যা হওয়ার এই ১৯ মিনিটেই হয়ে গেছে।তবে ব্যবধান বাড়িয়ে নিতে আক্রমণের পসরা সাজিয়ে সুইডেনের রক্ষণভাগ ক্ষণে ক্ষণে কাঁপিয়ে তোলে জার্মানি। গোলে জার্মানরা যে ১০টি শট নিয়েছে, তার সাতটিই দ্বিতীয়ার্ধে। পুরো ম্যাচেই সেখানে সুইডেন নিয়েছে তিনটি। দ্বিতীয়ার্ধে জামার্নির আক্রমণ ঠেকাতেই তাদের সময় কেটেছে বেশি। সুইডিশরা একেবারে যে সুযোগ পায়নি তা নয়। বিশেষ করে ৮৭ মিনিটে  অলিভিয়া স্কুদ হাতছাড়া করেছেন দারুণ দুটি সুযোগ।মেয়েদের সাফল্য দেখে অনুপ্রাণিত হতে পারে জার্মানির ছেলেরাও। অলিম্পিক সোনা জয়ের লক্ষ্যে শনিবার তারা খেলবে নেইমারদের বিপক্ষে। ব্রাজিলের মাটি দেখা যাচ্ছে জার্মানদের ভীষণ পয়া! দুই বছর আগে এখানেই তারা জিতেছিল বিশ্বকাপ। এবার অলিম্পিকে মেয়েরা জিতল সোনা। ছেলেরা জিততে পারলেই ব্রাজিলের মাটিতে জার্মানি হয়ে যাবে ‘হ্যাটট্রিক চ্যাম্পিয়ন’! তথ্যসূত্র: এএফপি, রয়টার্স।
