
শেষ পর্যন্ত মৃত্যুর কাছে হার মানলেন ফিল হিউজ। অস্ট্রেলিয়ান ওপেনারের অকালপ্রয়াণে শোকাহত গোটা ক্রিকেট দুনিয়া। এ খবরে মর্মাহত সাকিব আল হাসানও। এ বছরের শুরুতে অস্ট্রেলিয়ার ঘরোয়া টি-টোয়েন্টি প্রতিযোগিতা বিগ ব্যাশে অ্যাডিলেড স্ট্রাইকার্সের হয়ে একসঙ্গে খেলেছিলেন দুজন। হিউজ তখন সাকিবের অধিনায়কও ছিলেন। প্রিয় সতীর্থের এমন মৃত্যুতে শোকে বিমূঢ় সাকিব। নিজের ফেসবুক পেজে তিনি লিখেছেন, ‘ক্রিকেট দুনিয়ার জন্য এটা বড় দুঃসংবাদ। মাথায় বল লাগার তিন দিন পর অস্ট্রেলিয়ার টেস্ট ব্যাটসম্যান ফিল হিউজ মারা গেল মাত্র ২৫ বছর বয়সে। হিউজের পরিবার-বন্ধুদের জন্য আমার প্রার্থনা রইল।’ এর আগে হিউজের সুস্থতার জন্য শুভকামনা জানিয়েছিলেন এই অলরাউন্ডার। নিজের ফেসবুক পেজে লিখেছিলেন, ‘হিউজের খবরটা শুনে মর্মাহত। আমার প্রার্থনা তার সঙ্গে আছে। আশা করি সে দ্রুত সুস্থ হয়ে উঠবে। সেরে ওঠো বন্ধু।’ আফসোস, সেরে উঠতে পারলেন না হিউজ, পারলেন না আগের মতো আবার মাঠে ফিরতে।
