
ভুবনেশ্বর কুমারের দারুণ বোলিং আর বৃষ্টির উত্পাত—দুইয়ের মিলিত সমীকরণে শ্রীলঙ্কাকে ৮১ রানে হারিয়ে ত্রিদেশীয় টুর্নামেন্টের ফাইনালে পৌঁছে গেছে ভারত।টসে হেরে প্রথমে ব্যাট করতে নেমে ভারতীয় ইনিংসের স্থায়িত্ব ছিল মাত্র ২৯ ওভার। উদ্বোধনী ব্যাটসম্যান রোহিত শর্মা ৮৩ বলে ৪৮ রান করে অপরাজিত থাকেন শেষাবধি। রোহিতের মতো হাত খুলে খেলার ব্যাটসম্যান কাল স্বভাববিরুদ্ধ ঢংয়ে ব্যাট চালান কেবল উইকেটের কারণে। কঠিন উইকেটে প্রথম থেকেই ব্যাটিংটাকে বড্ড দুরূহ মনে হচ্ছিল ব্যাটসম্যানদের কাছে। রোহিত ৪৮ রান করলেও নিয়মিত বিরতিতে ফিরে যান শিখর ধাওয়ান, বিরাট কোহলি ও দীনেশ কার্তিক। সুরেশ রায়না রোহিত শর্মার সঙ্গী হলেও ২৯ ওভারের পর বৃষ্টির কারণে বন্ধ হয়ে যায় খেলা। ভারতের পতন হওয়া তিনটি উইকেট ভাগাভাগি করেন রঙ্গনা হেরাথ ও অ্যাঞ্জেলো ম্যাথুজ।বৃষ্টির কারণে খেলা সাড়ে চার ঘণ্টা বন্ধ থাকার পর নতুন করে খেলা শুরু করতে সাহায্য নিতে হয় ডাকওয়ার্থ ও লুইসের হিসেব-নিকেশ। জটিল হিসেবে শ্রীলঙ্কার সামনে লক্ষ্য দাঁড়ায় ২৬ ওভারে ১৭৮ রান। যে উইকেটে ব্যাটিংটাই এক কঠিন কাজ, সেখানে ২৬ ওভারে ১৭৮ রানের লক্ষ্য যে পাহাড় ডিঙানোর মতোই এক ব্যাপার, সেটা প্রতিফলিত হয়েছে খেলার ফলাফলেই।
শ্রীলঙ্কার ইনিংসে উইকেটের সহযোগিতা পেয়ে দারুণভাবে জ্বলে ওঠেন ভারতীয় বোলাররা। ভুবনেশ্বর কুমার উইকেটের সুবিধা পুরোপুরি কাজে লাগিয়ে শুরুতেই কোমর ভেঙে দেন লঙ্কান ব্যাটিংয়ের।
ভুবনেশ্বর ৬ ওভার বল করে একটি মেডেন দিয়ে মাত্র ৮ রানের বিনিময়ে তুলে নেন শ্রীলঙ্কার চারটি উইকেট। এর মধ্যে ছিল উপুল থারাঙ্গা, কুমার সাঙ্গাকারা ও মাহেলা জয়াবর্ধনের উইকেট। ৩১ রানে ৪ উইকেট হারিয়ে ধুঁকতে থাকা শ্রীলঙ্কা শেষ পর্যন্ত নিজেদের ইনিংসের শেষ দেখতে পায় ৯৬ রানের মাথায়; ২৪.৪ ওভারে।
ভুবনেশ্বরের চার উইকেটের পাশাপাশি ইশান্ত শর্মা ও রবীন্দ্র জাদেজা তুলে নেন ২টি করে উইকেট। একটি উইকেট ঝুলিতে পোরেন রবিচন্দ্রন অশ্বিন। সূত্র: রয়টার্স।
