
স্লামডগ মিলিয়নিয়ার কিংবা লগন নাই-বা দেখলেন!আফগানিস্তান ক্রিকেট দলকে দেখলে ওই দুই ছবির কাহিনিকে পানসে মনে হবে। ওগুলো কল্পকথা, কিন্তু আফগানিস্তান বাস্তব। উদ্বাস্তু শিবির থেকে উঠে এসে বিশ্বকাপ ক্রিকেটে জায়গা করে নেওয়া! বাস্তব মাঝেমধ্যে কল্পনাকেও হার মানায়।কাল শারজায় কেনিয়াকে হারিয়ে বিশ্বকাপের টিকিট পেয়ে গেল আফগানিস্তান। চমকে গেল ক্রিকেট-বিশ্বই। আফগানরা এরই মধ্যে খেলে ফেলেছে দু-দুটি ওয়ার্ল্ড টি-টোয়েন্টি। কিন্তু বিশ্বকাপ যে একটাই, ওয়ানডে বিশ্বকাপ। আয়ারল্যান্ডের পর দ্বিতীয় দল হিসেবে সরাসরি ২০১৫ বিশ্বকাপে জায়গা করে নিয়ে আফগানিস্তান উঠেছে নতুন উচ্চতায়। বছর পাঁচেক আগেও ওয়ার্ল্ড ক্রিকেট লিগের পঞ্চম স্তরে খেলত দলটি। সেখান থেকেই বিশ্বকাপের ইতিহাসে ২০তম সদস্য হিসেবে ক্রিকেট-শ্রেষ্ঠত্বের আসর—যুদ্ধবিধ্বস্ত দেশটির ক্রিকেটভ্রমণ চলছে রকেটগতিতে। আফগানিস্তানকে নিয়ে অস্ট্রেলিয়া-নিউজিল্যান্ড বিশ্বকাপের ১৪ দলের ১২টিই ঠিক হয়ে গেল। বাকি দুটি স্থানের জন্য আগামী ফেব্রুয়ারিতে নিউজিল্যান্ডে লড়বে ১০ দল।নিরাপত্তাঝুঁকিতে ঘরের মাঠে খেলতে না পারায় মধ্যপ্রাচ্যই আফগানিস্তানের সহায়। সেখানেই এল সাফল্য। কেনিয়াকে মাত্র ৯৩ রানে অলআউট করে ৭ উইকেটে জয়। ৩৪ রানে ৩ উইকেট হারিয়ে ফেললেও আফগানরা ২০.৫ ওভারেই তুলে নেয় জয়। এই জয়ে তারা স্বাগতিক সংযুক্ত আরব আমিরাতকে ঠেলে দিল লড়াইয়ে শেষ ধাপে। শেষ দুটি স্থানের জন্য তাদের খেলতে হবে নিউজিল্যান্ডে গিয়ে।বিশ্বকাপের ‘এ’ গ্রুপে বাংলাদেশের সঙ্গী আফগানিস্তান। এই গ্রুপে আরও আছে দুই স্বাগতিক অস্ট্রেলিয়া ও নিউজিল্যান্ড, ইংল্যান্ড ও শ্রীলঙ্কা। ২০১৫ সালের ১৫ ফেব্রুয়ারি ক্যানবেরায় বাংলাদেশের বিপক্ষে ম্যাচ দিয়েই অভিষেক হবে আফগানিস্তানের।আফগানিস্তানের জয়ে সামনে থেকেই নেতৃত্ব দিয়েছেন অধিনায়ক মোহাম্মদ নবী। কয়েক দিন আগেই ঢাকা লিগে ১৪৬ রানের অসাধারণ এক ইনিংস খেলা নবী কাল বোলিংয়ে ২ উইকেট নেওয়ার পর করেছেন হার না-মানা ৪৬ রান। ২১তম ওভারের পঞ্চম বলে শেম এনগোচেকে মিড উইকেট দিয়ে বাউন্ডারি; নবীর ওই শটের পরই উচ্ছ্বাসে ভেসেছে পুরো আফগানিস্তান। রাজধানী কাবুলের একমাত্র ক্রিকেট স্টেডিয়ামে বড় পর্দায় খেলা দেখতে জড়ো হয়েছিল হাজার তিনেক দর্শক। পূর্বাঞ্চলীয় জালালাবাদে যেমন তেমনি তালেবানের জন্মস্থান দক্ষিণাঞ্চলীয় শহর কান্দাহারেও আকাশে বন্দুকের গুলি ছুড়ে উদ্যাপন হয়েছে।মাত্র গত মাসেই সাফ চ্যাম্পিয়নশিপ জিতেছে আফগান ফুটবল দল। এবার সুখবর এল ক্রিকেট থেকে। এএফপি, ক্রিকইনফো।
