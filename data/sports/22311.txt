
তবে কি আর্জেন্টিনা একেবারেই ‘মেসি-নির্ভর’ দল হয়ে গেল? বাংলাদেশ সময় গতকাল ভোরে মেরিদায় ভেনেজুয়েলার বিপক্ষে ম্যাচটার পর এই প্রশ্নটাই সবচেয়ে বেশি ওঠার কথা।
অবসরের সিদ্ধান্ত বদলে উরুগুয়ের বিপক্ষে আগের ম্যাচটায় ফিরেছিলেন লিওনেল মেসি। দুর্দান্ত এক গোল করে ১০ জনের দল হয়ে যাওয়া আর্জেন্টিনাকে জয়ও এনে দিয়েছিলেন। কিন্তু সেই মেসিই চোটের কারণে পরের ম্যাচটা খেললেন না, জিততে পারল না আর্জেন্টিনাও। পয়েন্ট তালিকার তলানিতে থাকা ভেনেজুয়েলার বিপক্ষে কোনো রকমে ২-২ ড্র করে ১ পয়েন্ট নিয়ে মাঠ ছেড়েছে। বাছাইপর্বে এখনো জয় না পাওয়া ভেনেজুয়েলা তো একটা সময় ম্যাচে ২-০ গোলে এগিয়েও ছিল!
মেসি-নির্ভর দল হয়ে যাওয়ার কথাটা অবশ্য শুধু এ কারণেই উঠছে না। ২০১৮ বিশ্বকাপ বাছাইপর্বে এখন পর্যন্ত মাত্র তিনটি ম্যাচে মেসি ছিলেন, তিনটিতেই জিতেছে আর্জেন্টিনা। বাকি পাঁচটি ম্যাচে সম্ভাব্য ১৫ পয়েন্ট থেকে মাত্র ৬ পয়েন্ট পেয়েছে আর্জেন্টিনা। বোঝাই যাচ্ছে, মেসির শূন্যতা পূরণ করার সাধ্য আর্জেন্টিনার নেই।
চোটের কারণে মেসির মতো ছিলেন না সার্জিও আগুয়েরোও। গঞ্জালো হিগুয়েইনকে তো দলেই রাখা হয়নি। নিষেধাজ্ঞার কারণে ছিলেন না পাওলো দিবালা। গত ম্যাচে মেসি তবু একা দলের ভার বয়ে নিয়ে গেছেন। এই ম্যাচে কেউই সেটা পারলেন না। ৫৩ মিনিটের মধ্যে দুই গোল খেয়ে বসা আর্জেন্টিনাকে হার থেকে বাঁচিয়েছেন লুকাস প্রাত্তো ও নিকোলাস ওটামেন্ডি। জাতীয় দলের হয়ে মাত্র দ্বিতীয় ম্যাচ খেলতে নামা প্রাত্তোর গোলটা ৫৮ মিনিটে, ম্যাচের ৭ মিনিট বাকি থাকতে সমতা ফেরানো গোলটা করেছেন ওটামেন্ডি।
এদগার্দো অবশ্য ড্র নিয়ে খুব একটা বিচলিত নন। দীর্ঘ বাছাইপর্বে এটাকে শুধু ছোট ধাক্কা হিসেবেই দেখছেন, ‘দুই গোলে পিছিয়ে থাকার পর সমতায় থেকে ম্যাচ শেষ করাটাও খারাপ নয়। একেবারে খালি হাতে তো ফিরছি না। আমাদের কিছু ভুল আছে, যেগুলো পরের ম্যাচের আগে শুধরে ফেলতে পারব বলে বিশ্বাস করি।’
বাছাইপর্বে আর্জেন্টিনার পরের দুটি ম্যাচ আগামী মাসে। ৬ অক্টোবর পেরুর মাঠে গিয়ে খেলার পর ১১ অক্টোবর নিজের মাঠে খেলবে প্যারাগুয়ের বিপক্ষে। এএফপি।
 
বাছাইপর্বে মেসি ছাড়া আর্জেন্টিনা
    আর্জেন্টিনা ০: ২ ইকুয়েডর
    প্যারাগুয়ে ০: ০ আর্জেন্টিনা
    আর্জেন্টিনা ১: ১ ব্রাজিল
      কলম্বিয়া ০: ১ আর্জেন্টিনা
  ভেনেজুয়েলা ২: ২ আর্জেন্টিনা
* প্রথমে স্বাগতিক দল
