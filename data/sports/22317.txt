


২০০৮ সালে সিঙ্গাপুরে ও ২০১২ সালে থাইল্যান্ডের এএইচএফ কাপেও চ্যাম্পিয়ন হয়েছিল বাংলাদেশ

ফোনের অপর প্রান্ত থেকে বেশ জোরেই শোনা যাচ্ছিল গানটি, ‘উই আর দ্য চ্যাম্পিয়ন...।’ গাড়ির মধ্যে বসে বাংলাদেশ হকি দলের খেলোয়াড়েরা কোরাসে গাইছিলেন গত টি-টোয়েন্টি বিশ্বকাপের থিম সং হয়ে ওঠা ওয়েস্ট ইন্ডিজ ক্রিকেট দলের গানটি। হংকংয়ের কিংস পার্ক স্টেডিয়াম থেকে খেলা শেষে টিম হোটেলে ফিরছিল বাংলাদেশ হকি দল। অধিনায়ক রাসেল মাহমুদ জিমি ফোন ধরেই উচ্ছ্বাসভরা কণ্ঠে বললেন, ‘হ্যাটট্রিক চ্যাম্পিয়ন হতে পেরেছি, এটা ভেবেই ভালো লাগছে।’
চ্যাম্পিয়ন হওয়ার আশা নিয়েই ঢাকা ছেড়েছিল বাংলাদেশ হকি দল। এএইচএফ (এশিয়ান হকি ফেডারেশন) কাপ হকিতে কাল সেই আশা বাস্তবতা পেল ফাইনালে বাংলাদেশ ৩-০ গোলে শ্রীলঙ্কাকে হারিয়ে দেওয়ায়।
এর আগে বাংলাদেশ ২০০৮ সালে সিঙ্গাপুরে ও ২০১২ সালে থাইল্যান্ডের এএইচএফ কাপেও চ্যাম্পিয়ন হয়েছিল। এই টুর্নামেন্টের চ্যাম্পিয়ন হওয়ায় বাংলাদেশ সুযোগ পেয়েছে আগামী বছরের এশিয়া কাপে খেলার। যে টুর্নামেন্টটি ঢাকায় হওয়ার সম্ভাবনা রয়েছে। 
কাল প্রথম গোলের জন্য বাংলাদেশকে অপেক্ষা করতে হয়েছে ২২ মিনিট পর্যন্ত। হাসান যুবায়ের নিলয়ের স্টিক থেকে ফিল্ড গোলে এগিয়ে যায় বাংলাদেশ। ৬১ মিনিটে পেনাল্টি কর্নার থেকে ব্যবধান দ্বিগুণ করেন আশরাফুল ইসলাম। ৬৭ মিনিটে পাওয়া তৃতীয় গোলটি  কামরুজ্জামানের।
টুর্নামেন্টের ফেবারিট হিসেবে খেলতে যাওয়া বাংলাদেশ প্রথম দুই ম্যাচে হংকং ও চীনা তাইপেকে হারিয়েছিল ৪-২ গোলে। গ্রুপ পর্বের শেষ ম্যাচে ম্যাকাওকে ১৩-০ গোলে হারিয়ে গ্রুপ চ্যাম্পিয়ন হিসেবে ওঠে সেমিফাইনালে। পরশু সেমিফাইনালে সিঙ্গাপুরকে হারায় ৮-০ গোলের বড় ব্যবধানে। টুর্নামেন্টে পাঁচ ম্যাচে মোট ৩২ গোল করেছে বাংলাদেশ।
ম্যাচ দেখতে হংকংয়ে গিয়েছিলেন ফেডারেশনের সাধারণ সম্পাদক আবদুস সাদেক, সহসভাপতি শফিউল্লাহ মুনীর। চ্যাম্পিয়ন হওয়ায় ম্যাচ শেষে খেলোয়াড়দের ২ হাজার ডলার বোনাসের ঘোষণা দেন আবদুস সাদেক, মুনীর ৫ লাখ টাকা।
এমন জয়ে ভীষণ খুশি দলের উপদেষ্টা কোচ গেরহার্ড পিটার। ফেসবুকের মাধ্যমে কাল জানালেন, ‘আসলে ম্যাচটি একটু কঠিনই ছিল। তবে ছেলেরা যথেষ্ট ভালো খেলেছে। যদিও প্রথম দিকে একটু স্নায়ুচাপে ভুগছিল ওরা। আমরা গোলের অনেক সুযোগ নষ্ট করেছি, এ জন্যই ম্যাচটা কঠিন হয়ে পড়ে।’
এই টুর্নামেন্ট পর্যন্ত ফেডারেশনের সঙ্গে চুক্তি ছিল হকির জার্মান কোচিং স্টাফদের। হংকং থেকেই আজ জার্মানির বিমান ধরবেন গেরহার্ড পিটার ও প্রধান কোচ অলিভার কার্টজ। এশিয়া কাপ ঘিরে এই দলকে নিয়ে অনেক পরিকল্পনা রয়েছে বলেই জানালেন পিটার, ‘আমাদের চুক্তি শেষ হয়ে গেছে। আমরা জানি না ফেডারেশন চুক্তির মেয়াদ বাড়াবে কি না। সাদেক সাহেব (সাধারণ সম্পাদক) বলেছেন, ফেডারেশনের টাকা নেই।’
 
