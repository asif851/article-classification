
চ্যাম্পিয়নস ট্রফিতে ১৫ জনের স্কোয়াডে নুরুল হাসানের নামটা ছিল না। কিন্তু বাংলাদেশ দলের সঙ্গে ছিলেন। তাঁকে রাখা হয়েছিল বিকল্প উইকেটকিপার হিসেবে। দলের মূল উইকেটকিপার চোটে পড়লে যাতে দ্রুত বদলি হিসেবে খেলানো যায়, তাঁকে রাখা সে কারণেই।
যেহেতু চোটাঘাতের দুঃসংবাদ ছিল না, নুরুলেরও খেলা হয়নি কোনো ম্যাচ। তবে ড্রেসিংরুমে থেকে তিনি সাক্ষী হয়েছেন কার্ডিফে নিউজিল্যান্ডের বিপক্ষে কাব্যিক জয়ের। আবার স্বপ্নযাত্রা কীভাবে থেমে যায়, সেটিও দেখেছেন চোখের সামনে।
২০১৬ টি-টোয়েন্টি বিশ্বকাপেও দলের সঙ্গে ছিলেন, ম্যাচ খেলা হয়নি একটিও। পরপর দুটি আইসিসির টুর্নামেন্টে একই অভিজ্ঞতা হলো নুরুলের। সুযোগ না পেলেও নুরুলের প্রাপ্তির নুড়ি-পাথর কম নয়; এই টুর্নামেন্টকেও তিনি দেখছেন ‘শিক্ষাসফর’ হিসেবে, ‘ড্রেসিংরুমে থাকলে অনেক কিছু শেখা-জানা যায়। মাশরাফি-সাকিব-মুশফিক-তামিম-রিয়াদ ভাইদের কাছ থেকে শেখার আছে অনেক। দল যখন চাপে থাকে, তখন তাঁরা সেটা কীভাবে সামলান, ভালো খেলেন—এসব শিখেছি। ভবিষ্যতে সুযোগ পেলে চেষ্টা করব এগুলো কাজে লাগাতে।’ মহেন্দ্র সিং ধোনি নুরুলের প্রিয় উইকেটকিপার-ব্যাটসম্যান। ৩০ মে ওভালে ভারতের বিপক্ষে প্রস্তুতি ম্যাচে সাবেক ভারতীয় অধিনায়কের সঙ্গে মন খুলে কথা বলার সুযোগ পেয়েছেন ২৩ বছর বয়সী এই উইকেটকিপার-ব্যাটসম্যান। তা নুরুলকে কী পরামর্শ দিলেন ধোনি?
১ টেস্ট, ২ ওয়ানডে ও ৯ টি-টোয়েন্টি খেলা নুরুল বললেন, ধোনির সঙ্গে ব্যাটিং নিয়েই বেশি কথা হয়েছে তাঁর, ‘আমরা সাধারণ ছয়-সাতে ব্যাটিং করি। এই পজিশনে খুব বেশি ওভার পাওয়া যায় না। নেমেই প্রচুর স্ট্রোক খেলতে হয়। আবার যখন বড় রান করার সুযোগ পাই, দেখা যায় দলের ৩০-৪০-৫০ রানে ৪-৫ উইকেট নেই! এই অর্ডারের ব্যাটসম্যানরা সব সময় একটা চাপে থাকে। ধোনির কাছে জানতে চেয়েছিলাম, এই চাপটা তিনি কীভাবে সামলান।’ চাপটা ধোনি ভালোভাবে সামলাতে পারেন বলেই তো তাঁর নামের পাশে বসেছে ‘ফিনিশার’ তকমা। ১৩ বছরের আন্তর্জাতিক ক্যারিয়ারের অভিজ্ঞতা থেকে ভারতীয় উইকেটকিপার-ব্যাটসম্যান কী পরামর্শ দিয়েছেন, সেটি বলছিলেন নুরুল, ‘তিনি বললেন, শক্তি অনুযায়ী খেলার চেষ্টা করো। দু-এক বল সময় নিয়ে যদি পরে পুষিয়ে দিতে পারো, নিয়ো। তবে নিজের শক্তির বাইরে না খেলাই ভালো।’ শুধু ব্যাটিং নয়, ধোনির কাছ থেকে কিপিং নিয়েও পরামর্শ নিয়েছেন নুরুল, ‘তিনি বলেছেন, কিপিংয়ের সবচেয়ে বড় বিষয় হচ্ছে বলের দিকে তীক্ষ্ণ দৃষ্টি রাখা আর বলের সঙ্গে ওঠা।’
না খেলেও ব্যর্থতার অংশীদার হওয়া যেমন যন্ত্রণার, আবার দলের বড় অর্জনেও ‘যদি ম্যাচটায় থাকতাম’—এমন একটা আফসোস থেকে যায় মনে। নুরুলের দুই অভিজ্ঞতাই হয়েছে। অবশ্য এতে হতোদ্যম হচ্ছেন না তিনি। বাংলাদেশ দলের এই তরুণ উইকেটকিপার-ব্যাটসম্যানের কাছে যে দলের প্রয়োজনই বড়। টুর্নামেন্ট, সমন্বয়, প্রতিপক্ষ, কন্ডিশন—নানা বিবেচনায় থেকেছেন স্কোয়াডের বাইরে। নুরুল এই কঠিন বাস্তবতা মেনে নিচ্ছেন, ‘এখন দল ভালো অবস্থানে আছে। একাদশে সুযোগ পাওয়াটা কঠিন। অনেক সময় এসব ভাবনা কাজ করে। ম্যাচ না খেললে অনুশীলনে ঘাটতি থাকে। লক্ষ্যে স্থির থাকাও কঠিন হয়ে যায়। তবে নিজের সঙ্গে নিজের চ্যালেঞ্জ থাকলে এটা কাটিয়ে ওঠা যায়। আমার চেষ্টা থাকবে সুযোগ পেলে শতভাগ দেওয়ার।’
দুটি খুশির দিন নুরুলের সামনে। ঈদ তো আছেই। ৩০ জুন তাঁর বিয়ে। জীবনের নতুন বাঁকে দাঁড়ানো নুরুলের চোখে নতুন স্বপ্ন। এই স্বপ্নিল মুহূর্তেও ক্রিকেট তাঁর পিছু ছাড়ছে না। বিয়ের দুদিন পরই ফিরবেন ঢাকায়। শুরু করবেন অনুশীলন। জাতীয় দলে নিয়মিত হওয়ার ভীষণ তাড়া নুরুলের।
