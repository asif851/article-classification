
শেষ দিকে হিসাব–নিকাশটা জটিল হয়ে উঠতে পারত। কিন্তু রবি বোপারা একদমই সোজাসাপ্টা হিসাব বানালেন। ঠান্ডা মাথার এক ইনিংসে দলকে এনে দিলেন অনায়াস এক জয়। বোপারার ৩৯ রানের ইনিংসে রাজশাহীকে ৬ উইকেটে হারিয়েছে রংপুর।
রাজশাহীর ইনিংস ও রংপুরের টপ অর্ডারের ব্যাটিং উইকেট নিয়ে বিভ্রান্তি ছড়াচ্ছিল। কখনো দারুণ ব্যাটিং–সহায়ক মনে হচ্ছে তো, কখনো বোলিং–বান্ধব। দলের পঞ্চম ব্যাটসম্যান হিসেবে যখন নামছেন বোপারা, তখনো অনিশ্চয়তা ছিল ম্যাচের ফল নিয়ে। ৪৪ বলে ৬৫ রান—এ উইকেটে সহজ কিছু নয়। খানিক পরে শাহরিয়ার নাফীস ফেরার পর তো কাজটা আরও কঠিন হয়ে গিয়েছিল। কিন্তু থিসারা পেরেরাকে সঙ্গী পেয়ে সব চাপ উড়িয়ে দিলেন বোপারা। ২৩ বলে ৩৯ রানের ছোট কিন্তু ম্যাচের ফল–নির্ধারক এক ইনিংস খেললেন। রংপুর রাইডার্সকে জেতানো এই ইনিংসে ছিল ৩ চার ও ২ ছক্কা।রংপুর ইনিংসে তাঁর চেয়েও বড় ইনিংস আছে। কিন্তু মোহাম্মদ মিঠুনের ৪৬ রানের চেয়ে বোপারার ইনিংসটিই ছিল বেশি গুরুত্বপূর্ণ। আজ তাই রংপুরের জয়ের নায়ক এই ইংলিশ অলরাউন্ডার।
বোপারার টি-টোয়েন্টি রেকর্ড
ম্যাচ-২৬৩রান-৫৩০৪গড়-২৬.৬৫সর্বোচ্চ-১০৫*স্ট্রাইক রেট-১১৯.৭২সেঞ্চুরি-১ফিফটি-২৮
 
 
