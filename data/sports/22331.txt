
দিন বদলে গেছে। ফ্র্যাঞ্চাইজিভিত্তিক ক্রিকেট লীগগুলোতে এখন নিয়মিত প্রতিনিধিত্ব করতে যাচ্ছেন বাংলাদেশের ক্রিকেটাররা। সাকিব, তামিম, মুশফিক, মোস্তাফিজের পথে হাঁটছেন মেহেদী হাসান মিরাজ। ক্যারিবিয়ান প্রিমিয়ার লিগে সাকিব আল হাসানের সঙ্গী এবার মিরাজ। বিভিন্ন ফ্র্যাঞ্চাইজি লিগে বাংলাদেশের অংশগ্রহণ বাড়ায় অন্য দলগুলোর মানসিকতাও পরিবর্তন দেখছেন সাকিব। বাংলাদেশকে এখন বড় দল হিসেবে দেখে সবাই। 
একসময় অবশ্য এটা কল্পনাও করা যেত না। বাংলাদেশের সবেধন নীলমণি হয়েছিলেন শুধুই সাকিব। বিশ্বব্যাপী টি-টোয়েন্টি লিগগুলোতে বাংলাদেশের পতাকা বওয়ার দায়িত্বটা একাই টেনেছেন বিশ্বসেরা অলরাউন্ডার। এখন আইপিএল, পিএসএল কিংবা সিপিএলে নিয়মিতই দু-তিনজন বাংলাদেশির দেখা মেলে। এবারই যেমন মিরাজকে দলে টেনেছে ত্রিনবাগো নাইট রাইডার্স। তবে সাকিবের ধারণা, অস্ট্রেলিয়ার বিপক্ষে সিরিজ নিয়ে অনিশ্চয়তা না থাকলে আরও বেশ কয়েকজনকে ক্যারিবিয়ান প্রিমিয়ার লিগে দেখা যেত, ‘আমি তো নিশ্চিত, এ বছর যদি পুরো টুর্নামেন্ট খেলার সুযোগ থাকত, তাহলে আরও দু-একজন যেতে পারত। দু-একজনের নামও বলাবলি হচ্ছিল। কিন্তু আমাদের তো খেলা আছে। টাইমিং ফিক্সড না। অন্য টিমগুলোর জন্য আমাদের নিতে ঝামেলা হয়ে যায়। কারণ, পরে যদি বলা হয়, টিম আসবে, আমাদের ফিরতে হবে।’ শুধু খেলোয়াড়দেরও ‘দাম’ বাড়ছে তা নয়, দল হিসেবেও বাংলাদেশকে অন্য চোখে দেখছে সবাই। সাকিব জানিয়েছেন, ফ্র্যাঞ্চাইজি লিগে খেলতে গিয়ে এখন আর কোণঠাসা হয়ে থাকতে হয় না তাদের, ‘এখন তো অন্য রকম কথাবার্তা হয়। আমাদের খেলোয়াড়দের সম্পর্কে জানতে চায়। টিম হিসেবে আমরা কীভাবে এত ভালো করছি, সে বিষয়ে প্রশ্ন করে। আমরাও বড় দলের খেলোয়াড়দের মতো কথা বলতে পারি। চিন্তা করি যে এখন এভাবে কথা বলা যায়।’ গতবারের চ্যাম্পিয়ন জ্যামাইকা তালাওয়াসের হয়েই খেলতে যাচ্ছেন সাকিব। এবার অবশ্য পুরো টুর্নামেন্ট খেলার সম্ভাবনা কম তাঁর। সব ঝামেলা মিটিয়ে অস্ট্রেলিয়া যদি সিরিজ খেলতে আসে, সে ক্ষেত্রে সিপিএলের মাঝপথেই ফিরে আসতে হবে সাকিবদের। অনেক দিন আন্তর্জাতিক ক্রিকেট থেকে দূরে থাকা বাংলাদেশ দল অবশ্য সিরিজের অপেক্ষায় দিন কাটাচ্ছে, ‘আগে অস্ট্রেলিয়া আসুক। বড় একটা বিরতি গেল। তাদের আসার মাধ্যমে মৌসুম শুরু হবে। তারা যদি না আসে, তাহলে সরাসরি দক্ষিণ আফ্রিকা গিয়ে আমাদের জন্য খেলাটা কঠিন হবে। আশা করি, অস্ট্রেলিয়া আসবে এবং ভালো একটা সিরিজ হবে।’
