


• হাথুরুসিংহে নেই বলে বাংলাদেশ খারাপ করেছে, এ যুক্তিতে আপত্তি আছে বাংলাদেশ দলে খেলোয়াড়দের। • তামিম অনুরোধ করলেন হাথুরু-প্রসঙ্গটা না তুলতে।• তবে শ্রীলঙ্কান কোচের প্রতি কৃতজ্ঞতা প্রকাশ করতে ভোলেননি তামিম।

‘চন্ডিকা হাথুরুসিংহ’ নামটা শুনেই তামিম ইকবাল বেশ বিরক্ত হলেন, ‘বাদ দেন, হাথুরুসিংহের কথাটা বাদ দেন। তিনি চলে গেছেন, আর কত?’
‘হাথুরু-হাথুরু’ রব বাংলাদেশের পিছু নিয়েছে জানুয়ারিতে দেশের মাঠে ত্রিদেশীয় সিরিজ থেকে। নিদাহাস ট্রফি খেলতে শ্রীলঙ্কায় এসেই তামিম অনুরোধ করেছিলেন সাবেক শ্রীলঙ্কান কোচের প্রসঙ্গটা আর না তুলতে। তবুও হাথুরু-প্রসঙ্গ কিন্তু এসেছে ঘুরেফিরেই। কাল রাতে সংবাদ সম্মেলনে তামিমের সামনে আবার যখন হাথুরু-প্রসঙ্গ তোলা হলো, বাঁহাতি ওপেনার তাতে বেশ বিরক্ত। কেন এ বিষয়টা নিয়ে বিরক্ত, কেন আর এটা শুনতে ভালো লাগে না, সেটি বেশ গুছিয়ে ব্যাখ্যা করলেন তামিম, ‘তিনি আমাদের জন্য অনেক করেছেন। আমাদের ভালো দল হতে, বিশেষ করে ওয়ানডেতে তাঁর অবদান অবশ্যই ছিল। বারবার ওঁকে নিয়ে প্রশ্ন...। তিনি এখন অন্য একটা দলের কোচিং করাচ্ছেন। এটা নিয়ে আমাদের আর না কথা বলাই ভালো। বর্তমানে আমাদের একটা কোচিং স্টাফ আছে। তারা চেষ্টা করছে যেন আমরা ভালো করি। আমরা খারাপ করেছি, এটা হাথুরু থাকলেও হতে পারত। আমরা খারাপ খেলেছি। অজুহাত দেওয়া উচিত না যে অমুক চলে গেছে বলে খারাপ করেছি। হাথুরু যখন ছিলেন, খেলোয়াড়েরা ভালো খেলেছে বলেই দল জিতেছে। আর তিনি চলে যাওয়ার পর খেলোয়াড়েরা খারাপ খেলেছে বলে হেরেছে। এটাই হচ্ছে সবচেয়ে গুরুত্বপূর্ণ। আমরা ভালো খেলেছিলাম না বলে হারছিলাম, আজ (কাল) ভালো খেলেছি বলে জিতেছি। ভবিষ্যতেও যদি ভালো ক্রিকেট খেলি তাহলে জিতব, না খেললে হারব।’
