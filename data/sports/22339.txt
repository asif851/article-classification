
অনেক আলোচনার জন্ম দিয়েই তৃতীয় বিয়ে করেছিলেন ইমরান খান। আধ্যাত্মিক নেত্রী বুশরা মানেকাকে গত ফেব্রুয়ারিতে বিয়ে করেছেন পাকিস্তানের বিশ্বকাপজয়ী অধিনায়ক। কিন্তু বিয়ের দুই মাস না যেতেই সুখের ঘরে আগুন লেগেছে। পাকিস্তানের সংবাদমাধ্যমের খবর, এক মাস ধরেই আলাদা রয়েছেন নবদম্পতি!
দুজনের মধ্যে ফাটল ধরার কারণটা কিন্তু অদ্ভুত। বুশরার সঙ্গে বিয়ের আগেই নাকি একটি শর্ত দিয়েছিলেন তেহরিক-ই-ইনসাফ প্রধান; বুশরার পরিবারের কেউই লম্বা সময়ের জন্য ইমরানের বাড়ি ‘বনি গালা’তে থাকবেন না। কিন্তু বুশরার ছেলে নাকি অনেক দিন ধরেই বনি গালাতে অবস্থান নিয়েছেন। এ ব্যাপারটাই নাকি খেপিয়ে দিয়েছে ইমরানকে।
এ নিয়ে দুজনের মধ্যে বনিবনা না হওয়ায় আপাতত বাবা-মার সঙ্গে আছেন বুশরা। এ ছাড়া ইমরানের বোনেরা, যাঁরা এ বিয়েতে সন্তুষ্ট ছিলেন না, তাঁরাও নাকি এখন বনি গালাতে আছেন। এটা গুঞ্জনের ধোঁয়াটা আরও ঘন করে তুলেছে।
এ ছাড়া ইমরানের পোষা কুকুরগুলোর বনি গালাতে ফেরাটাও নাকি দুজনের মধ্যে ভাঙনের প্রমাণ। কারণ, বিয়ের আগে ধর্মীয় কারণে বাসায় কুকুর রাখা নিষিদ্ধ করে দিয়েছিলেন বুশরা।
খবরটা এখনো কোনো পক্ষ থেকে আনুষ্ঠানিকভাবে জানানো হয়নি।
