
সারা বিশ্বের লাখো ফুটবলপ্রেমীর আগ্রহের কেন্দ্রবিন্দু আজ রিও ডি জেনিরোর ঐতিহ্যবাহী মারাকানা স্টেডিয়াম। বিশ্বকাপ ট্রফির জন্য আর্জেন্টিনা-জার্মানির অন্তিম লড়াই শুরু হওয়ার ঘন্টাখানেক আগেই মারাকানায় মঞ্চস্থ হয়ে গেল বিশ্বকাপের সমাপনী অনুষ্ঠান। “লা লা লা” গানের তালে তালে মারাকানা আলোকিত করলেন কলম্বিয়ান পপতারকা শাকিরা। উদ্বোধনী অনুষ্ঠানের আলো কেড়েছিলেন জেনিফার লোপেজ, পিটবুলরা। সমাপনীতে দ্যুতি ছড়ালেন শাকিরা।
এবারের বিশ্বকাপে ফিফার অফিসিয়াল থিম সং ছাড়াও শাকিরার ‘লা লা লা’ গানটি ব্যপক জনপ্রিয় হয়েছিল। সমাপনী অনুষ্ঠানে সেই গানটিই উপস্থান করেছেন শাকিরা। তাঁর সঙ্গে মঞ্চে উপস্থিত ছিলেন ব্রাজিলিয়ান গায়ক কার্লিনহোসেস। অফিসিয়াল থিম সং-এর সাথে গলা মেলান কিংবদন্তি গিটারিস্ট ও কণ্ঠশিল্পী কার্লোস সান্তানা। তাঁকে সঙ্গ দিয়েছেন সুইডেনের ইলেক্ট্রো ডিজে আভিচি, হাইতিয়ান-আমেরিকান র্যাপার ওয়াইক্লেফ ও ব্রাজিলের গ্র্যামিজয়ী শিল্পী আলেসান্দ্রে পিরেস। নিজের পারফরমেন্সের শেষ পর্যায়ে ছেলে মিলানকেও মঞ্চে নিয়ে আসেন শাকিরা ।অনুষ্ঠানটি সরাসরি স্টেডিয়ামে বসে দেখেছেন প্রায় ৭৫ হাজার দর্শক। গ্যলারিতে আরও উপস্থিত ছিলেন ফিফার প্রেসিডেন্ট সেপ ব্ল্যাটার, ব্রাজিলের প্রেসিডেন্ট দিলমা রোসেফ, জার্মানির চ্যান্সেলর আঙ্গেলা মের্কেল, রাশিয়ার প্রেসিডেন্ট ভ্লাদিমির পুতিন প্রমুখ। যেই যে ট্রফির জন্য এত আয়োজন, সেই ট্রফিটি কড়া প্রহরায় স্টেডিয়ামে নিয়ে এসেছেন স্পেনের ফুটবলার কার্লোস পুয়ল। তাঁর সঙ্গে ছিলেন ব্রাজিলের তারকা মডেল গিজেল বুন্দশেন। অবশেষে ট্রফিটা কার হাতে উঠবে, সেটা জানার জন্য অপেক্ষা করতে আর কয়েক ঘন্টা। মারাকানায় উপস্থিত পৌনে একলাখ দর্শক ছাড়াও বিশ্বজোড়া অগণিত ফুটবল প্রেমীর চোখ এখন আঠার মত লেগে আছে টেলিভিশনের পর্দায়।
