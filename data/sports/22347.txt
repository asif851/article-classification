
সেরেনা উইলিয়ামসের ১১ বছরের অপেক্ষা ঘুচবে নাকি মুকুট ধরে রাখবেন মারিয়া শারাপোভা? উত্তর মিলবে আজই। আজ মহিলা এককের ফাইনাল। যাতে ১৮ বছর পর ফ্রেঞ্চ ওপেনে মেয়েদের ফাইনাল খেলতে নামছেন র‌্যাঙ্কিংয়ের দুই শীর্ষ তারকা—সেরেনা ও শারাপোভা।
নামের পাশে ১৫টি গ্র্যান্ড স্লাম। অথচ সেরেনা রোলাঁ গারোঁয় জিতেছেন মাত্র একবার। সেটাও সেই ২০০২ সালে, বড় বোন ভেনাস উইলিয়ামসকে হারিয়ে। সেই থেকেই মেয়েদের টেনিস ইতিহাসের অন্যতম প্রভাবশালী খেলোয়াড়ের জন্য রোলাঁ গারোঁ হয়ে আছে অজানা এক রহস্য! সেরেনা কি পারবেন সেই রহস্যজাল ছিঁড়তে?
যেভাবে খেলছেন, তাতে রহস্যের শেষ টানতে না-পারাটা হবে আরও বড় রহস্য। এই ৩১ বছর বয়সে এসে যেন নিজের সেরা খেলাটা খেলছেন সেরেনা। রোলাঁ গারোঁতেই যেমন ফাইনালের পথে ৬ ম্যাচে হেরেছেন মাত্র ২১টি গেম। প্রতিপক্ষ শারাপোভা সেখানে হেরেছেন ৬ ম্যাচে ৪৬ গেম। পরশু সেমিফাইনালে গতবারের রানারআপ সারা এরানিকে মাত্র ৪৬ মিনিটে উড়িয়ে দিয়ে সেরেনা জিতেছেন ৬-০, ৬-১ গেমে। যা ১৯৭৩ সালে ফ্রাসোঁয়া দুরের বিপক্ষে ক্রিস এভার্টের জয়ের পর ফ্রেঞ্চ ওপেনে প্রথম একতরফা সেমিফাইনাল। শুধু তা-ই নয়, আজ কোর্টে সেরেনার সঙ্গী হবে ক্যারিয়ার-সেরা টানা ৩০ ম্যাচ জয়ের আত্মবিশ্বাসও।
তবে সেরেনার জন্য সবচেয়ে বড় অনুপ্রেরণা বুঝি হয়ে থাকছেন প্রতিপক্ষই! ২০০৪ সালের পর কখনোই শারাপোভার কাছে হারেননি সেরেনা। ২০০৪ সালে ১৭ বছর বয়সে সেরেনাকে দুবার হারিয়েছিলেন শারাপোভা। এরপর ১২ সাক্ষাতেই জয়ী সেরেনা। সব মিলিয়ে জয়-পরাজয়ের রেকর্ড ১৩-২। এ বছর তিনবার মুখোমুখি হয়ে একবারই লড়াইটাকে তৃতীয় সেটে নিয়ে যেতে সমর্থ হয়েছিলেন শারাপোভা। বাকি দুই ম্যাচে সেরেনা জেতেন সরাসরি সেটে। শিরোপা ধরে রাখতে হলে রুশ তারকাকে তাই সবার আগে কাটাতে হবে সেরেনা-জুজু।
শারাপোভা অবশ্য অতীতের দিকে তাকাতেই রাজি নন। গত বছর এই ফ্রেঞ্চ ওপেনে জিতেই পূর্ণ করেছিলেন ক্যারিয়ার গ্র্যান্ড স্লাম। রুশ তারকা পরশু সেমিফাইনালে ৬-১, ২-৬, ৬-৪ গেমে হারিয়েছেন অস্ট্রেলিয়ান ওপেনজয়ী ভিক্টোরিয়া আজারেঙ্কাকে। সেরেনার বিপক্ষে রেকর্ড যেমনই হোক, শারাপোভা আত্মবিশ্বাস রাখতে চান নিজের প্রতি। আর সেরেনার কথা, ‘আমি নিজেকে বলেছি; ‘সেরেনা, শুধু মনোযোগ ধরে রাখো’ এবং আমি সেটাই করছি। মারিয়ার বিপক্ষে আমি একটু ভিন্ন প্রস্তুতি নিয়ে নামব। সে গ্রেট খেলোয়াড়। তবে ১১ বছর পর আবার ফাইনালে ওঠাটা অসাধারণ।’ এএফপি।
