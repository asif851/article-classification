

কাঁধের চোটে দলের বাইরে আছেন মোস্তাফিজুর রহমান। দলের অন্যতম সেরা এই বোলারের অভাব অনুভব করলেও অধিনায়ক মাশরাফি বিন মুর্তজা মনে করেন, সেরা পেস আক্রমণ নিয়েই বাংলাদেশ নামছে আফগানিস্তানের বিপক্ষে।২০১৫ বিশ্বকাপে বাংলাদেশের পেস আক্রমণে ছিলেন মাশরাফি, তাসকিন আহমেদ, রুবেল হোসেন। পরে আল আমিনের জায়গায় দলে ঢুকেছিলেন শফিউল ইসলাম। এই বোলিং আক্রমণ নিয়েই বাংলাদেশ পেয়েছিল সাফল্য। এবার আফগানিস্তান সিরিজেও একই আক্রমণ। আজ সিরিজ-পূর্ব সংবাদ সম্মেলনে মাশরাফি জানালেন, বোলিং আক্রমণ নিয়ে তাঁর ভাবনার কথা, ‘আমরা সর্বশেষ বিশ্বকাপ যখন খেলেছিলাম আমাদের এই আক্রমণই ছিল। সত্যি বলতে আমরা ফিজকে মিস করব। তবে আমরা যারা আছি তাদেরও প্রমাণ করার একটা সুযোগ থাকছে। যারা বাইরে ছিল এবার তারা নিজেদের প্রমাণ করার সুযোগ পাচ্ছে। আর এখন ওয়ানডেতে আমাদের পেস বোলারদের মধ্যে তীব্র প্রতিদ্বন্দ্বিতা। আমি মনে করি আমাদের সেরা আক্রমণই আছে।’ওয়ানডেতে দুই দলের সাক্ষাতে ১-১ সমতা থাকলেও এবার এগিয়ে প্রত্যাশা বাংলাদেশের। ঐতিহ্য ও শক্তিমত্তায় এগিয়ে থাকলেও মাশরাফিকে ভাবাচ্ছে প্রায় এক বছর ওয়ানডে না খেলার বিষয়টি, ‘এটা আমাদের জন্য খুবই গুরুত্বপূর্ণ সিরিজ। আমরা গত এক বছরে কোনো ওয়ানডে খেলেনি। এখন একটা সিরিজ খেলতে নামছি। তা ছাড়া আফগানিস্তানও এখন খুব ভালো করছে। সব দিক দিয়েই সিরিজটি আমাদের জন্য গুরুত্বপূর্ণ।’
