
কাল রাতে টেলিভিশন বা ইউটিউবে বিশ্ব অ্যাথলেটিকস চ্যাম্পিয়নশিপে চোখ রাখলে অদ্ভুত এক দৃশ্য আপনার চোখে পড়েছে। ট্র্যাকে একা দৌড়াচ্ছেন এক অ্যাথলেট, সময়ের সঙ্গে পাল্লা দিচ্ছেন সেমিফাইনালে ওঠার লড়াইয়ে। অ্যাথলেটের নাম আইজ্যাক ম্যাকওয়ালা, ইভেন্টের নাম ২০০ মিটার স্প্রিন্ট। সেই ম্যাকওয়ালা, ছোঁয়াচে ‘নরোভাইরাস’-এ আক্রান্ত হওয়ায় যাঁকে ৪০০ মিটারের ফাইনালে নামতে দেয়নি আন্তর্জাতিক অ্যাথলেটিকস ফেডারেশন (আইএএফ), যা নিয়ে হইচই কম হচ্ছে না।
বতসোয়ানার অ্যাথলেটিকস ফেডারেশনের লিখিত অনুরোধ পাওয়ার পর কাল নতুন করে মেডিকেল পরীক্ষা করে ম্যাকওয়ালাকে ২০০ মিটারে দৌড়ানোর অনুমতি দেয় আইএএফ। যেহেতু গত সোমবার ২০০ মিটারের হিট শেষ হয়ে গেছে, তাই কাল সেমিফাইনালে ওঠার জন্য একাকী দৌড়ে নামতে হয়েছে ম্যাকওয়ালাকে। সেমিফাইনালে উঠতে হিটে ২০.৫৩ সেকেন্ড বা তার কমে দৌড় শেষ করতে হতো বতসোয়ান স্প্রিন্টারকে। বৃষ্টিভেজা ট্র্যাকে ম্যাকওয়ালা ২০.২০ সেকেন্ড সময় নিয়ে উঠে গেছেন সেমিফাইনালে। ২০০ মিটারের সেমিফাইনালও কাল রাতে হয়ে গেছে।
২০০ ও ৪০০ মিটারের ‘দ্বিমুকুট’ জিততে লন্ডনে আসা ওয়েড ফন নিকার্কের প্রধান প্রতিদ্বন্দ্বী ভাবা হচ্ছিল ম্যাকওয়ালাকে। ২০০ মিটারে এ বছরের সেরা টাইমিং ৩০ বছর বয়সী ম্যাকওয়ালারই। ৪০০ মিটারের ফাইনালেও উঠেছিলেন তিনি, তবে গত সোমবার ভাইরাসের প্রভাবে পেটের পীড়ায় আক্রান্ত হন ম্যাকওয়ালা। এরপরই পরশু আইএএফ ৪০০ মিটারের ফাইনালে দৌড়াতে দেয়নি তাঁকে। আইএএফ।
 
