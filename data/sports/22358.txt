


• গেইল জানিয়েছেন, বেঙ্গালুরু তাঁকে দলে ধরে রাখার প্রতিশ্রুতি দিয়েছিল• কিন্তু প্রতিশ্রুতি দেওয়ার পর কেউ তাঁর সঙ্গে যোগাযোগ করেনি

টি-টোয়েন্টি ক্রিকেটে ক্রিস গেইলই শেষ কথা। অথচ এবার আইপিএল নিলামে দু-দুবার তাঁকে কেউ পাত্তা দেয়নি। শেষ পর্যন্ত কিংস ইলেভেন পাঞ্জাব হাত বাড়িয়ে দেওয়ায় আইপিএল খেলা হচ্ছে গেইলের। মাত্র ২ কোটি রুপিতে গেইলকে কিনে নেয় ফ্র্যাঞ্চাইজি দলটি। কিন্তু ক্যারিবিয়ান এই তারকার কি রয়্যাল চ্যালেঞ্জার্স বেঙ্গালুরু ছাড়া অবশ্যম্ভাবী ছিল? না, ছিল না। গেইল নিজেই জানিয়েছেন, নিলামের আগে বেঙ্গালুরু বলেছিল, তাঁকে ধরে রাখা হবে। কিন্তু দলটি কথা রাখেনি।
কলকাতা নাইট রাইডার্সের হয়ে গেইলের আইপিএল ক্যারিয়ার শুরু। তিন বছর ফ্র্যাঞ্চাইজি দলটিতে থাকার পর ২০১১ সালে বেঙ্গালুরু থেকে ডাক পান ৩৮ বছর বয়সী এই মারকুটে ব্যাটসম্যান। সেখানে বিরাট কোহলিদের সঙ্গে যোগ দিয়ে সাত বছরে ৪৩.৩৩ গড়ে ৩,১৬৩ রান করেছেন গেইল। স্ট্রাইক রেট ১৫২.৭। তবে আইপিএলের গত মৌসুমে সেভাবে রান পাননি। আর তাই বেঙ্গালুরুও তাঁকে ধরে রাখেনি।
কিন্তু ভারতীয় সংবাদমাধ্যম টাইমস অব ইন্ডিয়াকে দেওয়া সাক্ষাৎকারে গেইল জানালেন অন্য কথা। নিলামের আগে রয়্যাল চ্যালেঞ্জার্স বেঙ্গালুরুর (আরসিবি) অফিশিয়ালেরা তাঁর সঙ্গে যোগাযোগ করেছিলেন। এ সময় গেইলকে বলা হয়েছিল, বেঙ্গালুরু তাঁকে ধরে রাখবে। কিন্তু দলটির তরফ থেকে এরপর আর তাঁর সঙ্গে কেউ যোগাযোগ করেনি। গেইল বলেন, ‘এটা হতাশার। কারণ, তারা আমার সঙ্গে যোগাযোগ করেছিল। তারা (বেঙ্গালুরু) আমাকে দলে চেয়েছিল এবং আমাকে বলা হয়েছিল, দলে ধরে রাখা হবে। কিন্তু এরপর আর কেউ আমার সঙ্গে যোগাযোগ করেনি। এতেই বুঝে যাই, তারা আমাকে আর চাচ্ছে না।’
গেইল এরপর বেঙ্গালুরুর প্রতি কিছুটা ক্ষোভের সুরেই বলেছেন, ‘আগেই বলেছি কারও সঙ্গে লড়তে পারব না। বেশ ভালো সময় কাটিয়েছি সিপিএল ও বিপিএলে, যেখানে নিজের দল রংপুর রাইডার্সের হয়ে দুটি সেঞ্চুরিও করেছি। পরিসংখ্যান মিথ্যে বলে না: ২১ সেঞ্চুরি, সর্বোচ্চ ছক্কা। এসব যদি গেইল ব্র্যান্ডের সিলমোহর না হয়, তাহলে আর কী হবে আমি জানি না।’
পাঞ্জাবের হয়ে এবার আইপিএলে কিন্তু দারুণ খেলছেন গেইল। ৪ ম্যাচে একটি সেঞ্চুরি ও দুটি ফিফটি তুলে নিয়েছেন। গেইলের এই ঝলমলে পারফরম্যান্স কি বেঙ্গালুরুকে দেখিয়ে দিতে, কে জানে!
