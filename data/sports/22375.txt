
তাসকিন আহমেদের সময়টা একেবারেই ভালো যাচ্ছে না। সেটার খেসারত তিনি দিয়েছেন বিসিবির কেন্দ্রীয় চুক্তি থেকে বাদ পড়ে। ব্যাপারটা বাংলাদেশের এই পেসারের ক্যারিয়ারে এসেছে বড় ধরনের ধাক্কা হিসেবেই।তবে তাসকিন ধাক্কাটাকে নিয়েছেন ‘চ্যালেঞ্জ’ হিসেবেই। নিজের ভুলগুলো শুধরে তাসকিন এখন চেষ্টায় নিজের আগের ফর্মে ফিরতে, ‘যা হয়ে গেছে, তা নিয়ে আসলে ভেবে লাভ নেই। কী কী ভুল ছিল, কী কী শোধরানো যাই ওইগুলা নিয়ে চিন্তা করছি। সিনিয়রদের সঙ্গে কথা বলছি, সব মিলিয়ে চিন্তা করলাম ফিটনেস আরও বাড়াতে হবে। নিজেকে আরও ফিট করতে হবে। যেহেতু আমার একটা ইনজুরি আছে। আমি যদি শতভাগ ফিট থাকি তাহলে এই জিনিসগুলা কাজ করতে পারব। সামনে যে ক্যাম্পগুলো আছে তার আগেই উন্নতি করে ক্যাম্পে ঢুকতে চাই।’কেন্দ্রীয় চুক্তি থেকে বাদ পড়ার মুহূর্তে তাসকিনকে আরও ভোগাচ্ছে পিঠের চোট। সবাই যখন ব্যস্ত বাংলাদেশ ক্রিকেট লিগে (বিসিএল) খেলতে, তাসকিন তখন জিম করেই সময় কাটাচ্ছেন। খারাপ সময়টা খুব দ্রুত কেটে যাবে—মনে প্রাণেই চাচ্ছেন দেশের ক্রিকেটের এই গতি তারকা।
 
