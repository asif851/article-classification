


• প্রস্তুতি ম্যাচে আফগানিস্তানের কাছে হেরেছে ওয়েস্ট ইন্ডিজ।• বিশ্বকাপ বাছাইপর্বের আগে এই হার ক্যারিবীয়দের জন্য অশনিসংকেত।• হ্যাটট্রিক তুলে নিয়েছেন আফগান পেসার দৌলত জাদরান।

ওয়েস্ট ইন্ডিজ অধিনায়ক জ্যাসন হোল্ডার ২০১৯ বিশ্বকাপ জিততে চেয়েছেন আসরটির মূল পর্ব নিশ্চিতের আগেই। ব্যাপারটা যে অনেকটাই ‘গাছে কাঁঠাল গোঁফে তেল’, তা প্রমাণ করে দিল আফগানিস্তান। শিরোপা জেতা দূরের কথা, বিশ্বকাপের মূল পর্বে জায়গা করে নিতেই বেশ খাটতে হবে ক্যারিবীয়দের। হারারেতে কাল বিশ্বকাপ বাছাইপর্বের প্রস্তুতি ম্যাচে হোল্ডারের ওয়েস্ট ইন্ডিজ যে আফগানদের কাছে হেরেছে!হারারেতে টস জিতে আফগানদের আগে ব্যাটিংয়ে পাঠান হোল্ডার। ৩৫ ওভারের এ ম্যাচে আফগানিস্তানের প্রথম সাত ব্যাটসম্যানই ব্যর্থ। কেউ ন্যূনতম ২০ রান পর্যন্ত করতে পারেননি! কিন্তু শেষ দিকে অলরাউন্ডার সামিউল্লাহ শেনওয়ারি (৪২*) ও বোলার গুলবুদ্দিন নঈবের (৪৮) দৃঢ়তায় ৯ উইকেটে ১৬৩ রান তোলে আফগানিস্তান। ৩ উইকেট নেন ক্যারিবীয় পেসার শেলডন কোটরেল।বৃষ্টি হানা দেওয়ায় জয়ের জন্য ৩৫ ওভারে ১৪০ রানের লক্ষ্য পেয়েছিল ওয়েস্ট ইন্ডিজ। ক্রিস গেইল-এভিন লুইসের ওপেনিং জুটি আর মাঝে স্যামুয়েলস-হোপদের মতো ব্যাটসম্যান থাকলে লক্ষ্যটা কোনো চ্যালেঞ্জই না। ভুল। উল্টো, আফগান বোলিংয়ের সামনে ক্যারিবীয়রাই স্রেফ কর্পূরের মতো উবে গেছে! ২৬.৪ ওভারের মধ্যে হোল্ডারের দল গুটিয়ে গেছে মাত্র ১১০ রানে!ষষ্ঠ ওভারে দলীয় ২৫ রানে গেইলকে (৯) তুলে নেন মোহাম্মদ নবী। এরপর ক্যারিবীয়দের উইকেট পতনের ঢল আর থামেনি। ৮৮ রানের মধ্যেই নেই ৫ উইকেট। ফিরে যান লুইস (৩৬), স্যামুয়েলসের (৩৪) মতো পরীক্ষিত সেনানীরাও। এরপর এক ওভারে মধ্যে আফগানদের জয় হাতছোঁয়া দূরত্বের মধ্যে এনে দেন পেসার দৌলত জাদরান। কুড়িতম ওভারে তিনি তুলে নেন হ্যাটট্রিক!সেই ওভারের চতুর্থ, পঞ্চম ও ষষ্ট বলে যথাক্রমে হেটমেয়ার, পাওয়েল ও কার্লোস ব্রাফেটকে তুলে নেন দৌলত। ১০ রানের ব্যবধানে এই ৩ উইকেট হারিয়ে ক্যারিবীয়রা আর ম্যাচে ফিরতে পারেনি। শেষ দুটি উইকেট তুলে ক্যারিবীয়দের লেজ মুড়িয়ে ডি/এল মেথডে আফগানিস্তানকে ২৯ রানের জয় উপহার দেন রশিদ খান। বিশ্বকাপ বাছাইপর্বে প্রতিদ্বন্দ্বীতার আগে প্রস্তুতি ম্যাচের এই হার ক্যারিবীয়দের জন্য সত্যিকার অর্থেই অশনিসংকেত। ৬ মার্চ সংযুক্ত আরব আমিরাতের মুখোমুখি হয়ে বাছাইপর্বের অভিযান শুরু করবে হোল্ডারের দল। বাছাইপর্বে ১০ দলের মধ্যে দুটি দল জায়গা পাবে ২০১৯ বিশ্বকাপের মূল পর্বে।অন্যান্য প্রস্তুতি ম্যাচে সংযুক্ত আরব আমিরাতকে ৫ উইকেটে হারিয়েছে নেপাল, হল্যান্ডের কাছে হেরেছে হংকং এবং পাপুয়া নিউগিনিকে হারিয়েছে স্কটল্যান্ড। এ ছাড়া আয়ারল্যান্ড-জিম্বাবুয়ে ম্যাচটি বৃষ্টির কারণে বাতিল হয়।
