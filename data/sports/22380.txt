
 
রেকর্ড বুক অনেকটা নতুন করে লিখে বুন্দেসলিগা জয়। বরুসিয়া ডর্টমুন্ডকে হারিয়ে চ্যাম্পিয়নস লিগ জয়। সর্বশেষ গতকাল শনিবার রাতে স্টুটগার্টকে ৩-২ গোলে হারিয়ে জার্মান কাপ জয়। এক মৌসুমে তিনটি শিরোপা জয়ের ঐতিহাসিক কীর্তি গড়ল বায়ার্ন মিউনিখ।প্রথম জার্মান ক্লাব হিসেবে ‘ট্রেবল’ জিতল বায়ার্ন। বায়ার্নের প্রধান নির্বাহী কার্ল হেইঞ্জ রুমেনিগে আগেই জানিয়ে রেখেছিলেন, জার্মান কাপ জিতলে তা হবে অমরত্ব লাভের সমান। তুলির শেষ আঁচড়টা দিয়ে গতকাল সেই অমরত্ব লাভ করেছে বায়ার্ন।ত্রয়ী শিরোপা জয়ের কীর্তি ইউরোপের খুব বেশি ক্লাবের নেই। এর আগে সেল্টিক (১৯৬৭), আয়াক্স আমস্টারডাম (১৯৭২), পিএসভি (১৯৮৮), ম্যানচেস্টার ইউনাইটেড (১৯৯৯), বার্সেলোনা (২০০৯) ও ইন্টার মিলান (২০১০) গড়েছিল কীর্তিটা। জার্মানিতে ইতিহাস গড়ে এবার কীর্তিটা গড়ল বায়ার্ন।
বুন্দেসলিগা ও চ্যাম্পিয়নস লিগের চেয়ে জার্মান কাপের লড়াইটা ছিল বায়ার্নের জন্য অনেক সহজ। তবে ফাইনালে পচা শামুকে যেন পা না কাটে, সেদিকে সতর্ক ছিল বাভারিয়ানরা। ম্যাচের প্রথম গোলটি হয় ৩৭ মিনিটে। পেনাল্টি থেকে বায়ার্নকে এগিয়ে দেন টমাস মুলার। এরপর স্টুটগার্টের জালে জোড়া আঘাত হানেন মারিও গোমেজ (৪৮ ও ৬১ মিনিট)। ৩-০ গোলে এগিয়ে যায় বায়ার্ন। মনে হচ্ছিল, শিরোপা নির্ধারণী লড়াইয়ে বায়ার্নের কাছে বিধ্বস্ত হতে চলেছে স্টুটগার্ট। সেটা অবশ্য হয়নি। পরবর্তী সময়ে দুটি গোল শোধ করেন স্টুটগার্টের মার্টিন হারনিক (৭১ ও ৮০ মিনিট)। সূত্র: রয়টার্স।
 
