
সাকিব আল হাসানকে ছেড়ে দিয়েছে কলকাতা নাইট রাইডার্স (কেকেআর)। সাত বছর পর বিশ্বসেরা অলরাউন্ডারকে আবার উঠতে হচ্ছে আইপিএলের নিলামে। সাকিব এ নিয়ে মোটেও চিন্তিত নন। তাঁর কথা, দল পেলে ভালো, না পেলেও সমস্যা নেই।ত্রিদেশীয় সিরিজ যত এগিয়ে আসছে, বাংলাদেশ দলের প্রস্তুতি ততই জোরদার হচ্ছে। প্রস্তুতি ক্যাম্পের প্রথম সপ্তাহ বিসিবি একাডেমি মাঠে হলেও এখন মাশরাফি-সাকিবরা অনুশীলন করছেন মিরপুর শেরেবাংলা স্টেডিয়ামে। আজ অনুশীলনের ফাঁকেই সংবাদমাধ্যমের সামনে এলেন সাকিব। ত্রিদেশীয় সিরিজ, এমসিসির ওয়ার্ল্ড ক্রিকেট কমিটিতে যোগ দেওয়া তো আছেই, বিশ্বসেরা অলরাউন্ডার বললেন আইপিএল নিয়েও।২০১১ সালের পর থেকে গত সাত বছরে বাংলাদেশের জার্সির পর কেকেআরের জার্সিতেই সাকিব সবচেয়ে বেশি খেলেছেন। অর্ধযুগের বেশি সময়ের এ বন্ধন এবার উন্মুক্ত হয়ে যাচ্ছে। সাকিবের দল নির্ধারণ হবে নিলামেই। দীর্ঘ সময় পর নিলামে ওঠার বিষয়টি স্বাভাবিকভাবেই দেখছেন বাংলাদেশ টেস্ট ও টি-টোয়েন্টি অধিনায়ক, ‘এখানে ভালো লাগা-খারাপ লাগার কোনো বিষয় নেই। নিলামে নাম থাকবে, যদি কোনো দল নেয় তাহলে ভালো। আর না করলেও ব্যাপার না।’কদিন পরই নতুন এক অভিজ্ঞতা হতে যাচ্ছে সাকিবের। গত অক্টোবরে এমসিসির ওয়ার্ল্ড ক্রিকেট কমিটিতে যে চার নতুন মুখ যোগ হয়েছে, সাকিব তাঁদের অন্যতম। ৯ ও ১০ জানুয়ারি কমিটির সভা বসবে লর্ডসে। তাতে যোগ দিতে সাকিব রওনা দেবেন পরশু রাতে। এমসিসি নিয়ে রোমাঞ্চিত বাঁহাতি অলরাউন্ডার বললেন, ‘এটা অনেক বড় সম্মাননা। পাশাপাশি দায়িত্বও। এর আগে যখন এই সভা হয়েছে, সেখানে বাংলাদেশের কোনো প্রতিনিধি ছিল না। আমরা কী সুবিধা পাই কিংবা কী অসুবিধার মধ্যে দিয়ে যাই, এসব নিয়ে ওদের ধারণা কম থাকত। এসব আমি হয়তো তাদের সঙ্গে ভাগাভাগি করতে পারব।’
এমসিসি সভা নিয়ে নিজের প্রস্তুতিও জানালেন সাকিব, ‘অনেকগুলো বিষয় নিয়ে স্বাভাবিকভাবে আলোচনা হবে। ওগুলো আমি জানি, এ নিয়ে আলোচনাও হয়েছে। এখন একটু পড়াশোনার বিষয় আছে। একটু বোঝার ব্যাপার আছে। এগুলো নিয়ে যেহেতু আলোচনা হবে, তাই অপ্রস্তুত অবস্থায় যাওয়া ঠিক হবে না।’
