
ব্যাটিংয়ে ২৫৬ রান। পরে বোলিংয়েও বিশ্বের এক নম্বর টেস্ট দল দক্ষিণ আফ্রিকাকে কাঁপিয়ে দিয়েছিল জিম্বাবুয়ে। ১৫৭ রানেই দক্ষিণ আফ্রিকা হারিয়ে ফেলেছিল ৪ উইকেট। সেই ধাক্কা কাটিয়ে অবশ্য দক্ষিণ আফ্রিকাকে ভালো জায়গায় নিয়ে গেছেন ফ্যাফ ডু প্লেসি ও উইকেটকিপার ব্যাটসম্যান ডি কক।
দ্বিতীয় দিন শেষে দক্ষিণ আফ্রিকার রান ৪ উইকেটে ২০১। ডু প্লেসি ৬৯ ও ডি কক ২৭ রানে ব্যাট করছেন। ওপেনার এলগার করেছেন ৬১ রান। জিম্বাবুয়ের দুই অভিষিক্ত বোলার জন নিয়ুম্বু ও ডোনাল্ড তিরিপানো দুজনই উইকেট পেয়েছেন। নিয়ুম্বু নিয়েছেন ২টি। এর আগে ৯ উইকেটে ২৪৮ রান নিয়ে দিন শুরু করা জিম্বাবুয়ে কাল আর ৮ রান যোগ করে অলআউট। নিয়ুম্বুকে আউট করে ডেল স্টেইন ক্যারিয়ারে ২৪তম বারের মতো নিয়েছেন ৫ উইকেট। তথ্যসূত্র: ক্রিকইনফো।
