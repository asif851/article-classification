
সর্বশেষ পাকিস্তান যেবার অস্ট্রেলিয়ায় টেস্ট জিতেছিল, মিসবাহ-উল-হক ছিলেন ২১ বছরের টগবগে যুবক। সেই মিসবাহ ৪২ পেরিয়ে গেছেন। কিন্তু আর কোনো জয়ের দেখা পেল না পাকিস্তান। ‘ডাউন আন্ডারে’ টানা ১২ টেস্ট হারল যে দল, তাদের এত খাতির-যত্নের দরকার কী?—ইয়ান চ্যাপেল তুলে দিয়েছেন এই প্রশ্ন।চাঁছাছোলা সমালোচনা করতে অভ্যস্ত চ্যাপেল ভাইদের বড়জন। পাকিস্তান দল অস্ট্রেলিয়া সফরে আমন্ত্রণ পাওয়ার যোগ্য কি না, এমন প্রশ্নও তুলেছেন সাবেক অস্ট্রেলীয় অধিনায়ক। ৩-০–তে পাকিস্তান সিরিজ হারার পর ‘খাঁটি অস্ট্রেলীয় ভাষা’য় চ্যাপেল বলেছেন, ‘এ নিয়ে অস্ট্রেলিয়ায় টানা ১২ টেস্টে হারল পাকিস্তান। কাউকে না কাউকে তো ওদের পশ্চাদ্দেশে কষে লাথি মারতেই হবে। ক্রিকেট অস্ট্রেলিয়ার উচিত হবে ওদের বলা, “দেখো, খেলার মান বাড়াতে না পারলে আমরা তোমাদের আর ডাকব না।”’শুধু পরাজয় নয়, পাকিস্তানের ক্রিকেট দেখেও সন্তুষ্ট নন চ্যাপেল, ‘আপনি এভাবে বাজে খেলে যেতে পারেন না। বাজে বোলিং করে, রক্ষণাত্মক ফিল্ডিং সাজিয়ে, বাজে ফিল্ডিং করে অস্ট্রেলিয়ায় ভালো ক্রিকেট খেলার আশা করতে পারেন না।’মিসবাহ-উল–হকের বিকল্প নাকি খুঁজে পাচ্ছে না পাকিস্তান। অথচ দলের এই দশার জন্য মিসবাহকেই দায়ী করছেন চ্যাপেল, ‘ওরা যে এভাবে ধুঁকল, এর বড় কারণ সামনে থেকে কেউ নেতৃত্ব দিতে পারেনি। মিসবাহ ওদের একদমই উজ্জীবিত করতে পারেনি। তাই পাকিস্তানের ক্রিকেটে পরিবর্তন দরকার।’পাকিস্তান যে পরিবর্তন আনবে, সে কথাও জোর দিয়ে বলতে পারছেন না চ্যাপেল, ‘আমাকে যদি দল নির্বাচনের ব্যাপারে কিছু করতে হতো, প্রথমেই মিসবাহর অধিনায়কত্ব শেষ করে দিতাম। তবে পাকিস্তানে সবকিছু ওরা অদ্ভুতভাবে করে। এ ব্যাপারে তাই বাজি ধরে কিছু বলতে পারছি না।’ সূত্র: ডিএনএ
