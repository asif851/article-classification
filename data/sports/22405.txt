
মারিয়া শারাপোভাকে সবাই ‘শারাপোভা’ নামেই তো চেনে। ভাবুন তো একবার, সেই শারাপোভা যদি নিজের নাম থেকে বাদই দিয়ে দেন ‘শারাপোভা’ পদবিটি! সেই কাজই করতে যাচ্ছেন এই রুশ টেনিস তারকা। নামের শেষাংশ পাল্টে ফেলার পরিকল্পনা করেছেন তিনি। না, ভয় পাওয়ার কিছু নেই। এই কাজটি শারাপোভা করবেন সাময়িক সময়ের জন্য, পণ্যের প্রচারের সুবিধার্থে।নিজের নামে ক্যান্ডি বাজারে ছেড়েছেন শারাপোভা। তবে হুবহু তাঁর নামে নয়। মিষ্টির ‘সুগার’-এর সঙ্গে তাঁর নাম মিলিয়ে সেই ক্যান্ডিটির নাম রাখা হয়েছে সুগারপোভা। এই নামটিরই আরও বেশি প্রচারের জন্য এবার নিজের নাম দুই সপ্তাহের জন্য পাল্টে মারিয়া সুগারপোভা রাখতে চান তিনি।যুক্তরাষ্ট্রের বাসিন্দা শারাপোভা ফ্লোরিডার সুপ্রিম কোর্টে আবেদনও করেছেন কদিন পর শুরু হতে যাওয়া ইউএস ওপেন চলার সময় যেন তিনি এই নতুন নাম ব্যবহার করতে পারেন। শুধু আদালত নয়, ইউএস ওপেন কর্তৃপক্ষের অনুমতিও লাগবে তাঁর। যদিও তারা এই নাম শারাপোভাকে ব্যবহার করতে দেবে কি না, সেটি এখনো নিশ্চিত নয়। পণ্যের প্রচারের জন্য মানুষ অনেক কিছুই করে। তবে নিজের পিতৃপ্রদত্ত নাম পর্যন্ত পাল্টায়, এটি বোধ হয় নতুনই।
সব ঠিক থাকলে আগামী ইউএস ওপেনে শারাপোভাকে খেলতে দেখা যাবে না, খেলবেন সুগারপোভা, মারিয়া সুগারপোভা! সূত্র: আইএএনএস।
