
মিরপুরে কি আরেকটি জয়ের দেখা পাবে বাংলাদেশ?
অস্ট্রেলিয়াকে ২৬৫ রানের লক্ষ্য দিয়েছে বাংলাদেশ। গত বছর পাল্লেকেলে টেস্টে জয়ের জন্য ২৬৮ রানের লক্ষ্যে ব্যাটিংয়ে নেমে ১৬১ রানে অলআউট হয়েছিল অস্ট্রেলিয়া। মিরপুরের স্পিনবান্ধব উইকেটে তাহলে কেন পারবে না বাংলাদেশ?খেলাটা ক্রিকেট আর দলটা অস্ট্রেলিয়া বলেই হয়তো শঙ্কা থেকে যায়। এ প্রতিবেদন লেখা পর্যন্ত মাত্র ২ উইকেট হারিয়ে ৮০ রান তুলে ফেলেছে অস্ট্রেলিয়া। মূল দুই ভরসা স্টিভ স্মিথ ও ডেভিড ওয়ার্নার এখনো উইকেটে। তবে ইতিহাস বাংলাদেশের পক্ষেই।উপমহাদেশে চতুর্থ ইনিংসে ব্যাটিংয়ে নেমে অস্ট্রেলিয়া যে কখনো জিততে পারেনি, তা নয়। চতুর্থ ইনিংসে টার্গেট তাড়া করতে নেমে এখানে সাতবার জিতেছে অস্ট্রেলিয়া। যার মধ্যে সর্বোচ্চ ৩০৭ রান তাড়া করে জয়ের রেকর্ডটা বাংলাদেশের বিপক্ষেই, ২০০৬ ফতুল্লা টেস্টে। কিন্তু তাঁদের বাকি ছয়টি রান তাড়া করে জয়ের নজির আশা জোগাচ্ছে বাংলাদেশকে। সব কটি জয়ই এসেছে দুই শর নিচের লক্ষ্যে। অর্থাৎ উপমহাদেশে চতুর্থ ইনিংসে অস্ট্রেলিয়া মাত্র একবারই দুই শর বেশি রান তাড়া করে জিততে পেরেছে।বাংলাদেশকে আশা দেখাচ্ছে আরও একটি পরিসংখ্যান। ম্যাচের দ্বিতীয় ইনিংসে ব্যাটিংয়ে নেমে ২১৭ রান করেছে অস্ট্রেলিয়া; যা গোটা ম্যাচে এখন পর্যন্ত সর্বনিম্ন সংগ্রহ। বাংলাদেশের ছুড়ে দেওয়া ২৬৫ রানের টার্গেট এ ম্যাচের সর্বোচ্চ সংগ্রহ। চতুর্থ ইনিংসে অস্ট্রেলিয়াকে তাড়া করতে হচ্ছে ম্যাচের সবচেয়ে বড় টার্গেট। আর উপমহাদেশের মাটিতে ১০টি টেস্ট খেলুড়ে দেশের মধ্যে অস্ট্রেলিয়ার দলগত ব্যাটিং পারফরম্যান্সই সবচেয়ে বাজে (২৬.৬৯)।তবে উপমহাদেশের বাইরে গোটা এশিয়া বিচার করলে জয়ের আশা করতেই পারে অস্ট্রেলিয়া। এশিয়ায় তিন শর নিচে টার্গেট তাড়া করতে নেমে তাঁরা হেরেছে মাত্র একবার। মিরপুর শেরেবাংলা স্টেডিয়ামে সর্বশেষ চারটি চতুর্থ ইনিংসে দলগুলোর (১৬৪, ২২১, ৭/১০১ ও ১৬৭) সংগ্রহও অস্ট্রেলিয়ার পক্ষে নয়। মিরপুরে চতুর্থ ইনিংসে সর্বোচ্চ ২০৮ রান তাড়া করে জিতেছে ইংল্যান্ড।
