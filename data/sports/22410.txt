
হজরত শাহজালাল আন্তর্জাতিক বিমানবন্দরে ফুল নিয়ে তাঁদের অপেক্ষায় ছিলেন না বাফুফের কোনো সদস্য। দুজন কর্মী গিয়েছিলেন পেশাগত দায়িত্ব পালন করতে। আর ছিলেন জনা বিশেক গণমাধ্যমকর্মী। সাফের গ্রুপ পর্বেই বিদায় নেওয়া বাংলাদেশ দলের খেলোয়াড়েরা নীরবেই কাল দেশে ফিরলেন।দুই দফায় কাঠমান্ডু থেকে ঢাকায় ফিরেছে বাংলাদেশ ফুটবল দল। প্রথম দফায় দুপুরের বিমানে এসেছেন ১৩ জন ফুটবলার ও সহকারী কোচ রেনে কোস্টার। সন্ধ্যার ফ্লাইটে ফিরেছেন কোচ লোডভিক ডি ক্রুইফ, অধিনায়ক মামুনুল ইসলামসহ বাকিরা।ব্যর্থ সফর শেষে দেশে ফিরে জাহিদ হাসান এমিলি কোনো অজুহাত দেননি, ‘আমরা সবাই যাঁর যাঁর জায়গা থেকে শতভাগ দিতে পারিনি।’ তাহলে কি সামনে দলবদল বলে খেলায় শতভাগ উজাড় করে কেউ ঝুঁকি নিতে চাননি? উত্তরটা কৌশলে এড়িয়ে গেলেন জাতীয় দলের প্রধান স্ট্রাইকার, ‘প্রথম ম্যাচ আমরা খুব খারাপ খেলেছি, প্রত্যাশা পূরণ করতে পারিনি। প্রথম ম্যাচে গ্যালারি ভরা নেপালি দর্শকের সামনে বেশি চাপ নিয়ে ফেলেছিলাম। কিন্তু পরের দুটি ম্যাচ আমরা দুর্ভাগ্যজনকভাবে হেরেছি। ভারতের কাছে শেষ মিনিটে সেট পিসে গোল খেয়েছি। পাকিস্তানের বিপক্ষে লিড নিয়েও শেষ পর্যন্ত ২ গোল খেয়েছি। পুরো সাফে ভাগ্যও পক্ষে থাকা দরকার ছিল, সেটা আমরা পাইনি।’বাংলাদেশ তিন ম্যাচে গোল খেয়েছে পাঁচটি। যার চারটিই হয়েছে সেট পিস অর্থাৎ কর্নার বা ফ্রি-কিক থেকে। যাঁর গোলে বাংলাদেশ এই টুর্নামেন্টে একটি পয়েন্ট পেয়েছে সেই ডিফেন্ডার মিশু বললেন, ‘সেট পিস নিয়ে সেভাবে আমাদের কাজই হয়নি। ক্লাব পর্যায়ে শুধু মারুফ (মারুফুল হক) ও টিটু (সাইফুল বারী) ভাই-ই যা একটু করেছেন।’ মিশুর উপলব্ধি, ফিটনেসেরও ঘাটতি ছিল তাঁদের, ‘শেষ ১০ মিনিটে আমাদের যে ফিটনেস দরকার, সেটা ছিল না। এক দিন পর পর ৯০ মিনিট আন্তর্জাতিক ম্যাচ খেলাও কঠিন।’
