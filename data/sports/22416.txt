
প্রথম দিনে ২৮৯ রানে অলআউট। দিনটা বাংলাদেশের নয়। টিম সাউদিও বললেন, দিনটি আসলে নিউজিল্যান্ডেরই। তবে বাংলাদেশকেও কৃতিত্ব দিয়েছেন ৫ উইকেট নেওয়া এই পেসার। বাংলাদেশের ব্যাটসম্যানরা ইতিবাচক ব্যাটিং করেছেন বলে মনে করেন তিনি। সৌম্য সরকার আর সাকিব আল হাসানের জুটি কিউই বোলারদের কপালে দুশ্চিন্তার ভাঁজও ফেলেছিল। 
দ্রুত দুই উইকেট হারিয়ে দিনের শুরুটা ভালো হয়নি বাংলাদেশের। তবে সৌম্য আর সাকিবের ব্যাটে প্রতিরোধ গড়ে তোলে সফরকারীরা। কিন্তু ১৭ বলের মধ্যে ৩ উইকেট হারিয়ে আবার এলোমেলো হয়ে যায় বাংলাদেশের ইনিংস। পুরো দিনের খেলার সারমর্ম টানতে গিয়ে সাউদি বলেন, ‘শুরুতে আমরা খুব ভালো করেছিলাম। এরপর একটা জুটি হতে দিয়েছি আমরা। তবে আমরা জানতাম যে দুটি উইকেট পেলে দ্রুতই আরও উইকেট পাব।’ তৃতীয় উইকেট জুটিতে ১২৭ রান করে প্রাথমিক বিপর্যয় সামাল দেন সৌম্য-সাকিব। টেস্ট ক্যারিয়ারের প্রথম ফিফটি করা সৌম্য করেছেন আক্রমণাত্মক ব্যাটিং। ১০৪ বলে ৮৬ রান করার পথে মেরেছেন ১১টি চার। ৭৮ বলে ৫৯ রান করে আউট হওয়ার আগে সাকিব মেরেছেন ৯টি চার। বাজে কোনো বলই মারতে ছাড়েননি এই দুই ব্যাটসম্যান। বাংলাদেশের ব্যাটিংয়ে ওয়েলিংটনের প্রথম ইনিংসের ছাপ ছিল বলে মনে করেন সাউদি, ‘তারা আবারও ইতিবাচক মনোভাব নিয়ে ব্যাট করেছে। যেকোনো বাজে বলই সীমানা ছাড়া করতে চেয়েছে তারা। বিশেষ করে লাঞ্চের আগের সময়টাতে।’বাংলাদেশকে ব্যাকফুটে ঠেলে দিতে বড় ভূমিকা রেখেছেন সাউদি। ৯৪ রানে ৫ উইকেট নিয়েছেন এই পেসার। যেটা তাঁর ক্যারিয়ারে পাঁচবারের মতো ৫ উইকেট। নিজের এই কীর্তি নিয়ে খুশি সাউদি, ‘উইকেট পাওয়া সব সময়ই দারুণ। ভালো লাগছে।’
