

ভারতীয় ক্রিকেটের সম্প্রচারস্বত্ব বিক্রির উদ্দেশ্যে ই-নিলাম চলছে তিন দিন ধরে। ইতিমধ্যেই ৯২ কোটি ডলারে উঠে গেছে টেলিভিশন ও ডিজিটাল সম্প্রচারে স্বত্বের মূল্য। এটি আজকের মধ্যেই ছুঁতে পারে ১০০ কোটি ডলার

আকাশ ছুঁতে যাচ্ছে ভারতীয় ক্রিকেটের সম্প্রচারমূল্য! আগামী পাঁচ বছরের জন্য ভারতীয় ক্রিকেটের টেলিভিশন ও ডিজিটাল স্বত্বের অধিকার নিয়ে চলছে দর–হাঁকাহাঁকি। প্রথম দুদিনের নিলাম শেষে এটি এখন রেকর্ড মূল্যে বিক্রি হওয়ার পথে। ২০১৮ থেকে ২০২৩ সাল পর্যন্ত ভারতীয় ক্রিকেট দলের খেলা টেলিভিশনে দেখানোর জন্য কোনো সম্প্রচার সংস্থা যদি ১০০ কোটি ডলার দর হাঁকে, তাহলে অবাক হওয়ার কিছু নেই। গতকাল পর্যন্ত এই দর উঠেছে ৯২ কোটি ৫০ লাখ ডলার!
এই প্রথম ভারতীয় ক্রিকেটের সম্প্রচারস্বত্ব বিক্রি করতে ই-অকশন বা অনলাইন নিলামের ব্যবস্থা করা হয়েছে। আগে সাধারণ দরপত্র জমা দিয়ে সম্প্রচারস্বত্ব কেনার লড়াইয়ে শামিল হতে হতো সংস্থাগুলোকে। কিন্তু তাতে স্বচ্ছতার বিষয়টি অনেক সময় প্রশ্নের মুখে পড়ায় ভারতীয় ক্রিকেট বোর্ড (বিসিসিআই) এবার এই ই-নিলামের ব্যবস্থা করেছে। এতে আগ্রহী সংস্থাগুলো অনলাইন পোর্টালের মাধ্যমে সম্প্রচারস্বত্ব কেনার দর হাঁকছে। সবচেয়ে বেশি দর যে সংস্থা দেবে, তার হাতেই আগামী পাঁচ বছরের জন্য তুলে দেওয়া হবে ভারতীয় ক্রিকেটের টেলিভিশন ও ডিজিটাল সম্প্রচারের অধিকার।
স্টার ইন্ডিয়া ২০১২ থেকে ২০১৮ সাল পর্যন্ত ভারতীয় ক্রিকেটের সম্প্রচারস্বত্ব কিনেছিল ৫৯ কোটি ডলারেরও বেশি মূল্যে। এবারও ই-নিলামে অংশ নিয়েছে বিখ্যাত এই সম্প্রচার প্রতিষ্ঠানটি। পাশাপাশি আছে রিলায়েন্স ইন্ডাস্ট্রিজ লিমিটেড ও সনি পিকচার্স নেটওয়ার্কস ইন্ডিয়া প্রাইভেট লিমিটেড। প্রথম দিকে ফেসবুক ও গুগলও এই নিলামে অংশ নেয়। পরে অবশ্য যাচাই-বাছাইয়ে বাদ পড়ে যায় তারা। আগামী পাঁচ বছরে ভারতের ১০২টি ম্যাচের জন্যই বিক্রি হচ্ছে এই স্বত্ব।
