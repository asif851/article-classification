
দ্বিতীয় টি-টোয়েন্টি ম্যাচে হ্যামস্ট্রিংয়ের চোটে ব্যাটিং অসম্পূর্ণ রেখেই উঠে যেতে হয়েছিল মুশফিকুর রহিমকে। পরে ফিল্ডিংয়েও নামেননি তিনি। বাংলাদেশের অন্যতম সেরা এই ব্যাটসম্যানের চোট কতটা গুরুতর সেটি নিয়েই ছিল বড় শঙ্কা। আজ রাজধানীর একটি হাসপাতালে এমআরআই হয়েছে মুশফিকের। রিপোর্ট পাওয়া যাবে আগামীকাল। তবে বিসিবির চিকিৎসক দেবাশিস চৌধুরীর ভাষ্য অনুযায়ী খুব চিন্তিত হওয়ার কিছু নেই, ‘কাল রিপোর্ট পেলেই এ ব্যাপারে চূড়ান্ত মন্তব্য করা যাবে। তবে অবস্থাদৃষ্টে মনে হচ্ছে চোট খুব গুরুতর নয়। এক থেকে দুই সপ্তাহ বিশ্রাম নিলেই মুশফিক সুস্থ হয়ে উঠবেন।’ দেবাশিসের কথায় বাংলাদেশের ক্রিকেট একটু স্বস্তি অবশ্যই পাবে। সামনে এশিয়া কাপ ও টি-টোয়েন্টি বিশ্বকাপের মতো প্রতিযোগিতা, এই সময়ে মুশফিকুর চোট যে দেশের ক্রিকেটের জন্য বড় একটা অস্বস্তি।
