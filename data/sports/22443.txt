
চোটের কারণে খেলা ছাড়তে হয়েছিল মাত্র ২০ বছর বয়সেই। মাঠ ছেড়ে বেছে নিয়েছিলেন ডাগআউট। তবে এ নিয়ে হয়তো আর আক্ষেপ নেই ইউলিয়ান নাগেলসমানের। বুন্দেসলিগার সবচেয়ে কম বয়সী কোচ কে—এই প্রশ্নের উত্তরে যে আসবে তাঁর নামটিই!পরশু হফেনহেইম পরের মৌসুমের জন্য ক্লাবের নতুন কোচ হিসেবে নাম ঘোষণা করেছে ২৮ বছর বয়সী নাগেলসমানের। এতেই তাঁর নামটা উঠে গেছে বুন্দেসলিগার ইতিহাসে। তাঁর আগে যে এত কম বয়সে আর কেউ বুন্দেসলিগায় কোনো দলের দায়িত্ব পাননি।চলতি লিগে ১৭তম স্থানে আছে হফেনহেইম। দলের এই করুণ দশার জন্য গত সোমবার বরখাস্ত হয়েছেন কোচ মার্কাস গিজডল। মৌসুমের বাকি সময়ের জন্য নিয়োগ দেওয়া হয়েছে হাব স্টিভেন্সকে। ওই দিনই পরের মৌসুম থেকে দলের কোচ হিসেবে ঘোষণা দেওয়া হয়েছে নাগেলসমানকে। বয়সে তরুণ হলেও তাঁর ওপর হফেনহেইমের আস্থা রাখার কারণ আছে। তাঁর তত্ত্বাবধানেই গত বছর হফেনহেইমের অনূর্ধ্ব-১৯ দল জিতেছে জার্মান চ্যাম্পিয়নশিপ। ফাইনাল খেলেছে তার আগের বছরও। অথচ সিনিয়র কোচিং পরীক্ষায় এখনো তাঁর পাসই করা হয়নি!আগামী বছর যখন দায়িত্ব নেবেন হফেনহেইমের, নাগেলসমানের বয়স দলটির চার খেলোয়াড়ের চেয়েও কম হবে! সফল হতে পারবেন নাগেলসমান? রয়টার্স।
