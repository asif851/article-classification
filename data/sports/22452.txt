
কনফেডারেশনস কাপের শিরোপা জয়টা নতুন করে স্বপ্ন দেখাচ্ছে ব্রাজিলকে। ফাইনালে বিশ্বকাপজয়ী স্পেনকে ৩-০ গোলের বড় ব্যবধানে হারানোর পর এখন বিশ্বকাপ জয়ের স্বপ্নে বিভোর ব্রাজিলের সমর্থকেরা। ফুটবলে ব্রাজিলিয়ান উত্থানের প্রতিধ্বনি শোনা যাচ্ছে ফিফার র‌্যাঙ্কিংয়েও। পুরো এক বছর পর আবারও শীর্ষ দশে জায়গা করে নিয়েছে সেলেসাওরা। ২২ নম্বর থেকে বিশাল এক লাফ দিয়ে চলে এসেছে নয় নম্বরে।গত বছরের জুলাই থেকে শুরু হয়েছিল ফিফা র‌্যাঙ্কিংয়ে ব্রাজিলের অবনমন। স্বাগতিক হওয়ার সুবাদে বিশ্বকাপ বাছাই পর্ব খেলতে হচ্ছে না ব্রাজিলকে। এ সময়টায় নিজেদের ঝালিয়ে নিতে প্রীতি ম্যাচ খেলেছে ব্রাজিল। প্রতিযোগিতামূলক ম্যাচ না খেলার কারণেই রেটিং পয়েন্ট কম ছিল ব্রাজিলের। গত বছরের জুলাইয়ে পঞ্চম অবস্থান থেকে তারা নেমে গিয়েছিল ১১ নম্বরে। তারপর যত দিন গেছে শুধু নিচের দিকেই নেমেছে পাঁচবারের বিশ্বকাপজয়ীরা। শেষ পর্যন্ত গত মাসে অবনমনের নতুন ‘রেকর্ড’ই গড়ে ফেলেছিল ব্রাজিল। স্থান হয়েছিল ২২ নম্বরে। ব্রাজিলের ফুটবল ইতিহাসেই প্রথমবারের মতো সেরা বিশের বাইরে ছিটকে গিয়েছিল তারা। এরপরই কনফেডারেশনস কাপে দারুণভাবে ফিরে আসে লুইস ফেলিপে স্কলারির দল। টানা পাঁচটি ম্যাচ অপরাজিত থেকে জিতে নিয়েছে কনফেডারেশনস কাপ শিরোপা। বিশ্বকাপের মহড়া প্রতিযোগিতার এই সাফল্যই আবার শীর্ষ দশে ফিরিয়ে এনেছে ব্রাজিলকে। ফাইনালে ব্রাজিলের কাছে হেরে কনফেডারেশনস কাপের শিরোপাটা অধরা থেকে গেলেও ফিফা র‌্যাঙ্কিংয়ের শীর্ষস্থানটা হারাতে হয়নি স্পেনকে। ১৫৩২ পয়েন্ট নিয়ে এখনো অন্যদের ধরাছোঁয়ার বাইরেই আছে লা রোজারা। দ্বিতীয় স্থানে থাকা জার্মানির সঙ্গে তাদের পয়েন্ট ব্যবধান ২৫৯। বিশ্বকাপ বাছাইপর্বে ভালো পারফরম্যান্স দেখানোর সুবাদে তৃতীয় স্থানে উঠে এসেছে কলম্বিয়া। চতুর্থ ও পঞ্চম স্থানে আছে যথাক্রমে আর্জেন্টিনা ও হল্যান্ড। সূত্র: রয়টার্স।
