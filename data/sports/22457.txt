
ডিয়েগো কস্তা জন্মভূমি ব্রাজিলের ডাকে সাড়া দেননি। খেলার সিদ্ধান্ত নিয়েছেন স্পেনের হয়ে। কস্তার জায়গায় দুই বছর পর ব্রাজিল দলে সুযোগ পেয়েছিলেন রবিনহো। কোচের আস্থার প্রতিদানও দিয়েছেন তিনি। গত রাতে চিলির বিপক্ষে দলের জয়সূচক গোলটি ছিল তাঁরই।দলে সুযোগ যেভাবেই আসুক না কেন, সুযোগ এসেছে এতেই সন্তুষ্ট রবিনহো। এবার তিনি অপেক্ষায় বিশ্বকাপের দলে জায়গা করে নেওয়ার। চিলির বিপক্ষে ম্যাচের পর নিজের স্বপ্নের কথাটা লুকিয়ে রাখেননি এসি মিলান ফরোয়ার্ড, ‘বিশ্বকাপের আগে গুটি কয়েক ম্যাচ আছে। কোচ লুইস ফেলিপে স্কলারি আমাকে যে সুযোগটা দিয়েছেন, চেষ্টা করব সেটা কাজে লাগাতে। হন্ডুরাসের বিপক্ষে ভালো করার সর্বোচ্চ চেষ্টা করেছিলাম। এবার চিলির বিপক্ষে করলাম। আমার লক্ষ্য বিশ্বকাপ দলে জায়গা পাওয়া।’ব্রাজিলীয় খেলোয়াড়দের মধ্যে চিলির বিপক্ষে এত দিন সর্বোচ্চ (৮) গোলদাতা ছিলেন পেলে। ফুটবলের সর্বকালের সেরা খেলোয়াড়কে গত রাতে ছাড়িয়ে গেছেন রবিনহো। চিলির বিপক্ষে তাঁর গোলসংখ্যা এখন ৯। পেলের সঙ্গে অবশ্য তুলনায় যেতে চান না ২৯ বছর বয়সী রবিনহো, ‘চিলির বিপক্ষে আমার ভাগ্য বরাবরই ভালো। কিন্তু পেলে অনন্য। তাঁর তুলনা হয় না। আমি শুধু আমার নিজের জন্যই ভালো করতে চাই।’
বুঝাই যাচ্ছে, চিলির বিপক্ষে গোলটা রবিনহোর আত্মবিশ্বাস অনেকখানি বাড়িয়ে দিয়েছে। রবিনহোর প্রত্যাবর্তনে সন্তুষ্ট কোচ স্কলারিও, ‘আমরা তার কাছে যেটা প্রত্যাশা করি, সেটাই করেছে রবিনহো। পুরো ম্যাচে দারুণ খেলেছে সে।’ সূত্র: গোল ডটকম
 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকেS লিখে এসএমএস করুন ২২২১ নম্বরে।
