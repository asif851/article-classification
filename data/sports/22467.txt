
বন্দুকের সঙ্গে তাঁদের নিত্য বসবাস। স্কটিশদের সঙ্গে ম্যাচেও মনে হয় বন্দুক হাতে নিয়েই টেলিভিশনের সামনে বসেছিলেন আফগানরা। ভাবখানা এমন, ম্যাচ জিতলে গুলি ছোড়া হবে আকাশে, হারলে টেলিভিশনের পর্দায়! সাত উইকেট পড়ে যাওয়ায় আফগানদের জয় যখন দূরপরাহত মনে হয়েছে, দর্শকেরাও ডুবেছেন হতাশায়। কেউ নিজের ফোনসেট ভেঙেছেন, কেউ টেলিভিশন বন্ধ করে উঠে গেছেন। শাপুর জাদরানের জয়সূচক রানে উল্লাসে ফেটে পড়ে কান্দাহার, কাবুল, জালালাবাদ। রাস্তায় একে-৪৭-এর মুহুর্মুহু গুলি, সঙ্গে নাচ-গান। পূর্বাঞ্চলীয় শহর জালালাবাদে এভাবে জয়োৎসব করতে গিয়ে ছয়জন আহত হয়েছেন। এএফপি।
