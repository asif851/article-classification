

ইংল্যান্ড, স্পেন, জার্মানি, ফ্রান্স—চার দেশে চারটি কাপের ফাইনাল। শুধু ইংল্যান্ডে এফএ কাপের ফাইনালটা সেয়ানে সেয়ানে লড়াই, ওয়েম্বলিতে চেলসি লড়বে আর্সেনালের সঙ্গে। এ ছাড়া বাকি তিন দেশের ম্যাচ আসলে ডেভিড-গোলিয়াথের গল্প। স্পেনে কোপা ডেল রের ফাইনালে বার্সেলোনার প্রতিপক্ষ আলাভেস, জার্মান কাপে বরুসিয়া ডর্টমুন্ড খেলবে এইনট্রাখট ফ্রাঙ্কফুর্টের সঙ্গে, আর ফ্রেঞ্চ কাপে পিএসজির প্রতিপক্ষ অ্যাঁজা।

বার্সেলোনা-আলাভেসএনরিকের শেষ আশাশিরোপাটা জিতলে পেপ গার্দিওলার সঙ্গে একটা জায়গায় অন্তত মিল থাকবে লুইস এনরিকের। কোপা ডেল রে জিতেও বাঁধনহারা উদ্যাপন করবে না বার্সেলোনা। হয়তো ম্যাচের ভেন্যু ভিসেন্তে ক্যালদেরনেই একটু পানি বা শ্যাম্পেন ছেটানো হবে, একটু নাচানাচি...ব্যস, এটুকুই। বার্সেলোনায় কোনো ট্রফি-প্যারেড না হওয়ারই কথা। মৌসুমে আর কোনো বড় শিরোপা না জেতার হতাশা থাকবে। আর তাতে গার্দিওলা-এনরিকেতে মিল এই জায়গায়, সর্বশেষ ২০১১-১২ মৌসুমে এমন কোপা ডেল রে জিতেও উদ্যাপন করেনি বার্সা। গার্দিওলার শেষ সেই মৌসুমেও শিরোপা বলতে কোপা ডেল রেই জিতেছিল কাতালানরা।উদ্যাপন হোক আর না-হোক, এনরিকে শিরোপা জিতলেই খুশি। লিগটা রিয়াল মাদ্রিদ কেড়ে নিয়ে গেছে, চ্যাম্পিয়নস লিগেও থেমে যেতে হয়েছে কোয়ার্টার ফাইনালে—বার্সায় শেষ মৌসুমটা খারাপ গেল এনরিকের। ২৯ মে বোর্ড তাঁর উত্তরসূরির নাম ঘোষণা করবে বার্সা। যাওয়ার আগে তিন বছরের অধ্যায়ের শেষটা রাঙাতেই চাইবেন এনরিকে। ইনিয়েস্তাও বললেন, ‘যদিও এটাকে সব ট্রফির মধ্যে সবচেয়ে কম গুরুত্বপূর্ণ বলা যেতে পারে, তবে একটা ট্রফি জেতার সুযোগ তো আছে। মৌসুমটা দুর্দান্তভাবে শেষ করার সুযোগও।’তবে আলাভেসও স্বপ্ন দেখছে রূপকথার। ১০ বছর পর এবারই স্প্যানিশ লিগের শীর্ষ স্তরে ওঠা ক্লাবটি লিগ শেষ করেছে নয়ে থেকে। মৌসুমের শুরুর দিকে ন্যু ক্যাম্পেই বার্সাকে হারিয়েছে ২-১ গোলে। ফাইনালের ভেন্যু অ্যাটলেটিকো মাদ্রিদের মাঠে শেষ প্রতিযোগিতামূলক ম্যাচে আজও তেমন কিছুই করার বিশ্বাস আলাভেস কোচ মরিসিও পেলেগ্রিনোর আছে, ‘ওদের একটা স্টাইল আছে, যা আমাদের নেই। তবে আমাদেরও এমন কিছু আছে, যা ওদের নেই।’ মার্কা, এএফপি।
ডর্টমুন্ড-ফ্রাঙ্কফুর্টএবার ‘চ্যাম্পিয়ন’ হবেন রয়েস?সময়ের সবচেয়ে হতভাগা ফুটবলারের তালিকায় সবার ওপরেই সম্ভবত থাকবে মার্কো রয়েসের নাম। বিশ্বকাপ, ইউরো—জার্মানির হয়ে দুটি টুর্নামেন্টেই খেলতে পারেননি টুর্নামেন্টের ঠিক আগে চোটে পড়ায়। ক্লাবেও ভাগ্য একই রকম! এখানে চোটের চেয়েও বেশি রয়েসের পিছু নিয়েছে ‘রানার্সআপ’ ভাগ্য! এখনো জার্মান লিগ জেতা হয়নি বরুসিয়া ডর্টমুন্ডের ২৭ বছর বয়সী উইঙ্গারের, ২০১৩ সালে চ্যাম্পিয়নস লিগের ফাইনালে উঠেও রানার্সআপ। জার্মান কাপে তো আরও দুর্ভাগ্য, আগের তিনবারই ফাইনালে উঠে হার!এবার ভাগ্যটা বদলাবে রয়েসের? ডর্টমুন্ডেরও? সেমিফাইনালে বায়ার্ন মিউনিখকে তাদেরই মাঠে হারিয়েছে টমাস টুখেলের দল। আজ বার্লিনের অলিম্পিয়াস্তাদিওনে অপেক্ষাটা ঘোচানোর প্রত্যয় অধিনায়ক মার্সেল স্মেলজারের কণ্ঠেও, ‘গত তিন বছরে বার্লিন থেকে খালি হাতে ফিরেছি। সময় এসেছে ট্রফিটা জেতার!’ ফ্রাঙ্কফুর্টের ক্রোয়াট কোচ নিকো কোভাচও অবশ্য জয়ের হুংকার ছাড়ছেন, ‘কাগজে-কলমে আমাদের কোনো সুযোগ নেই। কিন্তু ম্যাচটা ওদের জন্য সহজ হতে দেব না আমরা, সবকিছু নিয়েই ঝাঁপাব।’ গোলডটকম।
চেলসি-আর্সেনালস্বস্তির খোঁজে ওয়েঙ্গারটুর্নামেন্টটা সবচেয়ে বেশি জয়ের তালিকায় ম্যানচেস্টার ইউনাইটেডের সঙ্গে যৌথভাবে শীর্ষে (১২) তারা, ওয়েম্বলিতে আজ চেলসির সঙ্গে জিতলে রেকর্ডটা নিজেদের করে নেবে। ফাইনালও খেলেছে সবচেয়ে বেশিবার (২০)। এফএ কাপ তো আর্সেনালেরই কাপ! আর্সেন ওয়েঙ্গারেরও সম্ভবত প্রিয় টুর্নামেন্ট এটি। আজ জিতলেই সবচেয়ে বেশিবার (৭) এফএ কাপজয়ী কোচ হবেন আর্সেনাল কোচ। তবে রেকর্ড-টেকর্ড পরের ব্যাপার, ওয়েঙ্গার হয়তো এখন ভাবছেন, শিরোপাটা এলেই হলো! আর্সেনালের ডাগআউটে ২১ বছরের মধ্যে ‘সবচেয়ে ব্যর্থ’ মৌসুমে এখন এটিই হতে পারে একমাত্র স্বস্তি।চ্যাম্পিয়নস লিগে এবারও গল্পটা আগের ছয় মৌসুমের অনুলিপি—শেষ ষোলোতেই বিদায়। কিন্তু আর্সেনাল সমর্থক ও ওয়েঙ্গারের কাছে সবচেয়ে বড় ধাক্কা হয়ে এসেছে লিগে পঞ্চম হওয়া। ওয়েঙ্গার-যুগে এই প্রথম চ্যাম্পিয়নস লিগে জায়গা করে নিতে ব্যর্থ গানাররা। এখন এফএ কাপটা জিতে যদি কিছুটা মুখরক্ষা করা যায় আরকি। মিডফিল্ডার অ্যালেক্স-অক্সলেড চেম্বারলেইনের চোখে এতেও ক্ষতটা জুড়ানোর নয়, ‘ইতিবাচকভাবে শেষ করতে পারলে ভালোই লাগবে। তবে নিঃসন্দেহে ওই অনুভূতিটা সব সময়ই থাকবে যে, আমরা লিগে আরও উঁচুতে থাকতে চেয়েও পারিনি।’চেলসির অত চিন্তা কী! লিগ জিতেছে, এখন ২০০৯-১০ মৌসুমের পর প্রথম লিগ ও এফএ কাপ ‘ডাবল’ জেতার অপেক্ষায় আন্তোনিও কন্তের দল। কন্তের জন্য একটা প্রেরণা হতে পারে এটিও, ছয় মৌসুম আগের সেই চেলসির কোচও ছিলেন একজন ইতালিয়ান—কার্লো আনচেলত্তি। রয়টার্স।
