
‘ইংলিশ প্লিজ’ বলে শুরুতেই প্রশ্নকর্তাকে ইংরেজিতে কথা বলার অনুরোধ জানিয়ে রাখলেন মাশরাফি বিন মুর্তজা। মিরপুরের ইনডোরে কাল ভারতীয় টেলিভিশন চ্যানেলের ওই সাংবাদিক তবু কথা বলা শুরু করলেন হিন্দিতে। এই দেখে মাশরাফি চট করে ক্যামেরার ফ্রেম থেকেই সরে গেলেন। পরে প্রশ্নোত্তর পর্বটা ইংরেজিতে শুরু করেও মাঝে একবার হিন্দিতে ফিরে যেতে চেষ্টা করলেন সাংবাদিক। মাশরাফির সাড়া পেলেন না তখনো। পরে কলকাতার তিন-চারজন সাংবাদিক অবশ্য বাংলাতেই সাক্ষাৎকার নিলেন বাংলাদেশ দলের অধিনায়কের।অনুশীলনের মাঝে কাল বাংলাদেশ দলের প্রতিনিধি হয়ে সাংবাদিকদের সঙ্গে কথা বলেছেন ওপেনার তামিম ইকবাল। তবে বাংলাদেশ-ভারত ফাইনালের আগে ভারতীয় সাংবাদিকদের কাছে বেশি কাঙ্ক্ষিত ছিলেন অধিনায়ক মাশরাফিই। কেউ প্রশ্ন করলেন, কোহলি-যুবরাজ-রোহিতদের ব্যাটিং অর্ডারের সামনে কতটা আত্মবিশ্বাসী থাকবে বাংলাদেশের বোলাররা? কেউ জানতে চাইলেন, এমন ম্যাচে কতটা অনুভব করছেন মুস্তাফিজুর রহমানের অভাব? মুস্তাফিজের অভাবটা ভালোই অনুভব করছেন বলে জানিয়েছেন মাশরাফি। সঙ্গে এটাও বললেন, ভারতের বিশেষ কোনো ব্যাটসম্যানকে নিয়ে আলাদা চিন্তা নেই। নিজেদের সামর্থ্যের সর্বোচ্চ প্রয়োগের ওপরই জোর দিচ্ছে বাংলাদেশ।তো সেই সামর্থ্য প্রমাণের জন্য কেমন হওয়া উচিত দলের চেহারাটা? প্রশ্নের উত্তর খুঁজে পেতে হলে যাদের বিপক্ষে সামর্থ্য প্রমাণ করতে হবে, তাদের সামর্থ্যের কথাও মাথায় রাখা উচিত। ভারতীয় দলে বাঁহাতি ব্যাটসম্যানের অভাব নেই। বাংলাদেশ দল যদি নিজেদের ‘ফর্মুলা’ মানে, ধরেই নেওয়া যায়, এত বাঁহাতি ব্যাটসম্যানের সামনে বাঁহাতি স্পিনার আরাফাত সানিকে নাও ঠেলে দিতে পারে তারা। সেদিক দিয়ে টুর্নামেন্টে প্রথমবারের মতো আবু হায়দারকে একাদশে নিয়ে কাল আবার চার পেসারে ফিরে যেতে পারে বাংলাদেশ দল। অনুশীলনে আবু হায়দারকে নিয়ে কোচের বাড়তি ব্যস্ততাও সেই ইঙ্গিত দেয়। তা ছাড়া ফাইনালে নাকি কোচ চন্ডিকা হাথুরুসিংহে কিছুটা সবুজাভ উইকেট চেয়েছেন। তবে সেটি প্রথম ম্যাচের মতো অতটা ঘাসে ঢাকা নয়।কাল দুপুরে অনুশীলনে আসার আগে টিম হোটেলে একটা সভা করেছেন চন্ডিকা হাথুরুসিংহে। দলের সবাই নয়, সভায় ছিলেন শুধু বোলাররা। সভার মূল উদ্দেশ্যও ভারতের বিপক্ষে এশিয়া কাপের ফাইনাল ছিল না। দল সূত্র জানিয়েছে, ভারতে গিয়ে হাতে খুব বেশি সময় পাওয়া যাবে না বলে টি-টোয়েন্টি বিশ্বকাপের প্রথম পর্বের তিন প্রতিপক্ষের বিপক্ষে বোলিং কৌশল ঠিক করে নেওয়া হয়েছে ওই সভায়। সেখানে কালকের ভারত ম্যাচ এসেছে প্রাসঙ্গিকভাবে।তাই বলে ভাববেন না এশিয়া কাপের ফাইনাল ছাপিয়ে দলের চোখ এখন শুধুই বিশ্বকাপে। বরং অনুশীলনের টুকরো ছবিগুলো বলে দিচ্ছে, এই ম্যাচে সর্বস্ব ঢেলে দেওয়ারই প্রস্তুতি নিচ্ছে বাংলাদেশ দল। পাকিস্তানের বিপক্ষে ম্যাচের আগে থেকেই অনুশীলনে সাকিব আল হাসানের মনোযোগটা লক্ষণীয়। ম্যাচের আগের দিন অনুশীলন করার অভ্যাস না থাকলেও সেদিন নেটে দীর্ঘ সময় ব্যাট করেছেন সাকিব, করেছেন বোলিংও। কালও সেটাই দেখা গেল মিরপুরের ইনডোরে। তবে অনুশীলন শেষে সাকিব কুঁচকিতে আইস প্যাক চেপে ঘোরায় কিছুটা শঙ্কা ছড়াল। পরে অবশ্য জানা গেছে, সমস্যাটা আতঙ্কিত হওয়ার মতো কিছু নয়।
