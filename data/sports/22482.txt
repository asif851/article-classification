
* অস্ট্রেলিয়ান ওপেনে ষষ্ঠ শিরোপা জিতলেন ফেদেরার।* ৩৫তম জন্মদিনের পর জিতেছেন তিন গ্র্যান্ড স্লাম
পেশাদার টেনিসে তাঁর পা পড়েছে ১৯৯৮ সালে। প্রথম গ্র্যান্ড স্লাম জিততেই পাঁচ বছর লেগে যায়। কিন্তু তারপর থেকে যা শুরু করেছেন, সেটা তাঁর অঙ্গনেই অনেকে কল্পনাও করেন না। ছেলেদের টেনিসে কেউ ২০টি গ্র্যান্ড স্লাম জিতবে, তা কে ভেবেছে! কিন্তু কিংবদন্তিরা তো এমনই হন—সাধারণের কল্পনাকে ছুঁয়ে দেখেন। মেলবোর্নে ফেদেরার আজ যেমন ছুঁলেন তাঁর ২০তম গ্র্যান্ড স্লাম! ২০০২ সালে ইউএস ওপেন জিতে ইতিহাস গড়েছিলেন পিট সাম্প্রাস। সেটা ছিল ‘পিস্তল পিট’–এর ক্যারিয়ারে ১৪তম গ্র্যান্ড স্লাম শিরোপা। তখন অনেকেই ভেবেছিলেন, ছেলেদের টেনিসে সাম্প্রাসই শেষ কথা। ১৪টি গ্র্যান্ড স্লাম জেতা তো মুখের কথা নয়! কিন্তু প্রথম গ্র্যান্ড স্লাম জয়ের (২০০৩) পর মাত্র ফেদেরার সাম্প্রাসের সেই রেকর্ড ভেঙেছিলেন মাত্র ছয় বছরের ব্যবধানে। ২০০৯ উইম্বলডনে অ্যান্ডি রডিকের বিপক্ষে মহাকাব্যিক সেই পাঁচ সেটের ফাইনাল জিতে ১৫তম গ্র্যান্ড স্লামের মুখ দেখেছিলেন ফেদেরার। এরপর ৯ বছরের ব্যবধানে দেখা পেলেন কুড়িতম শিরোপার। অস্ট্রেলিয়ান ওপেনের ফাইনালে ভালোই লড়েছেন ক্রোয়াট মারিন চিলিচ। কিন্তু ফেদেরার যেন ‘পুরোনো ওয়াইন’—সময় গড়ানোর সঙ্গে আরও খাঁটি হয়। ২৯ বছরের তরুণ চিলিচের বিপক্ষে ৩৬ বছরের ‘বুড়ো’ ফেদেরার জিততে সময় নিয়েছেন ৩ ঘণ্টা ৩ মিনিট। জয়টা মসৃণ ছিল না? তা হয়তো ছিল না, কিন্তু ফাইনালে পাঁচ সেটের ম্যাচের ফল (৬–২, ৬–৭, ৬–৩, ৩–৬, ৬–১) ছাপিয়ে কিন্তু ‘চিরসবুজ ফেদেরার’কেই দেখা গেছে। যেখানে ‘কুড়ি’র মাইলফলক গড়লেন—রড লেভার স্টেডিয়াম—ফেদেরারকে সেখানে ‘চিরসবুজ’ হিসেবেই দেখেছেন স্বয়ং রড লেভার!১১ গ্র্যান্ড স্লাম জয়ী এই অস্ট্রেলিয়ান কিংবদন্তির ভাষ্য, ‘৮–১০ বছর আগের মতোই খেলছে। এটা বলছি না যে আগের চেয়ে ভালো, তবে ফেদেরার কিন্তু সেরা টেনিসই খেলছে।’টেনিস ইতিহাসে ন্যূনতম কুড়িটি গ্র্যান্ড স্লাম জিততে পেরেছেন মাত্র চারজন। এর মধ্যে নারী তিনজন—মার্গারেট কোর্ট, স্টেফি গ্রাফ ও সেরেনা উইলিয়ামস। পুরুষদের মধ্যে বাকি সেই একজনের নামটা না বললেও চলে। তিনি আগামী আগস্টে পা রাখবেন সাঁইত্রিশে। এই বয়সে সেরা টেনিস? অবাক না হয়ে বরং এটা ভাবা নিরাপদ যে কিংবদন্তিরা এমনই হন। কিছু ভেবে বসলেই বিপদ। ফেদেরার তা উল্টে দেবেন! অতীত ইতিহাসটা কিন্তু এমনই। ২০১২ উইম্বলডন জয়ের পর টানা চার বছর গ্র্যান্ড স্লাম শিরোপাখরায় ছিলেন ফেদেরার। অনেকেই ভেবেছিলেন, এক কুড়ি জেতা দূরের কথা, ফেদেরার হয়তো আর জিততেই পারবেন না! কিন্তু দেখা গেল ৩৫তম জন্মদিনের (২০১৬) কেক কাটার পর থেকে তাঁর ক্যারিয়ারের ‘পুনর্জন্ম’ ঘটে চলছে! পঁয়ত্রিশে পা রাখার পর জিতেছেন তিন গ্র্যান্ড স্লাম। ভাবা যায়!ফেদেরার ভাবতে পারেন বলেই তিনি কিংবদন্তি। তাঁকে ঘিরে এখন অনেকেই হয়তো ভাবছেন, কুড়িটি গ্র্যান্ড স্লাম তো হয়ে গেল। তাহলে থামবেন কবে? মেলবোর্নে ফাইনালে ওঠার আগেই কিন্তু ফেদেরার আরও কিছুদিন খেলে যাওয়ার পরিষ্কার ইঙ্গিত দিয়েছেন, ‘ভালোই লাগছে। এখনো খেলছি বেশ ভালোই, স্বাস্থ্যটাও ঠিক আছে, বেশ মজাই লাগছে।’১৮তম গ্র্যান্ড স্লামের অপেক্ষায় ৫৪ মাস পার করেছিলেন ফেদেরার । তারপর ১৯তম এসেছে ছয় মাসে এবং ২০তম এলো তারও কম সময়ের ব্যবধানে। আরাধ্য সেই ‘কুড়ি’ হাতে নিয়ে ফেদেরার কাঁদলেন, তার মানে সাফল্য এখনো তাঁকে আবেগপ্রবণ করে তোলে অর্থাৎ ফেদেরার সত্যিই ভালো আছেন।
