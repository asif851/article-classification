
কয়েক দিন ধরেই গুঞ্জন, আর্জেন্টিনার কোচের পদ থেকে ছাঁটাই হচ্ছেন এদগার্দো বাউজা। এমনকি ইএসপিএন তাঁদের সূত্রের বরাতে জানিয়েছিল, আর্জেন্টাইন ফুটবল অ্যাসোসিয়েশনের (এএফএ) নতুন সভাপতি ক্লদিও তাপিয়ার সঙ্গে সভার পরই ছাঁটাই হতে পারেন বাউজা। তবে গুঞ্জনটা সত্যি নয়। গতকাল তাপিয়া নিজেই জানিয়েছেন, আপাতত আর্জেন্টিনার কোচ বাউজাই থাকছেন। তাঁকে ছাঁটাই করা হচ্ছে না।
দক্ষিণ আমেরিকা অঞ্চলের (কনমেবল) বিশ্বকাপ বাছাইপর্বে এবার বেশ গ্যাঁড়াকলে পড়েছে আর্জেন্টিনা। এই মুহূর্তে ১০ দলের মধ্যে লিওনেল মেসির দল আছে পাঁচে। অথচ কনমেবল থেকে সরাসরি বিশ্বকাপে খেলতে পারে চারটি দল, পঞ্চম দলটি খেলে প্লে-অফে। এখনো বাকি চার ম্যাচের মধ্যে উরুগুয়ে ও ইকুয়েডরে গিয়ে খেলতে হবে আর্জেন্টিনাকে। তার চেয়েও বড় কথা, নিষেধাজ্ঞার কারণে এই চার ম্যাচের তিনটিতেই থাকছেন না অধিনায়ক লিওনেল মেসি!সব মিলিয়ে ১৯৭০ বিশ্বকাপের পর আবার আর্জেন্টিনাকে ছাড়া বিশ্বকাপের শঙ্কাও দেখা দিয়েছে। এ কারণেই কদিন ধরে বেশ গুঞ্জন ছিল, দলের এমন বাজে পারফরম্যান্সের কারণে বাউজাকে সরিয়ে দেওয়া হতে পারে। এমনকি সেভিয়া কোচ হোর্হে সাম্পাওলি আর্জেন্টিনার নতুন কোচ হতে পারেন, শোনা যাচ্ছিল সেটিও।তবে গতকাল এএফএর নতুন সভাপতি ক্লদিও তাপিয়া সব গুঞ্জন নাকচ করে দিলেন। বললেন, বাউজাই আপাতত থাকছেন আর্জেন্টিনার কোচ। বাউজার সঙ্গে এএফএর চুক্তিটিকেই বড় করে দেখাচ্ছেন তিনি, ‘জাতীয় দলের কোচ এখন তিনিই। তাঁর সঙ্গে একটা চুক্তি আছে আমাদের। আমাদের কাজ করে যেতে হবে, একে অন্যকে আরও ভালোভাবে জানতে হবে।’বাউজার প্রতি নিজের বিশ্বাসের কথাও বললেন তাপিয়া, ‘বাউজা অনেক ভালো একজন কোচ। আমি সবার হয়ে তো চিন্তা করতে পারি না। আমি এএফএর সভাপতি। এখানে একজন কোচ আছেন, যাঁর সঙ্গে আমাদের একটা চুক্তি আছে।’ সূত্র : গোলডটকম।
 
