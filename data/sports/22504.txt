
কদিন আগেই ইউরো বাছাইয়ে লঙ্কাকাণ্ড হয়ে গেল সার্বিয়া-আলবেনিয়া ম্যাচে! তার রেশ না কাটতেই আরেকটি লঙ্কাকাণ্ডের খবর। তবে এটি আন্তর্জা​তিক ম্যাচে নয়, ঘটেছে আর্জেন্টিনার ঘরোয়া লিগের এক ম্যাচে। ঘটনা যেখানেই ঘটুক, সেটা যে মাত্রা ছাড়িয়েছে, তা বলার অপেক্ষা রাখে না। ম্যাচে বল দখলের লড়াই নয়, খেলোয়াড়েরা জড়ালেন মল্লযুদ্ধে! রক্তারক্তির এই ম্যাচে লাল কার্ড দেখানো হয়েছে ১২ জনকে! এক ডজন লাল কার্ড অস্বাভাবিক বলেই শেষ পর্যন্ত বাতিল হয়েছে ম্যাচটি।আর্জেন্টিনার তৃতীয় বিভাগের দুই দল ডিপোর্তিভো রোকা ও কিপোয়েত্তির ম্যাচে ঘটেছে এ ঘটনা। এর সূত্রপাত দ্বিতীয়ার্ধে সফরকারী দল কিপোয়েত্তির ডিফেন্ডার মার্কোস লামোয়াকে হলুদ কার্ড দেখানোর পর। রেফারি ফার্নান্দো এসপিনোসার সিদ্ধান্তকে কেন্দ্র করে বাগবিতণ্ডায় জড়িয়ে পড়েন উভয় দলের খেলোয়াড়েরা। মুহূর্তেই তা রূপ নেয় সংঘর্ষে।এরই মধ্যে লামোয়া দৌড়ে গিয়ে আক্রমণ করে বসেন প্রতিপক্ষের এক খেলোয়াড়কে। সংঘর্ষ তখনই ভয়াবহ আকার ধারণ করে। দুদলের খেলোয়াড় যে যাকে পেরেছেন কিল-ঘুষি, লাথি মেরেছেন। একপর্যায়ে অবস্থা বেগতিক দেখে ম্যাচ অফিশিয়ালরা দৌড়ে ঢুকে পড়েন টানেলে। পেছনে পেছনে কিপোয়েত্তির খেলোয়াড়েরাও। সেখানে কী ঘটেছে, তা অবশ্য জানা যায়নি। পুলিশি হস্তক্ষেপটা অবশ্য অনিবার্য হয়েই দাঁড়ায় শেষ পর্যন্ত। ম্যাচটাকে ‘ব্যাটল অব ডিপোর্তিভো’ তো বলেই দেওয়া যায়! সূত্র: মেইল অনলাইন, গোলডটকম।
সংঘর্ষের ভিডিও

