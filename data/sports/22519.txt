
টি-টোয়েন্টি বিশ্বকাপ জয়ের পর মারলন স্যামুয়েলসের আনন্দ প্রকাশের ভঙ্গিটা পছন্দ করছে না আইসিসি। সেমিফাইনালে হেরে যাওয়ার পর সংবাদ সম্মেলনে ভারত অধিনায়ক মহেন্দ্র সিং ধোনি যেভাবে অস্ট্রেলীয় সাংবাদিককে ডেকে পাশে বসালেন, সেটিও ভালো চোখে দেখছে না বিশ্ব ক্রিকেটের সর্বোচ্চ সংস্থাটি।ফাইনাল জয়ের পর সংবাদ সম্মেলনে এসেই সামনের টেবিলে পা তুলে দিয়ে বসেন স্যামুয়েলস। সাংবাদিকদের সামনে পা তুলে বসেই স্যামুয়েলস উত্তর দিয়েছেন বিভিন্ন প্রশ্নের। আইসিসি নাকি পুরো বিষয়টিই খতিয়ে দেখে এ ব্যাপারে তাদের চূড়ান্ত সিদ্ধান্ত জানাবে।মাঠে খেলোয়াড়দের আচরণ দেখার দায়িত্ব আম্পায়ার ও ম্যাচ রেফারিদের। খেলার শেষ হয়ে যাওয়ার পর মাঠের বাইরে খেলোয়াড়দের আচরণ নিয়ে নাকি কিছুই করার নেই ম্যাচ রেফারির। সে ক্ষেত্রে কোন আইনে স্যামুয়েলস বা ধোনিকে শাস্তি দেওয়া হবে, সে ব্যাপারে বিভিন্ন দিক পর্যালোচনা চলছে। আগামী কয়েক দিনের মধ্যে নাকি এ ব্যাপারে চূড়ান্ত কিছু জানা যেতে পারে।আইসিসির প্রধান নির্বাহী ডেভ রিচার্ডসন বিষয়টি নিয়ে কাজ করছেন। স্যামুয়েলস ও ধোনির আচরণ কোন আইনের আওতাও শাস্তিযোগ্য হবে, সেটাই এই মুহূর্তে তাঁর কাজের বিষয়। শাস্তি না হলেও এই দুই ক্রিকেটারকে ভর্ৎসনা করার ব্যাপারে একটা সিদ্ধান্ত হয়েই আছে।
