
দারুণ এক ফ্লিকে মোস্তাফিজের রহমানকে বাউন্ডারি মারলেন কুশল মেন্ডিস। জিভে কামড় বাঁহাতি পেসারের! মোস্তাফিজের মুখে হতাশাটা স্পষ্ট। যিনি সাধারণত সাফল্যের হাসি হাসতে অভ্যস্ত, তাঁর মুখে এমন হতাশা বলে দিচ্ছে বাংলাদেশের গল্পটাই। গল টেস্টের প্রথম দিনটা এমন হতাশায় কেটেছে মুশফিকদের। ৪ উইকেটে ৩২১ রান তুলে দিন শেষ করেছে শ্রীলঙ্কা। শুরুটা ভালোই করেছিল বাংলাদেশ। স্কোরবোর্ডে ১৫ রান উঠতেই উপুল থারাঙ্গাকে বোল্ড করে দেন শুভাশিস রায়। শুভাশিসের পরের বলেই ‘নো বলে’র ওই অ্যান্টি ক্লাইমেক্স না হলে শ্রীলঙ্কার ২ উইকেট নেই হয়ে যেত মুহূর্তেই! আর তাতে দিনভর মেন্ডিসের যন্ত্রণা অন্তত সহ্য করতে হতো না বাংলাদেশকে। শুভাশিসের বলটা মেন্ডিসের ব্যাট ছুঁয়ে চলে যায় উইকেটকিপার লিটন দাসের গ্লাভসে। কিন্তু টিভি রিপ্লেতে দেখা যায় বোলিংয়ের সময় পা দাগের বাইরে পড়েছে শুভাশিসের—নো বল! শূন্য রানে আউট হওয়া থেকে বেঁচে যাওয়া মেন্ডিসই এখন বাংলাদেশের মাথাব্যথার কারণ, অপরাজিত ১৬৬ রানে। গুনারত্নের সঙ্গে চতুর্থ উইকেটে গড়েছেন ১৯৬ রানের জুটি। আর তাতেই গল টেস্টের প্রথম দিনটা নিজেদের করে নিয়েছে শ্রীলঙ্কা। ৪৩ ওভার স্থায়ী এই জুটি ভেঙেছে তাসকিনের বলে গুনারত্নে প্লেড অন হলে। দ্বিতীয় টেস্ট সেঞ্চুরি থেকে ১৫ রান দূরে থেকে আউট হয়েছেন গুনারত্নে। চার উইকেটের তিনটিই পেসারদের। সকালে অবশ্য পেসাররা ভালোই দাপট দেখিয়েছিলেন। ৪০ ওভারে ৩ উইকেট ফেলে দিয়েছিল বাংলাদেশ। তখন পর্যন্ত ম্যাচের লাগাম ভালোভাবেই ছিল বাংলাদেশের হাতে। সকালে থারাঙ্গাকে হারিয়ে কিছুটা চাপেই পড়ে যায় শ্রীলঙ্কা। দ্বিতীয় উইকেটে করুণারত্নে-মেন্ডিসের ৪৫ রানের জুটি এগিয়ে নেয় শ্রীলঙ্কাকে। লাঞ্চের খানিক আগে এ জুটি ভাঙেন মেহেদী হাসান মিরাজ। মিরাজের সহায়তাই প্রায় দুই বছর পর টেস্টে ফিরে উইকেট পেয়েছেন তাঁর বন্ধু মোস্তাফিজ। বাঁহাতি পেসারের কাটারে চান্ডিমাল গালিতে মিরাজের দারুণ এক ক্যাচ হওয়ার আগে করেছেন ৫ রান। এরপরই লাগাম খসে যেতে থাকে। চতুর্থ উইকেটের জুটিটা সেই লাগাম পরে শ্রীলঙ্কার মুঠোয় তুলে দেয়। পঞ্চম উইকেটে ৬-এর ওপর করে ৩৩ রান তোলা জুটিটাও ইঙ্গিত দিচ্ছে ভোগানোর।
সংক্ষিপ্ত স্কোর:শ্রীলঙ্কা ১ম ইনিংস: ৮৮ ওভারে ৩২১/৪ (মেন্ডিস ১৬৬*, গুনারত্নে ৮৫, করুনারত্নে ৩০; তাসকিন ১/৪৮, মুস্তাফিজ ১/৫০, শুভাশিস ১/৫৮, মিরাজ ১/৬৬)।
আরও পড়ুন: বাংলাদেশ-শ্রীলঙ্কা টেস্টের হাইলাইটস: চোখ রাখুন এখানে
