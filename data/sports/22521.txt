
রাজনৈতিক দল হিসেবে বাংলাদেশ ন্যাশনালিস্ট ফ্রন্টকে (বিএনএফ) নিবন্ধন না দেওয়ার জন্য নির্বাচন কমিশনকে অনুরোধ জানিয়েছে বিএনপি। আজ বৃহস্পতিবার দুপুরের পর বিএনপির স্থায়ী কমিটির সদস্য এম কে আনোয়ার প্রধান নির্বাচন কমিশনার কাজী রকিব উদ্দীন আহমেদের সঙ্গে তাঁর কার্যালয়ে সাক্ষাত্ করে এ অনুরোধ জানান।
সাক্ষাত্ শেষে এম কে আনোয়ার সাংবাদিকদের বলেন, কিছু সংস্থার সহযোগিতায় বিএনপির পাশে বিএনএফ নামের একটি দলকে দাঁড় করানোর চেষ্টা চলছে। মানুষকে বিভ্রান্ত করতে দলটি তাদের পোস্টারে বিএনপির প্রতীক, জিয়ার ছবি এবং জিয়ার ১৯ দফা ব্যবহার করেছে। এক-এগারোর পরও বিএনপিকে ভাঙার চেষ্টা করা হয়েছিল। তারই ধারাবাহিকতায় এসব কাজ চলছে। সাবেক প্রধানমন্ত্রী খালেদা জিয়ার প্রাথমিক ও গণশিক্ষাবিষয়ক উপদেষ্টা এই দলের সঙ্গে আছেন। বিএনপি এই দলকে নিবন্ধন না দেওয়ার অনুরোধ জানিয়েছে। সিইসি বিষয়টি বিবেচনার আশ্বাস দিয়েছেন।
কমিশন সচিবালয় সূত্র জানায়, জাতীয় সংসদ নির্বাচনে অংশ নিতে নিবন্ধনের জন্য ৪১টি দল আবেদন করে। এর মধ্যে প্রাথমিকভাবে বাংলাদেশ ন্যাশনালিস্ট ফ্রন্ট (বিএনএফ) ও বাংলাদেশ সাংস্কৃতিক মুক্তিজোটকে নিবন্ধন দেওয়ার জন্য বিবেচনায় নিয়েছে কমিশন।
কমিশন সচিবালয় সূত্র জানায়, বিএনএফের নিবন্ধনের জন্য আবেদন করেছেন দলটি প্রধান সমন্বয়কারী আবুল কালাম আজাদ। তাঁরা প্রতীক হিসেবে ‘গমের শীষ’ দাবি করেছেন। কিছুদিনের জন্য বিএনপির রাজনীতির বাইরে থাকা বিএনপির নেতা নাজমুল হুদা এই দলটি প্রতিষ্ঠা করেছিলেন। তবে বর্তমানে তিনি আর দলটির সঙ্গে নেই।
