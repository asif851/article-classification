
১১৬ রানের জুটি গড়ে বিচ্ছিন্ন সৌম্য সরকার ও সাব্বির রহমান। তিন নম্বরে ব্যাট করা সাব্বির ৬৩ বলে ৭২ আর সৌম্য ৪৩ বলে ৪৭ রান করে আউট হয়েছেন। এই প্রতিবেদন লেখার সময় শ্রীলঙ্কা বোর্ড সভাপতি একাদশের ৩৫৫ রান তাড়া করতে নেমে বাংলাদেশের সংগ্রহ ৩২ ওভারে ৪ উইকেটে ২০১। ইনিংসের প্রথম বলেই ফিরেছিলেন ইমরুল কায়েস। বিনুরা ফার্নান্দোর বলে সানদুন বীরাক্কোদিকে ক্যাচ দিয়েছিলেন ইমরুল কায়েস। এর পর থেকে পাল্টা জবাবটা ভালোই দিচ্ছে বাংলাদেশ। নির্দিষ্ট করে বললে সাব্বির রহমান ও সৌম্য সরকার। দলীয় ১১৬ রানে ফেরেন সৌম্য, সাব্বির আউট হন ১২৪ রানের মাথা। এরপর মুশফিকুর রহিম মোসাদ্দেক হোসেনের সঙ্গে আরও ২৮ রান যোগ করেন। ১৫২ রানে ব্যক্তিগত ২০ রানে চতুরঙ্গ ডি সিলভার বলে দাসুন সানাকার ক্যাচে পরিণত হন তিনি। মোসাদ্দেক অপরাজিত আছেন ৫১ রান করে। মুশফিকের বিদায়ের পর উইকেটে এসেছেন মাহমুদউল্লাহ। তিনি অপরাজিত ১৬ রানে। সকালে টসে জিতে শ্রীলঙ্কাকে সভাপতি একাদশকে ব্যাট করতে পাঠায় বাংলাদেশ। বীরাক্কোদির ৬৭, কুশল পেরেরার ৬৪, ধনঞ্জয়া ডি সিলভার ৫২ আর থিসারা পেরেরার ৪১ রানে ৫০ ওভারে ৭ উইকেটে ৩৫৫ রান করে শ্রীলঙ্কা সভাপতি একাদশ। শুরু থেকেই আক্রমণাত্মক লঙ্কান দল ইনিংসের শেষ ১০ ওভারে তোলে ৮৫ রান।
