
লেক জুরিখের পাশ ঘেঁষে ছবির মতো ছোট্ট উপশহর উলেরাউ। দূরের দিগন্তপটে সুবিস্তৃত আলপ্স পর্বত। এমন চোখ জুড়ানো জায়গায় কে না থাকতে চায়! রজার ফেদেরার নিশ্চয়ই জায়গাটা দেখে মজে গিয়েছিলেন। সেজন্যই হয়তো সেখানে পাকাপাকিভাবে থাকার জন্য একটা বাড়ি বানানোর সিদ্ধান্ত নিলেন। সে অনেক আগের কথা। অবশেষে সেই বাড়ির কাজ এখন শেষ হয়েছে। সেই বাড়ি এতই দর্শনীয় যে উলেরাউতে গিয়ে কেউ ধন্দে পড়ে যেতে পারেন—বাড়ি দেখবেন, না প্রকৃতি দেখবেন!ক্যারিয়ারে অর্থযোগ কম হয়নি। এই বাড়িটা বানানোর সময় তাই দুহাত ভরে খরচ করেছেন সর্বকালের অন্যতম সেরা টেনিস খেলোয়াড়। অঙ্কটা কত জানেন? ‘মাত্র’ ৭৩ কোটি টাকা। তিনতলা এই বাড়ির কাচঘেরা প্রতিটি কক্ষ থেকেই উপভোগ করা যাবে লেক জুরিখের মনোরম শোভা। সুইমিংপুল, জিমসহ বিলাসের অনেক উপকরণ আছেই। সুইস মিডিয়া জানিয়েছে, মূল বাড়িটা দুই ভাগে বিভক্ত, একদিকে স্ত্রী ও দুই সন্তানকে নিয়ে থাকবেন ফেদেরার। অন্যদিকে থাকবেন তাঁর বাবা-মা। ইয়াহু স্পোর্ট।
