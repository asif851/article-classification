
বিরাট কোহলি এক ইনিংসে ব্যর্থ হয়েছেন দেখেই তাঁর কোনো ভক্ত নিজের গায়ে আগুন ধরিয়ে দেবেন, খবরটা বিশ্বাস করতে কষ্ট হয়। এমন নয় কোহলি আগে কখনো ব্যর্থ হননি, কিংবা এই এক ব্যর্থতায় ভারতীয় ক্রিকেটের মহাক্ষতি হয়ে গেছে, যার জন্য আত্মহত্যা করতে হবে। ভারতের সংবাদমাধ্যম জানাচ্ছে, কেপটাউন টেস্টের প্রথম ইনিংসে মাত্র ৫ রান করে কোহলি আউট হওয়ার পর গায়ে কেরোসিন ধরিয়ে আগুন লাগিয়েছিলেন বুলবুল বারিয়া। ভারতের রেলওয়ের সাবেক কর্মী, ৬৩ বছর বয়সী এই ভক্ত অবশেষে কদিন ভুগে মারা গেছেন।
পুলিশ জানিয়েছে, সম্প্রতি রেলের চাকরি থেকে অবসর নেন বারিয়া। সে রাতে তিনি সম্ভবত মাতাল অবস্থায় ছিলেন। কোহলিকে আউট হতে দেখার পর আত্মহত্যা করতে চান বারিয়া। পুলিশ ধারণা করছে, হয়তো এটাই তাঁর মৃত্যুর কারণ। মৃত্যুশয্যাতেও বারিয়া বলেছেন, কোহলি আউট হওয়ায় তিনি মুষড়ে পড়েছিলেন। ঘটনা ঘটেছিল গত শুক্রবার। এরপর দ্রুত তাঁকে হাসপাতালে নেওয়া হয়। মঙ্গলবার সকাল সাড়ে সাতটার দিকে মারা গেছেন ভারতের উত্তর প্রদেশের আম্বেদকর নগরের এই বাসিন্দা। এর আগে ২০০৯ সালে বারিয়ার দুই ছেলের একজন আত্মহত্যা করেছেন বলেও জানিয়েছে পুলিশ।
মদ্যপ ছিলেন বলেই এই কাণ্ড বারিয়া ঘটিয়েছেন কি না, কিংবা তাঁর মৃত্যুর আসল কারণ সত্যিই এটি কি না, তা এখনো নিশ্চিত করে বলছে না পুলিশ। এ ব্যাপারে আরও তদন্ত করা হবে বলে জানানো হয়েছে। ঘটনা যা-ই হোক না কেন, এমন খবর প্রত্যাশিত নয় মোটেও। ক্রিকেট তো শেষ পর্যন্ত খেলাই, এর জন্য মৃত্যুকে কেন ডেকে আনতে হবে! 
