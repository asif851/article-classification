
১৬ এপ্রিল মুস্তাফিজের একটি ইয়র্কার সামলাতে না পেরে আন্দ্রে রাসেল হুমড়ি খেয়ে তো পড়লেনই, উপড়ে গেল তাঁর স্টাম্পও। পরশু পরের ম্যাচে অতটা দাপটের সঙ্গে না হলেও হার্দিক পান্ডিয়ার স্টাম্প ঠিকই উপড়েছেন মুস্তাফিজুর রহমান। মুস্তাফিজের বলে এভাবে স্টাম্প উপড়ে পড়ার দৃশ্য এখন স্বাভাবিক হয়ে গেছে। ২০১৬ টি-টোয়েন্টি বিশ্বকাপে নিউজিল্যান্ডের বিপক্ষে ৫ উইকেটের ৪টিই পেয়েছেন বোল্ড করে। উইকেট পাওয়ার জন্য স্টাম্প ওপড়ানোতেই যেন তাঁর আনন্দ। আন্তর্জাতিক ক্যারিয়ারে ২২ উইকেটের ১০টিই পেয়েছেন এভাবে। ঘরোয়া টি-টোয়েন্টি লিগগুলোতেও ‘কাটার মাস্টারে’র খুব পছন্দের রাস্তা যেন এটি। তবে স্বীকৃত টি-টোয়েন্টিতে সবচেয়ে বেশিবার বোল্ড আউট করা বোলার হতে চাইলে আরও অনেক দূর যেতে হবে বাংলাদেশের বাঁহাতি পেসারকে। ১২২ বার ব্যাটসম্যানদের স্টাম্প উপড়ে এ ক্ষেত্রে সবচেয়ে এগিয়ে শ্রীলঙ্কার লাসিথ মালিঙ্গা।
