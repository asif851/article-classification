
বার্নাব্যুর ‘এল ক্লাসিকো’তে অল্পের জন্য রেকর্ডটা ছুঁতে পারলেন না নেইমার। ম্যাচের শুরুর দিকে লুইস সুয়ারেজ ডান দিক থেকে লম্বা ক্রস দিলেন নেইমারকে। চোখের পলকে ডিফেন্ডার পেপে আর কারভাহালকে কাটিয়ে ডান পায়ের জোরালো শটে স্বাগতিকদের স্তব্ধ করে দিলেন ব্রাজিলীয় সেনশেসন। নেইমার যখন গোলটি করলেন ম্যাচ তখন গড়িয়েছে চার মিনিটে।দারুণ এই গোলে রেকর্ড বইয়ে জায়গা করে নিলেও অল্পের জন্য শীর্ষে উঠতে পারেননি ব্রাজিল অধিনায়ক। বার্নাব্যুতে অনুষ্ঠিত ‘এল ক্লাসিকো’য় বার্সার জার্সিতে দ্রুততম গোলদাতার তালিকায় নেইমারের অবস্থান এখন দুইয়ে। শীর্ষে যৌথভাবে আছেন পাসকুয়েল ও বাস্তিয়ো। সাবেক দুই বার্সা তারকা রিয়ালের মাঠে গোল করেছেন ম্যাচের তিন মিনিটের মধ্যেই। পাসকুয়েল রেকর্ড গড়েছিলেন সেই ১৯৪০ সালে আর বাস্তিয়ো ১৯৬৯-এ।নেইমারের শট যখন জাল খুঁজে পায়, তখন ম্যাচের বয়স তিন মিনিট ছাড়িয়েছে। অল্পের জন্যই বাস্তিয়ো আর পাসকুয়েলের পাশে ব্রাকেটবন্দী হওয়ার সুযোগ হারিয়েছেন নেইমার। এই রেকর্ডে নেইমারের পরেই আছেন রিভালদো। তিনি গোল করেছিলেন পাঁচ মিনিটে। ছয় মিনিটে গোল করে ৪ নম্বর স্থানটি নিজের করে রেখেছেন ডিফেন্ডার অ্যাঙ্গেল পেদরাজা। তথ্যসূত্র: মার্কা।
