
একটা বাউন্সার থামিয়ে দিয়েছে ফিল হিউজের জীবনের ইনিংস। সিডনি ক্রিকেট মাঠে সেদিন শন অ্যাবটের বাউন্সারে হিউজ চোট পাওয়ার পর থেকে শুরু করে তাঁর মর্মান্তিক মৃত্যুর পরও এ নিয়ে অনেক কথাবার্তা হচ্ছে। না, অ্যাবটকে দায়ী করছেন না কেউ। কিন্তু যে বাউন্সার এমন প্রাণঘাতী হয়ে উঠতে পারে সেটার ওপর আরও বিধিনিষেধ আরোপ করা যায় কি না, এমন আলোচনাও হচ্ছে। হিউজের মৃত্যুর পর তাঁকে সম্মান জানাতে শারজায় পাকিস্তানের বিপক্ষে টেস্টে একটাও বাউন্সার দেননি নিউজিল্যান্ডের পেসাররা। কিন্তু এমন গুমোট পরিবেশ ক্রিকেটের জন্য মোটেও ভালো কিছু নয় বলে মনে করেন সাবেক অস্ট্রেলিয়ান পেসার মার্ভ হিউজ। বাউন্সারকে দূরে সরিয়ে রেখে নয়, বরং বাউন্সার দিয়েই ক্রিকেটে আবার স্বাভাবিক পরিবেশ ফিরিয়ে আনতে হবে বলে মনে করেন তিনি।ফক্স স্পোর্টসের সঙ্গে এক সাক্ষাৎকারে মার্ভ হিউজ বলেছেন, ‘১০০ বছরেরও বেশি সময় ধরে ক্রিকেটে বাউন্সার দেওয়া হচ্ছে। সম্প্রতি যে দুঃখজনক ঘটনাটি ঘটেছে, সেটি একটা বিচ্ছিন্ন ঘটনা। যতক্ষণ না আবার একজন বোলার বাউন্সার দেবে, তার আগ পর্যন্ত এই থমথমে পরিবেশটা থেকেই যাবে। আমি মনে করি, এটা স্বাভাবিক অবস্থায় ফিরিয়ে আনার জন্য এখন প্রতিটি ম্যাচের প্রথম বলেই বাউন্সার দেওয়া উচিত। বলা উচিত, চলো শুরু করি আগের মতো খেলা।’ হিউজের সঙ্গে এ ব্যাপারে একমত অস্ট্রেলিয়ার নির্বাচক মার্ক ওয়াহও, ‘আমারও মনে হয় স্বাভাবিক পরিবেশ ফিরিয়ে আনার এটা ভালো উপায়। অ্যাডিলেডে অস্ট্রেলিয়া-ভারত প্রথম টেস্ট থেকেই এটা শুরু হোক।’আগামী ৯ ডিসেম্বর, মঙ্গলবার থেকে শুরু এ টেস্টের জন্য এরই মধ্যে অ্যাডিলেড পৌঁছে গেছে অস্ট্রেলিয়া দল। প্রয়াত ফিল হিউজের পারিবারিক একটা অনুষ্ঠানে যোগ দিতে ম্যাকসভিলে থাকায় দলের অন্যদের সঙ্গে অ্যাডিলেড যেতে পারেননি অধিনায়ক মাইকেল ক্লার্ক। তবে কাল তিনিও যোগ দিয়েছেন অন্যদের সঙ্গে। অবশ্য অ্যাডিলেডেই ক্লার্ক খেলবেন কি না, এটা নিশ্চিত নয় এখনো। আজ ফিটনেস পরীক্ষায় বসতে হবে অস্ট্রেলীয় অধিনায়ককে। সে পরীক্ষায় উতরাতে পারলে তবেই দলে থাকবেন তিনি। যদিও তাঁর বিকল্প হিসেবে এরই মধ্যে শন মার্শকেও দলে ডাকা হয়েছে। এএফপি, রয়টার্স।
