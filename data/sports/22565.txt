
২০০৯ সালে লাহোরে শ্রীলঙ্কান ক্রিকেট দলের ওপর সন্ত্রাসী হামলার পর থেকেই পাকিস্তান সংযুক্ত আরব আমিরাতকে নিজেদের হোম ভেন্যু হিসেবে ব্যবহার করছে। ভারত ছাড়া প্রায় সব দেশকেই আবুধাবি-দুবাইয়ে আতিথেয়তা দিলেও বাংলাদেশকে এখনো সেখানে আমন্ত্রণ জানায়নি পাকিস্তান। কিছুদিন আগেই কলম্বোতে বাংলাদেশ ক্রিকেট বোর্ডের সভাপতির সঙ্গে এক বৈঠকের পর পাকিস্তান ক্রিকেট বোর্ডের (পিসিবি) সভাপতি শাহরিয়ার খান জানিয়েছিলেন, আরব আমিরাতে বাংলাদেশের বিপক্ষে খেলাটা নাকি পাকিস্তানের জন্য বেশ খরচের ব্যাপার!
খরচ কমাতেই নাকি শ্রীলঙ্কায় বাংলাদেশের বিপক্ষে একটি সিরিজ আয়োজনের উদ্যোগ নিয়েছিল পাকিস্তান। কিন্তু শাহরিয়ার জানিয়েছেন, সেটা আলোর মুখ দেখেনি, ‘শ্রীলঙ্কার মাটিতে বাংলাদেশের বিপক্ষে সিরিজ আয়োজন করার চেষ্টা করেছিলাম। কিন্তু ঠিক সে সময় শ্রীলঙ্কার নিজেদেরই একটি হোম সিরিজ থাকায় সেই পদক্ষেপ স্থগিত রাখতে হয় আমাদের।’রাওয়ালপিন্ডিতে সাংবাদিকদের সঙ্গে আলাপকালে মিসবাহ-উল-হক আর ইউনিস খানের অভিজ্ঞতাকে পাকিস্তান ক্রিকেটের স্বার্থে কাজে লাগানোর কথা বলেছেন শাহরিয়ার, ‘এই দুই ক্রিকেটারের অর্জনগুলোকে শ্রদ্ধা জানিয়েই তাদের পাকিস্তান ক্রিকেটের সঙ্গে কাজ করার প্রস্তাব দেওয়া হবে, ওয়েস্ট ইন্ডিজ সফর শেষেই তাদের কাছে প্রস্তাব যাবে। সেই প্রস্তাবে তাঁরা একমত হলেই পিসিবিতে কাজ করবেন তাঁরা।’ ওয়েস্ট ইন্ডিজের বিপক্ষে সিরিজের প্রথম টেস্টেই প্রথম পাকিস্তানি ক্রিকেটার হিসেবে ১০ হাজার রান পূর্ণ করেছেন ইউনিস। মিসবাহ-উল-হকও তাঁর নামের পাশে লিখেছেন অধিনায়ক হিসেবে ২৫ টেস্ট জয়ের কীর্তি। তাঁর অধিনায়কত্বেই ইতিহাসে প্রথমবারের মতো আইসিসি টেস্ট র‍্যাঙ্কিংয়ে শীর্ষ স্থানে উঠে আসে পাকিস্তান। পিসিবিতে এই দুই ক্রিকেটারকে উচ্চপদে নিয়োগ দেওয়ার কথা আগেই বলেছিলেন পাকিস্তান ক্রিকেটের কর্তা–ব্যক্তিরা। সূত্র:ডেইলি টাইমস।
