
ওয়ানডে র‌্যাঙ্কিংয়ের এক নম্বর অলরাউন্ডার হওয়ার পরও ২০০৯ সালের আইপিএল খেলোয়াড়ের নিলামে কেউ কেনেনি তাঁকে। ২০১০ সালের ইন্ডিয়ান প্রিমিয়ার লিগে তাই খেলা হয়নি। তবে সাকিব আল হাসানের মূল্য দ্রুতই বুঝতে পারে দলগুলো। পরের নিলামে তাঁকে কিনতে রীতিমতো প্রতিযোগিতায় নামে কিংস ইলেভেন পাঞ্জাব আর কলকাতা নাইট রাইডার্স। শেষ পর্যন্ত সোয়া চার লাখ ডলারে (আড়াই কোটি রুপিরও বেশি) তাঁকে কেনে কেকেআর।এবারের নিলামে সাকিবের ‘বেজ প্রাইস’ বা সর্বনিম্ন দর ধরা হয়েছে ১ কোটি রুপি। এর আগে ডলারের অঙ্কে নিলাম হলেও নতুন নিয়মে এবার থেকে খেলোয়াড় নিলাম অনুষ্ঠিত হবে ভারতীয় রুপির অঙ্কে। তাই সাকিবের বেজ প্রাইসও প্রকাশ করা হয়েছে রুপির অঙ্কে। অর্থাত্ কোনো দল সাকিবকে কিনতে চাইলে ১ কোটি রুপি থেকেই দর হাঁকানো শুরু করতে হবে। এরপর যে দল সর্বোচ্চ দর হাঁকবে, সেই দলেই খেলবেন কদিন আগে অস্ট্রেলিয়ার বিগ ব্যাশে খেলে আসা বাংলাদেশের এই অলরাউন্ডার।সাকিবসহ এবারের নিলামে বাংলাদেশের মোট সাতজন খেলোয়াড় অংশ নিচ্ছেন। সোহাগ গাজীর সর্বনিম্ন দর ৩০ লাখ রুপি। সমান দর এনামুল হক, রুবেল হোসেন, মাহমুদউল্লাহ এবং নাসির হোসেনের। নিলামে অংশ নেওয়া অন্য বাংলাদেশি তামিম ইকবালের সর্বনিম্ন দর ৫০ লাখ রুপি।এবারের নিলামে সর্বোচ্চ বেজ প্রাইস ধরা হয়েছে ২ কোটি রুপি। এই সর্বনিম্ন দরে নিজেদের নিলামে তুলছেন সর্বশেষ অ্যাশেজের নায়ক মিচেল জনসন, ব্র্যাড হাডিন ও স্টিভেন স্মিথ। এই তালিকায় আছেন যুবরাজ সিং, ইউসুফ পাঠান, বীরেন্দর শেবাগের মতো ভারতীয় তারকারাও। দশটি দেশের মোট ২৩৩ জন খেলোয়াড়কে তোলা হচ্ছে নিলামে। পাকিস্তান বাদে বাকি নয়টি টেস্ট খেলুড়ে দেশেরই প্রতিনিধি থাকছেন এখানে। অংশ নিচ্ছেন সাকিবেরই সাবেক কেকেআর সতীর্থ হল্যান্ডের রায়ান টেন ডেসকাট।আগামী ১২ ও ১৩ ফেব্রুয়ারি ভারতের বেঙ্গালুরুতে অনুষ্ঠিত হবে এই নিলাম।
