
বিশ্বসেরা ফুটবলারের মুকুটটা নিয়ে তাঁদের লড়াই৷ ব্রাজিল বিশ্বকাপে যেটির ঝাঁজ আরও বাড়বে৷ ক্রিস্টিয়ানো রোনালদো ও লিওনেল মেসির রোমাঞ্চকর উত্থান ও সাফল্যের গল্প নিয়ে ধারাবাহিক প্রতিবেদন ১১সমসাময়িক ফুটবলে শ্রেষ্ঠত্বের লড়াইয়ে ক্রিস্টিয়ানো রোনালদোর পাশাপাশি যঁার নাম সবচেয়ে বেশি আলোচনায় আসে, তিনি লিওনেল মেসি৷ আর্জেন্টিনার এই ফুটবলার স্পেনেরই আরেক নামী ক্লাব বার্সেলোনায় খেলেন৷ এ দুই মহাতারকার লক্ষ্য ও জয়ের অদম্য স্পৃহা প্রায় একই রকম৷ক্লাব ফুটবলে রোনালদো ও মেসির অর্জন নিঃসন্দেহে অনেক৷ কিন্তু নিজ নিজ জাতীয় দলের হয়ে তাঁদের নৈপূণ্য নিয়ে নানা সময়ে প্রশ্ন উঠেছে৷ তবু সেরা ফুটবলারের পুরস্কার ব্যালন ডি’অর নিয়ে মেসি-রোনালদো দ্বৈরথ গত কয়েক বছরে একটি নিয়মিত ব্যাপার হয়ে দাঁড়িয়েছে৷ অবশ্য রোনালদো বলেন, ‘মেসির সঙ্গে আমি কোনো প্রতিযোগিতায় নেই৷ আমার লড়াই নিজের সঙ্গে এবং লা লিগার সব দলের বিরুদ্ধে৷ তবে মেসির সঙ্গে তুলনা করায় আমি একটুও বিরক্ত নই৷ কিন্তু আমার ব্যক্তিত্ব ও ফুটবল খেলার ধরন মেসির চেয়ে সম্পূর্ণ ভিন্ন৷’রোনালদো ও মেসি যখন সেই ম্যানচেস্টার ইউনাইটেড ও বার্সেলোনায় নিজেদের মেলে ধরতে শুরু করেছেন, তখন থেকেই তাঁদের মধ্যে তুলনা শুরু হয়ে যায়৷ ফুটবল নিয়ে প্রতিদ্বন্দ্বিতা দিয়ে সেই তুলনা শুরু হলেও বিষয়টি একসময় জীবনের নানা স্তরে গুরুত্বপূর্ণ হয়ে ওঠে৷ সংবাদমাধ্যমে এ দুই তারকার উপস্থিতির তুলনা ও বিশ্লেষণ নিয়ে রীতিমতো বিশ্ববিদ্যালয়ের কোর্স চালু হয়েছে৷ শুধু তা-ই নয়, বিভিন্ন পণ্যের ব্র্যান্ড ব্যবহার এবং সেগুলোর ব্যবসায়িক প্রচার নিয়েও জমে ওঠে দুই তারকার লড়াই৷ খেলা ছাড়াও বিজ্ঞাপনসহ বিভিন্ন খাতে দুজনের আয়-রোজগারের তুলনা করা হয়৷ ২০১০-১১ মৌসুম শেষে মেসির আয় যেখানে তিন কোটি ১০ লাখ ইউরো, সেখানে রোনালদোর দুই কোটি ৭৫ লাখ ইউরো৷ তবে সামাজিক যোগাযোগের অনলাইন মাধ্যম ব্যবহারের দিক দিয়ে মেসির চেয়ে এগিয়ে যান পর্তুগিজ তারকা৷ টুইটারে তাঁর অনুসারীর সংখ্যা তিন কোটি৷ আর ফেসবুকে ভক্তসংখ্যা তিন কোটি৷ আর মেসি তো ফেসবুক পেজ খুলেছেন মাত্রই ২০১১ সালে৷এই সব তুলনায় একটি প্রশ্নই ঘুরেফিরে আসে—দুজনের মধ্যে কে সেরা? এ ব্যাপারে সাধারণ দর্শক থেকে শুরু করে ফুটবল বিশেষজ্ঞ ও সাবেক তারকা খেলোয়াড়দের প্রত্যেকেরই নিজস্ব মতামত রয়েছে৷ বিতর্কও হয় বিস্তর৷ কেউ বলেন, মেসি সবার সেরা৷ আবার কেউ মনে করেন, রোনালদোই এগিয়ে৷ সব মিলিয়ে বিতর্কটা শিগগির শেষ হওয়ার সম্ভাবনা ক্ষীণ৷ গোলসংখ্যা বিবেচনায় নিলে রোনালদোই এগিয়ে রয়েছেন৷ তবে এ দুই দাপুটে ফুটবলারের লড়াই কোথায় গিয়ে থামবে, তা দেখার জন্য আরও কয়েক বছর অপেক্ষা করতে হবে৷ দুজনের ফুটবলীয় কৌশল ও দক্ষতা বিবেচনায় নিয়ে স্পেনের মার্কা একটি তুলনামূলক বিশ্লেষণ করেছে৷ এতে শারীরিক সামর্থ্য, গতি, শট নেওয়ার ক্ষমতা এবং নেতৃত্ব দেওয়ার ক্ষেত্রে রোনালদোকে এগিয়ে রাখা হয়েছে৷ আর দলীয় নৈপুণ্যে অংশীদারি ও ড্রিবলিংয়ে স্বীকার করা হয়েছে মেসির শ্রেষ্ঠত্ব৷ ব্যক্তিগত দক্ষতা ও বল পাসিংয়ের ক্ষেত্রে দুজনকেই দেওয়া হয়েছে সমান নম্বর৷২০১০ সালে রিয়াল মাদ্রিদের নতুন কোচের দায়িত্ব নেন হোসে মরিনহো৷ তাঁর সঙ্গে রোনালদোর গড়ে ওঠে বিশেষ সখ্য৷ তিনি ২০১১-১২ মৌসুমের শুরুতে বলেন, ‘মরিনহো প্রথমত আমার বন্ধু৷ দ্বিতীয়ত, তিনি আমার কোচ৷ আর তৃতীয়ত, তিনি এমন একজন, যাঁর গুণমুগ্ধ আমি৷ তিনি বিশেষ একজন; নিজেকে বিশ্বসেরা কোচদের একজন হিসেবে ইতিমধ্যে প্রমাণ করেছেন৷ আমি তাঁর সঙ্গে কাজ করতে পেরে আনন্দিত এবং শিখছি প্রতিদিনই৷’মরিনহো-রোনালদোর সম্মিলিত রসায়নে রিয়াল মাদ্রিদ এগিয়ে যেতে থাকে নতুন সাফল্যের পথে৷সূত্র: প্রথম আলোয় প্রকাশিত বিভিন্ন প্রতিবেদন, একাধিক ওয়েবসাইট এবং লুকা কাইয়োলির বই রোনালদো৷
