
আকসু, ফিক্সিং, গঠনতন্ত্র, নির্বাচন—কিছুদিন ধরে এসবই যেন বাংলাদেশের ক্রিকেট! মাঠের খেলার কয়েক চিলতে খবর পাওয়া গেছে কেবল ইংল্যান্ড সফররত ‘এ’ দল ও অনূর্ধ্ব-১৯ দলের সুবাদে। অবশেষে আজ থেকে মাঠের ক্রিকেটের স্বাদ মিলবে দেশেও। না, কোনো খেলা-টেলা শুরু হচ্ছে না। ঈদের লম্বা ছুটির পর আজ থেকে আবার অনুশীলনে নামবেন ক্রিকেটাররা।গত ১৩ জুন থেকে ৩০ ক্রিকেটারকে নিয়ে শুরু হয় অনুশীলন ক্যাম্প। প্রথমে কিছুদিন ফিটনেস ট্রেনিং করে এরপর ব্যাট-বলের অনুশীলনে নামেন ক্রিকেটাররা। এর মধ্যেই ঈদের আগে-পরে ‘এ’ দল ও অনূর্ধ্ব-২৩ দলের সঙ্গে বেশির ভাগ ক্রিকেটার চলে গেছেন ইংল্যান্ড ও সিঙ্গাপুর সফরে। বাকিদের নিয়েই মিরপুর শেরেবাংলা স্টেডিয়ামে ক্যাম্প শুরু করবেন জাতীয় দলের কোচ শেন জার্গেনসেন। ৩০ জনের বাইরে থেকে নতুন যোগ হবেন এনামুল হক জুনিয়র ও পেসার নাজমুল হোসেন। খেলোয়াড় সব মিলিয়ে ১২ জন। তবে বিপিএল ফিক্সিংয়ের তদন্ত প্রতিবেদনে আসা ৯ অভিযুক্তের তালিকায় থাকায় থাকবেন না মোশাররফ হোসেন। বাঁহাতি এই স্পিনার এখন আছেন ইংল্যান্ডে।
