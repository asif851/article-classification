
মিসবাহ-উল হকই পথ দেখালেন। অধিনায়কের কাজই তো পথ দেখানো। না, ইংল্যান্ডে প্রথম টেস্ট খেলতে নেমেই শুধু দুর্দান্ত সেঞ্চুরি কিংবা ২০ বছর পর লর্ডসে স্মরণীয় এক জয় দিয়ে নয়; মিসবাহ পথ দেখিয়েছেন উদ্‌যাপনটাও কীভাবে করতে হয়। ইংল্যান্ডের শেষ উইকেট পড়ার পরপরই পাকিস্তান দল উল্লাসে ফেটে পড়ল। এরপর দেখা গেল সেই উদ্‌যাপন, ক্রিকেট মাঠ যেটা দেখেনি আগে। ইউনুসের নেতৃত্বে সম্মিলিত সা​মরিক স্যালুট আর গণ বুক ডন! প্রথম ইনিংসে সেঞ্চুরির পর ​মিসবাহ যেটি একাই করেছিলেন নিতান্তই মজা করে, এবার সেটাই যেন হয়ে গেল পাকিস্তান দলের ঐক্যের আরেক প্রতীক!
৪২ বছর বয়সেও যে ক্রিকেট খেলছেন, এ যুগে এটাই অনেক বিস্ময়ের। নিজের বুড়ো হাড়ে একটু ‘জোয়ানি জোশ’ আনতে মিসবাহ গিয়েছিলেন সামরিক ক্যাম্পের অনুশীলনে। তখন তাঁকে খাটিয়ে নিয়েছে সেনাবাহিনীর প্রশিক্ষকেরা। তবে সেটা বেশ কাজে যে এসেছে, প্রথম ইনিংসেই সেঞ্চুরি করে মিসবাহ তা বুঝিয়ে দিয়েছেন। তখন কৃতজ্ঞতা হিসেবেই স্যালুট ঠোকেন মিসবাহ। গোটা কয় বুক ডনও দেন।এবার দলের আরেক বুড়ো ইউনুস খানের নেতৃত্বে পুরো দ​ল স্যালুট ঠোকা আর বুক ডনের কাজটা সেরে ফেলল। লর্ডসে কাল ৭৫ রানের দারুণ এক জয়ের পর। ইংল্যান্ডে নিজেদের ইতিহাসে মাত্র ১০ নম্বর টেস্ট জয় পেয়েছে বলেই নয়, পাকিস্তানের উল্লাসে ফেটে পড়ার পেছনে ছিল চতুর্থ দিনের শেষ বেলার নাটকীয়তাও। ক্রিস ওকস আর বেয়ারস্টো মিলে দিনটা ভালোয় ভালোয় পার করে দেবেন বলেই মনে হচ্ছিল। ৫৬ রানের চেয়েও বড় কথা, দুজনে প্রায় ৩২ ওভার পার করে দিয়েছেন। হাতে ৪ উইকেট নিয়ে জয় থেকে ৮৮ রান দূরে তখন ইংল্যান্ড। সে সময়ই নাটকীয় পতন। মাত্র ৫ ওভার আর ১২ রানের মধ্যেই শেষ চার উইকেট হারিয়ে ফেলল ইংল্যান্ড! পাকিস্তানের খেলোয়াড়দের মধ্যে তাই আবেগের বিস্ফোরণই যেন ঘটল।মিসবাহ পরে বলেছেন, ‘আমি করেছিলাম, এরপর পুরো দলই ওটা করতে চাইল। এটা আসলে সেই সামরিক কর্মীদের প্রতি আমাদের ছোট্ট নিবেদন, যারা আমাদের সঙ্গে কঠোর পরিশ্রম করেছে।’ কিন্তু ক্রিকেট মাঠে সামরিক স্যালুট কি একটু বেখাপ্পাই? নাকি এটাই ছিল যথার্থ? লর্ডসের বিখ্যাত ব্যালকনির সামনে এই উদ্‌যাপন ক্রিকেটের চিরকালের অ্যালবামে ঠাঁই পাবে কি না সময়ই বলে দেবে। তবে বিষয়টি হজম করতে কষ্টই হচ্ছে অ্যালিস্টার কুকের।ইংলিশ অধিনায়ক অকপটে বলেছেন, ‘এতে আমরা মনে কষ্ট পাইনি, তবে সেই মানসিক উত্তেজনার সময়টায় এটা দেখতে মোটেও ভালো লাগছিল না। আসলে যখন আপনি ম্যাচ হারবেন, প্রথম ২০ মিনিটের মধ্যে যদি এসব হয়, আপনার মোটেও ভালো লাগবে না। তবে পাকিস্তানের যা খুশি করার অধিকার ছিল। এটা তাদের অনেক একতাবদ্ধ করেছে, বুঝিয়ে দিয়েছে আমরা কী চ্যালেঞ্জের মুখে ছিলাম।’সিরিজের পিছিয়ে থেকে শুরু করতে কোনো অধিনায়কই চান না। কুক এবার ম্যানচেস্টারের দিকে তাকিয়ে আছেন, ‘আশা করি ক্রিকেট দেবতা ওল্ড ট্র্যাফোর্ডে আমাদের দিকে মুখ তুলে তাকাবেন।’ বাক্যটা আসলে কুক শেষ করেননি। তবে কি স্যালুট আর বুক ডনের পাল্টা কিছু এখন থেকেই ভেবে রাখছে ইংল্যান্ড! সূত্র: এএফপি।
