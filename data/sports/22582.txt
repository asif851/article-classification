
চারদিকে আলোর রোশনাই। মঞ্চে ফুটবল আর ক্লাবগুলোর পতাকা হাতে ক্যাটওয়াক করলেন কয়েকজন মডেল। রাজধানীর হোটেল সোনারগাঁয়ের বলরুমে আসা দর্শকদের চোখে-মুখে ছড়িয়ে গেল অন্য রকম মুগ্ধতা। হঠাৎ মঞ্চ ফুঁড়ে উঠে এল রুপালি রঙের একটা চকচকে ট্রফি। আতশবাজির ফোয়ারা ছুটল। কাল জমকালো আয়োজনেই শেষ হলো শেখ কামাল আন্তর্জাতিক ক্লাব কাপের ড্র অনুষ্ঠান। ১৮ ফেব্রুয়ারি চট্টগ্রাম এমএ আজিজ স্টেডিয়ামে শুরু হবে টুর্নামেন্টের দ্বিতীয় আসর। ২ মার্চ ফাইনাল। টুর্নামেন্টের কঠিন গ্রুপেই পড়েছে বাংলাদেশ প্রিমিয়ার লিগের বর্তমান চ্যাম্পিয়ন ঢাকা আবাহনী। তাদের গ্রুপসঙ্গী হয়েছে কিরগিজস্তানের বিশকেকের ক্লাব এফসি আলগা। গত বছর এএফসি কাপের বাছাইপর্বে এফসি আলগা বিশকেকের সঙ্গে ১-১ গোলে ড্র করেছিল শেখ জামাল ধানমন্ডি ক্লাব। আলগা গত মৌসুমে কিরগিজস্তান লিগে তৃতীয় হয়েছে। কিরগিজস্তানের এই ক্লাবটি ছাড়াও আবাহনীর গ্রুপে পড়েছে মালদ্বীপের টিসি স্পোর্টস ক্লাব। দলটি প্রথমবারের মতো উঠেছে মালদ্বীপের পেশাদার লিগের সর্বোচ্চ স্তর দিভেহি প্রিমিয়ার লিগে। এই গ্রুপের অন্য দল দক্ষিণ কোরিয়ার চতুর্থ স্তরের ক্লাব পোচেন সিটিজেন।গতবারের টুর্নামেন্টে গ্রুপ পর্বই পার হতে পারেনি ঢাকা আবাহনী। তিন ম্যাচে মাত্র এক জয় ও এক ড্রয়ে চার পয়েন্ট নিয়ে তৃতীয় হয়েছিল গ্রুপে। তবে এবার তাদের প্রথম লক্ষ্য সেমিফাইনাল। কাল ড্র অনুষ্ঠানে এসে আবাহনীর ম্যানেজার সত্যজিৎ দাশ রুপুও সেই প্রত্যাশার কথা জানালেন, ‘আবাহনী সব সময় প্রতিটি টুর্নামেন্টে চ্যাম্পিয়ন হওয়ার জন্যই খেলতে নামে। তবে এখানে আমাদের প্রথম লক্ষ্য হবে সেমিফাইনালে ওঠা।’ঢাকা আবাহনীর তুলনায় বেশ সহজ গ্রুপেই পড়েছে টুর্নামেন্টের বর্তমান চ্যাম্পিয়ন চট্টগ্রাম আবাহনী। শেখ কামাল ক্লাব কাপের বর্তমান চ্যাম্পিয়নদের গ্রুপসঙ্গী হয়েছে ঢাকা মোহামেডান। সাদা-কালো দলটি এবার বাংলাদেশ প্রিমিয়ার লিগে কোনোরকমে অবনমন এড়িয়েছে। ১২ দলের মধ্যে হয়েছে দশম। ‘বি’ গ্রুপে চট্টগ্রাম আবাহনীর অন্যতম প্রতিপক্ষ নেপালের মানাং মার্সিয়াংদি। গত মৌসুমে নেপাল লিগে তৃতীয় হয়েছে মানাং। এই গ্রুপের শেষ দল আফগানিস্তানের লিগ চ্যাম্পিয়ন শাহিন আসমাই এফসি। শেখ কামাল ক্লাব কাপগ্রুপ-এঢাকা আবাহনী, এফসি আলগা বিশকেক, পোচেন সিটিজেন, টিসি স্পোর্টস গ্রুপ-বিঢাকা মোহামেডান, চট্টগ্রাম আবাহনী, মানাং মার্সিয়াংদি ও শাহিন আসমাই এফসি
