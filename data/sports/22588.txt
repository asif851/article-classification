
বার্সালোনায় যোগ দেওয়ার আগে নেইমারকে নিয়ে আলোচনার যেন অন্ত ছিল না। স্বাভাবিকভাবে তাঁকে নিয়ে কাতালানদের প্রত্যাশার পারদ ছিল আকাশচুম্বী। অথচ বার্সার জার্সি গায়ে নিজেকে সেভাবে মেলেই ধরতে পারছেন না ব্রাজিলিয়ান ফরোয়ার্ড। গতকাল অ্যাথলেটিক বিলবাও’র বিপক্ষেও ছিলেন নিষ্প্রভ। স্প্যানিশ দৈনিক মার্কার দাবি, নেইমার নাকি গতকাল বুটে স্বস্তি পাচ্ছিলেন না। বার্সার নিজস্ব ওয়েবসাইটেও তাঁর বুটজনিত সমস্যার কথা জানানো হয়েছে।ম্যাচের প্রথমার্ধে বুটের কারণে ভারসাম্য না রাখতে পেরে বেশ কয়েকবার পা পিছলে পড়ে গিয়েছিলেন নেইমার। এমনকি বিলবাও’র রক্ষণভাগে ঢুকে পড়ার পরও ভারসাম্য রাখতে সমস্যা হয়েছে তাঁর। পরে বাধ্য হয়েই বুট পরিবর্তন করেছেন ব্রাজিলিয়ান ফরোয়ার্ড।কেবল নেইমার নয়, ম্যাচে বার্সার বেশ কয়েকজন খেলোয়াড়কে নাকি ‘বুট-সমস্যা’ বেশ ভুগিয়েছে! চাকায় যদি সমস্যা থাকে, তবে গাড়ি চলবে কী করে? তাহলে বুটের কারণেই বার্সার পরাজয়? সেটি অবশ্য বলা হচ্ছে না। পরাজয়ের পর অনেক ছোটখাটো ব্যাপারও বড় হয়ে যায়। বার্সার ক্ষেত্রেও কি তাই হলো?
