
শুধু নিজেকেই বাদ রাখলেন। নইলে সাকিব আল হাসান থেকে শুরু করে দলে নতুন আসা মুস্তাফিজুর রহমান, বাদ যাননি কেউই। কাল রাতে নিজের ফেসবুক পেজে দেওয়া এক স্ট্যাটাসে জাতীয় দল সতীর্থ সবাইকেই একটা করে বিশেষণ দিয়েছেন বাংলাদেশ দলের ওয়ানডে ও টি-টোয়েন্টি অধিনায়ক মাশরাফি বিন মুর্তজা। ড্রেসিংরুমে ক্রিকেটাররা মজা করে একে অন্যের অনেক নামই দেন। তবে মাশরাফির দেওয়া বিশেষণ বা নামগুলো সে রকম নয়। প্রত্যেকের জন্য জুতসই শব্দ বেছে নিয়েছেন তিনি মাঠে তাঁদের খেলার ধরন আর সামর্থ্যের কথা মাথায় রেখে। ব্যাট হাতে বিধ্বংসী তামিম ইকবাল যেমন মাশরাফির চোখে ‘দ্য ডেস্ট্রয়ার’। আরেক ওপেনার সৌম্য সরকারের ব্যাটে মাঝেমধ্যেই ভর করে টর্নেডোর শক্তি। তাই তিনি ‘দ্য পাওয়ার হাউস’। মাহমুদউল্লাহর নামটাও একেবারে তাঁর ব্যাটিংয়ের মতোই, ‘দ্য সাইলেন্ট কিলার’। আর মুশফিকুর রহিম ‘ইঞ্জিন’। সাম্প্রতিক বাজে ফর্ম বাদ দিলে দুঃসময়ে যে তাঁর ব্যাটই হয়ে ওঠে বাংলাদেশ দলের ইনিংসের প্রাণভোমরা!সাকিব আল হাসানের উপস্থিতি, তাঁর জাদুকরি পারফরম্যান্স দলের চেহারাই বদলে দেয়। ড্রেসিংরুমে বইয়ে দেয় স্বস্তির হাওয়া। হয়তো সে কারণেই তাঁর জন্য অধিনায়ক বেছে নিয়েছেন ‘অক্সিজেন’ শব্দটা। সাব্বির রহমান উইকেটে থাকা মানে রানের চাকার দ্রুত ঘূর্ণন। তিনি তাই ‘ট্রেডমিল’। ব্র্যাকেটে মাশরাফি লিখে দিয়েছেন ইংরেজি অর্থটাও—‘রানিং মেশিন’। অভিষেকের পর থেকে এখন পর্যন্ত যা করেছেন, তাতে শুধু বিস্ময়ই জাগিয়ে যাচ্ছেন পেসার মুস্তাফিজুর রহমান। আন্তর্জাতিক ক্রিকেটের পর এখন আইপিএলও সেই বিস্ময়ের ঘোরে। ‘দ্য ফেনোমেনাল’ ছাড়া তাঁকে আর কী নামেই–বা ডাকতে পারেন অধিনায়ক! তাসকিন আহমেদ? গতিময় বল আর শারীরিক গঠনের জন্যই পেলেন ‘দ্য সেনসেশনাল’ নামটা। প্রয়োজনের মুহূর্তে ব্রেক থ্রু এনে দেওয়া আরেক পেসার আল আমিনকে হিরের মতো দামি মনে করেন মাশরাফি। তাঁকে তাই বললেন, ‘দ্য এক্সপেনসিভ ডায়মন্ড’। নাসির আহমেদ ‘গিয়ার বক্স’। প্রয়োজনের সময় তিনিও যে পারেন ম্যাচের গতি বদলে দিতে! 
তা সাকিব-নাসিরদের দেওয়া অধিনায়কের নামগুলো কেমন হলো? তিনি নিজে কিন্তু মনে করছেন, ‘খুব খারাপ নয়।’ তবে চূড়ান্ত বিচারের ভার দিয়েছেন ভক্ত-সমর্থকদেরই। স্ট্যাটাসের শেষ লাইনটা তাই এ রকম, ‘নট টু ব্যাড, ইজ নট ইট?’
