
দক্ষিণ আফ্রিকার বিপক্ষে সেমিফাইনালে ৪৪ বলে ৭২ রানের দুর্দান্ত এক ইনিংস খেলে অনেক ভারতীয় সমর্থকেরই মন জয় করে নিয়েছেন বিরাট কোহলি। শুধু ভারতীয় সমর্থকদের মন জয়ই না, অপরাজিত এই ইনিংস খেলে বিয়ের প্রস্তাবও পেয়ে গেছেন ভারতের ডানহাতি এই ব্যাটসম্যান।না, ভারতীয় অভিনেত্রী আনুশকা শর্মার কাছ থেকে না, বিয়ের প্রস্তাবটা এসেছে ইংল্যান্ড মহিলা ক্রিকেট দলের ড্যানিয়েলে ওয়াটের কাছ থেকে। কোহলির ইনিংসটি দেখে রীতিমতো প্রেমেই পড়ে গেছেন ২৩ বছর বয়সী এই অফস্পিনার। সেমিফাইনালে ভারতের জয়ের সঙ্গে সঙ্গেই ওয়াট নিজের টুইটারে লিখেছেন, ‘কোহলি, ম্যারি মি’। এতটাই আবেগাপ্লুত ছিলেন যে, কোহলির নামের বানানটাও ভুল করে ফেলেছিলেন ওয়াট।সাম্প্রতিক সময়ে কোহলির সঙ্গে আনুশকা শর্মার গোপন প্রেম নিয়ে ভালোই তোলপাড় হচ্ছে ভারতের ক্রিকেট ও বলিউড অঙ্গন। ওয়াটের টুইটের জবাবে একজন মনেও করিয়ে দিয়েছিলেন কোহলি-আনুশকার সম্পর্কের কথা। তাতেও বিন্দুমাত্র দমে যাননি ওয়াট। পাল্টা জবাবে বিষয়টি উড়িয়েই দিয়েছেন তিনি।এখন কোহলি নিজে কোনো জবাব দেবেন কি না, সেটাই দেখার বিষয়।— এনডিটিভি
