
চ্যাম্পিয়নস লিগে গ্রুপ পর্বের শেষ খেলায় মালমোকে গোলবন্যায় ভাসিয়েছে রিয়াল মাদ্রিদ। হ্যাটট্রিক পেয়েছেন ক্রিস্টিয়ানো রোনালদো-করিম বেনজেমা দুজনই। দৌড়টা আগে শুরু করেছিলেন বেনজেমা। কিন্তু সতীর্থকে রোনালদো পরে বুঝিয়ে দিলেন, আসল ‘বস’ কে। দুটো অ্যাসিস্টের পাশাপাশি চার গোল করে রোনালদো ভাঙলেন চারটি রেকর্ড! চার গোলে চার রেকর্ড; রেকর্ড ভাঙা গড়ার খেলায় কাল ভালোই মেতেছিলেন সিআর-সেভেন।
প্রথম রেকর্ডটি একেবারেই ব্যক্তিগত। ২০১৩-১৪ মৌসুমের চ্যাম্পিয়নস লিগে গ্রুপপর্বে করেছিলেন ৯ গোল। চ্যাম্পিয়নস লিগের গ্রুপ পর্বের ৬ ম্যাচে সর্বোচ্চ গোলের এই রেকর্ড টিকেছে কেবল এক বছর। পরের মৌসুমেই ব্রাজিলিয়ান স্ট্রাইকার আদ্রিয়ানো ছুঁয়ে ফেলেছেন সেই রেকর্ড। রোনালদোর নিশ্চয় ভালো লাগেনি সেটা। রেকর্ডটা তাই আবারও নিজের করে নিলেন।কাল খেলার ৫০ মিনিটে যখন নিজের হ্যাটট্রিক পূরণ করলেন রোনালদো, তখনই হয়ে গেল নতুন রেকর্ডটি। গ্রুপ পর্বে প্রথমবারের মতো কারও গোলের সংখ্যা দুই অঙ্ক ছুঁল। তারও ৮ মিনিট পরেই আরেকটি গোল করে রেকর্ডটিকে নিয়ে গেলেন আরেকটু উঁচুতে, গ্রুপ পর্বেই ১১ গোল! পুরো টুর্নামেন্টেই এক সময় কেউ ১১ গোল করতে পারলেই বর্তে যেত। রোনালদো নক আউট পর্বেই এক-কম-এক ডজন গোল করে ফে​ললেন!দ্বিতীয় রেকর্ডে রোনালদো অবশ্য সঙ্গী পাচ্ছেন তিনজনকে। কাল মাত্র ১৯ মিনিটের মধ্যেই চার গোল করেছেন এই পর্তুগিজ। ১৯৯০ সালের পর এই প্রথম কেউ রিয়ালের জার্সিতে ইউরোপ সেরার টুর্নামেন্টে কেউ চার গোল করলেন। রিয়ালের হয়ে চ্যাম্পিয়নস লিগে কোনো খেলোয়াড়ের ৪ গোল করার রেকর্ড এর আগে ছিল কেবল আলফ্রেডো ডি স্টেফানো, ফেরেঙ্ক পুসকাস ও হুগো সানচেজের। কালকের আগে ৫০ বছরের মধ্যে এই কীর্তি ছিল কেবল একজনের—সানচেজ। এখান থেকেও রোনালদোর এই কীর্তির মাহাত্ম্য বোঝা যায়।রোনালদোর পরের রেকর্ডটি অবশ্য আরও পুরোনো। গতকাল রোনালদো প্রথম গোলটি পেয়েছিলেন ৩৯ মিনিটে, ছয় মাস পরে ফ্রি কিক থেকে গোল। সেই আনন্দকে পরিপূর্ণ করতেই হ্যাটট্রিক পূর্ণ করলেন ৫০ মিনিটে। মাত্র ১১ মিনিটে হ্যাটট্রিক। ১১ মিনিটের এক ঝড়েই ভেঙে গেল ৫৭ বছরের পুরোনো এক রেকর্ড! ১৯৬৮ সালের পর ইউরোপিয়ান প্রতিযোগিতায় রিয়ালের হয়ে সবচেয়ে দ্রুততম হ্যাটট্রিকের মালিক এখন রোনালদো।রোনালদোর পরের রেকর্ডটি অবশ্য সম্পূর্ণ নিজের নয়। প্রিয় বন্ধু বেনজেমাকে নিয়েই নতুন রেকর্ড গড়েছেন তিনি। কাল মালমোর জালে দেওয়া ৮ম গোলটি ছিল বেনজেমার। সেই গোলেই হ্যাটট্রিক পূর্ণ করেছেন ফরাসি স্ট্রাইকার। এক ম্যাচে দুই খেলোয়াড়ের হ্যাটট্রিক। চ্যাম্পিয়নস লিগ নামকরণের পর ইউরোপিয়ান এই প্রতিযোগিতায় এক খেলায় দুই সতীর্থের হ্যাটট্রিক হলো এই প্রথম।ওহ এত সব রেকর্ডের ফাঁকে একটি কথাই যে ভুলতে বসেছেন সবাই। কালকের এই চার গোলে রোনালদোর চ্যাম্পিয়নস লিগের গোল সংখ্যা এখন ৮৮! প্রতিদ্বন্দ্বী মেসির চেয়ে এখন ৯ গোলে এগিয়ে আছেন রোনালদো।
