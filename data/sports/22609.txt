
কাল স্প্যানিশ সুপার কাপের ম্যাচে ন্যু ক্যাম্পে নেইমারকে কি একটুও মিস করেনি বার্সেলোনা? ফ্রান্সে পিএসজির হয়ে নেইমারের অভিষেকটা এত আলো-ঝলমলে ছিল, বার্সা-সমর্থকেরা তাঁকে মিস না করে পারেই না।
পিএসজিও কাল বুঝতে পেরেছে, ২২২ মিলিয়ন ইউরো ঠিক খেলোয়াড়টির পেছনেই খরচ করেছে তারা। নিজের অভিষেকে অসাধারণ খেলেছেন ব্রাজিলীয় তারকা। গেঁগেঁর বিপক্ষে পিএসজির ৩-০ গোলে জয়ের ম্যাচে একটি গোল করেছেন, সতীর্থ এডিসন কাভানিকে দিয়ে করিয়েছেন আরেকটি। আরেকটি গোল ছিল আত্মঘাতী।
ম্যাচের তিনটি গোলই হয়েছে দ্বিতীয়ার্ধে। আত্মঘাতী গোল এগিয়ে যাওয়া পিএসজি ব্যবধান বাড়ায় কাভানির গোলে। তবে গোলটির উৎসমূলে ছিলেন নেইমার। গোটা ম্যাচেই দলের আক্রমণের প্রাণভোমরা হয়ে আতঙ্ক ছড়িয়েছেন গেঁগেঁর রক্ষণে।
প্রথমার্ধেই নেইমারের সহায়তায় এগিয়ে যেতে পারত পিএসজি। কিন্তু ৩৫ মিনিটে তাঁর ক্রম থেকে মার্কিনিয়োসের হেড ক্রসবারে লেগে প্রতিহত হয়। পর মুহূর্তেই কাভানির একটি বুলেটগতির শট কোনোমতে বাঁচান গেঁগেঁর গোলরক্ষক।
দ্বিতীয়ার্ধের সাত মিনিটের মাথায় পিএসজি এগিয়ে যায়। গেঁগেঁর রক্ষণের ভুল ছিল অমার্জনীয় ও হাস্যকর। ইকোকা বক্সের মধ্যে ব্যাকপাস করলে তা ধরতে পারেননি গোলরক্ষক। ৬২ মিনিটে নেইমারের পাস থেকে গোল করেন কাভানি। ৬৭ মিনিট নিজের গোলটি পেয়ে যেতে পারতেন নেইমার, কিন্তু পাননি। কাভানির পাস থেকে গোলের সামনে ফাঁকায় বল পেয়েও গোল করতে পারেননি। ৮১ মিনিটে তাঁর আরও একটি প্রচেষ্টা ব্যর্থ হয়।
৮২ মিনিটে অভিষেক স্মরণীয় করে রাখার গোলটি পেয়ে যান নেইমার। বাঁ প্রান্ত থেকে বল নিয়ে গেঁগেঁর রক্ষণে ঢুকে কাভানি যে ক্রসটি করেন, সেটিতে প্রথমে মাথায় ছোঁয়াতে পারেননি, পরে ফিরতি ক্রসে গোল করেন তিনি। গোলটি যে তাঁর জন্য কতটা স্বস্তির ছিল, সেটি দর্শকগ্যালারিতে বসা নেইমারের বাবার অভিব্যক্তি দেখেই বোঝা গেছে।
ম্যাচ শেষ ফ্রান্সের ক্যানাল প্লাস টেলিভিশন চ্যানেলকে দেওয়া এক সাক্ষাৎকারে নেইমার বলেন, তিনি আগের চেয়ে অনেক বেশি সজীব, সতেজ, প্রাণোচ্ছল অবস্থায় আছেন, ‘মানুষ মনে করে, বার্সেলোনা ছাড়ার পর হয়তো আমি হারিয়েই যাব। আমি শেষ হয়ে যাব। কিন্তু তাদের ধারণা ভুল। আমি আগের চেয়ে অনেক বেশি সজীব, সতেজ ও প্রাণোচ্ছল।’
ফুটবলের ভাষা সব দেশেই সমান, এটা উপলব্ধি করতে পারছেন নেইমার, ‘আমি কোথায় খেলছি, সেটি বড় নয়, স্পেনেই বলুন কিংবা ফ্রান্স, সব জায়গাতেই ফুটবলের ভাষা এক। শহর বদলায়, বদলায় দেশ, কিন্তু ফুটবল ঠিকই থাকে।’ সূত্র: গোলডটকম।
 
