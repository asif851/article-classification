
‘ডেড রাবার’ ম্যাচের এর চেয়ে ভালো উদাহরণ আর হতে পারে না। বৃষ্টির উপদ্রবে দুটি দলই এক ম্যাচ খেলে বিদায় নিয়েছে। গতকাল টি-টোয়েন্টি বিশ্বকাপে আয়ারল্যান্ড-হল্যান্ড ম্যাচটা ছিল তাই শুধুই নিয়মরক্ষার। সেই নিয়মরক্ষার ম্যাচেই আইরিশদের বিপক্ষে ১২ রানের জয় দিয়ে টি-টোয়েন্টি বিশ্বকাপ শেষ হলো ডাচদের। হল্যান্ড তো তবু সান্ত্বনার একটা জয় পেল, আয়ারল্যান্ডের বিশ্বকাপ অভিযান শেষ হলো কোনো জয় ছাড়াই। ধর্মশালায় বৃষ্টির কারণে ৬ ওভারে নেমে আসা ম্যাচে টস জিতে হল্যান্ডকে প্রথমে ব্যাট করতে পাঠিয়েছিল আয়ারল্যান্ড। শুরুটা অবশ্য ভালো হয়নি ডাচদের, ‘পাওয়ার প্লে’র ২ ওভারে ১৩ রানেই ২ উইকেট চলে গিয়েছিল। তবে স্টেফান মাইবুর্গের ১৮ বলে ৫ চারে ২৭ রানের ইনিংসটিই টেনে নিয়ে যায় হল্যান্ডকে। ৯ বলে ১৪ রান করে তাঁকে কিছুটা সঙ্গ দিয়েছেন অধিনায়ক পিটার বোরেন। ৬ ওভার শেষে ৫ উইকেট হারিয়ে হল্যান্ডের স্কোর দাঁড়ায় ৫৯ রান। ওভারপ্রতি ১০ রান তাড়া করতে নেমে শুরুটা দুর্দান্ত হয় আয়ারল্যান্ডের। মাত্র ২ ওভারেই ২৮ রান তুলে ফেলে তারা। কিন্তু তৃতীয় ও চতুর্থ ওভারে পরপর ৪ উইকেট হারিয়ে চাপে পড়ে যায় আইরিশরা। শেষ ২ ওভারে জয়ের জন্য আইরিশদের দরকার ছিল ২৫ রান। কিন্তু ডাচ বোলারদের নিয়ন্ত্রিত বোলিংয়ে শেষ পর্যন্ত ১২ রান দূরেই থেমে যায় আয়ারল্যান্ড। ডাচদের হয়ে ফন মিকিরেন ৪টি ও ফন ডার মারউইক ২টি উইকেট নেন। সংক্ষিপ্ত স্কোরহল্যান্ড: ৬ ওভারে ৫৯/৫ ( মাইবুর্গ ২৭, বোরেন ১৪, বারেসি ৮; ডকরেল ৩/৭)। আয়ারল্যান্ড: ৬ ওভারে ৪৭/৭ (স্টার্লিং ১৫, সরেনসেন ৯; ফন মিকেরেন ৪/১১, ফন ডার মারউই ২/৩)।ফল: হল্যান্ড ১২ রানে জয়ী।ম্যান অব দ্য ম্যাচ: ফন মিকেরেন।
