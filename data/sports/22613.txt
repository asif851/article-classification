
লিওনেল মেসিকে কিনতে চান? গুচ্ছের টাকা থাকলে তবেই সে স্পর্ধা দেখাতে পারেন। এই সময়ের ফুটবলে সেই সাহস বা সামর্থ্য পিএসজি, চেলসির মতো হাতে গোনা কয়েকটি ক্লাবেরই আছে। কিন্তু তুর্কি ক্লাব আনতালিয়াস্পোরের নামটা শুনে চমকে উঠতে পারেন। ক্লাবটির চেয়ারম্যান গুলতেকিন গেনসার ঘোষণাই দিয়ে দিয়েছেন, আগামী পাঁচ বছরের মধ্যেই মেসিকে দলে নিতে যাচ্ছে তারা। মাত্রই গত মৌসুমে যে ক্লাবটা তুর্কি প্রথম বিভাগ লিগে খেলার সুযোগ পেয়েছে, তারা এই কথা বলছে! আনতালিয়াস্পোর এই মৌসুমেই ৪০ হাজার ধারণক্ষমতার নতুন স্টেডিয়াম নির্মাণ করেছে। তবে কয়েক দিন ধরে ক্লাবটির নাম শোনা যাচ্ছে অন্য কারণে। স্যামুয়েল ইতোকে সাম্পদোরিয়া থেকে নিয়ে এসেছে তারা, রোনালদিনহোকেও আনার ঘোষণা দিয়েছে। তাহলে কি বার্সা সাবেকদের মিলনমেলাই বসতে যাচ্ছে ক্লাবটিতে? তবে ইতো, রোনালদিনহো পর্যন্ত মানা যায়, মেসির নামটা একটু বাড়াবাড়িই হয়ে যায়। গোলডটকম।
