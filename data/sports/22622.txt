
গ্যাবায় আজ শুরুতে পাকিস্তানকে ভালোই চাপে ফেলে দিয়েছিল জিম্বাবুয়ে। ২০.১ ওভারে ৫৮ রান তুলতেই পাকিস্তানের নেই ৩ উইকেট! সেই বিপর্যয় কাটিয়ে উঠতে রান উঠল ধীরলয়ে। তবে মিসবাহ-উল-হক ও ওয়াহাব রিয়াজের অর্ধশতকে শেষমেশ সংগ্রহটা ভদ্রস্থ হয়েছে পাকিস্তানের। নির্ধারিত ৫০ ওভারে সংগ্রহ ৭ উইকেটে ২৩৫ রান।
টসে জিতে প্রথমে ব্যাট করতে নেমে শুরুতেই বিপর্যয়ে পাকিস্তান। ৪ রান তুলতেই নেই ২ উইকেট! টেন্ডাই চাতারার শিকার হয়ে ফিরলেন দুই ওপেনার নাসির জামশেদ (১) ও আহমেদ শেহজাদ (০)। তৃতীয় উইকেটে বিপর্যয় সামাল দেওয়ার চেষ্টা করেন হারিস সোহেল-মিসবাহ। এ জুটিতে আসে ৫৪ রান। সিকান্দার রাজার বলে ফেরার আগে হারিসের সংগ্রহ ২৭ রান। এরপর উমর আকমলকে নিয়ে আরেকটি জুটি গড়েন মিসবাহ। দুজনের চতুর্থ উইকেট জুটিতে আসে ৬৯ রান। এ জুটি ভাঙেন শন উইলিয়ামস। উইলিয়ামসের বলে ফেরার আগে আকমলের সংগ্রহ ৩৩ রান। এরপর আরেকটি বিপর্যয়। ২৮ রানের ব্যবধানে ৩ উইকেটের পতন। এ পর্যায়ে দলকে কক্ষপথে ফেরায় মিসবাহ-রিয়াজের সপ্তম উইকেট জুটি। এ জুটিতে আসে ৪৭ রান। ওয়ানডে ক্যারিয়ারে একের পর এক ফিফটি পেলেও সেঞ্চুরির মুখ আর দেখা হলো না মিসবাহর! আজ সেই অপূর্ণতা দূরের ভালো সুযোগ ছিল। কিন্তু তা কাজে লাগাতে পারেননি মিসবাহ। ১২১ বলে ৭৩ রান করে ফিরলেন চাতারার বলে। চার মেরেছেন মাত্র ৩টি! মিসবাহ দলের বিপর্যয় সামাল দিয়েছেন ঠিকই, তবে পাকিস্তানকে লড়াইয়ের পুঁজি এনে দিয়েছে শেষ দিকে রিয়াজের ৪৬ বলে করা ৫৪ রানের ইনিংসটি। সোহেল খানের সঙ্গে রিয়াজের অবিচ্ছিন্ন অষ্টম উইকেট জুটিতে আসে ২৩ বলে ৩৩ রান।
