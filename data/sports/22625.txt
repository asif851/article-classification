
বেঙ্গালুরু টেস্টের দ্বিতীয় দিনের প্রথম সেশন কী বলছে? প্রথম ইনিংসে ভারতের করা ১৮৯ রানকেও এখন বড় মনে হচ্ছে! এই সেশনে ২৯ ওভার খেলে ২ উইকেট হারিয়ে মাত্র ৪৭ রান তুলতে পেরেছে অস্ট্রেলিয়া। সব মিলিয়ে মধ্যাহ্নবিরতিতে যাওয়ার আগ পর্যন্ত তাদের মোট রান ৮৭। হারাতে হয়েছে ডেভিড ওয়ার্নার আর স্টিভেন স্মিথের উইকেট।প্যাভিলিয়ন প্রান্ত থেকে বল করে স্পিনাররা বড় বড় টার্ন পাচ্ছেন। আর অন্য প্রান্ত থেকে পেসাররা পাচ্ছেন বাউন্স। ভারতের বোলাররাও সুবিধাটা কাজে লাগাচ্ছেন দারুণভাবে। বাজে বল বলতে গেলে দিচ্ছেনই না তাঁরা। আঁটসাঁট বোলিংয়ে অস্ট্রেলিয়ার ব্যাটসম্যানদের রান নেওয়ার কাজটা দুরূহ করে তুলেছেন অশ্বিন-জাদেজারা। তবে অস্ট্রেলিয়ার ব্যাটসম্যানরাও যেন দাঁত কামড়ে উইকেটে পড়ে থাকার পণ নিয়েই ব্যাট করতে নামছেন। অশ্বিনের বোল্ড হওয়ার আগে ওয়ার্নার ৩৩ রান করেছেন ৬৭ বলে। জাদেজার বলে উইকেটের পেছনে ঋদ্ধিমান সাহাকে ক্যাচ দেওয়ার আগে অস্ট্র্রেলিয়ার অধিনায়ক স্মিথ করেছেন ৮ রান। বল খেলেছন ৫২টি, স্ট্রাইক রেট মাত্র ১৫.৩৮!১৪৪ বল খেল ৪০ রান করে উইকেটে আছেন ম্যাট রেনশ। তাঁর সঙ্গী শন মার্শের রান ২। সূত্র: স্টার স্পোর্টস
 
 
