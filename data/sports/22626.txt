
২ মে দুপুরে দুঃসংবাদটা শুনলেন তাসনিম হাসান। জানলেন, ১০ বছর ক্রিকেট খেলতে পারবেন না। গত ১০ এপ্রিল দ্বিতীয় বিভাগ লিগে ফিয়ার ফাইটার্সের এই বোলার ইন্দিরা রোড ক্রীড়াচক্রের বিপক্ষে আম্পায়ারের পক্ষপাতের প্রতিবাদ করে ১.১ ওভারে ৬৯ রান দিয়েছিলেন। বাংলাদেশ ক্রিকেট বোর্ড তাসনিমের এমন ‘প্রতিবাদ’কে ‘বাংলাদেশের ক্রিকেটের ভাবমূর্তি নষ্ট করার’ অপরাধ হিসেবে দেখছে বলে ১০ বছরের নিষেধাজ্ঞার বড় শাস্তি দিয়েছে। 
একই মেয়াদে নিষিদ্ধ করা হয়েছে আরেক বোলার সুজন মাহমুদকেও। তাসনিমের ৬৯ রান দেওয়ার পরদিনই লালমাটিয়া ক্লাবের সুজন এক্সিওম ক্রিকেটার্সের বিপক্ষে আম্পায়ারের সিদ্ধান্তের প্রতিবাদ করে ৪ ওভারে ৯২ রান দিয়েছিলেন। এত বড় নিষেধাজ্ঞায় এই দুজনই নিজেদের ক্রিকেট-জীবনের ‘শেষ’ দেখছেন। ক্রিকইনফোকে দেওয়া নিজের প্রতিক্রিয়ায় ২৪ বছর বয়সী তাসনিম জানিয়েছেন, ‘২ মে বিকেলে সংবাদটা শুনে আমি কান্না সামলে রাখতে পারিনি। আমি জানি না আমার আর কী করার ছিল। পরে একজন ক্লাব কর্মকর্তার সঙ্গে কথা বলেছি। আমি জানি না আমার পরবর্তী কার্যক্রম কী হবে! আমার পুরো জীবনটাই ধ্বংস হয়ে গেল। আমার সে রকমই মনে হচ্ছে।’ক্রিকইনফোকে তিনি জানিয়েছেন, নিষেধাজ্ঞার খবর শুনে এতটাই হতবিহ্বল হয়ে পড়েছিলেন, মা–বাবার সঙ্গে কথা বলারও সাহস পাননি। তাঁর মা–বাবা এখনো জানেন না তাঁদের ছেলে ক্রিকেটার হওয়ার যে স্বপ্ন দেখেছিল, সেটি আপাতত ‘শেষ’ হয়ে গেছে দেশের ক্রিকেটের অভিভাবক সংস্থার এক সিদ্ধান্তেই। দেশের ক্রিকেটের নিচু স্তরে আম্পায়ারদের বাজে সিদ্ধান্ত নতুন কিছু নয়। প্রতিটি ম্যাচেই কোনো না কোনো দলের পক্ষে-বিপক্ষে যায় তাঁদের সিদ্ধান্তগুলো। তাসনিম ও সুজন প্রতিবাদ জানিয়েছেন দুজন আম্পায়ারের সিদ্ধান্তের বিপক্ষে—শামসুর রহমান ও আজিজুল বারী। ইন্দিরা রোড ও ফিয়ার ফাইটার্স আর লালমাটিয়া-এক্সিওমের দুটি ম্যাচেই এই দুই আম্পায়ার বাজে সিদ্ধান্ত দিয়েছেন বলে অভিযোগ উঠেছে। এই দুই আম্পায়ারের প্রতিটি ম্যাচই বেলা একটার আগে শেষ হয়েছে—এমন অভিযোগও আছে। তাসনিম ও সুজনের এমন বোলিং পক্ষপাতদুষ্ট আম্পায়ারিংয়ের প্রতিবাদে হলেও বিসিবি এটিকে দেখছে দেশের ক্রিকেটের ভাবমূর্তি ক্ষুণ্ন করার অপচেষ্টা হিসেবে; বিশেষ করে ৪ ওভারে ৯২ রান দেওয়ার ঘটনাটি যখন বিশ্বজুড়ে আলোচিত হয়। এই ঘটনায় শাস্তি কেবল তাসনিম আর সুজনেরই হয়নি, তাসনিমের ক্লাব ফিয়ার ফাইটার্স আর সুজনের লালমাটিয়া ক্লাবকে চিরদিনের জন্য বাংলাদেশের ক্রিকেট-সংক্রান্ত যেকোনো কার্যক্রম থেকে নিষিদ্ধ করা হয়েছে। দুই দলের অধিনায়ককেও দেওয়া হয়েছে ৫ বছরের নিষেধাজ্ঞা। এই ঘটনায় শাস্তি পেয়েছেন দুই আম্পায়ার শামসুর রহমান ও আজিজুল বারীরও। ‘মাঠের পরিস্থিতি সামাল দিতে না পারা’র ব্যর্থতায় ৬ মাস ম্যাচ পরিচালনা করতে পারবেন না তাঁরা। গত ১০ ও ১১ এপ্রিল জাহাঙ্গীরনগর বিশ্ববিদ্যালয় মাঠ ও সিটি ক্লাব মাঠে ঘটে যাওয়া এই দুই ঘটনায় বিশ্ব ক্রিকেটেই তোলপাড় শুরু হয়। পৃথিবীর বড় বড় সংবাদমাধ্যমে প্রকাশিত হয় আম্পায়ারদের পক্ষপাতমূলক আচরণের অভিনব এই প্রতিবাদের খবর।এখন প্রশ্ন উঠেছে, ওই দুই ক্রিকেটারের শাস্তি ন্যায্য হলো কি না।
 
