
রিও ডি জেনিরোর ফাবেলাগুলোর (বস্তি) পাশ দিয়ে চলছিল অলিম্পিক মশালের র‍্যালি। মশালবাহীরা কিছু দূর দৌড়ে গিয়ে হাত-বদল করছিলেন অলিম্পিকের প্রতীকটি। কিন্তু হঠাৎ করেই এক মশালবাহী দৌড় শুরু করলেন উসাইন বোল্টের গতিতে। মশাল বহন দেখতে আসা দর্শকেরা অবাক। হঠাৎ এমন কী হলো, যে মশালবাহী ১০০ মিটার স্প্রিন্টের গতিতে দৌড় দিলেন! 
ব্যাপার যা ঘটেছে, সেটা কিন্তু গুরুত্ব দেওয়ার মতোই। অন্তত, অলিম্পিকের মতো মহা আয়োজনের মশাল বহনের সময় এমন ঘটনা মোটেও প্রত্যাশিত নয়। ঘটনা হচ্ছে, অলিম্পিকের এক মশালবাহী যখন মশাল হাতে একটি ফাবেলা অতিক্রম করছিলেন, ঠিক তখনই কোনো এক ছিঁচকে অপরাধ-চক্রের খায়েশ হলো মজা করার। তারা শূন্যে গুলি ছুড়ে নিজেদের মতো করে উৎসবে মাততেই ফ্যাঁকরা। সেই গুলির শব্দ শুনে ভয় পেয়ে সেই মশালবাহী দৌড় শুরু করলেন। সেই দৌড়ে মিশে ছিল একরাশ উৎকণ্ঠা আর ভীতি। ভিডিওটি ছড়িয়ে পড়েছে সামাজিক যোগাযোগের মাধ্যমে। ইউটিউবে এটি ইতিমধ্যেই দেখা হয়েছে দশ লাখ। ফেসবুকে অনেকেই বেচারা মশালবাহীকে নিয়ে মজা করেছেন। তাঁকে তুলনা করেছেন টিভি সিরিয়াল চরিত্র ‘দ্য ফ্ল্যাশে’র সঙ্গে। ফ্ল্যাশ যেমন বজ্রাহত হওয়ার পর তীব্র গতিতে দৌড়ানোর ক্ষমতা পেয়ে গিয়েছিল, এই মশালবাহীরও তেমনই কিছু হলো নাকি, ফেসবুকে প্রশ্ন রেখেছেন একজন! আরেকজন প্রশ্ন রেখেছেন যে তিনি ১০০ মিটার রিলের ইভেন্ট দেখছেন নাকি অলিম্পিকের মশাল বহনের আনুষ্ঠানিকতা দেখছেন! সূত্র: রয়টার্স।
