
এ প্রসঙ্গে তর্ক চলে বছরজুড়ে। বিশেষজ্ঞরাও নিজেদের রায় দেন নানা যুক্তি দিয়ে। আর সময়টা ডিসেম্বর-জানুয়ারি হলে তো কথাই নেই। সবার মুখেই এক প্রশ্ন; কে সেরা—মেসি নাকি রোনালদো? এ বছর প্রশ্নটা আবার করতে হচ্ছে দুটি পুরস্কারকে ঘিরে। ফিফা-ব্যালন ডি’অর এবার থেকে আবারও দুই ভাগ হয়ে যাচ্ছে।
ব্যালন ডি’অরে সেরা তিন বলে এবার আর কিছু নেই। তবে ফিফা সেরা তিনের নাম ঘোষণা করেছে। বর্ষসেরার সেরা তিনে আছেন ক্রিস্টিয়ানো রোনালদো, লিওনেল মেসি ও আঁতোয়ান গ্রিজমান। রাশিয়ার কোচ ফাবিও ক্যাপেলোর চোখে এবার রোনালদোই জিতবেন এ পুরস্কার, তবে যুগ-সেরার প্রশ্নে তাঁর উত্তর ভিন্ন, ‘অবশ্যই, এ বছর সেই (রোনালদো) আমার প্রথম পছন্দ। পর্তুগালের ইউরো কিংবা মাদ্রিদের চ্যাম্পিয়নস লিগ জয়ের পেছনে বড় অবদান তার। সে এবারের যোগ্য বিজয়ী। কিন্তু যখন প্রতিভা নিয়ে কথা বলবেন, সেটা সম্পূর্ণ ভিন্ন এক আলোচনা।’
সাবেক রিয়াল মাদ্রিদ কোচের চোখে মেসিই এগিয়ে, ‘এটা খুব সহজ ব্যাপার: ক্রিস্টিয়ানো একজন অসাধারণ গোলদাতা কিন্তু সে মেসির মতো প্রতিভাবান নয়। ১৭-১৮ বছর বয়সেই মেসি নিজের প্রতিভা বুঝিয়ে দিয়েছে। ক্রিস্টিয়ানো ছিল ভালো খেলোয়াড় যে কঠিন পরিশ্রম করে উন্নতি করেছে এবং দুর্দান্ত এক ফরোয়ার্ড হয়ে উঠেছে। ক্রিস্টিয়ানো অসাধারণ খেলোয়াড়। কিন্তু ওর সেই ক্ষমতা নেই যা সম্মোহিত করে রাখবে কিংবা এমন কিছু দেখাবে, যা কল্পনাতীত। আমার কাছে, এটাই দুজনের পার্থক্য।’
তবে সাবেক বার্সেলোনা সভাপতি হুয়ান গাসপার্ত যুগের প্রসঙ্গেও যাচ্ছেন না, তাঁর চোখে ২০১৬ সালেও মেসিই সেরা, ‘রোনালদোকে বিশ্বসেরা যারা বলে, তারা বোকার স্বর্গে বাস করে। মেসিই সেরা।’ ফিফাডটকম, মার্কা।
