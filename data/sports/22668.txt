
ছোটবেলায় মেলায় হারিয়ে যাওয়া দুই ভাইয়ের মধ্যে মিলন ঘটার একটা অনুভূতিই হতে পারে মেসি-ইনিয়েস্তা-ওয়ালকটদের মধ্যে। চার বছরের ‘বিচ্ছেদ’ ঘুচতে চলেছে তাঁদের। চার বছর পর আবার এমিরেটস স্টেডিয়ামে মুখোমুখি হচ্ছে বার্সেলোনা ও আর্সেনাল। গান তো তৈরিই আছে—চ্যাম্পিয়নস লিগের থিম সং! 
পরিচিত এই দ্বৈরথের ‘সুযোগ’ করে দিয়েছে চ্যাম্পিয়নস লিগের দ্বিতীয় রাউন্ডের ড্র। অবশ্য এটিকে সুযোগ মানতে আপত্তি থাকতে পারে দুই দলের খেলোয়াড়দেরই। বিশেষত আর্সেনাল মিডফিল্ডার ম্যাথিউ ফ্লামিনির। বেচারা কদিন আগেই বলেছিলেন, আর যে ক্লাবই হোক সমস্যা নেই, শুধু বার্সেলোনার মুখোমুখি হতে চান না। কিন্তু যা চাননি সেটাই হচ্ছে শেষ পর্যন্ত। আর এতে ফুটবলামোদীরা কিন্তু দারুণ খুশি, দারুণ এক ফুটবল দ্বৈরথ দেখার আশা পূরণ হতে যাচ্ছে সবার। চ্যাম্পিয়নস লিগের দ্বিতীয় রাউন্ড আরও কিছু দুর্দান্ত ম্যাচের সম্ভাবনা জাগিয়েছে। বার্সেলোনা-আর্সেনাল তো আছেই। সঙ্গে জিভে জল এনে দিতে পারে রিয়াল মাদ্রিদ, বায়ার্ন মিউনিখ, চেলসির ম্যাচগুলোও। তাতেও কিছু ফেরার গল্প আছে। এই মৌসুমেই নাপোলি ছেড়ে রিয়াল মাদ্রিদের দায়িত্ব নেওয়া রাফায়েল বেনিতেজের ইতালিতে ফেরা নিশ্চিত হয়েছে। রিয়াল মুখোমুখি হচ্ছে ইতালিয়ান ক্লাব এএস রোমার। ফেরা হচ্ছে বায়ার্ন মিডফিল্ডার আর্তুরো ভিদালেরও। এই মৌসুমেই জুভেন্টাস ছেড়ে বায়ার্ন মিউনিখে গিয়েছেন ভিদাল। চ্যাম্পিয়নস লিগের দ্বিতীয় রাউন্ড খেলতে আবারও তুরিনে আসতে হচ্ছে তাঁকে। বায়ার্ন যে লটারিতে পেয়েছে জুভেন্টাসকে। ‘বড়’ ম্যাচ আছে আরও একটি। দলের মানের দিক দিয়েই শুধু নয়, অর্থের ঝনঝনানির হিসেবেও। চ্যাম্পিয়নস লিগের নকআউট পর্বে এই নিয়ে টানা তৃতীয়বার হতে যাচ্ছে চেলসি ও প্যারিস সেন্ট জার্মেইর ‘এল ক্যাশিকো’। অন্য দলগুলোর মধ্যে ডিয়েগো সিমিওনের অ্যাটলেটিকো মাদ্রিদ মুখোমুখি হচ্ছে পিএসভি আইন্দহফেনের। বেনফিকার প্রতিপক্ষ রাশিয়ান ক্লাব জেনিত সেন্ট পিটার্সবার্গ। ম্যানচেস্টার সিটিকে পেয়েছে ডায়নামো কিয়েভ। আর নবাগত গেন্ট মুখোমুখি হচ্ছে ভলফসবুর্গের।
এক নজরে: গেন্ট-ভলফ্‌সবুর্গএএস রোমা-রিয়াল মাদ্রিদপিএসজি-চেলসিআর্সেনাল-বার্সেলোনাজুভেন্টাস-বায়ার্ন মিউনিখপিএসভি আইন্দহফেন-অ্যাটলেটিকো মাদ্রিদবেনফিকা-জেনিত সেন্ট পিটার্সবার্গম্যানচেস্টার সিটি-ডায়নামো কিয়েভ
