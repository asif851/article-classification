
ডেনিস লিলি বলতেই পারেন, যাক, এবার অন্তত পিছু ছাড়বে ছেলেটা! লিলির দ্রুততম উইকেটের সব রেকর্ড যে ভাঙা হয়ে গেছে রবিচন্দ্রন অশ্বিনের। আজ নাগপুরে শ্রীলঙ্কার ইনিংস গুটিয়ে দেওয়ার পাশাপাশি নিজের ৩০০তম টেস্ট শিকারও পেয়ে গেছেন ভারতীয় অফ স্পিনার। আর সেই সঙ্গে টেস্টে দ্রুততম ৩০০ উইকেট পাওয়ার রেকর্ডটিও কেড়ে নিয়েছেন অস্ট্রেলিয়ান ফাস্ট বোলারের কাছ থেকে।
গত ফেব্রুয়ারিতেই লিলির নাম আরেকটি রেকর্ড থেকে মুছে দিয়েছেন অশ্বিন। বাংলাদেশের মুশফিকুর রহিমকে আউট করে টেস্টে সবচেয়ে দ্রুত ২৫০ উইকেট পাওয়ার রেকর্ড গড়েছিলেন এই অফ স্পিনার। লিলির সে রেকর্ড ভেঙেছেন ঠিক ৩৬ বছর ২ দিন পর। আর আজ লিলির ৩০০ উইকেটের (৫৬ টেস্ট) রেকর্ড ভাঙলেন ঠিক ৩৬ বছর পূর্তিতেই! অশ্বিন যে লিলির পিছু নিয়েছিলেন—এ বিষয়ে কোনো সন্দেহ নেই।অশ্বিনের পছন্দের তালিকায় শুধু লিলির রেকর্ডই নয়, ৯-এর নামতাও রয়েছে! হ্যাঁ, ৯-এর ঘরের নামতা! ক্যারিয়ারের প্রথম ৫০ উইকেট পেতে ৯ টেস্ট দরকার হয়েছিল, দ্বিতীয় ৫০ উইকেট পেতেও ঠিক ৯ টেস্ট। ৫০ উইকেট আর ৯ টেস্টের নামতা ঠিক রাখতেই যেন পাঁচ নয়ে ৪৫ টেস্টেই ২৫০ উইকেট পেয়েছিলেন অশ্বিন! আজ ৫৪তম টেস্টে এসেই পেয়েছেন ৩০০ উইকেট। ওই যে ছয় নয়ে ৫৪! নিয়তি যেন এটাই চাচ্ছিল। না হলে আগের টেস্টেই উইকেটশূন্য থাকা অশ্বিনকে এ টেস্টে একদম গুনে গুনে ৮ উইকেটই পেতে হবে?অবশ্য ৯ টেস্ট ছাড়া নভেম্বর মাসকেও নিজের মাইলফলকের জন্য বেছে নিয়েছেন অশ্বিন। টেস্ট অভিষেক হয়েছে ২০১১ সালের নভেম্বরে। প্রথম ৫০ উইকেট ’১২ সালের নভেম্বরে। ১০০তম উইকেট প্রাপ্তি পরের বছরের নভেম্বরে। ১৫০? ঠিক ধরেছেন, ২০১৪ সালের নভেম্বরেই। ৩০০ উইকেট প্রাপ্তি যে নভেম্বরেই হবে, সেটা আর বিস্ময় কী!
বিভিন্ন মাইলফলক ছোঁয়ার পথে লিলি ও অশ্বিনের তুলনা




 


ডেনিস লিলি


রবিচন্দ্রণ অশ্বিন


বিশ্ব রেকর্ডধারী




৫০ উইকেট


১০


৯


চার্লি টার্নার (৬)




১০০ উইকেট


২২


১৮


জর্জ লোহম্যান (১৬)




১৫০ উইকেট


৩১


২৯


সিডনি বার্নস (২৪)




২০০ উইকেট


৩৮


৩৭


ক্ল্যারি গ্রিমেট (৩৬)




২৫০ উইকেট


৪৮


৪৫


রবিচন্দ্রণ অশ্বিন




৩০০ উইকেট


৫৬


৫৪


রবিচন্দ্রণ অশ্বিন




লিলি অবশ্য স্বস্তি পাচ্ছেন, এবার আর তাঁর পিছু নেবেন না অশ্বিন। কারণ, দ্রুততম ৩৫০ উইকেটের দৌড়ে লিলি আছে তিনে (৭০ টেস্ট)। দ্রুততম ৩৫০ উইকেটের রেকর্ডটি আরেক অফ স্পিনারের দখলে। ৬৬ টেস্টে এই মাইলফলক ছুঁয়েছিলেন মুত্তিয়া মুরালিধরন। তাঁকে টপকাতে অশ্বিনের হাতে আছে ১১ টেস্ট। নয়ের নামতা মেনে চললে রেকর্ড ভাঙা নিয়ে কোনো কষ্টই করতে হবে না তাঁকে। তবে দক্ষিণ আফ্রিকা ও ইংল্যান্ডের মাটিতে কাজটা একটু কঠিনই হবে তাঁর জন্য!
