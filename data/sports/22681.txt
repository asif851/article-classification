
সিলেটে গত ৮ নভেম্বর মাশরাফি বিন মুর্তজার সঙ্গে শুভাশিস রায়ের তপ্ত বাক্যবিনিময় নিয়ে কম আলোচনা হয়নি। মাশরাফির কাছে শুভাশিসের দুঃখ প্রকাশ ও বাংলাদেশ ওয়ানডে অধিনায়কের ভিডিও বার্তায় দ্রুতই শেষ হয়েছে সে ঘটনা। আজ মিরপুর শেরেবাংলা স্টেডিয়ামে রংপুর রাইডার্সের ম্যাচেই অনেকটা একই ঘটনা দেখা গেল। যদিও এবার মাশরাফির সঙ্গে নয়। প্রতিপক্ষ কুমিল্লা ভিক্টোরিয়ানসের ইমরুল কায়েসের সঙ্গে লেগেছে পেসার রুবেল হোসেনের।
তামিম ইকবাল ফিরে যাওয়ার পর রুবেলের করা চতুর্থ ওভারের শেষ বলটা ইমরুল কায়েস ঠিকভাবে খেলতে পারেননি। ব্যাটের ভেতরের কানায় লেগে বাউন্ডারি পেয়ে যান কুমিল্লার বাঁহাতি ওপেনার। চার মেরে রানের খাতা খোলা ইমরুল যখন অপর প্রান্তের ব্যাটসম্যান লিটন দাসের সঙ্গে কথা বলছিলেন তখন বাঁহাতি ওপেনারের দিকে তেড়ে গেলেন রুবেল। গজরাতে গজরাতে কিছু একটা জানতে চাইছিলেন ইমরুলের কাছে। দুজনের তপ্ত বাক্য বিনিময় থামল আম্পায়ারের হস্তক্ষেপে। ইমরুলের সঙ্গে রুবেলের কী হয়েছিল সেটা অবশ্য এখনই জানার উপায় নেই। অবশ্য মাঠে এমন ঘটনা ঘটতেই পারে। নিজের দলের সাফল্যের লক্ষ্যে সব খেলোয়াড় নিজের সেরাটা দেওয়ার চেষ্টা করেন। কথার লড়াই সেটিরই অংশ। তবে এবার বিপিএলে জাতীয় দলের সতীর্থদের মধ্যে লেগে যাওয়ার ঘটনা বেশি দেখা যাচ্ছে।
