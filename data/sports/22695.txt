
ম্যাচে তিনটা গোল। তিনটাই দিয়েছে ব্রাজিল। কিন্তু তবু ছুটে গেছে ঘাম। একটা গোল যে ব্রাজিল ঠেলেছিল নিজেদেরই জালে! মিরান্ডার হেডে এগিয়ে যাওয়া ব্রাজিলকে কঠিন পরীক্ষায় ফেলে দিয়েছিল মারকুইনহোসের আত্মঘাতী গোল। কিন্তু ব্রাজিলকে উদ্ধার করেছেন নেইমার। 
ব্রাজিলের জার্সিতে নেইমার যেন নিজেকে আরও একধাপ উঁচুতে নিয়ে যান। অলিম্পিক ফুটবলের অমীমাংসিত ধাঁধার উত্তর মিলিয়ে দিয়েছেন। এরপর ইকুয়েডরের বিপক্ষে ৩৩ বছর না জেতার রহস্য ব্রাজিল মিলিয়েছে তাঁর অনুপ্রেরণাতেই। আর আজ তো সরাসরি ম্যাচের নায়ক। যে কলম্বিয়া তাঁর কাছে সব সময়ই একটা দুঃস্বপ্নের নাম হয়ে থাকবে। তাঁদের বিপক্ষে আবারও নেইমার প্রতিশোধ নিলেন। এবার ২-১ গোলের জয়ে। দুই ম্যাচ আগেও বাছাইপর্বের এই অঞ্চলে ছয়ে পড়ে থাকা ব্রাজিল টানা দুই জয়ে পয়েন্ট টেবিলের দুই নম্বরে উঠে এল। নতুন কোচ তিতে দ্রুতই সংসার গুছিয়ে নিয়েছেন। তরুণ ব্রাজিল ধীরে ধীরে জমাট বাঁধছে।ব্রাজিলের শুরুটা হয়েছিল দারুণ। মাত্র ২ মিনিটেই মিরান্ডার হেড এগিয়ে দিয়েছিল দলকে। কিন্তু ৩৬ মিনিটে মারকুইনহোস হামেস রদ্রিগেজের ক্রসটায় বিভ্রান্ত হয়ে নিজেই নিজেদের জালে বল পাঠালেন। ফিলিপে কৌতিনহোর বাড়িয়ে দেওয়া বলে নিখুঁত ফিনিশিংয়ে ৭৪ মিনিটে স্বস্তি এনে দিয়েছেন নেইমার।এই জয়ে ব্রাজিলের পয়েন্টও এখন আর্জেন্টিনার সমান (১৫)। মাত্র এক পয়েন্ট বেশি নিয়ে ওপরে আছে উরুগুয়ে। দেশ আর ক্লাব সমর্থকদের কাছে দুয়ো শুনতে শুনতে বিরক্ত কাভানি সব ঝাল ঝেড়েছেন প্যারাগুয়ের ওপর। তাঁর জোড়া গোলেই ৪-০-তে জিতেছে উরুগুয়ে। অন্য দুটি গোল রদ্রিগেজ ও সুয়ারেজের।এক মাস বিরতি দিয়ে আগামী ৬ অক্টোবর আবারও শুরু হবে দক্ষিণ আমেরিকা অঞ্চলের বাছাইপর্ব। আর্জেন্টিনা খেলতে যাবে পেরুতে। কঠিন পরীক্ষা সন্দেহ নেই। ব্রাজিলের প্রতিপক্ষ বলিভিয়া। পরের সপ্তাহে আর্জেন্টিনা-প্যারাগুয়ে ও ব্রাজিল-ভেনেজুয়েলা ম্যাচ।
