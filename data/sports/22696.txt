
ক্রিস্টিয়ানো রোনালদোর বিরুদ্ধে কর ফাঁকির অভিযোগ ওঠার পর গুঞ্জন, স্পেনে না খেলার সিদ্ধান্ত নিয়ে নিয়েছেন পর্তুগিজ তারকা। এ ঘটনায় গত কয়েক দিনে নানা কথা ছড়ালেও স্বয়ং রোনালদো ছিলেন চুপ। তবে স্পেনের এল কনফিডেনশিয়াল পত্রিকা জানাচ্ছে, পর্তুগিজ ফরোয়ার্ড দাবি করেছেন, তিনি রিয়াল ছাড়ার কথা কখনো বলেননি।
গত মাসে ১ কোটি ৪৭ লাখ ইউরো কর ফাঁকির অভিযোগ উঠেছে রোনালদোর বিরুদ্ধে। পর্তুগিজ একটি পত্রিকা জানিয়েছিল, তাঁর বিরুদ্ধে কর ফাঁকির মামলা নিয়ে স্প্যানিশ কর্তৃপক্ষের বাড়াবাড়ি এবং এ ঘটনায় ক্লাবের পক্ষ থেকে কোনো সমর্থন না পাওয়াতেই নাকি রিয়াল ছাড়ার সিদ্ধান্ত নিয়েছিলেন তিনি! যদিও রোনালদো নিজে এ নিয়ে কিছু বলেননি। বরং গত মাসের মাঝামাঝি ইনস্টাগ্রামে মুখের ওপর আঙুল দিয়ে একটি ছবি পোস্ট করে লেখেন, ‘কখনো কখনো সবচেয়ে ভালো উত্তর হলো চুপ থাকা।’
স্পেনের অনলাইনভিত্তিক এল কনফিডেনশিয়াল পত্রিকা জানিয়েছে, রিয়াল সভাপতি ফ্লোরেন্তিনো পেরেজের সঙ্গে রোনালদোর যে কথা হয়েছে, সেখানে ৩২ বছর বয়সী পর্তুগিজ ফরোয়ার্ড বলেছেন, ‘কখনো বলিনি রিয়াল মাদ্রিদ ছাড়ব। সতীর্থদের সঙ্গে একটা ডিনারে গিয়ে বলেছিলাম, আমার উপদেষ্টা ও আইনজীবীদের পরামর্শ অনুযায়ী ইংল্যান্ড ও স্পেনে করের সব শর্ত মানার পরও আমার সঙ্গে যা হয়েছে তাতে ব্যথিত। বাজে আচরণ ও হয়রানি করা হয়েছে আমাকে।’
কিন্তু গত কয়েক দিনে যেসব খবর বেরিয়েছে, রোনালদো কেন তা অস্বীকার করেননি? পেরেজকে সেটির ব্যাখ্যা দিয়েছেন রোনালদো, ‘যা প্রকাশ করা হয়েছে, কোনো কিছু অস্বীকার করিনি। সংবাদমাধ্যমের খেলায় জড়াতে চাইনি। এমনকি আমার পরিবার কিংবা ব্যক্তিগত বিষয়ে বাজে খবরের প্রকাশের পরও এ নিয়ে কথা বলিনি। যে মনে করছে সভাপতির কাছে গিয়েছি চুক্তি নিয়ে কথা বলতে, সে আমাকে জানেই না। আমি কখনো এটা করিনি...।’
 
