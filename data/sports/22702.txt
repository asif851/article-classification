
হকি মাঠে হাতাহাতি-মারামারি যেন নিয়মিত একটা ঘটনা হয়ে দাঁড়িয়েছে। আজ বিকেলেও প্রিমিয়ার হকি লিগের শেষ ম্যাচে ঊষা ও মেরিনার্সের ম্যাচে ঘটে গেল লঙ্কাকাণ্ড। ম্যাচে তখন ২-০ তে এগিয়ে ঊষা। হঠাৎ মেরিনার্সের পাকিস্তানি খেলোয়াড় মোহাম্মদ তৌফিক আম্পায়ারের সঙ্গে বাদানুবাদ করলে তাকে সবুজ কার্ড দেন আম্পায়ার। এরই প্রতিবাদে মেরিনার্সের শীর্ষ পর্যায়ের কর্মকর্তা ও সমর্থকেরা মিলে গ্যালারি থেকে চেয়ার ভাঙচুর করতে শুরু করে। 
একপর্যায়ে ফেডারেশন সাধারণ সম্পাদক আবদুস সাদেকের কক্ষে গিয়ে তার সঙ্গে তর্ক জুড়ে দেন কর্মকর্তারা। এরপর প্রেস বক্সের ওপরের ভিআইপি বক্সের কাচ, চেয়ার, টেবিল, সোফা ভাঙচুর করেন উত্তেজিত সমর্থকেরা। পুলিশ তখন নীরব দর্শকের ভূমিকায় দাঁড়িয়ে। তারা ভাঙচুর রোধ করতে পারেনি। খেলা প্রায় ১৫ মিনিট বন্ধ ছিল। এরপর কর্মকর্তারা গিয়ে পরিস্থিতি শান্ত করে। তারপর শুরু হয় খেলা। এই প্রতিবেদন লেখার সময় মেরিনার্স এক গোলঅ শোধও করেছে।
