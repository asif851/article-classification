
অধরা অলিম্পিক সোনার আক্ষেপ ঘোচানোর স্বপ্ন নিয়ে ঘরের মাটিতে অলিম্পিকে নেমেছে ব্রাজিল। কিন্তু দুই ম্যাচ পরই সেই স্বপ্ন এখন ভাগ্যের সুতোয় ঝুলছে। সেটি আক্ষরিক ও ভাব—দুই অর্থেই। গ্রুপের প্রথম দুই ম্যাচে ‘পুঁচকে’ ইরাক ও দক্ষিণ আফ্রিকার সঙ্গে গোলশূন্য ড্র করে রীতিমতো জিলাপির মতো সমীকরণের সামনে পড়েছেন নেইমাররা। এমনই অবস্থা যে প্রত্যাশিত জয় না পেলে রীতিমতো টসের মাধ্যমে নির্ধারিত হতে পারে ব্রাজিলের অলিম্পিক–ভাগ্য। 
বাংলাদেশ সময় আগামীকাল বৃহস্পতিবার সকাল সাতটায় গ্রুপের শেষ ম্যাচে ডেনমার্কের মুখোমুখি হবে ব্রাজিল। একই সময়ে গ্রুপের অন্য ম্যাচে ইরাক খেলবে দক্ষিণ আফ্রিকার সঙ্গে। তার আগে গ্রুপের পয়েন্ট তালিকার অবস্থা এমন—২ ম্যাচে ৪ পয়েন্ট নিয়ে সবার ওপরে ডেনমার্ক (গোল ব্যবধান ১, গোল করেছেও ১)। তারপর সমান ২ পয়েন্ট নিয়ে দুই ও তিনে আছে ইরাক ও ব্রাজিল (দুই দলেরই গোল ব্যবধান ০, দুই দল কোনো গোল করতে পারেনি)। চারে থাকা দক্ষিণ আফ্রিকার পয়েন্ট ১ (গোল ব্যবধান -১, কোনো গোল করেনি, খেয়েছে ১টি)। ডেনমার্ককে হারাতে পারলে তো কোনো হিসেবের জটিলতা নেই, অন্য ম্যাচে যা-ই হোক না কেন, ব্রাজিল উঠে যাবে কোয়ার্টার ফাইনালে। কিন্তু জয় না পেলেই হবে যত ঝামেলা। ইরাক ও ব্রাজিল যদি একই স্কোর লাইনে ম্যাচ ড্র করে, তাহলে টস করেই নির্ধারিত হবে, এই দুই দলের কোনটি যাবে কোয়ার্টার ফাইনালে!কারণ, যদি দুই ম্যাচেরই স্কোর সমান হয়, সে ক্ষেত্রে ব্রাজিল ও ইরাক সবদিক দিয়েই সমান হয়ে যাবে। দুই দলেরই পয়েন্ট হবে ৩। টুর্নামেন্টের নিয়মানুযায়ী দুটি দলের পয়েন্ট সমান হলে প্রথমে দেখা হয় গোল ব্যবধান। সেখানেও সমতা থাকবে। তারপর কত গোল করেছে সেই হিসেব। কাল দুটি ম্যাচই একই স্কোরে ড্র হলে ব্রাজিল ও ইরাকের সেই হিসেবেও থাকবে সমতা। আর হেড টু হেড লড়াইয়ে তো আগেই সমতা হয়েই আছে (গোলশূন্য ড্র)। তাই অবস্থা এমন হয়ে গেলে, শেষ পর্যন্ত একটাই পথ খোলা থাকবে—টস! ‘হেড বা টেলে’র ভাগ্যের লড়াইয়ে নির্ধারিত হবে ব্রাজিল গ্রুপ পর্ব থেকে সামনে যেতে পারবে কি না! একটি অলিম্পিক সোনার জন্য ১২০ বছরের দীর্ঘশ্বাস ঘোচানোর মিশন নিশ্চয়ই এভাবে নিষ্পত্তি হতে দেবেন না নেইমাররা! জ্বলে তাঁদের উঠতেই হবে!
