
অ্যাথলেটিক বিলবাওয়ের কাছে হেরে এবারের লা লিগায় অবসান হয়েছে বার্সেলোনার জয়যাত্রার। ১৪ ম্যাচ পর হারের মুখ দেখা বার্সা অবশ্য এই হারের পর মুণ্ডুপাত করেছে রেফারিরই। সার্জিও বুসকেটস তাঁর দলের মুখপাত্র হয়েছেন এ ব্যাপারে।বুসকেটসের দাবি, খেলার ৫৮ মিনিটে বিলবাওয়ের ডিফেন্সিভ মিডফিল্ডার আন্দার ইতুরাসপেকে লাল কার্ড দেখাতে পারতেন মার্টিনেজ। সে ক্ষেত্রে ম্যাচের ফলাফল ভিন্ন হতে পারত।বুসকেটসের দাবি অবশ্য একেবারে উড়িয়ে দেওয়ার নয়। ইকার মুনিয়াইনের করা জয়সূচক গোলটির ১৩ মিনিট আগে নেইমারকে বাজেভাবে ফাউল করেছিলেন ইতুরাসপে। ডি বক্সের একেবারে কাছাকাছি জায়গায় করা ওই ফাউলের জন্য লাল কার্ড দেখাতে পারতেন রেফারি। কিন্তু কেবল হলুদ কার্ড দেখিয়েই ইতুরাসপেকে ছেড়ে দেন মার্টিনেজ। ওই প্রসঙ্গ টেনে হারের জন্য রেফারিকেই সরাসরি দায়ী করেন বুসকেটস, ‘রেফারি ঠিকভাবে তাঁর দায়িত্ব পালন করেননি। আমি মনে করি, নেইমারকে ইতুরাসপে যেভাবে ফাউল করেছিল, তাতে লাল কার্ডটা ওর প্রাপ্য ছিল। তখন লাল কার্ড দেখালে ম্যাচের ফলাফল ভিন্ন হতে পারত।’প্রথমার্ধে নিজেদের মতো করেই খেলেছে বার্সেলোনা। কিন্তু দ্বিতীয়ার্ধের খেলা যতই সামনে গড়িয়েছে, ততই ম্লান মনে হয়েছে নেইমারদের। ৭১ মিনিটে তো উল্টো একটা গোল খেয়ে বসে বার্সা। রেফারির সমালোচনার পাশাপাশি গত ম্যাচের ভুল থেকে শিক্ষা নিতেও সতীর্থদের প্রতি আহ্বান জানিয়েছেন বুসকেটস, ‘দ্বিতীয়ার্ধে ওরা আমাদের চেয়ে ভালো খেলেছে। আমরা এমন দল নই যে ভেঙে পড়ব। আমাদের এগিয়ে যেতে হবে, বছরের বাকি ম্যাচগুলো জিততে হবে এবং ভুল থেকে শিক্ষা নিতে হবে।’
ম্যাচে বার্সার সামগ্রিক পারফরম্যান্সে হতাশ নন কোচ জেরার্ডো মার্টিনো। শেষ ২০ মিনিট ভালো করতে না পারা নিয়েই যত আক্ষেপ তাঁর, ‘প্রথম ৭০ মিনিট দারুণ বার্সেলোনাকেই দেখেছি আমরা। প্রথমার্ধটা ছিল মৌসুমে আমাদের অন্যতম সেরা পারফরম্যান্স। প্রথমার্ধে গোল করতে পারলে ম্যাচের আবহটাই বদলে যেত। কিন্তু বিলবাওয়ের গোলরক্ষক সেই সুযোগটা দেননি। দ্বিতীয়ার্ধে অ্যাটলেটিকো গোল করার পরই ম্যাচের চিত্রটা পুরোপুরি বদলে যায়। সূত্র: গোল ডটকম।
