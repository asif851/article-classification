
বেঙ্গালুরু টেস্টের দ্বিতীয় দিনের দ্বিতীয় সেশনটিকে একেবারেই নিজেদের ভাবতে পারে ভারত। চা বিরতির আগের এই সেশনে দলীয় সংগ্রহটাকে ৭৬ রান তুলেছে অস্ট্রেলিয়া। তবে হারাতে হয়েছে তিনটি উইকেট। চা বিরতি পর্যন্ত ৫ উইেকট হারিয়ে তাদের রান ১৬৩। ভারতের প্রথম ইনিংসের সংগ্রহ থেকে যেটা ২৬ রান কম। অস্ট্রেলিয়ার হয়ে একাই লড়াই করেছেন ম্যাট রেনশ। ৬০ রানের ধৈর্যশীল এক ইনিংস খেলেছেন। তবে আউট হয়েছেন ধৈর্যচ্যূতির কারণেই। রবীন্দ্র জাদেজার বলটি বাইরে এসে মারতে গিয়েছিলেন। স্টাম্পিংয়ের ফাঁদে পড়ে শেষ হয়েছে ১৯৬ বলে খেলা ইনিংসটি।অস্ট্রেলীয় ইনিংসে আতঙ্ক ছড়িয়েছেন জাদেজাই। সঙ্গে ছিলেন রবিচন্দ্রন অশ্বিন আর পেসার ইশান্ত শর্মা। জাদেজা রেনশর উইকেটের পাশাপাশি তুলে নিয়েছেন অধিনায়ক স্টিভ স্মিথ ও পিটার হ্যান্ডসকম্বের উইকেট। হ্যান্ডসকম্বকে অবশ্য ‘অবিশ্বাস্য’ ক্যাচে ফিরিয়েছেন অশ্বিন। চা বিরতির ঠিক আগে ২ মিনিট ১০ সেকেন্ডে নিজের ওভার শেষ করে একটি অতিরিক্ত ওভারের সুযোগ করে দিয়েছিলেন জাদেজা। ইশান্ত শর্মার সেই ওভারেই এলবিডব্লুর ফাঁদে পড়েন মিচেল মার্শ। চা বিরতির ঠিক আগে দিয়ে হ্যান্ডসকম্ব ও মিচেল মার্শের উইকেট দুটি ভারতকে দারুণভাবেই ফিরিয়ে এনেছে এই টেস্টে। সূত্র: স্টার স্পোর্টস।
