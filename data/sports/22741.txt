
কার্লোস তেভেজের বয়স তখন ১৩। সেই সময়েই ভ্যানেসা মানসিয়ার সঙ্গে দেখা হয় তাঁর। দেখা থেকে ভালো লাগা। আর ভালো লাগা থেকে ভালোবাসা। বয়স যত বেড়েছে, ভালোবাসা যেন ততই গভীর হয়েছে দুজনের। জীবিকার তাগিদে তেভেজ আর্জেন্টিনা থেকে ইউরোপে পাড়ি জমিয়েছেন। খেলেছেন ইংল্যান্ড আর ইতালিতে। কিন্তু মানসিয়ার সঙ্গে প্রণয়ে ছেদ পড়েনি। লম্বা প্রণয় শেষে কাল গাঁটছড়া বাঁধলেন দুজনে।
বুয়েনস এইরেসের কাছের শহর সান ইসিদরোতে জাঁকজমকের সঙ্গেই বিয়ের কাজ শেষ করেন ৩২ বছর বয়সী তেভেজ। বিয়ের অনুষ্ঠানে তেভেজ পরেছিলেন হালকা নীল রঙের স্যুট আর সাদা শার্ট। কনে মানসিয়াও পরেছিলেন সাদা পোশাক। বিয়ে শেষে দুজনকেই ফুলেল শুভেচ্ছায় ভাসান অনুষ্ঠানে আসা অতিথিরা। বিয়ের সময় তেভেজ ও মানসিয়ার সঙ্গে ছিলেন দুই মেয়ে ফ্লোরেনসিয়া ও কেটি। তাদের আরেক সন্তানের নাম লিটো জুনিয়র। আর্জেন্টিনার সংবাদমাধ্যমে খবর এসেছে, বোকা জুনিয়র্স ছেড়ে চীনের ক্লাব সাংহাই শেনহুয়ায় যোগ দিতে যাচ্ছেন তেভেজ। সেখানে তার সাপ্তাহিক বেতন ৬ লাখ ১৫ হাজার পাউন্ড হবে বলে ধারণা করা হচ্ছে। সূত্র: ডেইলি মেল
