
বাংলাদেশ দৃষ্টিপ্রতিবন্ধী ক্রিকেট দলের খেলোয়াড়দের ইচ্ছাটার প্রতি সম্মান জানিয়েছেন কলকাতার ন্যাশনাল ক্রিকেট ক্লাব (এনসিসি)। ভারতের সাবেক অধিনায়ক সৌরভ গাঙ্গুলীর সান্নিধ্য পেয়েছেন তাঁরা। একই সঙ্গে ক্রিকেটের নন্দন কানন ইডেন গার্ডেনে ঘুরেফিরে দেখেছেন।
আজ বৃহস্পতিবার ভারতে দৃষ্টিপ্রতিবন্ধীদের টি-টোয়েন্টি বিশ্বকাপে অংশ নেওয়া বাংলাদেশের খেলোয়াড়দের জন্য একটি বিশেষ অনুষ্ঠানের আয়োজন করেছিল এনসিসি। সেখানে প্রধান অতিথি হিসেবে এসেছিলেন ক্রিকেট অ্যাসোসিয়েশন অব বেঙ্গলের (সিএবি) সভাপতি সৌরভ। বাংলাদেশের দৃষ্টিপ্রতিবন্ধী ক্রিকেট দলের অনেকেরই প্রিয় খেলোয়াড় সৌরভ। তাঁরা তাঁকে কাছে পেয়ে মনের খিদে মেটান কথা বলে ও ছবি তুলে। সৌরভও বাংলাদেশ দৃষ্টিপ্রতিবন্ধী ক্রিকেট দলের খোঁজখবর নেন। ক্রিকেট নিয়ে কথা হয়। এনসিসি বাংলাদেশ দলের খেলোয়াড়দের হাতে তুলে দেয় স্মারক।বাংলাদেশ দৃষ্টিপ্রতিবন্ধী দলকে অনুপ্রেরণা দেওয়ার জন্যই অনুষ্ঠানটির আয়োজন করা হয়েছিল বলে জানিয়েছেন এনসিসি সচিব নিরাজ কাজারিয়া। ভারতে অনুষ্ঠিত দৃষ্টিপ্রতিবন্ধীদের টি-টোয়েন্টি বিশ্বকাপে খুব খারাপ করেনি বাংলাদেশ। ওয়েস্ট ইন্ডিজ, নিউজিল্যান্ড ও অস্ট্রেলিয়ার বিপক্ষে প্রথম তিন ম্যাচে জিতে সবাইকে চমকে দেয় তারা। পরে অবশ্য পারফরম্যান্সের ধারাবাহিকতা রাখতে ধরে রাখা যায়নি। ইংল্যান্ড, পাকিস্তান ও শ্রীলঙ্কার বিপক্ষে শেষ তিন ম্যাচে হেরে যায় বাংলাদেশ। এই বিশ্বকাপে পাকিস্তানকে হারিয়ে শিরোপা জিতেছে স্বাগতিক ভারত। সূত্র: জি নিউজ।
