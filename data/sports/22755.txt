
ভারত-ওয়েস্ট ইন্ডিজ ওয়ানডে সিরিজ তাহলে শেষ হলো! যদিও আরও একটি ম্যাচ বাকি ছিল। কিন্তু ওয়েস্ট ইন্ডিজ দল আকস্মিক ভারত সফর শেষ করায় ধর্মশালায় অনুষ্ঠিত আজকের ম্যাচটিই ছিল শেষ। এ ম্যাচে ক্যারিবীয় দলকে ৫৯ রানে হারিয়ে সিরিজ জিতে নিয়েছে ভারত। তবে মাঠের চেয়ে মাঠের বাইরের ঘটনার জন্যই বেশি আলোচিত ছিল ভারত-ওয়েস্ট ইন্ডিজ ম্যাচটি।ওয়েস্ট ইন্ডিজের খেলাতেও যেন দেশে ফেরার তাড়া দেখা গেল। বাজে বোলিং, বাজে ফিল্ডিংয়ে ক্যাচ মিসের মহড়া। ওয়েস্ট ইন্ডিজ যেন খেলার মধ্যেই ছিল না। ভারতের দেওয়া ৩৩১ রানের লক্ষ্যে খেলতে নেমে শুরুতেই ধাক্কা। ২৭ রানেই নেই দুই ক্যারিবীয় ব্যাটসম্যান। ওয়েস্ট ইন্ডিজের ব্যাটসম্যানদের মধ্যে একমাত্র ব্যতিক্রম ছিলেন মারলন স্যামুয়েলস। সতীর্থদের যাওয়া আসার মধ্যেই এ ডানহাতি তুলে নিয়েছেন ষষ্ঠ ওয়ানডে সেঞ্চুরি। মোহাম্মদ সামির বলে ফেরার আগে করেছেন ১০৬ বলে ১১২। ওয়েস্ট ইন্ডিজ ৪৮.১ ওভারে অলআউট হয়েছে ২৭১ রানে। ভারতীয় বোলারদের মধ্যে ভুবনেশ্বর কুমার, উমেশ যাদব, সামি, অক্ষর পেটেল ও রবীন্দ্র জাদেজা নিয়েছেন দুটি করে উইকেট। এর মধ্যে মাত্র তিন ওয়ানডে খেলা অক্ষরের বোলিং আলাদা করে বলতেই হবে। বাঁহাতি এ স্পিনার ১০ ওভারে ২৬ রানে নিয়েছেন ২ উইকেট।এর আগে টসে জিতে ভারতকে ব্যাট করতে পাঠায় ওয়েস্ট ইন্ডিজ। কোহলির রানে ফেরা ওয়ানডে ক্যারিয়ারের ২০তম সেঞ্চুরিতে ভারতের সংগ্রহ দাঁড়ায় ৬ উইকেটে ৩৩০। ১১৪ বলে করা ১২৭ রানের ইনিংসটা কোহলি সাজিয়েছিলেন ১৩টি চার ও ৩টি ছয়ে। কোনো ক্যারিবীয় বোলার আউট করতে পারেননি ভারতের ব্যাটিং সেনসেশনকে। ফিরেছেন রানআউটে কাটা পড়ে। ম্যাচসেরাও তিনি।কোহলিকে যোগ্য সঙ্গ দিয়েছেন সুরেশ রায়না। দুজনের তৃতীয় উইকেট জুটিতে এসেছে ১৩৮ রান। জেরোমে টেলরের বলে ফেরার আগে রায়নার সংগ্রহ ৭১। এ ছাড়া ওপেনার অজিঙ্কা রাহানের সংগ্রহ ৬৮ রান। ওয়েস্ট ইন্ডিজের পক্ষে ১টি করে উইকেট পেয়েছেন টেলর, রাসেল, হোল্ডার ও সুলিমান বেন। স্টার স্পোর্টস ১।
