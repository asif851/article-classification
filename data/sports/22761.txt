
এক মৌসুম পর প্রিমিয়ার ফুটবল লিগে ফিরে এল উত্তর বারিধারা। চলমান চ্যাম্পিয়নশিপ লিগে কাল আরামবাগকে ১-০ গোলে হারিয়ে দলটি এক ম্যাচ হাতে রেখেই চ্যাম্পিয়ন হয়ে গেছে। কমলাপুর স্টেডিয়ামে সেন্টু সেন জয়সূচক গোলটি এনে দেন ম্যাচের শেষ বাঁশির আগ মুহূর্তে। এই জয়ে ১৩ ম্যাচে ২৪ পয়েন্ট নিয়ে লিগে টেবিলের শীর্ষে বারিধারা।চ্যাম্পিয়নশিপ থেকে প্রিমিয়ারে উঠবে আরেকটি দল। সেই লড়াইয়ে আরামবাগের সঙ্গে আছে পুলিশ দল। এই দুই দলের প্রথম পর্বের ম্যাচ ঘিরে উত্তেজনায় বাফুফে ভবন ভাঙচুর করেছিল আরামবাগ। সেই অধ্যায় শেষে আরামবাগ মাঠে ফিরে এখন প্রিমিয়ারে ওঠার প্রাণপণ চেষ্টা করছে। ১২ ম্যাচে পুলিশের পয়েন্ট ১৭, ১৩ ম্যাচে আরামবাগের ২০। ২৭ জানুয়ারি বঙ্গবন্ধু স্টেডিয়ামে এই দুই দলের মুখোমুখি সাক্ষাতেই চূড়ান্ত হবে রানার্সআপ দল।
