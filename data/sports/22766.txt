
দৌড়ে এসে বল ছাড়লেন বোলার, সেটাও দুরুদুরু বুকে। এই আশায়, ব্যাটসম্যান যদি একটু দয়ামায়া দেখান! কী আশ্চর্য, ব্যাটসম্যান সত্যিই দয়া দেখাল। স্টাম্প বরাবর বল আসছে দেখেও ব্যাট উঁচিয়ে দাঁড়িয়ে রইলেন। নিশ্চিত আউট জেনেও ছেড়ে দিলেন বল। বোল্ড! 
বানোয়াট কোনো গল্প নয়, এমন অবিশ্বাস্যভাবেই আউট হয়েছিলেন কিথ মিলার। কারণ? প্রতিপক্ষের বোলারদের জন্য মায়া হচ্ছিল তাঁর! কিথ মিলার নামটি অস্ট্রেলিয়ান ক্রিকেট কখনো ভুলতে পারবে না। অবসরের ৬০ বছর পরও তাঁর মানের কোনো অলরাউন্ডার পায়নি অস্ট্রেলিয়া, সেটা একটা কারণ। তবে সবচেয়ে বড় কারণ, তিনি ক্রিকেট খেলতেন খেলার আনন্দের জন্য। যাঁর কাছে জয়–পরাজয়ের চেয়েও বড় ছিল খেলার রোমান্টিকতা। যে খেলায় দর্শক আনন্দ পায় না, যে খেলায় সমানে সমান টক্কর হয় না, এমন ম্যাচ খেলতে বড্ড আপত্তি ছিল তাঁর। এই দর্শনে বিশ্বাসী ছিলেন বলেই এমন ইচ্ছাকৃত আউটের ঘটনা ঘটিয়েছিলেন। ১৯৪৮ সালের ১৫ মে। ট্রেভর বেইলি পেয়েছিলেন উইকেটটা। আর অন্য প্রান্তে দাঁড়িয়ে এ ঘটনার সাক্ষী হয়েছিলেন ডন ব্র্যাডম্যান। ১৫ মে, ১৯৪৮। ক্রিকেট ইতিহাসে এমন দিন আর কখনো আসেনি। ‘অজেয়’ অস্ট্রেলিয়া দল, যেটা অনেকেরই কাছেই সর্বকালের সেরা, ব্র্যাডম্যানের সে দলের ইংল্যান্ড সফরটা শুরু হয়েছিল দুর্দান্তভাবে। সফরের প্রথম চার ম্যাচেই প্রতিপক্ষকে গুঁড়িয়ে দিয়ে এসেক্সে এসেছিলেন অস্ট্রেলীয়রা। দুর্বল এসেক্সের বিপক্ষে প্রায় পূর্ণ শক্তির দল নামাতে আপত্তি ছিল অলরাউন্ডার মিলারের। কিন্তু অধিনায়ক ব্র্যাডম্যানকে যে পেয়েছিল জয়ের নেশা। টপ অর্ডারের সেরা চারজনই নেমেছিলেন এই প্রথম শ্রেণির ম্যাচে। ব্র্যাডম্যানকে শেষবারের মতো দেখার সুযোগ বলে মাঠে দর্শকের অভাব ছিল না। সাউথ চার্চ পার্কে ১৬ হাজার দর্শক হাজির হয়েছিল সেদিন। টস জিতে অস্ট্রেলিয়া ব্যাটিং নেওয়ায় তাঁদের উল্লাসও ছিল দেখার মতো। যাক, প্রথম দিনেই ব্র্যাডম্যানের ব্যাটিং দেখা যাবে! সে উল্লসিত দর্শকদের অনেকেই দিনের খেলা শেষ হওয়ার আগেই মাঠ ছেড়ে বেরিয়ে গেছেন। ইতিহাসের সঙ্গী হচ্ছেন জেনেও! শুরুটা করেছেন বিল ব্রাউন ও সিড বার্নস। দেড় ঘণ্টায় ১৪৫ রানের উদ্বোধনী জুটি গড়ে দুজন ইঙ্গিত দিয়েছিলেন আজ রানের ফোয়ারা বইবে। সেটা বন্যায় রূপ নিল ব্র্যাডম্যান উইকেটে নামার পর। আরেকটি ৯৫ মিনিটের জুটিতে ২১৯ রান যোগ করেছেন ব্র্যাডম্যানও ব্রাউন। ৭৭ মিনিটেই সেঞ্চুরি ছুঁয়েছেন সর্বকালের সেরা ব্যাটসম্যান। আর ১৫৩ রান করে আউট হয়েছেন ব্রাউন। ৩৬৪ রানে দ্বিতীয় উইকেটের পতনের পর মিলারকে নামতে দেখে কাঁধ ঝুলে পড়েছিল এসেক্সের ফিল্ডারদের। ওই সফরে তখনো পর্যন্ত অস্ট্রেলিয়ার সেরা ব্যাটসম্যান ছিলেন মিলার। কিন্তু সবাইকে অবাক করে দিয়ে মিলার প্রথম বলেই আউট হয়ে গেলেন, সেটাও নিরীহ দর্শন বলটা খেলার চেষ্টা না করেই। পরে নিজেও বলেছেন কারণটা, ‘ওদের ওভাবে কচুকাটা করতে দেখে জঘন্য লাগছিল আমার।’ তাতেও অবশ্য এসেক্সের ওপর যন্ত্রণা বা অত্যাচার এতটুকু কমেনি। ৫৭ রানে শেষ পাঁচ উইকেট হারানোয় অস্ট্রেলিয়ার ইনিংস শেষ হয় ৭২১ রানে। প্রথম শ্রেণির ক্রিকেটে একদিনে ৭২১ রান তোলার এ রেকর্ড গত ৬৯ বছরেও কেউ ভাঙার সাহস করতে পারেনি। ১২৯ ওভারের অত্যাচার যখন শেষ হলো, দিনের খেলা শেষ হতে আর মাত্র ১০ মিনিট বাকি ছিল। এসেক্সের ব্যাটসম্যানরা তাই স্বস্তি নিয়েই সেদিন মাঠ ছেড়েছেন। তখনো তারা জানত না, বোলারদের মতো ব্যাটসম্যানদের ওপরও নির্যাতন করবে বলে ঠিক করে রেখেছিল ‘দ্য ইনভিনসিবল’ নামে ইতিহাসখ্যাত অস্ট্রেলিয়া। এক দিন বিরতি দিয়ে ব্যাটিংয়ে নেমে এক দিনেই দুবার (৮৩ ও ১৮৭) অলআউট হয়েছিল এসেক্স। অবশ্য সব ছাপিয়ে ১৫ মে দিনটা দুটি কারণে বিখ্যাত হয়ে আছে। অস্ট্রেলিয়া ৭২১ রান করে এসেক্সের বোলারদের ওপর করা নির্যাতন; আর সেই নির্যাতনে অস্ট্রেলিয়ারই এক ব্যাটসম্যানের সঙ্গী হতে অস্বীকৃতি জানানো! কাল ছিল সেই ঘটনার বর্ষপূর্তি। যে দিনটি ভদ্রলোকের খেলা ক্রিকেটের বিখ্যাত গল্পগুলোর একটি মনে করিয়ে দেয়।এখনকার দিনে মিলার এমনটা করলে নির্ঘাত স্পট ফিক্সিংয়ের মামলায় ফেঁসে যেতেন!
