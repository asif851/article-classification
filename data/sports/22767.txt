
বিরাট কোহলি কি শচীন টেন্ডুলকারকেও ছাড়িয়ে যাবেন? ক্রিকেট মাঠে ভারতীয় অধিনায়ক যে গতিতে নিজেকে এগিয়ে নিচ্ছেন, তাতে এমন প্রশ্ন কিন্তু তুলতে শুরু করেছেন অনেকেই। টেন্ডুলকার ক্রিকেটের সম্ভব-অসম্ভব প্রায় সব রেকর্ডই নিজের করে রাখায় একটা সময় পর্যন্ত কিন্তু তাঁর ধারে–কাছে কেউ যেতে পারবে না—এমনটা ধরেই নেওয়া হয়েছিল। কিন্তু কোহলি নিজের পারফরম্যান্সেই বুঝিয়ে দিচ্ছেন, টেন্ডুলকারের কাছে যাওয়া তাঁর পক্ষে সম্ভব তো বটেই, ‘লিটল মাস্টার’কে ছাড়িয়ে যাওয়ারও সম্ভাবনা আছে। মাঠের পারফরম্যান্সেও বারবার প্রমাণ করছেন কোহলি।
কোহলি টেন্ডুলকারের সমকক্ষ হতে পারবেন, নাকি তাঁকে ছাড়িয়ে যাবেন—এমন জল্পনা-কল্পনার মধ্যেই কিন্তু একটা ব্যাপার ঘটে গেছে। ভারতীয় সেলিব্রেটিদের মধ্যে ব্র্যান্ড মূল্যে ছাড়িয়ে গেছেন অনেক বলিউড তারকাকেই। সেলিব্রেটিদের মধ্যে ব্র্যান্ড মূল্যে সবচেয়ে এগিয়ে অভিনেতা শাহরুখ খানের পরপরই এখন অবস্থান করছেন কোহলি। মহেন্দ্র সিং ধোনি সীমিত ওভারের ক্রিকেটে ভারতীয় দলের অধিনায়কত্ব ছেড়ে দেওয়ার পর ব্র্যান্ড মূল্যে অনেকটাই এগিয়ে গেছেন নতুন অধিনায়ক। বিভিন্ন করপোরেট প্রতিষ্ঠান নিজেদের পণ্যের প্রচারে বেশি করে আস্থা রাখছেন কোহলির ওপর।এই মুহূর্তে শাহরুখের ব্র্যান্ড মূল্য সব মিলিয়ে ১৩১ মিলিয়ন মার্কিন ডলার। কোহলি শাহরুখের চেয়ে খুব একটা পিছিয়ে নেই। তাঁর ব্র্যান্ড মূল্য ৯২ মিলিয়ন ডলার। কোহলির যে পারফরম্যান্স, আর তাঁর যে জনপ্রিয়তা, তাতে খুব শিগগির শাহরুখকে যদি কোহলি ব্র্যান্ড মূল্যে ছাড়িয়ে যান, তাতে অবাক হওয়ার কোনো কারণ থাকবে না।২০১৪ সালের শেষের দিকে ধোনি টেস্ট ক্রিকেট থেকে অবসর নেন। ঠিক সে সময়ই বহুজাতিক ব্র্যান্ড পেপসি ধোনির সঙ্গে ১১ বছরের সম্পর্ক ছিন্ন করে কোহলিকে পণ্যদূত বানায়। এর পরপরই কোহলির সঙ্গে ক্রীড়াসামগ্রী প্রস্তুতকারী প্রতিষ্ঠান অ্যাডিডাস বার্ষিক ১০ কোটি রুপির চুক্তি করে। এই মুহূর্তে কোহলি ১৩টির মতো প্রতিষ্ঠানের পণ্যদূত। যার মূল্য বছরে ১০০ কোটি রুপি।পেপসি, অ্যাডিডাস ছাড়াও কোহলি অডি, ভিকস, বুস্ট, টিসট, হার্বালাইফ, কোলগেট, ইউএসএল, টিভিএস, স্ম্যাশ, নিতেশ এস্টেট প্রভৃতির প্রচারদূত। অস্ট্রেলিয়ার বিপক্ষে আসন্ন সিরিজের পর তাঁর পেছনে যে ব্র্যান্ডের মিছিল আরও লম্বা হতে পারে বলেই পূর্বাভাস। সূত্র: ইন্ডিয়ান এক্সপ্রেস।
