
এই তো সেদিনের কথা, বিতর্কের সঙ্গে যেন পাকাপাকি সখ্যই হয়ে গিয়েছিল লুইস সুয়ারেজের। বর্ণবাদী মন্তব্য, প্রতিপক্ষের হাত কামড়ে দেওয়া—কম সমালোচনা তো হয়নি লিভারপুল স্ট্রাইকারের। মনে হচ্ছে, সেসব দিন এখন পেছনে ফেলে এসেছেন উরুগুইয়ান তারকা। এখন আর মাঠের বাইরে নয়, মাঠের কারণেই শিরোনাম হচ্ছেন।এ মৌসুমে এখন পর্যন্ত করেছেন ২৪ গোল। সুয়ারেজ-স্টারিজে ভর করে লিভারপুল এখনো আছে শিরোপার লড়াইয়ে। সুয়ারেজের দাবি, আগে যা করেছেন সেটা তাঁর আসল রূপ নয়, ‘আমি মনে করি আমার খারাপের চেয়ে ভালো দিকই বেশি। ব্যক্তিগত জীবনে আমি লাজুক।’তা ইংল্যান্ডে কেমন লাগছে? সুয়ারেজের উত্তরটা যথার্থ বিশ্বনাগরিকের, ‘আমি যেখানেই খেলি সেখানকার ভাষা ও সংস্কৃতি আমি আত্মস্থ করার চেষ্টা করি। হল্যান্ডেও আমি এটা করেছি। এখন আমি ইংরেজি বলতে পারি। যদি আমি অন্য কোথাও খেলি, তাহলে আমি সেই দেশের ভাষা শিখব। ফ্রান্সে খেললে আমি ফ্রেঞ্চ শিখব।’ কিন্তু ফ্রান্সের নাম আলাদা করে বললেন কেন? পিএসজি শুনে নড়েচড়ে বসতে পারে!তবে আপাতত লিভারপুল সমর্থকের উদ্বিগ্ন হওয়ার কারণ নেই, ‘আমার প্রধান লক্ষ্য লিভারপুলের হয়ে চ্যাম্পিয়নস লিগে খেলা। অ্যানফিল্ডে একটা চ্যাম্পিয়নস লিগের ম্যাচ খেলতে পারলে তো অসাধারণ হয়।’তবে অ্যাটলেটিকো মাদ্রিদে গেলে বেশ কয়েকজন শুভাকাঙ্ক্ষী পাবেন সুয়ারেজ। অ্যাটলেটিকো মিডফিল্ডার কোকের কাছে জানতে চাওয়া হয়েছিল মেসি, রোনালদো, সুয়ারেজের মধ্যে একজনকে বেছে নিতে হলে কাকে নেবেন। মেসি-রোনালদোকে আনা অসম্ভব ধরে নিয়ে কোকে সুয়ারেজকেই চেয়েছেন।সুয়ারেজের এর পরের গন্তব্য তাহলে কোথায়? ওয়েবসাইট।
