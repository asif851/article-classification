
ম্যানচেস্টার ইউনাইটেড কোচ হিসেবে এটাই হোসে মরিনহোর প্রথম মৌসুম। এরই মধ্যে ইংলিশ ফুটবল লিগ কাপ জিতেছে তাঁর দল। সামনে ইউরোপা লিগ জেতার হাতছানি। তবে তাঁর জন্য আগে সেমিফাইনালে ইউনাইটেডকে পেরোতে হবে সেল্টা ভিগো বাধা। আজ ইউরোপা লিগের ড্রয়ের পর নিশ্চিত হয়েছে, অন্য সেমিফাইনালে মুখোমুখি হবে আয়াক্স ও লিঁও।
ইউরোপায় টিকে থাকা চারটি দলের মধ্যে একমাত্র আয়াক্সেরই আছে এ টুর্নামেন্টের ফাইনাল খেলার অভিজ্ঞতা। ১৯৯১-৯২ মৌসুমে চ্যাম্পিয়নও হয়েছিল হল্যান্ডের ক্লাবটি। ফ্রান্সের লিঁও সর্বশেষ সেমিফাইনাল খেলেছে ২০০৯-১০ মৌসুমে। ইংলিশ ইউনাইটেড ও স্প্যানিশ সেল্টা ভিগো দুই দলই সেমিফাইনাল খেলছে এই প্রথম।সেমিফাইনালের প্রথম লেগ হবে ৪ মে। দ্বিতীয় লেগ ১১ মে। আয়াক্স ও সেল্টা ভিগো নিজ নিজ মাঠে প্রথম লেগ খেলবে। তথ্যসূত্র: উয়েফা।
 
