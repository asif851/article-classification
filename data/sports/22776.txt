
আরও একটি ব্যর্থতা। আরও একবার লিওনেল মেসির দিকে ধেয়ে আসা সমালোচনার তির। তবে এবার মেসিকে আগলে রাখছেন তাঁর ভাই। মাতিয়াস মেসি আর্জেন্টিনার সমর্থকদের কড়া সমালোচনা করে বলেছেন, আর্জেন্টিনা পারছে না তার দায় দলটার, তাঁর ভাইয়ের নয়। সংবাদমাধ্যমে তীক্ষ্ণ সমালোচনার কোনো জবাব মেসি নিজে দেননি। কখনোই দেন না। তবে মুখ বুজে সহ্য করলেন না মাতিয়াস। ঝাঁজাল কণ্ঠে বললেন, ‘লিওর মূল সমস্যা হলো ও আর্জেন্টাইন। আর্জেন্টিনাই ওর যোগ্য নয়। এই দলটা গো হারা যারা হারে তাদেরই যোগ্য।’টানা দুটো বড় টুর্নামেন্টের ফাইনালে ওঠেও শিরোপা জেতা হলো না মেসির। এখন পর্যন্ত আর্জেন্টিনা জাতীয় দলের হয়ে কোনো শিরোপা জেতেননি চারবারের এই ফিফা বর্ষসেরা খেলোয়াড়। অথচ বার্সেলোনার হয়ে ২৪টি বড় শিরোপা জিতেছেন। গত মৌসুমেও বার্সেলোনাকে ট্রেবল জিতিয়েছেন। গত মৌসুমেও ক্লাবের জার্সিতে ছিল তাঁর গোলের পর গোল। কোপা আমেরিকার ফাইনালে স্বাগতিক চিলির বিপক্ষে টাইব্রেকারে হেরে যায় আর্জেন্টিনা। এর আগে গত বিশ্বকাপের ফাইনালে আর্জে​ন্টিনা হেরেছে জার্মানির কাছে।
