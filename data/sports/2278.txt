
হারের ব্যবধান ভুল বোঝাতে পারে। কিন্তু নিদাহাস ট্রফির দ্বিতীয় ম্যাচে বাংলাদেশ ভারতের বিপক্ষে একদমই পেরে ওঠেনি। মূল দলের অর্ধেক রেখে আসা ভারতের সঙ্গেও কেন পারল না বাংলাদেশ? অধিনায়ক মাহমুদউল্লাহ কারণ হিসেবে বললেন ব্যাটিং ব্যর্থতার কথা। বারবার বললেন, ওটা যদি হতো, সেটা যদি হতো। গত কিছুদিন থেকেই বাংলাদেশ এই কী হলে কী হতোর খপ্পরে পড়ে আছে।
আজ শুরু থেকেই ব্যাটিংটা ভালো হয়নি বাংলাদেশের। পুরো ইনিংসে সে ধারা বজায় থেকেছে। তাই পুরো ২০ ওভার খেলেও ১৩৯ রান করতে পেরেছে বাংলাদেশ। ম্যাচ শেষে তাই সেই পুরোনো দুঃখের কথাই বললেন অধিনায়ক—পর্যাপ্ত রান করতে পারেননি তাঁরা, ‘এটা তো অস্বীকার করা যাবে না আমরা ভালো ব্যাট করিনি। আমাদের আরও ৩০ রান বেশি করা উচিত ছিল। বোলাররা তাদের কাজ ঠিকভাবে করেছে। ভারত তাদের পরিকল্পনা ভালোভাবে কাজে লাগিয়েছে কিন্তু আমাদের এর মাঝেও রান বের করার উপায় খুঁজে নিতে হবে।’
মুখে বললেও ব্যাটসম্যানরা মাঠে রান বের করার উপায় খুঁজে পাননি। হয় চার-ছক্কা না হলে ডট এমনভাবেই সবাই খেলতে নেমেছিলেন যেন। ১২০ বলের ম্যাচে ৫৭ বলেই কোনো রান নিতে পারেনি বাংলাদেশ। মাহমুদউল্লাহও সেটা স্বীকার করে নিলেন, ‘আমাদের আরও স্ট্রাইক রোটেট করা উচিত ছিল। ডট বল অনেক চাপ সৃষ্টি করেছিল।’
তবে আশা হারাতে রাজি নন মাহমুদউল্লাহ। টানা হারের বৃত্ত থেকে বের হতে নাকি শুধু এক ম্যাচেরই অপেক্ষা, ‘আমার ধারণা আমরা শুধু একটা জয়ের অপেক্ষায় আছি। সেটা পেলেই আবার আত্মবিশ্বাস ফিরে আসবে। সেটাই খুঁজছি এবং পেয়ে যাব খুব দ্রুত।’
