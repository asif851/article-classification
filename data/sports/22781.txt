



কোপা ডেল রে ফাইনালে আজ সেভিয়ার মুখোমুখি হবে বার্সা
মেসিকে নিয়ে এ পর্যন্ত ২৬ ফাইনালের ২০টিতে জিতেছে বার্সা


কোপা ডেল রে ফাইনাল এখন বার্সেলোনার কাছে যত গুরুত্বপূর্ণ, গত ফেব্রুয়ারিতে কি তেমন ছিল?
কাতালান ক্লাবটি যখন এ টুর্নামেন্টের ফাইনালে উঠল, তখন খুব স্বাভাবিকভাবেই লা লিগা ও চ্যাম্পিয়নস লিগেই বেশি মনোযোগ ছিল বার্সার। কারণ ‘ট্রেবল’ জয়ের সুযোগ ছিল। কিন্তু এখন পরিস্থিতি পাল্টেছে। লিগ জয় প্রায় নিশ্চিত হলেও চ্যাম্পিয়নস লিগ হাতছাড়া। আজ রাত দেড়টায় সেভিয়ার বিপক্ষে কোপা ডেল রে ফাইনালটা জেতা বার্সার জন্য তাই গুরুত্বপূর্ণ। অন্তত ঘরোয়া ‘ডাবল’ তো জেতা হবে!
গত মৌসুমে এই কোপা ডেল রে-ই ছিল বার্সার সবেধন নীলমণি সাফল্য। এবার তার চেয়ে ভালো করতে বার্সা কোচ আরনেস্তো ভালভার্দের চাবিকাঠি কে? কে আবার, লিওনেল মেসি! ২০০৪ সালে বার্সায় অভিষেকের পর থেকে দলটির হয়ে এ পর্যন্ত ২৬টি ফাইনাল খেলেছেন তিনি। জয় এসেছে ২০ ফাইনালে। এই ২৬ ফাইনালে মেসির গোলসংখ্যা ২৭। অর্থাৎ, ফাইনাল প্রতি একটিরও বেশি গোল।
ফাইনালে মেসির গোল আর বার্সার শিরোপা জয় মোটামুটি সমার্থক। একবারই ব্যত্যয় ঘটেছে। ২০১৬ কোপা ডেল রে ফাইনাল মেসির গোল ছাড়াই জিতেছে বার্সা। মেসি বার্সায় যোগ দেওয়ার পর এই টুর্নামেন্টে আরও চারবার ফাইনাল খেলেছে বার্সা। এর মধ্যে তিনবারই অ্যাথলেটিক বিলবাওয়ের বিপক্ষে (০৮-০৯, ১১-১২ ও ১৪-১৫)। এই প্রতিটি ফাইনালেই মেসি গোল করেছেন এবং বার্সা জিতেছে। গত মৌসুমেও আলাভেসের বিপক্ষে কোপা ডেল রে ফাইনালে গোল করেছেন মেসি, বার্সাও শিরোপা জিতেছে।
এবার লা লিগায়ও বার্সার শিরোপায় একহাত দিয়ে রাখার ‘নেপথ্য নায়ক’ মেসি। ৩৩ ম্যাচে ৮৩ পয়েন্ট নিয়ে বার্সার শীর্ষস্থান দখলে ২৯ গোল ও ১২টি ‘অ্যাসিস্ট’ করেছেন মেসি। তাঁর এই গোল ও ‘অ্যাসিস্ট’ মুছে ফেললে কাতালান ক্লাবটি ২০ পয়েন্ট হারিয়ে নেমে আসত চারে।
