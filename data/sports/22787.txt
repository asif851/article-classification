
ভাবুন তো কেমন অবিশ্বাস্য শোনাবে কথাটা, ফুটবলের কোনো কারিকুরিতে হেরে গেছেন নেইমার! 
তা-ও কি, চ্যালেঞ্জটা ছিল মাটিতে পড়তে না দেওয়ার শর্তে বল লোফালুফি করতে হবে। সুন্দর একটা নামও আছে এই খেলার, ‘কিপি-আপি’। সেই খেলাতেই হেরে গেলেন ফুটবল মাঠে বলকে নিজের ইচ্ছেমতো কথা বলানো নেইমার। কার কাছে? পেশাদার ফুটবল থেকে শত কোটি মাইল দূরে থাকা ফেসবুক প্রতিষ্ঠাতা মার্ক জাকারবার্গ!এতটুকু পড়েই কলজেটা জিভের ডগায় চলে এসেছে? তাহলে শুনুন, খেলাটা ফুটবল মাঠে নয়, হয়েছে মোবাইলের স্ক্রিনে। ফেসবুক কয়েক দিন আগে সেখানে ফুটবল নিয়ে একটি গেম ছেড়েছে। আর সেখানেই ফেসবুকের প্রতিষ্ঠাতা জাকারবার্গ নেইমারের সঙ্গে পাল্লা দিয়েছেন। খেলাটিতে মূল কাজ হচ্ছে বল মাটিতে না পড়া পর্যন্ত সেটি লোফালুফি করতে থাকা। আঙুলের স্পর্শে। বল পড়তে না দিয়ে জাকারবার্গ সেই কাজটা টানা ৩৭ বার করতে পেরেছেন।চ্যালেঞ্জে উতরাতে পারেননি নেইমার। পা দিয়ে বল লোফালুফির কাজটা হয়তো ঘণ্টার পর ঘণ্টা নির্বিকারভাবে করে যেতে পারতেন, মোবাইলের স্ক্রিনে সেটি করতে পারলেন মাত্র ২৯ বার! ৩৭-২৯ ব্যবধানে জয়ী জাকারবার্গ!তবে হার মেনে কি আর বসে থাকার মানুষ নেইমার? আর কত মোবাইল স্ক্রিনে খেলবেন, জাকারবার্গকে এবার আসল ফুটবলে ‘কিপি-আপি’র চ্যালেঞ্জ জানালেন। এই ‘লড়াই’য়ে প্রতিদ্বন্দ্বী হিসেবে এনেছেন আরও একজনকে, ফর্মুলা ওয়ান ড্রাইভার লুইস হ্যামিল্টন। এবার আসল ফুটবলে খেলা হবে!
আরও পড়ুন:নেইমারকে জাকারবার্গের চ্যালেঞ্জ
