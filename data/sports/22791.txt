

র‍্যাঙ্কিংয়ের ১১ নম্বর দল জিম্বাবুয়ের কাছে শ্রীলঙ্কা সিরিজ হারল—সাবেক বিশ্ব চ্যাম্পিয়নদের এমন ফল সমালোচনার ঝড় তুলেছে চারদিকে। পুরো বিষয়টাকেই ‘লজ্জা’ হিসেবে অভিহিত করছে শ্রীলঙ্কার মিডিয়া আর ক্রিকেটপ্রেমীরা। ক্রিকেটের ক্ষয়িষ্ণু শক্তি জিম্বাবুয়ের বিপক্ষে এই হারের প্রায়শ্চিত্তটা পুরোমাত্রায় করলেন অধিনায়ক অ্যাঞ্জেলো ম্যাথুস। তিন সংস্করণেই শ্রীলঙ্কান দলের নেতৃত্ব ছাড়লেন তিনি।গতকাল ম্যাথুস প্রধান নির্বাচক সনৎ জয়াসুরিয়ার সঙ্গে দেখা করেন। সেখানেই নিয়ে নেন সিদ্ধান্তটা। শ্রীলঙ্কান ইংরেজি দৈনিক দ্য আইল্যান্ড জানিয়েছে, ম্যাথুস নাকি জয়াসুরিয়াকে বলেন, তিনি কোনো সংস্করণেই শ্রীলঙ্কাকে নেতৃত্ব দিতে চান না। শুক্রবার থেকে কলম্বোর প্রেমাদাসা স্টেডিয়ামে জিম্বাবুয়ের বিপক্ষে একমাত্র টেস্ট। এর আগেই নিজের ভবিষ্যৎটা সম্পর্কে সিদ্ধান্ত নিয়ে ফেললেন ম্যাথুস।শ্রীলঙ্কা ক্রিকেট জানিয়েছে, ‘ম্যাথুস কোনো সংস্করণেই শ্রীলঙ্কাকে নেতৃত্ব না দেওয়ার সিদ্ধান্ত নিয়েছে।’জিম্বাবুয়ের বিপক্ষে ঘরের মাঠে ৩-২ ব্যবধানে ওয়ানডে সিরিজ হারকে ‘মেনে নেওয়া কঠিন’ বলছেন ম্যাথুস। এর আগে, চ্যাম্পিয়নস ট্রফিতে সেমিফাইনালে খেলতে পারেনি শ্রীলঙ্কা। ইংল্যান্ডে সেই ব্যর্থতার দায়ভার মাথায় নিয়ে সরে গেছেন কোচ গ্রাহাম ফোর্ড। সাম্প্রতিককালে শ্রীলঙ্কান ক্রিকেট দলের টানা ব্যর্থতা খুব ভালো চোখে দেখছে না দেশটির সরকার। সূত্র: এএফপি
