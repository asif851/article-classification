
নতুন মৌসুমে উড়ন্ত সূচনা করেছে বার্সেলোনা। লা লিগায় যে ৬ ম্যাচে খেলেছে, জিতেছে প্রতিটিতেই। দুর্দান্ত ফর্মে আছেন আর্জেন্টাইন ফুটবল জাদুকর লিওনেল মেসি। লিগে গোল করেছেন ৯টি, সব মিলিয়ে মৌসুমে ১২টি। দ্বিতীয় সর্বোচ্চ ৪ গোল করেছেন ‘ওজি’। দুই সুয়ারেজ—ডেনিস-লুইস আর পাউলিনহো করেছেন ২ গোল। 
‘ওজি’টা আবার কে? ফরাসি স্ট্রাইকার অলিভিয়ের জিরুর সঙ্গে আদ্যক্ষর মিলে গেলেও এটা ‘ওউন গোল’, আত্মঘাতী গোল! বিস্ময়কর শোনালেও এটাই সত্যি, মেসির গোল বাদ দিলে প্রতিপক্ষের আত্মঘাতী গোলেই এগিয়ে যাচ্ছে কাতালান ক্লাবটি। মেসি ছাড়া বার্সার অন্য খেলোয়াড়েরা যে প্রত্যাশা অনুযায়ী গোল করতে পারছেন না, এ পরিসংখ্যানেই তার প্রমাণ মেলে। লিগে বার্সেলোনার প্রথম গোলটাই আসে আত্মঘাতী হয়ে। রিয়াল বেটিসের বিপক্ষে জেরার্ড দেলোফুর শট ডিফেন্ডার আলিন টোস্কার পায়ে লেগে জালে জড়িয়ে যায়। জিরোনার বিপক্ষে জর্ডি আলবার শট থেকে আত্মঘাতী গোল করেন আদায়ে বেনিতেজ। একই ম্যাচে জিরোনা গোলরক্ষক গোর্কা ইরাইজোজের আত্মঘাতী গোলে ২-০ ব্যবধানে এগিয়ে গিয়েছিল বার্সেলোনা। আর গত রাতের ম্যাচে বল নিজেদের জালে জড়িয়েছেন সাবেক লিভারপুল ডিফেন্ডার সেবাস্টিয়ান কোয়াটেস। এই ৪ গোল বার্সার কাজে লেগেছে তাতে সন্দেহ নেই। কিন্তু প্রতিদ্বন্দ্বী রিয়ালের বিপক্ষে শিরোপা জয়ের চ্যালেঞ্জ নিতে হলে গোল করতে হবে অন্য খেলোয়াড়দেরও। গোলদাতার অভাবে কোচ এরনেস্তো ভ্যালভের্দে চিন্তিত হতেই পারেন। এভাবে চলতে থাকলে মেসির অনুপস্থিতিতে ম্যাচ জেতা কঠিন হবে বার্সার। ফরোয়ার্ড হিসেবে দলে আসা উসমান ডেম্বেলে চোটে পড়ে চার মাস থাকছেন খেলার বাইরে। লুইস আর ডেনিস সুয়ারেজ নিয়মিত একাদশে সুযোগ পেলেও দুজনে দুটির বেশি গোল করতে পারেননি। বরং পাউলিনহো মিডফিল্ডার হয়ে ২ গোল করেছেন। ম্যাচ জয়ে শতভাগ সাফল্য থাকলেও আক্রমণভাগের গোলহীনতায় দীর্ঘ মেয়াদে বিপাকে পড়তে পারে বার্সেলোনা। মেসি ইনজুরিতে পড়লেই তো বার্সাকে উদ্ধার করার ফরোয়ার্ড নেই! শেষ দুই ম্যাচে গোল না পাওয়ায় বার্সার জয়ও রং হারিয়েছে। ওজিকে সরিয়ে সুয়ারেজ-ইনিয়েস্তারা গোলদাতার তালিকায় উঠে এলেই স্বস্তি পাবেন ভ্যালভের্দে। সূত্র: ট্রান্সফারমার্কেট, হুস্কোরড।
