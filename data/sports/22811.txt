
পরের বিশ্বকাপে অংশগ্রহণকারী দলের সংখ্যা কমিয়ে আনার সিদ্ধান্ত একরকম নিয়েই রেখেছে বিশ্ব ক্রিকেটের মোড়ল সংস্থা আইসিসি। তবে সেই সিদ্ধান্তের পক্ষে-বিপক্ষে উঠছে বিতর্কের ঝড়। সিদ্ধান্তটির পক্ষে হয়তো অনেকেই আছেন, কিন্তু বিপক্ষে অবস্থান নেওয়া মানুষের সংখ্যা নেহাতই কম নয়। আইসিসির নতুন এই সিদ্ধান্ত বাস্তবায়িত হলে তা হবে টেস্ট না খেলা দেশগুলোর জন্য বিরাট বড় আঘাত। বিশ্বকাপে দলের সংখ্যা ‘দশে’ নামিয়ে আনা হলে তা টেস্ট খেলুড়ে ১০টি দেশকে নিয়েই বিশ্বকাপ আয়োজন হিসেবে দেখছেন অনেকেই। এর বিপক্ষে নিজেদের অভিমত দিয়েছেন অনেক রথী-মহারথীই। শচীন টেন্ডুলকারের মতো ব্যক্তিত্বও আইসিসির এ সিদ্ধান্তের বিরুদ্ধেই বলেছেন। ভারতীয় অধিনায়ক মহেন্দ্র সিং ধোনি আইসিসির এ সিদ্ধান্তের সরাসরি বিরোধিতা না করলেও মত দিয়েছেন আন্তর্জাতিক ক্রিকেটে সহযোগী সদস্যদের বেশি বেশি সুযোগ করে দেওয়ার পক্ষেই।এবারের বিশ্বকাপে আইসিসির সহযোগী দলগুলো এসেছে ‘চমক’ হয়েই। ‘ছোট’ সিল লাগিয়ে যে দলগুলো এবার বিশ্ব আসরে এসেছে, সেগুলো মাঠের লড়াইয়ে নাকানি-চুবানি খাইয়েছে অনেক বড় বড় দলকেও। কিন্তু পরের বিশ্বকাপ যদি সত্যিই দশ দলের মধ্যে সীমাবদ্ধ করে ফেলা হয়, তবে তা উঠতি দলগুলোর প্রেরণার ক্ষেত্রে হয়ে দাঁড়াবে বড় এক বাধাই। এটা সামগ্রিকভাবে ক্রিকেটের ভালো ভবিষ্যৎ এবং খেলাটির বিশ্বায়নের জন্য হুমকি বলে মনে করছেন অনেকেই। ধোনিও মনে করেন, ক্রিকেটকে সারা বিশ্বে জনপ্রিয় করে তুলতে হলে খেলাটির প্রসার হওয়া জরুরি। এজন্য এখনকার ছোট এবং তুলনামূলক কম অভিজ্ঞ দলগুলোকে বড় দলের বিপক্ষে বেশি বেশি আন্তর্জাতিক ম্যাচ খেলার সুযোগ করে দেওয়ার পক্ষে অভিমত তাঁর। ভারতীয় অধিনায়কের মতে, ছোট দলগুলো যেহেতু আন্তর্জাতিক ক্রিকেটে নিয়মিত খেলার সুযোগ পায় না, তাই আইসিসির ক্যালেন্ডারে এ বৈষম্যটা দূর হওয়া জরুরি।তবে কি ধোনির ইচ্ছা তাঁর দল নিয়ে ছোট দলগুলোর সঙ্গে বেশি বেশি খেলায় অংশগ্রহণ? এ ক্ষেত্রে অবশ্য তাঁর বক্তব্য একটু অন্য রকমই। তিনি বলেছেন, ‘আইপিএল, চ্যাম্পিয়নস লিগের কারণে এমনিতেই আমাদের ক্যালেন্ডার সংকুচিত হয়ে গেছে। আমরা এখন যা খেলছি, এর চেয়ে বেশি খেলতে হলে আমাদের এক দিনে দুটি ম্যাচ খেলতে হবে। সেটা সম্ভব নয়।’বিশ্বকাপ ১০ দলের হওয়া উচিত কি উচিত নয়, তা নির্ধারণের ভার তিনি ছেড়ে দিয়েছেন আইসিসির ওপরেই। তিনি আশা করেন, আইসিসি যা সিদ্ধান্ত নেবে, তা ক্রিকেটের ভালোর জন্যই নেবে। তথ্যসূত্র: ক্রিকইনফো
