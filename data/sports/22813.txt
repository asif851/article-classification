
দুজনের দারুণ দোস্তি, জাতীয় দলের সতীর্থ। আকাশি-সাদা জার্সিতে লড়ে যান কাঁধে কাঁধ মিলিয়ে। ক্লাব ফুটবলেও দুজন দলের অন্যতম প্রধান ভরসা। এমন মিল আরও আছে লিওনেল মেসি ও সার্জিও অ্যাগুয়েরোর মধ্যে। কিন্তু এবার চ্যাম্পিয়নস লিগের ময়দানে যে তাঁরা হয়ে যাচ্ছেন একে অপরের শত্রু!গতকাল নিয়নে হয়ে যাওয়া নকআউট পর্বের ড্র অনুযায়ী বার্সেলোনা-ম্যানচেস্টার সিটি লড়বে একে অপরের বিপক্ষে। ইউরোপিয়ান মঞ্চে অবশ্য দুই দলের মোলাকাত এই প্রথম। গত মাসেই হ্যামস্ট্রিং ইনজুরিতে পড়ে মেসি রয়েছেন দলের বাইরে। কী অদ্ভুত মিল, চলতি মৌসুমে ফর্মের তুঙ্গে থাকা অ্যাগুয়েরোও পড়েছেন ইনজুরির ফাঁড়ায়। পায়ের পেশিতে চোট পেয়ে তিনিও মাস খানেকের জন্য চলে গেছেন মাঠের বাইরে।তবে মেসি-অ্যাগুয়েরোর ভক্ত-সমর্থকদের জন্য সুখবর, সব ঠিক থাকলে দুজনেরই অংশগ্রহণ থাকছে আলোচিত ম্যাচটিতে। আগামী ফেব্রুয়ারি-মার্চে অনুষ্ঠেয় ওই ম্যাচে মেসি-অ্যাগুয়েরো দুজনেই ফিরবেন, এমন প্রত্যাশা তো অমূলক নয়। দুই বন্ধুর এই লড়াইয়ে কিন্তু আবেগের মূল্য সামান্যই। পেশাদার ফুটবলে নিজের দলের জয়ই মুখ্য। সে হিসেবে এই দুই আর্জেন্টাইন নিজ নিজ দলের জন্য কীভাবে নিজেদের উজাড় করে দেন, এই ম্যাচে দেখার বিষয় যে সেটাই!
