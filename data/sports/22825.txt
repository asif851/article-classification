
ভারতীয় ক্রিকেটের নতুন সেনসেশন হার্দিক পান্ডিয়া। বিশাল সব ছক্কা হাঁকিয়ে তিনি যেন ‘ইন্ডিয়া’ টিমের ‘ওয়েস্ট ইন্ডিয়ান’। হাবভাবেও ওয়েস্ট ইন্ডিয়ানদের মতো দিলখোলা। এ কারণে মুম্বাই ইন্ডিয়ানস সতীর্থ কাইরন পোলার্ডের সঙ্গে তাঁর জমেও বেশ। তবে এ বছরই নাকি ক্যারিবীয় দ্বীপে হাজতবাসের অভিজ্ঞতা হয়ে যেত পান্ডিয়ার। আর এ ঘটনার নেপথ্যে নাকি হাত ছিল পোলার্ডের।
সম্প্রতি গৌরব কাপুরের ‘ব্রেকফাস্ট উইথ চ্যাম্পিয়ন’ অনুষ্ঠানে এ ঘটনা খুলে বলেন পান্ডিয়া। ক্যারিবীয় দ্বীপে ঘুরতে গিয়ে পান্ডিয়ার গাইডের দায়িত্ব নিয়েছিলেন পোলার্ড। বন্ধুর এলাকায় গেলে তো বন্ধুই সবকিছু ঘুরিয়ে দেখান। সেখানে নাকি নিজের দেশের মতোই ঘুরে বেড়িয়েছেন তিনি। হঠাৎ পোলার্ডের মাথায় দুষ্টুমি চাপে। তখনই এমন নাটকীয় ঘটনার সূত্রপাত।
সেই অনুষ্ঠানে পান্ডিয়া বলেছেন, ‘ও আমার সঙ্গে মজা নিতে চেয়েছিল। একপর্যায়ে সে পুলিশ ডাকল, ওই পুলিশ আবার ছিল তার বন্ধু। তিনি এসে আমাকে গ্রেপ্তার করতে চাইলেন। আমি জানতাম তিনি মজা করছেন, কিন্তু একসময় ব্যাপারটা একটু সিরিয়াস হয়ে গিয়েছিল। আমি তখন ভারতীয় দলকে ফোন করে বিষয়টি সামাল দেওয়ার চিন্তা করছি। কারণ, আমি গ্রেপ্তার হওয়ার মতো কোনো কাজ তো করিনি। হঠাৎ দেখলাম ওই পুলিশ কর্মকর্তা ফোন উল্টো করে ধরে আমার গ্রেপ্তারের বিষয়ে কথা বলছে। মানে স্পিকার নিচের দিকে।’
ঠাট্টা, মজা আর ফুর্তিপ্রিয় এই দেশের মানুষ। প্রিয় সতীর্থ পান্ডিয়াকে নিজ দেশে পেয়ে একটু বাজিয়ে দেখেছিলেন পোলার্ড। পান্ডিয়াও কম যান না, তিনিও প্রমাণ করেছেন উপমহাদেশীয়রাও ঠাট্টা ভালোই বোঝে। এতে করে দুজনের সম্পর্ক আরও ভালো হয়েছে। পান্ডিয়া বলেছেন, ‘পোলার্ড আমাকে জিজ্ঞেস করেছিল, এত ঝামেলার মধ্যেও আমি মাথা ঠান্ডা রেখেছিলাম কীভাবে। আমি ওকে বলেছি, ‌দ্যাখ, আমি জানতাম তুই পাশে থাকলে আমার কিছুই হবে না। কারণ আমি তোর শহরে এসেছি। আসলেই সে আমার খুব দেখভাল করেছে, সবখানে গেছি ওর সঙ্গে। এ কারণে আমি ওকে অন্য মায়ের গর্ভে জন্ম নেওয়া আপন ভাই বলি।’
