
একদিক দিয়ে পাকিস্তান স্বস্তি খুঁজে নিতে পারে। সিডনি ক্রিকেট মাঠে চতুর্থ ইনিংসে সফরকারী কোনো দলই ২০০ রানের বেশি তাড়া করে জেতেনি কখনো। অস্ট্রেলিয়ার দেওয়া ৪৬৫ রানের লক্ষ্যে খেলতে নেমে পাকিস্তানের ২৪৪ রান মন্দ কী! ২২০ রানে হারের দিনে একাই কিছুক্ষণ লড়লেন সরফরাজ আহমেদ। তাঁর ৭২ রানের ইনিংসটি হারের ব্যবধান কিছুটা তো কমিয়েছে। ব্রিসবেন, মেলবোর্নের পর সিডনিতেও আত্মসমর্পণ করে হোয়াইটওয়াশ হলো পাকিস্তান।১১৪ ওভারে ৪৬৫ রানের লক্ষ্য—বেশ কঠিনই ছিল। যেখানে সিডনিতে চতুর্থ ইনিংসে সর্বোচ্চ রানই ২৮৭। এই ম্যাচ পাকিস্তান জিতছে না—সেটি অনুমিতই ছিল। ১ উইকেটে ৫৫ রান নিয়ে চতুর্থ দিন শেষ করা পাকিস্তান আজ পঞ্চম দিনে ৯৬ রান তুলতেই হারিয়ে ফেলেছিল ৫ উইকেট। ষষ্ঠ উইকেটে আসাদ শফিকের সঙ্গে মিসবাহ তোলেন ৪০ রান। এরপর উইকেটকিপার-ব্যাটসম্যান সরফরাজ ছোট ছোট কিছু জুটি গড়েন মিসবাহ-উল-হক, ওয়াহাব রিয়াজ, মোহাম্মদ আমির ও ইমরান খানকে নিয়ে। পাকিস্তানের রানটা ২৪৪ পর্যন্ত যায় ওই জুটিগুলোর কারণে। মাত্র ৭০ বলে ৭২ রান করে অপরাজিত থাকেন সরফরাজ। ৮টি চার ও একটি ছয় তাঁর ইনিংসে।সরফরাজের পাশাপাশি শেরজিল খান করেন ৪০, মিসবাহ ৩৮। আসাদ শফিকের ব্যাট থেকে আসে ৩০। প্রথম ইনিংসে ১৭৫ রানে অপরাজিত থাকা অভিজ্ঞ ইউনিস খান আউট হয়েছেন ১৩ রানে। সিডনির মাঠেই টেস্ট ক্রিকেটে ১০ হাজার রান পূর্ণ করার সুবর্ণ সুযোগটি হাতছাড়া করলেন ইউনিস। ক্যারিয়ারের এই ম্যাজিক ফিগার থেকে ২৩ রান দূরে (৯ হাজার ৯৭৭) থেকেই অস্ট্রেলিয়া সফর শেষ করলেন ইউনিস।পাকিস্তানের দ্বিতীয় ইনিংসে দারুণ বল করেছেন জশ হ্যাজলউড ও স্টিভেন ও’কিফ। দুজনেই ৩ উইকেট নিয়েছেন ২৯ ও ৫৩ রানে। পাশাপাশি নাথান লায়ন ১০০ রানে ২টি ও মিচেল স্টার্ক ১ উইকেট নিয়েছেন ৫৭ রানে।১৯৯৯-২০০০ সালের পর অস্ট্রেলিয়ার মাটিতে টানা চতুর্থবার হোয়াইটওয়াশ হলো পাকিস্তান। সূত্র: স্টার স্পোর্টস।
