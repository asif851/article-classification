
মেসি-তেভেজরা স্বস্তির নিশ্বাস ফেলতে পারেন। ভাগ্য ভালো বার্সেলোনার খেলাটি হয়েছে গতকাল। আর চার দিন আগে হলেই যে পুসকাস ট্রফির জন্য প্রতিদ্বন্দ্বীর তালিকায় যুক্ত হতো নেইমারের নামও। ভিয়ারিয়ালের সঙ্গে এমনই এক গোল করেছেন, নেইমারের হাতে যে এখনই বর্ষসেরা গোলের পুরস্কার তুলে দিতে ইচ্ছুক অনেকে!
বার্সেলোনার ক্যারিয়ারে নিজের সেরা ফর্মে আছেন। লিগে মাত্র দশ ম্যাচেই এগারো গোল। কাল ভিয়ারিয়ালের সঙ্গেই করলেন দুটি। এর মধ্যে দ্বিতীয় গোলটি নিয়েই মেতে উঠেছে ফুটবল বিশ্ব। খেলার ৮৫ মিনিটের মাথায় প্রতি আক্রমণে বল পান নেইমার। হেড করে বলটি দিয়ে দেন সতীর্থ লুইস সুয়ারেজকে। বল ধরেই সুয়ারেজ বাম প্রান্ত ধরে ছুটে গেলেন। ডি-বক্সের কাছাকাছি যেতেই দুর্দান্ত এক পাস, নেইমারের উদ্দেশে।ব্রাজিলিয়ান ফরোয়ার্ড দুর্দান্তভাবে ডান পায়ের ফ্লিকে বলটা ওঠালেন প্রতিপক্ষ ডিফেন্ডার জাউমে কস্তার মাথার ওপর দিয়ে। এরপর এক মোচড়ে শরীরে ঘুরিয়ে ডান পায়ে ভলি করলেন। ভিয়ারিয়াল গোলরক্ষক আলফনসে আরিওলাকে হতভম্ব করে বল জড়িয়ে গেল জালে।চার বছর আগেই সান্তোসের হয়ে ফিফার বর্ষসেরা গোলের পুসকাস পুরস্কার জিতেছিলেন। কাল যে গোলটি করলেন, তাতে সামনের বছর আবার হয়তো সেটি পেতে যাচ্ছেন নেইমার!
