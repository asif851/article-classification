
মূল অধিনায়ক অ্যাঞ্জেলো ম্যাথুস লড়ছেন চোটের সঙ্গে। পরশু দক্ষিণ আফ্রিকার সঙ্গে শ্রীলঙ্কার প্রথম ম্যাচটা খেলতে পারেননি। ওভালের ম্যাচটির পর শ্রীলঙ্কা হারিয়ে ফেলল ভারপ্রাপ্ত অধিনায়ক উপুল থারাঙ্গাকেও। মন্থর ওভার রেটের কারণে থারাঙ্গাকে দুই ম্যাচের জন্য নিষিদ্ধ করেছে আইসিসি।
পরশু ৫০ ওভার বোলিং করতে চার ঘণ্টারও বেশি লেগেছে শ্রীলঙ্কার। ইনিংস শেষ করার নির্ধারিত সময় সাড়ে তিন ঘণ্টা। আইসিসি কাল বিবৃতিতে জানিয়েছে, থারাঙ্গা দায় স্বীকার করে নেওয়ায় শুনানির প্রয়োজন পড়েনি।
চ্যাম্পিয়নস ট্রফিতে শ্রীলঙ্কার পরের ম্যাচ ৮ জুন ভারতের বিপক্ষে। ম্যাথুস যদি না খেলতে পারেন তবে ওই ম্যাচে শ্রীলঙ্কা খেলবে দিনেশ চান্ডিমালের নেতৃত্বে। তবে চান্ডিমালের আশা, ম্যাথুস ওই ম্যাচের আগেই সুস্থ হয়ে উঠবেন।
শ্রীলঙ্কানদের কথা বলতে হয়েছে দলের হার ও অধিনায়কত্ব নিয়ে। তবে প্রোটিয়া অধিনায়ক এবি ডি ভিলিয়ার্সের সংবাদ সম্মেলনজুড়ে ছিল জয়ের দুই নায়ক হাশিম আমলা ও ইমরান তাহিরের প্রশংসাগাথা। সেঞ্চুরিয়ান আমলার ইনিংসে মুগ্ধ ডি ভিলিয়ার্স, ‘হাশিমের ইনিংসটা ছিল বিস্ময়কর। সে কন্ডিশনটা খুব ভালো পড়তে পেরেছে।’
আর ৪ উইকেট নেওয়া লেগ স্পিনার তাহিরকে দশে প্রায় দশই দিলেন অধিনায়ক, ‘দশে প্রায় দশ, এমনই পারফরম্যান্স ছিল এটি। শুধু বল হাতেই নয়, ওই রানআউটটাকেও হিসাব করতে হবে। সে আমাদের বড় সম্পদ।’ এএফপি।
দক্ষিণ আফ্রিকা ৭ জুন পরের ম্যাচে খেলবে পাকিস্তানের বিপক্ষে।
 
