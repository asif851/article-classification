
নবম উইকেট জুটিতে ডোয়াইন প্রিটোরিয়াস ও আন্দিলে ফিকোয়াও ৬১ রান যোগ করেও জেতাতে পারলেন না দক্ষিণ আফ্রিকাকে। ক্রাইস্টচার্চের হেগলি ওভালে নিউজিল্যান্ডের বিপক্ষে ২৯০ রানের লক্ষ্যে খেলতে নেমে ৯ উইকেটে ২৮৩ রানে শেষ হলো প্রোটিয়াদের ইনিংস। দ্বিতীয় ওয়ানডেতে ৬ রানে জিতে সিরিজে সমতা ফেরাল কিউইরা।রস টেলরের রেকর্ড-সেঞ্চুরি প্রথমে ব্যাট করা নিউজিল্যান্ডকে এনে দেয় ৪ উইকেটে ২৮৯ রানের ভালো এক সংগ্রহ। টেলরের অপরাজিত ১০২ রানের পাশাপাশি জিমি নিশামের হার না মানা ৭১ ও অধিনায়ক কেন উইলিয়ামসনের ৬৯ রানে দক্ষিণ আফ্রিকার দিকে ভালো চ্যালেঞ্জই ছুড়ে দেয় নিউজিল্যান্ড। অস্ট্রেলিয়ার বিপক্ষে সেঞ্চুরিতে নিউজিল্যান্ডের পক্ষে সবচেয়ে বেশি সেঞ্চুরি করা ব্যাটসম্যান হিসেবে নাথান অ্যাস্টলের পাশে (১৬ সেঞ্চুরি) বসেছিলেন টেলর। আজ দক্ষিণ আফ্রিকার বিপক্ষে নিজের ১৭তম সেঞ্চুরিটি তুলে নিয়ে ছাড়িয়ে গেলেন অ্যাস্টলকে। একই সঙ্গে নিজের করে নিয়েছেন নিউজিল্যান্ডের পক্ষে সবচেয়ে দ্রুততম সময়ে ৬ হাজার রানের কীর্তিও। ইনিংসের শেষ বলে বাউন্ডারি মেরে নিউজিল্যান্ডের পক্ষে সর্বোচ্চ সেঞ্চুরির রেকর্ডটি নিজের করে নেন টেলর।নিউজিল্যান্ডের ইনিংসে খুব বেশি কিছু করার ছিল না দক্ষিণ আফ্রিকার বোলারদের। প্রিটোরিয়াসই ৪০ রানে নিয়েছেন ২ উইকেটে। একটি করে উইকেট নিয়েছেন-ওয়াইন পার্নেল ও ইমরান তাহির।২৯০ রানের লক্ষ্যে ভালোভাবেই এগিয়েছিল দক্ষিণ আফ্রিকা। যদিও ইনিংসের শুরুটা খুব ভালো হয়নি তাদের। দলীয় ২২ রানেই হারাতে হয় ফর্মে থাকা হাশিম আমলাকে। ৫১ রানে ফেরেন ফাফ ডু প্লেসি। তবে তৃতীয় উইকেটে জেপি ডুমিনি ও কুইন্টন ডি ককের ৫৭ রানের জুটি খেলায় ফেরায় প্রোটিয়াদের। পঞ্চম উইকেটে আরও ৬৮ রান যোগ করেন অধিনায়ক এবি ডি ভিলিয়ার্স ও ডেভিড মিলার। ডি কক ৭৪ রান করেন। ভিলিয়ার্স ৪৫। ডুমিনি ফেরেন ৩৪ রানে, মিলার ২৮। ৩৬.৫ ওভারে ৫ উইকেটে ১৯২ রান তুলে বেশ ভালো অবস্থানেই চলে গিয়েছিল দক্ষিণ আফ্রিকা। তবে হঠাৎই খেই হারিয়ে ২১৪/৮-এ পরিণত হয় তারা। মাত্র ২২ রানের মধ্যে আউট হয়ে ফেরেন এবি ডি ভিলিয়ার্স, ওয়াইন পার্নেল ও ক্রিস মরিস।পরাজয় যখন প্রায় নিশ্চিত, ঠিক তখনই জ্বলে ওঠেন প্রিটোরিয়াস। মাত্র ২৭ বলে ৪ চার ও ২ ছক্কায় ৫০ রান করেন তিনি। ফিকোয়াওকে সঙ্গে নিয়ে ৬১ রান তুলে দলকে জয়ের প্রান্তেই প্রায় নিয়ে গিয়েছিলেন প্রিটোরিয়াস। কিন্তু ট্রেন্ট বোল্টের বলে প্রিটোরিয়াস বোল্ড হয়ে গেলে হঠাৎ​ জেগে ওঠা আশা শেষ হয়ে যায় সফরকারীদের।নিউজিল্যান্ডের জয়ে বড় ভূমিকা বোল্টেরই। ৩ উইকেট তুলে নিয়েছেন ৬৩ রানে। ২ উইকেট পেয়েছেন মিচেল স্যান্টনার। একটি করে উইকেট নিয়েছেন ইশ সোধি, কলিন ডি গ্র্যান্ডহোম ও টিম সাউদি। সূত্র: ক্রিকইনফো।
 
 
