
এবারের অস্ট্রেলীয় গ্রীষ্মে জনি বেয়ারস্টোর শুরুটা মোটেও ভালো হয়নি। অ্যাশেজ সফরের প্রথম দুই টেস্টে ব্যাট হাতে নিজের নামের প্রতি সুবিচার করতে ব্যর্থ হয়েছেন এই ইংলিশ ব্যাটসম্যান। তার ওপর ক্যামেরন ব্যানক্রফটের সঙ্গে পানশালা কেলেঙ্কারিতে জড়িয়েছিলেন। শেষমেশ মুক্তি পেয়েছেন বেয়ারস্টো, তৃতীয় টেস্টের দ্বিতীয় দিনে সেঞ্চুরি করেছেন তিনি। কিন্তু শেষ টেস্টে পুরোনো চেহারায় ফিরেছে ওয়াকার পিচ। যার ফায়দা তুলে স্বাগতিক পেসাররা ইংল্যান্ডকে অলআউট করেছে ৪০৩ রানে। আগের দিনের সেঞ্চুরিয়ান ডেভিড মালান ও বেয়ারস্টো মিলে শুরুটা ভালোই করেছিলেন। পানি পানের বিরতির আগেই বেয়ারস্টোর সেঞ্চুরি হয়ে যাওয়ায় সাড়ে তিন শ পেরিয়ে গিয়েছিল সফরকারীরা। ২১৫ বলে ১১৯ রান করেছেন বেয়ারস্টো। ১৮টি দর্শনীয় চারের মার ছিল এই ইনিংসে। ধারাভাষ্যকার তো জানিয়েই দিলেন, বহুদিন ওয়াকার উইকেটে এমন কর্তৃত্বপরায়ণ ব্যাটিং দেখেনি অস্ট্রেলিয়া। পঞ্চম উইকেটে ৭৯ বছর পর অস্ট্রেলিয়ার বিপক্ষে ২০০ রানের জুটি গড়েছেন মালান ও বেয়ারস্টো। ১৯৩৮ সালে শেষবার দুই শ রানের জুটি গড়েছিলেন ডেনিস কম্পটন ও এডি পেইন্টার। নাথান লায়নের বলে মালানের বিদায়ে ভেঙেছে এই জুটি, দুজনে যোগ করেছেন ২৩৭ রান। বিরতির পরই যেন ঘুম ভেঙে জেগে উঠেছেন স্বাগতিক পেসাররা। দুই বল খেলে রানের খাতা খোলার আগেই কামিন্সের বলে স্লিপে ক্যাচ দিয়ে আউট হয়েছেন মঈন আলী। জস হ্যাজেলউড দ্রুত বিদায় করেছেন ক্রেইগ ওভারটন ও ক্রিস ওকসকে। তবে দিনের সেরা উইকেটটা মিচেল স্টার্কের। দুর্দান্ত এক ইয়র্কারে বেয়ারস্টোর মিডলস্টাম্প উড়িয়ে দিয়েছেন এই বাঁহাতি পেসার। ৯১ রানে ৪ উইকেট নিয়ে স্বাগতিকদের সেরা পেসারও তিনিই। এক রান বেশি দিয়ে ৩ উইকেট নিয়েছেন হ্যাজেলউড।
