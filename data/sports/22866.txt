
ভালো করলে ভক্তরা তাঁদের আকাশে তুলে দেন। আবার খারাপ করলেই নামিয়ে আনেন মাটিতে। নেইমার এই মুহূর্তে যা করছেন, তাতে তো তাঁকে মাথায় তুলেই নাচার কথা। অলিম্পিকের পর ইকুয়েডরের গেরোও খুলে দিয়েছেন। অথচ ভক্তরা কিনা তাঁকে একেবারে ভূপাতিত করল!
না, ভয় পাওয়ার কোনো কারণ নেই। নেইমারের কোনো ক্ষতি করতে নয়, ভালোবেসেই তাঁর ওপর ঝাঁপিয়ে পড়েছিলেন কজন। মানাউসে চলছে ব্রাজিল দলের অনুশীলন, কলম্বিয়ার সঙ্গে এখানেই আগামী পরশু বিশ্বকাপ বাছাইপর্বের ম্যাচ খেলবে ব্রাজিল। কাল অনুশীলনেই হঠাৎ করে মাঠ ঢুকে পড়েন কয়েকজন ভক্ত। নিরাপত্তারক্ষীদের ফাঁকি দিয়ে একেবারে নেইমারকে গিয়েই জড়িয়ে ধরলেন দুজন। ওই অবস্থাতেই তিনজনই মাটিতে পড়ে যান। সঙ্গে এসে যোগ দেন আরও এক-দুজন। এঁদের কেউ কেউ নেইমারকে রক্ষা করার চেষ্টাই করছিলেন।কিন্তু সব মিলিয়ে একেবারে গিট্টু লেগে যাওয়া অবস্থা। ভক্তের মধুর অত্যাচারে নেইমারের তখন হাঁসফাঁস উঠে গেছে। পরে নিরাপত্তারক্ষীরা একরকম উদ্ধারই করে তাঁকে। নেইমার হাসি দিয়েই পরিস্থিতি সামলেছেন। তবে একটু যেন বিব্রত। ভক্তরা জেল-জরিমানার ঝুঁকি নিয়ে মাঠে ঢোকেন, এ নতুন নয়। তবে একেবারে ধরে মাটিয়ে শুইয়ে ফেলা, এ অবশ্যই নতুন!কদিন আগেই আর্জেন্টিনার সঙ্গে উরুগুয়ের ম্যাচেই মেসির জন্য একজন মাঠে ঢুকে পড়েছিলেন। তিনি নিরাপদ দূরত্বে থেকে শুধু মেসির বুট ছুঁয়েছেন। মেসিও ভালোবেসে মাথায় হাত বুলিয়ে দিয়েছেন। তবে নেইমারের ভক্তদের খ্যাপা ভঙ্গিতে মাঠে ঢোকা দেখেই বোঝা গেছে, এরা শুধু বুট ছুঁয়ে শান্ত হবে না। ভাগ্য ভালো, কোনো বিপদ ঘটেনি।
