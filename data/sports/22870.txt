
নেপালে আয়োজিত সাফ ফুটবল প্রতিযোগিতায় বেশ কঠিন সময়ই পার করতে হবে বাংলাদেশের ফুটবলারদের। গ্রুপ পর্বের বাধা পেরোনোর লক্ষ্যে মামুনুল-এমিলিদের লড়তে হবে ভারত, স্বাগতিক নেপাল ও পাকিস্তানের মতো দলগুলোর বিপক্ষে। নেপাল, পাকিস্তানকে বাদ দিলেও গ্রুপে দক্ষিণ এশীয় ফুটবলের সবচেয়ে শক্তিশালী দল ভারতের উপস্থিতি স্বস্তির কারণ হবে না কোচ লোডভিক ডি ক্রুইফের। ‘বি’ গ্রুপে স্থান পেয়েছে আফগানিস্তান, ২০০৮ সালের শিরোপাজয়ী মালদ্বীপ, শ্রীলঙ্কা ও ভুটান।
‘এ’ গ্রুপে বাংলাদেশের প্রতিদ্বন্দ্বীদের মধ্যে সবচেয়ে শক্তিশালী নিঃসন্দেহে ভারত। ফিফা র‌্যাঙ্কিংয়ে তাদের অবস্থান ১৪৬। ভারতই সবচেয়ে বেশি ছয়বার জিতেছে এই সাফ চ্যাম্পিয়নশিপ। তবে ফিফা র‌্যাঙ্কিংয়ে গ্রুপ প্রতিদ্বন্দ্বী বাকি দুটি দল নেপাল ও পাকিস্তানের চেয়ে বেশ খানিকটাই এগিয়ে আছে বাংলাদেশ। র‌্যাঙ্কিংয়ে বাংলাদেশ আছে ১৫২ নম্বরে। অন্যদিকে নেপাল ও পাকিস্তানের অবস্থান যথাক্রমে ১৬৯ ও ১৬৭। তবে স্বাগতিক হিসেবে নেপাল যে মানসিকভাবে কিছুটা এগিয়েই থাকবে, সেটা সহজেই অনুমান করা যায়।
সেমিফাইনাল নিশ্চিত করার জন্য গ্রুপ পর্বের প্রথম দুটি দলের মধ্যে জায়গা করে নিতে হবে বাংলাদেশকে। আগামী ১ সেপ্টেম্বর থেকে শুরু হবে সাফ ফুটবলের এই দশম আসর। প্রথম ম্যাচেই গত দুই আসরের চ্যাম্পিয়ন ভারতের মুখোমুখি হবে বাংলাদেশ।
