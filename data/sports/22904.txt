
টি-টোয়েন্টি বিশ্বকাপ অভিযান সাঙ্গ হতেই ভারতের ‘টিম ডিরেক্টর’ পদে রবি শাস্ত্রীর মেয়াদ শেষ। ভারতীয় পত্র-পত্রিকা জানাচ্ছে, শাস্ত্রীর মেয়াদ আর না বাড়ানোর সম্ভাবনাই বেশি। ভারতীয় ক্রিকেট বোর্ডের (বিসিসিআই) চিন্তাভাবনা নতুন কাউকে আনা।সৌরভ গাঙ্গুলী, শচীন টেন্ডুলকার ও ভিভিএস লক্ষণের সমন্বয়ে গঠিত বিসিসিআইয়ের উপদেষ্টা পরিষদ সেরকমই ভাবছে বলে খবর। তাঁরা ভারতীয় দলের প্রধান কোচ হিসেবে এক সময়ের সতীর্থ রাহুল দ্রাবিড়কে ভাবছেন। ভারতীয় ‘এ’ দল ও অনূর্ধ্ব-১৯ দলের কোচ হিসেবে সাফল্য দেখিয়েছেন দ্রাবিড়। সেটিতে উদ্বুদ্ধ হয়ে দ্রাবিড়ের সঙ্গে এ ব্যাপারে নাকি কথাও বলে রেখেছেন সৌরভ, টেন্ডুলকাররা। টাইমস অব ইন্ডিয়া জানিয়েছে, টিম ডিরেক্টর হিসেবে দায়িত্বটা চালিয়ে যাওয়ার ব্যাপারে নাকি শাস্ত্রী যথেষ্ট আগ্রহী। তবে বিসিসিআইয়ের উচ্চপর্যায়ের সূত্রের খবর দিয়ে পত্রিকাটি জানিয়েছে, শাস্ত্রীকে আর না রাখার পক্ষেই সৌরভ-শচীন-লক্ষণের উপদেষ্টা কমিটির মত।দ্রাবিড় চূড়ান্ত কিছু না জানালেও ব্যাপারটা নিয়ে ভাবার সময় চেয়েছেন। যথেষ্ট স্বাধীনতাসহ তিনি চান দীর্ঘ মেয়াদে দলের দায়িত্ব। নিজের মতো করে কাজ করার পূর্ণ স্বাধীনতা পেলে তবেই ভারতীয় দলের কোচের দায়িত্ব নিতে পারেন বলে জানা গেছে।ভারতের হয়ে ১৬৪ টেস্ট ও ৩৪৪ ওয়ানডে খেলা সাবেক অধিনায়ক দ্রাবিড়কে দলের কোচ করার মূল কারণ টেস্ট ক্রিকেট। ২০১৬-২০১৭ সালে ১৮টি টেস্ট খেলার সূচি আছে ভারতীয় দলের। খেলোয়াড়ি জীবনে ব্যাটসম্যান দ্রাবিড়ের সুনাম ও ব্যক্তিত্ব ছিল, সেটিকে কাজে লাগাতে চায় বিসিসিআই।
 
.
