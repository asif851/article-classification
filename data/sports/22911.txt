
গত মৌসুমের দুর্দান্ত পারফরম্যান্সের ধারাবাহিকতা এবারও ধরে রেখেছে বায়ার্ন মিউনিখ। বুন্দেসলিগায় একটি ম্যাচও না হেরে পয়েন্ট তালিকার শীর্ষে আছে বাভারিয়ানরা। চ্যাম্পিয়নস লিগের নকআউট পর্বের শুরুটাও তারা করেছে ভালোভাবেই। শেষ ষোলোর লড়াইয়ে প্রথম লেগে আর্সেনালকে ২-০ গোলে হারিয়ে এক পা দিয়েই ফেলেছে কোয়ার্টার ফাইনালে। গতবারের শিরোপাজয়ীরা যে এবারের মৌসুমেও শিরোপার অন্যতম প্রধান দাবিদার, সেটা স্বীকার করেই নিয়েছেন বার্সেলোনার কোচ জেরার্ডো মার্টিনো।পঞ্চমবারের মতো চ্যাম্পিয়নস লিগের শিরোপা জয়ের মিশনে পিছিয়ে নেই বার্সেলোনাও। বায়ার্নের মতো শেষ ষোলোর প্রথম লেগে তারাও ম্যানচেস্টার সিটিকে হারিয়েছে ২-০ গোলে। কিন্তু মাঠের বাইরের নানা বিতর্কে জড়িয়ে সময়টা খুব একটা ভালো কাটছে না বার্সেলোনার। তার পরও ইউরোপসেরা হওয়ার সর্বাত্মক চেষ্টা নিশ্চয়ই করবে কাতালানরা। কিন্তু সেই পথে পেপ গার্দিওলার বায়ার্ন মিউনিখ যে এবারও অন্যতম প্রধান বাধা, সেটা স্বীকার করতেই হয়েছে মার্টিনোকে, ‘বায়ার্ন চ্যাম্পিয়নস লিগ শিরোপার অন্যতম প্রধান দাবিদার। সম্ভবত তারাই প্রধান ফেবারিট। বায়ার্ন গত বছর শিরোপা জিতেছিল। এবারের মৌসুমের চ্যাম্পিয়নস লিগ আর বুন্দেসলিগায় তারা দারুণ খেলছে।’তবে এই মুহূর্তে চ্যাম্পিয়নস লিগের ভাবনা দূরে রেখে আবার লা লিগাতেই মনোযোগ দিতে হচ্ছে বার্সা কোচকে। আজ রাতেই শীর্ষস্থান ধরে রাখার লক্ষ্য নিয়ে রিয়াল সোসিয়েদাদের বিপক্ষে খেলতে হবে তাঁর শিষ্যদের। কোপা দেল রের সেমিফাইনালে দুই লেগ মিলিয়ে এই সোসিয়েদাদকেই ৩-১ গোলে হারিয়ে ফাইনালে উঠেছে কাতালানরা। ফলে আজকের লড়াই নিয়ে খুব বেশি চিন্তিত থাকার কথা না মার্টিনোর। তার পরও আর্জেন্টাইন এই কোচ আছেন সর্বোচ্চ সতর্ক অবস্থায়, ‘এটা হবে কোপা দেল রের চেয়ে সম্পূর্ণ ভিন্ন ধরনের একটা ম্যাচ। দুই দলই চাইবে পুরো তিন পয়েন্ট নিয়ে মাঠ ছাড়তে।’ প্রথম একাদশে কিছু পরিবর্তন আনার ইঙ্গিতও দিয়েছেন মার্টিনো। ইনজুরির কারণে মাঠের বাইরে থাকতে হবে জরডি আলবাকে। কার্লোস পুয়োল, সার্জিও রবার্তোকেও হয়তো দেখা যাবে না প্রথম একাদশে।— গোল ডটকম
