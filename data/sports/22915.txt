
আগামী জুলাইয়ে বাংলাদেশ সফরে আসছে না পাকিস্তান—এই খবরে বিস্ময় প্রকাশ করেছেন বিসিবি পরিচালক জালাল ইউনুস। তবে তিনি জানিয়েছেন, এ ব্যাপারে পিসিবি এখনো আনুষ্ঠানিকভাবে বিসিবিকে কিছু জানায়নি।বিসিবির মিডিয়া কমিটির প্রধান জালাল ইউনুস আজ দুপুরে মিরপুর শেরেবাংলা স্টেডিয়ামে সংবাদমাধ্যমকে বলেছেন, ‘আমরা বিস্মিত। এক মাস আগেও জানতাম তারা আসবে।’ বাংলাদেশ সফর নিয়ে পিসিবি কেন হঠাৎ বেঁকে বসেছে, সেটি জানা নেই জালাল ইউনুসের, ‘ওরা চাচ্ছে আমরা পাকিস্তানে গিয়ে খেলি। কিন্তু এফটিপি অনুযায়ী এটা বাংলাদেশেই হওয়ার কথা। ২০১৫ সালে পাকিস্তানের সঙ্গে আমাদের যে চুক্তি হয়েছে, তাতে পরের দুই বছর অর্থাৎ ২০১৭ পর্যন্ত পাকিস্তান বাংলাদেশে সিরিজ খেলবে। এখানে আর্থিক কিছু বিষয় আছে, যেটার সমাধান চুক্তির সময়ই হয়েছে। তবে তারা যে আসছে না, সেটা এখনো আমাদের আনুষ্ঠানিকভাবে জানায়নি।’পাকিস্তানের নতুন সিদ্ধান্তটা আসলেই বিস্ময়কর, কারণ কিছুদিন আগে পিসিবি–প্রধানই নিশ্চিত করেছিলেন, জুলাইয়ে বাংলাদেশ সফরে আসছে পাকিস্তান দল।
