
মাত্র ১ উইকেট পেয়েই ম্যাচসেরা! এমন অদ্ভুত কিছুই ঘটল আজ কুমিল্লা ও রাজশাহীর ম্যাচে। কিন্তু এর চেয়ে অদ্ভুত কিছুই যে করেছেন রশিদ খান! টি-টোয়েন্টিতে ৪ ওভার বল করে মাত্র ৭ রান দিয়েছেন। একজন লেগ স্পিনারের এমন কিপটে বোলিংয়ের পর উইকেট কত পেলেন, সে চিন্তা আর কে মাথায় আনে! 
শুরুটা করেছিলেন রশিদের স্বদেশি মোহাম্মদ নবী। অফ স্পিনের আঁটসাঁট ব্যাটিংয়ে চেপে রাখলেন রাজশাহী কিংসের ব্যাটিং। এর মাঝেই চোট পেয়ে মাঠ ছেড়েছেন ঝড় তোলা লেন্ডল সিমন্স। রশিদ খান বোলিংয়ে এসে করলেন রাজশাহীর শ্বাসরোধের ব্যবস্থা! অবিশ্বাস্য এক স্পেলে দিলেন ১৭টি ডট বল। এর ফাঁকেই রাজশাহীর ব্যাটিংয়ের শেষ ভরসা মুশফিকুর রহিমকে আউট করলেন লেগ স্পিনের ধোঁকাতে। রান তোলার চাপে অন্য প্রান্তে উইকেট পড়তে লাগল পটাপট। ১০০ ছোঁয়ার আগেই ৭ উইকেট হারিয়ে ফেলল রাজশাহী। শেষ ৫ ওভারে তাই কোনো উইকেট না হারিয়েও ২৪ রানের বেশি তুলতে পারল না দলটি। ব্যাটসম্যানদের আত্মবিশ্বাসই যে শেষ হয়ে গেছে এর আগে। রশিদ ও নবীর ৮ ওভারে মাত্র ২২ রান করতে পারার দায়ে ১১৫ রানেই থেমে গেল রাজশাহী।
 
