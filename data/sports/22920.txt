
বাংলাদেশ ক্রিকেট লিগের (বিসিএল) প্রথম রাউন্ডে করেছিলেন ক্যারিয়ার-সর্বোচ্চ ২৫৮। সিলেটে বিসিএলের দ্বিতীয় রাউন্ডে আজ বৃহস্পতিবার করলেন ১০৭ রান। ২১ জানুয়ারি খুলনায় শুরু তৃতীয় রাউন্ডে ওয়ালটন মধ্যাঞ্চলের বিপক্ষেও যদি তিন অঙ্ক ছুঁতে পারেন হয়ে যাবে মুমিনুল হকের সেঞ্চুরির হ্যাটট্রিক।
বিসিএলের দ্বিতীয় রাউন্ডের শেষ দিনে আজ বিকেএসপিতে ড্র হয়েছে প্রাইম ব্যাংক দক্ষিণাঞ্চল ও ওয়ালটন মধ্যাঞ্চলের ম্যাচটি। সিলেটে ড্র হয়েছে ইসলামী ব্যাংক পূর্বাঞ্চল ও বিসিবি উত্তরাঞ্চলের ম্যাচটি। দুই ম্যাড়মেড়ে ড্রয়ের মধ্যে বড় ঘটনা মুমিনুলের সেঞ্চুরি।
‘টেস্ট বিশেষজ্ঞ’ তকমা লেগে যাওয়া মুমিনুল নেই ত্রিদেশীয় সিরিজে। তবে তিনিও বসে নেই। তৈরি হচ্ছেন টেস্টের জন্য। শ্রীলঙ্কার বিপক্ষে আসন্ন টেস্ট সিরিজে মুমিনুলের প্রস্তুতি যে ভালো হচ্ছে সেটি বোঝা যাচ্ছে তাঁর ব্যাটিংয়ে। বিসিএলের টানা দুই ম্যাচে পেয়েছেন সেঞ্চুরি। প্রথমটি দক্ষিণাঞ্চলের বিপক্ষে, দ্বিতীয়টি আজ মধ্যাঞ্চলের বিপক্ষে, সেটিও আবার শেষ দিনে এসে চতুর্থ ইনিংসে। তবে এই সেঞ্চুরিটা নিয়ে একটু আক্ষেপ আছে মুমিনুলের, ‘সেঞ্চুরি করতে পারলে ভালোই লাগে। অপরাজিত থাকলে আরও ভালো লাগত। আউট হয়ে গেছি!’
আউট হওয়া নিয়ে আফসোস থাকলেও মুমিনুল সন্তুষ্ট তাঁর প্রস্তুতি নিয়ে। তবে ঘরোয়া প্রথম শ্রেণির ক্রিকেটের সঙ্গে টেস্টের যে যোজন পার্থক্য সেটি মনে করিয়ে দিলেন বাঁহাতি টপ অর্ডার ব্যাটসম্যান, ‘ঘরোয়া প্রথম শ্রেণি আর টেস্ট, দুই জায়গার পরিবেশ ভিন্ন। টেস্টের সঙ্গে প্রথম শ্রেণির তুলনা করা যাবে না। টেস্টের চাপ এখানে অতটা থাকে না। আমার খেলার কাজ খেলছি।’
ঠিকই বলেছেন, তাঁর কাজই তো খেলা। কিন্তু যেভাবে দুর্দান্ত খেলছেন চন্ডিকা হাথুরুসিংহের শ্রীলঙ্কাকে একটা বার্তাও দিয়ে রাখছেন, তৈরি হচ্ছেন মুমিনুল।
