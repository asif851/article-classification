
ক্রিকেটের চেয়ে কথার লড়াই যেন বড় হয়ে উঠেছিল চলতি অ্যাশেজ সিরিজে। স্লেজিং বিতর্ক মিইয়ে না যেতেই বিতর্কের আগুনে ঘি ঢেলে বসল খোদ ক্রিকেট অস্ট্রেলিয়া (সিএ)। সিএ তাদের অফিশিয়াল টুইটারে করিডোরে দাঁড়ানো চারজন পাগড়ি পরা লোকের ছবি পোস্ট করেছে। এতে সমস্যা ছিল না। সমস্যা হলো, অনেক দিন থেকেই টেস্ট একাদশে অনিয়মিত হয়ে পড়া পানেসারকে খোঁচা দিয়ে লিখেছে, ‘এবার আসল মন্টি পানেসার কি উঠে দাঁড়াবেন?’এমন ক্যাপশন জুড়ে দিয়ে বিতর্কের সলতেয় আগুন জ্বালিয়ে দিয়েছে সিএই। খোঁচাটি সহজভাবে নিতে পারেনি টুইটার ব্যবহারকারীরা অনেকেই। এই ছবির নিচে পাল্টা উত্তরে তাঁরা কড়া সমালোচনা করেছেন সিএর। সাবেক ইংলিশ অধিনায়ক মাইকেল ভন টুইট করেছেন, ‘খুবই বাজে কাজ করেছে ক্রিকেট অস্ট্রেলিয়া।’ব্যাকফুটে চলে যাওয়া সিএ অবশ্য দোষ স্বীকার করে নিয়ে বলেছে, বড্ড ভুল হয়ে গেছে! ছবিটাও সরিয়ে ফেলেছে তারা। বলেছে, ‘আমাদের আগের টুইটে ভুল হলে ক্ষমা চাইছি। এটি উদ্দেশ্যপ্রণোদিত ছিল না। সরিয়ে ফেলা হয়েছে পোস্টটি।’
এবারের অস্ট্রেলিয়া সফরে অবশ্য পানেসারকে কেন্দ্র করে বিতর্ক এটাই প্রথম নয়। কদিন আগে প্রস্তুতি ম্যাচে মাঠে উপস্থিত উপস্থাপক ব্যঙ্গাত্মক সুরে ভারতীয় উচ্চারণে পানেসারের কথা বলেন। এতেই আঁতে ঘা লাগে ইংলিশদের। পরে অবশ্য নিজের ভুল স্বীকার করেছেন উপস্থাপকও।          
 
দক্ষিণ আফ্রিকা-ভারত ম্যাচের সর্বশেষ স্কোর জানতে C লিখে এসএমএস করুন 2221 নম্বরে
