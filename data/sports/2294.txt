
ব্যাটিংয়ে বাংলাদেশের পক্ষে সবগুলো রেকর্ড নিজের করে নিয়েছেন। এবার তামিম ইকবাল একের পর এক নতুন উচ্চতায় নিজেকে নিয়ে চলেছেন। গড়ছেন প্রথম বাংলাদেশি হিসেবে নানা কীর্তি। এমনই আরেক কীর্তির হাতছানি তাঁর সামনে। ওয়ানডেতে তামিমের রান এখন ৪৯৬২। মাত্র ৩৮ রান হলেই প্রথম বাংলাদেশি হিসেবে ওয়ানডেতে ৫ হাজার রানের মাইলফলক ছোঁবেন এই ওপেনার। আফগানিস্তান সিরিজটা দুর্দান্ত কাটলেও ইংল্যান্ডের বিপক্ষে জ্বলে উঠতে পারেনি। দুই ম্যাচে করেছেন ১৭ ও ১৪। এবার ঘরের মাঠে তামিম নিশ্চয়ই সেটা পুষিয়ে দিতে চাইবেন। মাইলফলক ছোঁয়ার দিনটা স্মরণীয় করে রাখতে দুর্দান্ত এক ইনিংস খেলতে চাইবেন নিশ্চয়ই। তা ছাড়া ঘরের মাঠে তামিমের একটিও ওয়ানডে সেঞ্চুরি নেই। টেস্টে অবশ্য জহুর আহমেদ চৌধুরী স্টেডিয়ামে সর্বশেষ তিন ইনিংসে একটি সেঞ্চুরি আর দুটি ফিফটি আছে। এ মাঠে তাঁর সর্বশেষ দুটি ওয়ানডে ইনিংসও ছিল ৭৬ ও অপরাজিত ৬১ রানের! ব্যাটিংয়ে যেমন তামিম, বোলিংয়েও বাংলাদেশের পক্ষে তিন ধরনের ক্রিকেটে সবচেয়ে বেশি উইকেট সাকিবের। তবে এরই মধ্যে কিন্তু একটি রেকর্ড হাতছাড়া হয়ে যেতে পারে তাঁর। সাকিবের খুব কাছে চলে এসেছেন মাশরাফি বিন মুর্তজা। সাকিবের ওয়ানডে উইকেট ২১৫টি, মাশরাফির ২১৩টি। আগামীকাল দুজন মিলে উইকেট তুলে নেওয়ার প্রতিযোগিতায় নামলে তাতে কিন্তু বাংলাদেশেরই লাভ!
