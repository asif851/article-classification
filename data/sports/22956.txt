
২০০২ সালে ফুটবলার হিসেবে রিয়াল মাদ্রিদের হয়ে চ্যাম্পিয়নস লিগ জিতেছিলেন জিনেদিন জিদান। আর এবার কোচ হিসেবে জিদান চ্যাম্পিয়নস লিগ জয়ের দোরগোড়ায়। সাবেক রিয়াল সতীর্থের এই কৃতিত্বে যতটা খুশি বড় রোনালদো, তারচেয়ে বেশি মুগ্ধ কোচ জিদানে। মৌসুমের মাঝখানে দায়িত্ব নিয়ে প্রায় পথ হারানো রিয়ালকে জিনেদিন জিদান যেভাবে পথে ফিরিয়েছেন, সেটিকে অবিশ্বাস্যই বলছেন ব্রাজিলের সাবেক তারকা।
রাফায়েল বেনিতেজের উত্তরসূরি হিসেবে গত জানুয়ারিতে রিয়ালের ডাগ-আউটে জায়গা হয় জিদানের। লিগে তখন খুব একটা ভালো অবস্থানে ছিল না রিয়াল। সেই দলটিই যেন ঘুরে দাঁড়িয়েছে তাঁর সংস্পর্শে। লিগ জয়ের দৌড়ে ভালোভাবেই আছে তাঁরা। উঠেছে চ্যাম্পিয়নস লিগের ফাইনালে। ব্যাপারটা রোনালদোর কাছে অবাক করার মতো, ‘জিদান যা করেছে, তা এক কথায় অবিশ্বাস্য। সবচেয়ে বড় কথা সে ফুটবলারদের শ্রদ্ধা আদায় করে নিতে পেরেছে।’২৮ মে চ্যাম্পিয়নস লিগের ফাইনাল জিতলে সে শ্রদ্ধাটা আরও বাড়বে। ফাইনালে অ্যাটলেটিকোকে জোরাল প্রতিপক্ষ হিসেবেই দেখেছেন বড় রোনালদো, কিন্তু তাঁর চাওয়া, বার্নাব্যুতেই ফিরবে শিরোপা। সূত্র: আইএএনএস।
