
বালাদ শহরে রক্তের দাগ এখনো শুকায়নি। দুই সপ্তাহ আগে রিয়াল সমর্থকদের ওপর ভয়ংকর একটা হামলায় নিহত হয়েছিল ১৪ জন। গত পরশু রিয়াল মাদ্রিদ সভাপতি ফ্লোরেন্তিনো পেরেজ যখন চ্যাম্পিয়নস লিগ জয়টা নিহত সমর্থকদের জন্য উৎসর্গ করছিলেন, জানতেন না সেই ইরাকেই আরও একটা মর্মান্তিক হামলা হয়ে গেছে। বাগদাদ থেকে ৪০ কিলোমিটার দূরের বাকুবা শহরে চ্যাম্পিয়নস লিগের ফাইনাল দেখছিলেন রিয়াল মাদ্রিদের বেশ কয়েকজন সমর্থক। সেখানেই অজ্ঞাতনামা বন্দুকধারীদের ভয়ংকর এক হামলায় নিহত হয়েছেন ১২ জন। পরে উগ্রপন্থী জঙ্গি সংগঠন আইএস এই হামলার দায় স্বীকার করেছে।বাকুবার ওই ক্যাফেতে রিয়াল-অ্যাটলেটিকোর ম্যাচ জড়ো হয়েছিলেন মূলত রিয়ালের একটা সমর্থকগোষ্ঠী। নির্ধারিত সময় তখন শেষ, যোগ করা সময়ও ফুরিয়ে আসছে। টাইব্রেকারের জন্য অপেক্ষা। তার আগেই হঠাৎ ক্যাফেতে নির্বিচারে গুলিবর্ষণ। স্প্যানিশ দৈনিক এএসকে রিয়ালের ওই সমর্থকগোষ্ঠীর সভাপতি জানিয়েছেন, হামলায় অন্তত ১২ জন নিহত হয়েছেন। এঁদের মধ্যে রিয়াল সমর্থক ছাড়াও ওই ক্যাফের কর্মচারীরাও রয়েছেন। আটজন আহত হয়েছেন বলে জানা গেছে। তবে তাঁদের মধ্যে কতজনের অবস্থা আশঙ্কাজনক, এখন পর্যন্ত সেটা জানা যায়নি।বালাদ শহরের ওই হামলার পর পরশু আবার একসঙ্গে সমবেত হয়েছিলেন রিয়াল সমর্থকেরা। তবে পরশু সেখানে আর কোনো দুর্ঘটনা ঘটেনি। কে জানত, সেই বালাদ থেকেই ৬৫ কিলোমিটার দূরে তখন রক্তগঙ্গা বয়ে যাচ্ছে!
