
ক্রিকেটার শচীন টেন্ডুলকার কত বড়, সেটা না বললেও চলে। মানুষ টেন্ডুলকারও কি তার চেয়ে কম বড়? বিশ্বকাপ ফাইনালেই দেখা গেছে। জয়ের পর অস্ট্রেলীয় খেলোয়াড়েরা মাঠে বিভিন্ন টিভি চ্যানেলের সঙ্গে কথা বলছিলেন। গ্লেন ম্যাক্সওয়েলও তাঁর অনুভূতি জানাচ্ছিলেন মাইক্রোফোনের সামনে। দূর থেকে দেখলেন, হেঁটে আসছেন আইসিসির শুভেচ্ছাদূত। দ্রুতই ম্যাক্সওয়েল টেন্ডুলকারের দিকে এগিয়ে এলেন, আলিঙ্গনে বাঁধলেন লিটল মাস্টারকে। এরপর আবার ফিরে গেলেন সাক্ষাৎকার দিতে। দিন পাঁচেক আগের ভিডিওটি এখন ইউটিউবে ছড়িয়ে পড়েছে। এর মধ্যেই কয়েক লাখ বার দেখা হয়ে গেছে ভিডিওটি। মনে করিয়ে দেওয়া দরকার, ম্যাক্সওয়েল টেন্ডুলকারের আইপিএল সতীর্থ ছিলেন। টেন্ডুলকারই তাঁকে মুম্বাই ইন্ডিয়ানসে নিয়ে এসেছিলেন। নিজের টেকনিকে উন্নতির জন্য টেন্ডুলকারের অবদান অনেকবারই উচ্ছ্বসিতভাবে জানিয়েছেন ম্যাক্সওয়েল। বিশ্বকাপ জয়ের পর এমন শুভানুধ্যায়ীর কাছ থেকে অভিনন্দন তাঁর প্রাপ্যই ছিল! এনডিটিভি।
