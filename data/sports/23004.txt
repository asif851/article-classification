
চণ্ডিকা হাথুরুসিংহের বাংলাদেশের অধ্যায়টা শেষ হয়ে গেল কি না, সেটির আনুষ্ঠানিক ঘোষণা এখনো আসেনি। হাথুরু ঢাকায় এলে তাঁর সঙ্গে আলোচনার পরিপ্রেক্ষিতে পরবর্তী করণীয় ঠিক করবে বিসিবি। তবে বাংলাদেশ দলের পরবর্তী কোচ কে হবেন, সেটি নিয়ে জল্পনা-কল্পনা শুরু হয়ে গেছে এরই মধ্যে।
তবে নতুন কোচ নিয়োগে খেলোয়াড়দের মতামত কি নেবে বিসিবি—প্রসঙ্গটা আজ উঠেছিল মাশরাফি বিন মুর্তজার সামনে। বাংলাদেশ ওয়ানডে অধিনায়ক যদিও মনে করেন না, কোচ নিয়োগে খেলোয়াড়দের সঙ্গে কোনো আলোচনার প্রয়োজন আছে, ‘আজ পর্যন্ত যত (বিদেশি) কোচ এসেছেন গত ১৬-১৭ বছরে, আমার অন্তত মনে পড়ে না আমাদের সঙ্গে আলোচনা করে নেওয়া হয়েছে। এখনো মনে করি না আমাদের সঙ্গে এ নিয়ে আলোচনার প্রয়োজন আছে। আমাদের দায়িত্ব মাঠে খেলা। যিনিই আসুন, তাঁর পরিকল্পনা অনুযায়ী খেলতে হবে। কে আসবেন, সেটা ব্যাপার নয়। যিনি আসবেন, নিশ্চয়ই তাঁর সাক্ষাত্কার নেবে বিসিবি। তাঁকে চিন্তা করেই নেওয়া হবে।’বিসিবির দায়িত্বশীল কর্মকর্তারা জানিয়েছে, কোচ নিয়োগে তাড়াহুড়ো নেই তাঁদের। আগামী মাসে শ্রীলঙ্কার বিপক্ষে হোম সিরিজটা চালিয়ে নিতে হাথুরুকে প্রস্তাব দেওয়ার কথাও শোনা যাচ্ছে। সেটি না হলে আপৎকালীন সময়ে দেশের কোনো কোচ হয়তো সিরিজটা চালিয়ে নেওয়ার দায়িত্ব দেবে বিসিবি। তবে যে সিদ্ধান্তই হোক, বিষয়টির দ্রুত সমাধানের আশা মাশরাফির, ‘আমরা বিসিবির অধীনে আছি। বিসিবি যে সিদ্ধান্ত নেবে, সেটাতেই থাকতে হবে। আর এখনো হাথুরুর চলে যাওয়াটা নিশ্চিত হয়নি। তাঁর আসার কথা। আলোচনা করে যদি থেকে যায়, তাহলে তো ভালোই। এটা নিয়ে সব প্রশ্ন শেষ। যদি না থাকে, তবে বিসিবি চিন্তা করবে কে আসবে। যে কোচই আসুন, তাঁর অধীনে আমরা মানিয়ে নিতে পারব।’
