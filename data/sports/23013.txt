
তিন দিন আগেই স্প্যানিশ ফুটবল ইতিহাসের সর্বোচ্চ গোলদাতা হয়ে নিজেকে অন্য উচ্চতায় নিয়ে গিয়েছিলেন লিওনেল মেসি। আর্জেন্টাইন মহাতারকা আবারও নিজেকে ইতিহাসের অংশ বানালেন চ্যাম্পিয়নস লিগের ইতিহাসে সর্বোচ্চ গোলদাতা হয়ে। ইতিহাস গড়ার পথে তিনি ছাড়িয়ে গেছেন সাবেক স্প্যানিশ গ্রেট রাউল গঞ্জালেসকে। কাল রাতে অ্যাপোয়েলের বিপক্ষে ম্যাচে তিনি মাঠে নেমেছিলেন ৭১ গোল সঙ্গে নিয়ে। কিন্তু মাঠে নেমে দারুণ এক হ্যাটট্রিকে প্রমাণ করেন ইউরোপ-সেরা হওয়ার এই প্রতিযোগিতায় নিজেকে সবার ধরাছোঁয়ার বাইরে নিয়ে যাওয়ার পথেই আছেন তিনি।ম্যাচের ৩৭ মিনিটেই রাউলের ৭১ গোলের রেকর্ড ছাড়িয়ে যান মেসি। ৬৮ মিনিটে এগিয়ে যান আরও। ৮৭তম মিনিটে হ্যাটট্রিক পূরণ করে চ্যাম্পিয়নস লিগের ইতিহাসে নিজের ৭৪তম গোলের ইতিহাস গড়েন মেসি।  মেসির এই রেকর্ড অন্য একটি দিক দিয়েও অনন্য। রাউল যেখানে তাঁর ৭১ গোলের রেকর্ড গড়তে ১৪২টি ম্যাচ খেলেছিলেন, সেখানে মেসি তাঁকে ছাড়িয়ে গেলেন মাত্র ৯২ ম্যাচেই। ৭০ গোল নিয়ে মেসির ঘাড়ে নিঃশ্বাস ফেলা প্রবল প্রতিদ্বন্দ্বী ক্রিস্টিয়ানো রোনালদোও ইতিমধ্যে খেলে ফেলেছেন ১০৭ ম্যাচ। খুব শিগগির হয়তো মেসিকে ছাড়িয়ে যাবেন রোনালদো। কিন্তু ম্যাচের সংখ্যার দিক দিয়ে এক অনন্য স্থানেই অবস্থান করবেন আর্জেন্টাইন তারকা। এই রেকর্ড ভেঙে দেওয়ার মতো আপাতত কাউকে দেখা যাচ্ছে না।ম্যাচ শেষে নতুন রেকর্ড নিয়ে মেসি উচ্ছ্বসিত হলেও তা ছিল পরিমিত। প্রতিক্রিয়াটা ছিল বেশ গতানুগতিকই। বলেছেন, ‘চ্যাম্পিয়নস লিগের মতো এত বড় প্রতিযোগিতার সর্বোচ্চ গোলদাতা হতে পারাটা খুব আনন্দের, অবশ্যই গর্বের। কিন্তু মূল বিষয়টা হলো এই ম্যাচে আমরা পূর্ণ পয়েন্ট পেয়েছি এবং জিতেছি।’মেসির রেকর্ড গড়ার দিন অ্যাপোয়েলকে ৪-০ গোলে উড়িয়ে দিয়েছে বার্সেলোনা। এই ম্যাচে মেসির রেকর্ডের পাশাপাশি সমর্থকদের জন্য সুখবর হয়ে এসেছে লুইস সুয়ারেজের গোল।
