
নড়াইল সরকারি বালক উচ্চবিদালয়ের খেলার মাঠই ছিল তাঁর একসময়ের ঠিকানা। ক্রিকেটপ্রেমে বন্দী হয়ে মাঠের পাশের টিনের ঘরটাতেই কাটত সময়। যেটি এখন তাঁর নানা মরহুম আতাউর রহমান ক্রিকেট একাডেমি নামে পরিচিত। ওয়ানডে দলের অধিনায়ক মাশরাফি বিন মুর্তজা আরও একবার এই মাঠে ফিরেছেন, ক্রিকেটের পাশাপাশি এবার ফুটবল, ভলিবলকে সঙ্গী করে।
মাশরাফির গড়া নড়াইল এক্সপ্রেস ফাউন্ডেশন এবার নড়াইলকে তিন খেলার উদীয়মান খেলোয়াড় তৈরির সূতিকাগার হিসেবে গড়ে তোলার লক্ষ্যে মাঠে নেমেছে। শুরু করতে যাচ্ছে দীর্ঘমেয়াদি প্রশিক্ষণ। আজ শুক্রবার বিকেলে নড়াইল সরকারি বালক উচ্চবিদ্যালয় মাঠে প্রশিক্ষণ ক্যাম্পের উদ্বোধন করা হয়। জেলা প্রশাসক মো. এমদাদুল হক চৌধুরী প্রধান অতিথি হিসেবে ক্যাম্পের উদ্বোধন করেন।
উদ্বোধনী অনুষ্ঠানে ফাউন্ডেশনের ভবিষ্যৎ লক্ষ্যটা জানিয়েছেন মাশরাফি, ‘জেলার তৃণমূল পর্যায় থেকে ট্যালেন্ট হান্টের মাধ্যমে যাদের বাছাই করা হয়েছে, তাদের নিবিড় প্রশিক্ষণের মাধ্যমে পরিণত খেলোয়াড় হিসেবে গড়ে তোলা হবে। সারা বছরই পাইপলাইনে নড়াইল এক্সপ্রেস ফাউন্ডেশনের খেলোয়াড় থাকবে।’
ফাউন্ডেশন থেকে জানানো হয়েছে, গত এক মাসে জেলার প্রতিটি ইউনিয়ন, পৌর এলাকাসহ বিভিন্ন শিক্ষাপ্রতিষ্ঠান থেকে তিনটি খেলায় খেলোয়াড় বাছাই করা হয়েছে। প্রায় ৪০০০ খেলোয়াড় থেকে ফুটবলে ৭৮, ক্রিকেটে ১০৪ এবং ভলিবলে ৭০ জনকে নির্বাচিত করা হয়েছে।
