
মেসি না রোনালদো? রোনালদো না মেসি? এই প্রশ্ন শুনতে শুনতে কান ঝালাপালা হওয়ার দশা। অথচ পরিসংখ্যান বলছে, এই মৌসুমে দলের গুরুত্বপূর্ণ খেলোয়াড়দের তালিকায় অনেক পিছিয়ে এই দুই তারকা। এ দুজনকে পেছনে ফেলে দলকে জেতানোর ক্ষেত্রে সবচেয়ে এগিয়ে আছেন লুইস সুয়ারেজ।গোলের খেলা ফুটবলে গোল দেওয়াটাই সবচেয়ে গুরুত্বপূর্ণ কাজ নয়। দলের জয়ে অবদান রাখতে পারাটাই সবচেয়ে গুরুত্ব বহন করে। এক ম্যাচে ভূরি ভূরি গোল করার চেয়ে ন্যূনতম ব্যবধানে হলেও বারবার দলকে জেতানোটাই বেশি গুরুত্বপূর্ণ। উইনিং গোল, কিংবা যে গোলে দল সমতা ফিরিয়েছে—এমন গোলগুলোর হিসাব করে করা হয়েছে এই তালিকা। আর সেই তালিকায় এ মৌসুমে ইতিমধ্যে ১২ গোল করা রোনালদো কিংবা চোটগ্রস্ত হয়ে খেলার বাইরে থাকা মেসি আসতে পারছেন না।এমনকি লিগের সর্বোচ্চ গোলদাতার আসনে বসা নেইমারও শীর্ষ তিনে ঢুকতে পারেননি। পরিসংখ্যানে দেখা গেছে লিগের ম্যাচগুলোতে কেবল সুয়ারেজের গোলের সুবাদে আট পয়েন্ট নিয়ে মাঠ ছাড়তে পেরেছে বার্সেলোনা। লিগে বার্সার ২১ পয়েন্টের ৮ পয়েন্টই এসেছে এই উরুগুইয়ানের কল্যাণে। এর পরেই আছেন রিয়াল মাদ্রিদের বেনজেমা। এই মৌসুমে লিগে মাত্র ছয়টি ম্যাচ খেলেছেন। এর মধ্যেই দলকে দুই খেলায় এনে দিয়েছেন ছয়টি গুরুত্বপূর্ণ পয়েন্ট।তৃতীয় স্থানে আছে রিয়াল বেতিসের রুবেন কাস্ত্রো। তাঁর দেওয়া গোলেই বেটিসের ছয় পয়েন্ট নিশ্চিত হয়েছে। এর পরেই আছেন নেইমার। লিগে আট গোল করেছেন ঠিকই, কিন্তু এই আট গোল থেকে দলকে কেবল চার পয়েন্ট এনে দিতে পেরেছেন। আর লা লিগার এই মৌসুমের চমক নলিতো গোল করে দলকে চার পয়েন্ট এনে দিয়ে তালিকার পঞ্চম স্থানে আছেন। আতোঁয়ান গ্রিজম্যানও চার পয়েন্ট এনে দিয়েছেন দলকে। তিনি আছেন তালিকার ছয় নম্বরেও। দলকে জেতানো তিন পয়েন্ট কিংবা ড্র করে এক পয়েন্ট এনে দেওয়া এই তালিকায় মেসি কিংবা রোনালদোকে খুঁজেই পাওয়া যাচ্ছে না।
গত কয়েক মৌসুম ধরেই বিশ্ব ফুটবলে গোল বন্যার অন্য এক রূপ দেখাচ্ছেন রোনালদো-মেসি। এই মৌসুমেও রোনালদো ম্যাচ প্রতি গড়ে একটি করে গোল করেছেন। মেসিও চোট পাওয়ার আগে গোল ক্ষুধাটা ভালোই দেখাচ্ছিলেন। কিন্তু শেষ পর্যন্ত দলের জয়ে অবদান রাখার প্রশ্নে এই মৌসুমে যে অনেক পিছিয়ে আছেন সময়ের সেরা দুই তারকা। এখানেই মেসি-রোনালদোকে হারিয়ে দিলেন সুয়ারেজ। সূত্র: গোলডটকম।
* লা লিগায় দলে অবদান রাখা সেরা পাঁচ ফুটবলার নাম                   ক্লাব             দলকে এনে দেওয়া পয়েন্টলুইস সুয়ারেজ      বার্সেলোনা             ৮করিম বেনজেমা     রিয়াল মাদ্রিদ         ৬রুবেন কাস্ত্রো         রিয়াল বেটিস        ৬নেইমার               বার্সেলোনা           ৪নলিতো                সেল্টা ভিগো        ৪
