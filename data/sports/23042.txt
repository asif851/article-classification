
বেজায় চটেছেন ক্রিস্টিয়ানো রোনালদো। রেফারিকে ধাক্কা দেওয়ার অপরাধে ৫ ম্যাচ নিষিদ্ধ হয়েছিলেন। আপিল করেছিলেন, কিন্তু স্পেনের অ্যাডমিনিস্ট্রেটিভ কোর্ট অব স্পোর্টস সেটা অগ্রাহ্য করে আগের রায় বহাল রেখেছেন। এতে আবারও ষড়যন্ত্রের গন্ধ পাচ্ছেন পর্তুগিজ অধিনায়ক।
নিজের ক্ষোভ জানাতে সামাজিক যোগাযোগমাধ্যমের আশ্রয় নিয়েছেন রোনালদো। ইনস্টাগ্রামে লিখেছেন, ‘আরও একটি অবোধ্য রায়। অবিচারের পর অবিচার করলেও তারা আমাকে ছুড়ে ফেলতে পারবে না এবং বরাবরের মতোই আমি আগের চেয়েও শক্তিশালী হয়েই ফিরব। ধন্যবাদ তাদের, যারা আমার ওপর বিশ্বাস রেখেছেন।’চির প্রতিদ্বন্দ্বী বার্সেলোনার বিপক্ষে স্প্যানিশ সুপার কাপ ৫-১ ব্যবধানে জিতেছে রিয়াল মাদ্রিদ। ক্যাম্প ন্যুতে প্রথম লেগে বদলি হিসেবে নেমেছিলেন পর্তুগিজ ফরোয়ার্ড। দুবার বল জালে জড়িয়েছিলেন, প্রথমটা কাটা পড়েছিল অফসাইডে। তবে ৮০ মিনিটে গোল করেই উদ্‌যাপনে ছুটে গিয়ে জার্সি খুলেছিলেন রোনালদো। বার্সা ভক্তদের সামনে জার্সি উঁচিয়ে ধরে দেখেছিলেন প্রথম হলুদ কার্ড। মিনিট খানেক পরেই বার্সা ডি-বক্সে ডাইভ দেওয়ার অপরাধে দ্বিতীয় হলুদ কার্ড দেখেন। রেফারির ভুল সিদ্ধান্তে মেজাজ ঠান্ডা রাখতে পারেননি। রেফারির পিঠে মৃদু ধাক্কা দিয়ে বসেন সিআর সেভেন। এর জের ধরেই মোট ৫ ম্যাচের নিষেধাজ্ঞা বর্তায় তাঁর ওপর।তাঁকে ছাড়াই সুপার কাপের দ্বিতীয় লেগে ২-০ ও লিগে দেপোর্তিভো লা করুনিয়ার বিপক্ষে ৩-০ গোলে জিতেছে রিয়াল। লা লিগায় সামনের তিন ম্যাচ অর্থাৎ ভ্যালেন্সিয়া, লেভান্তে ও রিয়াল সোসিয়েদাদের বিপক্ষেও তাঁকে পাবে না গতবারের চ্যাম্পিয়নরা। (সূত্র: গোল)
 
