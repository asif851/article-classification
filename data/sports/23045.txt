
আসার তারিখটা ঠিক হয়ে ছিল বেশ আগেই। তবু মিহিন লঙ্কার পেট ফুঁড়ে বেরিয়ে আজ দুপুর পৌনে ১২টায় যখন শাহজালাল আন্তর্জাতিক বিমানবন্দরে পা রাখবেন সাঙ্গাকারা-ম্যাথুসরা, স্বস্তির নিঃশ্বাস ফেলবে বাংলাদেশের ক্রিকেটাঙ্গন। শঙ্কা ও অনিশ্চয়তার কালো মেঘ সরে গেছে আগেই। তার পরও কাঙ্ক্ষিত অতিথিকে ঘরের দুয়ারে দেখতে পেলে তবেই না সত্যিকারের স্বস্তি!মধ্যপ্রাচ্যে পাকিস্তান-শ্রীলঙ্কা সিরিজ শেষ হয়েছে ২০ জানুয়ারি। পরদিন দেশে ফিরে দুই দিন পরই আজ আবার হাওয়াই জাহাজে চাপতে হয়েছে লঙ্কানদের। বাংলাদেশের বিপক্ষে টেস্ট সিরিজের জন্য ১৫ সদস্যের দলও ঘোষিত হয়েছে গতকালই। যদিও আজ আসছেন ১৪ জন। মাহেলা জয়াবর্ধনে আসবেন আগামীকাল। দলে তেমন চমক নেই। পাকিস্তান সিরিজে স্পিনারদের ব্যর্থতায় বিগ ব্যাশ থেকে জরুরি তলব করে আনা একদা রহস্য স্পিনার অজন্তা মেন্ডিসকে রাখা হয়েছে দলে। ফিরেছেন গত মার্চে বাংলাদেশের বিপক্ষেই অভিষিক্ত বাঁহাতি ব্যাটসম্যান কিথুরুয়ান ভিতানাগে।টেস্ট মর্যাদা পাওয়ার পর বাংলাদেশে সিরিজ খেলতে এসেছে সব দলই। পূর্ণাঙ্গ সিরিজ খেলতে শ্রীলঙ্কারই এটি তৃতীয় বাংলাদেশ সফর। কিন্তু আর কোনো দলের কোনো সফর এই সফরের মতো এত গুরুত্বপূর্ণ ছিল না; যে সফরের ওপর নির্ভর করছিল বাংলাদেশের মাটিতে আরও দুটি বড় টুর্নামেন্টের ভবিষ্যৎ। নির্বাচনকে ঘিরে বাংলাদেশের রাজনৈতিক সহিংসতায় হুমকির মুখে পড়েছিল ক্রিকেট। শ্রীলঙ্কা ক্রিকেটের সচিব নিশান্তা রানাতুঙ্গা যদিও নানা বিবৃতি আর প্রতিক্রিয়ায় বরাবরই বলেছেন, ‘আমরা কখনোই বলিনি, বাংলাদেশ সফরে যাব না।’ কিন্তু বাস্তবতা হলো, সফর বাতিলের আশঙ্কাটা ছিলই। বিসিবির কূটনৈতিক তৎপরতা আর নির্বাচনের পর সহিংসতার অবসানে খানিকটা দূর হয় শঙ্কা। শ্রীলঙ্কার দুই সদস্যের নিরাপত্তা পর্যবেক্ষক দলের বাংলাদেশ ঘুরে যাওয়ার পর তা অনেকটাই কেটে যায়। আজ সত্যিই আঙিনায় পা পড়ছে লঙ্কানদের। এশিয়া কাপ আর ওয়ার্ল্ড টি-টোয়েন্টিতে বিশ্বসেরা সব তারকার ঝলকানিতে বাংলাদেশের ক্রিকেটাকাশ উজ্জ্বল হওয়াও এখন একরকম নিশ্চিত।মাঠের বাইরের ব্যাপার-স্যাপার আপাতত চুকেবুকে গেছে। এবার মাঠে লড়াই। এমনিতে শ্রীলঙ্কার বিপক্ষে টেস্ট মানেই বাংলাদেশের জন্য সাক্ষাৎ দুঃস্বপ্ন। টেস্ট যুগে বাংলাদেশের প্রথম ১২ বছরে দুই দলের খেলা মানেই ছিল বাংলাদেশের অসহায় আত্মসমর্পণের গল্প। ১২ ম্যাচের সাতটিতেই শ্রীলঙ্কা জিতেছিল ইনিংস ব্যবধানে। বাকি পাঁচটির মধ্যে রানের ব্যবধানে তিনটি হার ২৮৮, ১০৭ ও ৪৬৫ রানে। উইকেটের ব্যবধানে হার দুটি ৮ ও ১০ উইকেটে। ছবিটা বদলে গেছে দুই দলের সর্বশেষ সিরিজে। উন্নতির সোপান বেয়ে বাংলাদেশের ওপরে ওঠার প্রমাণটা গত বছর পেয়ে গেছে শ্রীলঙ্কাও। প্রথমবারের মতো শ্রীলঙ্কার বিপক্ষে ড্র করতে পেরেছে বাংলাদেশ। সেটাও শ্রীলঙ্কার মাটিতে (গলে) এবং বুক চেতানো লড়াইয়ে। পরের টেস্টে বাংলাদেশের ৭ উইকেটের হারেও ছিল অতীতের দুঃস্বপ্নের ভূতকে মাটিচাপা দেওয়ার ছাপ। গত মার্চের সেই সিরিজের প্রেরণাকে পাথেয় করে এবার আরেকটু এগিয়ে যেতে চান কোচ শেন জার্গেনসেন। একই আত্মবিশ্বাসের ছোঁয়া ক্রিকেটারদের কণ্ঠেও। স্বপ্নের সীমানায় এবার এমনকি জয়ও আছে!নিরাপত্তা নিয়ে শঙ্কা কেটে গেলেও সিরিজটা হতে যাচ্ছে এমন এক সময়ে, যখন ভয়াবহ আরেকটি অনিশ্চয়তার সামনে বাংলাদেশের ক্রিকেট। ভারত, অস্ট্রেলিয়া ও ইংল্যান্ড ক্রিকেট বোর্ডের প্রস্তাবে বাংলাদেশের টেস্ট ভবিষ্যৎই চরম হুমকির মুখে। এই সিরিজে তাই স্বপ্নের সীমানাটার চূড়ান্ত ছোঁয়া বড্ড বেশি জরুরি। জয়ের চেয়ে বড় জবাব আর কী হতে পারে!শ্রীলঙ্কার টেস্ট দল: অ্যাঞ্জেলো ম্যাথুস (অধিনায়ক), দিনেশ চান্ডিমাল, দিমুথ করুণারত্নে, কৌশল সিলভা, কুমার সাঙ্গাকারা, মাহেলা জয়াবর্ধনে, কিথুরুয়ান ভিতানাগে, প্রসন্ন জয়াবর্ধনে, দিলরুয়ান পেরেরা, রঙ্গনা হেরাথ, অজন্তা মেন্ডিস, সুরাঙ্গা লাকমল, নুয়ান প্রদীপ, শামিন্দা ইরাঙ্গা ও বিশ্ব ফার্নান্ডো।বাংলাদেশ-শ্রীলঙ্কা সূচি১ম টেস্ট ২৭-৩১ জানুয়ারি মিরপুর২য় টেস্ট ৪-৮ ফেব্রুয়ারি চট্টগ্রাম১ম টি-টোয়েন্টি ১২ ফেব্রুয়ারি চট্টগ্রাম২য় টি-টোয়েন্টি ১৪ ফেব্রুয়ারি চট্টগ্রাম১ম ওয়ানডে ১৭ ফেব্রুয়ারি মিরপুর২য় ওয়ানডে ২০ ফেব্রুয়ারি মিরপুর৩য় ওয়ানডে ২২ ফেব্রুয়ারি মিরপুর
 
