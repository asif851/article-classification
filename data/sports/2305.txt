
টেস্ট ক্রিকেটে ভুতুড়ে একটি দিন যাচ্ছে আজ। পচেফস্ট্রুমে আজ ১৭.১ ওভারে ৭ উইকেট হারিয়েছে বাংলাদেশ। ওদিকে আবুধাবি টেস্টের শেষ দিনে শ্রীলঙ্কা আর পাকিস্তান মিলে ৪৪.৪ ওভারে হারিয়েছে ১০ উইকেট! শ্রীলঙ্কাকে দ্বিতীয় ইনিংসে ১৩৮ রানে অলআউট করে পাকিস্তান এবার ধুঁকছে। ১৩৬ রানের জয়ের লক্ষ্যে খেলতে নেমে ৩৫ রানে তারা হারিয়েছে ৫ উইকেট!
আপাতত হারিস-সরফরাজ মিলে বাঁধ দেওয়ার চেষ্টা করছেন। এই প্রতিবেদন লেখা পর্যন্ত পাকিস্তানের স্কোর ৫ উইকেটে ৪৯। আরও ৮৭ রান চাই পাকিস্তানের। শ্রীলঙ্কার চাই ৫ উইকেট। ৪০ ওভারের মতো বাকি। শেষ দিনে রোমাঞ্চ বেশ জমে উঠেছে।প্রথম ইনিংসে দুই দলই সমানে সমানে জবাব দিচ্ছিল। শ্রীলঙ্কার ৪১৯ রানের জবাবে ৩ রানের লিড নিয়ে পাকিস্তান করেছিল ৪২২। দ্বিতীয় ইনিংসেও দুই দল সমানে সমান জবাব দিচ্ছে। এবার অংশ লড়াইটা হচ্ছে বোলারদের। ৪ উইকেটে ৬৯ রান নিয়ে দিন শেষ করা শ্রীলঙ্কা আজ অলআউট হয়েছে আরও ঠিক ৬৯ রান যোগ করেই। ৫ উইকেট নিয়েছেন ইয়াসির শাহ।কিন্তু সহজ লক্ষ্যটা শুরুতেই কঠিন বানিয়ে ফেলে পাকিস্তান। নিয়মিত বিরতিতে হারায় উইকেট। এখন হারিস-সরফরাজ কী করেন, তার ওপর নির্ভর করছে অনেক কিছু।
