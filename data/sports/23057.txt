
দুই দিনের ম্যাচ। এর মধ্যেই সেরে নিতে হবে ব্যাটিং আর বোলিংয়ের প্রস্তুতি। ব্যাটসম্যানদের প্রস্তুতিটা ভালোই হয়েছে। গতকালের ৭ উইকেটে ৩৯১ রানেই তাই ইনিংস ঘোষণা করে বোলারদের সুযোগ দিয়েছেন বাংলাদেশ অধিনায়ক মুশফিকুর রহিম। বোলিংয়ের শুরুটাও ভালোই হয়েছে বাংলাদেশের। শ্রীলঙ্কা ক্রিকেট সভাপতি একাদশের ইনিংসের শুরুতেই ৩টি উইকেট তুলে নিয়েছে তাঁরা। 
শ্রীলঙ্কা ক্রিকেট সভাপতি একাদশের দুটি উইকেট নিয়েছেন তাসকিন আহমেদ। ইনিংসের চতুর্থ ওভারে অভিস্কা ফার্নান্দোকে বোল্ড করে দলকে প্রথম উইকেট এনে দেন এই পেসার। একই ওভারে তাসকিন ফেরান আইরোশ সামারাসুরিয়াকে। মুশফিককে ক্যাচ দিয়ে ফেরেন শ্রীলঙ্কার এই ব্যাটসম্যান। ফিরতি ক্যাচ নিয়ে ওপেনার রণ চন্দ্রগুপ্তকে ফেরান মোস্তাফিজুর রহমান। চোট কাটিয়ে এই শ্রীলঙ্কা সফর দিয়েই টেস্ট ক্রিকেটে ফিরতে যাচ্ছেন মোস্তাফিজ। ইঙ্গিত দিচ্ছেন, ভালোভাবেই ফিরতে যাচ্ছেন বাংলাদেশের বোলিং আক্রমণের অন্যতম এই ভরসা। এই প্রতিবেদন লেখার সময় পর্যন্ত ৬ ওভার বল করে এক উইকেট পেতে মাত্র ১১ রানই দিয়েছেন। শ্রীলঙ্কা ক্রিকেট সভাপতি একাদশের রান তখন ১৪ ওভারে ৩ উইকেটে ৩৩। উইকেটে আছেন অধিনায়ক দিনেশ চান্ডিমাল ও রশেন সিলভা। দুজনের রানই ৩ করে।
