
‘দুষ্টু ছেলে’ পিকেকে সামলাতে তবে কী শাকিরাকে দলের ডাগ-আউটে রাখার সিদ্ধান্ত নিলেন কোচ লুইস এনরিকে? কাল এইবারের বিপক্ষে ম্যাচের আগে এমন দৃশ্যই তো ধরা পড়ল সবার চোখে। বার্সেলোনার খেলোয়াড়দের সঙ্গে ডাগ-আউটে বসে আছেন পপসম্রাজ্ঞী শাকিরা, কোলে ছেলে মিলান। জাভি-ইনিয়েস্তারা বন্ধু-পত্নীর সঙ্গে সুযোগ পেয়ে জুড়ে দিলেন গল্পও। ভাবির সঙ্গে দেবরদের চলল হাসি-তামাশা খুনসুটি। পাশাপাশি ছোট্ট মিলানও পেল ‘আংকেল’দের কাছ থেকে অনেক আদর। চকলেট-টকলেট দিয়ে ভর্তি হলো শাকিরার ভ্যানিটি ব্যাগটি। খেলা শুরু হওয়ার আগে ডাগ-আউটে শাকিরা-সান্নিধ্যে সময়টা মন্দ কাটেনি বার্সেলোনা ফুটবলারদের।তবে ​কী এখন থেকে শাকিরা নিয়মিতই বসবেন ডাগ-আউটে? নাহ, তা কী করে হয়! বিশ্বখ্যাত সংগীতশিল্পী তিনি, নিত্য-সত্য জ্ঞান তো আছেই। খেলা শুরু হওয়ার মুহূর্ত ঘনিয়ে আসতেই ডাগ-আউটে এক মুহূর্তও থাকেননি তিনি। ছেলে মিলানকে কোলে নিয়ে চলে গেছেন তাঁর জন্য রাখা নির্দিষ্ট আসনে।শাকিরা এসেছিলেন একটা বিশেষ কারণে। বার্সেলোনা দলের অফিশিয়াল ফটোসেশনে পিকে পোজ দেবেন ছেলে মিলানকে কোলে নিয়ে, আর তাই ছোট্টটিকে কোলে করে মাঠে এসেছিলেন তিনি। ফটোসেশনের প্রস্তুতির সময় আশ্রয় নিয়েছিলেন ওই ডাগ-আউটেই। দলের বেশির ভাগ খেলোয়াড়ই পরিচিত। সামাজিকতা বলেও তো একটা কথা আছে। ফটোসেশনের প্রস্তুতি-লগ্নে সুযোগ পেয়ে সেরে নিলেন ওটাও।‘দুষ্টু’ পিকেকে ঠিকমতো সামলে-সুমলে রাখার অনুরোধটা এনরিকে বোধ হয় শাকিরার কানে-কানেই করে দিয়েছেন! সূত্র: মার্কা।
