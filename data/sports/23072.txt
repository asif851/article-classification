
খেলোয়াড়ি জীবনে ‘গতি’ উপভোগ করতেন শোয়েব আখতার। ভালোবাসতেন প্রতিপক্ষের ব্যাটসম্যানকে গতি দিয়ে আতঙ্কে নীল করে নিতে। তবে সবচেয়ে বেশে ‘উপভোগ’ করতেন অস্ট্রেলীয় ব্যাটসম্যান ম্যাথু হেইডেনকে আঘাত করতে। সম্প্রতি টুইটারে এ ব্যাপারে সরল স্বীকারোক্তিই মিলেছে রাওয়ালপিন্ডি এক্সপ্রেসের কাছ থেকে।
কিছুটা রসিকতার ছলেই শোয়েব বলেছেন, ‘খেলোয়াড়ি জীবনে মোট ১৯ জন ক্রিকেটার আমার বলে আহত হয়ে মাঠ ছেড়েছে। ব্যাটসম্যানদের আঘাত করাটা কখনোই আমি উপভোগ করতাম না। তবে একটি ব্যতিক্রম বাদে। একজন ক্রিকেটারকে খুব করেই চাইতাম আঘাত করতে।’এতটুকু লিখেই টুইটার অনুসারীদের সেই ব্যাটসম্যানের নামটা অনুমান করতে বলেন শোয়েব। বের হয়ে আসে নামটা—ম্যাথু হেইডেন। অস্ট্রেলীয় ওপেনারের বিপক্ষে বোলিং করাটা যেমন উপভোগ করতেন শোয়েব, ঠিক তেমনি চাইতেন আঘাতে আঘাতে তাঁকে জর্জরিত করে দিতে। তবে তাঁর আহত অবসর করে সাজঘরে পাঠানো ১৯ ব্যাটসম্যানের তালিকায় হেইডেনের নাম ছিল না। একবার অবশ্য হেইডেনকে কাঁপিয়ে দিয়েছিলেন। ঘটনাটা ১৮ বছর আগের। ১৯৯৯-২০০০ মৌসুমে পাকিস্তানের অস্ট্রেলিয়া সফরে একটি ট্যুর ম্যাচ দেখেছিল শোয়েব-হেইডেন দ্বৈরথ। সেখানে হেইডেনকে বল করার সময় রান আপে তাঁকে ভেংচি কেটেছিলেন শোয়েব। পরে দুবার হেইডেনের শরীরে আঘাত করেছিলেন দুর্দান্ত বাউন্সারে। মজার ব্যাপার হচ্ছে, সে ম্যাচে শোয়েব কুইন্সল্যান্ডের হয়ে খেলা হেইডেনকে আউট করেছিলেন স্লোয়ার দিয়ে। ততক্ষণে অবশ্য সেঞ্চুরি তুলে ফেলেছিলেন হেইডেন। সূত্র: টুইটার।
