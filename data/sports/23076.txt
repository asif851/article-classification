


• ম্যাচ শেষ করেই নাগিন নৃত্যে মাতলেন মুশফিক।• সামাজিক মাধ্যমে ব্যাপক আলোচনা এই ‘নাগিন নাচ’ নিয়ে।• এই নাচ ছিল সিলেটে গুনাতিলকার তাচ্ছিল্যেরই জবাব।• বাংলাদেশের জয়ে ভিন্নমাত্রা দিয়েছে এই বিশেষ উদ্‌যাপন।

সঞ্জয় মাঞ্জরেকার টেলিভিশন ধারাভাষ্যেই বললেন কথাটা—‘আমি কোনো দিন ক্রিকেট মাঠে এমন উদ্‌যাপন দেখিনি।’ কৌতুকভরেই মুশফিকুর রহিমের ‘নাগিন নাচ’ নিয়ে এমন মন্তব্য ভারতের সাবেক এই ব্যাটসম্যানের। সঙ্গী বাংলাদেশের ভাষ্যকার আতহার আলী খানকে জিজ্ঞেস করলেন, এই নাচের মানে কী! আতহার মানেটা বলতে না পারলেও জানিয়ে দিলেন বিপিএলে রংপুর রাইডার্সের নাজমুল ইসলাম উইকেট পাওয়ার পর এই ভঙ্গিতেই উদ্‌যাপন করতেন। সেই নাজমুল বাংলাদেশ দলে ঢোকার পর থেকেই ‘নাগিন নৃত্য’ বাংলাদেশ জাতীয় দলের ক্রিকেটারদের উদ্‌যাপনের একটা ধরন।
কাল থিসারা পেরেরাকে মিড উইকেটের দিকে ঠেলে দিয়ে জয়ের রানটি নিয়ে নেওয়ার সঙ্গে সঙ্গেই উদ্দাম উদ্‌যাপনে মাতলেন মুশফিক। সেটি তিনি করতেই পারেন। বেঙ্গালুরুতে ভারতের বিপক্ষে সেই ম্যাচে ‘আগাম উদ্‌যাপন’ করে সমালোচনার তিরে বিদ্ধ মুশফিক এবার তো এমন কিছু করবেনই। কিন্তু সেটি করতে করতেই হঠাৎ ‘নাচে নাগিন’ টাইপের ভঙ্গিতে যা করলেন, তাতেই পুরো বিষয়টাই পেল ভিন্ন মাত্রা।
বাংলাদেশের রেকর্ড রান তাড়ার এই জয়ের আলোচনা তো সামাজিক যোগাযোগের মাধ্যমে হয়েছেই। মুশফিকের ‘নাগিন নাচ’ কিন্তু কম আলোচনা ছড়ায়নি। টুইটারে অনেকেই তো জিজ্ঞেস করেছেন, মুশফিক নিশ্চয়ই সদ্য প্রয়াত বলিউড অভিনেত্রী শ্রীদেবীর খুব বড় ফ্যান!
ম্যাচ শেষ সংবাদ সম্মেলনে মুশফিক আসেননি। আসলে হয়তো সাংবাদিকেরা তাঁকে এই নাচ নিয়ে প্রশ্ন করতেন। সে ক্ষেত্রে কিছুটা ইঙ্গিত পাওয়া যেত তিনি জয়ের পর হঠাৎ কেনই–বা এই নাচ নাচতে গেলেন। তবে একটা বিষয়ে আভাস কিন্তু ঠিকই পাওয়া যাচ্ছে। গত মাসে শ্রীলঙ্কার বিপক্ষে টি-টোয়েন্টি সিরিজের দ্বিতীয় ম্যাচে সিলেটে দানুশকা গুনাতিলকার হঠাৎ নাগিন হয়ে যাওয়াই নাকি মুশফিকের এই বিশেষ নাচের কারণ।
সামাজিক মাধ্যমে সবাই যে মুশফিকের এই নাচকে খুব ভালো দৃষ্টিতে দেখেছেন, ব্যাপারটা এমন নয়। কেউ কেউ বলছেন, বাংলাদেশের পক্ষে তিন শর ওপর ম্যাচ খেলা এই অভিজ্ঞ ক্রিকেটার নাকি এই নাচের মাধ্যমে খুবই ‘ছেলেমানুষি’ আচরণ করেছেন। এর উত্তরও আছে। পক্ষে যারা বলছেন, তারা সকলেই সিলেটে গুনাতিলকার সেই ভঙ্গির উদাহরণ টেনেছেন।
নেপথ্য কারণ যা-ই হোক মুশফিকের এই ‘নাগিন নৃত্য’ এই মুহূর্তে দারুণ আলোচিত। নিজের ৩৫ বলে ৭২ রানের ইনিংসটা দিয়ে বাংলাদেশকে অবিস্মরণীয় এক জয় এনে দেওয়া মুশফিক না হয় কলম্বোর প্রেমাদাসা স্টেডিয়ামের এই ম্যাচটিকে অন্যমাত্রা দিয়েছেন এই নাগিন নাচের মধ্য দিয়েই।
‘নাগিন নৃত্য’ না হয় ক্রিকেট মাঠে বাংলাদেশি ব্র্যান্ডের উদ্‌যাপন হয়েই রইল!
