
মাঠের ডান প্রান্ত থেকে দুজন ডিফেন্ডারকে কাটিয়ে মেসির থ্রু। দুর্দান্ত পাসটিকে পূর্ণতা দিলেন বাঁ প্রান্ত দিয়ে উঠে আসা নেইমারের জোরালো এক শট! একটু পরেই বন্ধুকে প্রতিদান দিলেন নেইমার, এবার ব্রাজিলিয়ান ফরোয়ার্ডের পাসে মেসির আলতো এক চিপে বিভ্রান্ত গোলকিপার। তিন মৌসুমের বেশি হলো, এমন জাদুকরী সব মুহূর্ত উপহার দিচ্ছেন বার্সেলোনা জুটি। নেইমার নিশ্চিত, বার্সেলোনা সমর্থকেরা আরও অনেক দিন এমন দৃশ্য দেখতে পারবেন। যত গুঞ্জনই উঠুক, লিওনেল মেসি থাকছে তাঁর ঘরেই, ন্যু ক্যাম্পে।
এক বছর ধরেই চলছে মেসি-নেইমার-সুয়ারেজদের চুক্তি নবায়ন নাটক। শুধু নেইমারকে নিয়েই কত গুঞ্জন। কখনো তার জন্য আরেকটা ‘লুইস ফিগো’ কাণ্ড সাজাচ্ছে রিয়াল মাদ্রিদ, কখনো বা প্যারিস সেন্ট জার্মেইয়ে খেলছেন তিনি। কখনো বা পেপ গার্দিওলার অধীনে ইতিহাদ ম্যানচেস্টার সিটির জার্সিতে দেখাচ্ছেন নেইমার। সব গুঞ্জন উড়িয়ে শেষ পর্যন্ত বার্সেলোনার সঙ্গেই নতুন চুক্তি করলেন নেইমার। লুইস সুয়ারেজও চুক্তি নবায়ন করে ফেলেছেন। দুজনের চুক্তি ২০২১ সাল পর্যন্ত বাড়ানো হয়েছে।২০১৮ সালের জুন পর্যন্ত চুক্তির মেয়াদ থাকলেও নেইমারের বিশ্বাস, মেসি আরও অনেক দিন থাকবেন বার্সেলোনায়, ‘আমি আশা করি মেসি আমাদের সঙ্গেই থাকবে। শিগগিরই নতুন চুক্তি সই করবে সে।’ বার্সেলোনা সভাপতি জোসেপ মারিয়া বার্তোমেউ তো বলেই দিয়েছেন, মেসি তাদের ঘরে ছেলে, এখানেই থাকবেন আর্জেন্টাইন জাদুকর। ইঙ্গিত দিয়েছেন, নতুন চুক্তি স্বাক্ষরিত হলে মেসি হবেন বিশ্বের সবচেয়ে বেশি পারিশ্রমিক পাওয়া খেলোয়াড়। নতুন চুক্তি স্বাক্ষরের পর সুয়ারেজও মেসির ওপর তাঁর আস্থা পুনর্ব্যক্ত করেছেন। উরুগুয়ের এই ফরোয়ার্ডও বিশ্বাস করেন, তাঁদের দেখাদেখি মেসিও নতুন চুক্তি করছেন।বন্ধুদের নিশ্চয়ই হতাশ করবেন না মেসি! সূত্র: গোলডটকম।
