
পাকিস্তানের সমর্থকদের মধ্যে এখন আহাজারি-আহা, আফ্রিদি যদি থাকত! সেই শহীদ আফ্রিদি উড়ে চলে এসেছেন ঢাকায়। না, এমন নয়, ধবল ধোলাই ঠেকাতে তৃতীয় ওয়ানডেতে মাঠে নেমে পড়বেন গত এশিয়া কাপে বাংলাদেশের ৩২৬ রানকে উড়িয়ে দেওয়া এই মারকুটে ব্যাটসম্যান। টেস্ট ছেড়েছেন, ছেড়েছেন ওয়ানডে। তবে চালিয়ে যাচ্ছেন টি-টোয়েন্টি। আফ্রিদি ক্রিকেটের সংক্ষিপ্ত সংস্করণে পাকিস্তান দলের অধিনায়কও। বাংলাদেশের বিপক্ষে ওয়ানডে সিরিজ শেষ দিকে। সিরিজের একমাত্র টি-টোয়েন্টিতে দলকে নেতৃত্ব দিতে আফ্রিদি এখন ঢাকায়।সোয়া ১২টার দিকে বিমানবন্দরে এসে পৌঁছান পাকিস্তানি অলরাউন্ডার। বিমানবন্দরের আনুষ্ঠানিকতা সেরে হোটেল সোনারগাঁওয়ে পৌঁছান দুপুর দুইটার দিকে। ঢাকায় এর আগে অনেকবারই এসেছেন আফ্রিদি। প্রতিবারই সঙ্গী ছিল বিজয়ের সুখস্মৃতি। সর্বশেষ ২০১৪ সালের মার্চে এশিয়া কাপের ওই ম্যাচে ২২৫ রানে ৫ উইকেট পড়ে যাওয়া পাকিস্তানকে বাঁচিয়েছিলেন ২৫ বলে ৫৯ রানের ঝোড়ো ইনিংস খেলে। এবার ঢাকায় এসে আফ্রিদি খুঁজে পাচ্ছেন সতীর্থদের বিমর্ষ কালো মুখ।
তবে টি-টোয়েন্টি ম্যাচ এখনো বাকি। তবে বাংলাদেশে এসেই আফ্রিদির মুখোমুখি হতে হচ্ছে তিক্ত প্রশ্নের। এক ম্যাচ বাকি থাকতেই ওয়ানডে সিরিজ হেরেছে পাকিস্তান। কী ভাবছেন তিনি? বিষয়টি নিয়ে খুব একটা কথা বলতে চাইলেন না। ‘পাকিস্তান তরুণ দল, দলে অনেক নতুন মুখ, অভিজ্ঞতার ঘাটতি আছে, সময় দিতে হবে’—গত কিছু দিন ধরে এসবই তো আওড়ে যাচ্ছে পাকিস্তানিরা। এ দিকে সিরিজ নিশ্চিত হওয়ায় খোশমেজাজে বাংলাদেশ শিবির। অধিকাংশ খেলোয়াড়ই ছুটির মেজাজে দিন কাটিয়েছেন। অনুশীলন বাধ্যতামূলক ছিল না। একটা ছুটির দিন তো তাদেরও প্রাপ্য।
