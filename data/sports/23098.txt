
সর্বশেষ ওয়ানডেটা খেলেছেন গত বিশ্বকাপে শ্রীলঙ্কার বিপক্ষে। এরপর পাকিস্তান ও ভারত সিরিজের ওয়ানডে দলে থাকলেও একটা ম্যাচও খেলা হয়নি মুমিনুল হকের। এবার তো বাদ পড়ে গেলেন দল থেকেই! দক্ষিণ আফ্রিকার বিপক্ষে তিন ওয়ানডে সিরিজের প্রথম দুই ম্যাচের দলে নেই তিনি। ভারত সিরিজের ওয়ানডে দল থেকে বাদ পড়েছেন রনি তালুকদার, চোটের কারণে নেই তাসকিন আহমেদ। এনামুল আবার ডাক পেয়েছেন, চোট কাটিয়ে ফিরেছেন মাহমুদউল্লাহ।কাল টি-টোয়েন্টি সিরিজ শেষে মিরপুর শেরেবাংলা স্টেডিয়ামে বাকি দুই নির্বাচককে নিয়ে ওয়ানডের দল ঘোষণা করেছেন প্রধান নির্বাচক ফারুক আহমেদ। আঙুলের চোট কাটিয়ে ওঠায় সেই দলে মাহমুদউল্লাহর ফেরাটা অবধারিতই ছিল। কাঁধে চোট ছিল এনামুলেরও। সেই চোট কাটিয়ে উঠলেও ভারত সিরিজের দলে নেওয়া হয়নি তাঁকে। এবার নেওয়ার কারণ ব্যাখ্যা করতে গিয়ে ফারুক বলেছেন, ‘আমরা মনে করেছি সে এখন ফর্মে আছে। ওকে আমাদের এই পজিশনে দরকার, টিম ম্যানেজমেন্টের সঙ্গে আলোচনা করেই ওকে দলে নিয়েছি।’ প্রধান নির্বাচকের ভাষায় এনামুল দলে এসেছেন মূলত টপ অর্ডারের বিকল্প হিসেবেই। পরে অবশ্য আরেকটু পরিষ্কার করেছেন ব্যাটিং অর্ডারে এনামুলের সম্ভাব্য জায়গাটা, ‘তিন নম্বরে এর আগে আমরা মুমিনুলকে চিন্তা করেছিলাম। কিন্তু কয়েক মাস ধরে ও ওয়ানডে ম্যাচ খেলছে না। আমরা তাই চিন্তা করেছি ওই জায়গায় আরেকটা ছেলেকে সেট করা যায় কি না।’এনামুলের ব্যাটিংয়ের ধরন নিয়ে টিম ম্যানেজমেন্টের অসন্তোষের কথা শোনা গেছে আগে। এনামুল সেই সমস্যাও কাটিয়ে উঠেছেন বলে বিশ্বাস ফারুকের, ‘বাদ পড়া কেউ দলে না ফিরলে তো আমরা বুঝতে পারব না কীভাবে সে কী করেছে। নিশ্চয়ই ওর ব্যাটিংয়ের ধরনে পরিবর্তন হবে। অধিনায়ক ওর সঙ্গে কথা বলেছে, আমরাও কথা বলেছি।’এনামুলের কথা বলতে গিয়ে ফারুক বলে দিয়েছেন মুমিনুলের বাদ পড়ার কারণটাও। পরে বলেছেন আরও বিস্তারিত, ‘গত কয়েকটা ওয়ানডে সিরিজে ওকে আমরা দলে রেখেছিলাম। কিন্তু টিম ম্যানেজমেন্ট তাকে কোনো ম্যাচ খেলায়নি। সে জন্যই আমরা চিন্তা করেছি মুমিনুলের জায়গায় অন্য কাউকে সুযোগ দিতে। আমরা এখানে মূলত টিম ম্যানেজমেন্টের চাহিদাটাকেই গুরুত্ব দিয়েছি।’ সঙ্গে এটাও বললেন, দক্ষিণ আফ্রিকা সিরিজের দলে না থাকা মানেই ওয়ানডে থেকে মুমিনুলের হারিয়ে যাওয়া নয়। একই কথা বলেছেন পাকিস্তান ও ভারত সিরিজের ওয়ানডে দলে থাকা রনি তালুকদারের ব্যাপারেও। রনিও ওই দুই সিরিজে কোনো ম্যাচ না খেলেই বাদ পড়েছেন।টি-টোয়েন্টি সিরিজটা হেরে যাওয়ায় ছেদ পড়ল সীমিত ওভারের ক্রিকেটে বাংলাদেশ দলের ধারাবাহিক সাফল্যে। তবে সীমিত ওভারের ক্রিকেট হলেও প্রধান নির্বাচক টি-টোয়েন্টি আর ওয়ানডেকে দেখছেন আলাদা করে, ‘হার একটা দলের আত্মবিশ্বাসে প্রভাব ফেলবেই। তবে বাংলাদেশের শক্তি হচ্ছে ওয়ানডে ক্রিকেট, এটা আমাদের ছেলেরাও খুব ভালো করেই জানে। আমি জানি, ওরা ফিরে আসবে। টি-টোয়েন্টির প্রভাব হয়তো একটু থাকবে, কিন্তু ওয়ানডেতে হতাশ হওয়ার মতো কিছু হবে না।’প্রথম দুই ওয়ানডের দলমাশরাফি বিন মুর্তজা (অধিনায়ক), তামিম ইকবাল, এনামুল হক, লিটন কুমার দাস, সৌম্য সরকার, সাকিব আল হাসান (সহ-অধিনায়ক), মুশফিকুর রহিম, মাহমুদউল্লাহ, সাব্বির রহমান, নাসির হোসেন, আরাফাত সানি, জুবায়ের হোসেন, রুবেল হোসেন, মুস্তাফিজুর রহমান।এলেন: মাহমুদউল্লাহ, এনামুল হক।বাদ পড়লেন: মুমিনুল হক, রনি তালুকদার, তাসকিন আহমেদ।
