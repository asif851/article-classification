
লর্ডসে স্পট ফিক্সিং কেলেঙ্কারির পর আর পাকিস্তানের জার্সি পরা হয়নি সালমান বাটের। তাঁর একসময়কার জাতীয় দল সতীর্থ কামরান আকমলও পাকিস্তান দলে খেলেছেন বেশ কিছুদিন হলো। কিন্তু এবার অন্তত টি-টোয়েন্টি ফরম্যাটে হয়তো কপাল খুলতে পারে দুজনের। পাকিস্তানের ঘরোয়া টি-টোয়েন্টি টুর্নামেন্টের উদ্বোধনী জুটিতে তাঁরা গড়েছেন বিশ্ব রেকর্ড!
ন্যাশনাল টি-টোয়েন্টি কাপে ইসলামাবাদের বিপক্ষে টস হেরে আগে ব্যাটিংয়ে নেমেছিল লাহোর হোয়াইটস। উদ্বোধনী ব্যাটসম্যান হিসেবে উইকেটে এসে ইনিংসের শেষ পর্যন্ত টিকে ছিলেন কামরান-বাট। লাহোরের বিনা উইকেটে ২০৯ রানে কামরানের অবদান ৭১ বলে ১৫০! তাঁর ইনিংসে ছিল ১২ ছক্কা আর ১৪টি বাউন্ডারি। টি-টোয়েন্টিতে কোনো পাকিস্তানি ব্যাটসম্যানের এটাই সর্বোচ্চ রানের ইনিংস। অন্য প্রান্তে ৪৯ বলে ৫৫ রান করেছেন বাট। সব মিলিয়ে আন্তর্জাতিক আর ঘরোয়া টি-টোয়েন্টির ইতিহাসে উদ্বোধনী জুটিতে এটাই সর্বোচ্চ রানের জুটি।কাউন্টি ক্রিকেটে এ বছরের আগস্টে কেন্টের হয়ে উদ্বোধনী জুটিতে ২০৭ রান করেছিলেন জো ডেনলি আর ড্যানিয়েল-বেল ড্রামন্ড। তাঁদের রেকর্ডটি গতকাল নতুন করে লেখান কামরান ও সালমান বাট। তাঁদের জুটিতে ভর করে দারুণ এক রেকর্ডও গড়েছে লাহোর হোয়াইটস। টি-টোয়েন্টির ইতিহাসে কোনো উইকেট না হারিয়ে এটাই সর্বোচ্চ দলীয় স্কোর। পাড়ার মানের বোলারদের বিপক্ষে এ রেকর্ড গড়েছেন ভাবলে ভুল হবে। ইসলামাবাদের বোলিং স্কোয়াডে ছিলেন মোহাম্মদ ইরফান, রাহাত আলী ও উমর গুলের মতো পেসাররা। ম্যাচে ১০৯ রানের জয় পেয়েছে লাহোর।
