
রক্তের এক জটিল রোগে আক্রান্ত তিনি। ‘লিম্ফোমা’ নামের এই রোগ বিরল এক ধরনের ক্যানসারই। নিউজিল্যান্ড ক্রিকেট ইতিহাসের অন্যতম সেরা ক্রিকেটার মার্টিন ক্রো এই রোগে আক্রান্ত হয়ে ৫২ বছর বয়সেই গুণছেন মৃত্যুর প্রহর। চিকিৎসা বিজ্ঞান যে তাঁর এই বিরল রোগ প্রতিকারে অক্ষম, সেটা বেশ ভালোভাবেই বুঝে গেছেন এই কিউই গ্রেট। মৃত্যুর আগে তিনি তাই নিজ দেশের বিশ্বকাপ জয়টা দেখে যেতে চান তিনি। সেই সঙ্গে জানিয়েছেন, মেলবোর্নে অস্ট্রেলিয়ার বিপক্ষে তাঁর প্রিয় জন্মভূমির বিশ্বকাপ ফাইনালটি হতে পারে তাঁর জীবনের শেষ ক্রিকেট-উপভোগ।ক্রিকেট ওয়েবসাইট ক্রিকইনফোতে লেখা এক কলামে তিনি লিখেছেন, এটা আমি বুঝতে পারছি বেশ ভালোভাবেই। রোববারের বিশ্বকাপ ফাইনালের পর আমার স্বাস্থ্য হয়ত খুব বেশি ক্রিকেট উপভোগের সুযোগ দেবে না। রোববারই খুব সম্ভবত আমি শেষ বারের মতো কোনো ক্রিকেট ম্যাচ মাঠে বসে উপভোগ করব।কলামে আবেগ ছড়িয়ে দিয়েছেন মার্টিন ক্রো। বলেছেন, ‘রোববার সারাটা দিন আমি চোখের পানি আটকে রাখবো। রুদ্ধশ্বাস অপেক্ষায় থাকবো পুরো দিন। ফাইনালটা দেখতে বসে নিজেকে মনে হবে সন্তানের জন্য দুশ্চিন্তাগ্রস্ত বাবার মতো।’রোববার বিশ্বকাপ ফাইনাল দেখতে তিনি মেলবোর্ন যাচ্ছেন। তিনি এই উপলক্ষ্যকে নিজের কলামে বর্ণনা করেছেন, ‘তাঁর জীবনের সেরা ক্রিকেটীয় মুহূর্ত’ হিসেবে। বলেছেন, ‘দেশের সাফল্যের জন্য চার লাখ কিউই কায়োমনবাক্যে প্রার্থনায় থাকবে আর সাফল্য অর্জনের জন্য মাঠে থাকবে আরও ১৫ জন কিউই।’দেশের হয়ে ৭৭টি টেস্ট খেলেছিলেন মার্টিন ক্রো। তাঁর ক্যারিয়ার গড় ৪৫.৩৬। ১৬টি টেস্ট সেঞ্চুরির মালিক ক্রো নিউজিল্যান্ড ক্রিকেটের সর্বকালের সেরাদেরই একজন। টেস্ট ক্রিকেটে তাঁর ২৯৯ রানের ব্যক্তিগত সংগ্রহ এসেছিল শ্রীলঙ্কার বিপক্ষে ওয়েলিংটনের বেসিন রিজার্ভে, ১৯৯১ সালে। দীর্ঘ ২২ বছর ওটা ছিল নিউজিল্যান্ডের সর্বোচ্চ টেস্ট ইনিংস। গত বছর ভারতের বিপক্ষে মার্টিন ক্রোর ২৯৯ রানের রেকর্ড অতিক্রম করেন ব্রেন্ডন ম্যাককালাম, ৩০২ রান করে। ১৯৯২ সালে ঘরের মাঠে দেশকে বিশ্বকাপ জয়ের বেশ কাছেই নিয়ে গিয়েছিলেন তিনি। কিন্তু অকল্যান্ডের সেমিফাইনালে তাঁর দেশের জয় কেড়ে নেয় পাকিস্তান অসাধারণ নৈপুণ্য দিয়েই। ক্রো আজ ২৩ বছর পর সেই আফসোস মেটাতে চান ম্যাককালামদের মাধ্যমে।ক্রোর কলাম পড়েছে ম্যাককালাম নিজেও। চোখের কোনে আবেগের অশ্রু রেখে দিয়েই আত্মপ্রত্যয়ী কিউই অধিনায়ক, ‘আমরা মার্টিন ক্রোর জন্যই ম্যাচটা জিততে চাই, বিশ্বকাপ জিততে চাই। আমরা চাই, এমন কিছু করতে, যা তাঁকে প্রচণ্ড আনন্দ দেবে।’ম্যাককালাম মনে করেন নিউজিল্যান্ড ক্রিকেটের এই পর্যায়ে আসার পেছনে ক্রোর অবদান অনেক। তিনি ক্রোকে নিউজিল্যান্ড ক্রিকেটেরই অন্যতম সেরা সম্পদ হিসেবে অভিহিত করেছেন, ‘উনি নিউজিল্যান্ড ক্রিকেটের সেরা সম্পদ, কোনো সন্দেহ নেই। আমাদের দলের এই পর্যায়ে আসার পেছনেও তাঁর অবদান অনন্য। তিনি আমাদের অনেক ক্রিকেটারকেই গড়ে তোলায় অবদান রেখেছেন। আমাদের বিভিন্নভাবে সাহায্য করেছেন। প্রায়ই আমাদের মধ্যে সময় কাটিয়েছেন। আমরা তাঁকে রোববার আনন্দেই ভাসাতে চাই।’ সূত্র: এএফপি।
