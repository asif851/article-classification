

 
For more cricket videos go to www.bongocricket.com.
মুস্তাফিজুর রহমান মাঠে নামছেন কবে? চোটের কত দূর অগ্রগতি? টি-টোয়েন্টি বিশ্বকাপের শুরু থেকেই বাংলাদেশের পিছু নিয়েছিল প্রশ্নগুলো। বাংলাদেশ দলের কোচ-অধিনায়ককে নিয়মিতই জানাতে হয়েছে মুস্তাফিজের হালনাগাদ খবর। এই বাঁহাতি পেসারকে নিয়ে সবার বিরাট আগ্রহের কারণটা নিশ্চয় বোঝা যাচ্ছে। তিনি যে এখন বাংলাদেশ দলের আশার প্রদীপ। বাংলাদেশের এই বোলিং-বিস্ময় আক্রমণে এলেই কিছু একটা হবে—এমন একটা ভাবনা পোক্ত হয়ে গেছে এখন।
আজ যেমন এই টুর্নামেন্টে বাকি সব বোলারকে ছাড়িয়ে সেরা বোলিংয়ের রেকর্ড করলেন। ২২ রানে নিলেন ৫ উইকেট। বিশ্বকাপ প্রায় শেষের দিকে। এর আগে ৫ উইকেট নিয়েছেনই মাত্র একজন। এখান থেকেও বুঝতে পারবেন, ৪ ওভারের বোলিং কোটা দিয়ে টি-টোয়েন্টিতে ৫ উইকেট নেওয়া কত কঠিন। টি-টোয়েন্টি বিশ্বকাপের ছয় আসর মিলিয়েই ইনিংসে ৫ উইকেট এর আগে ছিল মাত্র ছয়বার।বিশ্বকাপে মাত্র তিন ম্যাচ খেলেই নিয়েছেন ৯ উইকেট, মুস্তাফিজকে কতটা মিস করেছে বাংলাদেশ! চোটের কারণে টুর্নামেন্টের শুরু থেকেই দলের বাইরে। কবে, কখন ফিরবেন মুস্তাফিজ, কিছুদিন অপেক্ষায় গেল সবার। অবশেষে ফিরলেন বেঙ্গালুরুতে, অস্ট্রেলিয়ার বিপক্ষে। ৩০ রানে নিলেন ২ উইকেট। বর্তমান সময়ের অন্যতম সেরা ব্যাটসম্যান স্টিভেন স্মিথকে করলেন বোল্ড। তাঁর কাটারে বোকা বনে যাওয়া মিচেল মার্শ আউট হলেন সাকিব আল হাসানের ক্যাচ দিয়ে।একই মাঠে ভারতের বিপক্ষেও সপ্রতিভ মুস্তাফিজকেই দেখা গেল। নিলেন ৩৪ রানে ২ উইকেট। উইকেট দুটির মধ্যে একটি এই সময়ে ভারতের অন্যতম সেরা ব্যাটসম্যান রোহিত শর্মা। আরেকটি রবীন্দ্র জাদেজার। নামটা মুস্তাফিজ বলেই এমন পারফরম্যান্সে পূর্ণ তৃপ্ত হওয়া কঠিন। টেস্ট, ওয়ানডেতে বিস্ময়ের পর বিস্ময় উপহার দিয়েছেন। টি-টোয়েন্টি জয় করাটা বাকি ছিল। এই সংস্করণেও যে তিনি অনুজ্জ্বল, তা নয়। কিন্তু ওই যে বলা হলো, ১-২ উইকেট আসলে মুস্তাফিজের ক্ষেত্রে যায় না!অন্য ম্যাচগুলোয় ‘আংশিক’ দেখা গেলেও ইডেনে আজ নিউজিল্যান্ডের বিপক্ষে ম্যাচে দেখা গেল মুস্তাফিজের ‘পূর্ণদৈর্ঘ্য’ পারফরম্যান্স। কাটার, ইয়র্কার, স্লোয়ার আর নিখুঁত লেন্থে বোলিংয়ে ১, ২ করে নিলেন কিউইদের পাঁচ উইকেট। চূড়ায় উঠতে না পারলেও ৪ ওভারে ২২ রান ৫ উইকেট নিয়ে রেকর্ড বইয়ের বেশ কিছু অধ্যায়ে এল পরিবর্তন।টি-টোয়েন্টিতে এটি বাংলাদেশের দ্বিতীয় সেরা বোলিং। ২০১২ সালে আয়ারল্যান্ডের বিপক্ষে ১৩ রানে ৫ উইকেট নিয়ে এখনো সবার ওপরেই আছেন ইলিয়াস সানি। টি-টোয়েন্টি সবচেয়ে কম বয়সে ৫ উইকেট নেওয়া দ্বিতীয় বোলার মুস্তাফিজ। কদিন আগে হল্যান্ডের বিপক্ষে ১৯ বছর ১৯১ দিনে ৫ উইকেট নিয়ে শীর্ষে স্কটল্যান্ডের মার্ক ওয়াট। মুস্তাফিজ নিয়েছেন ২০ বছর ২০২ দিনে। তবে একটি জায়গায় ওপরেই আছেন মুস্তাফিজ। তবে টুর্নামেন্টে পাকিস্তানের বিপক্ষে ২৭ রানে ৫ উইকেট নেওয়া জেমস ফকনারকে ছাপিয়ে ইনিংসে সেরা বোলিং এখন মুস্তাফিজের।বিশ্বকাপে বাংলাদেশের সামান্য প্রাপ্তির মধ্যে নতুন সংযোজন কিউইদের বিপক্ষে মুস্তাফিজের এই বোলিং-জাদু।
অারও পড়ুন
জাদুর নাম মুস্তাফিজ
