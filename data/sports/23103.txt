
বার্সেলোনা সমর্থকদের দুশ্চিন্তা বাড়িয়ে দিয়েছিলেন অস্কার গ্রাউ। কী করেছিলেন বার্সার প্রধান নির্বাহী কর্মকর্তা? দুদিন আগে লিওনেল মেসির সম্ভাব্য চুক্তি নবায়ন নিয়ে বাঁকা কথা বলেছিলেন। তাতেই বুকে কাঁপন ধরার অবস্থা অনেকের—এই বুঝি চুক্তি নবায়ন না করার সিদ্ধান্ত নিয়ে ফেলেন আর্জেন্টাইন ফরোয়ার্ড!
এই পরিস্থিতিতে ক্লাব সভাপতি জোসেপ মারিয়া বার্তোমেউর কথাটা সমর্থকদের জন্য হবে স্বস্তির বাতাস। গত পরশু লিগে ঘরের মাঠে লাস পালমাসের বিপক্ষে ৫-০ গোলে জিতেছে বার্সা। বড় জয়ের পরও বার্তোমেউর সামনে উঠে আসে এ মুহূর্তে ক্লাবের সবচেয়ে বড় ভাবনার বিষয়টি। বার্সা সভাপতি বলেন, ‘মেসির চুক্তি নবায়ন করা আমাদের ক্লাবের জন্য অপরিহার্য। (এ ব্যাপারে) সব সময়ই বার্সা সমর্থকদের বলি শান্ত থাকতে। আমি নিজে লিওর চুক্তি নবায়নের ব্যাপারটি দেখছি। ওর প্রতিনিধিদলের সঙ্গে কিছু কথাও হয়েছে আমার। বলার মতো কোনো খবর থাকলে আমরাই জানাব।’
এর আগে বার্সার প্রধান নির্বাহী গ্রাউ বলেছিলেন, মেসির চুক্তি করতে গিয়ে আর্থিক দিকটি নিয়েও ‘বেহুঁশ’ হওয়া উচিত হবে না বার্সার। উয়েফার আর্থিক সংগতির নীতি অনুযায়ী, খেলোয়াড়দের বেতনের পেছনে কোনো ক্লাব আয়ের ৭০ ভাগের বেশি ব্যয় করতে পারবে না। গত মৌসুমে বার্সার আয় ছিল প্রায় ৬৭৯ মিলিয়ন ইউরো। তবে এরই মধ্যে নেইমার-সুয়ারেজদের বড় অঙ্কের নতুন চুক্তি হয়েছে, এখন মেসিকে ‘বিশ্বের সবচেয়ে বেশি বেতনভোগী ফুটবলার’ বানাতে গিয়ে যাচ্ছেতাই খরচ না করার ব্যাপারে সতর্ক করেছেন গ্রাউ।
এ জন্যই পরশু ম্যাচের পর বড় জয় নয়, মেসির চুক্তি নিয়েই কথা হয়েছে বেশি। না হলে ম্যাচের পারফরম্যান্স নিয়েই কথা হতো বেশি। প্রথমার্ধে লুইস সুয়ারেজের গোলে এগিয়ে ছিল বার্সা। দ্বিতীয়ার্ধে মেসিকে দিয়ে গোল-উৎসবের শুরু। একে একে গোল-উৎসবে যোগ দেন সুয়ারেজ, আরদা তুরান ও অ্যালেক্স ভিদাল।
তবে গোল-বন্যার পাশাপাশি রক্ষণেও দলের পারফরম্যান্সে মুগ্ধ কোচ লুইস এনরিকে, ‘বল যখন পায়ে ছিল না, সেই মুহূর্তগুলোয় দলের পারফরম্যান্স দেখে আমি সবচেয়ে খুশি। লাস পালমাসকে চাপে না রাখলে ওরা সমস্যায় ফেলবেই। ডিফেন্সে দলের পারফরম্যান্স ছিল দুর্দান্ত। আমি এখানে আসার পর থেকে সেরা পারফরম্যান্সগুলোর একটি।’
এই জয়ের পর ১৮ ম্যাচে ৩৮ পয়েন্ট নিয়ে দুইয়ে বার্সা। পরশু রিয়াল বেটিসকে ১-০ গোলে হারানো অ্যাটলেটিকো মাদ্রিদ ৩৪ পয়েন্ট নিয়ে চারে। শীর্ষে থাকা রিয়াল মাদ্রিদের পয়েন্ট ৪০, তবে জিনেদিন জিদানের দল ম্যাচ খেলেছে দুটি কম। যার একটি হয়ে গেছে কাল রাতে, ১৭ ম্যাচে ৩৬ পয়েন্ট নিয়ে তিনে থাকা সেভিয়ার বিপক্ষে। এএফপি, মার্কা।
 
