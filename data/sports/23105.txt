
কার্ডিফে কাল ৩৩ রানে ৪ উইকেট হারিয়ে নিউজিল্যান্ডের বিপক্ষে ব্যাটিং বিপর্যয়ে পড়েছিল বাংলাদেশ। সেখান থেকে ২২৪ রানের দুর্দান্ত এক জুটি গড়ে দলকে জয়ের প্রান্তে পৌঁছে দিলেন সাকিব আল হাসান-মাহমুদউল্লাহ।
এজবাস্টনে আজ অস্ট্রেলিয়ার বিপক্ষে ৩৫ রানে ৩ উইকেট হারিয়ে বিপাকে পড়ে ইংল্যান্ড। কিউইদের বিপক্ষে সাকিব-মাহমুদউল্লাহ যে অবদান রেখেছিলেন, অস্ট্রেলিয়ার বিপক্ষে যেন সেটিই করে দেখালেন এউইন মরগান-বেন স্টোকস। চতুর্থ উইকেট জুটিতে যোগ করা দুজনের ১৫৭ বলে ১৫৯ রান আসলে বদলে দিয়েছে ম্যাচের ছবি। অ্যাডাম জাম্পার সরাসরি থ্রোয়ে রান আউটে কাটা পড়ে মরগান ফিরেছেন ৮৭ রানে। তবে সেঞ্চুরির দিকে এগোচ্ছেন বেন স্টোকস। প্রতিবেদন লেখা পর্যন্ত ইংলিশ অলরাউন্ডার অপরাজিত ৯৫ রানে। ৩৮ ওভারে ইংল্যান্ডের রান ৪ উইকেটে ২২৬। ৭২ বলে ইংলিশদের দরকার ৫২ রান। ৩৫ রানে ৩ উইকেট হারিয়ে ইংলিশরা যখন ব্যাটিং বিপর্যয়ে, তখন অস্ট্রেলিয়ার আত্মা কাঁপিয়ে আসে বৃষ্টি। যদিও সেটি বেশিক্ষণ স্থায়ী হয়নি। স্মিথদের মুখে হাসি ফুটিয়ে আধঘণ্টা পর আবার শুরু হয় খেলা। কিন্তু এবার অস্ট্রেলিয়ার মুখের হাসি কেড়ে নেওয়ার ব্রত নিয়ে ব্যাটিং করছে ইংলিশ ব্যাটসম্যানরা।
