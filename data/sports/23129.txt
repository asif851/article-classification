
কোন কুক্ষণে যে ওই তামাশাটা করতে গিয়েছিলেন দুই রেডিও উপস্থাপক! বেন স্টোকসকে নিয়ে রগড় করতে গিয়ে ফেঁসে গিয়েছিলেন। এবার ৮ হাজার নিউজিল্যান্ড ডলার জরিমানা দিতে হয়েছে দুজনকে।ঘটনাটা এই বছরের টি-টোয়েন্টি বিশ্বকাপের পর। ফাইনালে কার্লোস ব্রাফেটের হাতে স্টোকসের পরপর চারটি ছক্কা খাওয়া নিয়ে মজা করছিলেন নিউজিল্যান্ডের রেডিও হাউরাকির দুই জকি। ছেলের অপমান সহ্য করতে না পেরে তাদের কাছে ফোন করেন স্টোকসের মা ডেবোরা। অভিযোগ করলেন, ওই দুই জকি সীমা ছাড়িয়ে যাচ্ছেন। কিন্তু কথা বলতে বলতে টের পেলেন, পুরো কথোপকথনই সরাসরি শুনছে সবাই। দুই জকি তখন স্টোকসের মাকে নিয়ে বিস্তর হাসি-তামাশাও করেছিলেন।ডেবোরা অভিযোগ করেন, অনুমতি না নিয়ে সরাসরি সম্প্রচার করায় রেডিওর নীতিমালা লঙ্ঘন করা হয়েছে। পরে সাময়িক বহিষ্কারাদেশ পেয়েছিলেন দুই আরজে। স্টোকসের মাকে ‘ভুল বুঝিয়ে’ তাঁর বক্তব্য প্রচার করে দেওয়ার প্রমাণ মেলাতেই তাঁদের মাথা পেতে নিতে হয়েছে এই শাস্তি।
প্রশ্ন উঠতেই পারে, স্টোকসের মা নিউজিল্যান্ডে কী করছেন? এই অলরাউন্ডারের জন্ম যে নিউজিল্যান্ডের ক্রাইস্টচার্চে। খুব ছোটবেলায় বাবার সঙ্গে ইংল্যান্ডে চলে যাওয়ার পর সেখানেই বেড়ে ওঠা। স্টোকসের বাবা-মা অবশ্য পরে নিউজিল্যান্ডেই থিতু হয়েছেন। তবে জাতীয় দল হিসেবে ইংল্যান্ডকেই বেছে নিয়েছেন এরই মধ্যে বাংলাদেশি সমর্থকদের মধ্যেও পরিচিত মুখ হয়ে ওঠা স্টোকস। এএফপি।
