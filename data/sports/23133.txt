
দুঃস্বপ্নের বিশ্বকাপ শেষে বড় ফরম্যাটে ইংল্যান্ডের প্রত্যাবর্তনের শুরুটা কিন্তু ছিল তথৈবচ। ওয়েস্ট ইন্ডিজের বিপক্ষে উইজডেন টেস্ট সিরিজের প্রথম টেস্টে ব্যাট করতে নেমেই স্কোরকার্ডটা বড় করুণ দেখছিল ইংলিশরা। কিন্তু ইয়ান বেলের দারুণ এক শতকের সঙ্গে জো রুট আর বেল স্টোকসের দুটি কার্যকরী ইনিংস সেই দুঃস্বপ্নের বল থেকে বের করে নিয়ে এসেছে তাদের। অ্যান্টিগায় টেস্টের প্রথম দিন শেষে এই ত্রয়ীর ব্যাটেই ইংল্যান্ডের সংগ্রহ ৫ উইকেটে ৩৪১।জোনাথন ট্রটের প্রত্যাবর্তনটা মোটেও সুখকর হয়নি। স্বেচ্ছা নির্বাসন শেষে ইংল্যান্ড দলে ফেরা এই ব্যাটসম্যান আউট হয়েছেন স্কোরারকে বিরক্ত না করেই (০)। অধিনায়ক অ্যালিস্টার কুক তাঁর দুঃস্বপ্নযাত্রাটা অ্যান্টিগাতেও অক্ষুণ্ন রেখেছেন ফিরেছেন মাত্র ১১ রানে। গ্যারি ব্যালান্স আউট হয়েছেন মাত্র ১০ রানেই। মাত্র ৩৪ রানেই ৩ উইকেট হারিয়ে ধুঁকতে থাকা ইংলিশরা দিশা খুঁজে পায় চতুর্থ উইকেট জুটিতে এসে। জো রুট ও ইয়ান বেলের মধ্যে গড়ে ওঠা ১৭৭ রানের জুটি পায়ের তলার মাটিকে শক্ত করে দলকে এগিয়ে নিয়ে যায় বিপর্যয় কাটানোর পথেই। ৮৩ রান রুট ফিরে গেলে পঞ্চম উইকেটে ওই ইয়ান বেলই ১৩০ রান যোগ করেন বেন স্টোকসকে সঙ্গে নিয়ে। ১৪৩ রান করে কেমার রোচের বলে উইকেটের পেছনে ক্যাচ দেন ইয়ান বেল। স্টোকস অবশ্য অপরাজিত আছেন ৭১ রানে।ওয়েস্ট ইন্ডিজের পক্ষে ২টি করে উইকেট নিয়েছেন জেরম টেলর ও কেমার রোচ। জেসন হোল্ডারের ঝুলিতে গেছে একটি উইকেট। সূত্র: এএফপি।
