
টানা দুই জয়ের পর শক্তিশালী ভারতকেও হারানোর স্বপ্ন দেখছিল বাংলাদেশের মেয়েরা। সেই স্বপ্নযাত্রায় রং চড়িয়েছিল সানজিদা, পেনাল্টি থেকে গোল করে বাংলাদেশকে এগিয়ে নিয়ে। কিন্তু অস্ট্রেলিয়ান রেফারি ক্যাথরিন মার্গারেটের বিতর্কিত সিদ্ধান্তে বদলে গেল সব। বঙ্গবন্ধু স্টেডিয়ামে কাল ১০ জনের দল হয়ে পড়া বাংলাদেশকে ২-১ গোলে হারিয়ে টুর্নামেন্টে প্রথম জয় তুলে নিল ভারত।প্রথম ম্যাচে ইরানে কাছে হারের পর টুর্নামেন্টে টিকে থাকতে হলে জিততেই হতো ভারতকে। কিন্তু সহজেই জিততে পারেনি তারা। বদলে যাওয়া বাংলাদেশ এখন মাঠে নেমে হালি হালি গোল খায় না, ভারত সেটি জানত। মাঠে ভারতীয় খেলোয়াড়দের পায়েই যদিও বল ঘোরাঘুরি করেছে বেশি, বাংলাদেশও পাল্টা আঘাত হানার চেষ্টা করেছে। গত দুই ম্যাচে বাংলাদেশের গোলরক্ষক আয়েশাকে তেমন পরীক্ষাই দিতে হয়নি। কাল তার ভালোই পরীক্ষা নিল ভারতীয় মেয়েরা এবং তাতে আয়েশা সসম্মানে উত্তীর্ণ। গোলপোস্টের নিচে দারুণ উজ্জ্বল ছিল নারায়ণগঞ্জের মেয়েটি। বেশ কয়েকটি সেভ করে প্রশংসা কুড়িয়েছে সে সবার।
প্রথম দুই ম্যাচের মতো ততটা গোছানো ফুটবল খেলতে পারেনি সানজিদারা। ছিল ভুল পাসের ছড়াছড়ি। প্রতি-আক্রমণ থেকে বাংলাদেশ পায় প্রথম সুযোগ। ২০ মিনিটে কৃষ্ণাকে ফাউল করায় পেনাল্টি পায় বাংলাদেশ। তা থেকে টুর্নামেন্টে নিজের চতুর্থ গোলটি করে সানজিদা। তবে ৯ মিনিট পরই মাসুরার ফাউলে পেনাল্টি পায় ভারত। সমতা ফেরায় রোজা দেবী।
এই পেনাল্টি নিয়ে যথেষ্টই আপত্তি ছিল বাংলাদেশের কোচ গোলাম রব্বানীর। ম্যাচ শেষে কোচ বললেন, ‘আমাদের বিপক্ষে রেফারি যে পেনাল্টি দিয়েছেন রেফারি, সেই বল তো গোলরক্ষক অনেক আগেই ধরে ফেলেছে।’
এর পরও বাংলাদেশ সমানে লড়ছিল। কিন্তু ৬৫ মিনিটে মাসুরা লাল কার্ডই ডেকে আনে সর্বনাশ। বক্সের বাইরে থেকে লাফিয়ে ওঠা বল মাসুরা নিয়ন্ত্রণে আনতে গেলে লাথি লাগে ভারতের প্রেমি চিরুর কাঁধে। রেফারি লাল কার্ড দেখান মাসুরাকে, বাংলাদেশের কোচের চোখে যেটি নির্মম সিদ্ধান্ত। রেফারি একই সঙ্গে ফ্রি-কিক দেন ভারতের অনুকূলে। এই ফ্রি-কিক থেকেই ভারতকে এগিয়ে দেয় রোজা দেবী। ১০ জনের বাংলাদেশ দল আর ঘুরে দাঁড়াতে পারেনি। ম্যাচটি হেরেও চূড়ান্ত পর্বে ওঠার আশা ছাড়ছেন না কোচ, ‘আমিরাত ছাড়া গ্রুপের বাকি সবারই চীনে যাওয়ার সম্ভাবনা আছে।’
দিনের প্রথম ম্যাচে জর্ডান ৮-১ গোলে হারিয়েছে আরব আমিরাতকে।
