
বুধবার রাতটায় একটু টেনশনে ছিলাম। কী জানি কী হয়! অলিম্পিকে খেলতে নামব, শুধু আমি কেন, বড় খেলোয়াড়েরাও স্নায়ুচাপে চিড়েচ্যাপ্টা হয়ে যান। আমার অবস্থা অতটা নাজুক না হলেও চাপটা ঠিকই অনুভব করছিলাম। কারণ, বরাবরই চেয়েছি অলিম্পিকে নিজের সেরাটা করতে। আমাদের মতো খেলোয়াড়ের সেটাই আসলে মূল চাওয়া থাকে।গতবার লন্ডন অলিম্পিকে ৫০ মিটার ফ্রিস্টাইলে টাইমিং করেছিলাম ২৪.৬৪ সেকেন্ডে। নিজের সেরা না হলেও কাছাকাছি গিয়েছিলাম। ইভেন্টটিতে আমার জাতীয় রেকর্ড ২৪.০২। এবার রিওতে আসার আগে থাই ওপেনে আরেকটু ভালো হয় টাইমিং—২৩.৯৩। খুব স্বাভাবিকভাবেই রিওতে আমার ধ্যানজ্ঞান ছিল যে করেই হোক টাইমিং ভালো করা। সৃষ্টিকর্তাও সহায় হলেন। ইভেন্ট শুরুর আগে আস্তে আস্তে চাপটা কেটে যেতে থাকে। বৃষ্টি নামলেও অনেকটা স্বাভাবিক লাগছিল সবকিছু। শেষ পর্যন্ত সেটার ফল কি না, রিওতে আমার সেরা টাইমিং হয়েছে—২৩.৯২।এক সেকেন্ডের এক শ ভাগের এক ভাগ উন্নতিকে অনেকে হয়তো গুরুত্ব দেবেন না। কিন্তু সাঁতার এমন একটি খেলা, যাতে সেকেন্ডের এক শ ভাগের এক ভাগও কম নয়। সেদিক থেকে আমি খুশি। যাক, অন্তত নিজের সেরাটা করতে পারলাম।পদকের লড়াইয়ে যেতে পারিনি। হিটেই বাদ এটাও ঠিক। কিন্তু অলিম্পিকের সাঁতার সম্পর্কে ধারণা থাকলে যে-কেউ বুঝতে পারবেন, আমার চেয়ে ভালো টাইমিং নিয়েও অনেকে বাদ পড়েছেন। ৮৫ জনের মধ্যে মাত্র ১৬ জন উঠেছেন সেমিফাইনালে। এতেই বোঝা যায়, কতটা কঠিন এই প্রতিযোগিতা। তাই বাস্তবতা বুঝে বেশির ভাগ খেলোয়াড়ই আসে নিজের সেরাটা করতে। সেটা অনেকে পারে না। নার্ভাস হয়ে যায়, অনেক ভালো সাঁতারুকেই দেখেছি, হা-হুতাশ করছেন সেরাটা করতে না পেরে।
হল্যান্ড, দক্ষিণ আফ্রিকাসহ কয়েকটি দেশের সাঁতারুর সঙ্গে কথা বলে জানলাম, তাঁরা নিজেদের সেরা টাইমিং করতে পারেননি। যখন শুনলেন আমি পেরেছি, তাঁরা বললেন, ‘বেশ ভালোই তো।’ রিওর পুলে সাঁতার শেষে টার্ন করে যখন বোর্ড দেখছিলাম, ভালোই লাগল আমার। পরিশ্রমের ফল পেয়েছি। থাইল্যান্ডে টানা অনুশীলনের পর গত মাস খানেক সেভাবে অনুশীলন করতে পারিনি। চোট ছিল। সবকিছু পেছনে ফেলে এখানে এসেছি। গেমস শেষে ফেরার সময় অন্তত এই তৃপ্তি সঙ্গী হবে যে, যাক খারাপ ফল হয়নি।
এই ইভেন্টায় এবার এসএ গেমসে রেকর্ড ছিল ২৩.৩৫ সেকেন্ড। আমার লক্ষ্য থাকবে ওই টাইমিংটার আরও কাছে চলে যাওয়া। সেটা সম্ভব বলেই মনে করি। একাগ্রতা আর নিরস্তর চেষ্টার ফল কখনো না কখনো আসেই। তবে এ জন্য চাই পারিপার্শ্বিক সমর্থন। আমরা সেটা আরও বেশি করে পেলে সামনে নিশ্চয়ই এর চেয়ে ভালো করতে পারব। রিও থেকে সেই শিক্ষাই পেলাম।
লেখক: রিওতে বাংলাদেশ অলিম্পিক দলের সাঁতারু।
