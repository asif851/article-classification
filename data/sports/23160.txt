
বিসিবির নির্দেশনার পর ক্রিকেটার সাব্বির রহমানের করা একটি কোমল পানীয়র বিজ্ঞাপন প্রচার বন্ধ হয়ে গেছে বলে জানা গেছে। মডেল নায়লা নাঈমের সঙ্গে করা ওই বিজ্ঞাপনটি নিয়ে বিসিবির নীতিনির্ধারক তরফে আপত্তি আসে। প্রথমে মৌখিকভাবে সাব্বিরকে জানিয়ে দেওয়া হয়। পরে আনুষ্ঠানিকভাবে ই-মেইল করেও সাব্বিরকে বিজ্ঞাপনটি বন্ধ করতে বলা হয়েছে। একই ধরনের ই–মেইল বিসিবির পক্ষ থেকে টিভি চ্যানেলগুলোর কাছেও পাঠানো হয়েছে বলে জানা গেছে। যদিও এ ব্যাপারে কেউ আনুষ্ঠানিকভাবে কোনো মন্তব্য করতে রাজি হননি।
কোমল পানীয়র বিজ্ঞাপনটির ব্যাপারে দর্শকদেরও একটি অংশের আপত্তি ছিল। এ ব্যাপারে সামাজিক মাধ্যমে বেশ কিছুদিন ধরে লেখালেখি হয়েছে। খেলোয়াড়দের বিভিন্ন পণ্যের প্রচারণায় যুক্ত থাকা বর্তমান বিশ্বের প্রেক্ষাপটে খুবই স্বাভাবিক ঘটনা। এ ব্যাপারে বিসিবিরও আপত্তি নেই। তবে বিসিবির শর্তেই বলা আছে, এমন কোনো বিজ্ঞাপন করা যাবে না, যেটি প্রশ্নবিদ্ধ হয়। এই বিজ্ঞাপনটি বিসিবির কাছে মনে হয়েছে আপত্তিকর।তা ছাড়া সম্প্রতি স্তন ক্যানসার সচেতনতার একটি প্রচারণামূলক ভিডিও নিয়ে নায়লা নাঈম সমালোচনা ও বিতর্কের মুখে পড়েছেন। বিজ্ঞাপনটি বেশ কিছুদিন ধরে প্রচার হয়ে এলেও তাই হয়তো নতুন করে আলোচনায় এসেছে।সাব্বির নিজে এ ব্যাপারে কোনো মন্তব্য করেননি। তবে একটি সূত্র জানিয়েছে, নিজের ক্রিকেট ক্ষতিগ্রস্ত হয়, এমন কিছু কখনোই তিনি করতে চান না। বিজ্ঞাপনটি নেতিবাচক আলোচনায় আসবে বুঝতে পারেননি সাব্বির। বিসিবির নির্দেশ তাই মেনে নিয়েছেন এখন। তবে কোমল পানীয়টির সঙ্গে তাঁর এক বছরের চুক্তি আছে। সেটি সাব্বির বাতিল করতে আগ্রহী নন বলেই জানা গেছে। ভবিষ্যতে বিজ্ঞাপনে স্ক্রিপ্ট বুঝে তারপর সায় দেবেন বলেও ঠিক করেছেন সাব্বির।দুদিন ধরে বিজ্ঞাপনটি টিভিতে আর প্রচার করা হচ্ছে না।
