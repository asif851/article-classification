
ব্রায়ান লারা সম্রাট ছিলেন। থাকবেন। ব্যাটসম্যান লারাকে ছাড়িয়ে যাওয়া এখনো মহেন্দ্র সিং ধোনির জন্য সহস্র ক্রোশ দূরের পথ। তবে লারার গর্বের একটি রেকর্ড কাল নিজের করে নিয়েছেন ধোনি। এত দিন অধিনায়ক হিসেবে টেস্টে সবচেয়ে বেশি ছক্কার রেকর্ডটি ছিল লারার। ৪৯টি। কাল মঈন আলীকে মিডউইকেটের ওপর দিয়ে সীমানার ওপারে আছড়ে ফেলে অধিনায়ক ধোনি ছাড়িয়ে গেছেন লারার রেকর্ডটিও।অধিনায়ক হিসেবে ছক্কার ফিফটি করলেন ধোনি। অধিনায়ক হওয়ার আগে ছক্কা হাঁকিয়েছেন আরও ২৭টি। সব মিলিয়ে ৭৭ ছক্কা নিয়ে টেস্টে সবচেয়ে বেশি ছক্কা হাঁকানোর রেকর্ডটিতে ধোনির অবস্থান ১১তে। ১০০ ছক্কা নিয়ে এই রেকর্ডে সবার ওপরে আছেন, আর কেউ নয়, অ্যাডাম গিলক্রিস্ট। এখনো খেলে যাচ্ছেন এমন ক্রিকেটারদের মধ্যে এই রেকর্ডের সবচেয়ে কাছে আছেন ক্রিস গেইল। ক্যারিবীয় খ্যাপা ঘোড়ার ছক্কা ৯৭টি।
কাল আরেকটি গৌরবের কীর্তি দেখেছে সাউদাম্পটন টেস্ট। এই কীর্তি অবশ্য একজনের নয়, একটি জুটির। জেমস অ্যান্ডারসন ও স্টুয়ার্ট ব্রড জুটির টেস্ট উইকেট এখন ৫০০টি। আর মাত্র দুটো পেস জুটির এই কীর্তি আছে। পাকিস্তানের ওয়াসিম-ওয়াকার আর ওয়েস্ট ইন্ডিজের ওয়ালশ-অ্যামব্রোস জুটির।
