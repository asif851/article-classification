
এউইন মরগানের বাংলাদেশে আসা অনিশ্চিত, খবরটা পুরোনো। কিন্তু বেয়ারস্টো, মঈন, জর্ডান এমনকি অধিনায়ক কুকসহ অনেক খেলোয়াড়ের আসার ব্যাপারে আপত্তি নেই, সেখানে মরগানের এত দ্বিধা কেন? ইংল্যান্ডের ওয়ানডে ও টি-টোয়েন্টি অধিনায়ক জানাচ্ছেন, অতীত অভিজ্ঞতার কারণেই বাংলাদেশ সফরে আসার ব্যাপারে ভাবছেন।
২০১৩ সালে ঢাকায় গাজী ট্যাংক ক্রিকেটারসের হয়ে প্রিমিয়ার ডিভিশনে খেলে গিয়েছিলেন মরগান। বাংলাদেশে তখন রাজনৈতিক পরিস্থিতি বিক্ষুব্ধ, পেট্রল বোমার বিভীষিকায় ঢাকা তখন সন্ত্রস্ত। তার আগে ২০১০ সালে বেঙ্গালুরু রয়্যাল চ্যালেঞ্জারসের হয়ে আইপিএল খেলার সময়ও মরগানের ভীতিকর একটা অভিজ্ঞতা হয়েছে। মুম্বাই ইন্ডিয়ানসের সঙ্গে ম্যাচ শুরুর আগে চিন্নাস্বামী স্টেডিয়ামের বাইরে দুইটি বোমা বিস্ফোরণ হয়। অবশ্য গুরুতর কিছু হয়নি, ম্যাচটাও শেষ পর্যন্ত হয়ে গিয়েছিল। পরে অন্য ম্যাচগুলো বেঙ্গালুরু থেকে সরিয়ে নেওয়া হয়। তবে দুই ঘটনাই মরগানের মনে গভীরভাবে দাগ কেটে গেছে, ‘আইপিএলের ওই ম্যাচের পর আমাদের সঙ্গে সঙ্গে বিমানবন্দরে নিয়ে যাওয়া হয়। এর পর বাংলাদেশে ঘরোয়া ক্রিকেটের সময় রাজনৈতিক পরিস্থিতি অবিশ্বাস্যরকম উত্তাল দেখেছি।’এসব ঘটনার জন্যই মরগানের দ্বিধা কাটছে না, ‘আমি আগেও এমন জায়গায় গিয়েছি যেখানে নিরাপত্তা নিয়ে সমস্যা হয়েছে। তখন আমি নিজেকে বলেছিলাম, আমি কখনো এমন পরিস্থিতিতে পড়তে চাইব না। আন্তর্জাতিক ক্রিকেট বা যেকোনো ক্রিকেট মানে তো অন্য কিছু নিয়ে দুশ্চিন্তা নয়। এটা হওয়া উচিত আপনার জীবনের সেরা সময়। আপনি চাইবেন মনযোগটা পুরোপুরি এখানেই দিতে, উপভোগ করতে।’ মরগান এখনো না বলেননি, তবে বোঝাই যাচ্ছে সিদ্ধান্তটা নেতিবাচক হওয়ার সম্ভাবনা প্রবল। দু-এক দিনের মধ্যেই অবশ্য নিশ্চিতভাবে জানা যাবে, মরগান বা অন্য কেউ নিজেকে সরিয়ে নেবেন কি না। কাল থেকেই বাংলাদেশ সফরের জন্য ক্যাম্প শুরু হয়ে যাওয়ার কথা। আর চূড়ান্ত দল জানা যাবে ১৬ সেপ্টেম্বর।তবে মরগানের মতো উপমহাদেশ সফরে আতঙ্কের অভিজ্ঞতা হয়েছিল ইসিবির পরিচালক অ্যান্ড্রু স্ট্রাউসেরও। সেটি আরও ভয়ংকর ছিল, ২০০৮ সালে মুম্বাই হামলার পর কেভিন পিটারসেনের নেতৃত্বে স্ট্রাউসরা ভারতে এসে টেস্ট খেলেন। স্ট্রাউস ওই অভিজ্ঞতা মনে করিয়ে দিয়েই বলেছেন, নিরাপত্তা দলের ওপর পূর্ণ আস্থা রাখতে।শেষ পর্যন্ত মরগান সেই আস্থা রাখবেন কি না, এখন সেটিরই অপেক্ষা।
