
অলিম্পিকে নিজের সেরাটা করতে পারেননি। সাম্প্রতিক সময়ে সব কটি আন্তর্জাতিক প্রতিযোগিতায়ও অনুজ্জ্বল ছিলেন। কিন্তু দেশে নিজের শ্রেষ্ঠত্ব কাউকে কেড়ে নিতে দেননি আবদুল্লাহ হেল বাকি। জাতীয় চ্যাম্পিয়নশিপে ১০ মিটার এয়ার রাইফেলের শ্রেষ্ঠত্ব তাঁরই থাকল।এই প্রতিযোগিতায় তাঁর প্রথম সোনা ২০১০ সালে। সেই থেকে সাতটি প্রতিযোগিতার পাঁচটিতেই বাকি সেরা। ২০১৩ সালে জাতীয় প্রতিযোগিতা হয়নি, ২০১৪ সালে বাংলাদেশ গেমসে (বাংলাদেশ গেমসকে জাতীয় প্রতিযোগিতা ধরা হয়) অবশ্য সোনা জিততে পারেননি। যদিও বাংলাদেশ গেমসকে একপাশে রেখে কেউ কেউ বলছেন, জাতীয় প্রতিযোগিতায় টানা পাঁচবার চ্যাম্পিয়ন হলেন বাকি।তবে কবার টানা চ্যাম্পিয়ন হলেন, এটা বড় নয় বাকির কাছে। কাল গুলশান জাতীয় শুটিং কমপ্লেক্সে প্রতিযোগিতার শেষ দিনে সোনা জিতে বললেন, ‘পারফরম্যান্সই আমার কাছে সব সময় বড়। এবার ভালো স্কোর করতে পেরে আমি খুব খুশি।’ খুশি হওয়ারই কথা। জাতীয় প্রতিযোগিতায় ১০ মিটার এয়ার রাইফেলে একসময় ৬০০-তে রেকর্ড ৫৯৫ করেছিলেন আসিফ হোসেন খান। বাকিও একসময় আসিফকে ছুঁয়ে ফেলেন। কাল রেকর্ডভাঙা ৫৯৬ স্কোর করেই ওঠেন ফাইনালে।ফাইনালে ২০২.৫ স্কোর করে হারান মাহমুদুল হাসানকে (২০১.২)। তৃতীয় শোভন চৌধুরী (১৮১.৩)। অন্যদের চেয়ে বাকি এগিয়ে অনেক, তাই তাঁর জয়টাই স্বাভাবিক। তবে অলিম্পিক থেকে আসার দিনই এই প্রতিযোগিতা শুরু হয়ে যায় বলে সময় পাননি অনুশীলনের। সেটাই কাল বলছিলেন, ‘অনুশীলন ছাড়া প্রতিযোগিতায় নামা, ব্রোঞ্জই তো জেতা যায় না। তারপরও নতুন রেঞ্জে খেললাম। আমি যখন অলিম্পিকে যাই, তখন এটির কাজ চলছিল। গতকালই শুধু অফিশিয়াল অনুশীলন করতে পারি।’
অল্প সময়ের অনুশীলনে বাকিই পারবেন, নইলে আর তিনি দেশসেরা কেন!
