

ক্রিকেটের আনন্দটাই ফিকে হতে বসেছিল। জমজমাট ম্যাচের দেখা এখন মেলে খুব কমই। ওয়ানডে ক্রিকেট যেন সবচেয়ে বেশি ম্যাড়ম্যাড়ে হচ্ছে ইদানীং। এমন এক সময়ে দারুণ রোমাঞ্চকর এক ম্যাচ উপহার দিল ভারত ও নিউজিল্যান্ড। দুই দলেরই বাহবা প্রাপ্য। তবে শেষ পর্যন্ত বিজয়ীর মুকুট মাথায় তোলায় হাততালি বেশি পাবে ভারত। সিরিজের শেষ ওয়ানডেতে নিউজিল্যান্ডকে ৬ রানে হারিয়ে ২-১-এ সিরিজ জিতল কোহলির দল।কানপুরের ম্যাচটা জিতলে নিজেদের ক্রিকেট ইতিহাসে প্রথম ভারতে ওয়ানডে সিরিজ জেতার গৌরব যুক্ত হতো নিউজিল্যান্ডের। ভারতের দেওয়া ৩৩৮ রানের লক্ষ্যেও তারা কাবু হয়নি। বরং বেশ সমানে সমানে লড়াই করেছে। কিন্তু জসপ্রীত বুমরার শেষ দুটি ওভার ম্যাচের পার্থক্য গড়ে দিল। শেষ ৪ ওভারে ৩৫ রান দরকার ছিল নিউজিল্যান্ডের। হাতে ছিল ৬ উইকেট। সেখান থেকে ম্যাচটা দারুণভাবে নিজেদের দিকে ফিরিয়ে নিল ভারত। ৭ উইকেটে ৩৩১ রানে থেমেছে নিউজিল্যান্ড।রোহিত শর্মা আর বিরাট কোহলির দুর্দান্ত ব্যাটিংয়ে ৩৩৭ রানের চূড়ায় গিয়েছিল ভারত। কিন্তু বড় লক্ষ্যের পিছে শুরু থেকেই ভালোভাবে তাড়া করছিল নিউজিল্যান্ড। ১ উইকেটে ১৫২, ৩ উইকেটে ২৪৭, ৪ উইকেটে ৩০৬...স্কোরগুলো ভারত সমর্থকদের টেনশন বাড়াচ্ছিলই। এরপরই শেষের সেই স্নায়ুকে জয় করা ভারতের দেখা পাওয়া গেল।ভুবনেশ্বর কুমারের ভূমিকাটাই আগে বলা দরকার। ৪৭তম ওভারটা তিনিই করেছেন। ওভারে আটের একটু বেশি করে দরকার, এমন সহজ সমীকরণের সামনে তখন নিউজিল্যান্ড। ৪৭ বলে ৬২ রান করে অপরাজিত এই সিরিজে বেশ ভোগানো টম ল্যাথাম, ২২ বলে ৩৬ করে নিকোলসও দিচ্ছেন দারুণ সঙ্গ। এই চাপের মুখে ৪৭তম ওভার মাত্র ৫ রান দিয়ে নিকোলসকেও ফেরালেন ভুবনেশ্বর।৪৮তম ওভারে বুমরা বেশ ধন্দে ফেলে দিলেন। এই ওভারেও ৫ রানে ১ উইকেট। এর মধ্যে আছে চাপের মুখে রান নিতে গিয়ে রানআউটের শিকার ল্যাথাম—নিউজিল্যান্ডের শেষ আশা। ধোনি-বুমরার যৌথ প্রযোজনায় হয়েছে এই রানআউট। ৪৯তম ওভারে ১০ রান তুলে নিউজিল্যান্ড শেষ চেষ্টা একটা করেছে। কিন্তু শেষ ওভারে আবারও শীতল রক্তের বুমরা। এক ওভারে ১৫ এখন ওয়ানডের শেষ ওভারে বিস্ময়কর কিছু নয়। কিন্তু ৫ বলে মাত্র ৪ রান দিয়ে ম্যাচটা শেষ করে ফেলেন এই পেসার। শেষ বলে ৪ পেয়েছে নিউজিল্যান্ড, কিন্তু বল সীমানা পেরোনোর আগেই ভারত শুরু করে দিয়েছে উদ্‌যাপন।১০ ওভারে ৪৭ রান দিয়ে ৩ উইকেট, সঙ্গে একটি রানআউট—বুমরার এমন এক পারফরম্যান্স, যেদিন রোহিত-কোহলিও আড়ালে!
