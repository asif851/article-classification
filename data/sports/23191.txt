
দুজনেই তাঁর অনেক প্রিয়। দুজনেই পাকিস্তান ক্রিকেটকে অনেক কিছুই দিয়েছেন। পাকিস্তানের ক্রিকেট ইতিহাসে দুজনেরই আছে বিশেষ অবস্থান। সে কারণেই জাভেদ মিয়াঁদাদ ও শহীদ আফ্রিদির ঝগড়ায় বেশ হতাশ ওয়াসিম আকরাম। তাঁর আশা, খুব তাড়াতাড়িই দুজনের মধ্যে সমস্যা মিটে যাবে।
আফ্রিদি বিদায়ী ম্যাচ খেলতে চাইছেন টাকার জন্য—মিয়াঁদাদের এমন একটি মন্তব্যে ক্ষুব্ধ আফ্রিদি তাঁর একসময়ের কোচকে পাল্টা জবাব দিয়েছেন ‘অর্থের কাঙাল’ বলে। এই মন্তব্যে ক্ষুব্ধ হয়ে আফ্রিদির বিরুদ্ধে ম্যাচ পাতানোর অভিযোগও তোলেন মিয়াঁদাদ।পুরো ব্যাপারটিই আকরামের কাছে মনে হয়েছে দুঃখজনক। এক টুইটার বার্তায় তিনি লিখেছেন, ‘জাভেদ ভাই ও শহীদ আমার ও পাকিস্তানের কাছে অনেক কিছু। দুজনের মধ্যে যা ঘটছে, তা খুবই দুঃখজনক। ইনশা আল্লাহ ব্যাপারটি খুব তাড়াতাড়ি মিটে যাবে।’করাচিতে সম্প্রতি একটি বইয়ের প্রকাশনা অনুষ্ঠানে হাজির হয়ে আফ্রিদি মিয়াঁদাদকে ‘অর্থের কাঙাল’ বলেন। টাকার জন্য আফ্রিদি বিদায়ী ম্যাচ খেলতে চাইছেন—মিয়াঁদাদের এমন মন্তব্যের জবাবে আফ্রিদির বক্তব্য ছিল, ‘আমার শুভানুধ্যায়ীদের দোয়া ও আশীর্বাদের পরিমাণ এত বেশি যে আমার জন্য বিদায়ী ম্যাচ আয়োজিত হলো কি না, এটি নিয়ে আমার কিছুই আসে–যায় না।’মিয়াঁদাদ আবার এর জবাবে আফ্রিদির সম্পর্কে অভিযোগ তুলেছেন, ‘আফ্রিদি ম্যাচ পাতায়। তার অধিনায়কত্বের সময় পুরো পাকিস্তান দলই ম্যাচ পাতানোর সঙ্গে জড়িত ছিল। সে দেশকে বিক্রি করেছে।’পাকিস্তানের সাবেক এই কিংবদন্তি ব্যাটসম্যান আফ্রিদিকে ‘দায়িত্বজ্ঞানহীন অধিনায়ক ও ব্যাটসম্যান’ হিসেবেও চিহ্নিত করেছেন। একই সঙ্গে বলেছেন, ‘আফ্রিদি সিনিয়রদের অসম্মান করার ব্যাপারে সব মাত্রা ছাড়িয়ে গেছে।’
