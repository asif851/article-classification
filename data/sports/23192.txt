
বাংলাদেশ ক্রিকেট লিগের (বিসিএল) আগের দুই রাউন্ডে সেঞ্চুরি করে নিজের ভালো প্রস্তুতির কথা জানিয়েছেন মুমিনুল হক। সেঞ্চুরি পেয়েছেন মোসাদ্দেক হোসেন সৈকত-নুরুল হাসানও। আজ খুলনায় ওয়ালটন মধ্যাঞ্চলের হয়ে সেঞ্চুরি করে লিটন দাস জানালেন, আছেন তিনিও।
মুমিনুল-লিটন-মোসাদ্দেক আছেন গত ডিসেম্বরে ঘোষিত প্রাথমিক দলে। তিনজনের মধ্য মুমিনুল হকের জায়গাটা পোক্ত, টেস্ট দলে জায়গা পেতে পারেন বাকি দুজনও। শ্রীলঙ্কার বিপক্ষে টেস্ট সিরিজের আগে বিসিএলে ঝালিয়ে নেওয়ার ভালো সুযোগটা কাজে লাগানোর চেষ্টা করছেন প্রাথমিক দলে থাকা প্রায় সবাই। আজ যেমন লাগিয়েছেন লিটন।৫০ রানে মেহেদী মারুফ ও মুমিনুল হককে হারিয়েছে ইসলামী ব্যাংক পূর্বাঞ্চল। পরে লিটন দাস-জাকির হাসান তৃতীয় উইকেটে গড়েছেন ১৯৩ রানের জুটি। ১১২ রান করে লিটন থামলেও থামেননি জাকির, দিন শেষে অপরাজিত ১৫৬ রানে। লিটনের সঙ্গে অন্য প্রান্তে তাসামুল অপরাজিত ৩৫ রানে। প্রথম দিনে পূর্বাঞ্চলের রান ৩ উইকেটে ৩৩২।রাজশাহীতে প্রাইম ব্যাংক দক্ষিণাঞ্চলের বিপক্ষে সেঞ্চুরি করে মিজানুর রহমানের আফসোসটা যেন আরও বেড়েছে। সেঞ্চুরি করে আফসোস! কদিন আগে ঘরোয়া প্রথম শ্রেণির ক্রিকেটে টানা তিন ইনিংসে সেঞ্চুরি করে তামিম ইকবালের রেকর্ড ছুঁয়েছিলেন মিজানুর রহমান। বিসিএলের প্রথম রাউন্ডে রেকর্ডটা ভেঙেই দিচ্ছিলেন বিসিবি উত্তরাঞ্চলের এই ওপেনার। কিন্তু ওয়ালটন মধ্যাঞ্চলের মোশাররফ হোসেনের ফিরতি ক্যাচ হয়ে থেমে গেলেন ৬৪ রানে। হলো না রেকর্ড।তিন অঙ্কের নেশায় পেয়ে বসা মিজানুর মাঝে দুই ম্যাচে আর তিন অঙ্ক ছুঁতে পারেননি। তবে আজ রাজশাহীতে প্রাইম ব্যাংক দক্ষিণাঞ্চলের বিপক্ষে আবারও সেঞ্চুরি করে বুঝিয়েছেন ব্যাটের ধার তাঁর ঠিকঠাকই আছে। তবে রেকর্ড ভাঙতে না পারার আফসোস মিজানের যাচ্ছে না, ‘অনেক আফসোস হচ্ছে। সেঞ্চুরির দিকেই যাচ্ছিলাম সেদিন। কিন্তু মোশাররফ ভাই দারুণ একটা ক্যাচ ধরে ফেলল!’মিজানের সেঞ্চুরিতে তৃতীয় রাউন্ডের প্রথম দিনে বর্তমান চ্যাম্পিয়নদের রান ৩ উইকেটে ২১৪।
