
প্রিমিয়ার নিজেদের সর্বশেষ ম্যাচটাতেই ম্যানচেস্টার ইউনাইটেডের কাছে ২-০ গোলে হেরে হোঁচট খেয়েছিল চেলসি। তবে ঘুরে দাঁড়াতেও সময় নেয়নি আন্তোনিও কন্তের দল। স্টামফোর্ড ব্রিজে ডিয়েগো কস্তার জোড়া গোলে কাল সাউদাম্পটনকে হারাল ৪-২ ব্যবধানে। চেলসির বাকি দুটি গোল এডেন হ্যাজার্ড আর গ্যারি কাহিলের। এ জয়ে প্রিমিয়ার লিগের শিরোপার পথে আরও এগিয়ে গেল চেলসি। জোড়া গোলে কস্তা পেরিয়ে গেছেন প্রিমিয়ার লিগে ৫০ গোলের মাইলফলকও। প্রিমিয়ার লিগে খেলা ক্রিস্টিয়ানো রোনালদো, লুইস সুয়ারেজ, দিদিয়ের দ্রগবা ও কার্লোস তেভেজদের মতো তারকাদের চেয়ে কম ম্যাচ খেলে এ মাইলফলক ছুঁলেন কস্তা।প্রিমিয়ার লিগে এখন ৮৫ ম্যাচে ৫১ গোল ব্রাজিল বংশোদ্ভূত এই স্প্যানিশ স্ট্রাইকারের। ৫০ গোল করতে সুয়ারেজের লেগেছিল তাঁর চেয়ে এক ম্যাচ বেশি। রোনালদো, তেভেজ, ইয়ান রাইট, দ্রগবাদের তো লেগেছিল আরও বেশি ম্যাচ।লিগে পাঁচ ম্যাচ পর গোল পেলেন কস্তা। দলের স্ট্রাইকারকে ছন্দে ফিরতে দেখে উচ্ছ্বসিত চেলসি কোচ কন্তেও, ‘স্ট্রাইকাররা গোল করবে এটাই তো স্বাভাবিক। গোলই তাদের জীবন। মাঝে ওর একটা বাজে সময় গেছে। তবে আমি তাকে নিয়ে সব সময় খুব আশাবাদী, খুশি।’এ জয়ের পর ৩৩ ম্যাচে ৭৮ পয়েন্ট চেলসির। ৩২ ম্যাচে ৭১ পয়েন্ট নিয়ে টটেনহাম আছে প্রিমিয়ার লিগের পয়েন্ট তালিকায় দুই নম্বরে। চেলসি তাই বাকি পাঁচ ম্যাচের চারটিতে জিতলেই পেয়ে যাবে শিরোপা।
 
