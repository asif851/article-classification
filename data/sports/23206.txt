
ওয়ানডে কিংবা টি-টোয়েন্টি বিশ্বকাপ, দুই দলের মুখোমুখি পরিসংখ্যানের পার্থক্যটা ১১-০! ৫০ কিংবা ২০ ওভারের বিশ্বকাপে ভারতকে কখনো হারাতে পারেনি পাকিস্তান। ১১ বার মুখোমুখি হয়ে প্রতিবারই পাকিস্তান হেরেছে চিরপ্রতিদ্বন্দ্বী ভারতের কাছে। সৌরভ গাঙ্গুলির ভবিষ্যদ্বাণী, এবার চ্যাম্পিয়নস ট্রফিতেও পাকিস্তানকে হারাবে ভারত!
ওয়ানডেতে ১২৭ সাক্ষাতে পাকিস্তানের কাছে ভারত হেরেছে ৭২ ম্যাচে আর জিতেছে ৫১ ম্যাচে। কিন্তু বিশ্বকাপ মঞ্চে এসব পরিসংখ্যান কোনো কাজেই আসে না পাকিস্তানের। সেখানে ভারত এমনই এভারেস্ট, সেটি কখনো পাকিস্তানের টপকানো হয়নি। আইসিসির ৫০ ওভারের আরেকটি টুর্নামেন্ট দুয়ারে। সৌরভের অনুমান, ভারতের বিপক্ষে পাকিস্তানের আরেকটি পরাজয় দেখা যাবে এই টুর্নামেন্টে, ‘চ্যাম্পিয়নস ট্রফিতে ভারত আবারও পাকিস্তানকে হারাবে।’কেন হারাবে সেটির যুক্তি দিলেন ভারতের অন্যতম এই সফল অধিনায়ক, ‘সর্বশেষ ৮-১০ বছরে দুই দলের অনেক পার্থক্য। পাকিস্তানের বিপক্ষে যে নিয়মিত দাপট দেখাচ্ছে ভারত, সেটি অন্যতম কারণ। বিশ্বাস করি, ৪ জুন বার্মিংহামে ভারত আবারও এটা করে দেখাবে।’তবে সৌরভ মানেন, নব্বই ও এই শতাব্দীর শুরুতে দুই দলের হাড্ডাহাড্ডি লড়াই হতো। যেটি এখন আর দেখা যায় না। ভারতের সাবেক এই অধিনায়ক বলছেন, ‘৯০ ও এই শতাব্দীর শুরুর দিকে ভারত শুধু বৈশ্বিক টুর্নামেন্টগুলোয় পাকিস্তানের চেয়ে ভালো খেলত। দুই দলের খুব বেশি পার্থক্যও তখন ছিল না। ওয়াসিম (আকরাম), ওয়াকার (ইউনিস), ইনজামাম (উল-হক), সাঈদ আনোয়ার, জাভেদ মিয়াঁদাদ ও সেলিম মালিকের মতো দুর্দান্ত সব খেলোয়াড় ছিল পাকিস্তান দলে। তবে ২০০৫-এর পর থেকে পাকিস্তান আর আগের মতো নেই। তাদের খেলার মান পড়েছে ও সামর্থ্য কমেছে। আর বড় ম্যাচের চাপ পাকিস্তানের চেয়ে ভারত ভালোভাবে নিতে পেরেছে।’প্রতিভাবান খেলোয়াড় পাকিস্তানেও আছে। কিন্তু দুই দলের পার্থক্যটা বোঝা যায় চাপে। সৌরভ মনে করেন, চাপের মুখে ভারত যতটা ভালো করে, পাকিস্তান ততটা পারে না, ‘পাকিস্তান দলে বিরল প্রতিভাবান খেলোয়াড় আছে। চাপের মুখে তারা লড়তে পারে, চেষ্টাতেও কমতি নেই। কিন্তু সেসব চেষ্টা বৃথা গেছে। ভারতের দিকে তাকান, এই দলটা চাপ নিতে পারে। কঠিন পরিস্থিতিতে তারা অসাধারণ খেলে। ভারতের বিপক্ষে পাকিস্তানও চাপের মুখে ব্যাটিং-বোলিং খারাপ করে না। কিন্তু তারা সফল হতে পারেনি।’বিশ্বকাপ ও টি-টোয়েন্টি বিশ্বকাপে দুই দলের মুখোমুখি পরিসংখ্যানে ১১-০ ব্যবধানে ভারত এগিয়ে থাকলেও চ্যাম্পিয়নস ট্রফিতে কিন্তু পাকিস্তানই এগিয়ে। তিনবার মুখোমুখি হয়ে দুবারই পাকিস্তানের কাছে হেরেছে ভারত। সৌরভের অনুমান সত্যি হলে এই সমীকরণে এবার আসবে সমতা। সূত্র: ইন্ডিয়া টুডে।
