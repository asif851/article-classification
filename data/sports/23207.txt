
এই শতাব্দীতে ফুটবল বিশ্ব দেখেছে লিওনেল মেসি আর ক্রিস্টিয়ানো রোনালদোর জাদু। ইতিহাসের অন্যতম সেরা এক বার্সেলোনাকে দেখেছে একের পর এক শিরোপা জিতে নিতে। কিন্তু এই শতাব্দীর সেরা ১১ ফুটবলার কারা? সেটি কিন্তু একটা গুরুত্বপূর্ণ প্রশ্ন। অনেক কাঠখড় পুড়িয়ে উয়েফা প্রকাশ করেছে এই শতাব্দীর সেরা একাদশের নাম। ছয়জন বার্সেলোনা আর তিনজন রিয়াল মাদ্রিদের ফুটবলার আছেন এই একাদশে।
গোলরক্ষক হিসেবে এই একাদশে আছেন সাবেক স্পেন ও রিয়াল অধিনায়ক ইকার ক্যাসিয়াস। দলে আরও আছেন তাঁরই ক্লাব সতীর্থ সার্জিও রামোস ও ক্রিস্টিয়ানো রোনালদো। অন্যদিকে, বার্সেলোনা থেকে সুযোগ হয়েছে কার্লোস পুয়োল, জেরার্ড পিকে, আন্দ্রেস ইনিয়েস্তা, জাভি হার্নান্দেজ ও লিওনেল মেসির। থিয়েরি অঁরিকে নেওয়া হয়েছে, যিনি আর্সেনাল ও বার্সেলোনা দুই দলের হয়েই ইউরোপ মাতিয়েছেন।
রিয়াল-বার্সা ছাড়াও এই একাদশে লিভারপুল ও বায়ার্ন মিউনিখের ফুটবলাররাও আছেন। চ্যাম্পিয়নস লিগ ইতিহাসের অন্যতম সেরা ‘ইস্তাম্বুল-ফাইনালে’ জয়ী দল লিভারপুলের প্রতিনিধিত্ব করছেন মিডফিল্ডার স্টিভেন জেরার্ড। অন্যদিকে, বায়ার্ন থেকে দলে এসেছেন জার্মানির বিশ্বকাপজয়ী অধিনায়ক ফিলিপ লাম। দলের ফরমেশন ৪-৩-৩।
কিংবদন্তিদের নিয়ে দল গঠন করা বেশ কঠিন কাজ। টুইটারে ইতিমধ্যেই অনেকে এই দলের সঙ্গে ভিন্নমত প্রকাশ করেছেন। কারও ক্যাসিয়াসের জায়গায় চাই জিজি বুফনকে, কেউবা পিকের স্থলে দেখতে চান ইতালির বিশ্বকাপজয়ী অধিনায়ক ফাবিও ক্যানাভারোকে। দিদিয়ের দ্রগবা, পাওলো মালদিনি, জিনেদিন জিদান কিংবা রোনালদো নাজারিওকে দলে রাখা উচিত ছিল বলে মত দিয়েছেন অনেকেই। সূত্র মার্কা, স্পোর্ট বাইবেল।
