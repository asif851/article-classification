



সোমবার সকালে ছেলের বাবা হয়েছেন মুশফিকুর রহিম।
চট্টগ্রাম টেস্টে জয়ের সমান ড্রয়ের পর বড় সুসংবাদ, মুশফিক আছেন ফুরফুরে মেজাজে।
ফুরফুরে মেজাজ নিয়েই ঢাকা টেস্টে মাঠে নামবেন মুশফিক।


মুশফিকুর রহিম সংবাদ সম্মেলনে এলেন মিষ্টি নিয়ে। মিষ্টি হাতে কোনো খেলোয়াড়ের সংবাদ সম্মেলন, ব্যতিক্রম দৃশ্য অবশ্যই। কেন মিষ্টি, সেটি তো সবারই জানা। সোমবার সকালে ছেলের বাবা হয়েছেন মুশফিক। নবজাত সন্তানকে কোলে নিয়ে হাস্যোজ্জ্বল মুখে যে ছবিটা সামাজিক যোগাযোগমাধ্যমে দিয়েছেন, সে হাসির ঢেউ তাঁর মুখে দেখা গেল আজও।
সন্তানের বাবা হয়েছেন, অপার্থিব আনন্দ মুশফিকের চোখেমুখে। এই ভালো লাগাটা কেমন, সেটি ভাষায় ব্যাখ্যা করা যায়? মুশফিকও পারছেন না, ‘অনেক ভালো লাগছে। অনুভূতিটা বলে বোঝাতে পারব না। আপনারা নিশ্চয়ই জানেন কেমন অনুভূতি। দোয়া করবেন যেন আমার ছেলে, স্ত্রী সুস্থ থাকে।’
সংবাদ সম্মেলনজুড়েই ফুরফুরে মেজাজে ছিলেন মুশফিক। প্রায় শেষ দিকে তাঁর কাছে জানতে চাওয়া হলো, ছেলের নাম কী রেখেছেন। মুশফিকের মুখে আবারও হাসি, ‘ছেলের নাম নিয়ে একটু দ্বিধায় আছি। ঠিক করতে পারিনি এখনো। সাত দিনের মধ্যে আকিকা হবে। চেষ্টা করছি এর মধ্যে নাম ঠিক করে ফেলতে।’
‘আপনাদের জন্য মিষ্টি আছে’—সংবাদ সম্মেলন শেষে বের হওয়ার আগে মুশফিকের অনুরোধ। চট্টগ্রাম টেস্টে ‘জয়ের সমান’ ড্র করেছে বাংলাদেশ। ভালো খেলেছেন মুশফিক নিজেও। আরও বড় সুসংবাদ, বাবা হয়েছেন। ঢাকা টেস্টেও পারফরম্যান্সের ধারাবাহিকতা ধরে রেখে মুশফিক নিশ্চয়ই চাইবেন সুসংবাদের তালিকাটা লম্বা করতে।
