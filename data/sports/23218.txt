
কী বলবেন একে? নিয়তি, কাকতাল, নাকি অন্য কিছু?
কালকের আগে চ্যাম্পিয়নস লিগের নকআউট পর্বে গঞ্জালো হিগুয়েইন গোল করেছিলেন ২০১৩ সালে। সেটা ছিল এপ্রিল মাসের এক রাত, দিনক্ষণ ঠিক করে বললে ৩ এপ্রিল। নকআউট পর্বে আর্জেন্টাইন ফরোয়ার্ডের পরবর্তী গোল করলেন আরেকটা মাসের মাসের তৃতীয় দিনে, ৩ মে রাতে!মাঝে চার বছর কেটে গেছে। এর মধ্যে কত অদলবদল। কিন্তু একটা ছবি বদলাচ্ছিল না। চ্যাম্পিয়নস লিগে গ্রুপ পর্ব পেরোলেই আর গোল পাচ্ছিলেন না হিগুয়েইন।অবশ্য রিয়ালে থাকার সময়ও যে ইউরোপ-সেরার প্রতিযোগিতায় খুব উজ্জ্বল ছিলেন তা নয়। কালকের ম্যাচের আগে চ্যাম্পিয়নস লিগে ৬২ ম্যাচে মাত্র ১৬ গোল। নকআউট পর্বে তো আরও দুর্দশা, ২২ ম্যাচে মাত্র ২ গোল! গ্যালাতাসারাইয়ের সে ম্যাচের পর নকআউটে সাত ম্যাচে গোল পাননি। তাই কালকের ম্যাচে মোনাকোর বিপক্ষে জুভেন্টাসের রক্ষণ, বুফন কিংবা পাওলো দিবালাকে নিয়ে যতটা আলোচনা ছিল, তার ছিটেফোঁটাও ছিল না হিগুয়েইনকে নিয়ে। বড় ম্যাচে যে গোল পান না হিগুয়েইন! বিশ্বকাপ বা কোপার ফাইনালগুলোতে তাঁর সেই মিসগুলো আজও বুকে বিঁধে আছে আর্জেন্টিনা-সমর্থকদের।সেই না-থাকা দৃশ্যপটেই যেন পর্দা ফুঁড়ে হাজির হলেন হিগুয়েইন। জোড়া গোলে মোনাকোর মাঠ থেকে জুভেন্টাসকে জিতিয়ে এনেছেন। যে জয় প্রায় নিশ্চিত করে দিয়েছে চ্যাম্পিয়নস লিগের ফাইনাল খেলা। এ গোল কতটা তৃপ্তি দিয়েছে, সেটা নিজেই জানিয়েছেন, ‘এমন মুহূর্তের জন্যই লড়াই করি। এ প্রতিযোগিতায় গোল পাচ্ছিলাম না, কিন্তু আমি জানতাম শান্ত থাকতে হবে, পরিশ্রম করতে হবে। সবচেয়ে গুরুত্বপূর্ণ হলো দলের জয়। যদি গোল নাও করতাম, তাতেও কোনো অসুবিধা ছিল না।’তাঁর মতো একজন জাত স্ট্রাইকার গোল করে খুশি হবেন না, সেটা অবশ্যই ভুল ভাবনা। সেটা বোঝা গেল এই কথায়, ‘আমি খুব খুশি, এটা গুরুত্বপূর্ণ ম্যাচ ছিল—সেমিফাইনাল। তবে এখনো কাজ শেষ হয়নি, মোনাকো অনেক শক্ত দল।’ গোলডটকম।
