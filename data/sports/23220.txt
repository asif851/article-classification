
আহত বাঘের মতোই যেন প্রতিপক্ষের ওপর ঝাঁপিয়ে পড়েছিল আবাহনী। তাতেই ২-১ ব্যবধানে এফ সি আলগার বিপক্ষে পেল জয়। কিন্তু টুর্নামেন্টে নিজেদের প্রথম জয়টি শুধুই সান্ত্বনার হয়ে থাকল। টিসি স্পোর্টস ও পোচন সিটিজেন কাল দিনের প্রথম ম্যাচে ড্র করেই সেমিফাইনালে ওঠার আশাটা শেষ করে দিয়েছিল বাংলাদেশ প্রিমিয়ার লিগ চ্যাম্পিয়নদের। গতবারের মতো এবারও শেখ কামাল ক্লাব কাপের প্রথম পর্বেই তাদের বিদায় হলো।
টিসি স্পোর্টসের সঙ্গে ১-১ ড্র করে কোরিয়ার পোচন সিটিজেন ৫ পয়েন্ট পেয়ে ‘এ’ গ্রুপের রানার্সআপ হিসেবে উঠেছে সেমিফাইনালে। আগেই শেষ চারে নাম লেখানো মালদ্বীপের টিসি স্পোর্টস ৭ পয়েন্ট নিয়ে হয়েছে গ্রুপ চ্যাম্পিয়ন। আনুষ্ঠানিকতার ম্যাচ জিতে গ্রুপে তৃতীয় হয়েছে আবাহনী।
আবাহনীর চোখ ছিল দিনের প্রথম ম্যাচের দিকে। ৭৭ মিনিট পর্যন্ত পোচনের বিপক্ষে ১-০ গোলে এগিয়ে ছিল টিসি। ওই পর্যন্তই আবাহনীর সেমিতে যাওয়ার আশাটা ছিল বেঁচে। শেষ বাঁশির ১৩ মিনিট আগে আশার প্রদীপ নিভিয়ে দেয় পোচনের একটি পেনাল্টি গোল।
তবে আনুষ্ঠানিকতার ম্যাচে কিরগিজস্তানের এফসি আলগার বিপক্ষে আক্রমণের ঢেউ ছড়িয়েছে আবাহনী। জোনাথন ডেভিডকে আটকাতেই হিমশিম খাচ্ছিল আলগা। ১৭ থেকে ২০—এই তিন মিনিটের মধ্যেই তিনটি সুযোগ সৃষ্টি করেছিল আবাহনী। তিনটি সুযোগেরই উৎসমুখে ছিলেন ডেভিড। আবাহনীর ব্রিটিশ এই ফরোয়ার্ড অবশেষে সফল হন ৪০ মিনিটে। বক্সের প্রায় ২০ গজ বাইরে থেকে নেওয়া তাঁর ফ্রি-কিক বুঝতেই পারেননি আলগা গোলরক্ষক (২-০)।
তবে তার আগেই ৩০ মিনিটে বাঁ প্রান্ত থেকে ওয়ালী ফয়সালের কর্নার সরাসরি জালে জড়ালে আবাহনী টুর্নামেন্টে পায় প্রথম গোল (১-০)। ৭০ মিনিটে হোসানভের পেনাল্টি থেকে একটি গোল শোধ করে আলগা (২-১)। বাকি ২০ মিনিটে আবাহনী গোলের ব্যবধান বাড়ানোর সুযোগ পেয়েছে, আলগাও পেয়েছে ব্যবধান কমানোর সুযোগ। শেষ পর্যন্ত জয় নিয়েই মাঠ ছেড়েছে আবাহনী। আগের দিন চট্টগ্রাম আবাহনীর মিডফিল্ডার আরমান আজিজ যেমন ফুটবলকে বিদায় বলে বিষণ্ন একটা অনুভূতি ছড়িয়ে দিয়েছেন, এই জয়ও তেমনি বিদায়ের বিষাদ উপহার দিল আকাশি-নীল দলটিকে।
 আবাহনী: শহীদুল, আরিফুল, ওয়ালী, তপু, ইমন (মামুন), জুয়েল রানা, ডেভিড (শাহেদ), সাইমন, ইয়াসিন, কামারা, ডার্লিংটন (জীবন)।
