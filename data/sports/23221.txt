
চণ্ডিকা হাথুরুসিংহে আর বাংলাদেশ দলের দায়িত্বে থাকছেন না, সেটি শোনা গেছে আগেই। বিসিবি সভাপতি নাজমুল হাসান আজ বিকেলে সংবাদমাধ্যমকে জানিয়েছেন, তাঁরাও আর হাথুরুর অপেক্ষায় নেই। তাহলে জানুয়ারিতে হোম সিরিজে দলের কোচের দায়িত্ব কাকে দেওয়া হচ্ছে?
এখানে দুটি উপায় বিসিবির সামনে। জানুয়ারিতে হোম সিরিজের আগে যদি বিদেশি কোচ না পায়, তবে অন্তর্বর্তীকালীন কাউকে দায়িত্ব দেবে বিসিবি। সে ক্ষেত্রে খালেদ মাহমুদ হতে পারেন বাংলাদেশের কোচ। নাজমুল বললেন, ‘সিরিজ শুরুর আগে যদি আমরা বাইরের কোচ আনতে না পারি, বিষয়টি চূড়ান্ত না করতে পারি, তাহলে অবশ্যই স্থানীয় কেউ কোচ হবে। এখানে খালেদ মাহমুদ সুজন আছে। তার সম্ভাবনাই বেশি।’ বিসিবির সঙ্গে হাথুরুর চুক্তি ছিল ২০১৯ বিশ্বকাপ পর্যন্ত। তবে চাকরির শর্ত মেনেই তিন মাস আগে শ্রীলঙ্কান কোচ জানিয়েছেন তাঁর পদত্যাগের কথা। জানুয়ারিতে শ্রীলঙ্কা দলের দায়িত্ব যাতে তিনি নিতে পারেন, সে লক্ষ্যেই দক্ষিণ আফ্রিকা সফরের মাঝামাঝিতে বিসিবিকে নিজের পদত্যাগের কথা জানিয়েছেন। হাথুরুর এ সিদ্ধান্ত যদিও পূর্বপরিকল্পিত মনে করছেন না নাজমুল। তবে এভাবে ‌‘ইউ টার্ন’ করবেন শ্রীলঙ্কান কোচ, ভাবতেও পারেননি বিসিবি সভাপতি, ‘এটা রিভার্স তো বটেই। সে আমাদের কাছে আশা প্রকাশ করেছিল, আত্মবিশ্বাসী ছিল শ্রীলঙ্কা সিরিজে জিতবে (জানুয়ারিতে)। সেভাবেই আমাদের পরিকল্পনা ছিল। এখন পরিবর্তন আসবে। এর মধ্যে যদি নতুন কোচ আসে, তাঁর নতুন কৌশল হবে। আমাদের ও খেলোয়াড়দের সঙ্গে মানিয়ে নেওয়ার ব্যাপার থাকবে।’ তবে হাথুরুর জন্য যে আর অপেক্ষায় নেই বিসিবি, সেটি পরিষ্কার জানিয়ে দিয়েছেন নাজমুল, ‘হাথুরুর জন্য আমরা অপেক্ষা করছি না। আমরা তার ব্যাখ্যার জন্য অপেক্ষা করছি। সে বলছে, দু-তিন সপ্তাহের মধ্যে লিখিত দেবে।’
