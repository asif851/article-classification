
লিওনেল মেসির দুলাভাই? ব্যাপারটা সেভাবেই দেখতে পারেন। ক্রিস্টিয়ানো রোনালদো যে আর্জেন্টিনার জামাই হতে চলেছেন!
মাঠে উপস্থিতি আর গোলবন্যায় বোঝা যায় না, কিন্তু বয়স আটকে নেই রোনালদোর। ৩৩ ছোঁয়া রোনালদো খেলার ধরনে পরিবর্তন এনেছেন, ব্যক্তিগত জীবনেও থিতু। বর্তমান বান্ধবীর সঙ্গে সংসার পাতার পরিকল্পনা করছেন রোনালদো। ইনস্টাগ্রামে জর্জিনা রদ্রিগেজ যে ইঙ্গিত দিয়েছেন, তাতে অবশ্য মনে হচ্ছে পরিকল্পনার অংশও পেরিয়ে গেছেন। আনুষ্ঠানিকভাবে বিয়ের প্রস্তাব দেওয়াও সারা! তাতে আর্জেন্টিনার কন্যা যে লাজুক হেসে হ্যাঁ বলে দিয়েছেন, এ আর না বলে দিলেও চলছে।
ব্যক্তিগত ইনস্টাগ্রাম স্টোরিতে একটি ভিডিও দিয়েছেন জর্জিনা। শুক্রবার রোনালদোর গাড়িতে চড়ে বাইরে যাচ্ছিলেন। এ সময় ক্যামেরার দিকে তাকিয়ে উড়ন্ত চুমু ছুড়ে দেন জর্জিনা এবং বলেন, ‘আমার প্রিয় মানুষের পাশে আছি।’ এ সময় তাঁর হাতের অনামিকায় চকচকে একটি আংটি দেখা গেছে। এরপরই সামাজিক যোগাযোগমাধ্যমে আলোচনা, এটা কি বাগদানের আংটি?
যদিও বাগদানের আংটি বাঁ হাতের অনামিকায় থাকে কিন্তু ডান হাতের অনামিকায় এত বড় হীরার আংটিও তো বিশেষ কিছুর ইঙ্গিত দেয়। বিশেষ করে রোনালদো যখন আগেই বলেছিলেন, এ বছরই বিয়ে করতে পারেন তিনি।
কদিন আগে ইনস্টাগ্রামেরই এক লাইভ ভিডিওতে স্প্যানিশ নাগরিক জর্জিনা জানিয়েছেন, তিনি জন্মসূত্রে আর্জেন্টাইন, ‘আমার মা স্প্যানিশ হলেও বাবা আর্জেন্টিনার। আমার জন্ম হয়েছে বুয়েনস এইরেসে। বাবা আমার মাকে রাজি করানোর অনেক চেষ্টা করেছিলেন আর্জেন্টিনায় স্থায়ী হতে কিন্তু পারেননি।’ভালোবাসার মানুষের সুবাদে আর্জেন্টিনার প্রতি ভালোবাসা জেগেছে রোনালদোরও, ‘আমার বান্ধবী আর্জেন্টাইন। অনেকেই মনে করেন, আমি আর্জেন্টিনাকে পছন্দ করি না। কিন্তু আমি আর্জেন্টিনাকে পছন্দ করি, খুব পছন্দ করি।’
শুধু পছন্দ? এবার বাছাইপর্বে খোঁড়াতে খোঁড়াতে চূড়ান্ত পর্বে ওঠা আর্জেন্টিনাকে বিশ্বকাপের ফেবারিটও বলেছেন রোনালদো! মেসি বনাম রোনালদো বিতর্কটা এবার যদি একটু হলেও কমে!
