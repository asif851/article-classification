
নানা সূত্র ধরে ইঙ্গিত পাওয়া যাচ্ছিল, আজ মুম্বাই ইন্ডিয়ানসের হয়ে আইপিএলের উদ্বোধনী ম্যাচটা খেলতে পারেন মোস্তাফিজুর রহমান। ধারণা সত্যি হলো। মোস্তাফিজ আজ খেলছেন। টসের আগে মুম্বাই যখন গা গরম করতে মাঠে নামল, মোস্তাফিজের শরীরভাষা বলে দিচ্ছিল, মাঠে নামতে তৈরি বাঁহাতি পেসার। তবে শুরুতেই বোলিং করতে হচ্ছে না ফিজের। দুই বছর পর ফেরা চেন্নাই সুপার কিংস টস জিতে বোলিং নিয়েছে।
মোস্তাফিজের পারিবারিক সূত্রে জানা গেছে, বেশ ফুরফুরে মেজাজেই আছেন মোস্তাফিজ। দুই আইপিএল খেলার অভিজ্ঞতা থাকায় স্নায়ুচাপও নেই। ফ্র্যাঞ্চাইজিভিত্তিক টুর্নামেন্ট মানেই যে বৈচিত্র্যপূর্ণ সংস্কৃতির সম্মিলন, সেটিতেও মানিয়ে নিতে এখন একেবারেই অসুবিধা হচ্ছে না তরুণ পেসারের। মুম্বাই ইন্ডিয়ানসের ওয়েবসাইটে প্রকাশিত সাক্ষাৎকারে মোস্তাফিজ বলেছেন, ‘তারা (সতীর্থ ও টিম ম্যানেজমেন্ট) সহায়তা করতে সব সময়ই প্রস্তুত, যেটি আপনার খেলাটা উন্নীত করবে। আমি শিখতে নিজের খেলাটা আরও নিখুঁত করতে খুবই আগ্রহী। যে সমস্যায় পড়ছি তাদের সঙ্গে মন খুলেই সেটি জানাচ্ছি। এ জায়গাগুলোয় কীভাবে আরও উন্নতি করতে পারি, সেটি তাদের কাছে জানতে চাইছি। আমার বয়সী অনেক খেলোয়াড় আছে। অনেক সিনিয়রও আছে। সব মিলিয়ে এখনো পর্যন্ত অভিজ্ঞতা ভালোই।’
উদ্বোধনী ম্যাচেই চার পেসার নিয়ে নামছে মুম্বাই। মোস্তাফিজের সঙ্গে থাকছেন জসপ্রীত বুমরা, হার্দিক পান্ডিয়া ও মিচেল ম্যাকলেনাহান। মুম্বাইয়ের পেস আক্রমণ কতটা ধারালো, তার একটি প্রমাণ হয়ে যাবে। পেস-চতুষ্টয়ের মধ্যে মোস্তাফিজ নিশ্চয়ই চাইবেন আলাদাভাবে নিজেকে চেনাতে।
