
গত বছর উয়েফা ইউরোপিয়ান চ্যাম্পিয়নশিপের শিরোপা জেতায় পর্তুগালকে বর্তমানে ইউরোপীয় ফুটবলে শক্তিশালী দল হিসেবে ধরা হয়। নিজেদের তারকা ফুটবলার ক্রিস্টিয়ানো রোনালদোকে নিয়ে ফিফা কনফেডারেশনস কাপ খেলতে রাশিয়া এসেছে পর্তুগাল। আজ স্বাগতিকদের বিপক্ষে মাঠে নামবে পর্তুগিজরা। দুই দলেরই গ্রুপ পর্যায়ের এটি দ্বিতীয় ম্যাচ। হাইভোল্টেজের এই ম্যাচ নিয়ে দর্শকদের যে বিপুল আগ্রহ, ম্যাচের সব টিকিট বিক্রি হয়ে যাওয়াই এর প্রমাণ।
আজ বুধবার বাংলাদেশ সময় রাত নয়টায় মস্কোর স্পার্তাক স্টেডিয়ামে রাশিয়া-পর্তুগাল ম্যাচটি শুরু হবে। এ স্টেডিয়ামের ধারণক্ষমতা প্রায় ৪৫ হাজার। ছুটির দিন না হলেও স্বাগতিক দল খেলছে বলেই হয়তো এই ম্যাচের টিকিটের কাটতি বেশি। রাশিয়া-পর্তুগাল ম্যাচের সব টিকিট গত এপ্রিলেই বিক্রি হয়ে গেছে! টিকিটের চাহিদা থাকায় ৭ জুন থেকে অতিরিক্ত আরও ১ হাজার টিকিট ছাড়ে ফিফা।
দর্শকদের এমন আগ্রহকে বাড়তি চাপ হিসেবে দেখছেন না রাশিয়ার কোচ এস্তানিসলাভ চেরচেসোভ। গতকাল মঙ্গলবার এক সংবাদ সম্মেলনে তিনি বলেন, ‘সামনে আমাদের বড় ম্যাচ, এটা ঠিক যে এই দুই দলকে নিয়ে সমর্থকদের অনেক আগ্রহ রয়েছে। আমাদের খেলোয়াড়দের বড় ম্যাচ খেলার অভিজ্ঞতা আছে। তাই বলব, মাঠভর্তি দর্শক দুই দলের ফুটবলারদের জন্য শুধু ইতিবাচক ভূমিকাই রাখবে।’
আজকের এ ম্যাচে পর্তুগালকেই অবশ্য ফেবারিট তালিকায় রাখছেন ফুটবল বিশ্লেষকেরা। বড় ম্যাচে জ্বলে উঠতে পারেন না বলে রোনালদোর প্রতি সমালোচকদের অভিযোগ থাকলেও তাঁর দিকেই আজকে সবার নজর থাকবে। কনফেডারেশনস কাপের নিজেদের প্রথম ম্যাচে সেরা খেলোয়াড়ের খেতাব পান এই পর্তুগিজ ফুটবল তারকা। অন্যদিকে, উদ্বোধনী ম্যাচে নিউজিল্যান্ডকে ২-০ গোলে হারিয়ে টুর্নামেন্টে শুভসূচনা করে স্বাগতিকেরা। সুযোগ পেলে আজকের ম্যাচের নায়ক হয়ে যেতে পারেন দুর্দান্ত ফর্মে থাকা রাশিয়ার স্ট্রাইকার ফেওদার স্মলোভ। সর্বশেষ রাশিয়ান প্রিমিয়ার লিগে সর্বোচ্চ গোলদাতা হলেন তিনি। আর গত দুই বছরে তাঁর নামের পাশে লেখা হয় ৫৫টি গোল, যার মধ্যে ৬টি গোল করেন জাতীয় দলের হয়ে।
অবশ্য দলগতভাবে ফিফার র‍্যাঙ্কিং থেকে দুই দলের শক্তিমত্তার পার্থক্য কতটুকু, তা বিচার করা যায়। ফিফা র‍্যাঙ্কিংয়ে রাশিয়ার অবস্থান ৬৩তম আর পর্তুগাল রয়েছে অষ্টম স্থানে। রাশিয়ার সঙ্গে শেষ ৬টি ম্যাচের তিনটিতে জয় তুলে নেয় পর্তুগাল। আর রাশিয়া জয় পায় দুটিতে, ফলাফল ছাড়াই শেষ হয় একটি ম্যাচ। সর্বশেষ ২০১৫ সালে ক্রাসনাদারে এক প্রীতি ম্যাচে দুই দল মুখোমুখি হয়েছিল; সেবার অবশ্য নিজেদের মাঠে পর্তুগালকে ১-০ গোলে হারায় রাশিয়া। সেই জয় থেকে পাওয়া আত্মবিশ্বাস নিয়ে নিজেদের সেরা খেলাটাই খেলতে চাইবেন এস্তানিসলাভ চেরচেসোভের শিষ্যরা।
আজ দিনের অপর ম্যাচে সোচির ফিশত স্টেডিয়ামে মেক্সিকোর মুখোমুখি হবে নিউজিল্যান্ড। বাংলাদেশ সময় রাত ১২টায় খেলাটি শুরু হবে।
 
