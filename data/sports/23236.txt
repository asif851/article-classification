


বিলিয়া আর্জেন্টিনার মাঝমাঠের অন্যতম ভরসা হয়ে উঠেছিলেন। বাছাইপর্বেও ১৩ ম্যাচ খেলেছেন। গত বিশ্বকাপে ফাইনাল পর্যন্ত আর্জেন্টিনার সাত ম্যাচের প্রতিটিতে ছিলেন। সব মিলিয়ে জাতীয় দলের জার্সিতে ৫৭ ম্যাচ খেলা এই অভিজ্ঞ মিডফিল্ডারকে না পেলে সেটি আর্জেন্টিনার জন্য বড় দুঃসংবাদ হয়ে উঠবে

সার্জিও আগুয়েরো বিশ্বকাপের আগে পুরো ফিট হয়ে উঠতে পারবেন কি না, তা নিয়ে সন্দেহ আছে। তবে আর্জেন্টিনার জন্য সবচেয়ে বড় দুশ্চিন্তা যেখানে, সেই মাঝমাঠের পরীক্ষিত সৈনিক লুকাস বিলিয়াকেও এবার হারানোর শঙ্কায় পড়তে হলো দলটিকে। পিঠের মারাত্মক চোটে পড়েছেন এসি মিলানের এই ৩২ বছর বয়সী মিডফিল্ডার। শনিবার ইতালিয়ান লিগে বেনেভেনতোর বিপক্ষে এসি মিলানের ১-০ গোলে হেরে যাওয়ার অঘটনের ম্যাচে এই দুর্ঘটনায় পড়েছেন বিলিয়া।
৭২ মিনিটে চোট নিয়ে মাঠ ছাড়তে হয়েছিল বিলিয়াকে। স্বাস্থ্য পরীক্ষার পর মিলান জানিয়েছে, বিলিয়ার মেরুদণ্ডের অন্তত দুটি হাড় ভেঙেছে। সেরে উঠতে ঠিক কত দিন সময় লাগবে, তা নির্দিষ্ট করে পরে জানা যাবে। তবে বিশ্বকাপের আগে বিলিয়ার পুরো ফিট হয়ে ওঠার সম্ভাবনা কম। আর্জেন্টিনার দল ঘোষণারও আর বেশি দিন বাকি নেই।
বিলিয়া আর্জেন্টিনার মাঝমাঠের অন্যতম ভরসা হয়ে উঠেছিলেন। বাছাইপর্বেও ১৩ ম্যাচ খেলেছেন। গত বিশ্বকাপে ফাইনাল পর্যন্ত আর্জেন্টিনার সাত ম্যাচের প্রতিটিতে ছিলেন। সব মিলিয়ে জাতীয় দলের জার্সিতে ৫৭ ম্যাচ খেলা এই অভিজ্ঞ মিডফিল্ডারকে না পেলে সেটি আর্জেন্টিনার জন্য বড় দুঃসংবাদ হয়ে উঠবে।
বিলিয়ার আগেই চোটে পড়ার খবর দিয়েছেন আগুয়েরো। হাঁটুর চোটে পড়েছেন তিনি। অস্ত্রোপচার করাতে হবে তাঁকে। এমনিতে অস্ত্রোপচার করাতে হলে সেরে উঠতে সময় লাগে বেশি। একই জায়গায় আগুয়েরো আগেও চোট পেয়েছিলেন। ফলে তাঁকে বিশ্বকাপে পাওয়া যাবে—এমনটা আশা করছেন না খোদ আর্জেন্টিনা ফুটবল সংস্থার চিকিৎসক হোমেরো ডি’অগাস্তিনো।
এই মৌসুমে ম্যানচেস্টার সিটির হয়ে লিগ ও সব প্রতিযোগিতা মিলিয়েও সর্বোচ্চ গোলদাতা আগুয়েরো (৩০টি)। আর লাৎসিও থেকে মিলানে নাম লেখানো বিলিয়াও ক্লাবের বড় ভরসার নাম ছিলেন। খেলেছেন মিলানের ৩৬টি ম্যাচে। এই দুই তারকাকে শেষ মুহূর্তে হলেও পাওয়া আশা করবে আর্জেন্টিনা-সমর্থকেরা।
