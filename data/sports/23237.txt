
ভারত-নিউজিল্যান্ড দ্বিতীয় ওয়ানডের আগে বিতর্ক মাথাচাড়া দিয়ে উঠল মহারাষ্ট্র ক্রিকেট অ্যাসোসিয়েশন স্টেডিয়ামের পিচ কিউরেটর পান্দুরাং সালগাওনকারকে ঘিরে। ভারতীয় সংবাদমাধ্যম ‘ইন্ডিয়া টুডে’র চালানো ‘স্টিং অপারেশন’-এ বাজিকরদের কাছে উইকেট ‘বিক্রি’ করতে গিয়ে ধরা খেয়েছেন সালগাওনকার। সংবাদমাধ্যমটির ধারণকৃত ভিডিওতে দেখা গেছে, বাজিকরদের ইচ্ছামতো উইকেট বানানোর প্রতিশ্রুতি দিয়েছেন তিনি।বাজিকরদের কাছে উইকেটে বাউন্স, মুভমেন্ট রাখার প্রতিশ্রুতি দেন সালগাওনকার। প্রথম শ্রেণির ক্রিকেট খেলা সালগাওনকারকে এ ঘটনায় মহারাষ্ট্র ক্রিকেট অ্যাসোসিয়েশনের স্টেডিয়ামে প্রবেশ নিষিদ্ধ করা হয়েছে। এ ছাড়া ভারতীয় ক্রিকেট বোর্ডের (বিসিসিআই) যুগ্ম সচিব অমিতাভ চৌধুরী জানিয়েছেন, বোর্ড খুব দ্রুত কার্যকর ব্যবস্থা নেবে। ‘ইন্ডিয়া টুডে’কে অমিতাভ চৌধুরী বলেন, ‘চিন্তা করবেন না, এটা যথাযথভাবেই মোকাবিলা করা হবে। এ নিয়ে কোনো আপস হবে না। কিউরেটরকে মাঠে ঢুকতে দেওয়া হবে না। ঘটনাটা সত্যি হলে সেটা হবে ভীষণ জঘন্য ব্যাপার। কারণ, সালগাওনকার ছিলেন প্রথম শ্রেণির ক্রিকেটার।’বিসিসিআইয়ের সূত্র মারফত সংবাদমাধ্যম এএনআই জানিয়েছে, সালগাওনকারকে বরখাস্ত করা হয়েছে এবং ম্যাচ রেফারি সিদ্ধান্ত নেবেন দ্বিতীয় ওয়ানডে মাঠে গড়াবে কি না। আজ বেলা দুইটায় মহারাষ্ট্র ক্রিকেট অ্যাসোসিয়েশন স্টেডিয়ামে সিরিজের দ্বিতীয় ওয়ানডেতে নিউজিল্যান্ডের মুখোমুখি হওয়ার কথা ভারতের। তবে এখন পর্যন্ত যা খবর, তাতে ম্যাচটি না হওয়ার মতো কারণ দেখছে না বিসিসিআই। আইসিসি এবং বিসিসিআইয়ের নিয়ম ভেঙে ‘ইন্ডিয়া টুডে’র ছদ্মবেশী প্রতিবেদককেও উইকেট দেখতে দিয়েছেন সালগাওনকার। বাজিকরের ছদ্মবেশ ধারণ করা সেই প্রতিবেদক পিচ কিউরেটর জিজ্ঞেস করেছিলেন, কয়েকজন খেলোয়াড় যদি উইকেটে সামান্য বাউন্স চায়, সেটা সম্ভব কি না? জবাবে সালগাওনকার বলেছেন, ‘হ্যাঁ, এটা করা হবে।’ এ ছাড়া সেই প্রতিবেদককে তিনি জানিয়েছেন, উইকেট ব্যাটসম্যানদের সহায়ক হবে এবং ৩৩৭-৩৪০ রান উঠতে পারে, যা তাড়া করে জেতা সম্ভব।মহারাষ্ট্র ক্রিকেট অ্যাসোসিয়েশনের (এমসিএ) সভাপতি অভয় আপ্তে বিতর্কিত এ ঘটনা শুনে স্টেডিয়ামে আসার পথে সংবাদমাধ্যমকে বলেছেন, ‘আমরা ব্যাপারটা খতিয়ে দেখছি। কেউ দোষী সাব্যস্ত হলে দ্রুত ব্যবস্থা নেওয়া হবে।’ ভারতীয় সংবাদমাধ্যমটির এই অভিযান দেশটিতে ইতিমধ্যেই ‘অপারেশন ক্রিকেট গেট’ নামে সাড়া ফেলেছে। সকালে গণমাধ্যমটির টিভি চ্যানেলে এ ঘটনার ভিডিও প্রকাশ হওয়ার পর তোলপাড়ের সৃষ্টি হয়। বিসিসিআইয়ে সুপ্রিম কোর্ট নিযুক্ত ‘কমিটি অব অ্যাডমিনিস্ট্রেটর’ (সিওএ) প্রধান বিনোদ রাই নিশ্চয়তা দিয়েছেন, দোষী ব্যক্তি অবশ্যই শাস্তি পাবেন।
