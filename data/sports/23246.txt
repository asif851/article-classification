
কারও চোখে সাকিব আল হাসানই আসল খেলোয়াড়। কেউ বলবেন তামিম ইকবালই ব্যবধান গড়ে দেবেন। মাহমুদউল্লাহ, মুশফিকুর রহিম বা বল হাতে মোস্তাফিজুর রহমান তো আছেনই।
চ্যাম্পিয়নস ট্রফির সেমিফাইনালে আজ ভারতের সঙ্গে ম্যাচের সম্ভাব্য নায়কের নাম বললে একজন নয়, বরং উঠে আসবে এমন কয়েকজনের নাম। একদিক থেকে ভাবলে, বাংলাদেশের এগিয়ে যাওয়ার প্রমাণও এটি। দলে এখন বেশ কয়েকজন ‘ম্যাচ উইনার’। তবে এঁদের পাশাপাশি বাংলাদেশ আজ তাকিয়ে থাকবে আরও দুজনের ফেরার দিকে—সৌম্য সরকার ও সাব্বির রহমান।
দুজনের প্রতিভা নিয়ে ছিটেফোঁটাও সন্দেহ নেই কারও। সৌম্য বাংলাদেশের সবচেয়ে আক্রমণাত্মক ওপেনারদের একজন। আর সাব্বিরকে তো বাংলাদেশের ড্রেসিংরুমই মনে করে সবচেয়ে প্রভাব বিস্তারকারী ব্যাটসম্যান। কিন্তু টুর্নামেন্টে এ পর্যন্ত তিন ম্যাচে কারও ব্যাটই আলো ছড়ায়নি। সৌম্য তিন ম্যাচে রান করেছেন ৩৪, সর্বোচ্চ ২৮। সাব্বিরের রান ৩ ম্যাচে ৪০, সর্বোচ্চ ২৪। দুজনের ব্যাট থেকেই বড় ইনিংস পাওনা হয়ে গেছে।
সাব্বির এই ম্যাচে কোথায় ব্যাটিং করবেন, সেটি একটি প্রশ্ন। প্রশ্নটার উত্তর দলের মিটিংয়ে এতক্ষণে মিলে যাওয়ারই কথা। টুর্নামেন্টের প্রথম দুই ম্যাচে তিনি ব্যাট করেছেন ছয় নম্বরে, নিউজিল্যান্ডের বিপক্ষে শেষ ম্যাচে তিনে। তিন নম্বরে হয়তো আজও খেলবেন। নির্ভরতা দিতে পারবেন? অবশ্য এই টুর্নামেন্টে রান না পেলেও টুর্নামেন্টের আগে ত্রিদেশীয় সিরিজে সাব্বিরের ব্যাট হেসেছে কদিন আগেই, ডাবলিনে নিউজিল্যান্ডের বিপক্ষে জয়ের ম্যাচটিতে করেছিলেন ৬৫ রান।
ওই সিরিজ থেকেই প্রেরণা খুঁজে নেবেন সৌম্যও। ফিফটি পেয়েছিলেন নিউজিল্যান্ড ও আয়ারল্যান্ডের বিপক্ষে টানা দুটি ম্যাচে। তাঁর কাছ থেকে আজও তেমন একটা ইনিংস দল তো চাইতেই পারে!
আরও পড়ুন:
নতুন ইতিহাসের হাতছানিক্রিকেটের নতুন রোমাঞ্চকালো ব্যাজ পরে খেলবে বাংলাদেশসাব্বির-সৌম্যর ফেরার অপেক্ষায়‘তামিম ভারতের বিপদের কারণ হতে পারে’লড়াইয়ের ভেতর লড়াইআলাদা কিছু করতেই হবে
