
টেস্ট আঙিনায় ১৫ বছর পার করেছে বাংলাদেশ। এ সময়ে টেস্ট খেলুড়ে আটটি দেশই আতিথেয়তা দিয়েছে বাংলাদেশকে। এ তালিকায় কেবল খালি পড়ে আছে ভারতের ঘরটাই। অথচ বাংলাদেশের অভিষেক টেস্টের প্রতিপক্ষ ছিল ভারত। এরপর দুই দল খেলেছে আরও ৭ টেস্ট। প্রতিটিই হয়েছে বাংলাদেশের মাটিতে।
তবে এ বছর আগস্টে বাংলাদেশের সঙ্গে ভারতের একটি টেস্ট খেলার কথা শোনা যাচ্ছে অনেক দিন ধরেই। যদিও ভেন্যু-সূচি নির্ধারণ হয়নি কিছুই। তবে কলকাতার একটি জনপ্রিয় পত্রিকা খবর প্রকাশ করেছে, আগস্টে হতে যাওয়া ওই টেস্টের ভেন্যু কলকাতার ইডেন গার্ডেন। যদিও এর আগে শোনা গিয়েছিল, বর্ষা মৌসুমের কারণে ম্যাচটি ভারতের দক্ষিণে হওয়ার সম্ভাবনাই বেশি। তবে আনন্দবাজার পত্রিকার খবর, টেস্টটি হবে ইডেনে।ক্রিকেট ইতিহাসের অন্যতম এই ভেন্যুতে বাংলাদেশ সর্বশেষ খেলেছিল সেই ১৯৯০ সালে। সে বছর এশিয়া কাপের ম্যাচটিতে বাংলাদেশের প্রতিপক্ষ অবশ্য ছিল শ্রীলঙ্কা। ম্যাচটি হেরে গেলেও ৭৮ রানের ইনিংস খেলে ম্যাচ সেরা হয়েছিলেন আতহার আলী খান। সেটিই ছিল প্রথম কোনো বাংলাদেশি ক্রিকেটারের ম্যাচ সেরা হওয়ার ঘটনা। এরপর ভারতে আরও সাতটি ওয়ানডে খেললেও কখনো ইডেনে খেলা হয়নি বাংলাদেশের।অবশ্য এ ব্যাপারে কিছু নির্ধারিত হয়নি বলেই জানালেন বাংলাদেশ ক্রিকেট বোর্ডের (বিসিবি) প্রধান নির্বাহী নিজামউদ্দিন চৌধুরী, ‘এ ব্যাপারে আমার কিছু জানা নেই। খেলাটা কোথায় হবে, এটা আসলে আয়োজক দেশই বলবে। ইডেনে ম্যাচ হওয়া নিয়ে এখনো সুনির্দিষ্ট কোনো প্রস্তাব আসেনি আমাদের কাছে। কাজেই এ মুহূর্তে বলতে পারছি না—টেস্টে কবে আর কোথায় হবে।’ইডেনে টেস্ট হবে কি না, সেটা নিশ্চিত না হলেও ক্রিকেটের বিখ্যাত এ ভেন্যুতে বাংলাদেশ খেলার সুযোগ পেতে পারে মার্চে অনুষ্ঠেয় টি-টোয়েন্টি বিশ্বকাপেই। ধর্মশালায় বাছাই পর্বে উতরে যেতে পারলেই মূল পর্বে বাংলাদেশ প্রথম ম্যাচই খেলবে ইডেনে। সেখানে প্রতিপক্ষ হিসেবে অপেক্ষা করছে পাকিস্তান।
