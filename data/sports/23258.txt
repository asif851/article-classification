
কাগজে-কলমে নিছক প্রীতি ফুটবল ম্যাচ। তবে সেই প্রীতি ম্যাচে অস্ট্রেলিয়ার প্রতি ‘অমানবিক’ আচরণই করল স্বাগতিক ব্রাজিল। অস্ট্রেলীয় খেলোয়াড়দের নিয়ে রীতিমতো ছেলেখেলা করে গত রাতে পাঁচবারের বিশ্ব চ্যাম্পিয়নরা জিতেছে ৬-০ গোলে।গত জুনে ফিফা কনফেডারেশনস কাপ জেতে ব্রাজিল। ফাইনালে ৩-০ গোলে হারায় বিশ্ব চ্যাম্পিয়ন স্পেনকে। ঘরের মাঠে ব্রাজিলীয়রা কতটা অপ্রতিরোধ্য আর আক্রমণাত্মক, সেটার প্রমাণ মিলল আরেকবার। দলীয় শক্তিমত্তা, সাম্প্রতিক পারফরম্যান্স আর ঘরের মাঠ—সব দিক থেকেই এগিয়ে ছিল ব্রাজিল। তাই বলে অস্ট্রেলিয়াকে তারা এভাবে গুঁড়িয়ে দেবে, তা বোধহয় ছিল সবার ধারণার বাইরে।ম্যাচের প্রথম দুটি গোল করেন জো। প্রথম গোলটি আসে মাত্র আট মিনিটের মাথায়, দ্বিতীয়টি ৩৪ মিনিটে। দুই মিনিট পরই স্কোরলাইন ৩-০ করে ফেলেন দলের প্রাণভোমরা নেইমার। দ্বিতীয়ার্ধে গুনে গুনে আরও তিনটি গোল করেন ব্রাজিলীয় খেলোয়াড়েরা। এবার অবশ্য গোলদাতা জো বা নেইমারের কেউ নন। দ্বিতীয়ার্ধের প্রথম গোলটি রামিরেসের, ৫৮ মিনিটে। ৭৩ মিনিটে পাতো গোল করলে স্কোরলাইন দাঁড়ায় ৫-০। কিন্তু ব্রাজিলীয়দের গোলক্ষুধা মেটেনি তখনো। খেলার শেষের দিকে (৮৪ মিনিটে) গোল করে জয়ের ব্যবধানটা আরও বাড়িয়ে দেন লুইস গুসতাভো। সূত্র: রয়টার্স।
