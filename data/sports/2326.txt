
ভিক্টোরিয়ার অধিনায়ক নাসির হোসেনের কথাই সত্যি হলো। বিকেএসপির মাঠ পরশুর বৃষ্টিতেই এতটা নাজুক হয়ে পড়েছিল যে ম্যাচ না হওয়ার জন্য কাল নতুন করে বৃষ্টির প্রয়োজন ছিল না। তার পরও ঝিরিঝিরি বৃষ্টি হলো সকালেও। মাঠের অবস্থা এরপর কী হতে পারে বোঝাই যায়। দুপুর দুইটার দিকে ভিক্টোরিয়া-কলাবাগান ক্রিকেট একাডেমির ম্যাচটা পরিত্যক্ত ঘোষণা করে দিলেন ম্যাচ রেফারি। বাইলজ অনুযায়ী দুই দলই পাবে ১ পয়েন্ট করে।এক দিনের বৃষ্টিতেই যে বিকেএসপির ২ নম্বর মাঠে দুই-তিনও দিন খেলা হওয়া সম্ভব নয়, সেটা সিসিডিএমও এখন বুঝতে পারছে। মাঠের করুণ দশা দেখে তারা তাই আর ঝুঁকি নিতে রাজি নয়। আজকের আবাহনী-সিসিএস ম্যাচটা বিকেএসপির এই মাঠ থেকে সরিয়ে নেওয়া হয়েছে ফতুল্লা স্টেডিয়ামে। শুধু এ ম্যাচই নয়, কাল সিসিডিএম প্রধান জালাল ইউনুস জানালেন, ‘বিকেএসপি ২ নম্বর মাঠে লিগের আর কোনো খেলা হবে না। এক দিনের বৃষ্টিতেই মাঠটা এখানে কয়েক দিনের জন্য খেলার অনুপযোগী হয়ে পড়ে।’ আগের সূচি অনুযায়ী ফতুল্লায় লিগের প্রথম ম্যাচ হওয়ার কথা ছিল ১৫ সেপ্টেম্বর। হুট করে আজ ম্যাচ দিয়ে দিলেও এ মাঠের কিউরেটর শফিউল আলম জানালেন, ‘মাঠ ম্যাচ আয়োজনের জন্য প্রস্তুত।’ কিন্তু সারা বছর বিসিবির তত্ত্বাবধানে থেকেও বিকেএসপির মাঠের এই হাল কেন? টেলিফোনে কিউরেটর মোহাম্মদ নুরুজ্জামানের ব্যাখ্যা, ‘অন্যান্য মাঠের মতো এখানে আধুনিক ড্রেনেজ ব্যবস্থা নেই। তা ছাড়া মাঠটা বালু মাটিরও নয়, এঁটেল মাটির। একটু বৃষ্টিতেই মাঠে কাদা হয়ে যায়।’ তবে প্রিমিয়ার লিগের ভেন্যু তালিকায় এখনো আছে বিকেএসপি ৩ নম্বর মাঠটি।
বিকেএসপির ম্যাচ ফতুল্লায় চলে গেলেও রাজশাহী ও বগুড়ার ম্যাচ দুটি আগের সূচি অনুযায়ী আগের ভেন্যুতেই হবে। ফতুল্লায় যেমন আবাহনী খেলবে সিসিএসের বিপক্ষে, বগুড়ায়ও তেমনি আজ প্রাইম দোলেশ্বরের বিপক্ষে প্রথম মাঠে নামবে মোহামেডান। দলটার জন্য সুখবর, সংশয় কাটিয়ে মাশরাফি বিন মুর্তজা কাল বগুড়ায় গিয়ে যোগ দিয়েছেন দলের সঙ্গে। যাওয়ার পথে টেলিফোনে জানালেন, পিঠের ব্যথা কাটিয়ে উঠেছেন অনেকটাই, ‘এ মুহূর্তে খেলার মতো অবস্থায় আছি। সেজন্যই যাচ্ছি। কাল (আজ) সকালেও যদি এ রকম অবস্থা থাকি তাহলে খেলে ফেলব।’ অবশ্য খেললেও ফিজিও-চিকিৎসকদের পরামর্শ অনুযায়ী ৫-৬ ওভারের বেশি বল করবেন না বলে জানালেন মাশরাফি। এ ছাড়া মোহামেডানের হয়ে খেলতে এসেছেন দুই শ্রীলঙ্কান উপুল থারাঙ্গা ও তিলকরত্নে দিলশান এবং আফগানিস্তানের মোহাম্মদ নবী। তিলকারত্নে দিলশানের ভাইও আছেন এবারের লিগে। প্রাইম দোলেশ্বরের হয়ে প্রথম ম্যাচেই আজ ভাই দিলশানের প্রতিপক্ষ তিলকারত্নে সামপাথ। প্রাইম দোলেশ্বরের তাঁবুতে আছেন আরও এক শ্রীলঙ্কান রওশান সিলভা।
বড় দল গড়েও প্রথম ম্যাচে সাকিব আল হাসানকে পাচ্ছে না কলাবাগান ক্রীড়াচক্র। কাল সাকিবই জানালেন, ‘প্রথম দুই ম্যাচে খেলতে পারব না নিশ্চিত। ১৮ তারিখে আবারও ডাক্তার দেখাব। তখন যদি খেলার মতো অবস্থায় থাকি পরের ম্যাচগুলো অবশ্যই খেলব।’ ৫০ ওভারের ক্রিকেট খেলছেন না অনেক দিন। সিপিএলেও ব্যাটিংটা ভালো হয়নি। লিগের শুরু থেকে খেলতে না পেরে তাই হতাশ সাকিব এবং সে হতাশার কথা নাকি বলেছেন ক্লাব কর্মকর্তাদেরও। কলাবাগানের ক্রিকেট সম্পাদক রিয়াজ আহমেদ সহানুভূতিই দেখালেন তাঁর প্রতি, ‘গত কয়েক দিনে বেশ কয়েকবারই সাকিব ক্লাবে গেছে, নিজে অনুশীলন না করলেও অনুশীলনের সময় এসেছে, টিম মিটিং করেছে। খেলতে পারছে না বলে সে নিজেই আপসেট।’
প্রিমিয়ার লিগে এবার শ্রীলঙ্কান ক্রিকেটারেরই ছড়াছড়ি। আজ শেখ জামালের বিপক্ষে ম্যাচে কলাবাগানে দেখা যাবে তিন শ্রীলঙ্কান ক্রিকেটার জিহান মুবারক, চামারা কাপুগেদারা ও সোহান বোরালেসাকে। শেখ জামালে আছেন শ্রীলঙ্কান দিলশান মুনাবিরা ও আফগানিস্তানের মোহাম্মদ শেহজাদ। আবাহনীও প্রথম ম্যাচে পাচ্ছে তিন শ্রীলঙ্কান ইন্ডিকা ডি সারাম, থারাঙ্গা পারানাভিথানা ও জানাকা গুনারত্নেকে। প্রতিপক্ষ সিসিএসে থাকছেন জিহান রূপাসিঙ্গে ও থিলান টিসারা।
আ জ কে র খে লা
শেখ জামাল-কলাবাগান কেসি; রাজশাহী
আবাহনী-সিসিএস; ফতুল্লা
মোহামেডান-প্রাইম দোলেশ্বর; বগুড়া
* ম্যাচ শুরু সকাল ৯টায়
