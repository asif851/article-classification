
নিজেদের শততম টেস্টে জিতেছে অস্ট্রেলিয়া, পাকিস্তান ও ওয়েস্ট ইন্ডিজ। বাংলাদেশ কি পারবে? দ্বিতীয় ইনিংসে এখনো শ্রীলঙ্কাকে অলআউট করতে পারেনি মুশফিকুর রহিমের দল। ২ উইকেট হাতে রেখে এরই মধ্যে স্বাগতিকদের লিড ১৩৯ রান। শেষ পর্যন্ত কত রানের লিড নিতে পারবে শ্রীলঙ্কা? শেষ দিনে বাংলাদেশ কি পারবে ফলটা নিজেদের পক্ষে নিয়ে আসতে?
কলম্বোর পি সারা ওভালের অতীত রেকর্ড বাংলাদেশকে উজ্জীবিতই করবে। এই মাঠে সর্বোচ্চ ৩৫২ রান তাড়া করে জেতার রেকর্ড আছে। ২০০৬ সালের আগস্টে দক্ষিণ আফ্রিকার দেওয়া এই লক্ষ্যটা শ্রীলঙ্কানরা তাড়া করতে নেমেছিল চতুর্থ দিনে। মাহেলা জয়াবর্ধনের দুর্দান্ত সেঞ্চুরিতে পঞ্চম দিনের লাঞ্চের ঘণ্টা খানিক পরেই জয়ের দেখা পেয়ে যায় স্বাগতিকরা।পি সারা ওভালে রান তাড়া করার পরের রেকর্ডটিও অনুপ্রাণিত করবে বাংলাদেশকে। ২০১০ সালের আগস্টে ভারতকে ২৫৭ রানের লক্ষ্য দিয়েছিল শ্রীলঙ্কা। শেষ দিনে ভিভিএস লক্ষ্মণের অপরাজিত ১০৩ রান ভারতকে এনে দেয় ৫ উইকেটের দারুণ এক জয়। পরের রেকর্ডটি ইংল্যান্ডের। ১৯৮২ সালের ফেব্রুয়ারিতে শ্রীলঙ্কার দেওয়া ১৭১ রানের লক্ষ্য ৭ উইকেট হাতে রেখেই পেরিয়ে যায় ইংলিশরা। লেগেছিল ৫৮.১ ওভার।এই মাঠে খেলা ১৯ টেস্টের ৯টিতেই জিতেছে শ্রীলঙ্কা। ড্র করেছে ৪, বাকি ৬টিতে হার। পি সারা ওভালে এমন একটি ম্যাচ হয়েছে যেটিতে শ্রীলঙ্কা ছিল না। ওই টেস্টে পাকিস্তানকে ৩১৬ রানের লক্ষ্য দিয়েছিল অস্ট্রেলিয়া। পাকিস্তান করতে পেরেছিল ২৭৪। চতুর্থ ইনিংসে এই মাঠে ২৫০ পেরোনো ইনিংস আছে তিনটি। এর মধ্যে দুটিই সফরকারীদের। পি সারা ওভালে ২৪৪ রানের নিচে লক্ষ্য দিয়ে এখনো জিততে পারেনি কোনো দল। শ্রীলঙ্কাকে কাল দ্রুত অলআউট করতে পারলে শততম টেস্টটাকে স্মরণীয় করে রাখার বড় সুযোগ থাকছে সাকিব-মোস্তাফিজদের।
পি সারা ওভালে রান তাড়া করার রেকর্ড 



দল 
স্কোর
প্রতিপক্ষ
সাল


শ্রীলঙ্কা
৩৫২/৯
দক্ষিণ আফ্রিকা
আগস্ট ২০০৬


ভারত 
২৫৮/৫
শ্রীলঙ্কা
আগস্ট ২০১০


ইংল্যান্ড
১৭১/৩
শ্রীলঙ্কা
ফেব্রুয়ারি ১৯৮২


শ্রীলঙ্কা 
১৭১/৩ 
পাকিস্তান
জুলাই ২০০৯


শ্রীলঙ্কা 
১৫৩/৩
পাকিস্তান
জুন ২০১৫


শ্রীলঙ্কা
১২৩/২
ভারত
আগস্ট ২০০৮


ইংল্যান্ড 
৯৭/২
শ্রীলঙ্কা
এপ্রিল ২০১২



 
