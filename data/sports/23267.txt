
প্রথম দিনে ব্যাট-বলের লড়াই খুব উপভোগ করেছি। দিনের শুরুতে আমরা দুটি উইকেট নিয়েছি, এরপর সাঙ্গাকারা-জয়াবর্ধনের জুটিতে ওরা নিয়ন্ত্রণ নিয়েছে। এই জুটি ভাঙার পর শেষ বিকেলে আরও দুটি উইকেটে আমরা আবার খেলায় ফিরেছি। সাঙ্গাকারা উইকেটে আছে বলে প্রথম দিন শেষে শ্রীলঙ্কা হয়তো খানিকটা এগিয়ে। তবে আমরাও খুব একটা পিছিয়ে নেই।দিনের সবচেয়ে আলোচিত ব্যাপার সম্ভবত আমাদের এক পেসার নিয়ে খেলা। শুনলাম, দিনেশ চান্ডিমাল বলেছে, ওরা নাকি খুবই অবাক হয়েছে। সকালে খানিকটা অবাক লেগেছিল আমারও। তবে খেলা শুরু হওয়ার পর মনে হয় সিদ্ধান্ত ঠিকই আছে। কারণ, এই উইকেটে আসলে পেসারদের খুব বেশি কিছু করার নেই। রাজ্জাক চোট পাওয়ায় হয়তো বাড়তি স্পিনারের সুবিধাটা আমরা কাজে লাগাতে পারিনি। কিন্তু বাকি সব বোলারই খুব ভালো বোলিং করেছে। আর ওরা তো খুব ভালো ব্যাটিং করেছে, বিশেষ করে সাঙ্গাকারা। শ্রীলঙ্কার বিপক্ষে টেস্টে যেকোনো দলেরই মূল ভাবনা থাকে সাঙ্গাকারা। জয়াবর্ধনেও আছে, কিন্তু ধারাবাহিকতার কারণেই আসলে সাঙ্গাকারাকে নিয়ে ভাবনা থাকে বেশি। সেটি কেন থাকে, কাল আরেকবার দেখিয়েছে ও। নিশ্ছিদ্র ব্যাটিং করেছে, কোনো সুযোগই দেয়নি।একমাত্র পেসার হিসেবে আল আমিনকে দলে নেওয়ায় দেখেছি অনেকে বেশ অবাক। খুব বেশি দিন হয়নি, রবিউল দারুণ বোলিং করছিল। কিন্তু মনে রাখতে হবে, ক্রিকেটের ধরনটাই এমন যে সবচেয়ে সাম্প্রতিক ঘটে যাওয়া বিষয়টাই গুরুত্বপূর্ণ। মিরপুরে আল আমিন ছিল দলের সেরা বোলার, ওকে তাই উপেক্ষা করা কঠিন ছিল। সবচেয়ে এগিয়ে থাকা বোলারকেই তো নিতে চাইবে অধিনায়ক! হয়তো একমাত্র পেসার হওয়ায় ওর ওপর চাপটা একটু বেশি হয়ে গেছে। কিন্তু ওকে চিনি বলেই জানি, এই দায়িত্বটা আল আমিন খুব উপভোগ করছে। আজ বোলিংও তো খুব ভালো করেছে। এক দিনে ১৯ ওভার হয়তো তরুণ একজন পেসারের জন্য একটু বেশি, তবে মুশফিক ওকে বিশ্রামের অনেক সময় দিয়ে থেমে থেমে বোলিং করিয়েছে।তাই সমস্যা হওয়ার কথা নয়। বোলারদের নিয়ে হয়তো একটা প্রশ্নই উঠতে পারে, ড্রাইভিং লেংথে বল আরেকটু ধারাবাহিকভাবে করা যেত। কারণ এই মন্থর উইকেটে ড্রাউভ খেলা বেশ কঠিন। তবে সব মিলিয়ে প্রথম দিনে ৫ উইকেট কিন্তু খারাপ নয়। আজকে (কাল) বোলিংয়ে সামান্য ঘাটতি যা কিছু ছিল, আশা করি কাল (আজ) থাকবে না।এখন সবচেয়ে গুরুত্বপূর্ণ, দ্বিতীয় দিন সকালে যত দ্রত সম্ভব সাঙ্গাকারাকে ফেরানো। সেটি সম্ভব হলে লেজটাকেও দ্রুত ছেঁটে দিতে হবে। এর পরই আমাদের সবচেয়ে গুরুত্বপূর্ণ সময়। এই উইকেটে প্রথম ইনিংসের ব্যাটিং খুব ভালো করতে হবে। বড় রান দরকার। দ্বিতীয় দিনে যখনই ব্যাটিং শুরু করি আমরা, শুরুটা খুব ভালো চাই।
