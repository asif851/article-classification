
এবারের আইপিএলে বিরাট কোহলি নিজেকে নিয়ে গিয়েছেন ‘অতিমানব’ পর্যায়েই। গ্রুপ পর্বে ১৪ ইনিংসে ৪ সেঞ্চুরি ও ৬ ফিফটিতে ৯১৯ রান করে নিজেকে পরিণত করেছেন ‘রান মেশিনে’ই। কিন্তু কাল প্রথম কোয়ালিফায়ারে গুজরাট লায়নসের বিপক্ষে তিনি যেন নতুন করে নিজেকে রক্ত–মাংসে গড়া মানুষের কাতারেই নিয়ে এলেন। যে মানুষ সাফল্য পায়, আবার ব্যর্থও হয়। গোটা আইপিএলে যে গুজরাট লায়নসের চোখের পানি নাকের পানি এক করে দুটো সেঞ্চুরি করেছিলেন, সেই গুজরাটের বিপক্ষেই ফিরলেন ‘শূন্য’ রানে।
টি-টোয়েন্টি ক্রিকেটে এটি কোহলির ষষ্ঠবারের মতো শূন্য রানে ফেরা। কিন্তু পঞ্চম ‘শূন্য’র সঙ্গে ষষ্ঠ ‘শূন্য’র সময়ের পার্থক্য কত জানেন? পাক্কা দুই বছর। ২০১৪ সালে এই আইপিএলেই কিংস ইলেভেন পাঞ্জাবের বিপক্ষে শূন্য রানে সাজঘরে ফিরেছিলেন কোহলি। এই দুই শূন্যের মাঝখানে কোহলি আইপিএলে রান করেছেন ২ হাজার ৩৭৮। নির্দিষ্ট করে বললে, আইপিএলে ৫১ ম্যাচ পর কোহলি এই প্রথমবারের মতো আউট হলেন শূন্য রানে। কালকের ম্যাচে কোহলিকে বোল্ড করে সাজঘরে ফেরানো ধবল কুলকার্নি নিশ্চয়ই ঘটনাটিকে মনে রাখবেন আলাদা করেই।অবিশ্বাস্য সব কীর্তিতে এবারের আইপিএলটা একেবারেই নিজের করে নিয়েছেন কোহলি। কালকের ‘শূন্য’ বাদ দিলে আগের ১৪ ইনিংসের প্রতিটিতেই যেন নিজেকে ছাপিয়ে যেতে চেয়েছেন। প্রতিটি ম্যাচেই যেন কারও সঙ্গে বাজি ধরে মাঠে নেমেছেন নিজেকে ছাড়িয়ে যাওয়ার, গেছেনও। প্রতিটি ইনিংসই যেন তাঁকে নিয়ে গেছে অন্য উচ্চতায়। রাজকোটে গুজরাট লায়নসের বিপক্ষে তাঁর প্রথম সেঞ্চুরিটি ছিল ৬৩ বলে, পুনে সুপারজায়ান্টসের বিপক্ষে দ্বিতীয় সেঞ্চুরিটি ৫৬ বলে, গুজরাটের বিপক্ষেই তৃতীয় সেঞ্চুরিটি করলেন ৫৩ বলে। পাঞ্জাবের বিপক্ষে চতুর্থ সেঞ্চুরিটি তিনি করে ফেললেন ৪৭ বলে। ফিফটিগুলোও কোনো অংশে কম নয়। পঞ্চাশোর্ধ্ব ৬ ইনিংসের প্রতিটিই প্রতিপক্ষকে ছিন্নভিন্ন করে দেওয়ার মতোই। অনেকের মতে, এবারের আইপিএলে ব্যাটিংয়ের নতুন এক মানদণ্ডই তৈরি করে দিয়েছেন কোহলি।একটা প্রশ্ন উঠেছিল, কোথায় থামবেন কোহলি! আদৌ থামবেন কি না! গুজরাটের বিপক্ষে কাল সে প্রশ্নের উত্তরটা দিয়ে দিয়েছেন কোহলি। মানুষই আকাশ ছুঁতে চায়, আবার সে মাটিতেই পা রেখে চলে। কোহলি যেন কাল ব্যর্থ হয়ে জানিয়ে দিলেন সেটাই।কাল অবশ্য ম্যাচের নায়ক এবি ডি ভিলিয়ার্স। ১৫৯ রানের লক্ষ্যে ব্যাট করতে নেমে কোহলির দল ২৯ রানে হারিয়ে ফেলেছিল ৫ উইকেট। সেখান থেকেই ডি ভিলিয়ার্স ৪৭ বলে ৭৯ রানের অবিশ্বাস্য এক ইনিংস খেলে ম্যাচ জেতান। বেঙ্গালুরু চলে গেল ফাইনালে।
