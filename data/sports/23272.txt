
লিগের শুরুটা ভালো হয়নি। প্রথম তিন ম্যাচেই হার দিয়ে ঢাকা ডিভিশন প্রিমিয়ার ক্রিকেট লিগ শুরু করেছিল কলাবাগান ক্রীড়া চক্র (কেসি)। মাশরাফি বিন মুর্তজার দল এবার রেলিগেশন লিগেই খেলতে হয় কি না, এ নিয়েই তখন ঘোর সন্দেহ। অথচ সেই কলাবাগানই এখন কী দুর্দান্তভাবে ঘুরে দাঁড়িয়েছে! স্বপ্নও দেখছে সুপার লিগে খেলার।আজ বৃষ্টিবিঘ্নিত ম্যাচে কলাবাগান ক্রিকেট একাডেমিকে ডাকওয়ার্থ লুইস পদ্ধতিতে ২৯ রানে হারিয়ে টানা চতুর্থ জয় পেল মাশরাফিদের কলাবাগান। ১১ ম্যাচের ৬টিতে জিতে পয়েন্ট তালিকার সাতে আছে কলাবাগান কেসি। এখান থেকে সুপার সিক্সে খেলতে হলে অবশ্য অন্য ম্যাচগুলোর ফলও তাদের পক্ষে আসতে হবে।
দুই কলাবাগানের ম্যাচটি অবশ্য গতকালও বৃষ্টির কারণে বন্ধ হয়ে গিয়েছিল। আজ রিজার্ভ ডে–তে আবারও মিরপুরে হানা দিল বৃষ্টি। অবশ্য জয় নিয়ে খুব একটা সংশয় মাশরাফির দলের হয়তো ছিলও না। বৃষ্টি শুধু ফল নির্ধারণে ডাকওয়ার্থ লুইস পদ্ধতির সাহায্য নিতে বাধ্য করল, এই যা!কালই একাডেমিকে বড় ধাক্কা দিয়ে রেখেছিলেন মাশরাফিরা। বৃষ্টিতে খেলা বন্ধ হওয়ার আগে ১৩ ওভারে ৩৫ রানে ফিরিয়ে দিয়েছিলেন চার ব্যাটসম্যানকে। তাতে মাশরাফিরই ছিল বড় অবদান, কাল খেলা বন্ধ হওয়ার সময় বাংলাদেশ অধিনায়কের বোলিং বিশ্লেষণ ছিল এমন, ৭-৩-১৩-২! কাল অন্য দুটি উইকেট নিয়েছিলেন দেওয়ান সাব্বির ও আবদুর রাজ্জাক।মাশরাফি আজ আর বোলিংই করেননি। তবে কাল যেখানে শেষ করেছিলেন, আজ সেখান থেকেই শুরু করেছেন রাজ্জাক। দিনের দ্বিতীয় ও নিজের প্রথম ওভারে (ইনিংসের ১৫ ওভার) তাপস ঘোষকে ফিরিয়ে দেন। এরপর একাডেমির শেষ ব্যাটসম্যান হিসেবে সর্বোচ্চ ৪২ রান করা নুরুজ্জামানকে আউট করেছেন রাজ্জাক। তাঁর ৩ উইকেটের পাশাপাশি শাহবাজ চৌহানের ২ উইকেটে একাডেমি অলআউট হয়েছে মাত্র ১২৮ রানে।তাড়া করতে নেমে ওপেনার হাসানুজ্জামানের ৪৭ রানে ভর করে ২৩ ওভারেই ৯১ রান করে ফেলে কলাবাগান কেসি। আগের ম্যাচের সেঞ্চুরিয়ান তাসামুল করেছেন ১৭, সঙ্গে পরশ দোগরা অপরাজিত ছিলেন ১৫ রানে। এরপরই বৃষ্টিতে খেলা বন্ধ হয়ে যায়। ডাকওয়ার্থ লুইস পদ্ধতিতে পার স্কোরের চেয়ে ২৯ রান এগিয়ে থাকায় জিতে যান মাশরাফিরা।এই টানা চার জয়ে অধিনায়কের আছে দারুণ অবদান। বল হাতে দুর্দান্ত তো করেছেনই, মাঝে এক ম্যাচে ব্যাট হাতে ঝড় তুলে করেছেন সেঞ্চুরিও। মাশরাফি তো সামনে থেকেই নেতৃত্ব দিতে ভালোবাসেন!
