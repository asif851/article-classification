
সোনার পদকের হাতছানি আগের দিনই পাচ্ছিলেন। এশিয়ান আর্চারি গ্রাঁ প্রিঁতে কাল সোনা জিতে নিয়েছেন বাংলাদেশের তিরন্দাজ রুমান সানা। থাইল্যান্ডে ছেলেদের রিকার্ভ বোয়ের ব্যক্তিগত ইভেন্টের ফাইনালে রুমান ৬-৪ সেটে হারিয়েছেন রাশিয়ার সাইবেক দর্জিয়েভ বায়ারকে। গত বাংলাদেশ গেমসেও রিকার্ভ বোয়ে সোনা জিতেছিলেন খুলনার যুবক। কাল মিশ্র দলগত ইভেন্টে অল্পের জন্য পদক হাতছাড়া হয়েছে বাংলাদেশের। ব্রোঞ্জ পদকের লড়াইয়ে রুমান ও মাথুই প্রু হংকংয়ের তিরন্দাজ জুটির কাছে হেরেছেন ৫-৪ সেটে।আন্তর্জাতিক টুর্নামেন্টে এর আগে ২০০৯ সালে ভারতে এশিয়ান গ্রাঁ প্রিঁতে সোনা জেতেন সাজ্জাদ হোসেন। একই বছর ইন্দোনেশিয়ায় এশিয়ান যুব অলিম্পিক কন্টিনেন্টাল বাছাইয়ে সোনা জিতেছিলেন ইমদাদুল হক (মিলন)।
