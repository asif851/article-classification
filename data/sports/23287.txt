
কদিন আগে এক বেসরকারি চ্যানেলকে দেওয়া সাক্ষাৎকারে মুশফিকুর রহিমের অধিনায়কত্ব ও শৃঙ্খলাবোধ নিয়ে প্রশ্ন তুলেছিলেন বিসিবির অন্যতম পরিচালক ও বরিশাল বুলসের স্বত্বাধিকারী এম এ আওয়াল চৌধুরী। এতে শুধু হতাশই হননি, বাংলাদেশ টেস্ট অধিনায়ক ভীষণ অপমানিত বোধ করেছিলেন। সংবাদমাধ্যমের সামনে এ নিয়ে কথা বলতে গিয়ে তিনি কেঁদেও দিয়েছিলেন। কেন অমন মন্তব্য করেছিলেন, সেটির ব্যাখ্যা আজ দিয়েছেন এম এ আওয়াল।
গত বিপিএলে মুশফিকের নেতৃত্বে শেষ চারে উঠতে ব্যর্থ হয় বরিশাল। যদিও অধিনায়কের ব্যক্তিগত পারফরম্যান্স ছিল বলার মতোই। তবে এবার মুশফিক বরিশাল ছেড়ে যোগ দিচ্ছেন রাজশাহী কিংসে। হঠাৎ অধিনায়কের দল ছাড়াটা নাকি পছন্দ হয়নি এম এ আওয়ালের। টিভি সাক্ষাৎকারে বাংলাদেশ টেস্ট অধিনায়ককে নিয়ে তাঁর বিতর্কিত মন্তব্য সে কারণেই, ‘ফ্র্যাঞ্চাইজি মালিক হিসেবে আমার অধিনায়ককে আমি বলেছি। সে জাতীয় দলের খেলোয়াড় কিংবা আমি বোর্ড পরিচালক হিসেবে নয়। হঠাৎ যখন শুনলাম সে আমার দলে খেলবে না...প্রত্যাশা ছিল ওকে নিয়ে দল করব। কিন্তু সে খেলবে না শুনে ধাক্কা খেয়েছি!’মুশফিকের অভিযোগের ভিত্তিতে এম এ আওয়ালকে চিঠি দিয়েছিল বিপিএল গভর্নিং কাউন্সিল। এম এ আওয়াল চিঠির উত্তর দিয়েছেন, দুঃখও প্রকাশ করেছেন। বিষয়টি তাই নিষ্পত্তি হয়ে গেছে বলে জানালেন বিপিএল গভর্নিং কাউন্সিলের সদস্যসচিব ইসমাইল হায়দার মল্লিক, ‘একটা মন্তব্য নিয়ে ভুলু ভাইয়ের (এম এ আওয়াল) সঙ্গে মুশফিকের ভুল-বোঝাবুঝি হয়েছিল। মুশফিকও কষ্ট পেয়েছিল। বিষয়টি নিয়ে আলাপ-আলোচনা করেছি। এ ব্যাপারে তিনি দুঃখ প্রকাশ করেছেন। আসলে তিনি না বুঝেই বলেছেন। মুশফিকও বিষয়টি ইতিবাচকভাবে নিয়েছে। বিষয়টির নিষ্পত্তি হয়ে গেছে।’
