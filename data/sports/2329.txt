
অবিশ্বাস্য তাঁর উত্থান। এর চেয়েও অবিশ্বাস্য তাঁর বোলিং। লেগ স্পিনের ভেলকিতে বিশ্বকে চমকে দিয়েছেন রশিদ খান। এমনই অবস্থা, তাঁকে দলে নিতে কাউন্টির দুই দলে কাড়াকাড়ি পড়ে গেছে এখন। যে কাউন্টিতে খেলার সুযোগ পান না, আন্তর্জাতিক ক্রিকেটে আলো ছড়ানো অনেকেই। 
অবশ্য এমনটাই হওয়ার কথা। ওয়েস্ট ইন্ডিজের বিপক্ষে তাঁর ভয়ংকর বোলিং যে এখনো তাজা সবার মনে। ১৮ রানে ৭ উইকেট নিয়ে ক্যারিবীয়দের একাই হারিয়ে দিয়েছেন রশিদ। পরের ম্যাচেও তাঁর লেগ স্পিনে ধস নেমেছিল স্বাগতিক দলে। রশিদের স্পেল শেষ হওয়ার পরই জয়ের পথে এগোতে পেরেছে উইন্ডিজরা। ২৯ ওয়ানডেতে ৬৩ উইকেট পাওয়া রশিদ ওয়ানডে ও টি-টোয়েন্টি র‍্যাঙ্কিংয়ে এখন সব ইংলিশ বোলারের চেয়ে এগিয়ে। এবারের আইপিএলেও সবার আলোচনার কেন্দ্রে ছিলেন রশিদ। এমন অস্ত্রকে সবাই দলে টানতে চাইবে—এটাই স্বাভাবিক। তবে একটা বাধা আগে পেরোতে হবে তাঁকে। যুক্তরাজ্যের ভিসার কঠিন নিয়মকানুন পার করাটাই কঠিন হবে তাঁর জন্য। রশিদকে কাউন্টিতে আনার জন্য খোদ ইংল্যান্ড ও ওয়েলশ ক্রিকেট বোর্ডই চেষ্টা করছে। ‘এলিট’ শ্রেণির খেলোয়াড়দের ক্ষেত্রে ভিসার নিয়মকানুন শিথিল করে দেওয়া হয়। এ কারণে আফগানিস্তান এখন টেস্ট স্ট্যাটাস পেয়েছে, এ হিসেবে রশিদকে একজন ‘এলিট’ খেলোয়াড়ের মর্যাদা দেওয়া যায় কি না, সে প্রশ্ন রাখা হয়েছে স্বরাষ্ট্র মন্ত্রণালয়ের কাছে। সে উত্তর পেলেই রশিদকে নিয়ে কাড়াকাড়ির বিজয়ীর নামও জানা যাবে। এএফপি
