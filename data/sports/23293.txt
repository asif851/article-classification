
ক্রীড়া ফেডারেশনের নির্বাচনী নীতিমালা উপেক্ষা করে এ মাসের শুরুর দিকে মহিলা ক্রীড়া সংস্থায় অ্যাডহক কমিটি গঠন করে জাতীয় ক্রীড়া পরিষদ। নীতিমালার ১৩ অনুচ্ছেদে অনধিক সাত সদস্যবিশিষ্ট নির্বাচনকালীন একটি অন্তর্বর্তী কমিটি গঠনের কথা বলা হলেও জাতীয় ক্রীড়া পরিষদ ৩১ সদস্যের অ্যাডহক কমিটি করে। ব্যাপারটি নিয়ে আদালতের আশ্রয় নেন বিদায়ী কমিটির সাধারণ সম্পাদক কামরুন নাহার ডানা। তাঁর করা রিট পিটিশনে আদালত অ্যাডহক কমিটি চার সপ্তাহের জন্য স্থগিত করেছেন।জাতীয় ক্রীড়া পরিষদের আচরণে হতাশ কামরুন নাহার ডানা। নির্বাচিত কমিটির মেয়াদ শেষ হওয়ার পর নতুন নির্বাচন আয়োজনের বিধান রয়েছে। ২০১৬ সালের ১৬ জুলাই শেষ হয়েছে নির্বাচিত কমিটির মেয়াদ। ডানার দাবি, ‘আমরা তার আগেই ১৯ জুন ২০১৬ তারিখে জাতীয় ক্রীড়া পরিষদকে চিঠি দিয়ে নির্বাচন আয়োজনের অনুরোধ করেছিলাম। এমনকি ওই বছর ৮ আগস্ট কাউন্সিলরদের তালিকাও এনএসসিকে দিয়েছিলাম নির্বাচন আয়োজন করতে। কিন্তু এনএসসি নির্বাচন না করে অ্যাডহক কমিটি গঠন করেছে। এসব অনিয়মের বিষয়টি তুলে ধরেই আমরা আদালতের আশ্রয় নিয়েছি।’
