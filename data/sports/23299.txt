
প্রস্তুতি ম্যাচের শুরুটা একেবারেই সুখকর হয়নি বাংলাদেশ দলের। শূন্যরানে সাজঘরে ফিরে বিপর্যয়ের শুরুটা করেছিলের এনামুল হক। মুমিনুল হক খুব অল্প সময়ের মধ্যেই এনামুলকে অনুসরণ করে সেই মাত্রাটা আরও বাড়িয়েছিলেন। তবে এই মুহূর্তে এনামুলের সঙ্গী তামিম ইকবাল মাহমুদউল্লাহকে সঙ্গে নিয়ে সেই বিপর্যয়ের মাত্রাটা কাটিয়ে ওঠার আপ্রাণ চেষ্টা চালিয়ে যাচ্ছেন। এই প্রতিবেদন লেখার সময় পাকিস্তানের বিপক্ষে টস জিতে ব্যাট করতে নামা বাংলাদেশ ২ উইকেটে সংগ্রহ করেছে ১৩১ রান।৩৩ ওভার বল করে ফেলেছে পাকিস্তান। সে তুলনায় বাংলাদেশের সংগ্রহ বেশ ধীরগতিরই। ওভারপ্রতি ৩.৯৬ গড়ে রান তোলা বাংলাদেশ ৫০ ওভার শেষে নিজেদের সংগ্রহকে কোথায় দেখতে চায়, সেটা অবশ্য অনেকাংশেই নির্ভর করছে তামিম-মাহমুদউল্লাহর চলমান জুটির সাফল্যের ওপর।দলীয় এক রানেই এনামুলকে হারিয়েছিল বাংলাদেশ। ব্যক্তিগত রানের খাতা না খুলেই সোহাইল খানের বলে শোয়াইব মাকসুদের হাতে ধরা পড়েন এনামুল। স্কোরবোর্ডে রান যখন ১৬ তখন ফেরেন মুমিনুল। ব্যক্তিগত ৭ রানে হারিস সোহেলের বলে তাঁর হাতেই ক্যাচ দেন তিন নম্বরে ব্যাট করতে নামা মুমিনুল।এনামুল-মুমিনুল ফেরার পর দলের হাল এই মুহূর্তে তামিম ইকবাল ও মাহমুদউল্লাহর হাতে। তামিম অপরাজিত আছেন ৬২ রানে, মাহমুদউল্লাহ ৫২ রানে। তা​মিমের সংগ্রহ এসেছে ৯২ বলে ২টি চারের মাধ্যমে। মাহমুদউল্লাহ ৮৭ বল খেলে তাঁর ইনিংসটি সাজিয়েছেন মাত্র একটি চারে।
