
সজোরে ব্যাট হাঁকিয়ে বল সরাসরি মাঠের বাইরে পাঠানো, এই তো এখনকার ক্রিকেটের আসল বাহাদুরি। তবে বল বাতাসে ভাসিয়ে সীমানা পার করলেই এখন আর বাহবা মেলে না। সঙ্গে কত দূরে ফেলতে পারলেন, সেটিও ব্যাপার। প্রতিটি ছক্কার দূরত্ব তাই দেখিয়ে দেওয়া হয় এখন।
এবারের টুর্নামেন্টে ব্যাটসম্যানদের সবগুলো ছক্কার দূরত্ব বের গড় করেছে আইসিসি। সেই গড় থেকেই জানা যাচ্ছে, লম্বা ছক্কা মারতে ওস্তাদ কারা। চলুন জেনে নিই কারা আছে সেই তালিকার শীর্ষ দশে। তবে পুরো টুর্নামেন্টে অন্তত ৫টি ছক্কা আছে এমন ব্যাটসম্যানদেরই অন্তর্ভুক্ত করা হয়েছে এই তালিকায়। গড় করার সুবিধার্থেই এটি করা হয়েছে।শীর্ষ দশে আছেন বাংলাদেশের সাকিব আল হাসান। দুজন করে খেলোয়াড় আছেন দক্ষিণ আফ্রিকা ও ওয়েস্ট ইন্ডিজের। আর ইংল্যান্ড, নিউজিল্যান্ড, জিম্বাবুয়ে, শ্রীলঙ্কা ও আফগানিস্তানের আছেন একজন করে। টুর্নামেন্টে ১৪টি ছয় মেরে এখন পর্যন্ত সবচেয়ে বেশি ছক্কার মালিক তামিম ইকবাল। কিন্তু এই তালিকায় জায়গা করে নিতে পারেননি। দশজনের তালিকায় জায়গা হয়নি আয়োজক ভারতের কোনো ব্যাটসম্যানের।
১. জস বাটলার (ইংল্যান্ড)। 
ইংলিশ এই ব্যাটসম্যান এখন পর্যন্ত ছক্কা মেরেছেন ৯টি। তার ছক্কাগুলোর দূরত্বের হিসেব করলে প্রতিটির গড় দূরত্ব হয় ৮৮.১৭ মিটার। অন্য ব্যাটসম্যানদের মধ্যে গড়ের হিসেবে এটিই সর্বোচ্চ।
২. মার্টিন গাপটিল (নিউজিল্যান্ড) 
কিউই ব্যাটসম্যান গাপটিল চার ম্যাচ খেলে ছয় মেরেছেন ৮টি। ছক্কার গড় দূরত্ব ৮৭.৮৮ মিটার।
৩. এবি ডি ভিলিয়ার্স (দক্ষিণ আফ্রিকা) 
ডি ভিলিয়ার্সের মোট ছয় ৯টি। আর প্রতিটি ছয়ের গড় দূরত্ব ছিল ৮৭.৪৪ মিটার। তালিকায় তার অবস্থান তৃতীয়।
৪. এলটন চিগুম্বুরা (জিম্বাবুয়ে) 
সুপার টেনে খেলার সুযোগই পায়নি জিম্বাবুয়ে। গ্রুপ পর্বের তিনটি ম্যাচে ৫টি ছক্কা মারেন চিগুম্বুরা। প্রতিটির গড় দূরত্ব ছিল ৮৭.২০ মিটার।
৫. ক্রিস গেইল (ওয়েস্ট ইন্ডিজ) 
শুরু থেকেই নিশ্চয় আপনি খুঁজে ফিরছিলেন এই নামটি। সুপার টেনে তিনটি ম্যাচে মাঠে নেমেছেন। ছক্কা হাঁকিয়েছেন ১১টি। গড় হিসেবে প্রতিটি ছক্কার দূরত্ব ৮৫.৯১ মিটার। তালিকার পাঁচে আছেন গেইল।
৬. সাকিব আল হাসান (বাংলাদেশ) 
সাত ম্যাচে সাকিবের ছয় ৫টি। প্রতিটির দূরত্ব গড়ে ৮৫.৬০ মিটার। একমাত্র বাংলাদেশি হিসেবে এই তালিকায় আছেন তিনি।
 ৭. মোহাম্মদ শেহজাদ (আফগানিস্তান) 
টুর্নামেন্টে মোহাম্মদ শেহজাদের মোট ছক্কা ১২টি। এখন পর্যন্ত টুর্নামেন্টে সবচেয়ে বেশি ছক্কার মালিকদের তালিকায় দ্বিতীয় অবস্থানে। গড় হিসেবে তার প্রতিটি ছক্কার দূরত্ব ৮৩.৬৭ মিটার।
 ৮. কুইন্টন ডি কক (দক্ষিণ আফ্রিকা) 
চার ম্যাচে ৬ ছক্কা এই ব্যাটসম্যানের। প্রতিটির গড় দূরত্ব ৮৩.৫০ মিটার।
৯. আন্দ্রে ফ্লেচার (ওয়েস্ট ইন্ডিজ) 
সুপার টেনের তিনটি ম্যাচ খেলে ফ্লেচারের খাতায় ৬টি ছক্কা। গড় হিসেবে প্রতিটির দূরত্ব ৮৩.৩৩ মিটার।
১০. অ্যাঞ্জেলো ম্যাথুস (শ্রীলঙ্কা) 
শীর্ষ দশের তালিকার দশম স্থানটি এই লঙ্কান ব্যাটসম্যানের। ৬টি ছক্কার প্রতিটির গড় দূরত্ব ৮৩ মিটার।
তথ্যসূত্র: আইসিসি, ছবি: এএফপি।
