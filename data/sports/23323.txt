
ফিল ফিউজের মর্মান্তিক মৃত্যুর পর থেকেই যেন ভয়টা বেশি করে পেয়ে বসেছে। কোনো ক্রিকেটার মাথায় চোট পেলেই মনে হয়, খারাপ কিছু হলো না তো! জো মিনির সৌভাগ্য, অল্পতেই বেঁচে গেছেন। বিগ ব্যাশের অনুশীলনের সময় মাথায় চোট পেলেও তাঁকে নিয়ে দুশ্চিন্তার কিছু নেই বলে জানিয়েছে ক্রিকেট অস্ট্রেলিয়া।
গত সোমবার ব্রিসবেনে সিডনি সিক্সার্সের হয়ে অনুশীলনে নেটে বল করার সময় ব্যাটসম্যান মাইকেল লাম্বের একটা স্ট্রেট ড্রাইড এসে লাগে মিনির মাথায়। ক্রিকেট অস্ট্রেলিয়ার (সিএ) প্রধান স্বাস্থ্য কর্মকর্তা জন অরচার্ড জানিয়েছেন, আঘাত লাগার পরপরই মিনিকে হাসপাতালে নিয়ে যাওয়া হয়। ওখানে তাঁর বেশ কিছু পরীক্ষা-নিরীক্ষা হয়েছে। স্ক্যান রিপোর্টে দেখা গেছে, তাঁর মাথার খুলি সামান্য ফেটেছে। মস্তিষ্কেও সামান্য রক্তক্ষরণ হয়েছে। তবে অবস্থা এখন স্থিতিশীল। আপাতত অস্ত্রোপচার লাগবে না বলেও জানিয়েছেন অরচার্ড। তবে গতকাল বিগ ব্যাশে ব্রিসবেন হিটের বিপক্ষে সেমিফাইনালে খেলা হয়নি মিনির।
গত অক্টোবরে দক্ষিণ আফ্রিকার বিপক্ষে ওয়ানডে দিয়ে আন্তর্জাতিক অভিষেক হয় অস্ট্রেলিয়ার ২৮ বছর বয়সী পেসারের। পরের মাসেই হোবার্টে দক্ষিণ আফ্রিকার বিপক্ষে খেলেছেন এখন পর্যন্ত ক্যারিয়ারের একমাত্র টেস্টটাও। ২ ওয়ানডেতে পেয়েছেন ৩ উইকেট, একমাত্র টেস্টটিতে নিয়েছেন ৮৫ রানে ১ উইকেট। ক্রিকেট অস্ট্রেলিয়া।
