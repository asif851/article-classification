
ক্রিকেট ইতিহাসে ‘বৈপ্লবিক পরিবর্তন’ কি সূচিত হতে যাচ্ছে সোমবার থেকে শুরু হতে যাওয়া আইসিসির বার্ষিক সাধারণ সভায়? স্কটল্যান্ডের এডিনবরায় অনুষ্ঠেয় এই সভা থেকেই দ্বিস্তর বিশিষ্ট টেস্ট ও ওয়ানডের পরিকল্পনা অনুমোদন হতে পারে। অবশ্য দ্বিস্তরের ক্রিকেট অনুমোদন হলেও তা কার্যকর হবে ২০১৯ সাল থেকে।১৮৭৭ সালে অস্ট্রেলিয়া ও ইংল্যান্ডের মধ্যে ইতিহাসের প্রথম টেস্ট ম্যাচটি অনুষ্ঠিত হওয়ার পর থেকেই ক্রিকেট মূলত দ্বিপাক্ষিক একটি খেলা। দুই দেশের বোর্ডের উদ্যোগে সিরিজ আয়োজন করা হয়। আইসিসির পরিকল্পনা অনুমোদিত হলে এই দ্বিপাক্ষিক সিরিজ উঠে গিয়ে ক্রিকেট হয়ে যাবে লিগ ভিত্তিক খেলা। দুই স্তরের দলগুলো নিজ নিজ স্তরের সবগুলো দেশের বিপক্ষে হোম ও অ্যাওয়ে ভিত্তিতে সিরিজ খেলবে। দুই বছরের সময়সীমায় একেকটি লিগ শেষ হবে। সবার সঙ্গে সবার খেলা শেষ হওয়ার পরই ঠিক হবে কে শীর্ষ দল বা চ্যাম্পিয়ন। প্রথম স্তরের সবচেয়ে নিচে থাকা দলটির দ্বিতীয় স্তরে অবনমন হবে। দ্বিতীয় স্তরের শীর্ষ দলটি উঠে আসবে প্রথম স্তরে। অনেকটা বিভিন্ন দেশের ফুটবল লিগ যেভাবে চলে, সে রকমই।দুটি দেশের পারস্পরিক সমঝোতার ভিত্তিতে খেলা বিভিন্ন সিরিজই মূলত ক্রিকেটের বার্ষিক ক্যালেন্ডারের (এফটিপি) বড় অংশ জুড়ে থাকে। টি-টোয়েন্টি ক্রিকেট চালুর পর থেকে টেস্ট ক্রিকেটের জনপ্রিয়তা রীতিমতো হুমকির মধ্যেই পড়ে গেছে। আইসিসি মনে করছে, দ্বিস্তরের এই ক্রিকেট ও লিগ পদ্ধতি চালু করলে সবগুলো সিরিজেই প্রত্যেকটি দলের স্বার্থ জড়িয়ে থাকবে। এতে করে সবাই আগ্রহী হবে। এ কারণেই এই পরিবর্তন করতে চায় আইসিসি। এই ভাবনার অন্যতম রূপকার আইসিসির প্রধান নির্বাহী ডেভ রিচার্ডসন বলেছেন, এতে করে টেস্ট ক্রিকেট জনপ্রিয়তা ধরে রাখতে পারবে।বেশ কয়েকটি দেশ অর্থকড়ি ঘরোয়া টি-টোয়েন্টি প্রতিযোগিতা চালুর পর শীর্ষ ক্রিকেটারদের অনেকেই টেস্টের প্রতি আগ্রহ হারিয়েছে। আইসিসি অনেক দিন ধরেই টেস্ট ক্রিকেটের প্রতিযোগিতাকে একটা ‘প্রাসঙ্গিকতা’ দেওয়ার চেষ্টা চালিয়ে আসছিল। দ্বিস্তরের টেস্ট ক্রিকেট সে ভাবনারই ফসল। ওয়ানডেতেও ১৩টি দল নিয়ে এমন দুটি স্তর করতে চায় আইসিসি।এবারের আইসিসি বৈঠকেই তা চূড়ান্ত হয়ে যেতে পারে। প্রথম স্তরে থাকবে টেস্ট র‍্যাঙ্কিংয়ের প্রথম সাতটি দেশ। দ্বিতীয় স্তরে থাকবে র‍্যাঙ্কিংয়ের নিচের দিকে থাকা তিনটি টেস্ট খেলুড়ে দেশ ও দুটি নতুন টেস্ট খেলুড়ে দেশ। নির্দিষ্ট স্তরে প্রত্যেকেই প্রত্যেকের সঙ্গে হোম-অ্যাওয়ে ভিত্তিতে টেস্ট খেলবে। জয়-পরাজয়ের ভিত্তিতে পয়েন্ট পাবে, সেই পয়েন্টের ওপর নির্ভর করে পয়েন্ট টেবিলে অবস্থান নির্ধারিত হবে। ওয়ানডেতে টেস্ট খেলুড়ে দশ দেশের সঙ্গে যুক্ত হবে র‍্যাঙ্কিংয়ের ওপরে থাকা তিনটি সহযোগী সদস্য দেশ।সপ্তাহব্যাপী এই বৈঠক শেষেই জানা যাবে, কীভাবে বদলে যাচ্ছে ক্রিকেটের চেহারা। সূত্র: এএফপি।
