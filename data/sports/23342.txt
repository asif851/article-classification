
এত দিন শুধু ক্রিকেট অস্ট্রেলিয়ার দুই নিরাপত্তা প্রতিনিধিই জানতেন, ২০০৬ সালে যেখানে তাঁরা টেস্ট খেলে গিয়েছিলেন, সেটি এখন খেলার অনুপযুক্ত। দুর্গন্ধের জন্য সেখানে দুদণ্ড দাঁড়ানোও দায়। বিসিবির বদৌলতে আজ থেকে সেটা জানেন অস্ট্রেলিয়া দলের অধিনায়ক স্টিভেন স্মিথ, কোচ ড্যারেন লেম্যান, টিম ম্যানেজার কেট হাচিনসন, এমনকি তাঁদের ভারতীয় শেফও!বিসিবির অনুরোধে আজ সকালে সিএ-এর দুই প্রতিনিধির সঙ্গে তাঁরাও ফতুল্লা স্টেডিয়ামের দুর্গন্ধ শুঁকে এসেছেন। তাতে কাজের কাজ কিছুই হয়নি। প্রস্তুতি ম্যাচ না খেলার পূর্ব সিদ্ধান্তে অটল থাকার কথা জানিয়ে দিয়েছে অস্ট্রেলিয়া দল। অস্ট্রেলিয়ার ছয় প্রতিনিধির সঙ্গে যাওয়া বিসিবির কর্তারাই নিশ্চিত করেছেন সেটি। গত পরশু দ্বিতীয়বারের মতো বিকেএসপি ঘুরে এসে অস্ট্রেলিয়া দল বিসিবিকে দেওয়া ই-মেইলে জানিয়েছিল, ২২ ও ২৩ আগস্ট (কাল ও পরশু) দুই দিনের প্রস্তুতি ম্যাচটি তারা খেলবে না। পরিবর্তে ওই দুই দিন মিরপুরের একাডেমি মাঠে অনুশীলন করতে চায়। সিদ্ধান্তটা তারা খুশি মনেই নিয়েছিল এবং অনুশীলনের জন্য প্রয়োজন চাহিদাও জানিয়েছিল বিসিবিকে। কিন্তু ব্যর্থতার পাল্লা ভারী করতেই কিনা বিসিবির পক্ষ থেকে যেচে তাদের আরও একবার অনুরোধ করা হলো প্রস্তুতি ম্যাচ খেলতে। পরশু সন্ধ্যায়ই ই-মেইলে নতুন করে প্রস্তাব দেওয়া হয় প্রস্তুতি ম্যাচ না খেলার সিদ্ধান্ত নেওয়ার আগে আজ পর্যন্ত অপেক্ষা করতে। আবহাওয়া ভালো থাকলে এর মধ্যেই মাঠ তৈরি হয়ে যাবে বলে বিসিবি আশাবাদী।গতকাল সারা দিনই ছিল রৌদ্রোজ্জ্বল। তবু আজ সকালে অস্ট্রেলিয়া দল ফতুল্লা স্টেডিয়ামে গিয়ে দেখল, বিসিবির দেওয়া আশ্বাস আসলে মিথ্যে। ফতুল্লা স্টেডিয়ামের মাঠ আপাতদৃষ্টিতে শুকনো দেখা গেলেও বেশ কিছু জায়গায় বালু দেওয়া। উইকেট ও আউটফিল্ডের যেসব জায়গা এর আগে ভেজা দেখে গিয়েছিলেন, ক্রিকেট অস্ট্রেলিয়ার প্রতিনিধিরা, বিশেষ করে সেসব জায়গা ঘুরে ঘুরে দেখলেন, ছবি তুললেন। শেষ দিকে ড্রেসিংরুমের সামের প্র্যাকটিস উইকেটের সামনে দাঁড়িয়ে নাসারন্ধ্রে প্রবেশ করালেন সেই ‘সুবাস’, যেটা পৃথিবীর আর কোনো টেস্ট ভেন্যুতেই নেই। দীর্ঘ জলাবদ্ধতায় আউটার স্টেডিয়ামে এখন প্রায় এক-দেড় ফুট পচা ময়লা-আবর্জনার স্তূপ, কিছু জায়গায় পানিও জমে আছে। তা থেকে স্টেডিয়াম ও আশপাশের এলাকায় ছড়াচ্ছে চরম দুর্গন্ধ। বিসিবির অনুরোধ রক্ষা করে আজ আরেকবার ফতুল্লা স্টেডিয়ামে গিয়ে সে দুর্গন্ধও শুঁকে এল অস্ট্রেলিয়ানরাও।ফতুল্লায় এক ঘণ্টারও কম সময় থেকে ঢাকায় ফিরে আসার পথেই তাঁরা জানিয়ে দিয়েছেন প্রস্তুতি ম্যাচ না খেলার সিদ্ধান্তে অটল থাকার কথা। পরিবর্তে কাল ও পরশু একাডেমি মাঠে অনুশীলন করবে অস্ট্রেলিয়া দল।
