
রিয়াল মাদ্রিদের জন্য এবারের এল ক্লাসিকোটা হবে প্রতিশোধের মঞ্চ। ন্যু ক্যাম্পে গিয়ে ২-১ গোলে হেরে আসার জ্বালা জুড়ানোর সুযোগ। আর বার্সেলোনার জন্য এটা একেবারেই বাঁচা-মরার লড়াই। আজ চিরপ্রতিদ্বন্দ্বীদের বিপক্ষে হারলে লা লিগার শিরোপা জয়ের আশা প্রায় শেষই হয়ে যাবে কাতালানদের। মৌসুমের শেষ নয়টি ম্যাচ থেকে যে সাত পয়েন্টের ব্যবধান ঘোচানো যাবে না, সেটা বেশ ভালোমতোই বুঝতে পারছেন বার্সা কোচ জেরার্ডো মার্টিনো। তাই এল ক্লাসিকো জয়কেই শিরোপা জয়ের লড়াইয়ে টিকে থাকার ‘শেষ সুযোগ’ বলে ঘোষণা করেছেন এই আর্জেন্টাইন কোচ।গত অক্টোবরে নিজেদের মাঠে রিয়াল মাদ্রিদকে হারিয়ে লা লিগায় শক্ত অবস্থান তৈরি করেছিল বার্সেলোনা। কিন্তু এরপর যেন কিছুটা পথই হারিয়েছেন টাটা মার্টিনোর শিষ্যরা। সম্প্রতি রিয়াল ভ্যালাদোলিদ ও রিয়াল সোসিয়েদাদের বিপক্ষে হেরে পয়েন্ট তালিকার তৃতীয় স্থানে নেমে যেতে হয়েছে কাতালানদের। অন্যদিকে রিয়াল মাদ্রিদ আছে দুর্দান্ত ফর্মে। বার্সেলোনার বিপক্ষে সেই ম্যাচটির পর টানা ১৮টি ম্যাচে একবারও হারের মুখ দেখতে হয়নি কার্লো আনচেলত্তির শিষ্যদের। এবারের এল ক্লাসিকোটিও হবে রিয়ালের মাঠ সান্টিয়াগো বার্নাব্যুতে। সব মিলিয়ে কঠিন পরীক্ষার মুখোমুখিই হতে হবে বার্সাকে। এই ম্যাচে না জিতলে যে শিরোপা জয়ের আশা শেষই হয়ে যাবে—এটা মনে করিয়ে দিয়েই এখন শিষ্যদের উজ্জীবিত করার চেষ্টা করছেন মার্টিনো, ‘এটাই আমাদের শেষ সুযোগ। এই ম্যাচটার পর লিগের বাকি থাকবে মাত্র নয়টি ম্যাচ। এই সময়ে এক পয়েন্টের ব্যবধান কমানো হয়তো সম্ভব হবে কিন্তু চার বা সাত পয়েন্টের ব্যবধান কমানোর কাজটা মোটেও সহজ না। লিগের শেষ সময়ে কোনো দলই খুব বেশি ভুল করে না।’
মেসি-জাভি-ইনিয়েস্তা-সানচেজ-নেইমার-পেদ্রোদের নিয়ে গড়া বার্সেলোনা আক্রমণভাগের শক্তিমত্তা নিয়ে হয়তো কেউই প্রশ্ন তুলবেন না। কিন্তু রিয়ালের বিপক্ষে জয় পেতে হলে সবচেয়ে কঠিন পরীক্ষার মুখোমুখি হতে হবে বার্সেলোনার রক্ষণভাগকে। বর্ষসেরা ফুটবলার ক্রিস্টিয়ানো রোনালদো তো আগে থেকেই আছেন দুর্দান্ত ফর্মে। সম্প্রতি বেশ ভালো পারফরম্যান্স দেখিয়েছেন গ্যারেথ বেল ও করিম বেনজেমাও। লা লিগায় এই তিনজন মিলে এবারের মৌসুমে করেছেন মোট ৫০টি গোল।
