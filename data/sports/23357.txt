
সিরিজের আগে বাংলাদেশকে তো ‘ভালো দল’ই বলেছিলেন ড্যারেন লেম্যান। সেটা মন থেকেই বলেছিলেন কি না, জানার উপায় নেই। কিন্তু ঢাকা টেস্টে হারের পর অস্ট্রেলীয় কোচের হাড়ে হাড়ে উপলব্ধি হয়েছে, ‘দেশের মাঠে বাংলাদেশ খুবই কঠিন’ দল। 
বাংলাদেশের কাছে হারের পর অস্ট্রেলিয়া দলটা এখন ঘূর্ণিঝড়ে বিধ্বস্ত জনপদ। খেলোয়াড়দের দিকে ধেয়ে যাচ্ছে সমালোচনার তির। কোচ লেম্যান চেষ্টা করছেন ছাত্রদের আগলে রাখতে, ‘যে সমালোচনা হচ্ছে তাতে দলের সবাই কষ্ট পাচ্ছে। তবে যখন আপনি জিততে পারবেন না, তখন তো এটা সহ্য করতেই হবে। টেস্টে যার কাছেই হারেন সেটি মোটেও ভালো নয়। দেশের মাঠে বাংলাদেশ খুব কঠিন প্রতিপক্ষ।’  লেম্যান এখন ‘কঠিন প্রতিপক্ষ’ ভাবছেন বাংলাদেশকে, আগে কি ‘সহজ’ ভেবেছিলেন? চট্টগ্রামে রওনা দেওয়ার আগে বিষয়টির ব্যাখ্যা করলেন লেম্যান, ‘পুরো বিশ্বে যদি দেখেন বিদেশে জেতার মতো দল কমই আছে। আমরাও ঘরে খুবই শক্তিশালী। কিন্তু বিদেশে সংগ্রাম করছি। আমাদের এমন দল হতে হবে যাতে দেশ-বিদেশ দুই জায়গায় জিততে পারি। আমরা সেটাই চেষ্টা করছি। তবে বাংলাদেশ শক্তিশালী দল।’ সূত্র: ক্রিকইনফো।
