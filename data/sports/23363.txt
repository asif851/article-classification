
কোনো খেলোয়াড়ের জন্য বিশ্বে এর আগে এমন চড়া দাম ওঠেনি৷ সেই হিসাবে এটি বিশ্ব রেকর্ড৷ ক্রিস্টিয়ানো রোনালদোকে দলে নেবে স্পেনের রিয়াল মাদ্রিদ৷ বিনিময়ে তারা ম্যানচেস্টার ইউনাইটেডকে আট কোটি ব্রিটিশ পাউন্ড অর্থ দেওয়ার নিঃশর্ত প্রস্তাব দেয়৷ এর মধ্যে রোনালদোও ইউনাইটেড ছাড়ার ইচ্ছা প্রকাশ করেন৷ তাঁর সঙ্গে আলোচনার পরই তাই ইংলিশ ক্লাবটি ইতিবাচক সাড়া দেয় রিয়াল মাদ্রিদের প্রস্তাবে৷ সবকিছু চূড়ান্ত হয় ২০০৯ সালের ৩০ জুন৷ পরবর্তী ছয় মৌসুমে মাদ্রিদই হবে রোনালদোর ঠিকানা৷ একপর্যায়ে তিনিও মুখ খোলেন, ‘ইউনাইটেডে আমার সময় পার করে এসেছি৷ এখন আমি রিয়াল মাদ্রিদে আসন্ন দিনগুলোর দিকে তাকাতে পারি৷ এটি হবে আমার ক্যারিয়ারের এক নতুন ধাপ৷ চুক্তিটা ঐতিহাসিক৷ আট কোটি পাউন্ড অবশ্যই একটা বড় অঙ্কের অর্থ৷’নতুন ক্লাবে রোনালদোর বার্ষিক পারিশ্রমিক ঠিক হয় ৯৫ লাখ ইউরো (বাংলাদেশি মুদ্রায় ১০০ কোটি ৬৩ লাখ ৭২ হাজার টাকারও বেশি)! আর তাঁর প্রতিনিধি মেনেজেস পান এক কোটি ইউরো কমিশন৷ ওই চুক্তির প্রতিটি দিকই ছিল একেকটি রেকর্ড৷ ফলে বিশ্ব সংবাদমাধ্যমে তা ব্যাপক আলোচনা-সমালোচনার জন্ম দেয়৷ তৎকালীন ব্রিটিশ প্রধানমন্ত্রী গর্ডন ব্রাউনও রোনালদোর দলবদল নিয়ে মন্তব্য করেন৷ আর ফিফাপ্রধান সেপ ব্ল্যাটার রিয়াল মাদ্রিদের সঙ্গে রোনালদোর চুক্তির প্রশংসা করে বলেন, ‘বিনিয়োগের এক চমৎকার দৃষ্টান্ত এটি৷ বিশ্বে অর্থনৈতিক সংকট হয়তো আছে, কিন্তু ফুটবল এগিয়েই চলেছে৷’রিয়াল মাদ্রিদের মহাব্যবস্থাপক হোর্হে ভালদানো বলেন, ‘ক্রিস্টিয়ানো অবিশ্বাস্য রকমের ভালো এক ফুটবলার৷ আমরা ওর জন্য যে পরিমাণ অর্থ ব্যয় করেছি, সে এটির যোগ্য৷ পুরোটাই আমরা ফিরে পাব, মুনাফাসহ৷’কথা সত্যি৷ লাভ-লোকসানের যাবতীয় হিসাব কষেই রোনালদোর জন্য এত বড় বিনিয়োগ করেছিল রিয়াল মাদ্রিদ৷ এই তারকার নাম ভাঙিয়ে নামী-দামি নানা প্রতিষ্ঠানের সঙ্গে আরও বেশি বেশি অর্থের বিজ্ঞাপনী চুক্তি করবে ক্লাবটি৷ আর রোনালদোর বিনিময়মূল্যের বেশির ভাগই ঋণ হিসেবে নেওয়া হবে বড় বড় ব্যাংক থেকে৷ ক্লাবটির খেলার টেলিভিশন সম্প্রচার স্বত্বও বিক্রি হবে অত্যন্ত চড়া দামে৷ এমনিতে রিয়াল মাদ্রিদের বার্ষিক আয় বিশ্বের যেকোনো ক্লাবের চেয়ে বেশি৷ ফলে তারা তো এমন বিশাল বিনিয়োগের ঝুঁকি নিতেই পারে৷ ২০০৯ সালের ৬ জুলাই মাদ্রিদের সান্তিয়াগো বার্নাব্যু স্টেডিয়ামে রোনালদোকে তাঁর নতুন ক্লাবে আনুষ্ঠানিকভাবে স্বাগত জানানো হয়৷ রিয়াল মাদ্রিদের
