
মাইকেল ক্লার্ক এসেছিলেন বিশ্বকাপ ফাইনাল পূর্ববর্তী সংবাদ সম্মেলনে কথা বলতে-অন্তত উপস্থিত সাংবাদিকেরা সেটাই জানতেন। কিন্তু সবাইকে অবাক করে দিয়ে ফাইনাল পূর্ব সংবাদ সম্মেলনই রূপান্তরিত হলো তাঁর ‘বিদায়’ ঘোষণার মঞ্চে। সংবাদ সম্মেলনের শুরুতেই জানিয়ে দিলেন মেলবোর্নের বিশ্বকাপ ফাইনালই হচ্ছে তাঁর শেষ একদিনের আন্তর্জাতিক ম্যাচ। মুহূর্তেই সম্মেলন কক্ষে নেমে এল নীরবতা। ধীর কণ্ঠে ক্লার্ক বললেন, ‘আমি মনে করি একদিনের ক্রিকেট ছাড়ার এটাই আসল সময়। একদিনের ক্রিকেট ছেড়ে আমি টেস্ট ক্রিকেটে মনোযোগী হতে চাই। ক্রিকেটে আসল ফরম্যাট ওই টেস্টই। আজ থেকে চার বছর আগে রিকি পন্টিংয়ের কাছ থেকে অস্ট্রেলীয় দলের অধিনায়কত্ব গ্রহণ করেছিলেন ক্লার্ক। ৩৪ বছর বয়সী ক্লার্ক যখন দায়িত্ব নিয়েছিলেন তখন অস্ট্রেলীয় ক্রিকেটে পুনর্গঠনের সময়। যুগ সন্ধিক্ষণের অধিনায়ক হিসেবে তিনি পন্টিংয়ের মতো বড় কোনো সাফল্য না পেলেও অস্ট্রেলিয়া ক্রিকেট দলকে একটা জায়গায় পৌঁছে দিয়েছেন। সেই জায়গা থেকে হেঁটেই অস্ট্রেলিয়া আট বছর পর জায়গা করে নিয়েছে বিশ্বকাপ ক্রিকেটের ফাইনালে। কাল মেলবোর্নে নিউজিল্যান্ডকে হারিয়ে অস্ট্রেলিয়া বিশ্বকাপ জিতলে সেটা হবে মাইকেল ক্লার্কের ক্যারিয়ারের অনন্য এক অর্জন। 
ওয়ানডে ক্রিকেট ছাড়ার এই ঘোষণা দেওয়ার আগে ক্লার্ক কথা বলেছেন অস্ট্রেলীয় কোচ ড্যারেন লেম্যানের সঙ্গে। ক্রিকেট অস্ট্রেলিয়ার সঙ্গে তো কথা বলেছেনই, আলোচনায় বসেছিলেন প্রধান নির্বাচক রডনি মার্শের সঙ্গেও। দলীয় সতীর্থদের ডেকে তিনি জানিয়েছেন নিজের সিদ্ধান্ত। বোঝাই যাচ্ছে হুট করে নেওয়া সিদ্ধান্ত এটি নয়। ক্লার্ক জানিয়েছেন, ‘আমি ভেবেচিন্তেই এই সময়টাকে বেছে নিয়েছি। আমার উত্তরসূরি যাকেই করা হোক, সে ২০১৯ বিশ্বকাপের জন্য দলকে গুছিয়ে তোলার সময় পুরোপুরিই পাবে।’ এ ব্যাপারে নিজের অভিজ্ঞতার কথা তিনি তুলে ধরেন সংবাদ সম্মেলনে, ‘আমি আমার উত্তরসূরিকে একই ধরনের সুযোগ করে দিতে চাই, যা আমি নিজের ক্ষেত্রে পেয়েছি। চার বছর আগে অস্ট্রেলীয় দলের অধিনায়কত্বের ভার নিয়েছিলাম, আমি সৌভাগ্যবান যে এবারের বিশ্বকাপের আগে দল গুছিয়ে তোলার পর্যাপ্ত সময় আমি পেয়েছি। আমি আমার উত্তরসূরিকেও একই ধরনের সুযোগ করে দিতে চাই।’ কাকে উত্তরসূরি হিসেবে দেখতে চান ক্লার্ক? এ ব্যাপারে সরাসরি কিছু না বললেও হাবে-ভাবে জানিয়ে দিয়েছেন স্টিভেন স্মিথকেই তাঁর পছন্দ, ‘আসলে আমার উত্তরসূরির নাম যদি আমিই বলে দিই, সেটা ভালো হবে না। হ্যাঁ, স্টিভেন স্মিথ অবশ্যই নিজেকে গড়ে তুলছে, সে এখন খেলোয়াড় হিসেবে অনেক পরিণত। অধিনায়কত্বের পরীক্ষাতেও সে ভালোভাবেই পাস করেছে। তবে নির্বাচকেরাই ঠিক করবেন আমার উত্তরসূরির নাম।’ আর কিছুদিন কি একদিনের ক্রিকেটটা খেলে যেতে পারতেন না? এই প্রশ্নের উত্তরে সরাসরিই জানিয়ে দিয়েছেন নিজের অপারগতার কথা, ‘আমার মনে হয় এটাই একদিনের ক্রিকেট ছাড়ার মোক্ষম সময়। আগামী বিশ্বকাপ পর্যন্ত খেলা চালিয়ে যাওয়াটা বাস্তবানুগ ব্যাপার নয়। আমি ওই সময় পর্যন্ত ফিটনেস ধরে রাখতে পারতাম না। এর চেয়ে টেস্ট ক্রিকেটেই মনোনিবেশ করি না! সেটাই ভালো। এতে করে আমি আমার টেস্ট ক্যারিয়ারটাকে দীর্ঘ করতে পারব।’ অস্ট্রেলিয়ার হয়ে ২৪৪টি ওয়ানডে ম্যাচে মাঠে নেমে ৭,৯০৭ রান করেছেন মাইকেল ক্লার্ক। যার গড় ৪৪-এর ওপরে। ক্যারিয়ারে তাঁর সর্বোচ্চ ইনিংস ১৩০ রানের। সূত্র: এএফপি 
