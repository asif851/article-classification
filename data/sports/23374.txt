
যে পরিমাণ হাঁকডাক হচ্ছে, তাতে মনে হতেই পারে ভারত-অস্ট্রেলিয়া টেস্ট সিরিজ বুঝি কালই শুরু হচ্ছে। না, টেস্ট সিরিজটার নির্ধারিত সময় ফেব্রুয়ারির শেষ সপ্তাহেই হচ্ছে। তবে অনেক প্রতীক্ষিত বলেই এ সিরিজ নিয়ে অনেক আগে থেকেই চলছে জোর আলোচনা। ভারতের মাটিতে অস্ট্রেলিয়া কেমন করে এ নিয়ে সবারই আগ্রহ। তবে একজনের মন্তব্য শুনলে এ সিরিজ নিয়ে সব আগ্রহ পানি হয়ে যেতে পারে। তাঁর অনুমান, ভারতে ভরাডুবি হবে অস্ট্রেলিয়ার। আর এই ভবিষ্যদ্বাণী করেছেন খোদ রিকি পন্টিং!ভারতে সিরিজ জিতে আসা সর্বশেষ অস্ট্রেলিয়ান অধিনায়ক পন্টিং। গত পঞ্চাশ বছরেই ভারতে মাত্র দুবার সিরিজ জিতেছে অস্ট্রেলিয়া। ২০০৪ সালে জেতা সিরিজের স্মৃতিতেও ধুলোর স্তর পড়ছে। সেই বিখ্যাত সিরিজের পর আরও তিনটি সিরিজ হেরে এসেছে অস্ট্রেলিয়া। শেষ দুবার তো রীতিমতো ধবল ধোলাই হয়েছে। এ কারণেই এবারও অস্ট্রেলিয়ার কোনো আশা দেখছেন না পন্টিং, ‘মনে হচ্ছে ওদের অনেক সংগ্রাম করতে হবে। যে দলই যায় তাদেরই একই অবস্থা হয়। দিন দিন দলগুলোর জন্য ভারত-সফর আরও কঠিন হয়ে যাচ্ছে। আগের চেয়ে নিজেদের সুবিধার কথা ভেবে উইকেট বানায় ওরা।’নিজেদের সুবিধা ও শক্তি বিবেচনায় উইকেট সব দলই বানায়। তবে পন্টিংয়ের বিশ্লেষণ বলছে, ভারত আগের চেয়ে এখন অনেক বেশি স্পিন-বিষ ঢেলে দিচ্ছে উইকেটে। অবশ্য শুধু ভারত নয়, উপমহাদেশে এখন প্রথম দিন থেকেই ​বল ঘুরতে শুরু করে এমন উইকেট বেশি করে বানানো হচ্ছে বলে মনে করেন তিনি। গত শ্রীলঙ্কা সফরে টেস্ট সিরিজে যে অস্ট্রেলিয়া ধবল ধোলাই হলো, সেটাও মনে করিয়ে দিয়েছেন পন্টিং। পন্টিংয়ের দুশ্চিন্তা উপমহাদেশে অস্ট্রেলিয়ার এই সাম্প্রতিক পারফরম্যান্স। ২০১৩ সালে ভারতের কাছে ৪-০তে সিরিজ হেরেছে তারা। গত বছর পরিষ্কার ফেবারিট হিসেবে গিয়ে দুর্বল শ্রীলঙ্কা দলের কাছে সিরিজ হেরেছিল ৩-০তে। প্রতিবারই স্পিনের বিষে নীল হয়েছে তারা। পন্টিংয়ের মূল দুশ্চিন্তাও সেখানে, ‘আমি সেখানে অনেকগুলো সফরে গিয়েছি, অনেক কঠিন কন্ডিশনে খেলতে হয়েছে। আগে প্রথম দুই একদিন উইকেট ভালোই ছিল, তারপর বল ঘুরতে শুরু করত। কিন্তু এখন দেখুন কী হচ্ছে, গত শ্রীলঙ্কা সফরের কথা মনে করুন। অস্ট্রেলিয়া উপমহাদেশে যাওয়া মানেই স্পিন-বান্ধব উইকেট, প্রথম দিন থেকেই বল ঘোরা।’
এ কারণেই ভারতে যদি আবারও হেরে বসে অস্ট্রেলিয়া, খুব একটা অবাক হবেন না পন্টিং। তাঁর মতে এতেই সবকিছু শেষ হয়ে গেল এমন ধুয়ো তোলারও দরকার নেই, ‘আমরা যদি নাও জিতি, তবু এটা তেমন বড় কোনো ঘটনা হবে না।’ সূত্র: ক্রিকেট অস্ট্রেলিয়া।
