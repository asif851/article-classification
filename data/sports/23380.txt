
এবারের বিশ্বকাপে সবচেয়ে নিয়মিত ফর্মে বোধ হয় ওই হ্যামস্ট্রিং চোটই। বেশ নিয়মিতই বিভিন্ন খেলোয়াড়কে ভোগাচ্ছে এই চোট। বাংলাদেশ-শ্রীলঙ্কা ম্যাচের আগে এবার হ্যামস্ট্রিংয়ের সমস্যায় পড়ে দলের বাইরে ছিটকে গেলেন লঙ্কান অলরাউন্ডার জীবন মেন্ডিস। তাঁর বদলি হিসেবে ডাকা হয়েছে ব্যাটসম্যান উপুল থারাঙ্গাকে। শিগগিরই থারাঙ্গা দলের সঙ্গে যোগ দিচ্ছেন বলে বুধবার নিশ্চিত করেছেন অধিনায়ক অ্যাঞ্জেলো ম্যাথুস।এর মাত্র এক দিন আগেই অনুশীলনের সময় পায়ে তীব্র ব্যথা নিয়ে বসে যান মেন্ডিস। পরে হ্যামস্ট্রিং চোটের ব্যাপারটি ধরা পড়ে। সেরে উঠতে লাগবে দুই থেকে তিন সপ্তাহ। তবে এমন অবস্থায় ঝুঁকি নিতে রাজি নন শ্রীলঙ্কার টিম ম্যানেজমেন্ট। তাই ধরেই নেওয়া যায়, জীবন মেন্ডিসের বিশ্বকাপ শেষই হয়ে গেছে।থারাঙ্গার দলে যোগ দেওয়া নিশ্চিত হলেও বাংলাদেশের বিপক্ষের ম্যাচটিতে তাঁকে খেলানো হবে কি না, তা এখনো নিশ্চিত নয়। ১৩ শতক এবং ২৮ অর্ধশতকের মালিক এই বাঁহাতি ওপেনার সর্বশেষ ওয়ানডে খেলেছেন গত নভেম্বরে ভারতের বিপক্ষে। সূত্র: এএফপি
