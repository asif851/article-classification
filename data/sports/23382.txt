
১৬৭-র বেশি রান তাড়া করে জেতার তিনটি রেকর্ড আছে পাকিস্তানের। তবে সেখান থেকে প্রেরণা নিতে পারল না পাকিস্তান। মিরপুরে ওয়েস্ট ইন্ডিজের কাছে ৮৪ রানে হেরে বিদায় নিতে হলো টি-টোয়েন্টি বিশ্বকাপ থেকে। এ বিশ্বকাপ শুরুর আগে ওয়াসিম আকরাম তাঁর ফেবারিটের তালিকায় পাকিস্তানের সঙ্গে রেখেছিলেন ওয়েস্ট ইন্ডিজকেও। অথচ সেই উইন্ডিজের কাছে হেরেই বিদায় নিতে হলো পাকিস্তানকে। আর পরাজয়ের মুহূর্তটি কিনা ধারাভাষ্য দিয়ে শোনাতে হলো ওয়াসিম আকরামকেই!বলা হচ্ছিল, এ ম্যাচটি হবে স্পিনের লড়াই। পাকিস্তানের সাবেক স্পিনার সাকলায়েন মুশতাকের ছাত্ররা সে ক্ষেত্রে শতভাগ সফল। কেননা পাকিস্তানকে ধসিয়ে দেওয়ার মূল কাজ করেছেন দুই ক্যারিবিয়ান স্পিনার সুনীল নারাইন ও স্যামুয়েল বদ্রি। এ দুই স্পিনারের দখলেই ৬ উইকেট।১৬৭ রানের লক্ষ্যে খেলতে নেমে ব্যাটিংয়ের শুরুতেই ধাক্কা খায় পাকিস্তান। সান্টোকির বলে একেবারে প্রথম বলেই ফিরলেন আগের ম্যাচে প্রথম পাকিস্তানি হিসেবে সেঞ্চুরির রেকর্ড করা আহমেদ শেহজাদ। সে ধাক্কা আর সামলে উঠতে পারেনি পাকিস্তান। চলতে থাকল উইকেট পতনের মিছিল। সে মিছিল থামল ১৭.৫ ওভারে ৮২ রানে অলআউট হয়ে। হারতে হলো ৮৪ রানে। 
এর আগে টসে জিতে প্রথমে ব্যাট করা ওয়েস্ট ইন্ডিজ ১২ থেকে ১৫—টানা চারটি ওভারে পাকিস্তানের স্পিনের ঘূর্ণিঝড়ে খাবি খেল। এই চার ওভারে উঠল মাত্র ১৫ রান, একটিও চার-ছক্কা নেই! ১৫ ওভার শেষে ওয়েস্ট ইন্ডিজের স্কোর ৫ উইকেটে ৮৪!
বিশ্বজয়ের মুকুটে টান পড়তেই যেন ঘুম ভাঙল ওয়েস্ট ইন্ডিজের। আগের ১৫ ওভারে যত রান উঠেছিল, প্রায় তার সমান রানই (৮২) এল মাত্র ৫ ওভারে। ২০ বলে ৫টি চার ও ২ ছক্কায় অপরাজিত ৪২ রান করে ড্যারেন স্যামিই সেই ধ্বংসলীলায় নেতৃত্ব দিলেন। আরেক ড্যারেন—ব্রাভো ২৬ বলে ২টি চার ও ৪ ছক্কায় করে গেলেন ৪৬। ওয়েস্ট ইন্ডিজ পেয়ে গেল ৬ উইকেটে ১৬৬ রানের পুঁজি। ম্যাচ সেরা তাই ব্রাভো। 
মাত্র ২২ রানের দুই ওপেনারকে, যাঁদের একজন আবার ক্রিস গেইল, ফিরিয়ে যে আনন্দে মেতেছিল পাকিস্তান, ১৫ ওভার শেষেও যে মোহাম্মদ হাফিজের মুখে ঝলমল করছিল হাসি, সেই তিনিই ঘেমে নেয়ে একাকার হয়ে মাঠ ছাড়লেন উইন্ডিজের ইনিংস শেষে। কারণ ব্যাটিংয়ে তখন অপেক্ষা করছিল বড় চ্যালেঞ্জ। সত্যি  চ্যালেঞ্জটা আর নিতে পারল না হাফিজের দল। ৮৪ রানের বিশাল ব্যবধানে হেরে বিদায় নিতে হলো টি-টোয়েন্টি বিশ্বকাপ থেকে।
