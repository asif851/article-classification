


আইপিএলে দিল্লি-কলকাতা ম্যাচের পরদিনই কলকাতা পুলিশের সমন পেলেন মোহাম্মদ শামি। স্ত্রী হাসিন জাহানের অভিযোগের ভিত্তিতে বুধবার জিজ্ঞাসাবাদ করা হবে তাঁকে

আইপিএলের ম্যাচ খেলতে কলকাতায় পা রেখেই বিপাকে পড়লেন মোহাম্মদ শামি। নাইট রাইডার্সের বিপক্ষে ম্যাচের পরদিনই পুলিশের জিজ্ঞাসাবাদের নোটিশ পেয়েছেন এই পেসার।স্ত্রী হাসিন জাহানের বিভিন্ন অভিযোগে বেশ কিছু দিন ধরেই জর্জরিত শামি। একাধিক নারীর সঙ্গে বিয়ে-বহির্ভূত সম্পর্ক ছাড়াও তাঁর বিরুদ্ধে পারিবারিক সহিংসতার অভিযোগ আছে। হয়েছে মামলা। বেশ কয়েকটি অভিযোগ তো রীতিমতো জামিন-অযোগ্য। শামি কলকাতায় পা রাখার পর থেকেই স্ত্রী হাসিন পুলিশের দিকে আঙুল তুলে বলেছিলেন, হাতের নাগালে পেয়েও পুলিশ বিভাগ কেন তাঁর বিরুদ্ধে ব্যবস্থা নিচ্ছে না।হাসিনের অভিযোগের কারণেই হয়তো নড়েচড়ে বসেছে কলকাতা পুলিশ। আজ দিল্লি ডেয়ারডেভিলসের টিম হোটেলে এসে পুলিশের গোয়েন্দা ইউনিট শামিকে প্রধান দপ্তরে হাজিরা দেওয়ার নোটিশ দিয়ে গেছে। শামির সঙ্গে দেখা না হলেও দিল্লির ম্যানেজারকে সেই নোটিশ ধরিয়ে দেওয়া হয়েছে।বুধবার দুপুরের মধ্যে পুলিশ দপ্তরে হাজির হতে হবে শামিকে। সেখানে স্ত্রী হাসিনের বিভিন্ন অভিযোগের ভিত্তিতে জিজ্ঞাসাবাদ করা হবে তাঁকে। এরই মধ্যে শামির বড় ভাইকে এক দফা জিজ্ঞাসাবাদ করেছে কলকাতা পুলিশ। ভারতীয় গণমাধ্যম জানিয়েছে শামিকে গ্রেপ্তারের কোনো পরিকল্পনা নাকি আপাতত কলকাতা পুলিশের নেই।
