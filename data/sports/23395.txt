
বিশ্বকাপ কোয়ার্টার ফাইনালটি নেইমারের জন্য এসেছিল দুঃস্বপ্ন হয়ে। কলম্বিয়ান ডিফেন্ডার জুনিগার হাঁটুর আঘাতে মেরুদণ্ডে মারাত্মক আঘাত পেয়ে শেষ হয়ে গিয়েছিল তাঁর বিশ্বকাপ-স্বপ্ন। গোটা ব্রাজিল হয়ে পড়েছিল শোকে মুহ্যমান। নেইমারবিহীন ব্রাজিল সেমিফাইনালে জার্মানির বিপক্ষে ৭-১ গোলে বিধ্বস্ত হওয়ার পর তৃতীয় স্থান নির্ধারণী ম্যাচেও ডাচদের কাছে নাকাল হয় ৩-০ গোলে। তাঁর মেরুদণ্ডের আঘাতের অবস্থা বিচারে মনে হয়েছিল, এই মৌসুমে বেশ কিছু সময় তাঁর ব্যয় হবে মাঠের বাইরে বসে। কিন্তু নেইমার ও বার্সেলোনা-ভক্তদের জন্য সুখবর। আসছে মৌসুমের একেবারে শুরু থেকেই পূর্ণ ফিটনেস নিয়ে মাঠে নামতে পারবেন হালের এই ব্রাজিলীয় সেনসেশন।কাল বুধবার ন্যু ক্যাম্পের এক ডাক্তারি পরীক্ষার পর নিশ্চয়ই দারুণ খুশি নেইমার। ফুটবলহীন জীবন অবশ্যই তাঁর ভালো লাগার কথা নয়। বুধবার নেইমার ছাড়াও বিশ্বকাপ সেমিফাইনালে খেলা তিন বার্সা তারকা লিওনেল মেসি, দানি আলভেজ ও হাভিয়ের মাচেরানোকে ডাক্তারি পরীক্ষার সম্মুখীন হতে হয়েছিল।ডাক্তারি পরীক্ষায় উতরে গেলেও নেইমারকে দলের সঙ্গে নিবিড় অনুশীলন শুরু করতে হবে। এটা বার্সেলোনা ম্যানেজমেন্টই এক দাপ্তরিক আদেশের মাধ্যমে জানিয়েছে।তিন সপ্তাহ বাদে শুরু হতে যাওয়া নতুন লা লিগা মৌসুমে বার্সেলোনার উদ্বোধনী ম্যাচ এলচের বিপক্ষে। সূত্র: গোল ডটকম।
