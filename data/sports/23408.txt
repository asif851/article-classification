
জিম্বাবুয়ে সফর থেকে ফিরে পুরো এক মাসের ছুটি। প্রায় পুরো ছুটিটাই কাটিয়েছেন রংপুরে পরিবার ও বন্ধুবান্ধবের সঙ্গে। ছুটি শেষে অন্যদের মতো নাসির হোসেনও আজ যোগ দেবেন কন্ডিশনিং ক্যাম্পে। তবে জাতীয় দলের এই ক্রিকেটার প্র্যাকটিসের চেয়ে ম্যাচ খেলাটাকেই গুরুত্ব দিতে চান বেশি। ক্যাম্প ছাপিয়ে তাঁর চোখ তাই প্রিমিয়ার ক্রিকেট লিগে
 
l লম্বা ছুটি পেলেন। কীভাবে কাটালেন সময়টা?
নাসির হোসেন: রংপুর চষে বেড়িয়েছি। অন্য কোথাও যাইনি। বন্ধুর পুকুরে ছিপ দিয়ে মাছ ধরেছি, বাইক চালিয়েছি, গাড়ি নিয়ে ঘুরেছি। পুরাই ঘোরাঘুরির মধ্যে ছিলাম। এখন রেডি হচ্ছি। একটু পর ঢাকা রওনা দেব। কাল (আজ) থেকে তো ক্যাম্প।
l মূলত ফিটনেসেরই নাকি ক্যাম্প হবে। তো রংপুরে নিজে থেকে কিছু করেছেন ফিটনেসের জন্য?
নাসির: তেমন কিছু না। তবে সপ্তাহে দু-তিন দিন ফুটবল খেলেছি এলাকার মাঠে।
l আপনার কাঁধের কী অবস্থা এখন?
নাসির: ওটার অবস্থা ভালোই। তবে থ্রো করতে একটু সমস্যা হয়। ঢাকায় গিয়ে বিভের (ফিজিও বিভব সিং) কাছ থেকে বুঝে নেব, কী করতে হয়। আপাতত থেরাপন (রাবারের দড়ি দুই হাতে দুই দিকে টানা) করছি। দক্ষিণ আফ্রিকার ডাক্তার বলেছেন, এটা করতে করতেই নাকি থ্রোয়িংয়ের সমস্যাটা ঠিক হয়ে যাবে।
l অস্ত্রোপচারের চিন্তাভাবনা তাহলে পুরোপুরিই বাতিল...
নাসির: ডাক্তার বলেছেন, এখন যে অবস্থা, অস্ত্রোপচার করলেও হয়তো ৪০ শতাংশ ঠিক হবে। উনি তাই বলেছেন, অবস্থা আরও খারাপ হলে অস্ত্রোপচার করাতে। খামোখা কাটাছেঁড়ার দরকার নেই এখন।
l মাঝে তো ঢাকায় এসে গ্রামীণফোন-প্রথম আলোর একটা পুরস্কার নিয়ে গেলেন। রংপুরে বন্ধুবান্ধব, আত্মীয়স্বজনের প্রতিক্রিয়া কী?
নাসির: প্রতিক্রিয়া তেমন কিছু না। সবাই আশা করেছিল আমি বর্ষসেরা পুরস্কার পাব। তবে উৎসাহ দিয়েছে সবাই। বলেছেন, আগামীবার যেন বর্ষসেরারটা পাই।
l ফিক্সিং নিয়ে অনেক হইচই হচ্ছে। আশরাফুল স্বীকার করেছেন এসবে জড়িত থাকার কথা। রংপুরে বসে ক্রিকেট নিয়ে এসব শুনতে কেমন লাগছে?
নাসির: আমি আসলে কোনো দিন চিন্তাও করিনি আমাদের ক্রিকেটে এসব হবে। আশরাফুল ভাইয়ের সঙ্গে আমার খুবই ভালো সম্পর্ক। খারাপ লেগেছে শুনে...কিন্তু কী করব!
l ফোনে কথা বলেছেন আশরাফুলের সঙ্গে?
নাসির: চেষ্টা করেছি। কিন্তু ওনার ফোন বন্ধ পেয়েছি। ফিক্সিং-টিক্সিং নিয়ে অন্য খেলোয়াড়দের সঙ্গেও কথা হয়নি। এসব নিয়ে কথা বলতে ভালো লাগে না।
l আপনি কথা বলতে না চাইলেও রংপুরে এ নিয়ে লোকজন আপনাকে জিজ্ঞেস করেননি?
নাসির: তা তো করেছেই। সবার একটাই কথা, আশরাফুল ভাই কি আসলেই ফিক্সিং করেছেন? মানুষ যেখানে আমাকে পায়, সেখানেই এই কথা জিজ্ঞেস করে। এখন আমি এর কী উত্তর দেব বলেন! বলেছি, আমি এসব জানি-টানি না।
l সামনে তো আবার খেলায় ফিরবেন। ১ জুলাই থেকে প্রিমিয়ার ক্রিকেট লিগ শুরুর কথা...
নাসির: লিগ শেষ পর্যন্ত হবে কিনা, সেটাই তো বুঝতে পারছি না। সামনে নিউজিল্যান্ডের বিপক্ষে হোম সিরিজ। তার আগে লিগটা হওয়া খুব গুরুত্বপূর্ণ। সবাই অনেক দিন খেলার বাইরে আছি। লিগ হলে ম্যাচ প্রস্তুতিটা হয়ে যেত। প্র্যাকটিস তো প্র্যাকটিসই। তাতে ম্যাচ খেলার উপকার হয় না।
