
একটুর জন্য পদক হাতছাড়া হয়েছে এবার রিওতে। পরেরবার টোকিও অলিম্পিকে গলায় পদক ঝুলিয়েই দেশে ফিরবেন। তাঁর আত্মবিশ্বাসে কমতি নেই। চার মাস পর বাড়ি ফিরে চার বছর পরের দিনটির জন্য এখন থেকেই লক্ষ্য ঠিক করতে চান ভারতীয় জিমন্যাস্টিকসের নতুন আইকন বাঙালি মেয়ে দীপা কর্মকার। দুনিয়ার তাবড় জিমন্যাস্টদের সঙ্গে লড়াইয়ের পর অলিম্পিকের আসরে চতুর্থ দীপার কথা, সামনেই কমনওয়েলথ বা এশিয়াড রয়েছে। তবে লক্ষ্য আসলে অলিম্পিক। দীপার বাঙালি কোচ বিশ্বেশ্বর নন্দীও শোনালেন একই কথা।
ভারতের সর্বোচ্চ ক্রীড়া পুরস্কার ‘খেলরত্ন’ পাচ্ছেন দীপা কর্মকার। আর তাঁর কোচ বিশ্বেশ্বর নন্দী পাচ্ছেন প্রশিক্ষক হিসেবে সেরা খেতাব ‘দ্রোণাচার্য’। সোমবারই দিল্লিতে এই পুরস্কার প্রদানের কথা ঘোষিত হয়েছে। গুরু-শিষ্যা দুজনই খুশি ও গর্বিত। তবে পরীক্ষা চলাকালেই ফের দিল্লি যেতে হবে, এটা শুনেই চিন্তিত গুরু-শিষ্যা প্রথম আলোকে বললেনও সে কথা। সঙ্গে একটু খেদোক্তি, পদক পেলে আরও ভালো লাগত।চার মাস পর আগরতলায় আজ সকালে ফিরেছেন দীপা। অগণিত মানুষ তাঁকে বরণ করে নিয়ে সাতসকালেই হাজির হয়েছিল বিমানবন্দরে। হুট খোলা জিপে করে তাঁকে বিমানবন্দর থেকে সোজা নিয়ে আসা হয় আগরতলা বিবেকানন্দ স্টেডিয়ামে। রাজ্যের মুখ্যমন্ত্রী মানিক সরকারের উপস্থিতিতে তাঁকে দেওয়া হয় নাগরিক সংবর্ধনা। ত্রিপুরা সরকারের স্পোর্টস অফিসার দীপা ও তাঁর কোচের পদোন্নতির কথা ঘোষণা করেছেন মুখ্যমন্ত্রী মানিক সরকার। আগামীকাল মঙ্গলবার রাজ্যের সব স্কুল–কলেজ ছুটি দীপার সাফল্যে। কিন্তু তাঁর ছুটি নেই!আগামীকালই স্নাতকোত্তর পরীক্ষায় বসবেন দীপা। বিবেকানন্দ স্টেডিয়াম থেকে নিজের স্কুল অভয়নগর নজরুল বিদ্যানিকেতন থেকে নিজের বাড়ি ফিরে দীপা প্রথম আলোকে বললেন, ‘একটু পড়তে পারলেই ঠিক পাস করে যাব।’ কিন্তু পড়বেন কী করে! ঘরভর্তি মানুষ। সংবাদমাধ্যম হুমড়ি খেয়ে পড়েছে তাঁর বাড়িতে। কোচ বিশ্বেশ্বর নন্দী বা তাঁর বাবা দুলাল কর্মকার হিমশিম খাচ্ছেন সেই আবদার মেটাতে। এরই ফাঁকে নিজের ঘরে ঢুকে দীপা প্রথম আলোকে বললেন, ‘খুব ভালো লাগছে। তবে আরও ভালো লাগত পদক নিয়ে ফিরতে পারলে।’ ৩০ আগস্ট রাষ্ট্রবিজ্ঞানের এমএ পরীক্ষা শেষ হলেই দীপা ফের নেমে পড়বেন অনুশীলনে। অলিম্পিক পদকের জন্য সর্বোচ্চ ত্যাগ স্বীকারে তিনি প্রস্তুত।
