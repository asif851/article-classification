
৪০ মিনিটেই স্কোর লাইন ৩-০। হ্যাটট্রিক করে ফেলেছেন লিওনেল মেসি। মনে হচ্ছিল, নিজেদের মাঠে বড় লজ্জাতেই পড়তে যাচ্ছে ভ্যালেন্সিয়া। কদিন আগে যে রকম লজ্জায় লেভান্তেকে ফেলেছিল বার্সেলোনা। কিন্তু না, ম্যাচ জমে উঠল দারুণভাবে। প্রথমার্ধের শেষ চার মিনিটে বার্সার জালে দুই গোল শোধ করে দিল ভ্যালেন্সিয়া। প্রথমার্ধের শেষ নয় মিনিটে চার-চারটি গোল! দ্বিতীয়ার্ধে আর কোনো গোল হয়নি। কিন্তু তাই বলে প্রথমার্ধের চেয়ে দ্বিতীয়ার্ধে উত্তেজনা কম ছিল না। যেটিকে মনে হচ্ছিল নিতান্তই একপেশে ম্যাচ, সেটাই রূপ বদলে এই মৌসুমের অন্যতম সেরা রোমাঞ্চকর ম্যাচ হয়ে উঠল। ৩-২ গোলে জিতল বার্সা। উঠে এল লা লিগার পয়েন্ট টেবিলের শীর্ষে। সদ্যই চোট কাটিয়ে ফিরেছেন। মেসির ফিটনেস নিয়ে কিছুটা সংশয় ছিলই। তবে সেই সংশয়কে গত রাতে মিথ্যে প্রমাণ করলেন বার্সা জাদুকর। খেললেন দুর্দান্ত। দ্বিতীয়ার্ধে তাঁর তিনটা দুর্দান্ত শট ঠেকিয়েছেন ভ্যালেন্সিয়ার গোলরক্ষক। একটি শট ডান পোস্টে হাওয়া লাগিয়ে বেরিয়ে গেছে। না হলে কাল রাতে ডাবল হ্যাটট্রিক হয়ে যায় মেসির। বার্সাও জিততে পারত বড় ব্যবধানে। জিততে পারত, আবার হেরেও যেতে পারত বার্সা। নিজের শেষ মৌসুম খেলতে নামা ভিক্টর ভালদেস নিজেকে যেন নতুনভাবে চেনাচ্ছেন। দুর্দান্ত দুটো সেভ করে বার্সাকে বাঁচিয়ে রেখেছেন এই গোলরক্ষক। ভ্যালেন্সিয়ার একটি শট বাঁ পোস্টে লেগে ফিরেও এসেছে। মেসির হ্যাটট্রিকের পাল্টা জবাব হিসেবে ক্রিস্টিয়ানো রোনালদোর পর্তুগাল সতীর্থ হেলদার পস্তিগা করেছেন জোড়া গোল। প্রথমার্ধের শেষ মুহূর্তে দুটো গোল করে ম্যাচটা জমিয়ে তুলেছিলেন তিনিই। মেসি তিন, পস্তিগা দুই—এভাবেই কাল জমে উঠেছিল ম্যাচটি।
শেষ পর্যন্ত স্বস্তির নিঃশ্বাস ফেলেছে বার্সা। শেষ দিকে ভ্যালেন্সিয়া তো রীতিমতো চেপেই বসেছিল। সমতাসূচক গোলের জন্য হয়ে উঠেছিল মরিয়া। বার্সার জন্য অবশ্য এর চেয়ে বড় স্বস্তি হয়ে এসেছে মেসি-নেইমারের যুগলবন্দী। গত ম্যাচে ফ্লপ এই জুটি কাল বেশ জমে ওঠার ইঙ্গিত দিল। মেসির তৃতীয় গোলটির উত্সও ছিলেন নেইমার। অবশ্য বার্সার আসল কারিগর সেস ফ্যাব্রিগাস। এরই মধ্যে তিন ম্যাচে ছয়টি গোল করিয়েছেন এই মিডফিল্ডার।  
ম্যাচের ১১ মিনিটে এগিয়ে যায় বার্সা। ফ্যাব্রিগাসেরই বাড়িয়ে দেওয়া পাস থেকে বল পেয়েছিলেন মেসি। একদম ভুল করেননি বার্সার প্রাণভোমরা। ভ্যালেন্সিয়ার রক্ষণভাগে বাধার মুখোমুখিও হতে হয়নি মেসিকে। গোলরক্ষককে পাশ কাটিয়ে বেশ সহজেই বল জড়িয়ে দেন প্রতিপক্ষের জালে। ৩৯ মিনিটের মাথায় ফ্যাব্রিগাসের পাস থেকে আবারও বল পেয়ে যান মেসি। সুযোগটাও মিস করেননি আর্জেন্টাইন তারকা। ডান পায়ের কোনাকুনি শটে সহজেই পরাস্ত করেন ভ্যালেন্সিয়ার গোলরক্ষককে। মেসির হ্যাটট্রিক গোলটা আসে ঠিক দুই মিনিট পর। ভ্যালেন্সিয়ার ডি বক্সের ভেতরে মেসির দিকে বল বাড়িয়েছিলেন নেইমার। বাঁ পায়ের আলতো ছোঁয়ায় চোখের পলকে তা জালে জড়ান মেসি।
মেসির হ্যাটট্রিকে ৩-০ গোলে এগিয়ে যায় স্প্যানিশ চ্যাম্পিয়নরা। মনে হচ্ছিল, বেশ বড় জয় পেতে চলেছে বার্সা। সেটা হয়নি পস্তিগার কারণে। প্রথমার্ধের খেলা শেষের বাঁশি বাজার আগমুহূর্তে নাটকীয়ভাবে স্কোরলাইন ৩-২ করে ফেলেন ভ্যালেন্সিয়ার এই ফরোয়ার্ড। ৩৯ থেকে প্রথমার্ধের শেষের দিকে যোগ করা তৃতীয় মিনিট পর্যন্ত চার চারটি গোল হয়েছে কালকের ম্যাচে।
ম্যাচের ৫৭ মিনিটে নিজের চতুর্থ গোলের সুযোগ পেয়েছিলেন মেসি। তবে ডিয়েগো আলভেজের দুর্দান্ত সেভে সেই প্রচেষ্টা সফল হয়নি। ৮৪ মিনিটে সুযোগ পেয়েছিলেন আবারও। বক্সের ভেতরে নেইমারের কাছ থেকে বল পেয়েছিলেন মেসি। সহজেই সেটা ভ্যালিন্সয়ার জালে পাঠাতে পারতেন বার্সা জাদুকর। কিন্তু টানা চারটি ব্যালন ডি’অরজয়ী এমন শট নিলেন, যা ঠিক তাঁর মতো খেলোয়াড়ের সঙ্গে মানানসই নয়। ম্যাচের শেষ সুযোগটা পায় ভ্যালেন্সিয়া। ৮৬ মিনিটে হোনাসের শট লাগে বার্সার পোস্টে! ড্র করার সুযোগ হাতছাড়া হয় ভ্যালেন্সিয়ার।’ সূত্র: রয়টার্স।
 
 
