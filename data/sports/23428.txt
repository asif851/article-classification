
এমনিতে টেস্টে এক দিনে ৪০০-এর বেশি রান ওঠার রেকর্ড ভূরি ভূরি নেই। তবে খুব বিরলও নয়। ম্যাচের প্রথম দিনেও ৪০০ কিংবা এর বেশি রান উঠেছে ৩৮ বার। এর মধ্যে ১৪ বারই এই ২০০০ সালের পর, সেটিও এখনকার ক্রিকেটের আক্রমণাত্মক চরিত্র ফুটিয়ে তুলছে। আর উইকেটে যদি থাকে ডেভিড ওয়ার্নারের মতো কেউ, রানের স্রোতে বাধ দেওয়া প্রতিপক্ষের জন্য কঠিনই।
আজ প্রায় ৪০০ তুলেই ফেলেছিল অস্ট্রেলিয়া। দুই ওভার আগেই খেলা শেষ না হলে হয়তো হয়েও যেতে পারত। মাত্র যে ১১ রান দরকার ছিল। সেটি না হলেও অস্ট্রেলিয়ার তোলা ২ উইকেটে ৩৯৮-ই ব্রিসবেনের গ্যাবায় প্রথম দিনে সবচেয়ে বেশি রান তোলার নতুন রেকর্ড।ব্রিসবেনে সিরিজের প্রথম টেস্টের প্রথম দিন শেষে নিউজিল্যান্ডের তাই উপলব্ধি হয়তো, একে ওয়ার্নারে রক্ষে নেই, তায় জো বার্নস আর উসমান খাজা দোসর। প্রথমে বার্নসের সঙ্গে ১৬১, এর পর খাজার সঙ্গে ১৫০ রানের জুটি গড়েছেন ওয়ার্নার। ১ উইকেটেই ৩১১ তুলে ফেলেছিল অস্ট্রেলিয়া। বার্নস ৭১ করে আউট হলেও ওয়ার্নার-খাজা দুজনই পেয়েছেন সেঞ্চুরির দেখা। ওভারে সাড়ে চারের কাছাকাছি রান তোলার ‘নির্যাতন’ নিউজিল্যান্ডের বোলারদের ওপর। সবচেয়ে বেশি রান দিয়েছেন বোল্ট আর ক্রেগ। একজন ৯০, অন্যজন ৯৬। আরেকটু হলে ‘সেঞ্চুরি’ হয়ে যেত এঁদেরও।মাত্রই চোট সেরে ফেরা ওয়ার্নার করেছেন ১৬৩। ১৭ ইনিংস খেলে ফেলেও কেন প্রথম সেঞ্চুরি পেলেন না সেই বিস্ময়ের আপাত সমাধান দিয়ে খাজা অপরাজিত ১০২ রানে অপরাজিত। ২০০২ অ্যাশেজে গ্যাবার প্রথম দিনে অস্ট্রেলিয়া তুলেছিল ৩৬৪। সেটি তো পেরিয়ে গেলই, গ্যাবায় নিউজিল্যান্ডের বিপক্ষে শতরানের ওপেনিং জুটি অস্ট্রেলিয়া সর্বশেষ গড়েছিল ​২০০১ সালে।টেস্টের প্রথম দিনে সবচেয়ে বেশি রান তোলার রেকর্ডটা অস্ট্রেলিয়ারই। ১৯১০ সালে সিডনিতে দক্ষিণ আফ্রিকার বিপক্ষে তারা তুলেছিল ৪৯৪ রান। তবে ম্যাচের পাঁচ দিনের যেকোনো এক​ দিনের হিসাব ধরলে সেই রেকর্ডটা ইংল্যান্ডের। ১৯৩৬ সালে ওল্ড ট্র্যাফোর্ড টেস্টের দ্বিতীয় দিনে ভারতের বিপক্ষে ৫৮৮ রান তুলেছিল তারা।
