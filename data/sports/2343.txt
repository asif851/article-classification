
♦ আঙুলে চোট পেয়েছেন সাকিব আল হাসান। ♦ এক্স রে করার পর চিড় ধরা না পড়লেও গোড়াটা মচকে গেছে। ♦ এক সপ্তাহ আঙুল নড়াতে পারবেন না সাকিব ♦ ৩১ জানুয়ারি থেকে চট্টগ্রামে শুরু হচ্ছে শ্রীলঙ্কার বিপক্ষে সিরিজের প্রথম টেস্ট
যেটি আশঙ্কা করা হয়েছিল, সত্যি হলো সেটিই। ম্যাচের আশা প্রায় শেষই। সন্ধ্যায় বিসিবি জানিয়েছে, সাকিব আল হাসান থাকছেন না শ্রীলঙ্কার বিপক্ষে টেস্ট সিরিজের প্রথম টেস্টেও। 
আজ মিরপুরের ফাইনালে শ্রীলঙ্কার ইনিংসের ৪২তম ওভারে এক্সট্রা কাভার থেকে ছুটে এসে স্টাম্প ভাঙতে গিয়ে কনিষ্ঠ আঙুলে চোট পান সাকিব। দ্রুতই তাঁকে নিয়ে যাওয়া হয় অ্যাপোলো হাসপাতালে। এক্স-রে করার পর কোনো চিড় ধরা পড়েনি সাকিবের আঙুলে। তবে মচকে গেছে গোড়াটা । সেলাইও দিতে হয়েছে।বিসিবির সিনিয়র ফিজিশিয়ান দেবাশীষ চৌধুরী বলেছেন, সাকিবের যে চোট তাতে প্রথম টেস্টে খেলার কোনো সুযোগ নেই, ‘একজন কসমেটিক সার্জন তাকে পর্যবেক্ষণ করেছে। প্রয়োজনীয় সব ব্যবস্থাই নেওয়া হয়েছে। ফের পর্যবেক্ষণের আগে চোট পাওয়া আঙুলটা অন্তত এক সপ্তাহ নড়াতে পারবে না সে। প্রথম টেস্টে খেলার তাই তার সুযোগ নেই।’ ৩১ জানুয়ারি চট্টগ্রামে শুরু সিরিজের প্রথম টেস্ট। সাকিবের বদলে এই টেস্টে বাংলাদেশ দলের নেতৃত্ব দেওয়ার কথা সহ-অধিনায়ক মাহমুদউল্লাহর।
আরও পড়ুন... 
ব্যাট করবেন না সাকিব
