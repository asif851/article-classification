
গার্ডিয়ান, ক্রিকইনফো ও ক্রিকেট অস্ট্রেলিয়ার ওয়েবসাইটের বর্ষসেরা টেস্ট দলে জায়গা পেয়েছিলেন বাংলাদেশের দুজন। সাকিব আল হাসান ও মুশফিকুর রহিম। কিন্তু আজ আইসিসি যে বর্ষসেরা টেস্ট ও ওয়ানডে দল ঘোষণা করল, তাতে কোনো বাংলাদেশির জায়গা হয়নি। আইসিসির ২০১৭ সালের বর্ষসেরা টেস্ট দলে নেই পাকিস্তান, শ্রীলঙ্কা, ওয়েস্ট ইন্ডিজ, নিউজিল্যান্ড ও জিম্বাবুয়ের কোনো খেলোয়াড়ও। মাত্র চার দেশের খেলোয়াড়েরা জায়গা পেয়েছেন এখানে। দক্ষিণ আফ্রিকার তিনজন, অস্ট্রেলিয়ার তিনজন, ভারতের তিনজন এবং ইংল্যান্ডের দুজন।
আইসিসির বর্ষসেরা ওয়ানডে দলেও কোনো বাংলাদেশির জায়গা হয়নি। ৭ দেশের ১১ জন খেলোয়াড় জায়গা পেয়েছেন এতে। ভারতের তিনজন আছেন, পাকিস্তানের দুজন, দক্ষিণ আফ্রিকার দুজন, অস্ট্রেলিয়া, ইংল্যান্ড, নিউজিল্যান্ড ও আফগানিস্তানের একজন করে খেলোয়াড় আছেন এই দলে। টেস্ট ও ওয়ানডে দুই দলের অধিনায়ক করা হয়েছে বিরাট কোহলিকে। কোহলি ছাড়া ডেভিড ওয়ার্নার, কুইন্টন ডি কক, বেন স্টোকসরা জায়গা পেয়েছেন দুই দলে।
সাবেক ক্রিকেটার ও নির্বাচিত সাংবাদিকদের প্যানেল নির্বাচন করেছে এই বর্ষসেরা দল। ২০১৭ সালের পারফরম্যান্সের ভিত্তিতে এই দল নির্বাচন করা হয়। সূত্র: ক্রিকেট অস্ট্রেলিয়া।
আইসিসির বর্ষসেরা টেস্ট দল১. ডিন এলগার (দক্ষিণ আফ্রিকা)২. ডেভিড ওয়ার্নার (অস্ট্রেলিয়া)৩. বিরাট কোহলি (ভারত) (অধিনায়ক)৪. স্টিভ স্মিথ (অস্ট্রেলিয়া)৫. চেতেশ্বর পূজারা (ভারত)৬. বেন স্টোকস (ইংল্যান্ড)৭. কুইন্টন ডি কক (দক্ষিণ আফ্রিকা) (উইকেটরক্ষক)৮. রবিচন্দ্রন অশ্বিন (ভারত) ৯. মিচেল স্টার্ক (অস্ট্রেলিয়া)১০. কাগিসো রাবাদা (দক্ষিণ আফ্রিকা)১১. জেমস অ্যান্ডারসন (ইংল্যান্ড)
বর্ষসেরা ওয়ানডে দল
১. ডেভিড ওয়ার্নার (অস্ট্রেলিয়া)২. রোহিত শর্মা (ভারত)৩. বিরাট কোহলি (ভারত) (অধিনায়ক)৪. বাবর আজম (পাকিস্তান)৫. এবি ডি ভিলিয়ার্স (দক্ষিণ আফ্রিকা)৬. কুইন্টন ডি কক (দক্ষিণ আফ্রিকা) (উইকেটরক্ষক)৭. বেন স্টোকস (ইংল্যান্ড)৮. ট্রেন্ট বোল্ট (নিউজিল্যান্ড)৯. হাসান আলী (পাকিস্তান)১০. রশিদ খান (আফগানিস্তান)১১. জসপ্রীত বুমরা (ভারত)
