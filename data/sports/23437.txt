
অ্যালিস্টার কুক দায়িত্ব থেকে সেরে দাঁড়ানোর পর তাঁর নামটাই শোনা যাচ্ছিল। ইসিবির ক্রিকেট পরিচালক অ্যান্ড্রু স্ট্রাউস তখনই তাঁকে অধিনায়ক হওয়ার প্রস্তাবও দিয়ে রেখেছেন। ইংল্যান্ডের পত্রিকা টেলিগ্রাফ আজ জানিয়েছে, জো রুট সেই প্রস্তাবে রাজি হয়েছেন। ইংল্যান্ডের ক্রিকেট বোর্ড (ইসিবি) শিগগিরই রুটকে টেস্ট দলের পরবর্তী অধিনায়ক করার আনুষ্ঠানিক ঘোষণা দেবে।রুটকে প্রস্তাব দেওয়ার আগে ইংল্যান্ডের সাবেক অধিনায়ক স্ট্রাউস দলের সিনিয়র ক্রিকেটার স্টুয়ার্ট ব্রড, জেমস অ্যান্ডারসন, মঈন আলী ও জস বাটলারের সঙ্গে কথা বলে নেন। অধিনায়ক হিসেবে রুট আগামী পরশু প্রথম সংবাদ সম্মেলনে আসবেন বলে ধারণা করা হচ্ছে। আগামী ৬ জুলাই লর্ডসে দক্ষিণ আফ্রিকার বিপক্ষে টেস্ট দিয়ে অভিষেক হবে অধিনায়ক রুটের। গত ডিসেম্বরে ২৬ বছরে পা রেখেছেন রুট। ইংল্যান্ডের টেস্ট দলের অধিনায়কের ক্ষেত্রে বয়সটা একটু কমই। ইয়র্কশায়ারে কয়েকটি ম্যাচে অধিনায়কত্ব করা ছাড়া তাঁর নেতৃত্বের অভিজ্ঞতা তেমন একটা নেইও। তবে ৫৩টি টেস্ট খেলা এই ব্যাটসম্যান দুই বছর ধরে ইংল্যান্ডের শীর্ষ খেলোয়াড়দের একজন। ২০১৫ সালে তাঁকে কুকের সহকারীও করে ইসিবি। অধিনায়ক হিসেবে আনুষ্ঠানিক দায়িত্ব কুক পেয়েছিলেন ভারত সফরে। ভারত সফর দিয়েই শেষ ‘ক্যাপ্টেন কুক’ অধ্যায়। ২০১২ সালের ভারত সফরটা দুহাত ভরে দিয়েছিল কুককে। তাঁর নেতৃত্বেই ২৮ বছর পর ভারতে সিরিজ জিতেছিল ইংল্যান্ড। তিনটি সেঞ্চুরিতে ব্যাটসম্যান কুকও ছিলেন সফল। সর্বশেষ ভারত সফরে মুদ্রার অপর পিঠটা দেখেছেন, পাঁচ টেস্টে মাত্র এক সেঞ্চুরি ও এক ফিফটি। ইংল্যান্ডও সিরিজ খুইয়েছে ৪-০ ব্যবধানে। ডিসেম্বরে ওই ভরাডুবির পরই কুকের ভবিষ্যৎ নিয়ে প্রশ্ন উঠেছে। তখন জানিয়েছিলেন ক্রিসমাসের ছুটিটা উপভোগ করতে চান প্রথমে, এরপরই ভেবেচিন্তে নেবেন চূড়ান্ত সিদ্ধান্ত। গত সোমবার নেতৃত্ব ছেড়ে দেওয়ার ঘোষণা দিয়েছেন কুক।
