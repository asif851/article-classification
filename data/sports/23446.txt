
সারা দিন মাঠে নামতে পারেননি মুশফিকুর রহিম। গতকাল অনামিকায় পাওয়া ব্যথা এখনো সারেনি। বাংলাদেশের হতাশার দিনটা দেখতে হয়েছে ড্রেসিংরুমে বসেই। ম্যাচ শেষে মাঠে পাওয়া গেল মুশফিককে। ঠিক অনুশীলন নয়, ফিটনেসের কাজ করছিলেন।আঙুলের ব্যথা কমেছে? জিজ্ঞেস করতেই বললেন, ‘কমেনি। ৪৮ ঘণ্টা না যাওয়ার আগে বলা যাচ্ছে না।’ স্বাভাবিকভাবেই তাঁর চোট চিন্তার ভাঁজ বাড়িয়েছে বাংলাদেশ দলের। পাকিস্তান যেভাবে রানের পাহাড় গড়ছে, দ্বিতীয় ইনিংসে মুশফিকের ব্যাট হাতে নামা যে খুব জরুরি।বিসিবির মিডিয়া ম্যানেজার রাবিদ ইমামও জানালেন, ব্যথার ওপর নির্ভর করছে মুশফিকের মাঠে নামা। ব্যথা কমলে মাঠে নামবেন। তবে সাংবাদিকদের মুশফিক জানিয়েছেন, সে রকম পরিস্থিতি দেখা দিলে ব্যাট হাতে অবশ্যই নামবেন।কাল মোহাম্মদ শহীদের করা ৩৫তম ওভারে উইকেটের পেছনে ক্যাচ তুলে দিয়েছিলেন আজহার আলী। মুশফিকুর রহিম তা ধরতে পারেননি। উল্টো বল লুফে নিতে গিয়ে আঙুলে ব্যথা পান। রক্তও ঝরতে দেখা গেছে। প্রাথমিক চিকিৎসায় কাজ হয়নি। বাধ্য হয়ে ইমরুলের হাতে গ্লাভস দিয়ে মাঠ ছেড়েছেন বাংলাদেশ টেস্ট অধিনায়ক। মাঠে নামতে পারেননি আজও। স্বাভাবিকভাবেই প্রশ্ন, মুশফিকের চোট কতটা গুরুতর?বিসিবির চিকিৎসক ড. দেবাশিস চৌধুরী আশ্বস্ত করেছেন, ‘এক্স-রেতে হাড়ে কোনো চোট পাওয়া যায়নি। ব্যথা না কমায় আজ মাঠে নামতে পারেনি সে।’ কখন তিনি মাঠে নামতে পারবেন? দেবাশিস বললেন, ‘যখন স্বচ্ছন্দ বোধ করবে, তখনই নামবে। যদি দুই-একদিনে ব্যথা না কমে, আবারও স্ক্যান করা হবে।’মুশফিকের বদলে মাঠে অধিনায়কত্বের ভার টেস্ট দলের সহঅধিনায়ক তামিম ইকবালের কাঁধে।
