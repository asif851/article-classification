

আনুশকা শর্মা আর বিরাট কোহলির প্রেম তো রীতিমতো আরেকটি বলিউডি সিনেমার গল্পই হতে চলেছে। দুজন নিজ নিজ জগতে এই সময়ের সেরা বলেই হয়তো তাঁদের প্রেম নিয়ে এত আলোচনা। যদিও বলিউড+ক্রিকেট নতুন নয়। অনেক পুরোনো সেই রোমান্টিক গল্পে আরেকটি অধ্যায় যোগ করতে চলেছেন জহির খান। বন্ধু হরভজন সিং, যুবরাজ সিংয়ের পর এবার তিনিও বিয়ের পিঁড়িতে বসছেন। কনে অভিনেত্রী সাগরিকা।
দীর্ঘদিনের প্রেমিকা সাগরিকাকে জহির বিয়ের প্রস্তাব দিয়েছেন। আর অনামিকায় সেই হিরের আংটি গ্রহণ করে সাগরিকা তাতে ‘হ্যাঁ’ বলেছেন। দুজনের এই ছবি টুইট করে জহির আরও পরিষ্কার করেছেন বিয়ের খবরটি, ‘নিজের স্ত্রীর পছন্দ নিয়ে রসিকতা করতে নেই; কারণ তিনি কিন্তু আপনাকেও বেছে নিয়েছেন। স্ত্রী জীবনের সঙ্গী।’গত কয়েক বছরে বলিউড ও ক্রিকেট দুনিয়ার বন্ধনটা যেন আরও দৃঢ় হচ্ছে। অভিনেত্রী হ্যাজেল কিচকে বিয়ে করেছেন যুবরাজ। গীতা বারসাকে বিয়ে করেছেন হরভজন। মাঝখানের বিচ্ছেদকে ভালোবাসার ইরেজারে মুছে আবারও এক হয়েছেন আনুশকা ও কোহলি। যদিও বিয়েথা এখনই করার লক্ষ্মণ নেই।বলিউডের সঙ্গে ক্রিকেটের রোমান্স সেই সত্তর দশকে। মনসুর আলী খান পতৌদি আর শর্মিলা ঠাকুরের সেই প্রেমও কিন্তু অনেক বাধা পেরিয়ে সফল গল্পেই রূপ নিয়েছিল। এরপর কপিল দেবের সঙ্গে সারিকা আর ইমরান খানের সঙ্গে জিনাত আমানের প্রেমের গুঞ্জন ছিল দীর্ঘদিন। আজহারউদ্দিন আর সংগীতা বিজলানির প্রেমের গল্পও তো আরেক সিনেমা।রবি শাস্ত্রী আর অমৃতা সিংয়ের প্রেমটা অবশ্য শেষ পর্যন্ত টেকেনি। তবে মহসিন খান অভিনেত্রী রিনা রায়কে শুধু বিয়েই করেননি, নিজেও ক্রিকেট থেকে চলে এসেছিলেন রুপালি পর্দার জগতে।বলিউডের রুপালি পর্দার জগৎ শুধু ভারত-পাকিস্তান যোগসূত্র তৈরি করেনি; ওয়েস্ট ইন্ডিয়ান কিংবদন্তিদেরও মোহিত করেছে। ভিভ রিচার্ডস আর নীনা গুপ্তা যেমন প্রেম করেছেন দীর্ঘদিন। অভিনেত্রী অঞ্জু মহেন্দ্রুর সঙ্গে বাগদান হয়েছিল স্যার গ্যারি সোবার্সের। যদিও বিয়েটা তাঁদের হয়নি।সব প্রেমের সমাপ্তি তো আর ‌‌‘হ্যাপি এন্ডিং’ হয় না!
গ্যালারি দেখতে ক্লিক করুন 
