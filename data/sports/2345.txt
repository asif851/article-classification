
‘নিরপেক্ষ মধ্যস্থতাকারী’—এই শব্দযুগলেই আপাতত শান্তি এল অস্ট্রেলিয়ান ক্রিকেটে! ক্রিকেট অস্ট্রেলিয়া (সিএ) জানিয়েছে, আজ বৃহস্পতিবার সকালেই সমঝোতায় রাজি হয়েছে ক্রিকেট বোর্ড ও ক্রিকেটারদের সংগঠন—এসিএ। ফলে নির্ধারিত সূচি অনুযায়ী বাংলাদেশ সফরে আসবে অস্ট্রেলিয়া। ১৮ আগস্টেই বিমানে চড়ার কথা স্টিভ স্মিথ ও ডেভিড ওয়ার্নারদের।সিএর প্রধান নির্বাহী জেমস সাদারল্যান্ড গত সপ্তাহেই জানিয়েছিলেন, আলোচনার মাধ্যমে সমস্যার সমাধান না হলে তাঁরা সালিস আদালতে যাবেন। নিজেরা আলোচনার মাধ্যমে সমঝোতায় আসতে না পারলে নিরপেক্ষ মধ্যস্থতাকারীর শরণাপন্ন হবেন তাঁরা! তবে আজ শেষ পর্যন্ত দুই পক্ষই ‘আলোচনার মাধ্যমে’ ‘শান্তি চুক্তি’তে রাজি হয়েছে।  নতুন চুক্তি ও পাঁচ বছরের সমঝোতা স্মারক নিয়ে বিস্তারিত অবশ্য এখনো জানা যায়নি। ক্রিকেট অস্ট্রেলিয়া জানিয়েছে, বিকেলে আনুষ্ঠানিক এক বিবৃতিতে সবকিছুই জানিয়ে দেওয়া হবে। তবে দুই টেস্টের বাংলাদেশ সফর নিয়ে সৃষ্ট অনিশ্চয়তা যে দূর হয়েছে, সেটি নিশ্চিত করেছে ক্রিকেট বোর্ড। গত ৩০ জুন ক্রিকেটারদের সঙ্গে ক্রিকেট অস্ট্রেলিয়ার আগের চুক্তির মেয়াদ শেষ হয়ে যায়। আগের চুক্তিতে বোর্ডের লভ্যাংশ পেতেন চুক্তিবদ্ধ ২৩০ জন ক্রিকেটার। কিন্তু নতুন প্রস্তাবিত চুক্তিতে সেটি বাদ দেওয়াতেই ঝামেলা সৃষ্টি হয়েছিল। নতুন চুক্তির শর্তাবলি নিয়ে বোর্ড-ক্রিকেটার দ্বন্দ্বের কারণে এক মাস ধরে একধরনের অচলাবস্থা চলেছে। কার্যত বেকার হয়ে পড়েছিলেন ওয়ার্নার-স্মিথসহ দেশটির ২৩০ জন শীর্ষ ক্রিকেটার। এই এক মাস ধরে সমস্যাটার সমাধানে দফায় দফায় বৈঠক করেও সমঝোতায় পৌঁছাতে পারছিল না ক্রিকেট অস্ট্রেলিয়া ও অস্ট্রেলীয় ক্রিকেটারদের সংগঠন। সূত্র: ক্রিকেট অস্ট্রেলিয়া।
 
