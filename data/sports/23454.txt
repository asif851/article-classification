
মেলবোর্নের আবহাওয়া দপ্তর দিচ্ছে এক দুঃসংবাদ। কালকের ম্যাচে হানা দিতে পারে বৃষ্টি। কাল বিকেল বা সন্ধ্যা নাগাদ বৃষ্টির সম্ভাবনা একটু বেশিই। আর ম্যাচটাও কিন্তু দিবা-রাত্রির। বৃষ্টির সম্ভাবনা শতাংশের হিসাবে প্রায় ৭০ ভাগ। বজ্রসহ ঝোড়ো বাতাসের সম্ভাবনাও প্রবল। পুরো সপ্তাহের আবহাওয়ার পূর্বাভাস পর্যালোচনা করে দেখা যায়, বৃষ্টিপাতের সম্ভাবনা কালকেই সবচেয়ে বেশি। বৃষ্টি যদি চলেই আসে তাহলে কী ঘটবে কোয়ার্টার ফাইনালের দ্বিতীয় ম্যাচটিতে? যে ম্যাচে মুখোমুখি হচ্ছে ভারত-বাংলাদেশ।
কালকের ম্যাচটিতে যদি কোনো কারণে বৃষ্টি বাগড়া দেয় তাহলে পথ খোলা আছে কয়েকটি। প্রথমত, আম্পায়াররা দেখবেন কোনোভাবে ওভার কমিয়ে দিয়ে খেলাটি শেষ করা যায় কি না। তবে ওভার কমানোরও একটি নির্দিষ্ট মাত্রা আছে। উভয় দলকেই ন্যূনতম ২০ ওভার করে খেলার সুযোগ দিতে হবে। যদি সেটা সম্ভব না হয় তবে খেলা গড়াবে পরবর্তী ‘সংরক্ষিত’ দিনে। বলে রাখা ভালো নকআউট পর্বের প্রতিটি খেলার জন্যই এক দিন করে সংরক্ষিত আছে। অবশ্য নতুন করে খেলা শুরুর কোনো সুযোগ নেই। কালকের খেলা যেখানে শেষ হবে, সংরক্ষিত দিনে খেলা সেখান থেকেই আবার শুরু হবে।ঘটনার শেষ এখানেই নয়। সংরক্ষিত দিনেও যদি বৃষ্টি কিংবা অন্য কোনো কারণে খেলা পরিত্যক্ত হয় অথবা খেলাটি যদি ‘টাই’ হয় তাহলে পরের রাউন্ডে যাওয়ার ক্ষেত্রে বিবেচনা করা হবে সংশ্লিষ্ট দলগুলোর গ্রুপ পর্বের পারফরম্যান্স। গ্রুপ পর্বে যারা পয়েন্ট তালিকায় ওপরে ছিল তারাই যাবে পরের রাউন্ডে। এ ক্ষেত্রে কালকের ম্যাচটিতে এই সুবিধা পেয়ে যাবে ভারত। কারণ গ্রুপ পর্বে ভারত ছিল অপরাজিত চ্যাম্পিয়ন।
গ্রুপ পর্বে অস্ট্রেলিয়ার বিপক্ষে বাংলাদেশের ম্যাচটিও ভেসে গিয়েছিল বৃষ্টিতে। সেদিনের বৃষ্টি অবশ্য শাপে বর হয়েই এসেছিল মাশরাফিদের জন্য। কেননা সেই ম্যাচ থেকে উপরি পাওনা হিসেবে পাওয়া ১ পয়েন্ট বাংলাদেশকে কোয়ার্টার ফাইনালে তুলতে বেশ ভালো অবদান রেখেছে। কিন্তু কালকের খেলায় বৃষ্টি হানা দিলে সেটা শাপে বর হবে, নাকি ‘বরে শাপ’ হবে, সেটা অবশ্য আজকেই বলা যাচ্ছে না।
