
আইপিএলে মুম্বাই ইন্ডিয়ানসের হয়ে স্লগ ওভারের দুর্দান্ত লাসিথ মালিঙ্গা কাল হারিয়ে দিয়েছেন রাইজিং পুনে সুপার জায়ান্টদের। তবে শ্রীলঙ্কার পেসার যখন আরেকটি শিরোপা জয়ের আনন্দে ভাসছেন, ঠিক তখন অন্য এক লজ্জা অপেক্ষা করছিল তাঁর জাতীয় দলের সতীর্থদের। কাল প্রস্তুতি ম্যাচে স্কটল্যান্ডের কাছে হেরেছে শ্রীলঙ্কা!
হোক প্রস্তুতি ম্যাচ, তবু টেস্ট খেলুড়ে কোনো দলের বিপক্ষে জয় বলে কথা! আর জয়টা কেমন দাপুটে! ২৮৭ রানের লক্ষ্য তাড়া করতে নেমে ৪৩ বল আর ৭ উইকেট হাতে রেখেই ম্যাচ জিতে নিয়েছে স্কটল্যান্ড। প্রস্তুতি ম্যাচ বলে দুর্বল দল নামিয়েছে, এমনটা ভাবার সুযোগ নেই। একমাত্র মালিঙ্গা ছাড়া শ্রীলঙ্কার বর্তমান দলের সবাই ছিলেন একাদশে। কুশল পেরেরা, দীনেশ চান্ডিমাল ও চামারা কাপুগেদারার ফিফটিতে ২৮৭ রান করার পর জয়ের আশাই নিশ্চয় করেছিলেন চোট কাটিয়ে ফেরা অধিনায়ক অ্যাঞ্জেলো ম্যাথুস। কিন্তু কাইল কোয়েটজার আর ম্যাথু ক্রস সেটা হতে দিলে তো!স্কটল্যান্ডের দুই ওপেনার কোয়েটজার ও ক্রস দুজনই সেঞ্চুরি পেয়েছেন। ১২৩ বলে ১০৬ রানে অপরাজিত ছিলেন ক্রস। তবে কোয়েটজার ছিলেন ভীষণ আক্রমণাত্মক। ৮৪ বলে ১৫ চার ও চার ছক্কায় ১১৮ রান করে আউট হয়েছেন স্কটল্যান্ডের এই ওপেনার। তবে একটাই আফসোস দুজনের, তাঁদের এই কীর্তি লেখা থাকবে না কোথাও। ওয়ানডের স্বীকৃতি যে পাচ্ছে না এ ম্যাচ। তবু কোয়েটজারের কাছে এটি স্মরণীয় এক জয়, ‘দারুণ এক দিন। ওদের তিন শর নিচে আটকে রাখা বড় এক অর্জন ছিল। এটা এমন এক দিন, যেদিন সবকিছু আপনার পক্ষে যায়। ঐতিহাসিক এই জয় পাওয়ায় দলের সবার জন্য আমি আনন্দিত।’ এএফপি।
 
 
