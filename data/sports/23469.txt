
সাসেক্সে বাংলাদেশের অনুশীলন ক্যাম্প থেকে হঠাৎই দেশের বিমান ধরেছেন মাশরাফি বিন মুর্তজা। কাল রাতে তাঁর দেশে এসে পৌঁছানোর কথা ছিল। বাংলাদেশ ওয়ানডে অধিনায়কের পারিবারিক সূত্র জানিয়েছে, স্ত্রী সুমনা হক সুমি অসুস্থ হওয়ায় জরুরি ভিত্তিতে ফিরতে হচ্ছে মাশরাফিকে।শনিবার সকালে হঠাৎই অসুস্থ বোধ করেন সুমনা। দ্রুত তাঁকে ভর্তি করা হয় মোহাম্মদপুরের একটা ক্লিনিকে। মাশরাফিদের আত্মীয় এক চিকিৎসকের তত্ত্বাবধানেই চিকিৎসা চলছে সুমনার। খবর শুনেই দেশে রওনা দেন মাশরাফি। মাশরাফির মা হামিদা মুর্তজা এই মুহূতের ঢাকাতেই আছেন, কাল মুঠোফোনে তিনি জানিয়েছেন, শুধু স্ত্রী সুমনাই নন, এ মুহূর্তে অসুস্থ মাশরাফির ছেলে সাহিল মুর্তজাও। পারিবারিক এই সমস্যায় টিম ম্যানেজমেন্টের কাছে কদিনের ছুটি চেয়ে নিয়েছেন অধিনায়ক। তবে কাল সন্ধ্যায় প্রতিবেদন লেখা পর্যন্ত সুমনার অবস্থা কিছুটা উন্নতি হয়েছে। রাতে ছোট একটা অস্ত্রোপচার হওয়ার কথা তাঁর। সব ঠিক থাকলে ৪ মে আবারও লন্ডনের বিমান ধরবেন মাশরাফি।সাসেক্সে নয় দিনের অনুশীলন ক্যাম্প করতে গত ২৭ এপ্রিলই ইংল্যান্ডে পৌঁছে গেছে বাংলাদেশ দল। সেখানে আজ ও ৫ মে দুটি প্রস্তুতি ম্যাচ খেলে ৭ মে আয়ারল্যান্ডে রওনা দেওয়ার কথা তাদের। আয়ারল্যান্ডে ত্রিদেশীয় সিরিজে বাংলাদেশ ১২ মে প্রথম ম্যাচ খেলবে স্বাগতিক আয়ারল্যান্ডের সঙ্গে।
