
ঘরোয়া লিগে সালাম মুর্শেদীর ২৭ গোলের রেকর্ডের খুব কাছাকাছিই গেলেন। রেকর্ড ছুঁতে না পারলেও কোনো আক্ষেপ নেই ওয়েডসন এনসেলমের। ২৬ গোল নিয়ে বাংলাদেশ প্রিমিয়ার লিগ শেষ করলেন কাল। হাইতিয়ান স্ট্রাইকার এরপর বঙ্গবন্ধু স্টেডিয়ামে দাঁড়িয়ে কথা বললেন নানা বিষয়েl বাংলাদেশের ফুটবলে একটা রেকর্ডের খুব কাছে চলে এসেছেন আপনি। শেষ পর্যন্ত সেটা স্পর্শ করতেও পারেননি। ব্যাপারটা জানেন?ওয়েডসন এনসেলমে: জানি। আগের ম্যাচেই সেটা শুনেছিলাম। সালাম মুর্শেদী সাহেবের ২৭ গোল এখানকার লিগের রেকর্ড। সেটা ভাঙতে পারলে নিশ্চয়ই খুব খুশি হতাম। তবে ২৬ গোল করে আমি অখুশি নই। ভালোই লাগছে আমার।l লিগ শুরুর আগে সর্বোচ্চ গোলদাতা হওয়ার লক্ষ্য ছিল?ওয়েসডন: আমি চেয়েছি যত বেশি সম্ভব গোল করতে। সনি নর্দে আমাকে শেখ জামালে এনে বলেছিল, ‘তুমি এবার পারফর্ম করো। গোল বানিয়ে দেব আমি।’ সনি আমাকে অনেক সহায়তা করেছে। অন্য সতীর্থদেরও পাশে পেয়েছি।l কিন্তু সনি নর্দে তো অনেক সময় বল দেননি আপনাকে। স্বার্থপরতা তাঁর মধ্যেও আছে...ওয়েডসন: স্বার্থপরতা একটু থাকতেই পারে। নইলে তো আর সে এত বড় প্লেয়ার হতে পারত না। মেসিকে দেখুন, মৌসুমে ৫০-৬০টি করে গোল করছে, একটু স্বার্থপর হয়ে নিজে গোল করার চেষ্টা না করলে এটা সম্ভব হতো?l শেখ জামালে আপনার নাইজেরিয়ান টিমমেট এমেকা লিগে করেছেন ২১ গোল। লিগে দলের ২৭ ম্যাচে করা ৭৮ গোলের ৪৭টিই আপনাদের দুজনের...ওয়েডসন: হ্যাঁ, এমেকাও খুব ভালো খেলেছে। মাঝমাঠ থেকে আমরা প্রচুর বল পেয়েছি। সেটা কাজে লাগানোই ছিল আমাদের কাজ। তবে ফেডারেশন কাপ ও স্বাধীনতা কাপে আমার গোল বেশি নেই। মাত্র একটি করে। মোট ২৮ গোল করলাম মৌসুমে।l শোনা যাচ্ছে, কলকাতার মোহনবাগানে নাম লিখিয়েছেন নর্দে। জানেন এটা?ওয়েসডন: নর্দের মোহনবাগানে খেলার ব্যাপারটা পুরোপুরি গুজব। এমন কিছু হলে অবশ্যই আমি জানতাম। নর্দে আমার ভাইয়ের মতো। সে আমাকে সব কথা বলে। ও যাওয়ার আগে বলেছে, বেলজিয়ামের একটা দলের সঙ্গে চুক্তি করেছে। এখানে মোহনবাগান এল কোথা থেকে বুঝলাম না।l আপনিও কি ভারতে যাচ্ছেন, নাকি অন্য কোথাও?ওয়েডসন: ভারতে খেলার প্রস্তাব আছে আমার। তবে কোথায় যাব কী করব এখনো ঠিক করিনি। মাত্র লিগ শেষ হলো ঢাকায়। এখন আমার এজেন্ট কাজ শুরু করবে।l শেখ জামাল বলছে, আপনি নাকি এই ক্লাবেই থাকছেন?ওয়েডসন: শেখ জামালের সভাপতি আমাকে থেকে যাওয়ার প্রস্তাব দিয়েছেন। তবে আমি এখনো ঠিক করিনি থাকব কি না। দেখা যাক কী হয়।l বাংলাদেশে খেলে কেমন লাগল। লিগটা কেমন হলো?ওয়েডসন: এ দেশে খেলে ভালোই লেগেছে আমার। লিগের মানটা খারাপ নয়। তবে একটা জিনিস খুব অনুভব করেছি। মাঠে ভালো খেলা হলেও গ্যালারিতে দর্শক নেই। এটা আমার ভালো লাগেনি।
