
স্টিভেন স্মিথের ‘অতিবুদ্ধি’র খেসারত দিতে যাচ্ছে অস্ট্রেলিয়া? অবস্থাদৃষ্টে তেমনই মনে হচ্ছে। প্রথম ইনিংসে ২১৫ রানের লিড নিয়েও ইংল্যান্ডকে ফলোঅন না করিয়ে ব্যাটিংয়ে নেমেছিল অস্ট্রেলিয়া। জেমস অ্যান্ডারসনের আগুনে বোলিংয়ে খেই হারিয়ে উল্টো ১৩৮ রানেই অলআউট হয়ে গেছে অস্ট্রেলিয়া। 
ফলোঅন না করানোর সিদ্ধান্তটা মোটেও ভালো হয়নি—ব্যাপারটা বোঝা যাচ্ছিল গতকালই। তৃতীয় দিন শেষে ৫৩ রান তুলতেই ৪ উইকেট হারিয়েছিল স্বাগতিকেরা, ফিরে গিয়েছিলেন অধিনায়ক স্মিথও। আজ দিনের খেলার শুরু করেছিলেন পিটার হ্যান্ডসকম্ব ও ‘নাইটওয়াচম্যান’ নাথান লায়ন। দলীয় রান ৭১-এ পৌঁছে দিয়ে ফিরেছেন লায়ন। অধিনায়ক হয়তো আশা করছিলেন, প্রথম ইনিংসের মতো এবারও বাঁচিয়ে দেবেন শন মার্শ ও টিম পেইন। কিন্তু বিধি বাম, ১১ রান করে অহেতুক শট খেলতে গিয়ে ফিরেছেন পেইন। ১২ রানে এর আগেই ফিরেছিলেন হ্যান্ডসকম্ব। মার্শ ছন্দে ছিলেন, উইকেটে থিতু হতে ভালোই সময় নিচ্ছিলেন। কিন্তু ৬০ বলে ১৯ রান করার পর ক্রিস ওকসের দারুণ এক ইয়র্কারে বোল্ড হয়েছেন তিনি। প্রথম ইনিংসের মতো এবারও বড় ইনিংস গড়ার ভিত্তি গড়েও একের পর এক উইকেট ছুড়ে এসেছেন অস্ট্রেলিয়ান ব্যাটসম্যানরা। আর অন্য প্রান্তে আগুন ঝরিয়েছেন অ্যান্ডারসন ও ক্রিস ওকস। অস্ট্রেলিয়ার মাটিতে এই প্রথমবার ৫ উইকেট নিয়েছেন ইংল্যান্ডের সবচেয়ে সফল বোলার অ্যান্ডারসন। ক্রেইগ ওভারটন জস হ্যাজলউডকে আউট না করলে হয়তো ৫ উইকেট পেতে পারতেন ওকসও। তবে পেসারদের উজ্জীবিত নৈপুণ্যে নাটকীয়ভাবে অ্যাডিলেড টেস্টে ফিরে এসেছে ইংল্যান্ড। সিরিজে সমতা ফেরাতে চতুর্থ ইনিংসে ৩৫৪ রান করতে হবে জো রুটদের। দিন-রাতের গোলাপি বলের টেস্টে অ্যাডিলেড ওভালে কখনো হারেনি অস্ট্রেলিয়া। আরও এক দিনের খেলা জমা রেখেই দারুণ জমে উঠেছে এবারের অ্যাশেজ সিরিজের দ্বিতীয় টেস্টটি। সূত্র: সনি সিক্স।
