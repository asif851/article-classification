

• বাংলাদেশের ক্রিকেটে কাজ করার আগ্রহ হারিয়েছেন খালেদ মাহমুদ• গণমাধ্যমকে দুষছেন তিনি• তাঁর মতে, ক্রিকেটে নোংরামি চলে এসেছে

শ্রীলঙ্কা দল আজও ছুটির মেজাজে। বাংলাদেশ দলের অত বিলাসিতা করার সুযোগ কোথায়? বিকেলে ও সন্ধ্যায় মিরপুর শেরেবাংলা স্টেডিয়ামে কঠোর অনুশীলন করলেন তামিমরা। ওয়ানডে-টেস্ট গেছে, টি-টোয়েন্টি সিরিজটা যদি নিজেদের কাছে রাখা যায়!কিন্তু সেটিও যে কত কঠিন, না বললেও চলছে। মধ্যসাগরে বাংলাদেশ দল কেন দিক হারিয়ে ফেলল, প্রশ্নের তির ছুটে যাচ্ছে দলের টেকনিক্যাল ডিরেক্টর খালেদ মাহমুদের দিকে। ত্রিদেশীয় সিরিজের আগে বড় দায়িত্ব পেয়েছিলেন, নিজেকে দুর্দান্ত ‘টেকনিশিয়ান’ হিসেবে প্রমাণ করার সুযোগ ছিল। কিন্তু এখন পর্যন্ত তাঁর নামের পাশে বড় ‘গোল্লা’! যদিও টেকনিক্যাল ডিরেক্টর হওয়ার আগেই মাহমুদকে নিয়ে উঠেছিল অনেক প্রশ্ন। বিসিবির পরিচালক, কোচ (ঘরোয়া ক্রিকেটের তিন কি চার দলের!), সংগঠকের সঙ্গে জাতীয় দলেরই দুটি দায়িত্ব—ম্যানেজার-নির্বাচক। টেকনিক্যাল ডিরেক্টরের মোড়কে প্রধান কোচের দায়িত্বটা তিনি সামলাতে পারবেন তো? দায়িত্বটা কি বিষম চাপ হয়ে গেল তবে? ঘরের মাঠে টানা ব্যর্থতায় সেই চাপে কী নুইয়ে পড়েছেন খেলোয়াড়ি জীবনে ‘ফাইটার’ তকমা পাওয়া মাহমুদ? আবেগতাড়িত, নাকি তাঁর বিরুদ্ধে ওঠা সব অভিযোগে বিরক্ত হয়ে ক্ষোভ ঝাড়লেন কে জানে! আগামী মাসে শ্রীলঙ্কায় নিদাহাস ট্রফিতেও টেকনিক্যাল ডিরেক্টর হিসেবে চালিয়ে যাবেন কি না, এ প্রশ্নে আজ বিকেলে সংবাদমাধ্যমকে মাহমুদ বলেই দিলেন, ‘ব্যক্তিগতভাবে আমি আর আগ্রহী নই। আমার আসলে বাংলাদেশ ক্রিকেটের সঙ্গেই কাজ করতে ইচ্ছে করছে না। নোংরা লাগছে সত্যি কথা বলতে! এত বছর বাংলাদেশ ক্রিকেটের সঙ্গে কাজ করছি, বাংলাদেশের উন্নতির জন্যই কাজ করছি। এখানে আমার কোনো স্বার্থ নেই। আমি আর আগ্রহী নয়।’‘নোংরা’ বলতে কী বোঝাচ্ছেন মাহমুদ? এবার তিনি সব ঝাল ঝাড়লেন সংবাদমাধ্যমের ওপর, ‘সবকিছুই বুঝিয়েছি। এটা আসলে বলার কিছু নেই। আপনারাও জানেন, আমরাও জানি। নোংরা বলতে...সংবাদমাধ্যমে যেভাবে লেখা হয়। আমাদের ক্রিকেটের বড় অন্তরায় হচ্ছে...মিডিয়া...আমরা সন্দেহপ্রবণ বা অনুমাননির্ভর হয়ে যাচ্ছি। এখন মিডিয়া অনেক ফিশি। সংবাদমাধ্যমে কারণে আমাদের ক্রিকেট আটকে আছে কি না, সেটাও দেখতে হবে। ক্রিকেট আমরা এত বছর ধরে খেলছি। এখন এত গুজব ছড়ায় । মিডিয়াতে ভালো-খারাপ সবই হবে। কিন্তু কিছু কিছু বিষয়ে নেতিবাচক হয়ে যাচ্ছি। একটা খেলোয়াড়কে তুলে নিয়ে আসা এত সহজ নয়। কোচ কাজ করে, বয়সভিত্তিক দলে, এইচপি দলে। এ কথাগুলো যদি ঠিক না হয়, আমার মনে হয় না বাংলাদেশের ক্রিকেট অনেক দূর যাবে।’ ক্রিকেটের উন্নয়নে এখন সংবাদমাধ্যমকে দোষারোপ করলেও খালেদ মাহমুদের মতো অনেকেই অতীতে বহুবারই বাংলাদেশের ক্রিকেট আজকের পর্যায়ে আসার পেছনে সংবাদমাধ্যমের অবদান স্বীকার করেছেন। টানা দুই সিরিজ খুইয়ে বাংলাদেশ দল এতটাই টালমাটাল যে সামান্য সমালোচনাও সহ্য হচ্ছে না!
