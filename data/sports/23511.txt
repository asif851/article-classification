
দুজনই থাকেন পর্তুগালে। জীবিকার সন্ধানে সেখানেই গড়েছেন স্থায়ী আবাস। রোনালদোর দেশকে বেছে নিয়েছেন জীবনে প্রতিষ্ঠা পাওয়ার সিঁড়ি হিসেবে।পর্তুগিজ মেয়ে বিয়ে করে আট বছর আগে সেখানে থিতু হয়েছেন ওসানে জঙ্গো। জন্মভূমি বুরকিনা ফাসো থেকে লিসবনে আসা তাঁর। এই লিসবনেই ১৫ বছর ধরে থাকেন ২১ বছরের তরুণ লিয়ান্দ্রো সোয়ারেস। বাবা-মায়ের হাত ধরে মাত্র ছয় বছর বয়সে খেলার সাথিদের ছেড়ে এসেছিলেন নতুন ঠিকানায়। জঙ্গোর মতো এই মিডফিল্ডারের জন্মভূমিও আফ্রিকার ছোট্ট একটি দেশ—সাওতোমি প্রিন্স।আফ্রিকার দারিদ্র্যের কশাঘাত জঙ্গো আর সোয়ারেসকে একই বিন্দুতে মিলিয়ে দিয়েছে। ফুটবলকে জীবিকার অবলম্বন করায় পর্তুগালের সীমানা ছাড়িয়ে দুজনই এসে পড়লেন বাংলাদেশে। সোয়ারেস এসেছেন আবাহনীতে, মাত্রই গত শনিবার এসে এখন ট্রায়াল দিচ্ছেন কোচ আলী আকবর পোরমুসলিমির কাছে। জঙ্গো অবশ্য মোহামেডানে ওই ট্রায়ালপর্বে উত্তীর্ণ হয়ে এখন সাদা-কালো জার্সি গায়ে মাঠে নামার অপেক্ষায়। মোহামেডান তাঁকে পছন্দ করেছে এবং শিগগিরই মধ্যবর্তী দলবদলে নিবন্ধন করাবে।সোয়ারেসেরও আশা ঢাকায় খেলার সুযোগ পাবেন। পর্তুগালের নাগরিকত্ব নিয়েছেন যিনি এরই মধ্যে। কিন্তু জন্মভূমি ছাড়তে হলো কেন? কাল সন্ধ্যায় আবাহনী ক্লাবে নিজের কক্ষে বসে শোনালেন সেই গল্প, ‘স্যান মেরিনোতে অনেক সমস্যা। জীবনযাপন অনেক কঠিন। অর্থের অভাব। তাই আমার যখন ছয় বছর বয়স, বাবা-মা ভাগ্যান্বেষণে লিসবনে যান। সেই থেকে পর্তুগালই আমার দেশ।’জঙ্গো পর্তুগালে থাকলেও মা-বাবা থাকেন আইভরি কোস্টে। নিজ দেশ ছেড়ে এভাবে বাবা -মা এবং নিজের ভিনদেশে জীবন গড়ার কারণটা বলতে গিয়ে আবেগাপ্লুত হয়ে পড়েন ২৯ বছর বয়সী জঙ্গো। স্ত্রী ও তিন বছরের একমাত্র কন্যা পর্তুগিজ, তিনি নিজে আশা করছেন দ্রুতই পেয়ে যাবেন পর্তুগালের পাসপোর্ট। মোহামেডান ক্লাব প্রাঙ্গণে কাল বিকেলের অনুশীলনের পর বলছিলেন, ‘আফ্রিকার জীবন অনেক কঠিন। অনেক সংগ্রামের। আমি তাই পর্তুগালের জীবন বেছে নিয়েছি। আশা করছি, শিগগিরই পর্তুগালের পাসপোর্ট পেয়ে যাব। বাবা-মা আত্মীয়স্বজন আছে আইভরি কোস্টে। বাবা-মা পর্তুগালে আসবেন না, কিছু করার নেই আমার।’ বাংলাদেশ এই প্রথম দেখছে পর্তুগালে বসত গড়া ফুটবলার। তাই অবধারিতভাবে দুজনের কাছে প্রশ্ন, ক্রিস্টিয়ানো রোনালদোর সঙ্গে কখনো দেখা হয়েছে? দুজনের প্রতিক্রিয়া অভিন্ন। ‘ও তো দুই বিশ্বসেরা খেলোয়াড়ের একজন। ওর সঙ্গে দেখা হওয়া বা কথা বলার সৌভাগ্য আমার কখনো হয়নি’—বললেন এই প্রথম পর্তুগালের বাইরে খেলতে আসা সোয়ারেস। জঙ্গোর কথা, ‘রোনালদো ওখানে ভীষণ জনপ্রিয়। ওর সামনাসামনি যাওয়ার সুযোগই পাইনি কখনো।’তবে রোনালদোর সঙ্গে দেখা না হলেও রোনালদোর দেশ দুজনকেই শিখিয়েছে পরিশ্রমী হতে। তাই তিন বছরের ছোট্ট মেয়েকে ছেড়ে কয়েক হাজার মাইল দূরের এই অচেনা বাংলাদেশও জঙ্গোর কাছে এখন আপন; যিনি বেলজিয়াম, অস্ট্রিয়া, পর্তুগাল, মাল্টায় খেলে নিজের অভিজ্ঞতা বিলিয়ে দিতে চান মোহামেডানের জার্সি গায়ে।মোহামেডানের পর্তুগিজ কোচ রুই ক্যাপেলার সঙ্গে আগে কখনো যোগাযোগ ছিল না জঙ্গোর। ঢাকায় এসেই দেখা। আবাহনীতে আসা সোয়ারেসের সঙ্গে দেখা হয়নি এই কদিনে। এমনকি জানেন না তাঁর কথা।আপাতত ওসব নিয়ে ভাবার ফুরসতও নেই। দুজনের লক্ষ্যই আপাতত একই বিন্দুতে মিলেছে—ফুটবলে বেয়ে যাও জীবনের তরি!
 
