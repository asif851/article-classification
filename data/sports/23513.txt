
১০০ মিটার রিলের হিট এত দিন দর্শকদের টানত না খুব একটা। কারও হাত থেকে রিলের ব্যাটন পড়ে যাওয়া, কিংবা লেনে গোলমাল করে কোনো দলের বাদ পড়াটাই ধরা হতো মূল আকর্ষণ। তবে উসাইন বোল্ট আজ সেটা হতে দেননি, দর্শকদের দিয়েছেন বিদায়ী উপহার। রিলের হিটে হাজির হয়ে নিজের শেষ ফাইনাল নিশ্চিত করেছেন জ্যামাইকাকে দ্বিতীয় হিটে প্রথম করে।
বোল্টকে হিটে দেখেই চমকে গিয়েছেন অনেকে। শেষ কবে রিলের হিটে তাঁকে দেখা গেছে, মনে করতে পারছিলেন না কেউ। সাধারণত দেশকে ফাইনালে তোলার দায়িত্বটা অন্যদের কাঁধেই দেন। তিনি ফাইনালে নেমে দলের সোনা জয় নিশ্চিত করেন শেষ পাল্লার দৌড়ে। কিন্তু আজ যে ভিন্ন একটি দিন। আজ যে শেষবারের মতো দেখা যাবে তাঁকে। আর কখনো ট্র্যাকে দেখা যাবে না উসাইন বোল্টকে। দর্শকদের তাই বিদায়ী উপহার দিতে নেমেছেন বোল্ট।আগের হিটেই মূল দুই প্রতিদ্বন্দ্বী যুক্তরাষ্ট্র ও যুক্তরাজ্য ফাইনাল নিশ্চিত করেছে। নিজেদের দৌড়েও কোনো ভুল করেনি জ্যামাইকা। টাইকুয়েন্দো ট্র্যাসি, জুলিয়ান ফোর্ট ও মাইকেল ক্যাম্পবেল নিজেদের কাজটা ঠিকভাবে সেরে ব্যাটন দিয়েছেন নেতার হাতে। বাকি কাজটা লম্বা লম্বা পায়ের সেই পরিচিত দৌড়ে সেরে নিয়েছেন বোল্ট। মৌসুমসেরা ৩৭.৯৫ সেকেন্ডে হিটে প্রথম হয়েছে জ্যামাইকা। তবে এ সময়টাও যুক্তরাষ্ট্র ও যুক্তরাজ্যের চেয়ে একটু বেশি। ফাইনালে তাই বোল্ট-ব্লেকদের কাজটা কঠিন হবে।বোল্ট অবশ্য বাংলাদেশ সময় রাত ২টা ৫০ মিনিটের সে ফাইনাল নিয়ে ভাবছেন না। রিলে নিয়ে দর্শকের এমন আগ্রহে মুগ্ধতা প্রকাশেই ব্যস্ত তিনি, ‘এটা দারুণ। পুরো স্টেডিয়ামে যে আবহ, সেটা অবিশ্বাস্য। শুধু আমার জন্য না, পুরো চ্যাম্পিয়নশিপেই এমন ছিল তারা।’আয়োজকেরাও এমন কিছুর দাবি করতে পারে। সে কারণেই তো রিলের ফলাফল যা-ই হোক না কেন, বোল্টকে ল্যাপ অব অনার নেওয়ার সুযোগ করে দেবে তারা।তবে বোল্ট নিশ্চয় বিজয়ী হয়েই সেটা নিতে চাইবেন! আজ বাংলাদেশ সময় রাত ২টা ৫০ মিনিটে স্টার স্পোর্টস সিলেক্ট ২ ও সিলেক্ট এইচডি ২ কিংবা বিশ্ব অ্যাথলেটিকসের ইউটিউব চ্যানেলে শেষবারের মতো দেখা যাবে বজ্রবিদ্যুতের শেষ দৌড়।
