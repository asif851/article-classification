
ছেলেদের পর জয়ে শুরু করল বাংলাদেশের মেয়েরাও। কাল কক্সবাজারের শেখ কামাল আন্তর্জাতিক ক্রিকেট স্টেডিয়ামে প্রথম টি-টোয়েন্টিতে জিম্বাবুয়ের মেয়েদের ৩৫ রানে হারিয়েছে বাংলাদেশের মেয়েদের জাতীয় দল। নির্ধারিত ২০ ওভারে ৩ উইকেটে ১২৫ রান করে বাংলাদেশের মেয়েরা। ৮ উইকেট হারিয়ে জিম্বাবুইয়ানরা করতে পারে ৯০।অধিনায়কত্বের অভিষেকে টস হেরেছেন জাহানারা আলম। বাংলাদেশ পায় ব্যাটিংয়ের আমন্ত্রণ। শারমিন আখতারকে নিয়ে উদ্বোধনী জুটিতে ১৩.৪ ওভারে ৭৬ রান করেন আয়েশা রহমান। দলের সহ-অধিনায়ক আয়েশা ৫৪ বলে ৫ চারে করেছেন ৫০। ৪৫ বলে ৩৫ রান শারমিনের। দুজনেই হয়েছেন রানআউট। পরে রিতু মনিও পড়েছেন রানআউটের খাঁড়ায়। ২১ বলে চার বাউন্ডারিতে ৩২ রান করে অপরাজিত ছিলেন ফারজানা হক।জিম্বাবুয়ের ইনিংসে ৩ উইকেট নিয়েছেন লেগ স্পিনার রুমানা আহমেদ। ২ উইকেট সালমা খাতুনের। ১ উইকেট করে নিয়েছেন পান্না ঘোষ ও শায়লা শারমিন।জিম্বাবুয়ের মেয়েদের ক্রিকেট দলের আন্তর্জাতিক ম্যাচ খেলার মর্যাদা না থাকায় সিরিজটা প্রদর্শনী সিরিজ হিসেবেই গণ্য হচ্ছে। আগামীকাল একই মাঠে দ্বিতীয় টি-টোয়েন্টি।
