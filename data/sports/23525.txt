
রাজত্ব ফিরে পেলেন মায়োর্কার যুবরাজ। দুই বছরের বেশি সময় পরে শীর্ষে উঠে এলেন রাফায়েল নাদাল। আজ চায়না ওপেনের সেমিফাইনালে টমাস বার্ডিচের বিপক্ষে জিতে নোভাক জোকোভিচকে সরিয়ে দিয়েছেন এই স্প্যানিশ তারকা। অবশ্য আনুষ্ঠানিক র‌্যাঙ্কিং ঘোষণা করা হবে সোমবার।বার্ডিচকে হারাতে প্রথম সেটটাও খেলতে হয়নি নাদালকে। প্রথম সেটে বার্ডিচ ২-৪ গেমে পিছিয়ে থাকা অবস্থাতেই পিঠের চোটের কারণে অবসর নিয়ে নেন। আর তাতেই ফাইনালের পাশাপাশি র‌্যাঙ্কিংয়ের শীর্ষেও উঠে গেলেন নাদাল। ২০১১ সালের জুলাইয়ের পর আবার তাঁর শীর্ষে ফেরা।চোটের কারণে দীর্ঘ দিন কোর্টে অনুপস্থিত ছিলেন। এর ফলে র‌্যাঙ্কিংয়ে একসময় সেরা চারের বাইরেও ছিটকে যান। গত ফেব্রুয়ারিতে ফিরে আসার পর দিনে দিনে নিজের ফর্মটাকে সেরা থেকে আরও তুঙ্গে নিয়ে গেছেন। ফ্রেঞ্চ ও ইউএস ওপেন জিতে এককের গ্র্যান্ড স্লাম সংখ্যাটি উন্নীত করেছেন ১৩তে। সেই ধারাবাহিকতাতেই এবার র‌্যাঙ্কিংয়ের শীর্ষে ফিরে এলেন নাদাল।
নাদাল অবশ্য জানালেন, শীর্ষে ফেরার চেয়েও তাঁকে বেশি আনন্দ দিচ্ছে নিজের হারানো ছন্দটি ফিরে পাওয়া, ‘এটা আমার জন্য অসাধারণ একটা বছর, সন্দেহ নেই আমার ক্যারিয়ারের অন্যতম সেরা বছরগুলোর একটি। ছয় মাসেরও বেশি সময় টেনিস থেকে দূরে থাকার পর আবার শীর্ষে ফেরাটা অবশ্যই দারুণ কিছু। তবে শেষ পর্যন্ত এটা স্রেফ সংখ্যাই। আমাকে বেশি আনন্দিত করছে আজ এখানে ফিরে আসতে আমি যে পরিশ্রমটা করেছি, সেটাই।’
ফিরে আসার পর নাদাল দশটি শিরোপা জিতেছেন, হেরেছেন দুটো ফাইনালে। নিজের প্রাইজমানিতে যোগ করেছেন ১ কোটি ডলার। আরেকটি জয় ২০০৫ সালের পর তাঁকে আবার এনে দেবে চায়না ওপেনের শিরোপাও।
