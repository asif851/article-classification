
ওয়েস্ট ইন্ডিজ সফরের প্রথম ওয়ানডেতে আজ শহীদ আফ্রিদি আর মিসবাহ উল হক, দুজনেই আবির্ভূত হয়েছিলেন স্বমহিমায়। ৫৫ বলে ৭৬ রানের ঝড়ো ইনিংস খেলে আউট হয়েছেন আফ্রিদি। আর প্রায় পুরোটা সময়ই উইকেটে থাকলেও মিসবাহর ব্যাট থেকে এসেছে ৫২ রান। ৪২.৯৭ স্ট্রাইকরেটে এই রান করতে তিনি খেলেছেন ১২১টি বল। আফ্রিদি আর মিসবাহর পুরোপুরি বিপরীতমুখী এই ব্যাটিংয়ে পাকিস্তানের স্কোরবোর্ডে জমা হয়েছে ২২৪ রান।সপ্তম ওভারে মিসবাহ যখন উইকেটে এসেছিলেন তখন অবশ্য উইকেট ধরে রাখাটাই প্রধান চ্যালেঞ্জ হয়ে দাঁড়িয়েছিল পাকিস্তানের জন্য। টসে হেরে ব্যাট করতে নেমে প্রথম ১০ ওভারের মধ্যেই চারটি উইকেট হারিয়েছিল সফরকারীরা। ওয়েস্ট ইন্ডিজের তরুণ পেসার জ্যাসন হোল্ডারের শিকারে পরিণত হয়ে একে একে ফিরে যান আহমেদ শেহজাদ, মোহাম্মদ হাফিজ, নাসির জামশেদ ও আসাদ শফিক। চারজনের কেউই পেরোতে পারেননি দুই অঙ্কের কোটা। এরপর পঞ্চম উইকেটে ১১ ওভার উইকেটে থেকে ২৪ রানের জুটি গড়েন মিসবাহ ও উমর আকমল। ২১তম ওভারে পঞ্চম ব্যাটসম্যান হিসেবে আকমল যখন সাজঘরে ফেরেন তখন পাকিস্তানের স্কোরবোর্ডে যোগ হয়েছিল মাত্র ৪৭ রান। এরপর উইকেটে এসেই রানের চাকা সচল করার দিকে মনোযোগ দেন আফ্রিদি। ষষ্ঠ উইকেটে মিসবাহর সঙ্গে জুটি বেঁধে যোগ করেন ১২০ রান। ৫টি ছয় ও ৬টি চারের সমন্বয়ে ৭৬ রানের ইনিংসটি খেলে সাজঘরে ফেরেন ইনিংসের ৩৯তম ওভারে। তবে এরপর আবারও কমে যায় পাকিস্তানের রান সংগ্রহের গতি। পরবর্তী সাত ওভারে স্কোরবোর্ডে যোগ হয় ৩১ রান। ৪৮তম ওভারে কিছুটা হাত খুলে খেলতে গিয়ে ডোয়াইন ব্রাভোর বলে উইকেটের পেছনে ধরা পড়েন মিসবাহ। শেষপর্যায়ে সাইদ আজমলের ১৫ ও আসাদ আলির ১১ রানের সুবাদে পাকিস্তান স্কোরবোর্ডে জমা হয় ২২৪ রান।
