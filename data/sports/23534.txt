
বাংলাদেশ প্রিমিয়ার লিগ ফুটবলে টানা দ্বিতীয় জয় পেয়েছে চট্টগ্রাম আবাহনী। সিলেট জেলা স্টেডিয়ামে অনুষ্ঠিত খেলায় শনিবারের বিজেএমসিকে ৩-১ গোলে হারিয়েছে তারা। এটি লিগে চট্টগ্রাম আবাহনীর পঞ্চম জয়।প্রথমার্ধের যোগ করা সময়ে জাহিদ হোসেনের কর্নার থেকে হেডে গোল করে চট্টগ্রাম আবাহনীকে এগিয়ে নেন হাইতিয়ান ফরোয়ার্ড লিওনেল। যোগ করা সময়ের মধ্যেই খেলায় ফেরে বিজে​এমসি। জাকির হোসেন জিকুর দূরে থেকে নেওয়া শটটি ডিফেন্ডার আলিসন উদোকার গায়ে লেগে গোলকিপার আশরাফুল ইসলাম রানাকে পরাস্ত করে গোলে প্রবেশ করে।৬৯ মিনিটে মামুনুল ইসলামের ক্রস থেকে বল পেয়ে ইব্রাহিম ২-১ গোলে এগিয়ে দেন চট্টগ্রাম আবাহনীকে। মামুনুলের ক্রসটি বিজেএমসির বক্সের মধ্যে ধরে প্রায় বিনা বাধাতে দেখে শুনে লক্ষ্যভেদ করেন ইব্রাহিম। ম্যাচের একেবারে শেষ মুহূর্তে মামুনুলের এক কাট ব্যাক থেকে বল ​ধরে লিওনেল স্কোরলাইন ৩-১ করে দেন।এই জয়ে ৯ ম্যাচে চট্টগ্রাম আবাহনীর পয়েন্ট দাঁড়াল ১৮। লিগ তালিকায় তাদের অবস্থার তৃতীয়। সমান সংখ্যক ম্যাচে ৭ পয়েন্ট নিয়ে বিজেএমসির অবস্থান নবম। টানা দুই জয়ে খুশি চট্টগ্রাম আবাহনীর ভারপ্রাপ্ত কোচ জুলফিকার মাহমুদ মিন্টু, ‘সিলেটে এসে দুই ম্যাচেই জিতলাম। আমি সত্যিই খুশি।’বিজেএমসির কোচ মং মারমা দুষছেন দলের ডিফেন্ডারদের। বিশেষ করে ইব্রাহিমের গোলটি মানতে পারছেন না তিনি, ‘আমার দলের রক্ষণভাগের খেলোয়াড়দের ভুলেই আমাদের এই হার। ডিফেন্ডাররা দাঁড়িয়ে দাঁড়িয়ে গোল খাচ্ছে, এই দৃশ্য কোচের জন্য খুব সুখকর কোনো বিষয় নয়।’
