
এসপানিয়ল ম্যাচের আগে রিয়াল–ভক্তদের মন খারাপের খবরই দিলেন কোচ জিনেদিন জিদান। ম্যাচে খেলা হচ্ছে না ক্রিস্টিয়ানো রোনালদোর। তবে শঙ্কিত হওয়ার কিছু অবশ্য নেই। কোনো চোট কিংবা খারাপ খবর নয়। জিদান জানালেন, স্রেফ বিশ্রাম দিতেই রোনালদোকে দলের বাইরে রাখা। জিদানের গলায় শিষ্যকে আগলে রাখার সুর, ‘রোনালদো নিজেকে খুব ভালো করেই জানে। যেকোনো সিদ্ধান্তের আগে তার সঙ্গে কথা বলি আমরা। তার সেরাটা বের করে আনা আমাদের জন্যই অনেক গুরুত্বপূর্ণ। সেও জানে নিয়ম করে বিশ্রাম নেওয়াটা তাঁর জন্য কতটা দরকারি। এই ম্যাচে তা-ই করা হয়েছে, অন্য কিছু নয়। আর এটা অনেক লম্বা একটা মৌসুম এটাও মাথায় রাখতে হবে।’
লা–লিগার পর রোনালদোকে সামনের বিশ্বকাপেও খেলতে হবে, সেটাও মনে করিয়ে দেন জিদান। তবে রোনালদোকে ছাড়া খেলতে নেমে হোঁচট খেতে হলো রিয়ালকে। ম্যাচটা তারা হেরেছে ১-০ গোলে।
জিদান ঝেড়ে না কাশলেও ফুটবল–বোদ্ধারা কিন্তু এই চাল ঠিকই বুঝেছেন। লা–লিগা শিরোপা জয়ের স্বপ্ন আপাতত দেখতে চাইছেন না জিদান। কোপা দেল রে থেকেও বিদায় নিয়েছে রিয়াল। শিরোপা জয়ের সম্ভাবনা কেবল চ্যাম্পিয়ন্স লিগেই। ৬ মার্চ চ্যাম্পিয়ন্স লিগে ফিরতি ম্যাচে পিএসজির মুখোমুখি হবে রিয়াল। ওই ম্যাচ ঘিরেই জিদানের এখনকার পরিকল্পনা। আর সেই পরিকল্পনার অংশ হিসেবে পূর্ণশক্তির রোনালদোকে পেতেই এই বিশ্রাম। এর আগে পিএসজির বিপক্ষে প্রথম লেগে রোনালদোর জোড়া গোলের সুবাদে ৩–১ গোলে জয় পায় রিয়াল।
এবারের লা–লিগার শুরুটা খুব একটা সুখকর হয়নি রিয়ালের। তবে চার ম্যাচ টানা জয় পেয়ে নিজেদের অস্তিত্ব জানান দেওয়া শুরু করেছিল ক্রিস্টিয়ানো রোনালদোর দল। হোঁচট খেতে খেতে ৫১ পয়েন্ট নিয়ে টেবিল তালিকার তিন নম্বরে আছে জিদানের বাহিনী। তালিকার শীর্ষে থাকা আরেক জায়ান্ট ক্লাব বার্সার সঙ্গে ১৪ পয়েন্টের ব্যবধান রিয়ালের।
রিয়াল আজ ম্যাচ জিতলেও তাদের জন্য ৩ পয়েন্ট যোগ হওয়া ছাড়া পয়েন্ট তালিকায় কোনো পরিবর্তন হতো না। উল্টো হেরে গিয়ে বার্সাকে ১৭ পয়েন্টে এগিয়ে যাওয়ার সুযোগ করে দিল। আর এটাও প্রমাণিত হলো, রোনালদোকে ছাড়া এই রিয়াল এখনো কতটা অসহায়।
