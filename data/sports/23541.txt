
চারদিকে কনফেত্তি উড়ছে, মঞ্চে রাশিয়ার সব মহারথী। বোঝাই যাচ্ছে, উপলক্ষটা বড় কিছু। ‘রাশিয়া’ নাম ও পেছনে ‘১০০০’ সংখ্যাটা দেখে হয়তো একটু অনুমান করতে পারবেন। ২০১৮ রাশিয়া বিশ্বকাপের ১০০০ দিনের ক্ষণগণনা শুরু হয়েছে গতকাল। আজ থেকে ৯৯৯ দিন পর পর্দা উঠবে বিশ্বকাপের পরের আসরের। সেই উপলক্ষেই কাল মস্কোতে হয়ে গেল বর্ণিল এক অনুষ্ঠান। রাশিয়ার অনেকের সঙ্গে জার্মানির লোথার ম্যাথাউস, স্পেনের ফার্নান্দো হিয়েরো, ইতালির জিয়ানলুকা জামব্রোত্তার মতো সাবেকেরাও এসেছিলেন মস্কোতে।এমন উপলক্ষে একটু অন্য রকম কিছু তো করতেই হয়! রাশিয়ার চমকটা মন্দ হয়নি। অনেক ইতিহাস আর বিপ্লবের অগ্নিসাক্ষী মস্কোর রেড স্কয়ার, সেখানেই হয়ে গেল একটা ফুটবল ম্যাচ! তাতে ইতালি, জার্মানি, স্পেন ও স্বাগতিক রাশিয়ার অনূর্ধ্ব-১৬ দলের খেলোয়াড়দের অংশ নেওয়ার সৌভাগ্য হলো। কেমন যেন বিস্ময়ের ঘোরে ছিলেন ইতালির তরুণ অধিনায়ক গিওর্গিও লোসা, ‘যখন জানলাম কোথায় খেলতে যাচ্ছি, বিশ্বাসই করতে পারছিলাম না!’ এমন একটা দিনে বিশ্বকাপ ট্রফি না থাকলে যেন মুহূর্তটা ঠিক পূর্ণতা পায় না। আরাধ্য সেই ট্রফিও ছিল কাল, সেটার সঙ্গে ছবি তোলারও সুযোগ পেয়েছেন দর্শকেরা।রাশিয়ার বিশ্বকাপ নিয়ে অনিশ্চয়তা কম হয়নি। নিরাপত্তা, যোগাযোগ—এসব নিয়ে সমস্যা তো ছিলই, ফিফার দুর্নীতি-কেলেঙ্কারিও খানিকটা প্রশ্ন তুলে দিয়েছিল। এখন সেসব পেছনেই ফেলে এসেছে রাশিয়া, সাড়ম্বরে চলছে প্রস্তুতি। দেখতে দেখতেই এসে যাবে ফুটবলের মহাযজ্ঞ! রয়টার্স, ফিফাডটকম।
