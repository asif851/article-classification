
রোনালদো, রোনালদিনহো, বেকহাম, জিদান, ফিগো, বালাক, তোরেস, নিস্টলরয়, দেল পিয়েরো—আকাশ খসে পড়া একেকটি উজ্জ্বল নক্ষত্র৷হুয়ান রোমান রিকেলমে—আর্জেন্টাইনদের ভরসা৷ ২৮ বছর বয়সী অভিজ্ঞ এই মিডফিল্ডারের ওপর আস্থা কোচ হোসে পেকারম্যানের৷ রিকেলমেকে ঘিরেই তাঁর যত পরিকল্পনা৷কিন্তু মেসি? সম্ভাবনাময় এক তরুণ৷ গায়ে ‘নতুন ম্যারাডোনা’র তকমা৷ পৃথিবীর এ প্রান্ত থেকে ও প্রান্ত পর্যন্ত নামডাক৷ জার্মানি বিশ্বকাপ সামনে রেখে রোম থেকে বুয়েনস এইরেস পর্যন্ত ছেয়ে গেছে তাঁর ছবি৷ বার্লিনেও চকচক করছে তাঁর আদরমাখা শিশুসুলভ মুখ৷ বিশ্বকাপের প্রচারণায় দলের অন্য সবার চেয়ে কয়েক ক্রোশ এগিয়ে৷ প্রথম বিশ্বকাপেই তারকাখ্যাতির সব আলো এসে যেন পড়ল তাঁর ওপর৷ মাত্র ১৮ বছরের এক তরুণের এমন ঔজ্জ্বল্যে মুখগম্ভীর ক্রেসপো, স্যাভিওলাদের মতো অভিজ্ঞ সেনানীরা ৷ মুখে না বললেও ভেতরে ঠিকই জ্বলেপুড়ে খাক হচ্ছিলেন আয়ালারা৷যুব বিশ্বকাপে অসাধারণ নৈপুণ্য৷ তারই পুরস্কার, বিশ্বকাপ দলে ঠাঁই৷ যদিও জাতীয় দলের হয়ে আগের বছরই অভিষেক৷ হাঙ্গেরির বিপক্ষে ওই প্রীতি ম্যাচটি স্মরণীয় না হয়ে বরং দুঃস্বপ্নই হয়ে থাকল ফুটবল-জাদুকরের কাছে৷ বদলি খেলোয়াড় হিসেবে ৬৫ মিনিটে মাঠে নামলেন৷ কিন্তু কোনো ঝলক দেখানোর আগেই অবিশ্বাস্যভাবে মাত্র ৪০ সেকেন্ডের মাথায় মাঠছাড়া৷ প্রতিপক্ষ খেলোয়াড়কে ট্যাকল করতে গিয়ে লাল কার্ড৷ মাঠ ছেড়ে তাঁর সে কী কান্না! সতীর্থদের সান্ত্বনাও যথেষ্ট হলো না৷ পরে ভিডিও ফুটেজে দেখা গেছে, রেফারি চাইলে এত বড় শাস্তি নাও দিতে পারতেন৷ হতাশা-দুঃখেই মিশ্রিত থাকল অভিষেকটা৷বিশ্বকাপে ‘সি’ গ্রুপে নীল-সাদারা৷ এটাই মৃত্যুকূপ৷ আইভরিকোস্ট, সার্বিয়া মন্টেনেগ্রো ও হল্যান্ড৷ কোরিয়া-জাপানে বিপর্যয়ের পর এই তিন বাধা পেরোনো মোটেও সহজ ছিল না ক্রেসপোদের জন্য৷ প্রতিটি ম্যাচেই কঠিন পরীক্ষা দিতে হলো তাঁদের৷হামবুর্গে আইভরিকোস্টের বিপক্ষে প্রথম ম্যাচে ২-১ গোলের জয়৷ শতভাগ ফিট না থাকায় বেঞ্চে বসেই দলের জয়ের সাক্ষী হলেন মেসি৷ বিশ্বকাপে স্বপ্নের অভিষেক ঘটল পরের ম্যাচেই, সার্বিয়া-মন্টেনেগ্রোর বিপক্ষে৷ ম্যাক্সি রদ্রিগেজের বদলি হিসেবে ৭৪ মিনিটে মাঠে নামলেন৷ এর আগেই অবশ্য প্রতিপক্ষের জালে পাঁচবার বল পাঠালেন ক্রেসপো-তেভেজরা৷ মেসি গোলের সংখ্যাটা বাড়িয়ে দিলেন দারুণ এক গোলে৷ ক্রেসপো বুকে জড়িয়ে নিলেন ছোট্ট ছেলেটিকে৷ গ্যালারিজুড়ে বুনো আনন্দে মেতে উঠল সমর্থকেরা৷বিশ্বকাপে স্বপ্নের অভিষেকই বটে৷ যদিও মাঠে সেই কথা মাথায় ছিল না তাঁর, ‘অভিষেক নিয়ে আমার কোনোই চিন্তা ছিল না৷ আমার মাথায় ছিল শুধুই ম্যাচ জেতানো৷ আমি সেটাই চেয়েছিলাম৷’ অভিষেকেই বাজিমাত করার পর দেশজুড়ে দাবি উঠল, মেসিকে শুরু থেকেই নামানো হোক৷টানা দুই জয়ে শেষ ষোলোয় আর্জেন্টিনা৷ হল্যান্ডও৷ গ্রুপপর্বের শেষ ম্যাচটি তাই দাঁড়াল আনুষ্ঠানিকতায়৷ দুটি দলেরই লক্ষ্য, গ্রুপ চ্যাম্পিয়ন হওয়া৷ তাই তরুণ মেসিকেও প্রথম একাদশে নিতে তেমন হিসাব কষতে হয়নি পেকারম্যানকে৷ এক ঢিলে দুই পাখি মারলেন তিনিও৷ তেভেজ ও মেসিকে শুরুতে নামিয়ে স্যাভিওলা ও ক্রেসপোকে দিলেন বিশ্রাম৷ ৬৯ মিনিট পর্যন্ত কয়েকটি ঝলক দেখালেও গোলের দেখা পাননি৷ তুলে নেওয়া হয় মাঠ থেকে৷ দ্বিতীয় রাউন্ডে মেক্সিকোর সঙ্গে সাক্ষাৎ৷ স্কোরলাইন ১-১৷ দলের মতিগতি ভালো না ঠেকে শেষ মুহূর্তে ৮৪ মিনিটে স্যাভিওলার বদলি হিসেবে মাঠে নামালেন পেকারম্যান, আস্থার প্রতিদান দিলেন মেসিও৷ ম্যাড়মেড়ে আর্জেন্টিনা আবারও চাঙা৷ তাঁর ছোঁয়ায় ছন্দ ফিরে পেলেন আয়ালারা৷ মেসির পাস থেকেই রদ্রিগেজের অসাধারণ ফিনিশিং, কোয়ার্টার ফাইনালে ম্যারাডোনার উত্তরসূরিরা৷বার্লিন প্রস্তুত৷ পেশির সঙ্গে শিল্পের লড়াই৷ আগের ম্যাচেই চমক-জাগানিয়া পারফরম্যান্স৷ তার পরও জার্মানির সঙ্গে মেসিকে খেলালেন না কোচ৷ খেলা গড়ায় অতিরিক্ত সময়ে৷ স্কোরলাইন ১-১৷ শেষ পর্যন্ত জার্মানির কাছে টাইব্রেকারে ৪-২ গোলে হেরে বুয়েনস এইরেসের বিমান ধরলেন রিকেলমেরা৷ ফুঁসে উঠল আর্জেন্টিনা৷ ক্ষোভে রক্তচক্ষু মেসি-ভক্তরা৷ সবার প্রশ্ন, কোয়ার্টার ফাইনালের মতো ম্যাচে এই ভুল? ১-০ গোলে এগিয়ে থেকেও স্যাভিওলা, রিকেলমে, ক্রেসপোকে কেন তুলে নেওয়া? কেন এক মিনিটের জন্যও মেসিকে মাঠে নামালেন না পেকারম্যান? ক্ষোভের আগুনে এখনো পুড়ছে কোটি কোটি ফুটবলপ্রেমী৷সবচেয়ে বড় প্রশ্ন, মেসিকে কেন বেঞ্চে বসিয়ে রাখা হলো? তিনি মাঠে থাকলে জয় নিয়েই মাঠ ছাড়ত আর্জেন্টিনা৷ দৃশ্যপট যেত পাল্টে—এমন বিশ্বাস পক্ষ-বিপক্ষ সবারই৷আর্জেন্টিনার বিশ্বকাপজয়ী দলের সদস্য হোর্হে ভালদানো আজও খুঁজে বেড়ান কোটি টাকার সেই প্রশ্নের উত্তর৷ কেন মেসিকে নিয়ে হঠকারী সিদ্ধান্ত? মীমাংসা পাচ্ছেন না এই ফুটবল-বিশ্লেষক, ‘একমাত্র কোচই বলতে পারবেন, মেসিকে কেন মাঠে নামানো হলো না? কী ছিল সেই গোপন রহস্য?’সূত্র: বিভিন্ন সময়ে প্রথম আলোয় প্রকাশিত প্রতিবেদন, একাধিক ওয়েবসাইট ও লুকা কাইয়োলির বই মেসি৷
