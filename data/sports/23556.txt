
আশি-নব্বইয়ের দশকে দেশের সর্বোচ্চ স্তরে খেলেছেন। গায়ে তুলেছেন জাতীয় দলের জার্সিও। খেলা ছেড়ে ফুটবলের সঙ্গেই যুক্ত রাখেন নিজেকে। ফুটবল কোচ হিসেবে চাকরি নিয়েছিলেন বিকেএসপিতে। জাতীয় দলের সেই সাবেক স্ট্রাইকার শাহীনুর কবির (শিমুল) কাল হঠাৎই বগুড়ায় হৃদ্যন্ত্রের ক্রিয়া বন্ধ হয়ে চলে গেলেন না-ফেরার দেশে। তাঁর বয়স হয়েছিল মাত্র ৪৮ বছর। আজ বগুড়ায় তাঁর গ্রামের বাড়ি শিবগঞ্জে দাফন।ঢাকা মোহামেডান, মুক্তিযোদ্ধা, ব্রাদার্সে খেলা শিমুলের স্মৃতিচারণা করে কোচ শফিকুল ইসলাম মানিক বললেন, ‘মুক্তিযোদ্ধায় সে খেলেছে ’৮৪-’৮৫ মৌসুমে। ’৮৬ সালে সম্ভবত ব্রাদার্সে এসেছিল। ওই বছরই এশিয়াডে জাতীয় দলে সুযোগ পায়। আমাদের চেয়ে দুই-এক বছরের জুনিয়র ছিল সে। তবে খুব ভালো স্ট্রাইকার ছিল।’শাহীনুর ছিলেন বাংলাদেশ ফুটবল কোচেস অ্যাসোসিয়েশনের সদস্য। তাই সবার আগে কোচেস অ্যাসোসিয়েশন তাঁর মৃত্যতে শোক জানিয়েছে। এ ছাড়া সোনালি অতীত ক্লাব, বাংলাদেশ ফুটবল ফেডারেশন আলাদা শোকবার্তায় মরহুমের আত্মার শান্তি কামনা করেছে।
