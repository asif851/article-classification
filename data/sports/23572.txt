
নেইমার যেন এক সোপ অপেরা, নিকট ভবিষ্যতে যে নাটকের শেষ হওয়ার সম্ভাবনা নেই। নতুন ঘর পিএসজিতে এসেও নাকি শান্তি পাচ্ছেন না ব্রাজিল অধিনায়ক। এমন গুজবের ফায়দা লুটতে চাইছেন রিয়াল মাদ্রিদ অধিনায়ক সার্জিও রামোস। নেইমারের জন্য নাকি রিয়াল মাদ্রিদের দরজা খুলে রেখেছেন স্প্যানিশ ডিফেন্ডার।
সর্বশেষ দলবদলের রেকর্ড ২২২ মিলিয়ন ইউরো বিনিময়ে বার্সেলোনা ছেড়ে পিএসজিতে এসেছেন নেইমার। এই মৌসুমে ১২ ম্যাচ থেকে ১১ গোল করলেও সতীর্থদের সঙ্গে নাকি ঠিক বনিবনা হচ্ছে না তাঁর। পেনাল্টি নিতে চাওয়া নিয়ে আরেক ফরোয়ার্ড এডিনসন কাভানির সঙ্গে মাঠেই ঝামেলা পাকিয়েছিলেন। শেষমেশ কোচের মধ্যস্থতা দুই ফরোয়ার্ড মাঠে নামলেও ড্রেসিংরুমে পরিস্থিতি কতটা স্বাভাবিক হয়েছে, এ নিয়ে প্রশ্ন থেকেই যায়।
রিয়াল অধিনায়ক সাক্ষাৎকার দিয়েছেন ক্যাদেনা সার রেডিও স্টেশনে। তিনি বলেছেন, ‘আমি সেরাদের সঙ্গে খেলতে পছন্দ করি এবং নেইমার সেরাদেরই একজন।’ বার্সায় থাকার সময়ও প্রশংসা করেছেন ব্রাজিলীয় ফরোয়ার্ডের। তিনি আরও বলেছেন, ‘এটা ব্যক্তিগত সিদ্ধান্ত। ফুটবল মাঠের আশপাশে না থাকলে আপনি আসলে বুঝতে পারবেন না। সে যদি আসতে চায় তার জন্য আমাদের দরজা সব সময়ই খোলা থাকবে। তার সঙ্গে আমার সম্পর্ক বেশ ভালো।’
মজা করে রামোস বলেছেন, ‘বার্সেলোনা থেকে সরাসরি আসার চেয়ে প্যারিস ঘুরে এখানে আসা ভালো। আমি অবশ্যই তাঁকে দলে পেতে চাই, কারণ সে সেরাদের একজন।’ বার্সেলোনাতে খেলতে যাওয়ার আগেই রিয়ালে আসি আসি করছিলেন নেইমার। কিন্তু শেষ মুহূর্তে রিয়ালকে টেক্কা দিয়েছিল বার্সা।
রোনালদোর মন্তব্য নিয়েও মুখ খুলেছেন রামোস। মোরাতা, পেপে ও হামেস রদ্রিগেজকে হারিয়ে রিয়াল খর্বশক্তির দল হয়ে পড়েছে বলে মন্তব্য করেছিলেন ক্রিস্টিয়ানো রোনালদো। কিন্তু এ মন্তব্যের বিরুদ্ধে রামোস বলেছেন, ‘আমি মনে করি না রিয়াল খর্বশক্তির দল, এটা সুবিধাবাদী মন্তব্য। সুপার কোপা জেতার সময় তো কেউ বলেনি আমরা দুর্বল।’
সাবেক বার্সেলোনা ফরোয়ার্ডকে দলে টানতে পারলে অবশ্য রোনালদো-রামোস দুজনই সন্তুষ্ট হবেন বলে মনে হচ্ছে। সূত্র: মার্কা ও গোল।
