
এল ক্লাসিকো মানে কি শুধু রিয়াল মাদ্রিদ বনাম বার্সেলোনা? এল ক্লাসিকো মানে লিওনেল মেসি বনাম ক্রিস্টিয়ানো রোনালদোও। রিয়ালের পর্তুগিজ তারকা সদ্যই ব্যালন ডি’অর জিতেছেন বলে দুজনের ব্যক্তিগত দ্বৈরথটার আলোচনাও তুঙ্গে। সে বিতর্কে যোগ দেবেন না বলেও তাতে নাম লিখিয়ে ফেললেন রিভালদো।ব্রাজিলের সাবেক এই তারকা নিজে এক সময় বার্সায় খেলে গেছেন। তখন অবশ্য মেসির অভিষেক হয়নি। এই সময় খেললে আক্রমণে জুটি হিসেবে কাকে চাইতেন? রিভালদোর উত্তর, ‌‘আমি মেসির সঙ্গেই খেলতে চাইতাম, এটা হতো দারুণ কিছু। ও বিশ্বের সেরা, এমন এক খেলোয়াড় যে সবচেয়ে বেশি পার্থক্য গড়ে দেয়।’তাহলে রোনালদো? বেটফেয়ারকে ২০০২ বিশ্বকাপজয়ী এই তারকা বলেছেন, ‌‌‘রোনালদো? ও রিয়ালের সবচেয়ে ভয়ংকর খেলোয়াড়। ওকে থামানো কঠিন। আসলে মেসি আর ও দুজনেই অনেক অনেক গোল করে। আপনি কল্পনাও করতে পারবেন না এরপর গোল করার জন্য ওরা কোন কৌশলটা আবিষ্কার করবে।’ব্যালন ডি’অর বা ফিফা বর্ষসেরা পুরস্কারে এই দুজনের আধিপত্যের প্রসঙ্গেও বলেছেন রিভালদো। একসময় মেসির টানা জয়ের চক্র ভেঙে রোনালদো ঠিক সমতায় চলে এসেছেন। ব্যালন ডি’অরের ৪-১ ব্যবধানটা এখন ৫-৫ করে ফেলেছেন। পঞ্চমবারের মতো রোনালদোর ব্যালন ডি’অর জয়কে রিভালদো বলেছেন, ‘যোগ্য খেলোয়াড়ের হাতেই উঠেছে পুরস্কারটা। আমাদের সময় অবশ্য এখনকার চেয়ে অনেক বেশি লড়াই হতো বিশ্বসেরা হওয়া নিয়ে। ফিগো, দেল পিয়েরে, টট্টিদের মতো অনেকের নাম চলে আসত। আর এখন তো কেবল এই দুজনই জিতছে। আমি নিশ্চিত ওদের দুজনকে চ্যালেঞ্জ করার ক্ষমতা আমার আছে। কারণ, আমার সময়ে ফুটবলটা আরও বেশি কঠিন ছিল।’এখন যে নেইমার উঠে আসছেন, সেটিও উল্লেখ করতে ভোলেননি রিভালদো, ‘দেখুন আমি এখনো কোনো বিতর্ক চাই না। আমি বলব, মেসি–রোনালদো দুজনই অসাধারণ খেলোয়াড়। কেবল বলতে চাই, আমাদের যুগে আমরা আরও বেশি মানসম্পন্ন খেলোয়াড় পেতাম এখনকার তুলনায়। এখন তো কেবল মেসি, রোনালদো আর নেইমারের নাম শোনা যায়।’
