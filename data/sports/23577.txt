
শিখর ধাওয়ানের সেঞ্চুরিতে যেন উচ্ছ্বাসে ফেটে পড়ল গোটা এমসিজি। এমনটা হওয়াই অনিবার্য ছিল, ৮৭০০০ দর্শকের বেশির ভাগই যে ছিল ভারতীয়। তবে ধাওয়ানের কাছে এটি একটু বেশিই মধুর লেগেছে। কাজের সুবাদে তিন সন্তানকে নিয়ে তাঁর আধা বাঙালি আধা ব্রিটিশ স্ত্রী আয়েশা মুখার্জির বাস মেলবোর্নে। জাতীয় দলের হয়ে বা আইপিএলে খেলা না থাকলে ধাওয়ানকেও তাই বেশিরভাগ সময় থাকতে হয় মেলবোর্নে। অনুশীলনও করেন মেলবোর্নের এক শহরতলিতে। মেলবোর্ন যেন ভারতের বাঁহাতি এই ওপেনারের দ্বিতীয় বাড়ি। দীর্ঘ রানখরার পর ধাওয়ান ফর্মে ফিরেছেন বিশ্বকাপের প্রথম ম্যাচেই। কাল ১৩৭ রান করে দক্ষিণ আফ্রিকার বিপক্ষে দলকে জেতাতে রাখলেন সবচেয়ে বড় ভূমিকা। ভারতও গ্রুপের সবচেয়ে কঠিন ম্যাচটিই জিতল সহজ করে। ‘নিজ’ শহরে সেঞ্চুরি পাওয়ায় ধাওয়ানের হাসিটা তো চওড়া হবেই। এএফপি।
