
বারাম, ভিচুন, চুমুরো—তিন মাসকট অনেক আগে থেকেই প্রস্তুত হয়ে রয়েছে ইনচনের গেমস ভিলেজে। প্রস্তুত দক্ষিণ কোরিয়াও। ইনচনে আজই আনুষ্ঠানিকভাবে শুরু হচ্ছে এশিয়ার বৃহত্তম ক্রীড়াযজ্ঞ এশিয়ান গেমস।আজ শুরুর আনুষ্ঠানিকতা হলেও ফুটবল দিয়ে গেমস শুরু হয়ে গেছে আগেই। ১৫ সেপ্টেম্বর আফগানিস্তানের সঙ্গে গ্রুপপর্বের প্রথম ম্যাচটি খেলেছে বাংলাদেশ। এশিয়ার ৪৫ দেশের প্রায় ১০ হাজার অ্যাথলেট ১৭তম এশিয়ান গেমসে অংশ নিচ্ছে ৩৬টি খেলায়। এর মধ্যে বাংলাদেশের অংশগ্রহণ ১৩টি খেলায়—ক্রিকেট, ফুটবল, হকি, কাবাডি, শ্যুটিং, উশু, ফেন্সিং, গলফ, আর্চারি, বিচ ভলিবল, তায়কোয়ান্দো, কারাতে ও জিমন্যাস্টিকসে। গত কমনওয়েলথ গেমসের পরই বাংলাদেশ অলিম্পিক অ্যাসোসিয়েশন (বিওএ) ইনচনগামী দল থেকে ছেঁটে ফেলে ৯টি খেলা। ওই তালিকায় ছিল জিমন্যাস্টিকসও। তবে শেষ মুহূর্তে নেওয়া হয় জিমন্যাস্টিকসের একমাত্র প্রতিনিধি যুক্তরাষ্ট্রপ্রবাসী সাইক সিজারকে।বাদ পড়া ভারোত্তোলন দল দক্ষিণ কোরিয়ার খরচে সেখানেই অনুশীলন করছে। বিওএ শেষ মুহূর্তে তাদের খেলতে অনুমতি দিয়েছে বলে কাল দাবি করলেন ভারোত্তোলক মোল্লা সাবিরা। ইনচন থেকে টেলিফোনে জানিয়েছেন, ‘আগামীকাল (আজ) আমাদের গেমস ভিলেজে ওঠার অনুমতি দিয়েছে বিওএ। তবে আমরা গেমসের কোনো পোশাক এখনো পাইনি।’ যদিও বিওএর মহাপরিচালক ব্রিগেডিয়ার জেনারেল ফখরুদ্দিন হায়দার (অব.) জানালেন, ‘আমি ইনচন থেকে এ ব্যাপারে এখনো কোনো ই-মেইল পাইনি। তাই নিশ্চিত করে কিছু বলতেও পারছি না।’এশিয়ান গেমসে অংশ নিতে ২৬ সেপ্টেম্বর কোরিয়া যাবে পুরুষ ক্রিকেট ও তায়কোয়ান্দো দল। কাবাডি দল ২৪ সেপ্টেম্বর ও কারাতে দল পৌঁছাবে ২৯ সেপ্টেম্বর। এশিয়াডে বাংলাদেশ কাবাডি দলের অন্তর্ভুক্তির পর থেকে শুধু কাবাডিতেই প্রতিবার পদক এসেছে। তবে গতবার কাবাডির সঙ্গে পদক এসেছে ক্রিকেটেও। পুরুষ দল জিতেছিল সোনা, মহিলা দল রুপা। এবারও এ তিনটি খেলাকে ঘিরেই স্বপ্ন বাংলাদেশের। আগামীকাল প্রথম দিনে বাংলাদেশ অংশ নেবে শ্যুটিং ও ভারোত্তোলনে।এশিয়ান গেমসে এখন চীনাদের রাজত্ব। গত ২০১০ সালে গুয়াংজুতে রেকর্ড ১৯৯ সোনাসহ ৪১৬টি পদক জিতে চ্যাম্পিয়ন হয়েছিল চীন। এবারও নিশ্চয়ই শ্রেষ্ঠত্ব ধরে রাখতে চাইবে তারা? ৬২ হাজার দর্শক ধারণক্ষম ইনচনের মেইন স্টেডিয়ামে বর্ণাঢ্য উদ্বোধনী অনুষ্ঠানে গাইবেন গ্যাংনামখ্যাত পপতারকা সাই। বাংলাদেশ সময় বেলা সাড়ে ৩টায় শুরু উদ্বোধনী অনুষ্ঠান। মার্চ পাস্টে বাংলাদেশের পতাকা থাকবেগ্লাসগো কমনওয়েলথ গেমসে রুপাজয়ী শ্যুটার আবদুল্লাহ হেল বাকির হাতে। ৪ অক্টোবর পর্দা নামবে গেমসের।
