
কালও এনামুল হক ব্যস্ত ছিলেন বাংলাদেশ ক্রিকেট লিগ (বিসিএল) নিয়ে। জাতীয় দলের বাইরে থাকা এই খেলোয়াড়ের লক্ষ্য এখন পাকিস্তান সুপার লিগ (পিএসএল)। কোয়েটা গ্লাডিয়েটরস হয়ে পিএসএল খেলতে আজ সকালে তিনি বিসিবিতে এসেছেন অনাপত্তিপত্র (এনওসি) নিতে। 
এনওসি পেলে আজই ভিসার জন্য আবেদন করবেন এনামুল। ভিসা পেলে পরশু পাকিস্তানে রওনা দেওয়ার কথা জানিয়েছেন ৪ টেস্ট, ৩০ ওয়ানডে ও ১৩ টি-টোয়েন্টি খেলা এই উইকেটকিপার ব্যাটসম্যান। পিএসএলে এরই মধ্যে ফাইনালে উঠেছে কোয়েটা। ৫ মার্চ টুর্নামেন্টের ফাইনাল আয়োজন করা হয়েছে লাহোরে। তবে এই ফাইনাল খেলতে কোয়েটার বিদেশি খেলোয়াড় কেভিন পিটারসেন, টাইমল মিলস, লুক রাইট, নাথান ম্যাককালাম ফাইনাল খেলতে অস্বীকৃতি জানিয়েছেন। এবার পিএসএলে খেলেছেন বাংলাদেশের তামিম ইকবাল, সাকিব আল হাসান ও মাহমুদউল্লাহ। যদিও তাঁদের সব ম্যাচই হয়েছে সংযুক্ত আরব আমিরাতে। তামিম-সাকিবের দল পেশওয়ার জালমি আজ তৃতীয় কোয়ালিফাইংয়ে খেলবে করাচির বিপক্ষে। আর মাহমুদউল্লাহর দল কোয়েটা আগেই ফাইনালেই উঠে গেছে। যদিও পিএসএল ছেড়ে বাংলাদেশের তিন তারকা জাতীয় দলের হয়ে খেলতে এখন শ্রীলঙ্কায়। শাহরিয়ার নাফীসও পিএস​এলের ফাইনাল খেলতে পারেন বলে শোনা গেলেও শুধুমাত্র এনামুলই এনওসি চেয়েছেন। শাহরিয়ার প্রথম আলোকে জানিয়েছেন, পিএসএল ফাইনাল খেলার ব্যাপারে তাঁর সঙ্গে কেউ যোগাযোগ করেনি।
