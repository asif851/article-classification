
স্বাধীনতা কাপের ফাইনালে খেলা ফেনী সকার যেন এক ভাঙা নৌকা। সামান্য বাতাসেই উল্টেপাল্টে যাচ্ছে। প্রিমিয়ার লিগের দুর্বল উত্তর বারিধারার বিপক্ষেও জয়ের সামর্থ্য হারিয়ে ফেলেছে দলটি। চার-পাঁচ গোলে কাল তারা জিততে পারত। ৬ মিনিটে অধিনায়ক রিদনের গোলে এগিয়েও যায়। কিন্তু ৭৬ মিনিটে বারিধারার কেনিয়ান স্ট্রাইকার কলিন্স গোল করে সমতা ফেরান (১-১)।
ড্রয়ের পর সকারের গাম্বিয়ান কোচ ওমর সিসে টেন্টে বসা নিজ দলের কর্তাদের কারও নাম উচ্চারণ না করেই ক্ষুব্ধ কণ্ঠে বললেন, ‘এই ম্যাচে আমি কোচ ছিলাম না, ছিলেন অন্য ​কেউ। আমাকে পছন্দ অনুযায়ী খেলোয়াড় পরিবর্তন করতে দেওয়া হয়নি।’
স্বাধীনতা কাপে ফেনী সকারের সাফল্যের নেপথ্য কারিগর বলে যান,  ‘এভাবে চললে এই চাকরি আমি করব না।’  লিগে গত ৬ ম্যাচে সকারের পয়েন্ট মাত্র ৬। তিন ড্র, এক জয়, দুই হার। ১৫ ম্যাচে ১০ পয়েন্ট নিয়ে অবনমন অঞ্চলে এখন সকার।​ েযখানে সঙ্গী ১৬ ম্যাচে ১১ পাওয়া বারিধারা ও ১৬ ম্যাচে ৮ পয়েন্ট নিয়ে তলানির দল চট্টগ্রাম আবাহনী।
প্রিমিয়ার লিগে আজ ও আগামীকাল খেলা নেই। 
