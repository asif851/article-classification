
গত মৌসুমে কোনোভাবে অবনমন এড়িয়েছিল মোহামেডান। এবার এমিলি-মিঠুনদের মতো খেলোয়াড়দের ভিড়িয়ে ঘুরে দাঁড়ানোর প্রতিজ্ঞা নিয়ে প্রিমিয়ার লিগ শুরু করেছে তারা। কিন্তু মোহামেডান জয়ের দেখা পাচ্ছে কোথায়?
ঐতিহ্যবাহী আবাহনী লিমিটেড (ঢাকা) নয়, আজ চট্টগ্রাম আবাহনীর বিপক্ষে মাঠে নেমেছিল মোহামেডান স্পোর্টিং ক্লাব। তবুও আবাহনী-মোহামেডান ম্যাচ বলে কথা। নামে নামে মিল তো আছেই, সঙ্গে পাওয়া গেল উত্তেজনা। সেটা এতটাই ছড়াল যে, খেলার শেষদিকে দুই দলের ‘লাকি’ সেভেনকে লাল কার্ড দেখে মাঠ ছাড়তে হলো। আসলে জার্সি নাম্বারটা সৌভাগ্যের হলেও আজ দুজনই পড়েছিলেন শনির দশায়! দুজনই উইঙ্গার—একজন মোহামেডানের ফয়সাল মাহমুদ, আরেকজন আবাহনীর জাহিদ হোসেন। দুজনের কথা-কাটাকাটির একপর্যায়ে সরাসরি লাল কার্ড দেখান রেফারি মিজানুর রহমান। দুই উইঙ্গারের লাল কার্ডের ম্যাচে ১-০ গোলে জয় পেয়েছে আবাহনী। ৬৮ মিনিটে ম্যাচে একমাত্র গোলটি করেছেন তৌহিদুল আলম সবুজ। জাহিদ হোসেনের কর্নারে জটলার মধ্যে থেকে সোহেল রানা শট নিলে প্রতিপক্ষের গায়ে লেগে বল গোল মুখে পড়ে। সেখান থেকে আলতো টোকায় বল জালে জড়িয়ে দেন সবুজ। শেষ মৌসুমে তিনি খেলেছিলেন আজকের প্রতিপক্ষ মোহামেডানের জার্সিতেই। দুপুরের বৃষ্টিতে বঙ্গবন্ধুতে জাতীয় স্টেডিয়াম মাঠের অবস্থা বেহাল। আজ আবার ম্যাচ ছিল দুটি। প্রথম ম্যাচের পর দ্বিতীয় ম্যাচে মাঠ হয়ে পড়ে খেলার অনুপযোগী। এমন মাঠেই কোচ সৈয়দ নাইমুদ্দিনবিহীন মোহামেডানের টানা দ্বিতীয় হার। পারিবারিক কারণে ভারতে আছেন নাইমুদ্দিন।  নিজেদের প্রথম ম্যাচে শেখ জামালের বিপক্ষে মোহামেডান হেরেছিল ২-০ গোলে । চট্টগ্রাম আবাহনীর এটা টানা দ্বিতীয় জয়। প্রথম ম্যাচে ফরাশগঞ্জের বিপক্ষে তারা জয় পেয়েছিল ২-০ গোলে।
