
দুঃসময় যেন পিছু ছাড়ছে না জেরার্ড পিকের। প্রথমে সঙ্গিনী শাকিরার সঙ্গে বিচ্ছেদের গুজব। নেইমারকে জড়িয়ে ‘সে কেদা’ কেলেঙ্কারি, রিয়ালের বিপক্ষে সুপারকোপা হারের পর কাতালান স্বাধীনতা নিয়েও ব্যাপক সমালোচনার শিকার হয়েছেন। এই দুঃসময়ে প্রতিদ্বন্দ্বী ক্লাবের কারও সমর্থন দুদণ্ড শান্তি দিতে পারে। অ্যাটলেটিকো মাদ্রিদ ডিফেন্ডার ফেলিপে লুইজের সৌজন্যে এবার সেই শান্তি পেলেন পিকে।
কাতালানদের স্বাধীনতা প্রশ্নে পিকের অবস্থানের প্রশংসা করেছেন লুইজ। কাতালুনিয়ার গণভোটে অংশ নিয়েছেন পিকে। প্রয়োজনে জাতীয় দল থেকে সরে দাঁড়ানোর ঘোষণাও দিয়েছিলেন। তবে বারবারই স্মরণ করেছেন স্পেন জাতীয় দলের হয়ে খেলা তাঁর কাছে কতটা গুরুত্বপূর্ণ। আগুন জ্বালানোর জন্য এই যথেষ্ট ছিল। আন্তর্জাতিক ম্যাচ চলাকালীন স্পেন সমর্থকদের দুয়ো শুনেছেন। অনুশীলনেও রেহাই পাননি। কিন্তু পিকের এই সত্যবাদী ভূমিকার প্রশংসা করেছেন লুইজ। এল মুন্ডোকে দেওয়া এক সাক্ষাৎকারে লুইজ বলেন, ‘আমি পিকের ভক্ত, যদিও আমি সব সময় তার বক্তব্যকে সমর্থন করি না। কিন্তু (আলভারো) আরবেলোয়ার মতো সেও সাহসী। কিছু খেলোয়াড় যেটা ভাবেন সেটাই বলতে পছন্দ করেন, খ্যাতির আড়ালে মুখ লুকান না। ওরা প্রশংসার যোগ্য, ওদের মতো এমন আরও ফুটবলার থাকলে ভালো।’ তবে ১২ বছর ধরে স্পেনে বসবাস করা এই ব্রাজিলীয় ডিফেন্ডার স্পেন-বিভক্তির কারণ বুঝতে পারছেন না। এ ব্যাপারে তিনি বলেন, ‘আমি প্রতিদিনই এর (গণভোট) খবর রাখি, কিন্তু ব্যাপারটা বুঝতে পারি না। যখন পৃথিবী সীমানা ভুলে এক হওয়ার চেষ্টা করছে তখন কেন একটি রাষ্ট্র নিজেদের ভাগ করতে চাইবে তা আমার বোধগম্য নয়।’ সূত্র: গোল।
