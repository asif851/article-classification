
ডিসেম্বরেও ছিল সংশয়ের মেঘ। রাজনৈতিক অস্থিতিশীলতায় বাংলাদেশে শ্রীলঙ্কা আসবে কি না, এশিয়া কাপ হবে কি না। তার চেয়ে বড় সংশয় ছিল টি-টোয়েন্টি বিশ্বকাপ এখানে হবে কি না। সবার প্রশ্ন তখন নিরাপত্তা নিয়ে। সব সংশয় দূর হয়েছে। সফলভাবেই বাংলাদেশ আয়োজন করেছে শ্রীলঙ্কার বিপক্ষে সিরিজ ও এশিয়া কাপ। এখন ধুমসে চলেছে টি-টোয়েন্টি বিশ্বকাপ (মেয়ে ও ছেলে)। বাংলাদেশের নিরাপত্তা নিয়ে প্রশংসা করল ক্রিকেট দক্ষিণ আফ্রিকা (সিএসএ)।
ফেসবুকে সিএসএ’র অফিসিয়াল পেজে (www.facebook.com/CricketSouthAfrica)  বাংলাদেশ পুলিশের নিশ্ছিদ্র নিরাপত্তাব্যবস্থার একটি ছবি পোস্ট করে লেখা হয়েছে, ‘বাংলাদেশ পুলিশ জানে কীভাবে ভিআইপি নিরাপত্তা ব্যবস্থা করতে হয়। দল অনুশীলন যাওয়ার আগে রাস্তা বন্ধ করে দেওয়া হয়েছে।’ এ পোস্টের নিচে বাংলাদেশ সম্পর্কে নানা ইতিবাচক মন্তব্যে ভরে উঠেছে।
