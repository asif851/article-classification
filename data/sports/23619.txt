
টেস্ট সিরিজের পরপরই ১২ অক্টোবর শুভাশিস রায়-তাইজুল ইসলামদের সঙ্গে দেশে ফিরেছিলেন শফিউল ইসলাম। কিন্তু বাঁহাতি পেসার মোস্তাফিজুর রহমান অ্যাংকেলের চোটে পড়ায় হঠাৎই ওয়ানডে দলে সুযোগ পেয়েছেন তিনি। আজ সন্ধ্যায় দক্ষিণ আফ্রিকার বিমান ধরবেন শফিউল।
দক্ষিণ আফ্রিকার বিপক্ষে পচেফস্ট্রুমে সিরিজের প্রথম টেস্ট খেলেছিলেন শফিউল। বাংলাদেশের বোলারদের ব্যর্থতার মিছিলে তিনি পেয়েছিলেন ২ উইকেট। ব্লুমফন্টেইনে দ্বিতীয় টেস্টে ছিলেন একাদশের বাইরে। পরে তো ওয়ানডে স্কোয়াডে না থাকায় দেশেই ফিরতে হলো। মোস্তাফিজ চোটে পড়ায় দ্বিতীয় দফায় সুযোগ পেলেন শফিউল। যদিও ২২ অক্টোবর ইস্ট লন্ডনে সিরিজের শেষ ওয়ানডেটি খেলতে পারবেন কি না, নিশ্চিত নন শফিউল, ‘আজ সাড়ে সাতটায় রওনা দিয়ে কাল পৌঁছে যাব। কিন্তু ম্যাচটা খেলা হবে কি না, সেটা আমার পক্ষে বলা কঠিন।’ দক্ষিণ আফ্রিকায় দ্বিতীয় সুযোগে শফিউলের লক্ষ্য থাকবে কী? এ নিয়ে যদিও কথা বলতে চাইলেন না ২৮ বছর বয়সী এই পেসার। শুধু বললেন, ‘দোয়া করবেন যেন ভালো খেলতে পারি।’যাঁর জায়গায় সুযোগ পেলেন শফিউল, সেই মোস্তাফিজ দেশে ফিরছেন ২৩ অক্টোবর। 
 
