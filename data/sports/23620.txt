
প্রতিপক্ষের গোলমুখে ভয়ংকর সুন্দর আরিয়েন রোবেন। হল্যান্ড ফুটবল দলের আস্থার প্রতীক। দেশের হয়ে সব সময়ই দুর্দান্ত খেলেন। মাঠে তাঁর মতো সঙ্গী পেতে কার না ভালো লাগে! ডাচদের আরেক বিস্ময় রবিন ফন পার্সি তো বলেই দিলেন, ‘আরিয়েন চমৎকার ফুটবলার, ওর সঙ্গে খেলতে পছন্দ করি।’দুজনই হল্যান্ডের মহাতারকা। গোল করে অভ্যস্ত। কোনো সমস্যা কি হয় না নিজেদের মধ্যে? বিশেষ করে হল্যান্ড দলে প্রায়ই যখন খেলোয়াড়দের মধ্যে অহংয়ের লড়াই শুরু হয়। জবাব ফন পার্সির মুখেই শুনুন, ‘আমাদের জন্য কিছুটা কঠিন হয়ে পড়ে। কারণ কিছু করতে হলে রোবেন কিংবা আমাকেই করতে হবে। কিন্তু আমাদের জুটি ভালোই কাজে আসছে। আমরা গোল পাচ্ছি, আশা করছি ভবিষ্যতে এভাবেই খেলে যেতে পারব।’ম্যানচেস্টার ইউনাইটেডের এই তারকা রোবেনকে ভাসালেন প্রশংসার বানে, ‘প্রতিপক্ষের জন্য ওকে বোঝা মুশকিল। কিন্তু আমার কিংবা দলের জন্য নয়। ওর চারপাশে ডিফেন্ডাররা ঘুরঘুর করতে থাকে। কিন্তু ও ক্ষিপ্র, গোল করতে পারে, করাতেও পারে।’ ওয়েবসাইট।
