


• ৩ উইকেটে ২০২ রান নিয়ে তৃতীয় দিন শেষ করেছে ইংল্যান্ড।• হাতে ৭ উইকেট রেখে ২৩১ রানে এগিয়ে সফরকারী দল।• তিন ইনিংস মিলিয়ে এ পর্যন্ত ২৩ উইকেটের সব কটিই পেসারদের।

ক্রাইস্টচার্চ টেস্টের দ্বিতীয় দিনে টপ অর্ডারে মড়ক লাগলেও বিজে ওয়াটলিং-কলিন ডি গ্র্যান্ডহোমের জুটিতে বিপর্যয় এড়াতে পেরেছিল নিউজিল্যান্ড। ৬ উইকেটে ১৯২ রান নিয়ে দ্বিতীয় দিন শেষ করলেও আজ তৃতীয় দিনে স্বাগতিকেরা ৮৬ রান যোগ করে গুটিয়ে গেছে ২৭৮ রানে। দ্বিতীয় ইনিংসে ব্যাটিংয়ে নেমে দিন শেষে ইংল্যান্ডের সংগ্রহ ৩ উইকেটে ২০২।
নিজেদের প্রথম ইনিংসে ৩০৭ রান করেছিল জো রুটের ইংল্যান্ড। দুই ইনিংস মিলিয়ে এরই মধ্যে ২৩১ রানে এগিয়ে তারা। উইকেটে রয়েছেন রুট (৩০*) ও ডেভিড মালান (১৯*)। বাকি ৭ উইকেট নিয়ে ইংল্যান্ড এই লিড কত দূর নিতে পারে, সেটিই এখন দেখার বিষয়। তবে একটা ব্যাপার পরিষ্কার, এই টেস্টের ভাগ্য পেসারদের হাতে। তিন ইনিংস মিলিয়ে এ পর্যন্ত ২৩ উইকেটের সব কটিই পেসারদের!
আরও আশ্চর্যের ব্যাপার হলো, এই তিন ইনিংসে সব কটি উইকেটই নিয়েছেন দুই দলের স্ট্রাইক বোলারেরা! ইংল্যান্ডের প্রথম ইনিংসে ১০ উইকেট ভাগ করে নেন দুই কিউই পেসার টিম সাউদি (৬/৬২) ও ট্রেন্ট বোল্ট (৪/৮৭)। নিউজিল্যান্ডের প্রথম ইনিংসে ঠিক একই কাজ করেন দুই ইংলিশ পেসার জেমস অ্যান্ডারসন (৪/৭৬) ও স্টুয়ার্ট ব্রড (৬/৫৪)। ইংল্যান্ড দ্বিতীয় ইনিংসে এ পর্যন্ত যে ৩ উইকেট হারিয়েছে, সেগুলোই ভাগ করে নিয়েছেন সাউদি (১/৪২) ও বোল্ট (২/৩৮)।
