
বাংলাদেশের ফুটবল বলতে গেলে তাঁকে ভুলেই গেছে। কিন্তু এবারের প্রিমিয়ার লিগে আবার ঢাকার মাঠে দেখা যাবে বুকোলা ওলালেকানকে। ২০০৮-০৯ মৌসুমে মোহামেডানে প্রথম এসেই নজর কাড়েন। ২০১৩ সালে শেষবার খেলেন শেখ রাসেলে। পরশু বুয়েট মাঠে আরামবাগের অনুশীলন শেষে প্রথম আলোর সঙ্গে কথা বললেন এই নাইজেরিয়ান স্ট্রাইকার
 * অনেক দিন পর বাংলাদেশে ফিরলেন। কখনো ফিরবেন ভেবেছিলেন?
বুকোলা ওলালেকান: পেশাদার ফুটবলার হিসেবে কেউ বলতে পারে না তার পরের স্টেশনটা কী? কিংবা কখন কোথা থেকে ডাক আসবে? আমিও তাই এটা ভাবিনি, বাংলাদেশে আর ফেরা হবে না। আসলে কোচ মারুফুল হক এবার আরামবাগের দায়িত্ব নিয়েছেন। একসময় তাঁর অধীনে মোহামেডান, শেখ রাসেলে খেলেছি। তিনিই আমাকে সুযোগ দিয়েছেন ঢাকায় ফিরে আসার।
* মারুফুল হকের অধীনে মোহামেডানে প্রথম খেলেন ২০০৮-০৯ মৌসুমে। ২০১৩ সালে শেখ রাসেলের ট্রেবল জয়েরও সঙ্গী আপনি। এবার তো মাঝারি মানের একটা দলে খেলবেন। তা ফেরাটা কেমন হবে মনে করছেন?
বুকোলা: আমি সেই পুরোনো বুকোলা হয়েই দেখা দিতে চাই। নিশ্চয়ই আপনাদের মনে আছে, দ্বিতীয় পেশাদার লিগে সর্বোচ্চ গোলদাতা হয়েছিলাম (১৮ গোল)। দুটি ফেডারেশন কাপে মোহামেডানের হয়ে সেরা গোলদাতা হই। চাইব আগের সেই নৈপুণ্য দেখিয়ে ঢাকার দর্শকদের মন জয় করতে। আর ইচ্ছাশক্তি থাকলে মানুষের পক্ষে সবই করা সম্ভব।
* আপনার বয়স এখন ত্রিশের ওপরে। কী মনে হয়, আগের মতো নৈপুণ্য দেখানো পারবেন? 
বুকোলা: (হাসি) আমি কিন্তু বুড়ো হয়ে যাইনি। অবশ্যই আমি নৈপুণ্য দেখাতে পারব বলে আশা করি। তা ছাড়া আগের চেয়ে এখন অনেক অভিজ্ঞ হয়েছি। বুঝতে শিখেছি কীভাবে আরও ভালো খেলতে হয়। এই দেখুন, মালদ্বীপে খেলে এসেছি। যথেষ্ট ফিট আছি।
* কোন দলে খেলেছেন মালদ্বীপে?
বুকোলা: নিউ রেডিয়েন্ট। মালদ্বীপ লিগে ২০১৫ সালে চ্যাম্পিয়ন। ওই দলে আমি ছিলাম। গত বছর অবশ্য দলটা পঞ্চম হয়েছে। এফএ কাপে তৃতীয়।
* গত লিগে কয়টি গোল করেছেন?
বুকোলা: ছয়টি। লিগের দ্বিতীয় পর্বে দলটির সঙ্গে যোগ দিয়েছিলাম।
* ঢাকার কোন স্মৃতিটা এত দিন বেশি মনে পড়ত?
বুকোলা: অনেক স্মৃতি। তবে আলাদা করে মনে পড়ত ২০১৩ সালে শেখ রাসেলের হয়ে ট্রেবল জয়ের সেই সময়টা। ২০০৮-০৯ সালে প্রথম এসেই অবশ্য সময়টা বেশি উপভোগ করেছি। দুটি ফেডারেশন কাপে ২০০৯, ২০১০ ফেডারেশন কাপ সর্বোচ্চ গোলদাতা হওয়ার স্মৃতিটাও মনকে দোলা দেয়।
* এবার ফিরে লক্ষ্য কী?
বুকোলা: লক্ষ্য নিয়ে আলাদা করে কিছু বলতে চাই না। শুধু নিজের খেলাটা খেলতে চাই। আশা করি, সেরাটা দিতে পারলে ভালো কিছু উপহার দিতে পারব।
 
