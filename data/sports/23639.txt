

এ নিয়ে তৃতীয়বারের মতো এমন কীর্তি গড়ল নিউজিল্যান্ড-টেস্ট ম্যাচের প্রথম দিনেই চারশ রানের বেশি তুলে ফেলা। ২০০৫ সালে হারারেতে জিম্বাবুয়ের বিপক্ষে ৪৫২/৯ ; আর এ বছরের শুরুতে শ্রীলঙ্কার বিপক্ষে ৭ উইকেটে ৪২৯ রানের পর সেই শ্রীলঙ্কার বিপক্ষেই আজ ডানেডিনে সিরিজের প্রথম টেস্টের প্রথম দিনেই ৮ উইকেটে ৪০৯ রান তুলে ফেলেছে কিউইরা। টসে জিতে নিউজিল্যান্ডকে ব্যাটিংয়ে পাঠানোর পর লঙ্কান বোলারদের কাছ থেকে অ্যাঞ্জেলো ম্যাথুস যে ধরনের বোলিং চেয়েছিলেন, সেটা তারা করলেন দিনের শেষ সেশনে এসে। শেষ সেশনে নিউজিল্যান্ডের ৬ উইকেট তুলে ফেলার পরেও প্রতিপক্ষের ‘৪০০’ ঠেকাতে পারেনি তারা। নিউজিল্যান্ডের বড় সংগ্রহের ভিতটা গড়ে দিয়েছিল মার্টিন গাপটিল আর কেন উইলিয়ামসনের দ্বিতীয় উইকেট জুটিই। দুজন মিলে ১৭৩ রান তুলে বড় সংগ্রহের পথে দলকে অনেকটাই এগিয়ে দেন তারা। গাপটিল অ্যাঞ্জেলো ম্যাথুসের বলে দিনেশ চান্ডিমালের হাতে যখন ধরা পড়েন তখন তাঁর নামের পাশে জ্বলজ্বল করছে ১৫৬ রান। উইলিয়ামসনের ব্যাট থেকে আসে ৮৮ রান। অধিনায়ক ব্রেন্ডন ম্যাককালামও খুব কম যাননি। ক্রিস কেয়ার্নস-সংক্রান্ত ঝামেলা পেছনে রেখেই আজ খেললেন ৭৫ রানের এক ইনিংস। মাত্র ৫৭ বলে ১৩ চার আর একটি ছয়ে সাজানো তাঁর এই ইনিংসটি শেষ হয় সিরিবর্ধনার বলে ভিতানাগের হাতে ক্যাচ দিয়ে।নিউজিল্যান্ড নিজেদের শেষ ৫ উইকেট হারায় ১৩৩ রানের মধ্যে। ২টি করে উইকেট পেয়েছেন সুরাঙ্গা লাকমল, নুয়ান প্রদীপ ও দুশমন্থা চামিরা। ম্যাথুস ও মিলিন্দা সিরিবর্ধনা তুলে নিয়েছেন একটি করে। দিন শেষে ৩২ রানে অপরাজিত আছেন ডগ ব্রেসওয়েল। সদ্যই উইকেটে আসা নেইল ওয়াগনারকে সঙ্গে নিয়ে তিনি দলের সংগ্রহটাকে কতদূর নিয়ে যেতে পারেন, দেখার বিষয় এটিই। সূত্র: এএফপি।
