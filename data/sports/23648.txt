
ফাইনালে ক্রিস গেইলকে উদ্বুদ্ধ করবেন কীভাবে? ‘উদ্বুদ্ধ করার কিছু নেই। সে জানে যে ওর মিস হিটও ৩০ গজের বাইরে চলে যায়!’ কাল মাশরাফি বিন মুর্তজা তা-ও ৩০ গজে বলেছেন। কিন্তু আজ ক্যারিবীয় ওপেনার যে তাণ্ডব চালিয়েছেন ঢাকা ডায়নামাইটসের বোলারদের ওপর, তাঁর মিস হিটে কখনো বল আছড়ে পড়ছে সীমানার ওপারে!
খালেদ আহমেদের করা ১১তম ওভারের চতুর্থ বলটাই ধরুন। গেইল তুলে মারতে চেয়েছিলেন ডিপ মিডউইকেটের ওপর দিয়ে। বলে উড়ে গিয়ে পড়ল থার্ড ম্যানের ওপর দিয়ে! গেইলের এতই ‘পাওয়ার’, তাঁর মিস হিটেও ছক্কা! পুরো ইনিংসে এভাবেই দাপট দেখিয়েছেন জ্যামাইকান ওপেনার।
শুরুতে যদিও ধীর-লয়ে এগিয়েছেন। দুর্দান্ত বোলিং করা সাকিব আল হাসানকে বেশ সমীহ করেছেন। ‘অনেক হয়েছে, আর নয়’—এ ভাবনাতেই কিনা গেইল খোলস থেকে বেরিয়ে এলেন ষষ্ঠ ওভারে। মোসাদ্দেক হোসেনকে তিনবার উড়িয়ে মেরে জানিয়ে দিলেন, ফাইনালের এই বড় মঞ্চে আজ তিনিই রাজা! নিজেদের এক ম্যাচ আগেই খুলনা টাইটানস বোলারদের কাঁদিয়ে করেছেন ১৯তম টি-টোয়েন্টি সেঞ্চুরি। আজও চার-ছক্কার বৃষ্টি নামিয়ে তুলে নিলেন বিপিএলের পঞ্চম ও টি-টোয়েন্টি ক্যারিয়ারের ২০তম সেঞ্চুরি (৫৭ বলে)! গেইল-ঝড় উঠলে বোলারদের অসহায় দৃষ্টি দেখা ছাড়া কিছুই করার থাকে না। আজও ঢাকার বোলারদেরও ছিল না। শুধু চেয়ে দেখলেন গেইল কীভাবে ১৮টা ছক্কা আর ৫টা চার মারলেন!
টি-টোয়েন্টিতে ব্যাটিংয়ের অনেক রেকর্ড যাঁর অধিকারে, তিনি বিপিএলেও পিছিয়ে থাকবেন কেন? আজকের সেঞ্চুরিতে এভিন লুইসকে ছাপিয়ে হয়ে গেছেন টুর্নামেন্টের সর্বোচ্চ রান সংগ্রাহক (৪৮৫)। গেইলের অসাধারণ-দুর্দান্ত ব্যাটিংয়ে পার্শ্বচরিত্র হয়ে গেছেন টি-টোয়েন্টির আরেক বিস্ফোরক ব্যাটসম্যান ব্রেন্ডন ম্যাককালামও। দুজনের অবিচ্ছিন্ন দ্বিতীয় উইকেট জুটিতে যে ২০১ রান যোগ হয়েছে, এর ৫১ শুধু কিউই তারকার।
৬৯ বলে ১৪৬ রানের বিস্ফোরক ইনিংস খেলেন অনেক রেকর্ড নতুন করে লিখলেন গেইল। বিপিএলে ইনিংসে সর্বোচ্চ রানের আগের রেকর্ডটি ছিল তাঁর (১২৪*)। চার দিনের মধ্যে রেকর্ডটা নতুন করে লিখলেন রংপুর ওপেনার। বিপিএলে এক ইনিংসে সর্বোচ্চ ছক্কার (১৪) রেকর্ডটিও ছিল তাঁর। আজ ১৮ ছক্কা মেরে সেটি আরেকটু ধরাছোঁয়ার বাইরে নিয়ে গেলেন। শুধু বিপিএল কেন, টি-টোয়েন্টি ইতিহাসেই ইনিংসে সর্বোচ্চ ছক্কার রেকর্ড এটি। বিপিএলে প্রথম ব্যাটসম্যান হিসেবে ছক্কার ‘সেঞ্চুরি’ও করেছেন গেইল। ফাইনালের আগে তাঁর ছক্কার সংখ্যা ছিল ৮৯টি, এখন সেটি ১০৭টি! টি-টোয়েন্টিতে প্রথম ব্যাটসম্যান যিনি ১০ হাজার রান করেছিলেন। আজ করলেন প্রথম ১১ হাজার রানের রেকর্ড।
বিপিএলে সর্বোচ্চ রানের জুটি ছিল ভিনসেন্ট-শাহরিয়ার নাফীসের। ২০১৩ বিপিএলে রাজশাহীর বিপক্ষে করেছিলেন খুলনার দুই ওপেনার। অবিচ্ছিন্ন দ্বিতীয় উইকেটে ম্যাককালামকে নিয়ে সেটিও আজ ভেঙে দিলেন গেইল।ফাইনালের স্নায়ুচাপে অনেক ব্যাটসম্যান নুয়ে পড়েন। গেইল অবশ্য ওসব চাপটাপের ধার ধারেন না! মুডে থাকলে বিশ্বের যেকোনো প্রান্তে যেকোনো ম্যাচে, যেকোনো দলের বিপক্ষে তুলতে পারেন ক্যারিবীয়-ঝড়! ঢাকার দুর্ভাগ্য, আজ সেটিই উঠল তাদের বিপক্ষে!
