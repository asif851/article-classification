
এসেক্সে শুরুটা মনমতো হয়নি তামিম ইকবালের। কেন্টের বিপক্ষে প্রথম ম্যাচে এক ছক্কায় ৭ রান করে আউট হয়েছিলেন। সেটিই তাঁর ‘একমাত্র ম্যাচ’ হয়েই থাকল। ‘ব্যক্তিগত কারণে’ এক মাস আগেই দেশের পথ ধরেছেন তামিম। বিসিবির সূত্রে ‘হেট ক্রাইমের’ কারণে ফিরছেন জানা গেলেও নিজের টুইটার অ্যাকাউন্টে সেটি অস্বীকার করেছেন তামিম। নিজের সিদ্ধান্তের পেছনে ব্যক্তিগত কারণকেই সামনে আনছেন দেশসেরা ওপেনার।বিসিবির একাধিক সূত্র জানিয়েছে, পরশু রাতে সপরিবারে রাতের খাবার খেয়ে রেস্টুরেন্ট থেকে বাসায় ফিরছিলেন তামিম। ঠিক তখনই কয়েকজন তাঁদের ধাওয়া করে। আক্রমণকারীদের হাতে অ্যাসিড ছিল বলেও শোনা গেছে। এমন ভয়াবহ পরিস্থিতিতে দৌড়ে নিরাপদ আশ্রয়ে গিয়ে বাঁচেন তামিম ও তাঁর স্ত্রী-পুত্র। নাম প্রকাশে অনিচ্ছুক এক বোর্ড পরিচালক বলেছেন, ‘তামিম ও তার পরিবারকে ধাওয়া করেছিল কয়েকজন লোক। দৌড়ে নিরাপদ আশ্রয়ে চলে যাওয়ায় তাদের কিছু হয়নি। এ ঘটনার পরই তামিম দেশে চলে আসার সিদ্ধান্ত নেয়।’ এ ব্যাপারে জানতে মুঠোফোনে যোগাযোগ করেও পাওয়া যায়নি তামিমকে।কিন্তু আজ সকালে তামিম তাঁর টুইটারে জানিয়েছে, ‘আমার পরিবারের ওপর হামলা হয়েছে বলে বেশ কিছু খবর প্রকাশিত হয়েছে, সেগুলো সত্য নয়। ব্যক্তিগত কারণেই এসেক্স থেকে ফিরে আসছি আমি।’ বিখ্যাত ধারাভাষ্যকার অ্যালান উইলকিনস এ বিবৃতিতে স্বস্তি প্রকাশ করে বলেছেন, ‘স্রষ্টাকে ধন্যবাদ। ব্যাপারটা খোলাসা করার জন্য তামিমকে ধন্যবাদ। আশা করি, সব ঝামেলা মিটে যাবে।’কাল বিকেলে কাউন্টি ক্লাব এসেক্স তাদের ওয়েবসাইটে দেওয়া এক বিবৃতিতে জানায়, ‘ব্যক্তিগত’ কারণে তামিম ক্লাব ছেড়ে যাচ্ছেন। বিবৃতিতে এই ইংলিশ কাউন্টি দলটি আরও লিখেছে, ‘আমরা তার মঙ্গল কামনা করছি। এই সময়ে তামিমের ব্যক্তিগত জীবনের প্রতি সম্মান জানালে আমরা খুশি হব।’আরও পড়ুন...আতঙ্কে দেশে ফিরছেন তামিম!
