
পাকিস্তান-ভারত ম্যাচের সাফল্যের পাল্লাটা সাম্প্রতিক সময়ে হেলে পড়েছে ভারতের দিকে। ভারতের জন্য যা আজ বাড়তি প্রেরণাই। দু দলের সাম্প্রতিক লড়াইয়ে কেন যেন অসহায় মনে হচ্ছে পাকিস্তানকে। তবে পাকিস্তান যে একেবারেই জেতেনি তা নয়, গত এশিয়া কাপেই তো শহীদ আফ্রিদির দুরন্ত পারফরম্যান্সে অনেকটা হারতে বসা ম্যাচ বের করে নিয়ে গিয়েছিল পাকিস্তান। আজ কী হবে কে জানে, তবে এশিয়া কাপে দুই দলের আরও একটি লড়াইয়ের আগে ভারতের সাবেক অধিনায়ক সুনীল গাভাস্কার সতর্ক করে দিচ্ছেন বিরাট কোহলিদের। গাভাস্কার বলছেন, ‘সাম্প্রতিক ফলাফলের বিচারে ভারত যদি পাকিস্তানকে হালকাভাবে নেয়, তাহলে ভুল করবে। ভুলে গেলে চলবে না টি-টোয়েন্টি ফরম্যাটে কোনো দলকেই হালকাভাবে নেওয়া যায় না।’মিরপুরে দুই প্রতিবেশীর আজকের ম্যাচটি টি-টোয়েন্টি বলেই গাভাস্কারের মনে শঙ্কা। সেটি মনে করিয়ে যোগ করলেন, ‘এই ম্যাচটাকে সামনে রেখে পাকিস্তান বেশ ভালোভাবেই প্রস্তুত। সবচেয়ে বড় কথা, পাকিস্তানের বেশির ভাগ খেলোয়াড়ই এশিয়া কাপে খেলতে এসেছে পিএসএলের অভিজ্ঞতাকে সঙ্গী করে।’তবে ভারতের ব্যাটিংয়ের ওপর আস্থা রাখছেন গাভাস্কার। এই ব্যাটিং ভারতের জন্য বড় একটা সুবিধাও মনে করেন, ‘ভারতের যে ব্যাটিং লাইনআপ, তা দিয়ে তারা পাকিস্তানের শক্তিশালী পেস আক্রমণকে সামলাতে সক্ষম।’ বিশেষ করে শিখর ধাওয়ান, বিরাট কোহলি ও রোহিত শর্মার কথা আলাদা করে বলছেন গাভাস্কার। তাঁর কথা, ‘এই তিন ব্যাটসম্যানকে আগে সামলাতে হবে। তিনজনই ভারতের গুরুত্বপূর্ণ অস্ত্র। রোহিত তো দুর্দান্ত ফর্মে আছে।’এশিয়া কাপে এই প্রথমবারের মতো টি-টোয়েন্টি ম্যাচে সাক্ষাৎ হচ্ছে দুই দলের। আগের এশিয়া কাপগুলোতে দুই দলেরই জয়ের পাল্লা সমান—৫-৫। তবে ওই ম্যাচগুলো ছিল ৫০ ওভারের। সব পরিসংখ্যান একপাশে রেখে বলতেই হয়, আজ ২০ ওভারের লড়াইয়ে ভারত-পাকিস্তানের ম্যাচটা বাড়তি আকর্ষণই তৈরি করেছে। সূত্র: এনডিটিভি।
