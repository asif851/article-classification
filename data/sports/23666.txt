
☼ প্রায় তিন বছর পর ওয়ানডেতে সুযোগ পাওয়া ওপেনার এনামুল হক ৪ ম্যাচে ১৩.৭৫ গড়ে তাঁর রান ৫৫, সর্বোচ্চ ৩৫। ☼ ইনজুরির জন্য বাইরে ছিলেন ইমরুল। কিন্তু শ্রীলঙ্কার বিপক্ষে ফাইনালের জন্য তাঁকে স্কোয়াডে যোগ করা হয়েছে।
ওপেনিংয়ে তামিম ইকবালের সঙ্গী হবেন কে? গ্রুপপর্বের ম্যাচগুলোতে উত্তরটা ধরাবাঁধাই ছিল—এনামুল হক। যেহেতু ওপেনার হিসেবে তৃতীয় কোনো পছন্দ ছিল না স্কোয়াডে। কিন্তু শ্রীলঙ্কার বিপক্ষে ফাইনালের আগে ডেকে পাঠানো হয়েছে ইমরুল কায়েসকে। তাই প্রশ্নটা এসেই যাচ্ছে, এবার তামিমের সঙ্গী এনামুল না ইমরুল?
ত্রিদেশীয় সিরিজের শুরু থেকেই ইমরুলের দলে থাকার কথা ছিল। কিন্তু বুড়ো আঙুলের চোটে পড়ে ছিটকে পড়েছিলেন স্কোয়াড থেকেই। গতকাল শ্রীলঙ্কার বিপক্ষে লজ্জাজনক হারের জন্যই আবার ফেরানো হয়েছে এই ওপেনারকে। মূলত এনামুলের বাজে পারফরম্যান্সই ইমরুলকে ডাকতে বাধ্য করেছে। প্রায় তিন বছর পর ওয়ানডেতে সুযোগ পাওয়া ওপেনার এনামুল হক ব্যর্থ হচ্ছেন ধারাবাহিকভাবে। ৪ ম্যাচে ১৩.৭৫ গড়ে তাঁর রান ৫৫, সর্বোচ্চ ৩৫।
এনামুলের আউটের ধরনও বেশ দৃষ্টিকটু। তাই ইমরুলকে ডেকে পাঠানো। কিন্তু ফাইনালে ইমরুল খেলবেন কি না, এটা খোলাসা করলেন না অধিনায়ক মাশরাফি, ‘ইমরুল আসছে, তার মানে এই না ও খেলবে। এখনো আলোচনা হয়নি। এখনো চিন্তা করছি, ওপেনিংয়ে কে ভালো করতে পারে তামিমের সঙ্গে। সেটা নিয়ে অবশ্যই আলোচনা আছে। বিজয় চারটা ম্যাচ খেলেছে। ও নিজের জন্য যে প্রত্যাশা নিয়ে খেলতে চেয়েছিল, সে-ও কিছুটা অখুশি। আরও বেশি অবদান রাখতে চেয়েছিল। তবে এর মানে ওকে বাদ দিয়ে আমরা চিন্তা করছি ব্যাপারটা তা-ও না। ইমরুল এসেছে, মিঠুন এসেছে। দেখা যাক!’
সিদ্ধান্ত কি আসলেই নেওয়া হয়নি? নাকি শ্রীলঙ্কাকে বিভ্রান্ত করতেই ইমরুলকে এভাবে ডেকে আনা? জানা যাবে কাল টসের সময়ই।
