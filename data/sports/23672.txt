
বিশ্বের সবচেয়ে কাঙ্ক্ষিত ফুটবল ম্যাচ দিয়ে বছর শেষ করবে দুই চিরপ্রতিদ্বন্দ্বী। মানে, আগামী পরশু ‘এল ক্লাসিকো’ দিয়ে ২০১৭ সালের সমাপ্তি টানবে রিয়াল মাদ্রিদ-বার্সেলোনা। এই দুই চিরপ্রতিদ্বন্দ্বী দলের লড়াইয়ের মোড়কে অবশ্যই থাকছে মেসি আর রোনালদো দ্বৈরথ। তবে ভক্তদের এই আশা পূরণ না–ও হতে পারে। স্প্যানিশ সংবাদমাধ্যমে গুঞ্জন উঠেছে, এবার লিগের প্রথম ‘এল ক্লাসিকো’য় রোনালদোর খেলা নিয়ে সন্দেহ রয়েছে।১৬ ম্যাচে ৪২ পয়েন্ট নিয়ে এই মুহূর্তে লা লিগায় পয়েন্ট তালিকার শীর্ষে বার্সেলোনা। রিয়ালের চেয়ে ১১ পয়েন্ট এগিয়ে তারা। বার্সার বিপরীতে রিয়ালের অবস্থান চতুর্থ। যদিও বার্সার চেয়ে ১ ম্যাচ কম খেলেছে জিনেদিন জিদানের দল, কিন্তু লিগ শিরোপার নিষ্পত্তিতে বছরের শেষ ‘এল ক্লাসিকো’ দুই দলের জন্যই ভীষণ গুরুত্বপূর্ণ, বিশেষ করে রিয়ালের জন্য এ ম্যাচটা টিকে থাকার লড়াই। স্প্যানিশ সংবাদমাধ্যমের খবর, এমন গুরুত্বপূর্ণ ম্যাচের আগে রোনালদো কি না, একা একা অনুশীলন করছেন! সেটাও পুরোদমে অনুশীলন নয়, হালকা গা-গরম।গত মঙ্গলবার ও বুধবার রিয়ালের দলীয় অনুশীলনে অংশ নেননি রোনালদো। সংবাদমাধ্যমের ধারণা, পায়ের গোড়ালিতে চোট পেয়েছেন রিয়াল ফরোয়ার্ড। তবে আদৌ চোট পেয়েছেন কি না, কিংবা চোটটা কতখানি গুরুতর, সে ব্যাপারে রিয়ালের তরফ থেকে আনুষ্ঠানিকভাবে কিছুই জানানো হয়নি।রোনালদো শেষ পর্যন্ত বার্সার মুখোমুখি হবেন কি না, তা সময়ই বলে দেবে। তবে পরিসংখ্যান বলছে, অন্তত ‘এল ক্লাসিকো’তে রোনালদোর অনুপস্থিতি রিয়ালের ওপর অতটা প্রভাব ফেলবে না, যতটা মেসি না থাকলে ভুগে থাকে বার্সা। তার কারণ—‘এল ক্লাসিকো’য় রোনালদোর তুলনায় মেসির শ্রেয়তর পরিসংখ্যান। বার্সার সিনিয়র দলে ২০০৪ সালে অভিষেকের পর এ পর্যন্ত ৩৬ ‘এল ক্লাসিকো’ ১৬ ম্যাচ জিতেছেন মেসি। ড্র ৮টি এবং হেরেছেন ১২ ম্যাচ। অন্যদিকে রিয়ালে ২০০৯ সালে যোগ দেওয়ার পর থেকে এ পর্যন্ত ২৮ ‘এল ক্লাসিকো’য় ৮ ম্যাচ জিতেছেন রোনালদো। ৬ ড্র, ১৩ হার। বার্সায় সিনিয়র দলে আগে সুযোগ পাওয়ায় চিরপ্রতিদ্বন্দ্বীর তুলনায় মেসি ৮ ম্যাচ বেশি খেললেও দুজনের দলকে জেতানোর হার চোখে পড়ার মতো। ‘এল ক্লাসিকো’য় রিয়ালকে ২৮.৫ শতাংশ ম্যাচ জিতিয়েছেন রোনালদো। অন্যদিকে মেসিকে সঙ্গে নিয়ে ৪৪.৪ শতাংশ ম্যাচ জিতেছে বার্সা। সূত্র : মার্কা, এএস
