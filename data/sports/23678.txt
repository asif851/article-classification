
এই সিরিজের ফল হবে ৪-০। অস্ট্রেলিয়া যদি খুব ভালো খেলেও তবু সিরিজের ফল হবে ৩-০! এমনই ভবিষ্যদ্বাণী করে বেশ আলোচনার জন্ম দিয়েছেন হরভজন সিং। অস্ট্রেলিয়া ধবল ধোলাই হতেই পারে। ঘরের মাটিতে ভারতের যে ফর্ম, আর ঘূর্ণি উইকেটে যেভাবে খাবি খাচ্ছে উপমহাদেশের বাইরের দলগুলো। কিন্তু কথাটা বেশি আলোচনায় এসেছে হরভজনের বলার ধরনে। যেন তিনি নিশ্চিত জানেন। যেন তিনি সফল এক জ্যোতিষী!
আগামীকাল শুরু হচ্ছে বহুল প্রতীক্ষিত সেই সিরিজ। আজ সংবাদ সম্মেলনে অস্ট্রেলীয় অধিনায়ক স্টিভ স্মিথ অবশ্য বললেন, ‘প্রত্যেকে নিজ নিজ মন্তব্য দিতেই পারে। তবে এ ব্যাপারে উনি যা বলেছেন তার সঙ্গে আমি একমত নই। নিজের দলের ওপর আমার আস্থা আছে। আমরা ভারতের সঙ্গে লড়াই করার জন্যই এখানে এসেছি।’স্মিথ মানছেন ভারতের স্পিনিং উইকেটে টিকে থাকাই কঠিন হয়ে দাঁড়াবে। তবে তাঁরও কণ্ঠে কিন্তু প্রত্যয়, ‘জানি এই সিরিজটা খুব কঠিন হবে। ভারতও গত কিছুদিন ধরে খুব ভালো খেলছে, বিশেষ করে নিজেদের মাঠে। এ নিয়ে আমাদের মনে কোনো সংশয় নেই, কাজটা খুবই কঠিন হতে যাচ্ছে। কিন্তু আমরাও এমন স্কোয়াড নিয়ে এখানে এসেছি যারা এই কন্ডিশনে ভালো করতে পারে।’এই সিরিজের জন্য নিজেদের আন্ডারডগ মেনে নিতে অবশ্য কোনো আপত্তি নেই স্মিথের, ‘হ্যাঁ, আমরাই এই সিরিজে আন্ডারডগ। হরভজনের মতো কেউ কেউ তো বলছেন আমরা ৪-০তেও হারতে পারি। তবে আমার তা মনে হয় না।’অস্ট্রেলিয়া প্রস্তুতি ম্যাচে অবশ্য ভালো করেছে। যদিও এশিয়াতেই তাদের রেকর্ড ভালো না। সর্বশেষ ৯ টেস্টের প্রতিটাতেই হেরেছে। এমনকি শ্রীলঙ্কা সফরে তরুণ দলের বিপক্ষে সিরিজে ধবলধোলাই হয়েছে ৩-০তে। কিন্তু স্মিথ মনে করেন, এবারের গল্পটা হবে অন্য রকম, ‘শ্রীলঙ্কা থেকে আমি অনেক কিছু শিখেছি। সেখানে সবকিছু আমাদের পরিকল্পনা মতো হয়নি। কিন্তু অধিনায়ক হিসেবে আমি এখন জানি উপমহাদেশে কীভাবে কী হয়।’ সূত্র: পিটিআই।
