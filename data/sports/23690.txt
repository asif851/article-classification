
নিজেদের মাঠে দলকে এভাবে গোল বন্যায় ভাসতে দেখে রাগ হতেই পারে। সেল্টিক ভক্তদেরও একটু রাগ হচ্ছিল। তবে এর মাঝে একজন সেটি প্রকাশ করতে গিয়েই বাড়াবাড়ি করে ফেললেন। কিলিয়ান এমবাপ্পেকে লাথি মারতে গিয়ে এখন ক্লাবকেই ফেলে দিলেন শাস্তির মুখে।
গতকাল লজ্জার এক রেকর্ড গড়েছে সেল্টিক। ইউরোপিয়ান প্রতিযোগিতায় নিজেদের মাঠে সবচেয়ে বড় হারের (৫-০) রেকর্ড গড়েছে স্কটিশ ক্লাব। নেইমার-এমবাপ্পে-কাভানির সামনে অসহায় আত্মসমর্পণ করেছে সেল্টিক। এর মাঝে তৃতীয় গোলের পরই ঘটল সে ঘটনা। পেনাল্টি থেকে কাভানির গোলের খানিক পরে মাঠে ঢুকে গেলেন এক সেল্টিক সমর্থক। এমবাপ্পেকে সামনে পেয়ে উড়ন্ত এক লাথি ছুড়ে দিলেন সেই উগ্র সমর্থক। ভাগ্য ভালো, লক্ষ্যে পৌঁছাতে পারেননি তিনি।দর্শকের এ আচরণের ফলে এখন শাস্তির অপেক্ষায় সেল্টিক। স্কটিশ ক্লাবের সমর্থকদের এমন আচরণ অবশ্য নতুন কিছু নয়। গত জুলাইয়ে চ্যাম্পিয়নস ট্রফির প্লে-অফ ম্যাচেও আপত্তিকর ব্যানার প্রদর্শন করায় ২০ হাজার পাউন্ডের বেশি জরিমানা দিতে হয়েছিল সেল্টিককে। গত ছয় বছরে এগারোতম শাস্তি ছিল সেটি একসময়ের ইউরোপিয়ান চ্যাম্পিয়নদের। ১২তম শাস্তির নিশ্চয়তাও কাল জুটিয়ে দিয়েছেন এই দর্শক।সেল্টিক ম্যানেজার ব্রেন্ডন রজার্স নিজেও এ নিয়ে হতাশ, ‘অন্য দর্শকের প্রতিক্রিয়াই বলে দিচ্ছে এটা কত হতাশার। আমি নিশ্চিত, ক্লাবও এ ব্যাপারে পদক্ষেপ নেবে। এমন কিছু ফুটবল মাঠে ঘটা উচিত নয়।’কাঁড়ি কাঁড়ি টাকা খরচ করে নেইমার ও এমবাপ্পেকে কেনায় কদিন আগেই পিএসজির সমালোচনা করেছিলেন রজার্স। ওই দুই খেলোয়াড়ের কাছে দলের এমন ভরাডুবি দেখেই কি এমবাপ্পের দিকে এভাবে ছুটে গিয়েছিলেন ওই দর্শক? সামাজিক যোগাযোগমাধ্যমে কিন্তু এ মতের পক্ষেই ভোট পড়েছে বেশি!
