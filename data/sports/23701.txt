
সকালে কিছুক্ষণ ব্যাটিং প্র্যাকটিস করেই ড্রেসিংরুমে উঠে গেলেন তামিম ইকবাল। কাল এরপর তাঁকে দেখা গেল দুপুরে স্টেডিয়াম ছাড়ার আগে টিম বাসে ওঠার সময়। পাশে কোচ চন্ডিকা হাথুরুসিংহে। প্র্যাকটিস শেষে সবাই বাসে ওঠার পর একসঙ্গে উঠলেন তাঁরা দুজন। নিচু স্বরে কথা বলতে বলতে।দূর থেকে সেই কথোপকথন অনুমান করা কঠিন ছিল না। অনুশীলনে তামিমের স্বল্পকালীন উপস্থিতির কারণে সকাল থেকে একটা কৌতূহলের আবহ ছড়ানোই ছিল শেখ আবু নাসের স্টেডিয়ামে। বাংলাদেশ দল অনুশীলন চলাকালীনই পাওয়া গেল ক্লুটা—আজ ও পরশু জিম্বাবুয়ে সিরিজের শেষ দুই ম্যাচে খেলছেন না তামিম! কোচের সঙ্গে বাঁহাতি ওপেনারের কথোপকথন হতে পারে তা নিয়েই।আবার হতে পারে বিষয়টা মোটেও সে রকম ছিল না। কারণ, পরীক্ষা-নিরীক্ষার সিরিজে শেষ দুই টি-টোয়েন্টিতে তামিমের না খেলার সিদ্ধান্ত নাকি আরও আগেই নেওয়া। সেটা হলে অন্তত কোচ আর তাঁর কাছে কাল বিষয়টা নতুন ছিল না। মাঠ ছাড়ার সময়ও আলোচনায় থেকে যাওয়ার মতো গুরুত্বপূর্ণ তো নয়ই। তাহলে? হয়তো তাঁরা আলাপ করছিলেন তামিমের ছুটির সময়টা নিয়ে।তামিমের মায়ের সঙ্গে তাঁর সন্তানসম্ভবা স্ত্রী আয়েশার আজ ব্যাংকক চলে যাওয়ার কথা। তাঁদের সেখানে একটু গুছিয়ে দিয়ে আসতে তামিমও সিরিজ শেষে কয়েক দিনের ছুটি নিচ্ছেন। কিন্তু জিম্বাবুয়ে সিরিজের শেষ দুই ম্যাচে খেলবেন না বলে হয়তো দল থেকে একটু আগেই ছাড় পেতে চাইছেন তিনি। বাসে ওঠার সময় সেটা নিয়েও তাঁর কথা হয়ে থাকতে পারে কোচের সঙ্গে।শেষ দুই টি-টোয়েন্টিতে ম্যাচে তামিম না খেললে তা হবে ব্যাটিং নিয়ে হাথুরুসিংহের আরেকটা পরীক্ষার সুযোগ। কোচের চিন্তায় নতুন কিছু উঁকি না দিলে ইনিংস শুরু করতে পারেন তখন সৌম্য সরকার আর ইমরুল কায়েস। ব্যাটিং অর্ডারের অন্যান্য পরীক্ষা নিয়ে অনেকের মনে অস্বস্তি থাকলেও তামিমকে না খেলানোর ব্যাপারে সে রকম কিছু নেই বলে জানা গেছে। এমনকি অধিনায়ক মাশরাফি বিন মুর্তজাও নাকি এই জায়গায় কোচের সঙ্গে একমত। কারণ, আগামী ২৪ ফেব্রুয়ারি থেকে ৬ মার্চ পর্যন্ত ঘরের মাঠে অনুষ্ঠেয় এশিয়া কাপে তামিমের খেলার সম্ভাবনা কম। জিম্বাবুয়ের বিপক্ষে শেষ দুই ম্যাচে তাঁর সম্ভাব্য পরিবর্তকদের তাই সুযোগ দিয়ে দেখতে চায় টিম ম্যানেজমেন্ট।প্রথম সন্তানের মুখ দেখতে এশিয়া কাপের সময় ব্যাংককে থাকতে হতে পারে তামিমকে। সন্তান ভূমিষ্ঠের সম্ভাব্য তারিখ ২ মার্চ হলেও অনেক সময় নতুন অতিথির আগমন ঘটে যায় নির্ধারিত তারিখের আগেই। তামিমের মধ্যেও সেই চিন্তা কাজ করছে বলে জানিয়েছে সূত্র। একটা সিদ্ধান্ত তো নাকি চূড়ান্তভাবে নিয়েও রেখেছেন—যে করেই হোক, সন্তান ভূমিষ্ঠের সময় পাশে থাকবেন স্ত্রীর। মানবিক কারণে বিসিবি ও টিম ম্যানেজমেন্ট সে ইচ্ছা মেনে নেওয়ার পক্ষে বলে এশিয়া কাপে তাঁর খেলার সম্ভাবনা অনেকটাই কমে যাচ্ছে। আর সেটাই বাড়িয়ে দিচ্ছে এই সিরিজের শেষ দুই ম্যাচে তামিমের না খেলার সম্ভাবনা।সেটা হলে ২০১৪ এশিয়া কাপের পর এই প্রথম জাতীয় দলের কোনো ম্যাচে একাদশে থাকবেন না বাঁহাতি এই ওপেনার। আন্তর্জাতিক টি-টোয়েন্টিও মিস করবেন ২০১৩ সালে নিউজিল্যান্ডের বিপক্ষে হোম সিরিজের পর এই প্রথম। তামিম ওই ম্যাচগুলো খেলেননি চোটে পড়ে। এবার কারণটা ভিন্ন। প্রথমত দলের প্রয়োজনে। আরও বিস্তৃতভাবে দেখলে এই ‘ত্যাগ’ স্বীকার প্রথম সন্তানের মুখ দেখতেই।
