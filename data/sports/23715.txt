
এভাবেও কি ক্যাচ ধরা যায়? না দেখলে সত্যিই বিশ্বাস করা মুশকিল। কাইরন পোলার্ড আজ যেভাবে বাউন্ডারি লাইনে দাঁড়িয়ে কেভন কুপারকে তালুবন্দী করেছেন, তা সত্যিই অবিশ্বাস্য, অকল্পনীয়। গত মাসে আইপিএলের ১১তম ম্যাচে ক্রিস লিনের যে ক্যাচটি অবিশ্বাস্য তকমা পেয়েছিল, আজ সেটিকেও ছাড়িয়ে গেছেন পোলার্ড।
কুপারের জোরালো শটটা ঠেকানোর জন্য অনেক উঁচুতে লাফিয়েছিলেন পোলার্ড। বলটা তালুবন্দী করতে পারলেও ভারসাম্য ঠিক রেখে মাঠের ভেতরে থাকতে পারেননি ওয়েস্ট ইন্ডিজের এই ক্রিকেটার। তবে নিজে বাউন্ডারি লাইন অতিক্রম করে গেলেও তার আগে বলটা ঠিকই শূন্যে ছুড়ে দিয়েছিলেন। পর মুহূর্তেই বেশ কয়েক ফুট এগিয়ে এসে ডাইভ দিয়ে সেটিকে লুফে নিয়েছেন পোলার্ড। ব্যাপারটি ঘটেছে মাত্র কয়েক সেকেন্ডের মধ্যে।
গত ২৪ এপ্রিল কলকাতা-বেঙ্গালুরুর ম্যাচে লিনের ক্যাচটাই গড়ে দিয়েছিল ম্যাচের ভাগ্য। উত্তেজনাপূর্ণ ম্যাচে ২ রানের জয় পেয়েছিল কলকাতা। আজ অবশ্য পোলার্ডের ক্যাচটির আগেই অনেকটা নিশ্চিত হয়ে গিয়েছিল রাজস্থান রয়্যালসের হার। অষ্টম ওভারে কুপার যখন চতুর্থ ব্যাটসম্যান হিসেবে সাজঘরে ফিরছেন, তখন জয় থেকে আরও ১১৭ রান দূরে ছিল রাজস্থান। শেষ পর্যন্ত মুম্বাই পেয়েছে ২৫ রানের সহজ জয়।
মুম্বাইয়ের ছুড়ে দেওয়া ১৭৯ রানের লক্ষ্য তাড়া করতে নেমে ১৫৩ রানেই শেষ হয়েছে রাজস্থানের ইনিংস। ১২ ওভারের মধ্যে ৭৭ রানেই সাতটি উইকেট হারিয়েছিল রাজস্থান। শেষ পর্যায়ে ব্রাড হজের ৪০ ও জেমস ফাল্কনারের ৩১ রানের ইনিংস দুটির সুবাদেই হারের ব্যবধান কমাতে পেরেছে শেন ওয়াটসনের দল।
এর আগে মুম্বাইকে বড় সংগ্রহের ভিত্তি গড়ে দিয়েছিলেন দুই ওপেনার মাইকেল হাসি ও লেন্ডল সিমন্স। অঙ্কিত শর্মার এক ওভারেই সাজঘরে ফেরার আগে হাসি করেছেন ৫৬ রান। সিমন্সের ব্যাট থেকে এসেছে ৬২ রান। অধিনায়ক রোহিত শর্মা খেলেছেন ১৯ বলে ৪০ রানের ঝোড়ো ইনিংস।

