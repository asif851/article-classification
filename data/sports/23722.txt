
আবারও মোহাম্মদ হাফিজ! এক-দুইবার নয়, এ নিয়ে তিনবার প্রশ্নবিদ্ধ হলো পাকিস্তানি অলরাউন্ডারের বোলিং অ্যাকশন। কাল আবুধাবিতে শ্রীলঙ্কার বিপক্ষে সিরিজের তৃতীয় ওয়ানডেতে প্রশ্ন উঠেছে হাফিজের বোলিং অ্যাকশন নিয়ে। 
এক বিবৃতিতে আইসিসি জানিয়েছে, আবারও বোলিং অ্যাকশন প্রশ্নবিদ্ধ হওয়ায় হাফিজকে আগামী ১৪ দিনের মধ্যে যেতে হবে পরীক্ষাগারে। তবে পরীক্ষার ফল আসার আগ পর্যন্ত তিনি খেলা চালিয়ে যেতে পারবেন।হাফিজের বোলিং অ্যাকশন নিয়ে প্রশ্ন আগেও উঠেছে। প্রথমবার নিষিদ্ধ হয়েছিলেন ২০১৪ সালের ডিসেম্বরে। বোলিংয়ের ছাড়পত্র পান পরের বছরে এপ্রিলে। তাঁর অ্যাকশন নিয়ে আবারও প্রশ্ন ওঠে ২০১৫ সালের জুনে। ২৪ মাসের মধ্যে বোলিং অ্যাকশন ফের প্রশ্নবিদ্ধ হওয়ায় ২০১৫ সালের জুলাই থেকে আন্তর্জাতিক ক্রিকেটে ১ বছর তাঁর বোলিং নিষিদ্ধ হয়েছিল। ২০১৬ সালের ১৭ নভেম্বর ব্রিসবেনের ন্যাশনাল ক্রিকেট সেন্টারে পরীক্ষা দেওয়ার পর বোলিংয়ের বৈধতা পান। এক বছর না পার হতেই আবারও প্রশ্নবিদ্ধ হয়েছে ৩৭ বছর বয়সী পাকিস্তান অলরাউন্ডারের বোলিং।পাকিস্তানের বোলারদের বোলিং অ্যাকশন নিয়ে প্রশ্ন ওঠা নতুন কিছু নয়। শোয়েব আখতার, সাব্বির আহমেদ, শহীদ আফ্রিদি, সাঈদ আজমল, বিলাল আসিফের অ্যাকশন নিয়েও উঠেছিল প্রশ্ন। অ্যাকশন শুধরে আসা আজমলের তো ক্যারিয়ারটাই থমকে গেছে। তবে সতীর্থদের সবাইকে যেন ছাড়িয়ে গেলেন হাফিজ! সূত্র: এএফপি।
