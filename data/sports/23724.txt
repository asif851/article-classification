
 
লিওনেল মেসির শ্রেষ্ঠত্ব মেনে নিয়েছেন নেইমার। ঘোষণা দিয়েছেন মেসির সহযোগী হয়ে লড়াই করার। তবু নেইমারকে মেসির ‘প্রতিদ্বন্দ্বী’ হিসেবে তুলে ধরার চেষ্টা থেকে সরে আসেননি ফুটবল কিংবদন্তি পেলে।নিজে ব্রাজিলীয় বলেই কি না, ‘আর্জেন্টাইন’ তারকা মেসিকে একদমই ‘সহ্য’ করতে পারেন না পেলে। গোটা বিশ্ব যেখানে মেসি-জাদুতে সম্মোহিত, সেখানে পেলে তাঁকে স্বীকৃতি দিতে রাজি নন। সান্তোস থেকে নেইমার বার্সেলোনায় যোগ দেওয়ার পর প্রথম প্রতিক্রিয়ায়ই পেলে বললেন, মেসিকে ছাড়িয়ে যাওয়ার মতো প্রতিভা ২১ বছর বয়সী নেইমারের রয়েছে।গোল ডটকমকে পেলে বলেন, ‘আমি সব সময় বলি, মেসি ও নেইমার দুজনেই ভালো খেলোয়াড়। আমি মেসিকে ভালোবাসি। কিন্তু তুলনা করতে গেলে আমি বলব, মেসির চেয়ে ভালোর খেলার সামর্থ্য নেইমারের রয়েছে।’
বার্সায় নেইমারের আনুষ্ঠানিক পরিচয়পর্ব হলো গত পরশু। ন্যু ক্যাম্পে প্রথম সংবাদ সম্মেলনে ব্রাজিলীয় এই ফরোয়ার্ড জানান, মেসির শ্রেষ্ঠত্ব ধরে রাখার চেষ্টাই করে যাবেন তিনি। স্বপ্নপূরণ হয়েছে জানিয়ে নেইমার বলেন, ‘এটা আমার ও পরিবারের জন্য দারুণ দিন। শিশুকাল থেকে যাদের খেলা দেখে শিহরিত হয়েছি, এখন তাদের সঙ্গে খেলার সুযোগ পেয়েছি। ঈশ্বরকে ধন্যবাদ। ব্যালন ডি অ’র জয় বা বিশ্বের সেরা খেলোয়াড় হওয়ার কথা কখনোই ভাবিনি আমি। সেরা খেলোয়াড় এখানেই আছে, আর সে হলো মেসি। এখন আমি তাকে খুব কাছ থেকে দেখতে পারব, তাকে সহায়তা করতে পারব।’
বার্সার মতো ক্লাব, আর মেসির সতীর্থ হতে পেরে নেইমার যারপরনাই আনন্দিত। তবে খুশি নন তাঁর স্বদেশি পেলে, ‘আমি খুশি নই। সান্তোস ভালো একজন খেলোয়াড় হারাল। ওর জন্য অবশ্য ভালো হয়েছে। কোনো সন্দেহ নেই, নেইমার ব্রাজিলের সেরা খেলোয়াড়। এখন সে বাইরে খেলার অভিজ্ঞতাটাও পাবে।’
২০১৪ বিশ্বকাপের আয়োজক ব্রাজিল। ঘরের মাঠে শিরোপার আনন্দে মেতে ওঠার স্বপ্নে বিভোর ব্রাজিলীয়রা। তবে এটা খুব সহজে সম্ভব হবে বলে মনে করেন না পেলে। তাঁর চোখে ফেবারিট জার্মানি ও স্পেন। পেলে বলেন, ‘ব্রাজিলের ভালো করার দারুণ সুযোগ রয়েছে। তবে ফুটবলে শিরোপা জেতা খুব কঠিন। আমার মনে হয়, জার্মানি চমক দেখাতে পারে। নিঃসন্দেহে স্পেনও ভালো করবে। এরপর ব্রাজিলের অবস্থান।’
