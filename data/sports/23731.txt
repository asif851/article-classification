
ইয়ূর্গেন ক্লিন্সম্যানের যুক্তরাষ্ট্রের কাছে হেরে গেছে বিশ্ব চ্যাম্পিয়ন জার্মানি। কোলনে বুধবার রাতে অনুষ্ঠিত আন্তর্জাতিক প্রীতিম্যাচে জার্মানদের হার ২-১ গোলে। ম্যাচের দ্বাদশ মিনিটে মারিও গোটশের গোলে এগিয়ে গেলেও শেষ অবধি হার নিয়েই মাঠ ছাড়তে হয় জার্মানদের। ৪১ মিনিটে ডিসকারউড গোলটি শোধ করেন। খেলা শেষ হওয়ার মিনিট তিনেক আগে যুক্তরাষ্ট্রকে জয় উপহার দেন জার্মানির তৃতীয় বিভাগের দল এরজেব্রিজের খেলোয়াড় ববি উড। গত শুক্রবার আমস্টারডামে হল্যান্ডকে ৪-৩ গোলে হারানোর পর বিশ্বচ্যাম্পিয়ন জার্মানির বিপক্ষে এই জয়ে মার্কিনিরা এই মুহূর্তে আকাশেই উড়ছে।নিজ দেশের বিপক্ষে কোচ হিসেবে দ্বিতীয় জয়টি তুলে নিলেন ক্লিন্সম্যান। ১৯৯০ সালের বিশ্বকাপ বিজয়ী জার্মান দলের অন্যতম এই তারকা ২০০৬ সালের বিশ্বকাপে ছিলেন জার্মানির কোচ। ম্যাচ শেষে ক্লিন্সম্যান তাই নিজের পেশাগত উচ্ছ্বাসটা চেপে রাখতে পারেননি, ‘আমার দল যেভাবে খেলেছে, তাতে জয় ওদের প্রাপ্য ছিল। দ্বিতীয়ার্ধে দল জার্মানদের ওপর প্রভাব বিস্তার করে খেলেছে। জিততে না পারলে খারাপ লাগত।’তিনি আরও বলেন, ‘সাম্প্রতিক সময়ে যুক্তরাষ্ট্রের ফুটবল সাফল্য পাচ্ছে। এসব সাফল্য মার্কিন ফুটবলকে মনোযোগের কেন্দ্রে নিয়ে আসবে।’এই হারে স্বভাবতই হতাশ জোয়াকিম লো। বলেছেন, দ্বিতীয়ার্ধে দল ক্লান্ত হয়ে পড়েছিল। যুক্তরাষ্ট্রের আক্রমণগুলোর জবাব আমরা ঠিকমতো দিতে পারিনি।’ম্যাচের শুরুর দিকে বেশ কয়েকটি সুযোগ হাতছাড়া করে জার্মানি। খেলা শেষে কোচ লো সেই অপচয়গুলোকেই তুলে ধরেছেন হারের অনুষঙ্গ হিসেবে, ‘যেসব সুযোগ আমরা পেয়েছিলাম। সেগুলো অবশ্যই আমাদের কাজে লাগানো উচিত ছিল। শুরুর দিকে গোল করেও হেরে যাওয়াটা ভালো লক্ষণ নয়।’ সূত্র: এএফপি।
