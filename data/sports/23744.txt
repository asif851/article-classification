
সেই ২০০৮ সালে সেভিয়া থেকে বার্সেলোনায় নাম লিখিয়েছিলেন। এর পর থেকে বার্সার স্বর্ণসময়ের সাক্ষীদের একজন হয়েই থেকেছে। কাল যেমন বার্সার হয়ে আরেকটি লা লিগা জিতলেন দানি আলভেজ। তার চেয়েও বড় কথা, কাল শিরোপা জিতে ছাড়িয়ে গেছেন ব্রাজিলিয়ান পূর্বসূরি পেলেকে। শিরোপার সংখ্যার দিক দিয়ে আলভেজই এখন সর্বকালের সবচেয়ে সফল ব্রাজিলিয়ান।
প্রশ্ন উঠতে পারে, পেলের সঙ্গে আলভেসের তুলনা হয় কীভাবে? আসলেই তুলনা হয় না। তবে পেশাদার ফুটবলে যদি শিরোপা সংখ্যা হিসাব করা হয়, সেখানে পেলেকে টপকে গেলেন এই ডিফেন্ডার। পেলে তাঁর ক্যারিয়ারে সব মিলিয়ে জিতেছিলেন ২৯টি ট্রফি।শিরোপা সংখ্যার দিক দিয়েই আলভেজ ছাড়িয়ে গেছেন পেলেকে। সেভিয়া, বার্সেলোনার ও ব্রাজিলের হয়ে এখন পর্যন্ত সব মিলিয়ে ৩০টি শিরোপা জিতেছেন আলভেজ। এর মধ্যে ব্রাজিলের হয়ে আছে চারটি শিরোপা—দুই বার কনফেডারেশনস কাপ, একবার কোপা আমেরিকা আর আরেকবার ফিফা যুব চ্যাম্পিয়নশিপ। আর ২৬টি শিরোপাই বার্সেলোনার হয়ে। লা লিগাই জিতেছেন ছয়বার। তিনবার করে জিতেছেন কোপা ডেল রে ও চ্যাম্পিয়নস লিগ। তিনবার করে জিতেছেন উয়েফা সুপার কাপ, ফিফা ক্লাব বিশ্বকাপ ও কোপা ডেল রে। আর স্প্যানিশ সুপার কাপ জিতেছেন চারবার। এর আগে সেভিয়ার হয়েও জিতেছিলেন চারটি শিরোপা।তবে পেলের মুকুটে যখন তিনটি বিশ্বকাপ, আলভেসের একটিও নেই। কে জানে, সেই অতৃপ্তি নিয়েই হয়তো ফুটবল ছাড়তে হবে বার্সা রাইট ব্যাককে। পরশু সুয়ারেজকে দিয়ে দ্বিতীয় গোল করিয়ে লা লিগায় ১০০টি অ্যাসিস্টও হয়ে গেছে। লা লিগায় এর চেয়ে বেশি গোল করিয়েছেন শুধু লিওনেল মেসি ও লুইস ফিগো।
