
প্রায় এক বছর আগে মারাকানার ছবিটাই যেন ফিরে এসেছিল সান্তিয়াগোর এস্তাদিও ন্যাসিওনালে। কোমরে দুটো হাত, লিওনেল মেসি শূন্য দৃষ্টিতে দেখছেন প্রতিপক্ষের জয়োৎসব। সেবার দেখতে হয়েছিল জার্মানদের উৎসব, এবার চিলিয়ানদের। ২০১৪ বিশ্বকাপ হয়েছিলেন টুর্নামেন্ট সেরা; ফাইনালে জার্মানির কাছে হারের পরও নিতে হয়েছিল গোল্ডেন বল পুরস্কার। এবারও নাকি টুর্নামেন্ট সেরার পুরস্কার পাওয়ার কথা ছিল তাঁরই। মেসি নাকি সেটি প্রত্যাখ্যান করেছেন!
মেসি অনেকবারই জানিয়েছেন, আর্জেন্টিনার জার্সিতে একটা বড় টুর্নামেন্টের শিরোপার জন্য ব্যক্তিগত সব ট্রফি দিয়ে দিতে রাজি তিনি! বার্সেলোনার জার্সিতে এত এত অর্জন। আর্জেন্টিনার জার্সিতে অর্জনের খাতাটা শূন্য! সেই হতাশা থেকেই কি তবে কোপা আমেরিকার সেরা খেলোয়াড়ের পুরস্কারটা নিতেও অস্বীকৃতি জানালেন মেসি?টুর্নামেন্ট আয়োজকদের পক্ষ থেকে অবশ্য আনুষ্ঠানিকভাবে এ নিয়ে কিছু জানানো হয়নি। তবে টুর্নামেন্টের ওয়েবসাইটে অন্যসব পুরস্কারজয়ীর নাম থাকলেও সেরা খেলোয়াড় কে হয়েছেন সেটির উল্লেখ নেই! ১৯৮৭ সাল থেকে কোপার সব আসরেই আনুষ্ঠানিকভাবে এই পুরস্কারটি দেওয়া হচ্ছে। এবার কেন পুরস্কারটি দেওয়া হলো না এ বিষয়েও কোনো ব্যাখ্যা দেওয়া হয়নি।সংবাদমাধ্যমে প্রকাশিত খবর জানাচ্ছে, এবার মেসিকেই নাকি এই পুরস্কারের জন্য নির্বাচন করা হয়। তবে আর্জেন্টিনা ফরোয়ার্ড পুরস্কার নিতে অস্বীকৃতি জানালে টুর্নামেন্টের কর্মকর্তারা তা মঞ্চ থেকে সরিয়ে ফেলতে বাধ্য হন। গুঞ্জন রয়েছে, কোপার ফাইনালে হারের হতাশা থেকেই মেসি এ ধরনের কোনো পুরস্কার নিতে চাননি। মেসি হয়তো বলতে চেয়েছেন, ‘এই পুরস্কার লইয়া আমি কী করিব?’ তথ্যসূত্র: মেইল অনলাইন।
