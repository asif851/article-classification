
ম্যাচের আগে টিম মিটিংয়ে খবরটা শুনে আবেগপ্রবণ হয়ে পড়েছিলেন বাংলাদেশের ক্রিকেটাররা। টি-টোয়েন্টি থেকে বিদায় নিচ্ছেন অধিনায়ক মাশরাফি বিন মুর্তজা! তাঁর এই সিদ্ধান্ত যেন মেনে নিতে পারছিলেন না কেউই। জাতীয় ক্রিকেট দলের তরুণ সৈনিক মোসাদ্দেক হোসেন দিলেন সেই মুহূর্তের বর্ণনা, ‘টিম মিটিংয়ে সবাই স্তব্ধ হয়ে গিয়েছিল। কারও মুখে কোনো কথা ছিল না। কেউ কিছুই বলতে পারছিল না। আমরা মিটিংয়ের পরে তাঁর কক্ষে যাই। সেখানে সবাই খুব আবেগপ্রবণ হয়ে পড়েছিল। আমি নিজেও আবেগপ্রবণ হয়ে পড়েছিলাম।’
কলম্বোয় দলের হোটেলে আজ সংবাদ সম্মেলনে মোসাদ্দেক বলেন, ‘আমরা কেউই মাশরাফি ভাইয়ের সিদ্ধান্তটা মেনে নিতে পারছিলাম না। তবে বড় ভাই বা অভিভাবক—যা-ই বলেন না কেন, যত দিন আন্তর্জাতিক ক্রিকেট খেলেছি, তাঁর কাছ থেকে অনেক কিছুই পেয়েছি, শিখেছি। আমার মনে হয়, তাঁর কাছ থেকে আরও অনেক কিছু পাওয়ার আছে আমাদের। আমরা তাঁকে অনেক বেশি মিস করব।’কাল সফরের শেষ ম্যাচ। শেষ টি-টোয়েন্টি। ম্যাচটা জিতে সিরিজে সমানে-সমান থাকতে চায় বাংলাদেশ। মোসাদ্দেক বললেন, শেষ ম্যাচটা বিদায়ী টি-টোয়েন্টি অধিনায়ককে উৎসর্গ করতে চায় খেলোয়াড়েরা, ‘এই ম্যাচে জয়ের কোনো বিকল্প নেই। আমি ব্যক্তিগতভাবে বলব, আমরা দ্বিতীয় টি-টোয়েন্টি খেলব শুধু মাশরাফি ভাইয়ের জন্য। আমরা সবাই চাইব ওই ম্যাচ জিতে তাঁকে বিদায়ী উপহার দিতে।’
