
প্রেমাদাসা স্টেডিয়ামে কোনো টি-টোয়েন্টি ম্যাচ শ্রীলঙ্কা সর্বশেষ জয় পেয়েছিল সেই ২০১২ সালে। পাকিস্তানের বিপক্ষে সেই ম্যাচটি জেতার পর কলম্বোর খেত্তারামা অঞ্চলের চমৎকার এই স্টেডিয়ামটিতে এলেই যেন জিততে ভুলে যায় লঙ্কানরা। ২০১২ সালেই টি-টোয়েন্টি বিশ্বকাপ ফাইনালে এই মাঠেই ওয়েস্ট ইন্ডিজের কাছে হেরে দ্বীপবাসীকে কান্নায় ভাসিয়েছিলেন সাঙ্গাকারা-জয়াবর্ধনেরা। প্রেমাদাসা স্টেডিয়াম কী তাই বাংলাদেশের বিপক্ষে টি-টোয়েন্টি সিরিজের আগে একটু ‘কু’ ডেকে যাচ্ছে না!এই মাঠে সর্বশেষ ১১ টি-টোয়েন্টির ১০টিতেই হেরেছে শ্রীলঙ্কা। দক্ষিণ আফ্রিকার মাঠে প্রোটিয়া আর অস্ট্রেলিয়ার মাঠে অস্ট্রেলীয়দের সিরিজ হারিয়ে আসা শ্রীলঙ্কান দলের মাথায় আজ বাংলাদেশের বিপক্ষে মাঠে নামার আগে যেন এই রেকর্ডই ঘুরপাক খাচ্ছে। লঙ্কান ইংরেজি দৈনিক দ্য আইল্যান্ড তো আজকের ম্যাচের প্রিভিউ করেছে এই লাইনেই—প্রেমাদাসায় শ্রীলঙ্কার লক্ষ্য নিজেদের ভয়াবহ রেকর্ডের উন্নতি।বাংলাদেশ অধিনায়ক মাশরাফি বিন মুর্তজা এসব নিয়ে একেবারেই ভাবছেন না। এসব বলতে এই ‘রেকর্ড-টেকর্ড’ আর কি! তাঁর মাথায় ঘুরছে নিজেদের ভাবনাই। শেষ ওয়ানডেতে বাজে ব্যাটিং পারফরম্যান্সটা যেন প্রথম টি-টোয়েন্টিতে ফিরে না আসে।তারপরেও প্রেমাদাসায় শ্রীলঙ্কার টি-টোয়েন্টি রেকর্ড নিয়ে কথা বলতে গিয়ে প্রথমেই বললেন, ‘এসব রেকর্ডের আসলে তেমন অর্থ হয় না।’সর্বশেষ ১১ ম্যাচের ১০টিতেই যেখানে শ্রীলঙ্কা হেরেছে, সেখানে এমন রেকর্ডের কোনো অর্থ হয় না? মাশরাফি টানলেন নিজেদের কথাই—চট্টগ্রামের জহুর আহমদ চৌধুরী স্টেডিয়ামে নিজেদের ওয়ানডে রেকর্ড। এই মাঠে ২০০৬ সাল থেকে হওয়া ১৯ ওয়ানডের মধ্যে ১০টিতেই জয়ী বাংলাদেশ। ২০০৯ সাল থেকেই সর্বশেষ ১৩ ওয়ানডের ৯টি জিতেছে বাংলাদেশ এই মাঠে। একটি পরিত্যক্ত হয়েছে, একটি জিতেছে পাকিস্তান, সর্বশেষটি ইংল্যান্ড। গত অক্টোবরে সর্বশেষ ইংল্যান্ডের বিপক্ষে ২৭৭ রানের মোটামুটি ‘ম্যাচজয়ী’ ইনিংস গড়েও ৪ উইকেটে হেরে যায় বাংলাদেশ।মাশরাফি প্রেমাদাসায় শ্রীলঙ্কার টি-টোয়েন্টি রেকর্ড নিয়ে কথা বলতে গিয়ে উদাহরণ টেনেছেন এটিরই, ‘চট্টগ্রামে কিন্তু আমাদের রেকর্ড খুব ভালো। কিন্তু আমরা এমন রেকর্ড নিয়েও চট্টগ্রামে সর্বশেষ ম্যাচটি ইংল্যান্ডের কাছে হেরেছি। এসব রেকর্ডের আসলে খুব একটা অর্থ হয় না।’মাশরাফি মুখে যা-ই বলুন না কেন শ্রীলঙ্কার এমন রেকর্ড কিন্তু উৎসাহিতই করবে বাংলাদেশ দলকে। লঙ্কানদের রেকর্ডটাকে আরও ভয়াবহ করে তোলার মিশনেই তো মাশরাফির দল। শ্রীলঙ্কার বিপক্ষে জয়ের ধারায় তো থাকতেই চাইবে বাংলাদেশ। সর্বশেষ সাক্ষাতে যে জয় সাকিব-তামিমদেরই।
