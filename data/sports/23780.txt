
ভারতের মাটিতে টি-টোয়েন্টি বিশ্বকাপে পাকিস্তান অংশ নেবে কি না, এ নিয়ে এক ধরনের জল্পনা-কল্পনা অনেক দিন ধরেই চলছে। ভারতে পাকিস্তান ক্রিকেট দলের নিরাপত্তা বিঘ্নিত হতে পারে—এ শঙ্কার কথা তো বলা হচ্ছে। পাশাপাশি দুই দেশের রাজনৈতিক টানাপোড়েন, সর্বশেষ ভারতের পাকিস্তানের সঙ্গে সিরিজ খেলতে রাজি না হওয়া মিলিয়ে পরিস্থিতি এখনো ধোঁয়াটে। 
যদিও স্বাগতিক দেশ ভারত, কিন্তু বিশ্বকাপের মতো আসরের মূল আয়োজক কিন্তু আইসিসি। তবে সেই আইসিসিই নাকি পাকিস্তানকে জোর করবে না এই টুর্নামেন্টে খেলতে। ভারতে টি-টোয়েন্টি বিশ্বকাপে পাকিস্তান খেলবে কি না সেটি সম্পূর্ণ নির্ভর করছে পাকিস্তান সরকারের অনুমতির ওপরই।গতকাল ব্রিটিশ পত্রিকা ডেইলি মেইলে প্রকাশিত এক প্রতিবেদনে বলা হয়েছে, টি-টোয়েন্টি বিশ্বকাপে অংশ না নিলে পাকিস্তানের বিপক্ষে আইনি ব্যবস্থা নেবে আইসিসি। এই খবর প্রকাশের পর পাকিস্তান ক্রিকেট বোর্ডের পক্ষ থেকে দাবি করা হয়, এই প্রতিবেদনের তথ্য স​ত্য নয়।পিসিবির প্রধান নির্বাহী নজম শেঠি বলেছেন, টি-টোয়েন্টি বিশ্বকাপে অংশ নেওয়ার বিষয়টি বোর্ডের হাতে নেই। পাকিস্তান সরকার অনুমতি না দিলে বোর্ড আর কীই বা করতে পারে। আইসিসিকেও ব্যাপারটি জানিয়েছে পিসিবি। এ ব্যাপারে আইসিসি আইনি ব্যবস্থার কোনো হুমকি দেয়নি বলেই দাবি শেঠির।তিনি এ ব্যাপারে উদাহরণ টেনেছেন অস্ট্রেলিয়ার, ‘অস্ট্রেলিয়া তো নিরাপত্তার কারণ দেখিয়ে বাংলাদেশে অনুষ্ঠিত যুব বিশ্বকাপে দল পাঠায়নি। এতে কি আইসিসি তাদের বিরুদ্ধে কোনো ব্যবস্থা নিয়েছে? আসলে কোনো দেশ সফরের ব্যাপারটি পুরোপুরি নির্ভর করে সরকারি সিদ্ধান্তের ওপর। কোনো দেশের সরকার যদি মনে করে নির্দিষ্ট কোনো দেশ সফরে নিরাপত্তা বিঘ্নিত হওয়ার শঙ্কা আছে, তাহলে সে দেশ সফরের অনুমতি তারা না-ও দিতে পারে। পাকিস্তান আইসিসির সর্বশেষ বৈঠকেই ভারতের মাটিতে পাকিস্তানি ক্রিকেটারদের নিরাপত্তার শঙ্কা প্রকাশ করেছে।’ভারতের মাটিতে পাকিস্তানিদের নিরাপত্তার শঙ্কা প্রসঙ্গে শেঠি উদাহরণ টেনেছেন আম্পায়ার আলিম দারের ঘটনাটিও, ‘আইসিসি নিজেই কিন্তু নিরাপত্তার শঙ্কায় গত অক্টোবর-নভেম্বরে দক্ষিণ আফ্রিকা সিরিজ থেকে পাকিস্তানি আম্পায়ার আলিম দা’রকে প্রত্যাহার করে নিয়েছিল।’ সূত্র: পিটিআই, দ্য ডন।
