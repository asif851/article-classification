
টেনিসের খুব পরিচিত দৃশ্য—ম্যাচ শেষ হলেই বিজয়ী গ্যালারিতে ছুড়ে দিচ্ছেন আর্মব্যান্ড কিংবা হেয়ারব্যান্ড। খেলোয়াড়ের মনে খুশির ছোঁয়া একটু বেশি লাগলে তোয়ালেটাও মাঝে মাঝে উড়ে যায় দর্শকদের দিকে। বিজয়ী বিজয়ের আনন্দে উচ্ছ্বসিত, দর্শকও খুশি আজীবন সংগ্রহে রাখার মতো এমন এক স্মারক পেয়ে। উইম্বলডন কর্তৃপক্ষের জন্য ব্যাপারটি একটু কষ্টকরই হয়ে পড়ছে। তোয়ালে নিয়ে খেলোয়াড়, দর্শকের এমন টানাটানিতে তোয়ালে-সংকট চলছে যেন!দোষ কিন্তু খেলোয়াড়দেরই। বিশ্বের সেরা তারকা, ১০০ মিলিয়ন ডলারের মালিক নোভাক জোকোভিচই এগিয়ে আছেন এই দলে। প্রতি ম্যাচেই তাঁর জন্য বরাদ্দ দুটি সবুজ তোয়ালে পাওয়ার পরও বাড়তি আরেকটি চেয়ে নেন। কারণ, তাঁর বন্ধু ও পরিবারের লোকজনের খুব পছন্দ এই তোয়ালেগুলো, ‘প্রতি রাউন্ডেই একটা বাড়তি তোয়ালে নেওয়ার চেষ্টা করি আমি। গরমের অজুহাত দিই, বলি খুব ঘাম হচ্ছে (হেসে)। আমি নিশ্চিত অল ইংল্যান্ড কমিটি (উইম্বলডনের আয়োজক) আমাকে ক্ষমা করে দেবে। তোয়ালেগুলো স্মারক হিসেবে দারুণ। আমার কাছের লোকজন খুব পছন্দ করে এটি।’
উইম্বলডনে তোয়ালে সরবরাহকারী প্রতিষ্ঠান ক্রিস্টি জানিয়েছে, ২০১৩ সালে উইম্বলডনে ৯৯ হাজার তোয়ালে সরবরাহ করা হয়েছিল। প্রতিযোগিতা শেষে ৩৫ ডলার মূল্যের এই তোয়ালের একটিও ফেরত যায়নি। স্রেফ তোয়ালে বাবদে উইম্বলডনের খরচ যে হয় প্রায় ৩০ কোটি টাকা!গতবার নাদালকে হারিয়ে চমকে দেওয়া ডাস্টিন ব্রাউনও জানালেন এই তোয়ালে কতটা জনপ্রিয় তাদের কাছে, ‘আপনার কিংবা আমার অনেক বন্ধু। আপনাকে প্রতিটির জন্য ৪০ ডলার খরচ করতে হবে অথবা কোর্ট থেকে নিয়ে যেতে হবে। কোনটি বেছে নেব সেটা তো বোঝাই যায়!’ফ্রেঞ্চ তারকা জো উইলফ্রেড সোঙ্গা তো আগে থেকেই পরিকল্পনা করে রাখেন কোন ম্যাচের তোয়ালে কাকে দেবেন! ‘প্রথম রাউন্ডেরটি আমার জন্য, পরের রাউন্ডের গুলো বন্ধু ও পরিবারের লোকজনের জন্য। আমি যখন কোর্ট থেকে বের হই, অনেক দর্শক তোয়ালে চায়। তখন বলতে হয়, দুঃখিত, এগুলো আগেই বুকিং হয়ে গেছে।’রিচার্ড গ্যাসকেট অবশ্য এই তোয়ালে ব্যবহার করেন না। কিন্তু ভবিষ্যতের কথা ভেবে ঠিকই বাড়ি নিয়ে যান তোয়ালেগুলো, ‘যখন আমি খেলা ছাড়ব, তখন এই তোয়ালেগুলো থাকবে ভাবতে ভালো লাগছে।’মেয়েদের গোলাপি তোয়ালের জন্য আগ্রহ আরও বেশি। আমেরিকান খেলোয়াড় মেডিসিন কিস তো সবার অনুরোধ পেতে পেতে ক্লান্ত, ‘আমি তো ৭৫টা তোয়ালে নিয়ে বাড়ি ফিরতে পারি না। এটা সম্ভব নয়, সর্বোচ্চ একটা দিতে পারব।’
