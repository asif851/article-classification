
রাজত্ব হারালেন বিশ্বনাথন আনন্দ। আনন্দের নিজ শহর চেন্নাইয়ে এসেই বিশ্ব দাবার সিংহাসন কেড়ে নিয়েছেন ‘বিস্ময় বালক’ ম্যাগনাস কার্লসেন। দুই রাউন্ড হাতে রেখেই বিশ্ব দাবার সেরার মুকুটটা মাথায় তুলেছেন নরওয়ের ২২ বছর বয়সী তরুণ।ড্র করলেই চ্যাম্পিয়ন, ১০ম রাউন্ডটা এই সমীকরণ নিয়েই শুরু করেছিলেন আগের নয় ম্যাচে তিন জয় ও ছয় ড্রয়ে ৬ পয়েন্ট পাওয়া কার্লসেন। পৌনে পাঁচ ঘণ্টা ও ১৩০ চালের লড়াইয়ের পর ড্র-ই হয়েছে গতকালের ম্যাচ। আর এতেই নিশ্চিত হয়েছে ১৯৭৫ সালের পর দাবার মুকুটটা আবারও কোনো পশ্চিমার মাথায় ওঠা।বিশ্ব দাবার শিরোপাটা ২০০৭ সাল থেকেই দখলে ছিল আনন্দের। কিন্তু বয়সে ২১ বছরের ছোট প্রতিদ্বন্দ্বী কার্লসেন গত কয়েক বছর ধরেই হুমকি হয়ে উঠছিলেন। গত তিন বছরে বিশ্ব রেটিংয়ে সবার ওপরে থাকা এই দাবাড়ুর দখলেই সর্বকালের সেরা রেটিং পয়েন্টের রেকর্ড।২৮৭০ পয়েন্ট নিয়ে পেছনে ফেলেছেন গ্যারি কাসপারভের ২৮৫১ পয়েন্টের রেকর্ডকে। গত চার বছর ধরেই বর্ষসেরা দাবাড়ুর ‘অস্কার’ পুরস্কারটাকে নিজের সম্পত্তি বানিয়ে ফেলেছেন। ১৩ বছর বয়সেই গ্র্যান্ডমাস্টার হওয়া ‘সুপার ট্যালেন্ট’ কার্লসেন চ্যাম্পিয়ন হয়ে প্রাইজমানি পেয়েছেন প্রায় সাড়ে ১৩ লাখ ডলার। এএফপি।
