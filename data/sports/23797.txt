
গল টেস্টের পর এখন অপেক্ষা শততম টেস্টের। এ নিয়ে কলম্বোয় যেমন তোড়জোড়, আছে ঢাকায়ও। শততম টেস্ট উপলক্ষে শ্রীলঙ্কায় যাবেন বিসিবি সভাপতি নাজমুল হাসানসহ আরও পাঁচ বোর্ড কর্মকর্তা। চলছে সেই প্রস্তুতি।
প্রস্তুতি আছে কলম্বোয়ও। তবে সেটা অন্যভাবে। ঐতিহাসিক এই টেস্টকে মাঠের পারফরম্যান্স দিয়ে স্মরণীয় করে রাখার প্রস্তুতি। কাল যেমন সকালে কলম্বোয় পৌঁছে দুপুরেই ঐচ্ছিক অনুশীলনে নেমেছেন দলের ছয় খেলোয়াড়। ১৫ মার্চ থেকে শুরু টেস্টের একাদশ নিয়েও চলছে আলোচনা।কলম্বো টেস্টের দলে সম্ভাব্য দুটি পরিবর্তনের কথা শোনা যাচ্ছে। পেসার শুভাশিস রায়ের জায়গায় একাদশে ঢুকতে পারেন আরেক পেসার কামরুল ইসলাম। তবে সবচেয়ে উল্লেখযোগ্য পরিবর্তনটি আসতে পারে ব্যাটিংয়ে। গল টেস্টের দুই ইনিংসেই ব্যর্থ মাহমুদউল্লাহর জায়গায় সম্ভবত খেলবেন ইমরুল কায়েস। বিকল্প ভাবনায় আছেন সাব্বির রহমানও।২০১৫ সালের জুনে ফতুল্লায় ভারতের বিপক্ষে টেস্টের দলে ছিলেন না মাহমুদউল্লাহ। এরপর টানা আটটি টেস্ট খেলে এবারই প্রথম দল থেকে বাদ পড়ার শঙ্কায় এই অভিজ্ঞ ব্যাটসম্যান। নিউজিল্যান্ডে রানের জন্য সংগ্রাম করা মাহমুদউল্লাহ ফিফটির (৬৪) দেখা পান ভারতের বিপক্ষে হায়দরাবাদ টেস্টে। কিন্তু শ্রীলঙ্কায় গিয়ে আবারও হারিয়ে ফেলেছেন ফর্ম।নির্বাচকদের দৃষ্টি অবশ্য শততম টেস্ট ছাপিয়েও চলে গেছে আরও দূরে। ২২ মার্চ কলম্বোতেই শুরু তিন ম্যাচের ওয়ানডে সিরিজ। সিরিজের জন্য ১৫ সদস্যের দল নির্বাচন হয়ে গেছে এর মধ্যেই। বোর্ড সভাপতির অনুমোদন পেলে সেটি ঘোষণা হবে যেকোনো সময়। ওয়ানডের খেলোয়াড়দের কলম্বোয় দলের সঙ্গে যোগ দেওয়ার কথা ১৮ মার্চ।ওয়ানডে অধিনায়ক মাশরাফি বিন মুর্তজার শ্রীলঙ্কা যাওয়া নিশ্চিতই। মাশরাফি হাতের চোট কাটিয়ে বোলিংয়ে ফিরেছেন আরও আগে। কাল পর্যন্ত যা অবস্থা, তাতে ওয়ানডে সিরিজ শুরুর আগেই পুরোপুরি ফিট হয়ে যাওয়ার কথা তাঁর। কাল ওয়ানডে দল নির্বাচনী শেষ সভার পর মাশরাফির শ্রীলঙ্কা যাওয়ার ব্যাপারে নিশ্চিত করেছেন প্রধান নির্বাচক মিনহাজুল আবেদীনও। সঙ্গে আর কে যোগ হচ্ছেন, সে কৌতূহল অবশ্য আনুষ্ঠানিকভাবে দল ঘোষণার আগে মেটাতে চাইলেন না তিনি।
আরও পড়ুন: ৭ বছর ২২ দিন পেরিয়েছে সেঞ্চুরি নেই মাহমুদউল্লাহর
 
