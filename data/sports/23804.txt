
জাতীয় দলে খেলা মানে শুধু গৌরব বা তারকাখ্যাতি নয়; ভালো জীবন যাপনের নি​শ্চয়তাও। কিন্তু এর জন্য বেশ চড়া দাম দিতে হয়েছে শ্রীলঙ্কার জাতীয় দলের কয়েকজন নারী ক্রিকেটারকে। অভিযোগ উঠেছে, জাতীয় দলে সুযোগ পাওয়া কিংবা জায়গা ধরে রাখার বিনিময়ে শ্রীলঙ্কার নারী ক্রিকেটারদের বাধ্য করা হতো যৌন সম্পর্কে। অভিযোগের আঙুল নারী দলটির দায়িত্বে থাকা কয়েকজন কর্মকর্তার বিরুদ্ধে।বিষয়টি শেষ পর্যন্ত চাপা থাকেনি। খবরটি ছড়িয়ে পড়ার পর বেশ হইচই পড়ে গেছে দেশটিতে। তদন্তে অভিযোগের সপক্ষে বেশ প্রমাণও ​মিলেছে। এখন শ্রীলঙ্কার ক্রীড়ামন্ত্রী নবীন দিশানায়েকে সেই সব কর্মকর্তার বিরুদ্ধে ব্যবস্থা নিতে চলেছেন।গতকাল শ্রীলঙ্কার ক্রীড়া বিষয়ক মন্ত্রণালয়ের এক বিবৃতিতে বলা হয়েছে, ‘তদন্ত কমিটি শ্রীলঙ্কা মহিলা ক্রিকেট দলের টিম ম্যানেজমেন্টের বেশ কয়েকজন কর্মকর্তার বিরুদ্ধে যৌন নির্যাতনের প্রমাণ পেয়েছে। শ্রীলঙ্কা মহিলা ক্রিকেট দলের বেশ কজন নারী এই নির্যাতনের শিকার। যাদের বিরুদ্ধে প্রমাণ পাওয়া গেছে তাদের ব্যাপারে শিগগিরই মন্ত্রী ব্যবস্থা নেবেন।’ভবিষ্যতে এ ধরনের ঘটনা এড়ানোর জন্য বেশ কিছু সুপারিশও করা হয়েছে। শ্রীলঙ্কা ক্রিকেট বোর্ডের কাছে সেই সুপারিশগুলো বাস্তবায়নের নির্দেশও দেওয়া হয়েছে। সূত্র: পিটিআই।
