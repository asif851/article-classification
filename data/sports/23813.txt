
বেচারা শহীদ আফ্রিদি! কোপা আমেরিকা কিংবা লিওনেল মেসির সঙ্গে যাঁর কোনোই সম্পর্ক নেই, সেই আফ্রিদিকে নিয়েই কিনা মেসির বিদায় ঘোষণার দিনে টুইটারে রসিকতার বন্যা অনলাইনে!
কোপার ফাইনালে ব্যর্থ হয়েই আন্তর্জাতিক ফুটবল থেকে অবসর নেওয়ার কথা বলেছেন মেসি। তাঁর বিদায় ঘোষণাকে ‘আবেগী’ কিংবা তাৎক্ষণিক দুঃখবোধের প্রতিক্রিয়া হিসেবে অনেকে আশা করছেন, তিনি অচিরেই আর্জেন্টিনার জার্সি গায়ে আবার ফিরবেন। কিন্তু এই প্রসঙ্গে টুইটারে অনেকেই ট্রল করে বলছেন, মেসি তো আর ‘শহীদ আফ্রিদি’ নন, যে অবসর ভেঙে বারবার ফিরবেন।টুইটারে ছড়িয়ে পড়া একটি ট্রলে দেখা যাচ্ছে, একজন সাংবাদিক মেসির সাক্ষাৎকার নিতে গিয়ে প্রশ্ন করছেন, ‘আপনি কি আবার আন্তর্জাতিক ফুটবলে ফিরবেন?’ এই প্রশ্নের উত্তরে মেসি হেসে বলছেন, ‘আমি তো আফ্রিদি নই।’আফ্রিদি আর মেসিকে এক করে এমন হাস্যরসাত্মক প্রচুর ট্রল এই মুহূর্তে ছড়িয়ে পড়েছে টুইটারে। একটি ট্রলে বলা হচ্ছে, অবসর ভেঙে কীভাবে বারবার ফিরতে হয়, সেটা মেসির উচিত আফ্রিদির কাছ থেকে শেখা। অনেকে টুইট করেছেন, ‘প্লিজ মেসি আফ্রিদির মতো হও।’ আরেকজন টুইট করেছেন, ‘মেসি অবসর নেওয়ায় আফ্রিদিকে নিয়ে এত টুইট কেন হচ্ছে? উনি কি ৭৮৬তম বারের মতো অবসর নিয়েছেন নাকি?’ কেউ লিখেছেন, ‘আমি সত্যিই মনেপ্রাণে চাই মেসি আফ্রিদিকে আদর্শ মানুন, অন্তত অবসরের ব্যাপারে।’পাকিস্তান ক্রিকেট দলের সাবেক অধিনায়ক আফ্রিদি নিজের কথাবার্তা দিয়েই ক্রীড়াপ্রেমীদের এমন হাসির পাত্রে পরিণত হয়েছেন। তিনি সাম্প্রতিককালে অনেকবারই অবসর নেওয়ার কথা বলে পরে অবসর নেননি। ২০১৫ সালে ওয়ানডে বিশ্বকাপের পর পাকিস্তানের ওয়ানডে দল থেকে নিজেকে সরিয়ে নিয়ে আফ্রিদি বলেছিলেন, ২০১৬ সালে ভারতের মাটিতে টি-টোয়েন্টি বিশ্বকাপ পর্যন্ত তিনি টি-টোয়েন্টিটা চালিয়ে যাবেন। বিশ্বকাপ শেষ হয়েছে দুই মাস আগে। এখনো পর্যন্ত এ ব্যাপারে কোনো ঘোষণা দেননি আফ্রিদি।
