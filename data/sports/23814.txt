
রাত পোহালেই সেই দিন। শৈশবের বান্ধবী আর প্রায় নয় বছরের ঘরনি আন্তোনেল্লা রোকুজ্জোকে আনুষ্ঠানিকভাবে বিয়ে করছেন লিওনেল মেসি। কত আয়োজন, কত ধুমধাম!
রোজারিও শহরটাই যেন কাঁপছে তার প্রিয় সন্তানের বিয়ে উপলক্ষে। কাঁপবে না-ই বা কেন! কিংবদন্তি বিপ্লবী চে গুয়েভারা, ১৯৭৮ বিশ্বকাপজয়ী আর্জেন্টিনা দলের কোচ সিজার লুইস মেনোত্তির শহরের এই সময়ের সবচেয়ে জনপ্রিয় সন্তান তো মেসিই। সময়ের দুই সেরা ফুটবলারের একজন আর্জেন্টাইন অধিনায়ক, তাঁর বিয়েতে আবার আসছেন ফুটবল ও শোবিজ জগতের অনেক তারকা। দক্ষিণ আমেরিকারই কয়েক দশকের সেরা বিয়ের অনুষ্ঠানের স্বীকৃতি পেতে আর কী লাগে!
কেমন হবে অনুষ্ঠান? কী থাকবে তাতে? মেসির আপনজন, আর্জেন্টাইন সংবাদমাধ্যম ও স্থানীয় লোকজনের সঙ্গে কথা বলে বিয়ের আয়োজনের কিছু খুঁটিনাটি বের করেছে সংবাদ সংস্থা এএফপি
শাকিরা ও বন্ধুরা 
বিয়েতে অতিথি তালিকায় নাম আছে ২৬০ জনের। এর মধ্যে কেউ ফুটবলার, কেউ শোবিজ তারকা, কেউ মেসি-রোকুজ্জোর পুরোনো বন্ধু। তবে আলাদা করে নজর কাড়ছে দুটি নাম। জেরার্ড পিকে ও শাকিরা। পুরোনো গুঞ্জন মিথ্যে করে বার্সেলোনা সতীর্থের বিয়েতে আসছেন পিকে ও তাঁর কলম্বিয়ান পপ তারকা স্ত্রী শাকিরা, চলতি খবরটা এমনই। এঁদের পাশাপাশি তারকাদের মধ্যে থাকছেন লুইস সুয়ারেজ, নেইমাররাও।
সাজপোশাক 
রোকুজ্জোর পোশাক এরই মধ্যে বার্সেলোনা থেকে আনিয়ে নেওয়া হয়েছে। যা তৈরি করেছেন স্প্যানিশ ডিজাইনার রোসা ক্লারা। এর আগে চলচ্চিত্র অভিনেত্রী ইভা লঙ্গোরিয়া, সোফিয়া ভারগারা, এমনকি স্পেনের রানি লেতিজিয়ার বিয়ের পোশাকও তৈরি করেছেন ক্লারা।
হোটেল
স্থানীয় সময় রাত ১০টায় অতিথিরা জড়ো হবেন হোটেল সিটি সেন্টার ক্যাসিনোতে। হোটেলটি অবশ্য রোসারিওর অপরাধপ্রবণ বস্তি এলাকার পাশেই অবস্থিত। বিয়ের অনুষ্ঠান ও এরপরের উৎসব এই হোটেলেই অনুষ্ঠিত হবে।
খাওয়া-দাওয়া
মূল ভোজে থাকবে স্থানীয় সুস্বাদু খাবার লোক্রো স্টু ও এম্পানাদা প্যাস্টি। আর মূল আকর্ষণ থাকবে আর্জেন্টাইন গরুর রোস্ট।
গান-বাজনা 
গান-নাচের অনুষ্ঠানে পারফরম করবেন উরুগুয়ের পপ ব্যান্ড ‘রম্বাই অ্যান্ড মারামা’। তাঁদের পাশাপাশি থাকবেন আর্জেন্টাইন স্ট্রাইকার সার্জিও আগুয়েরোর স্ত্রী কারিনাও। তবে শাকিরার গানও অতিথিরা শুনতে পাবেন কি না, সেটি এখনো নিশ্চিত নয়।
নিরাপত্তা
মেসির সব প্রমোদভ্রমণে নিরাপত্তার দায়িত্ব যাঁদের হাতে থাকে, ইসরায়েলের সেই বিশেষজ্ঞ নিরাপত্তা দলই বিয়ের নিরাপত্তার দিকটি দেখভাল করবেন। আর বিয়ের অনুষ্ঠান কাভার করতে ১৫৫ জন সাংবাদিককে স্বীকৃতিমূলক আমন্ত্রণপত্র দেওয়া হয়েছে। তবে অতিথিদের কাছাকাছি যাওয়ার অনুমতি তাঁদের দেওয়া হয়নি।
