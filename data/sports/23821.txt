
দুর্দান্ত এক ফ্রি কিক থেকে গোল করলেন মহেন্দ্র সিং ধোনি—হ্যাঁ, ঠিকই পড়ছেন, ক্রিকেটে ভারতকে তিনটি বৈশ্বিক শিরোপা জেতানো সাবেক অধিনায়ক ধোনি। সে এমনই এক গোল, যা দেখে সপ্রশংস করতালি দিতে পারতেন বিশ্বের বাঘা বাঘা ফুটবল কোচই। ফ্রি কিক থেকে সেই গোলটি করেই শেষ করলেন না, করলেন দ্বিতীয়টিও। তাঁর দুই গোলেই এক প্রদর্শনী ফুটবল ম্যাচে বিরাট কোহলির দল ৭-৩ গোলে জিতেছে বিভিন্ন তারকাদের নিয়ে গঠিত সেলেব্রিটি একাদশকে।
কোহলির দলের হয়ে খেলতে নেমেই ফুটবলার ধোনির এই ফুটবল চমক। ফ্রি কিকের গোল দুটি বেশ ঝড় তুলেছে সামাজিক যোগাযোগের মাধ্যমে। কেউ কেউ তো নিজের প্রিয় ফুটবল ক্লাবে ধোনিকে সই করানোর কৃত্রিম আকুতির কথাও লিখেছেন। ম্যাচটি অবশ্য গুরতর কোনো খেলা ছিল না। শখের ফুটবল। কোহলির দল মাঠে নেমেছিল বলিউড তারকা রণবীর কাপুরের দলের বিপক্ষে। কোহলির অল হার্ট এফসি ও বলিউড তারকাদের অল স্টারস এফসি। ম্যাচটির পোশাকি নাম ছিল ‘সেলেব্রিটি ক্ল্যাসিকো’। কোহলির দলে ধোনি ছাড়াও জোড়া গোল করেছেন ভারতের সাবেক অধিনায়ক ও নির্বাচক কৃষ্ণমাচারি শ্রীকান্তের ছেলে অনিরুদ্ধ শ্রীকান্ত। কোহলি নিজে একটি গোল করেছেন; পাশাপাশি শিখর ধাওয়ান আর কেদার যাদবেরও ভূমিকা ছিল এই বড় জয়ে।শখের ফুটবল হলেও ফ্রি কিক থেকে গোল করতে অবশ্যই দক্ষতা থাকা চাই। ম্যাচ শেষে তাই ফুটবলার ধোনিকে নিয়েও প্রশংসা ঝরল কোহলির মুখে। মুম্বাইয়ের আন্ধেরি স্পোর্টস কমপ্লেক্সে এই ম্যাচে উপস্থিত ছিলেন তারকাদের পরিবারও। তবে সব মনোযোগ কেড়ে নেয় ধোনির ছোট্ট মেয়ে জিভা। ম্যাচ শেষে তৃষ্ণার্ত বাবার কাছে ছুটে এসে মেয়ের পানি খাওয়ানোর দৃশ্যটি কিন্তু ফ্রি কিকের সেই দৃশ্যকেও বড় ব্যবধানে হারিয়ে দিয়েছে।
