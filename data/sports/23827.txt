
হাঁটা দূরত্বের বঙ্গোপসাগরের মতো মনে উথালপাতাল ঢেউ। কিন্তু মুখে সেটি প্রকাশ করতে পারছেন না। মাত্র দু-তিনটি শব্দই উচ্চারণ করতে পারেন। তার মধ্যে একটি ‘আলহামদুলিল্লাহ’। বারবার সেটিই বলছেন আর অঝোরে কাঁদছেন। ‘খুব খুশি বুঝতে পারছিলাম। কিন্তু উনি বোঝাতে পারছিলেন না, শুধুই কাঁদছিলেন’—মমিনুল হকের কণ্ঠটাও ভেজা ভেজা শোনায়।এই ‘উনি’ মালেকা জয়নব। বছর খানেক আগে মস্তিষ্কে রক্তক্ষরণে যাঁকে নিয়ে আক্ষরিক অর্থেই যমে-মানুষে টানাটানি হয়েছে। শরীরের এক পাশ অবশ হয়ে গিয়েছিল। অনেক দিন হাসপাতালের নিবিড় পরিচর্যাকেন্দ্রে থেকে তাতে চেতনা ফিরেছে। এখন আস্তে আস্তে হাঁটতে পারেন। তবে বাক্শক্তি ফিরে পাননি এখনো। পরিচয়টা অসম্পূর্ণ থাকছে, যতক্ষণ পর্যন্ত না বলা হচ্ছে, উনি মমিনুল হকের মা।সেই ছেলেবেলা থেকে চোখে খেলা করা স্বপ্ন পূরণের মুহূর্তটিতে সবার আগে মায়ের মুখটাই ভেসে উঠেছে চোখের সামনে। এ কারণেই হয়তো উদ্যাপনটা ছিল অমন আশ্চর্য নির্লিপ্ত! হেলমেট খুললেন, ব্যাটও তুললেন। কিন্তু সেটি এমন নিরাবেগ ভঙ্গিতে যে, তা দেখে কারও অনুমান করার সাধ্য নেই এইমাত্র প্রথম টেস্ট সেঞ্চুরি করেছেন। সেটিও মাত্র ৯৮ বলে।চোখের সামনে ভেসে ওঠা মায়ের মুখের সঙ্গে নির্লিপ্ত উদ্যাপনের সম্পর্ক আরেকটু ব্যাখ্যা দাবি করে। মাত্র ৪৪ বছর বয়সে মায়ের ওই অসুস্থতায় নিজেকেও যে একটু ‘অপরাধী’ ভাবেন মমিনুল। বিকেএসপি থেকে এইচএসসি পাস করে বেরোনোর পর খেলার ব্যস্ততায় পড়াশোনায় ছেদ পড়ে গিয়েছিল। অনিশ্চিত ক্রিকেট ক্যারিয়ারের ভেলায় চড়ে বসা তিন সন্তানের সবচেয়ে ছোট সৌরভের ভবিষ্যৎ নিয়ে তাই চিন্তার শেষ ছিল না মায়ের। ‘মার কাছে ক্রিকেটটা লটারির মতো। আমাকে শুধু বলতেন, “চেষ্টা করে যা, হলে হবে না হলে নাই।” কিন্তু মনে মনে আমাকে নিয়ে খুব টেনশন করতেন। সেদিনও নাকি খুব টেনশন করছিলেন, প্রেশারের ওষুধ খেতেও ভুলে গিয়েছিলেন। সেই রাতেই ব্রেন হেমারেজ হয়।’ কাল সন্ধ্যায় হোটেলে ফিরেই মাকে ফোন করেছেন। বাবা-বড় ভাইয়ের কাছ থেকে জেনেছেন, টেলিভিশনে ছেলেকে সেঞ্চুরি করতে দেখার পর থেকেই মায়ের চোখে অবিশ্রাম শ্রাবণ।দ্বিতীয় দিন শেষে ৭৭ রানে অপরাজিত। এত কাছে কক্সবাজার, সম্ভাব্য প্রথম টেস্ট সেঞ্চুরিটা দেখতে বাড়ির কেউ মাঠে আসবেন না! সকালে হোটেল থেকে বেরোনোর সময়ই মমিনুল জানিয়ে গেছেন, কখনোই কেউ আসেন না। টেনশন সহ্য করতে পারেন না বলে। কক্সবাজারের একটি হোটেলের ম্যানেজার বাবা তো টেনশনে টেলিভিশনেও মমিনুলের ব্যাটিং দেখেন না। পান খান আর শুধু পায়চারি করেন।পায়চারিরত অবস্থায়ই জেনেছেন, ছেলের প্রথম টেস্ট সেঞ্চুরিটা ডাবল হতে হতেও হয়নি। আগের তিন টেস্টে দুটি হাফ সেঞ্চুরির পর মমিনুল এবার প্রতিজ্ঞা করেই নেমেছিলেন, ৫০ হলে সেটিকে ১০০ করতে হবে। কাল খেলা শুরুর আগে সম্প্রচার কর্তৃপক্ষ সাক্ষাৎকার নিতে চাইল। মমিনুল ফিরিয়ে দিলেন এই বলে, ‘এক শ/দেড় শ করলে ইন্টারভিউ নেয়। আমি কী করেছি?’ সেঞ্চুরিকে পাখির চোখ করেছিলেন বোঝাই যাচ্ছে। তবে ‘১৮১’ তাঁর দূরতম কল্পনাতেও ছিল না। এত কাছে গিয়ে ফিরে আসার দুঃখ অবশ্য ঠিকই পোড়াচ্ছে।
পোড়ানোরই কথা। আরও বেশি পোড়াবে যখন জানবেন, টেস্ট ক্রিকেটের অভিজাত এক ক্লাবের মাত্র ৩৬তম সদস্য হওয়ার সুযোগটা কেমন হাত ফসকে গেল! গ্যারি সোবার্সের প্রথম টেস্ট সেঞ্চুরিটিই ছিল রেকর্ডভাঙা অপরাজিত ৩৬৫। প্রথম সেঞ্চুরিকেই ট্রিপল বানিয়েছেন আর একজনই—ববি সিম্পসন। এই দুজনের বাইরে আরও ৩৩ জন প্রথম টেস্ট সেঞ্চুরির পাওয়ার আনন্দ দ্বিগুণ করে নিয়েছেন সেটিকে ডাবল বানিয়ে। মমিনুল মাত্র ১৯ রানের জন্য পারলেন না।
চট্টগ্রাম টেস্টের তৃতীয় দিনটি বাকি সব ছাপিয়ে মমিনুলের অনেক পাওয়া আর সামান্য না-পাওয়ার গল্পই। যেটি মিশে যাচ্ছে বাংলাদেশের পাওয়া না-পাওয়ার সম্ভাবনার সঙ্গেও। সোয়া ছয় ঘণ্টারও বেশি উইকেটে থেকে খুদে এই ব্যাটসম্যানের ১৮১-ই তো রং চড়িয়েছে টেস্ট বাঁচানোর স্বপ্নে। মার্শাল আইয়ুব ও মুশফিকুর রহিমের সঙ্গে দুটি শতরানের জুটিতে (১২৬ ও ১২১) ছড়ানো সেই রং অবশ্য ফিকে হয়ে গিয়েছিল কিছুক্ষণের মধ্যেই। পরের জুটিটি যে শূন্য রানের!
পাঁচ বলের মধ্যে দলকে একই স্কোরে রেখে মমিনুল ও মুশফিক আউট হয়ে যাওয়ার পর গরমে-আর্দ্রতায়-বৈরী উইকেটে বিধ্বস্ত নিউজিল্যান্ড দল একটু চনমনে। বাংলাদেশ তখনো ১৬৮ রান পিছিয়ে। দিন শেষে সেটি ৮৯ রানে নেমে এলেও তা ‘বিপদমুক্ত’ ঘোষণা করার মতো নয়।
করা যেত, যদি ইশ সোধিকে প্রথম টেস্ট উইকেটটি উপহার দিয়ে না আসতেন নাসির। পুরো নাম ইন্দরবীর সিং সোধি। চার বছর বয়সে ডাক্তার বাবা আর শিক্ষক মায়ের সঙ্গে পাঞ্জাবের লুধিয়ানা থেকে পাড়ি জমিয়েছেন নিউজিল্যান্ডে। গত কিছুদিন নিউজিল্যান্ড ক্রিকেটে তাঁকে নিয়ে রীতিমতো হইচই। ড্যানিয়েল ভেট্টোরি তাঁর দেখা সবচেয়ে প্রতিভাবান বোলারদের একজন বলে স্বীকৃতি দিয়ে দিয়েছেন। ব্রেন্ডন ম্যাককালাম তো ‘সবচেয়ে প্রতিভাবান’-ই বলে দিয়েছেন। কিরে বাবা, আরেক ‘শেন ওয়ার্ন’ এসে গেল নাকি!
অভিষেকে শেন ওয়ার্নকে ঠিকই মনে করালেন সোধি! বড় বড় লেগ ব্রেকে নয়, মার খেয়ে ভূত হয়ে। টেস্ট অভিষেকে ১৫০ রান দিয়ে ওয়ার্নের একটিই উইকেট। সেটিও হয়তো ডাবল সেঞ্চুরি করে ফেলার পর রবি শাস্ত্রীর মায়া হয়েছিল বলে! আপাতত ৮৯ রান দিয়ে সোধিরও ১ উইকেট। মিল খোঁজাটা এখানেই শেষ হওয়া উচিত। ওয়ার্নরা প্রতি যুগে জন্মান না আর নাসিরের ক্ষেত্রে ‘মায়া-টায়া’র প্রশ্নও আসছে না। তবে হ্যাঁ, সোধিকে আজীবন কৃতজ্ঞ রাখার বন্দোবস্ত তো করলেনই বটে!
 
তৃতীয় দিনের শেষে
নিউজিল্যান্ড: ১ম ইনিংস: ৪৬৯
বাংলাদেশ: ১ম ইনিংস: ৩৮০/৭
 
 বাংলাদেশ-নিউজিল্যান্ড প্রথম টেস্টের আপডেট পেতে C লিখে এসএমএস করুন 2221 নম্বরে
