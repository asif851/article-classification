
বিরক্তিকর! চরম বিরক্তিকর! নিজেই নিজেকে বিরক্তিকর বলছেন এক নামী ডাচ রেফারি। রেফারি পিটার ভিঙ্ক নিজেকে ধিক্কার তো দেবেনই, গত পরশু ডাচ ফুটবল তাঁর সৌজন্যেই যে সাক্ষী হলো হাস্যকর এক কাণ্ডের। ডাচ কাপে হিরেনভিন ও টুয়েন্টে এনশেডের ম্যাচের দ্বিতীয়ার্ধে ফাউল করেছিলেন এক খেলোয়াড়। হলুদ কার্ড বের করার জন্য পকেটে হাত দিলেন, বের করলেন খালি হাতই। কার্ড যে খুঁজে পাননি! পাবেন কীভাবে, কার্ড যে রয়ে গেছে ড্রেসিংরুমে ফেলে আসা ঘামে ভেজা প্রথম শার্টে। তবে পার পাননি হিরেনভিন ডিফেন্ডার জোয়ি ভন ডেন বার্গ, খাতায় ‘হলুদ অপরাধী’ হিসেবে ঠিকই নাম উঠে গেছে তাঁর। রয়টার্স।
