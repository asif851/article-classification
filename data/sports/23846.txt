
বছরের প্রথম দিনেই বড় শাস্তি পেয়েছেন সাব্বির রহমান। সাব্বিরের মতো বড় না হলেও শাস্তি পেয়েছেন তামিম ইকবালও। শেষ বিপিএলে মিরপুর শেরেবাংলা স্টেডিয়ামের উইকেট ও আউটফিল্ড নিয়ে সমালোচনা করায় বাঁহাতি ওপেনারকে ৫ লাখ টাকা জরিমানার সুপারিশ করেছে বিসিবি শৃঙ্খলা কমিটি।গত ২ ডিসেম্বর রংপুর রাইডার্সের বিপক্ষে ৯৭ রানের জবাবে ৬ উইকেট হারিয়ে শেষ ওভারে জেতে কুমিল্লা ভিক্টোরিয়ানস। ম্যাচ শেষে কুমিল্লার অধিনায়ক তামিম মিরপুরের উইকেটের পাশাপাশি সমালোচনা করেন আউটফিল্ডেরও। পুরস্কার বিতরণী অনুষ্ঠানে উইকেট নিয়ে তিনি বলেন, ‘হরিবল, হরিবল, হরিবল!’ এ ঘটনায় তামিমের শুনানি হয়েছে গত ১৪ ডিসেম্বর।মিরপুরের উইকেট শুধু তামিম নন, কাঠগড়ায় তুলেছেন দেশি-বিদেশি অনেক খেলোয়াড়ই। কিন্তু তামিম শুধু শাস্তি পেলেন কেন, সেটির ব্যাখ্যায় বিসিবি সভাপতি নাজমুল হাসান আজ বললেন, ‘ওর ঘটনা একেবারে ভিন্ন ছিল। তার কথাবার্তা বাংলাদেশ ক্রিকেটের ক্ষতি করতে পারত বা করতে পারে। জাতীয় দলের সহ-অধিনায়ক হিসেবে তাকে সংবাদমাধ্যমে আরও সতর্ক হয়ে কথা বলতে হবে।’বিসিবি সভাপতি অবশ্য পরক্ষণেই বললেন, ‘পিচ খেলার জন্য আদর্শ নয়, একজন খেলোয়াড় বলতেই পারে। কিন্তু আউটফিল্ড নিয়ে কথা বলবে কেন? আপনি কিউরেটর নিয়ে বলবেন কেন? অস্ট্রেলিয়া সিরিজের পর ২ ডিমেরিট পয়েন্ট (আইসিসি মিরপুরের মাঠকে দিয়েছে) পেয়ে বসে আছি। ৪ পয়েন্ট হলে ঢাকায় আর খেলাই হবে না। একটা দলের অধিনায়ক তো এভাবে বলতে পারে না।’নাজমুল যে ডিমেরিট পয়েন্টের কথা বলছেন, সেটির দায় নিশ্চয়ই তামিমের নয়। গত সেপ্টেম্বরে আইসিসি মিরপুরের মাঠকে ‘বাজে’ বলেছিল, যেটি খেলার জন্য আদর্শ নয়। এ কারণে সতর্ক করে ২ ডিমেরিট পয়েন্ট যোগ করা। সেটির দায়িত্ব যাঁর ওপর বর্তায়, তিনি কিউরেটর গামিনি ডি সিলভা। 
নাজমুল অবশ্য কিউরেটর নয়, দোষ চাপালেন প্রকৃতির ওপর, ‘এটার দায়দায়িত্ব বৃষ্টির! টানা বর্ষণে উইকেট ঢেকে রাখতে পারেন, আউটফিল্ড নিয়ে কী করবেন? এটা আমরা ধারাবাহিকভাবে আইসিসিকে বলে যাচ্ছি, প্রকৃতির ওপর তো আমাদের হাত নেই!’
এবারের বিপিএলে ঢাকার খেলাগুলো নিয়ে সবার অভিযোগ ছিল। চট্টগ্রামের ম্যাচগুলো রান-পাল্টা রানের খেলা হলেও ঢাকায় হাতই খুলতে পারছিলেন না ব্যাটসম্যানরা। এ নিয়ে ক্রিকেটারদের মধ্যেও হতাশা ছিল।
