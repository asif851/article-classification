
প্রধান নির্বাচক সোহেল২০০৩ সালে প্রথমবার হয়েছিলেন পাকিস্তানের প্রধান নির্বাচক। ওই পদে কাল আবারও নিয়োগ পেলেন ৪৭ টেস্ট ও ১৪৬ ওয়ানডে খেলা আমির সোহেল। পিসিবির গেম ডেভেলপমেন্ট কমিটির পরিচালকের দায়িত্বও দেওয়া হয়েছে সাবেক ওপেনারকে। এ পদে তাঁর আগে ছিলেন সাবেক উইকেটরক্ষক মঈন খান। তবে মঈনের সেই নিয়োগ জানুয়ারিতে বাতিল করে দেন আদালত। তার পরই নতুন প্রধান নির্বাচক খোঁজা শুরু। তবে নির্বাচক কমিটির তিনটি সদস্য পদে পরিবর্তন আসেনি। এএফপি।কারস্টেনের ‘না’গত জুলাইয়ে ছেড়েছেন দক্ষিণ আফ্রিকার কোচের চাকরি। সামনের আইপিএলে কোচ হবেন দিল্লি ডেয়ারডেভিলসের। আপাতত গ্যারি কারস্টেন বেকারই। ইংল্যান্ডের কোচের চাকরিটা তাই লোভনীয় প্রস্তাবই হতে পারত তাঁর কাছে। কিন্তু ইএসপিএন ক্রিকইনফোর দাবি, ইংল্যান্ডের কোচ হওয়ার কোনো ইচ্ছা নেই বলে ক্রিকইনফোকে নাকি জানিয়েছেন কারস্টেন। দক্ষিণ আফ্রিকার কোচ থেকে সরে যাওয়ার কারণটা দেখিয়েছিলেন ‘পারিবারিক’। এখনো পরিবারকে সময় দেওয়া শেষ হয়নি কারস্টেনের! অ্যান্ডি ফ্লাওয়ারের বিকল্প হিসেবে নতুন কাউকেই তাই খুঁজতে হবে ইসিবির। ওয়েবসাইট।ফিরছেন গোমেজমারিও গোমেজের কথা অনেকেই নিশ্চয় ভুলে গেছেন। সেই সেপ্টেম্বরে সর্বশেষ মাঠে নেমেছিলেন জার্মান স্ট্রাইকার। তার আগেই বায়ার্ন মিউনিখ ছেড়ে যোগ দিয়েছেন ইতালির ক্লাব ফিওরেন্টিনাতে। সেপ্টেম্বরে ডান হাঁটুতে চোট পেয়ে লম্বা সময়ের জন্য ছিটকে পড়লেন বাইরে। চোট কাটিয়ে শিগগিরই আবার দেখা যাবে গোমেজকে। ফিউরেন্টিনার হয়ে অনুশীলনও শুরু করে দিয়েছেন গোমেজ। যার অর্থ, বিশ্বকাপ খেলার সম্ভাবনাটাও বাঁচিয়ে রাখলেন। এএফপি।
