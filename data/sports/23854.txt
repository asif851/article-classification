
ম্যাচের আগে মুস্তাফিজুর রহমানের মাথায় অভিষেক ক্যাপটা তুলে দিয়েছিলেন মাশরাফি বিন মুর্তজা। শুরুতে অধিনায়ক বলটাও তুলে দিলেন মুস্তাফিজ হাতে। এপ্রিলে পাকিস্তানের বিপক্ষে টি-টোয়েন্টি অভিষেকেও শুরুতেই বল তুলে দিয়েছিলেন মুস্তাফিজ হাতে। সেদিন প্রথম বলেই দুর্দান্ত সুইংয়ে চমকে দিয়েছিলেন। আজও প্রথম বলে উঠল এলবিডব্লুর জোরাল আবেদন। প্রথম ওভারে বেশ ভোগালেন রোহিত শর্মাকে। নিজের পরের ওভারে আবারও এলবিডব্লওর জোরাল আবেদন, এবার ধাওয়ানের বিপক্ষে। ৩ ওভারে ১২ রান, শুরুটা মন্দ হলো না। কিন্তু চতুর্থ ওভারেই দিয়ে বসলেন ১৫ রান। প্রথম স্পেলে ৪ ওভারে ২৭ রানে থাকলেন উইকেটশূন্য।কিন্তু এত সহজেই হার মানলে চলবে কী করে! নিজের জাত চেনালেন ২১তম ওভারে, দ্বিতীয় স্পেলে এসে। ফেরালেন সেট ব্যাটসম্যান রোহিতকে। পরের ওভারে নাসিরের দুর্দান্ত এক ক্যাচে পরিণত করে ফেরালেন রাহানেকেও। ঠিক জায়গায় বল ফেলে দারুণ সব সুইংয়ে কাঁপিয়ে দিলেন ভারতীয় ব্যাটসম্যানদের, যেমনটা কেঁপেছিল পাকিস্তানি ব্যাটসম্যানরা। কাটার দিয়েছেন নিয়মিতই। কখনো কখনো ধন্দে ফেলে দেওয়া স্লোয়ার। রায়নাকে যে বলে প্লেড অন করলেন, সেটা কাটার নাকি বাঁ হাতি স্পিন! গতি তাঁর মূল শক্তি নয়, এই​টুকুন মন-মাথায় ঠিকই বুঝে​ গেছেন। ঠিক জায়গা বল ফেলো, বৈচিত্র্য আনো।পর পর দুই ওভারে দুই উইকেট নিয়ে আত্মবিশ্বাস যখন তুঙ্গে, তখনই ধোনির সঙ্গে সেই ধাক্কা। ব্যথা পেয়ে মাঠ ছাড়তে বাধ্য হলেন মুস্তাফিজ! ফিরলেন ১২ ওভার পর। আসল জাদু তখনই। ৫ বলের মধ্যে তুলে নিলেন ৩ উইকেট। শেষ স্পেলের ৩ উইকেট এল ৩ ওভারে ১৩ রান দিয়ে। টি-টোয়েন্টি অভিষেকে বিস্ময় উপহার দেওয়া মুস্তাফিজের মুঠো থেকে বেরিয়ে এল আরও আরও বিস্ময়। ওয়ানডে অভিষেকে ৫ উইকেট নেওয়ার কীর্তি যে এর আগে ছিল মাত্র নয়জনের। মুস্তাফিজকে দিয়েই পূর্ণ হলো ‘সেরা দশ’।
গত বছর ১৭ জুন এই ভারতের বিপক্ষে অভিষেকে ২৮ রানে ৫ উইকেট পেয়েছিলেন তাসকিনও। যেটি এখনো অভিষেকে বাংলাদেশের বিপক্ষে সেরা বোলিং। রান (৫০) বেশি দেওয়ায় রেকর্ড বইয়ে তাসকিনের পরই থাকবেন। অবশ্য মোহিত শর্মার সহজ ক্যাচটা হাতছাড়া না করলে ছাড়িয়ে যেতে পারতেন তাসকিনকেও। দায়ী করতে পারেন ধোনিকেও। ওই ধাক্কার পর সেই ওভারটা শেষ করতে পারেননি। চার বল কম করেই শেষ করতে হয়েছে বোলিং স্পেল। তবে নিজের আগমণীবার্তা যেভাবে এ বাঁহাতি পেসার দিলেন, রীতিমতো বিস্ময়কর!মুস্তাফিজ ক্রিকেট ক্যারিয়ারটাই শুরু হয়েছে মাত্র বছর তিনেক আগে। শেরেবাংলা স্টেডিয়ামে ফাস্ট বোলিং ক্যাম্পে ট্রায়াল দিতে এসে কোচদের নজর কেড়েছিলেন সাতক্ষীরার এ পেসার। এরপর নিয়মিতই অনূর্ধ্ব-১৯ দলে খেলেছেন। জাতীয় দলের নেটেও নিয়মিত বল করেছেন। আলো ছড়িয়েছিলেন গত বছর অনূর্ধ্ব-১৯ বিশ্বকাপে, পেয়েছিলেন বাংলাদেশের পক্ষে দ্বিতীয় সর্বোচ্চ ৯ উইকেট।তবে সবচেয়ে বেশি নজর কেড়েছেন এপ্রিলে পাকিস্তানের বিপক্ষে অভিষেক টি-টোয়েন্টিতেই। সম্ভাবনাময়ী এ পেসারকে রাখা হয়েছে বিসিবির হাইপারফরম্যান্স প্রোগ্রামেও। দ্রুতই জায়গা করে নিলেন ওয়ানডে দলেও। আজ অভিষেকে ৫ উইকেট নিয়ে উজ্জ্বল ভবিষ্যতের গানই শোনালেন ১৯ বছর বয়সী এ পেসার। এখন শুধুই সামনে এগিয়ে যাওয়ার পালা। পুরস্কার বিতরণী অনুষ্ঠানে সংক্ষিপ্ত প্রতিক্রিয়া শুধু এইটুকুই বলেছেন, ‘অভিষেকে ভালো করতে চেয়েছিলাম। ভারতের বিপক্ষে ভালো করার খুব ইচ্ছা ছিল।’কোথায় লুকিয়ে ছিল এই রত্ন? এই বিস্ময় প্রতিভা? বাংলাদেশ তো বটেই, পুরো ক্রিকেট বিশ্বও যেন মুগ্ধ। খ্যাতনামা ভাষ্যকার তো রীতিমতো আবেগ ঝরানো গলায় বলছিলেন, ‘আবার বোলিং মার্কে ফিরল সেই ক্ষীণকায় দেহের তরুণটি, যার নাম এখন পুরো বিশ্ব জানে, মুস্তাফিজ, মুস্তাফিজুর রহমান।’অধিনায়ক মাশরাফি কিন্তু এর চেয়ে বড় চমক উপহার দিলেন এই বলে, ‘আমাদের কাছে মুস্তাফিজের এই পারফর্ম কিন্তু বিস্ময়কর নয়। আমরা খুব ভালো করেই জানি ও কীভাবে ব্যাটসম্যানদের ধ্বংস করতে পারে।’ ধ্বংস? সেটিও বিশ্ব সেরা ব্যাটিং লাইনআপের দাবিদার ভারতেরই!না, সহজ সরল মুস্তাফিজ নয়; বেশি বিস্ময় বাকি সবার। অবশ্যই ভারতের। দ্বিতীয় ওয়ানডের আগে রবি শাস্ত্রীর ক্রিকেট-শাস্ত্রে নতুন একটা গবেষণামূলক অধ্যায় যুক্ত হচ্ছে নিশ্চিত—মুস্তাফিজুর রহমান!
পড়ুন ​কীভাবে সাতক্ষীরা থেকে উঠে এলেন মুস্তাফিজ: 
নতুন বিস্ময়ের উঠে আসার গল্প
