
ব্রাজিলিয়ান ফুটবলে সাফল্যের শেষ কথা পেলে। বিশ্বকাপ জিতেছেন তিনবার। গড়েছেন ব্রাজিলের জার্সিতে সর্বোচ্চ গোলের রেকর্ড। পেলে যে তাঁর উত্তরসূরি নেইমারে ভীষণ মুগ্ধ, নিশ্চয়ই অজানা নয়। ব্রাজিলীয় কিংবদন্তি মনে করেন, লিওনেল মেসির ছায়া থেকে বেরিয়ে আসায় এবার সেরা হবেন নেইমার। 
পেলের শৈশবের ক্লাব সান্তোসেই নেইমারের বেড়ে ওঠা। ২০১৩ সালে সান্তোস ছেড়ে বার্সেলোনায় যোগ দিয়ে মেসি-সুয়ারেজের সঙ্গে বিশ্বের অন্যতম সেরা আক্রমণভাগ গড়েছিলেন নেইমার। গত আগস্টে ট্রান্সফারের বিশ্ব রেকর্ড গড়ে প্যারিস সেন্ট জার্মেইয়ে (পিএসজি) যোগ দেন ব্রাজিলিয়ান ফরোয়ার্ড। বার্সেলোনায় দেওয়া সাক্ষাৎকারে পেলে জানিয়েছেন, পিএসজিতে যোগ দিয়ে নেইমার সঠিক কাজটিই করেছেন। বার্সায় মেসির ছায়াতলে পড়েছিলেন নেইমার। নিজেকে মেলে ধরতে তাঁর ঠিকানা পাল্টানোর কথা বলেছেন অনেকেই। পেলের কথাও ঠিক তাই, ‘নেইমারের জন্য এটাই সবচেয়ে ভালো হয়েছে। যদিও ব্রাজিলের জন্য তেমন কিছু পাল্টায়নি। আরও অনেক ভালো খেলোয়াড় আছে। কিন্তু তাঁর জন্য এটাই সবচেয়ে ভালো। লোকজন সব সময় নেইমার ও মেসিকে নিয়ে আলোচনা করেছে। এখন সে বড় তারকা হয়ে ওঠার সুযোগ পাবে।’ গত ৯ বছর ব্যালন ডি’অর জয়ের দৌড়ে মেসি-রোনালদোর দাপট চলছে। বিশ্লেষকেরা মনে করছেন, ঠিকানা পাল্টে ফেলায় ব্যালন ডি’অর জয়ে আগের চেয়ে ভালোভাবে প্রতিদ্বন্দ্বিতা করতে পারবেন নেইমার। পেলে বিষয়টি দেখছেন নেইমারের সেরা হয়ে ওঠার সুযোগ হিসেবে, ‘তাঁর (নেইমার) কাঁধে এখন অনেক দায়িত্ব। কী করতে পারে, সেটা দেখানোর খুব ভালো সুযোগ এটা। যদিও কাঁধে বড় দায়িত্ব চাপা বিপজ্জনকও। তবে আগামী বিশ্বকাপে নেইমারের কিংবদন্তি হয়ে ওঠার সুযোগ আছে।’ সূত্র: গোল ডটকম।
