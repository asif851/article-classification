
জিততে না পারলে বিশ্বকাপ-স্বপ্ন শেষ হয়ে যেতে পারে আর্জেন্টিনার। যাদের বিপক্ষে লিওনেল মেসিদের এই বাঁচা-মরার লড়াই সেই ইকুয়েডরের কোচ কিন্তু একজন আর্জেন্টাইন—হোর্হে সেলিকো! এক আর্জেন্টাইনের হাতেই কি হবে আর্জেন্টিনার স্বপ্নের সমাধি! খুব বেশি দিন হয়নি ইকুয়েডরের কোচের দায়িত্ব পেয়েছেন সেলিকো। গত মাসে আগের কোচ গুস্তাভো কুইন্তারোস বরখাস্ত হওয়ার পর বাছাইপর্বে ইকুয়েডরের শেষ দুটি ম্যাচের জন্য কোচ করা আনা হয় সেলিকোকে। এর আগে তিনি ছিলেন ইকুয়েডরের যুবদলের দায়িত্বে। সেলিকোর অধীনে প্রথম ম্যাচে চিলির কাছে ২-১ গোলে হেরেছে ইকুয়েডর। বিশ্বকাপে খেলার স্বপ্নও শেষ হয়ে গেছে ওই ম্যাচেই। বাকি শুধু এখন আর্জেন্টিনার বিপক্ষে ম্যাচটা। ইকুয়েডরের কিছু পাওয়ার নেই, কিন্তু আর্জেন্টিনার হারানোর আছে অনেক কিছু। এমন ম্যাচে কী করবেন সেলিকো? দার্শনিকের মতো জবাব দিয়েছেন ৫৩ বছর বয়সী আর্জেন্টাইন কোচ, ‘মাঝেমধ্যে নিয়তি আপনার পথে এমন একটা কিছু দাঁড় করিয়ে দেবে, যা আপনি কল্পনাও করতে পারবেন না।’ রয়টার্স।
