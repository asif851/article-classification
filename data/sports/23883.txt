
কেপটাউন টেস্টের তৃতীয় দিনে বল বিকৃতির চেষ্টা করেছিলেন ক্যামেরন ব্যানক্রফট। সে দায়ভার দলের নেতৃত্বের থাকা স্টিভ স্মিথ নিয়েছেন সেদিন সংবাদ সম্মেলনেই। দুই দিন ধরে তারই ঝড় বইছে অস্ট্রেলিয়া দলের ওপর। ম্যাচের চতুর্থ দিনে অধিনায়কত্ব থেকেও সরে দাঁড়াতে হয়েছে স্মিথকে। শুধু জাতীয় দল নয়, ফ্র্যাঞ্চাইজি লিগেও এর ঝাপটা এসে পড়েছে। এবারের আইপিএলে রাজস্থান রয়্যালসের অধিনায়কত্বের ভারটাও আর নিতে রাজি হননি স্মিথ।
এমন কোনো ঘোষণা আসতে পারে জানা ছিল। গতকালই রাজস্থান রয়্যালস বলেছিল, ফ্র্যাঞ্চাইজির অধিনায়কত্ব বিষয়ে বোর্ডের দেওয়া সিদ্ধান্ত মেনে নেবে তারা। আজ ফ্র্যাঞ্চাইজিটি আনুষ্ঠানিকভাবে স্মিথের সরে দাঁড়ানোর সিদ্ধান্ত জানিয়ে দিয়েছে। জুবিন বরুচা নামের এক কর্মকর্তা জানিয়েছেন, ‘কেপটাউনের ঘটনা ক্রিকেট দুনিয়াকে বড় এক ধাক্কা দিয়েছে। আমরা বিসিসিআইয়ের সঙ্গে নিয়মিত যোগাযোগ রেখেছি এবং তাদের পরামর্শ শুনেছি। স্মিথের সঙ্গেও নিয়মিত আলোচনা করেছি আমরা। আসন্ন আইপিএলে রাজস্থান রয়্যালসের প্রস্তুতিতে যেন কোনো বিঘ্ন না হয়, দল যেন ভালো করতে পারে, এ জন্য স্টিভ অধিনায়কত্ব থেকে সরে দাঁড়িয়েছে।’ স্মিথের পরিবর্তে অজিঙ্কা রাহানেকে দলের ভার দিচ্ছে রাজস্থান।
দুই বছর পর আইপিএলে ফিরেছে রাজস্থান। স্পট ফিক্সিং ও ম্যাচ পাতানোর অভিযোগে গত দুই বছর আইপিএলে নিষিদ্ধ ছিল দলটি। এর আগে টানা দুই বছর এ দলেই খেলেছেন স্মিথ। এ বছরের নিলামে তাই তাঁকে কেনার সুযোগ হাতছাড়া করেনি দলটি। নিলামে কেনার পর তাঁকেই দলের দায়িত্ব বুঝিয়ে দিয়েছিল দলটি। কিন্তু সে সিদ্ধান্তটা টুর্নামেন্ট শুরু হওয়ার আগেই বদলাতে হলো।
