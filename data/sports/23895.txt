
ধুমধাড়াক্কা ব্যাটিংয়ের প্রতিশব্দ তিনি। ‘কিলার মিলার’ নামটা তো আর এমনিই হয়নি। তবে বাংলাদেশ সফরে এখনো যেন ‘ঘুমিয়ে’ই আছেন ডেভিড মিলার। তাতেও অবশ্য জিততে সমস্যা হচ্ছে না দক্ষিণ আফ্রিকার। প্রথম টি-টোয়েন্টিতে ১ রান, দ্বিতীয়টিতে ২৮ বলে অপরাজিত ৩০। পরশু প্রথম ওয়ানডেতে তো মিলারকে ব্যাট হাতে নামতেই হয়নি। মিলারের হাত অবশ্য নিশপিশ করছে ঝোড়ো একটা ইনিংস খেলার জন্য। দলের প্রতিনিধি হয়ে কাল সংবাদ সম্মেলনে যা বললেন, বাংলাদেশ দলের জন্য তা ভয়ের কারণই, “অবশ্যই আমি চাই ‘কিলার’ মিলার হয়ে এই সফরে দেখা দিতে। একটু অপেক্ষা করুন।”মিলারের কথার মধ্যে হুমকির সুর না থাকুক, ভেতরের আগুন কিন্তু বেরিয়ে আসতে চাইছে। এই সফরে দক্ষিণ আফ্রিকার ওপরের দিকের ব্যাটসম্যানরাই ম্যাচ শেষ করে দিচ্ছেন, তার ওপর মিলার খোলস ছেড়ে বেরিয়ে এলে তো আরও বিপদ। আজই এসে যেতে পারে সেই সুযোগ। সিরিজ জয়ের জন্য তৃতীয় ম্যাচটি পর্যন্ত অপেক্ষা না করে আজই সেই আনুষ্ঠানিকতা সেরে ফেলতে চান মিলার, ‘আগামীকালই (আজ) আমরা সিরিজটা নিশ্চিত করে ফেলতে চাই।’শুধু কথার কথা নয়, এখন পর্যন্ত এই সফরে দক্ষিণ আফ্রিকা খেলছে দৌর্দণ্ড প্রতাপেই। দুটি টি-টোয়েন্টি ও প্রথম ওয়ানডেতে বাংলাদেশ দল দাঁড়াতেই পারেনি। হয়নি কোনো প্রতিদ্বন্দ্বিতাও। তবে বাইরে থেকে যা-ই মনে হোক, জয়টা সহজে আসছে না বলেই দাবি মিলারের, ‘কয়েক মাস ধরে বাংলাদেশ ভালো ক্রিকেট খেলছে। আমরা চ্যালেঞ্জের মুখে পড়ছি। আমাদের জন্য এটা কঠিন কন্ডিশন।’ উপমহাদেশের বিরুদ্ধ কন্ডিশন জয় দক্ষিণ আফ্রিকার তৃপ্তির বড় একটা জায়গাও। একটা সময় উপমহাদেশের কন্ডিশনই সবচেয়ে বড় প্রতিপক্ষ হয়ে দাঁড়িয়ে যেত দক্ষিণ আফ্রিকার জন্য। তা এখন অতীত। উপমহাদেশেও এখন দক্ষিণ আফ্রিকা স্বমহিমায় উজ্জ্বল। গত বছর শ্রীলঙ্কা থেকে ওয়ানডে ও টেস্ট সিরিজ জয়ই এর প্রমাণ। উপমহাদেশের দুই দল পাকিস্তান ও ভারতের বিপক্ষে দুর্দান্ত খেলা বাংলাদেশের বিপক্ষে টানা তিনটি জয়ও সেই ঘোষণাই দিচ্ছে। এ নিয়ে দক্ষিণ আফ্রিকার বাড়তি গর্বের কথাটাও ফুটে বেরোল মিলারের কথায়, ‘উপমহাদেশে খেলা ও ভালো করা একটা বড় চ্যালেঞ্জই। আমরা তা করতে পেরে গর্বিতই।’
