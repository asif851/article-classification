
টেস্টে সর্বশেষ সেঞ্চুরি ২০১৪ সালের জুলাইয়ে। এরপর টেস্টে আরও ২৩ বার ব্যাট হাতে নেমেছেন, তাতে রান ৪২৮। ফিফটি মাত্র ৪টি। সংখ্যাগুলোই বলছে, ব্যাট হাতে বেশ বাজে সময় যাচ্ছিল ইয়ান বেলের। দল থেকে বাদ পড়তে পারেন—এমন জল্পনা ছিল। শেষ পর্যন্ত জল্পনাটাই সত্যি হলো। ডিসেম্বরে ৪ টেস্ট, ৫ ওয়ানডে ও ২টি টি-টোয়েন্টির দক্ষিণ আফ্রিকা সফরের জন্য গতকাল ঘোষিত ইংল্যান্ড দলে জায়গা হয়নি বেলের।বেলের সঙ্গে দল থেকে বাদ পড়েছেন গত মাসে পাকিস্তান সিরিজেই টেস্ট অভিষিক্ত হওয়া আদিল রশিদও। ১৬ সদস্যের দলে পরিবর্তন আরও দুটি—ডাক পেয়েছেন নিক কম্পটন ও গ্যারি ব্যালান্স। গত অ্যাশেজে লর্ডসে সর্বশেষ অস্ট্রেলিয়ার বিপক্ষে টেস্ট খেলেছিলেন ব্যালান্স। কম্পটনকে একটু বেশিই অপেক্ষা করতে হয়েছে। ২০১৩ সালের মে মাসে ইংল্যান্ডের হয়ে সর্বশেষ সাদা জার্সিতে খেলেছিলেন ডেনিস কম্পটনের পৌত্র।তবে সব ছাপিয়ে আলোচনায় উঠে আসছে বেলের বাদ পড়া। অনেক দিন ধরে ‘বাদ পড়ি, পড়ি’ করেও দলে টিকে ছিলেন। সর্বশেষ পাকিস্তান সিরিজে আমিরাতের ব্যাটিং-স্বর্গে রান পাননি। এবার তাই খড়্গের নিচে পড়তেই হলো।ইংল্যান্ডের টেস্ট ইতিহাসের অষ্টম সর্বোচ্চ রানসংগ্রাহক অবশ্য বাদ পড়ায় নিজের কষ্ট চেপে রাখেননি। টুইটারে লিখেছেন, ‘দক্ষিণ আফ্রিকা সফরের দল থেকে বাদ পড়ে বেশ দুঃখ পেয়েছি। এখনো বিশ্বাস করি, আমি দলকে আরও অনেক কিছু দিতে পারব। কঠিন পরিশ্রমও করছিলাম যাতে সবচেয়ে ভালো অবস্থায় সফরে যেতে পারি।’ক্যারিয়ারে এর আগেও অনেকবার দল থেকে বাদ পড়ে ফিরে এসেছেন। এবার কি পারবেন বেল? বয়স যে ৩৩ বছর বয়সী ব্যাটসম্যানের পক্ষে কথা বলে না! এএফপি।
