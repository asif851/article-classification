
ক্লাসিকো বললে প্রথমত রিয়াল মাদ্রিদ-বার্সেলোনা ম্যাচের কথাই মনে আসবে। তবে আজকের ধ্রুপদি দ্বৈরথটা স্পেনে নয়, জার্মানিতে। বায়ার্ন মিউনিখ-বরুসিয়া ডর্টমুন্ডের ম্যাচটা তো জার্মান ক্লাসিকোই!এ বছরই চ্যাম্পিয়নস লিগের ফাইনালে ডর্টমুন্ডকে হারিয়ে দুর্দান্ত এক মৌসুমে তুলির শেষ আঁচড় দিয়েছিল বায়ার্ন। দুই মাস পরেই জার্মান সুপার কাপে বায়ার্নকে হারিয়ে জিতে ডর্টমুন্ড ‘প্রতিশোধ’ নেয়। পেপ গার্দিওলা নিশ্চয়ই মনে মনে সেটা ফিরিয়ে দেওয়ার ছক কষে রেখেছেন!ডাগআউটে গার্দিওলার প্রতিদ্বন্দ্বী ইয়ুর্গেন ক্লপ রসিকতা করে বলেছেন, এই ম্যাচের আগে তাঁর ৮০ ভাগ চুলই ধূসর হয়ে গেছে। কিন্তু তা কেন? নিজেদের মাঠ সিগনাল ইদুনা পার্কে খেলা, বায়ার্নের সঙ্গে বুন্দেসলিগার আগের ছয় ম্যাচে অপরাজিত। এত দুশ্চিন্তা কিসের ডর্টমুন্ড কোচের? কারণ হলো আজ প্রথম পছন্দের চার ডিফেন্ডারের একজনকেও পাচ্ছেন না ক্লপ!গত সপ্তাহেই আন্তর্জাতিক ম্যাচে চোট পেয়েছেন ম্যাট হামেলস ও মার্সেল স্মেলজার। আগে থেকেই নেই নেভান সুবোটিচ ও লুকাস পিসজেক। ডর্টমুন্ডের প্রধান নির্বাহী হান্স জোয়াকিম ওয়াজকের সরল স্বীকারোক্তি, ‘এটা একটা বিপর্যয়ই। চারজন ডিফেন্ডারকে হারানোর চেয়ে খারাপ কিছু হতে পারে না।’ চোটের অলক্ষুণে দৃষ্টি পড়েছে বায়ার্ন শিবিরেও। পাঁজরের হাড়ে চিড় ধরা পড়ায় ফ্রাঙ্ক রিবেরি আজ নামতে পারবেন না। তাঁর জায়গাটা হয়তো জের্দান শাকিরি বা মারিও গোটশে নেবেন। তবে গোটশেকে কর্নার নেওয়ার সময় একটু সাবধানেই থাকতে হবে। ডর্টমুন্ড ছেড়ে আসার পর এই প্রথম ফিরছেন পুরোনো ঠিকানায়। বলা তো যায় না, রগচটা কোনো সমর্থক যদি কিছু ছুড়ে-টুরে মারে!লিগে ডর্টমুন্ডের চেয়ে বায়ার্ন এগিয়ে চার পয়েন্টে। আজ কি সেটা আরও বাড়িয়ে নেবে চ্যাম্পিয়নরা? এএফপি।
