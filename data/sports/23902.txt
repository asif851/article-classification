
গনগনে সূর্য কাল ভালোই ভুগিয়েছে পিটার হ্যান্ডসকম্বকে। ঝাঁজাল রোদে রীতিমতো নাভিশ্বাস উঠেছে অস্ট্রেলিয়ার এই মিডল অর্ডার ব্যাটসম্যানের। প্রচণ্ড গরমে এতটাই কাহিল, খেলা থামিয়ে বরফ-চিকিৎসা নিতে হয়েছে তাঁকে। আড়াই ঘণ্টার ব্যাটিংয়ে তাঁর ওজন কমেছে ৪.৫ কেজি! ব্রিটেনের ডেইলি মেইলের খবর সেটিই বলছে।
উপমহাদেশে গরমটা যে ভোগাবে, সেটি নিশ্চয়ই অজানা নয় হ্যান্ডসকম্বের। কন্ডিশনে মানিয়ে নেওয়ার সর্বোচ্চ চেষ্টাই তিনি করেছেন। পানিশূন্যতায় একবার প্রায় বমি এসে গিয়েছিল তাঁর। দিনের শেষ দিকে উইকেটে বসেও পড়লেন। তবে ৩০ ডিগ্রি সেলসিয়াস তাপমাত্রা ও ৮০ শতাংশ আর্দ্রতায় কাহিল হওয়ার পরও উইকেটে টিকে থেকেছেন, ওয়ার্নারের সঙ্গে তৃতীয় উইকেটে গড়েছেন ১৫২ রানের জুটি। হ্যান্ডসকম্বকে ফিট রাখতে ড্রিংকস আর ঠান্ডা কাপড় নিয়ে অস্ট্রেলিয়া দলের চিকিৎসককে কাল বেশ ব্যস্ত থাকতে হয়েছে। ২৬ বছর বয়সী ব্যাটসম্যান দিন শেষে অপরাজিত ছিলেন ৬৯ রানে।প্রচণ্ড গরমে ভালো ব্যাটিং করে দলের কোচ ড্যারেন লেম্যানের প্রশংসা কুড়িয়েছেন হ্যান্ডসকম্ব, ‘সত্যি নির্ভীক। এখানে ভীষণ গরম। রানের জন্য আপনাকে অনেক পরিশ্রম করতে হবে। যেভাবে সে খেলেছে দুর্দান্ত।’আজ অবশ্য বেশি দূরে এগোতে পারেননি হ্যান্ডসকম্ব। সাকিব আল হাসানের সরাসরি থ্রোতে রানআউট হওয়ার আগে করেছেন ৮২ রান। তবে তার আগে দেখিয়ে গেছেন বিরুদ্ধ কন্ডিশনে কীভাবে টিকে থাকতে হয়। সূত্র: ডেইলি মেইল অনলাইন।
