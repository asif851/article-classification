
পুরোটা সময় এগিয়ে থেকেও দৌড়ের শেষ মুহূর্তে কেউ হোঁচট খেতেই পারে। আবার পেছন থেকে এসে মুহূর্তের চমকে কেউ বাজিমাতও করতে পারে। লা লিগায় এখন যে অবস্থা, তাতে বার্সেলোনা-রিয়াল মাদ্রিদের কারোরই পা হড়কানোর কোনো সুযোগ নেই। লিগের বাকি আর ১০ ম্যাচ, আজ সেল্টা ভিগোর সঙ্গে বার্সেলোনা যেমন জয় চাইবে, গ্রানাডার সঙ্গেও অন্যকিছু ভাবছেই না রিয়াল।এ মুহূর্তে বার্সেলোনার ভাগ্য তাদেরই হাতে, রিয়ালের চেয়ে ৪ পয়েন্ট এগিয়ে আছে সবার ওপরেই। জেরার্ড পিকে জানেন এ সময়টা কতটা গুরুত্বপূর্ণ, ‘মৌসুমের সবচেয়ে গুরুত্বপূর্ণ অংশই এখন সামনে। বেশ কয়েকটি কঠিন ম্যাচ সামনে আছে। চ্যাম্পিয়নস লিগের কোয়ার্টার ফাইনালও আছে। আমরা জানি কাজটা সহজ হবে না, শিরোপা জিততে হলে আমাদের নিজেদের সেরাটাই দিতে হবে।’বার্সেলোনা অবশ্য আজ স্বস্তি নিয়েই মাঠে নামবে। ডান পায়ের চোটে আর্জেন্টিনার হয়ে দুই ম্যাচে নামতে পারেননি লিওনেল মেসি। তবে বার্সেলোনার হয়ে গত বৃহস্পতিবার অনুশীলন শুরু করেছেন। আজ মাঠে নামারই কথা বার্সা ফরোয়ার্ডের। পরশু নিজের ফেসবুক পেজে জানিয়েছেন, ‘যুক্তরাষ্ট্র সফরটা ভালো-মন্দ মিশিয়ে কেটেছে। আর্জেন্টিনার হয়ে দুটি জয় পেয়েছি, সবাই ভালো খেলেছে। কিন্তু ডান পা ফুলে যাওয়ায় আমি নামতে পারিনি। এখনো একটু ব্যথা আছে, তবে আশা করছি দ্রুত সেটা কাটিয়ে উঠে জাতীয় দল ও বার্সেলোনার হয়ে অবদান রাখতে পারব।’ সুসংবাদ আছে রিয়ালের জন্যও। পাঁচ মাস পর চোট কাটিয়ে আজ মাঠে নামার কথা কলম্বিয়ান মিডফিল্ডার হামেস রদ্রিগেজের।রিয়ালের অবশ্য আন্তর্জাতিক বিরতি নিয়ে হালকা উদ্বেগ থাকতে পারে। গত বছর টানা ২০ ম্যাচ জেতা রিয়ালকে কেউ থামাতে পারবে না বলে মনে হচ্ছিল। এর পরই বড়দিনের বিরতি, সেটাই যেন ঘটায় ছন্দপতন। নতুন বছরের প্রথম ম্যাচেই ভ্যালেন্সিয়ার কাছে হার, পরে এল ক্লাসিকোতে হেরে শিরোপা-স্বপ্ন বড় একটা ধাক্কা খেয়েছে। বার্নাব্যুতে গ্রানাডা বড় কোনো হুমকি হওয়ার কথা নয়, কিন্তু কোচ কার্লো আনচেলত্তি অতীতটা নিশ্চয়ই মনে করিয়ে দেবেন খেলোয়াড়দের! এএফপি, ইএসপিএন।
