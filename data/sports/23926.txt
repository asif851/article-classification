
হাবিবুল বাশার ও সাকিব আল হাসানের পর বাংলাদেশের তৃতীয় ক্রিকেটার হিসেবে খেলাধুলায় কলকাতার এবিপি আনন্দ টেলিভিশন চ্যানেলের ‘সেরা বাঙালি’ সম্মাননা পেয়েছেন মাশরাফি বিন মুর্তজা। আজ কলকাতার ওবেরয় হোটেলে বাংলাদেশ ওয়ানডে অধিনায়কের হাতে তুলে দেওয়া হয়েছে এই সম্মাননা। 
মাশরাফির হাতে এই পুরস্কার তুলে দিয়েছেন ভারতীয় নারী ক্রিকেটার ঝুলন গোস্বামী। পুরস্কার দেওয়া আগে পর্দায় দেখানো হয় মাশরাফিকে নিয়ে তৈরি একটি প্রামাণ্য চিত্র। সেখানে ফুটে ওঠে অধিনায়কের ক্যারিয়ারের স্মরণীয় সব মুহূর্ত। বলা হয়, তাঁর সফল নেতৃত্বে বাংলাদেশ দল কীভাবে সামনে এগোচ্ছে। প্রতি বছরই বিভিন্ন ক্ষেত্রে অবদান রাখা বাঙালিদের পুরস্কৃত করে থাকে এবিপি মিডিয়া গ্রুপ। ২০০৭ সালে বাংলাদেশের সাবেক অধিনায়ক হাবিবুল বাশার ও ২০১২ সালে এই পুরস্কার পান সাকিব আল হাসান। পাঁচ বছর পর আবার বাংলাদেশের কোনো ক্রিকেটারের হাতে উঠেছে এই পুরস্কার।
