
আগের দুই ম্যাচ জিতেই সেমিফাইনাল নিশ্চিত হয়েছিল। গ্রুপ সেরা হতে আজ ড্র করলেই চলত। কিন্তু এএইচএফ (এশিয়ান হকি ফেডারেশন) কাপ হকির গ্রুপ পর্বে নিজেদের শেষ ম্যাচে দুর্বল ম্যাকাওকে পেয়ে গোল উৎসবে মেতে ওঠে বাংলাদেশ হকি দল। হংকংয়ের কিংস পার্ক স্টেডিয়ামে আজ জিমিরা জিতেছে ১৩-০ গোলের বিশাল ব্যবধানে। হ্যাটট্রিকসহ পাঁচ গোল করেছেন আশরাফুল ইসলাম। ৩ গোল সারোয়ার হোসেনের। ২টি করে গোল করেছেন হাসান জুবায়ের ও রোমান সরকার। অন্য গোলটি খোরশেদুরের। প্রথমার্ধে ৬-০ গোলে এগিয়ে ছিল বাংলাদেশ।টানা দুই ম্যাচ হেরে টুর্নামেন্ট থেকে আগেই ছিটকে পড়ে ম্যাকাও। আজ তাই দলের দুই গুরুত্বপূর্ণ খেলোয়াড় অধিনায়ক রাসেল মাহমুদ জিমি, মামুনুর রহমান চয়নকে ছাড়াই আজ মাঠে নেমেছিল বাংলাদেশ।ম্যাচের দ্বিতীয় মিনিটেই পেনাল্টি কর্নার থেকে গোল উৎসবের শুরু করেন আশরাফুল। দশম মিনিটে তাঁর দ্বিতীয় গোলটিও পেনাল্টি কর্নার থেকে। ১১ মিনিটে আশরাফুল হ্যাটট্রিক পূরণ করেন পেনাল্টি স্ট্রোক থেকে। ১৯ মিনিটে ফিল্ড গোলে স্কোরলাইন ৪-০ করেন রোমান সরকার। ২৩ ও ৩৫ মিনিটে আরও দুটি ফিল্ড গোল করেন সারোয়ার হোসেন ও হাসান জুবায়ের। এরপর ৪০ ও ৫৮ মিনিটে পেনাল্টি কর্নার থেকে গোল করেন আশরাফুল। ৬১ মিনিটে দলের নবম গোলটি করেন সারোয়ার হোসেন। পরের মিনিটেই রোমানের ফিল্ড গোলে ১০-০ হয় স্কোরলাইন। ৬৩ মিনিটে স্কোর ১১-০ করেন সারোয়ার হোসেন। ৬৯ মিনিটে মঈনুল ইসলাম কৌশিক করেন ১২তম গোল। এরপর যোগ হওয়া সময়ে খোরশেদ করেছেন ১৩তম গোলটি। 
