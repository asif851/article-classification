
এএফসি অনূর্ধ্ব-১৬ মেয়েদের ফুটবলের বাছাইপর্বের ‘বি’ গ্রুপে নিজেদের প্রথম ম্যাচেই শক্তিশালী জর্ডানকে ১-০ গোলে হারিয়ে তাক লাগিয়ে দিয়েছিল বাংলাদেশের মেয়েরা। আজ বঙ্গবন্ধু স্টেডিয়ামে সংযুক্ত আরব আমিরাতের বিপক্ষে টগবগে আত্মবিশ্বাস নিয়ে মাঠে নেমেছিল মণিকা চাকমার দল। মাঠে সে আত্মবিশ্বাসের প্রতিফলন দেখা গেল । বিপাশা ও সানজিদার জোড়া গোল, সঙ্গে কৃষ্ণা রানী সরকার ও লিপি আক্তারের গোলে আমিরাতকে ৬-০ ব্যবধানে উড়িয়ে দিল বাংলাদেশের মেয়েরা।
‘বি’ গ্রুপে এ আমিরাতকেই বাংলাদেশের সবচেয়ে সহজ প্রতিপক্ষ ভাবা হচ্ছিল। ফলে এ ম্যাচে জয় আসবে, এমনটা অনুমিতই ছিল। তবে গোল ব্যবধানের বিষয়টিও মাথায় রাখতে হয়েছে বাংলাদেশকে। সে ক্ষেত্রে খুব একটা ব্যর্থ নয় মণিকার দল। পুরো ম্যাচে আধিপত্য বজায় রেখেই খেলেছে বাংলাদেশের মেয়েরা। বেশির ভাগ সময় বল ছিল বাংলাদেশের দখলে। অধিকাংশ পাসই ছিল নিখুঁত। সঙ্গে জমাটরক্ষণ তো ছিলই। সব মিলিয়ে অসাধারণ পারফরম্যান্স দেখিয়েছে সানজিদা-লিপিরা। ৫ মিনিটে দলকে এগিয়ে দিল বিপাশা মালি। ৮ মিনিটেই জোরালো এক শটে ব্যবধান দ্বিগুণ করল আগের ম্যাচের নায়িকা সানজিদা আক্তার। ২৩ মিনিটে আবারও সেই সানজিদা। দুর্দান্ত পারফরম্যান্স দেখানো এ ফরোয়ার্ডের আলতো টোকায় ৩-০ হলো স্কোরলাইন। ৪৩ মিনিটে ৪-০ করে ফেলল কৃষ্ণা রানী সরকার।দ্বিতীয়ার্ধে কিছুটা গোছালো ফুটবল খেলেছে আমিরাতের মেয়েরা। এ কারণে দ্বিতীয়ার্ধে ‘মাত্র’ দুই গোল করতে পেরেছে বাংলাদেশ। ৬৬ মিনিটে আমিরাতের জালে আবারও বল জড়িয়ে দেয় বিপাশা। খেলার অন্তিম মুহূর্তে গোল করে ‘সুপার সাব’ লিপি। সব মিলিয়ে স্কোরলাইন ৬:০। কিছু সুযোগ হাতছাড়া না করলে ব্যবধান হয়তো আরও বাড়ত। এ জয়ে পয়েন্ট টেবিলে দুইয়ে বাংলাদেশ। গোল ব্যবধানে এগিয়ে থাকায় একে রয়েছে ইরান। আগামী পরশু ভারতের বিপক্ষে মাঠে নামবে বাংলাদেশের মেয়েরা। চনমনে আত্মবিশ্বাস নিয়ে ভারতের বিপক্ষেও ভালো কিছুর প্রত্যাশায় মাঠে নামবে সানজিদা-লিপিরা।
