
আইসিসির সাবেক সভাপতি ও ভারতীয় ক্রিকেট বোর্ডের সভাপতি জগমোহন ডালমিয়া মারা গেছেন। আজ রোববার রাতে কলকাতার একটি হাসপাতালে তাঁর মৃত্যু হয়। তাঁর বয়স হয়েছিল ৭৫ বছর। তৃতীয়বারের মতো ভারতীয় ক্রিকেট কন্ট্রোল বোর্ডের সভাপতি হয়েছিলেন ডালমিয়া। আইসিসির সাবেক এই সভাপতি ছিলেন বাংলাদেশ ক্রিকেটের অকৃত্রিম বন্ধু। এনডিটিভি ও ইন্ডিয়ান এক্সপ্রেসের খবরে বলা হয়, গত বৃহস্পতিবার রাতে হৃদ্‌রোগে আক্রান্ত হয়ে কলকাতার একটি হাসপাতালে ভর্তি করা হয়েছিল জগমোহন ডালমিয়াকে। সেই রাতেই তাঁর এনজিওগ্রাম করা হয়। গত দুদিন তাঁর অবস্থা স্থিতিশীল বলেই জানানো হয়েছিল হাসপাতাল সূত্রে। কিন্তু আজ রাত নয়টার পরে জানা গেল ডালমিয়া আর নেই। ম্যাচ পাতানো কেলেঙ্কারির পর শ্রীনিবাসনের জায়গায় তৃতীয় দফায় ভারতীয় ক্রিকেট বোর্ডের সভাপতি হয়েছিলেন এ বছরের মার্চে। জগমোহন ডালমিয়ার মৃত্যুর খবরে ভারতীয় ক্রিকেট দলের সাবেক অধিনায়ক সৌরভ গাঙ্গুলি ও পশ্চিমবঙ্গের ক্রীড়া মন্ত্রী অরূপ বিশ্বাস হাসপাতালে ছুটে যান। ১৯৮৩ সালে, অর্থাৎ যে বছরে ভারত বিশ্বকাপ জেতে ওই বছরই ভারতীয় ক্রিকেট বোর্ডের কোষাধ্যক্ষ হন ডালমিয়া। তিনি ১৯৮৭ (ভারত-পাকিস্তান যৌথ আয়োজক) এবং ১৯৯৬ সালে (ভারত, পাকিস্তান ও শ্রীলঙ্কা যৌথ আয়োজক) ভারতে বিশ্বকাপ আয়োজনে সহযোগিতা করেছেন। ভারতীয় বোর্ডের সভাপতি পদে থাকা অবস্থায় ১৯৯৭ সালে আইসিসির সভাপতি নির্বাচিত হন। ক্রিকেটের বিশ্বায়নের মন্ত্রও ছড়িয়ে দেন সে ওই সময়েই। ২০০০ সালে বাংলাদেশের টেস্ট স্ট্যাটাস পাওয়াতেও তাঁর বড় ভূমিকা ছিল। 
ডালমিয়ার মৃত্যুতে বিসিসিআইয়ের সচিব অনুরাগ ঠাকুর টুইট করেছেন, ‘ভারতীয় ক্রীড়াজগতের মহানতম প্রশাসক চলে গেলেন। একটি যুগের সমাপ্তি।’
