
টেস্ট ক্রিকেটের সঙ্গে ভারতের পরিচয় ১৯৩২ সালে। কিন্তু সেই দলটাকেই প্রথম ট্রিপল সেঞ্চুরিয়ান পেতে অপেক্ষা করতে হলো ২০০৪ সাল পর্যন্ত। মুলতানে চিরপ্রতিদ্বন্দ্বী পাকিস্তানের বিপক্ষে ৩০৯ রান করে ভারতকে প্রথম ট্রিপল সেঞ্চুরি উপহার দেন বীরেন্দর শেবাগ। কাল আন্তর্জাতিক ক্রিকেট ছাড়ার ঘোষণা দেওয়া মারকুটে এই ব্যাটসম্যান পরে করেছেন আরেকটি ট্রিপল সেঞ্চুরি। টেস্ট ইতিহাসে দুটি ট্রিপল সেঞ্চুরি পাওয়া তৃতীয় ব্যাটসম্যান শেবাগ। প্রথম দুজন স্যার ডন ব্র্যাডম্যান ও ব্রায়ান লারা। ব্র্যাডম্যানের দুটি ৩০০ ছাড়ানো ইনিংসই ইংল্যান্ডের বিপক্ষে হেডিংলিতে পাওয়া। প্রথমটি ১৯৩০ সালে, দ্বিতীয়টি ১৯৩৪ সালে। এরপর ব্রায়ান লারা ১৯৯৪ ও ২০০৪ সালে দুবার ৩০০ ছাড়ানো ইনিংস খেলেছেন। ওয়েস্ট ইন্ডিয়ান কিংবদন্তি ৩৭৫ ও ৪০০ রানের দুটো ইনিংসেই ব্যক্তিগত সর্বোচ্চ রানের রেকর্ড নতুন করে লেখেন। এরপর ক্রিস গেইলও চতুর্থ ব্যাটসম্যান হিসেবে দুটি ট্রিপল সেঞ্চুরি পেয়েছেন।
