
কাতালুনিয়ার স্বাধীনতা আন্দোলন চলছে। কাতালুনিয়া স্বাধীন হয়ে গেলে লা লিগা থেকে বাদ পড়ার হুমকিতে পড়ে যাবে দুই কাতালান ক্লাব বার্সেলোনা এবং এসপানিওল। কাতালুনিয়া স্বাধীন দেশ হয়ে গেলেও কি স্পেনের লিগে বার্সা খেলবে? কাতালুনিয়া নিজেদের মতো করে লিগ শুরু করলেও সেখানে স্প্যানিশ লিগের মতো প্রতিদ্বন্দ্বিতা হবে না। সেই সুযোগই নেই। তা ছাড়া ফুটবল বিশ্ব হারাবে ‘এল ক্লাসিকো’র মতো দ্বৈরথ। আবার কাতালুনিয়ার স্বাধীনতা নিয়ে মাদ্রিদের সঙ্গে বার্সেলোনার রাজনৈতিক সম্পর্কের এতটাই অবনতি হয়েছে, পারস্পরিক অবিশ্বাস এমন জায়গায় গিয়ে ঠেকেছে, বার্সাও যে স্প্যানিশ লিগে থেকে যাবে—এ নিয়েও দেখা দিয়েছে সংশয়।তা হলে কী উপায়? সবচেয়ে ভালো বিকল্প বার্সা যদি স্পেনের প্রতিবেশী দেশ ফ্রান্সের লিগে গিয়ে খেলে। স্বাধীন দেশ হয়েও মোনাকো যেমন ফরাসি লিগে খেলছে। ফ্রান্সের প্রধানমন্ত্রী ম্যানুয়েল ভলস এরই মধ্যে বার্সাকে ফ্রান্সের শীর্ষ লিগে খেলার আমন্ত্রণ জানালেন। ফরাসি প্রধানমন্ত্রী অনেক দিন থেকেই বার্সেলোনার অনুরক্ত। একবার বেশ গর্ব নিয়ে বলেছিলেন, ‘আমি একজন ফুটবল ভক্ত, একজন বার্সা ভক্ত। এটি আমার রক্তে মিশে আছে।’ বার্সার প্রতি পুরোনো ভালোবাসা আর বর্তমান পরিস্থিতিতে ভলস বাতলালেন ভালো বিকল্প। উদাহরণ হিসেবে মোনোকোর কথাই বললেন, ‘সব দিক বিবেচনা করলে এটি সম্ভব। মোনাকোও তো ফরাসি লিগে খেলছে।’ 
অন্য রাষ্ট্রের ক্লাব হয়ে বার্সেলোনা কিংবা এসপানিওলের লা লিগায় খেলার কোনো সম্ভাবনা নেই বলেই মন্তব্য করেছিলেন লিগ সভাপতি হাভিয়ের তাবাস। আর নতুন ছোট্ট দেশের পক্ষে বার্সেলোনার মতো বড় ক্লাবকে বহন করাও কষ্টসাধ্য। বার্সার খরচই উঠবে না। এত এত তারকার বেতনই বা তারা দেবে কোত্থেকে? মোনাকো ফ্রান্সের অংশ না হয়েও দেশটির শীর্ষ লিগে খেলছে অনেক দিন ধরেই। লিগ শিরোপার অন্যতম দাবিদারও হয়ে উঠেছে দলটি। বার্সাও কি হাঁটবে সেই পথে? সূত্র: মার্কা।
