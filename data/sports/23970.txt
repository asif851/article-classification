
ফিফটি পেয়েছেন স্টিভ স্মিথ ও ডেভিড ওয়ার্নার দুজনই। দলের সেরা দুই ব্যাটসম্যানের রান পেয়েছে তবুও স্বস্তিতে নেই অস্ট্রেলিয়া। দুজনই ফিফটির ক্ষণিক পরেই বিদায় নিয়েছেন। এ বিষয়টিই ডারবান টেস্টে দক্ষিণ আফ্রিকা এগিয়ে রাখছে। আলোকস্বল্পতায় ১৪ ওভার বাকি থাকতেই শেষ হয়েছে প্রথম দিনের খেলা। ৫ উইকেট হারিয়ে ২২৫ রান নিয়ে দিন শেষ করেছে সফরকারীরা।
তবে দিনটি আরও বাজে যেতে পারত অস্ট্রেলিয়ার। ১৭৭ রানেই যে পঞ্চম উইকেট হারিয়েছিল স্টিভ স্মিথের দল। অ্যাশেজে টেস্টে নিজের ব্যাটসম্যান–সত্তা ফিরে পাওয়া মিশেল মার্শ (৩২*) ও ইংল্যান্ডের বিপক্ষে দলে প্রত্যাবর্তন করা টিম পেইন (২১*) জমাট বেঁধে না গেলে শেষ সেশনটা আরও রঙিন হয়ে উঠত দক্ষিণ আফ্রিকার জন্য।ম্যাচের আগে উইকেট স্পিন–বান্ধব হবে বলে শোনা যাচ্ছিল। স্মিথ ও শন মার্শকে (৪০) আউটও করেছেন কেশব মহারাজ। তবে উইকেটে প্রাণের অভাব ছিল না। ষষ্ঠ ওভারেই ব্যানক্রফটকে ফিরিয়ে দিয়েছিলেন ভারনন ফিল্যান্ডার। ব্যানক্রফটের ওপেনিং সঙ্গী ওয়ার্নারকেও ফিরিয়েছেন ফিল্যান্ডার। স্লিপে এবি ডি ভিলিয়ার্সের দুর্দান্ত এক ক্যাচের শিকার হওয়ার আগেই ফিফটি (৫১) পেয়েছেন ওয়ার্নার। এর আগেই অবশ্য ড্রেসিং রুমে ফিরে গেছেন উসমান খাজা।ওয়ার্নারের বিদায়ের ধাক্কা সামলে নিচ্ছিলেন স্মিথ (৫৬) ও শন মার্শ। কিন্তু দুজনকে ডি ভিলিয়ার্সের তালুবদ্ধ করে দক্ষিণ আফ্রিকাকে দৌড়ে এগিয়ে নেন মহারাজ।
