
পাওলো দিবালাকে ঠেকাতে কী করতে হবে? আর্জেন্টাইন ফরোয়ার্ডের দুর্দান্ত এক পারফরম্যান্সের কাছে হেরে যাওয়ার পর বার্সেলোনায় এমন প্রশ্ন উঠেছিল। তবে কাল নতুন ভিডিওতে যা দেখালেন দিবালা, সে অনুযায়ী এর উত্তর খুঁজতে যাওয়ার মানে হয় না! ২০ জনকে ফাঁকি দিয়ে ফ্রি-কিক থেকে গোল করেছেন আর্জেন্টিনার নতুন তারকা। 
ক্লাব মৌসুমের বিরতিতে জুভেন্টাস ফরোয়ার্ড গেছেন নিজের বাড়িতে, সেখানেই নেমেছিলেন এক প্রদর্শনী ম্যাচ খেলতে। আর্জেন্টিনার লাগুনা লারগা শহরের কোনো এক নাম না-জানা দলের বিপক্ষে দিবালার মতো তারকা খেলছেন, মাঠে ছিল তাই উপচে পড়া ভিড়। এমন সময় একটি ফ্রি-কিক পেলেন দিবালা। দিবালার ফ্রি-কিক আটকাবেন কোন এক অখ্যাত গোলরক্ষক? এতটা আস্থা রাখতে পারেননি কেউ। এগিয়ে এলেন তাঁর সতীর্থরা। পুরো দলই এসে দাঁড়িয়ে গেল গোলপোস্টে। তাতেও গোলবারে শূন্যস্থান রয়ে গেছে দেখে দর্শকেরাও নেমে পড়লেন। ফুটবলের নিয়মকানুনকে বৃদ্ধাঙ্গুলি দেখিয়ে পোস্টে নেমে এলেন আট-নয়জন ‘স্বেচ্ছাসেবক’। কেউ সটান দাঁড়িয়ে, গোলকিপার তো গোলপোস্ট ধরে ঝুলেই পড়লেন। আরও এক ডিফেন্ডার ঝুললেন বাম প্রান্তে।এত দলীয় ঐক্য, যূথবদ্ধ প্রতিজ্ঞা সব মাঠে মারা গেল। বাঁ পায়ের বাঁকানো শটে ডান পোস্টের কোণ ঘেঁষে বল ঠিকই জালে জড়িয়ে দিলেন দিবালা। প্রায় ২০ জন ডিফেন্ডারের মানবদেয়ালও আটকাতে পারল না তাঁকে! এমন গোলের পর তাই প্রতিপক্ষও চলে এল তাঁকে অভিনন্দন জানাতে। ভিডিওটি দেখুন এখানে
 

