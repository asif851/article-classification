
ব্যাট হাতে দুঃসময় কাটছেই না সাকিব আল হাসানের। তবে বল হাতে যথারীতি ধারাবাহিক। তাতেই হয়েছেন ম্যাচ-সেরা। উইকেট মাত্র একটি, তবে সাকিব পেয়েছেন আসলে কিপটে বোলিংয়ের পুরস্কার। ক্যারিবিয়ান প্রিমিয়ার লিগে টানা দ্বিতীয় জয় পেয়েছে সাকিবের বারবাডোজ ট্রাইডেন্ট। পরশু রাতে (বাংলাদেশ সময় গতকাল সকাল) অ্যান্টিগা হকবিলসকে ১২ রানে হারিয়েছে ট্রাইডেন্ট।মাঝারি স্কোরের ম্যাচে ব্যবধান গড়েছে আসলে সাকিবের স্পেলটাই। ট্রাইডেন্টের অফস্পিনার অ্যাশলি নার্স ২৮ রানে ৪ উইকেট নেওয়ার পরও ম্যাচ-সেরা সাকিব। তাঁর বোলিংয়েই ১৪৭ রান তাড়া করতে নেমে শুরুটা ভালো করতে পারেনি হকবিলস। নতুন বল হাতে নিয়ে সাকিব উইকেটে বেঁধে রেখেছিলেন প্রতিপক্ষ ব্যাটসম্যানদের।পাওয়ার প্লের মধ্যে ৩ ওভারে একটি মেডেনসহ দিয়েছেন মাত্র ১২ রান, সঙ্গে রিকি পন্টিংয়ের গুরুত্বপূর্ণ উইকেট। সাকিবের ঝুলিয়ে দেওয়া বল স্পিন করে বাইরে যাওয়ার সময় ব্যাট ছুঁইয়ে প্রথম স্লিপে ধরা পড়েন পন্টিং। পরে ৭ ওভারে যখন প্রয়োজন ৭৩, বেন রোরার ও মারলন স্যামুয়েলসের মতো আক্রমণাত্মক ব্যাটসম্যান উইকেটে থাকার পরও সাকিব নিজের শেষ ওভারে দিয়েছেন মাত্র চার রান। হকবিলস থমকে যায় ১৩৪ রানে।ট্রাইডেন্টের হয়ে আবারও সর্বোচ্চ রান করেছেন শোয়েব মালিক (৩৩)। সঙ্গে জোনাথন কার্টারের ৩১ ও উমর আকমলের ৩০ দলকে এনে দেয় ১৪৬ রান। চারে নেমে সাকিব কট বিহাইন্ড হয়েছেন স্যামুয়েলসের বলে। আজ রাতেই আবার মাঠে নামবে সাকিবের দল, প্রতিপক্ষ টি অ্যান্ড টি রেড স্টেলস। ওয়েবসাইট।
