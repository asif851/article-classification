
বিশ্বকাপ বাছাইয়ের সুপার সিক্স পর্বটা জয় দিয়েই শুরু করেছে বাংলাদেশ মহিলা ক্রিকেট দল। কলম্বো ক্রিকেট ক্লাবে (সিসিসি) আয়ারল্যান্ডকে আজ ৭ উইকেটে হারিয়েছেন রুমানারা।
১৪৫ রানের লক্ষ্য। আইরিশ মেয়েদের রানটা বাংলাদেশ অনায়াসে পেরিয়েছে দুটি জুটির সৌজন্যে। দুটিতেই অবদান রেখেছেন শারমিন আক্তার। ওপেনিং জুটিতে শারমিন সুলতানার সঙ্গে শারমিন আক্তার যোগ করেছেন ৪০ রান। গ্যাবি লুইসের বলে লুসি ওরিলি ক্যাচ হওয়ার আগে শারমিন সুলতানার রান ২২। ১৩ রানের মধ্যে সানজিদা ইসলাম ফিরে গেলে শারমিন আক্তার-ফারজানা হকের তৃতীয় উইকেট জুটিতে তোলা ৫৩ রান বাংলাদেশকে পৌঁছে দিয়েছে নিরাপদ জায়গায়। কায়রা মেটকাফের বলে আউট হওয়ার আগে শারমিন করেছেন ৫২। এই টুর্নামেন্টে শারমিন আক্তারের এটি দ্বিতীয় ফিফটি।তবে ম্যাচের মূল চরিত্র শারমিন নন, জাহানারা আলম। টস জিতে আয়ারল্যান্ডকে ফিল্ডিং করতে পাঠায় বাংলাদেশ। শুরুতেই পেসার জাহানারার জোড়া আঘাত। জুনে বিশ্বকাপে অংশ নিতে হলে সুপার সিক্স শেষে শীর্ষ চারে থাকতে হবে বাংলাদেশকে। পরশু তাদের প্রতিপক্ষ শক্তিশালী ভারত।
