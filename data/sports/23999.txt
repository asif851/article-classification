
৯ জুন একটা স্বপ্ন পূরণ হতে যাচ্ছে হোর্হে সাম্পাওলির। হোক প্রীতি ম্যাচ, তবু ব্রাজিল-আর্জেন্টিনা ম্যাচে দেশের ডাগ আউটে বসার এ অনুভূতির জন্যই তো এতগুলো বছর ধরে কষ্ট করে যাচ্ছেন। ৫৭ বছর বয়সে এসে লক্ষ্য ছুঁয়েছেন, কাল আর্জেন্টিনার কোচ হিসেবে সাম্পাওলির নাম নিশ্চিত করেছে আর্জেন্টাইন ফুটবল ফেডারেশন। দায়িত্ব নিয়ে নতুন স্বপ্নের কথাও জানিয়েছেন কোচ, মেসি-দিবালাকে নিয়ে বিশ্বকাপে যেতে চান তিনি।
বিশ্বকাপের কনমেবল বাছাইপর্বে এখন পঞ্চম স্থানে আছে আর্জেন্টিনা। হাতে আছে আর মাত্র চার ম্যাচ। এ অবস্থানে নড়চড় না হলে ওশেনিয়া অঞ্চলের সেরা দলের সঙ্গে প্লে-অফ খেলতে হবে তাদের। তবে সাম্পাওলির আশা, শীর্ষ চারে থেকে সরাসরি বিশ্বকাপে খেলবে আর্জেন্টিনা, ‘আমি নিশ্চিত, বাছাইপর্ব পেরোনোর ক্ষমতা আমাদের আছে।’এর এ কাজে নিজের হাতে থাকা সেরা দুই অস্ত্রের সর্বোচ্চ ব্যবহার করতে চান নতুন কোচ। লিওনেল মেসির কোচ হতে চান, এটা বহু আগেই জানিয়েছেন। এখন তাঁর উত্তরসূরি হিসেবে আবির্ভূত হওয়া পাওলো দিবালাকে পাচ্ছেন হাতে। এ দুজনের মধ্যে অপ্রতিরোধ্য এক জুটি গড়ে তুলতে চান চিলিকে কোপা আমেরিকা জেতানো কোচ, ‘আমি লিওর সঙ্গে গতকালই কথা বলেছি। আমরা দুজনই এ বিষয়টি নিয়ে উল্লসিত। নতুন এ প্রকল্প নিয়ে তার এত উত্তেজনা আর্জেন্টিনার জন্য খুবই ভালো সংবাদ। দিবালাও খুব উঁচু মানের, সবচেয়ে বেশি যেটা ভালো লাগে, সেটা হলো ওর সৃষ্টিশীলতা। মেসির পরিপূরক হয়ে খেলতে পারা ওর জন্য খুব ভালো হবে।’ 
