
নয় বছর পর দক্ষিণ আফ্রিকার মাটিতে টেস্ট খেলতে নামছে বাংলাদেশ। পচেফ্‌স্ট্রুমের সেনওয়েস পার্কে টসে জিতে ফিল্ডিং নিয়েছেন বাংলাদেশ অধিনায়ক মুশফিকুর রহিম।প্রথম টেস্টে বাংলাদেশের একাদশ নিয়ে একটা বিভ্রান্তির সৃষ্টি হয়েছিল। ম্যাচের সরাসরি সম্প্রচারে বাংলাদেশ দলের খেলোয়াড়দের ছবিসহ যে তালিকা দেখানো হয়েছিল, তাতে সাব্বির রহমান ছিলেন না। সেখানে তাসকিন-মোস্তাফিজ ও শফিউলের পাশাপাশি চতুর্থ পেসার হিসেবে দেখানো হয়েছিল রুবেল হোসেনের নাম। কিন্তু বিভিন্ন ক্রিকেট ওয়েবসাইটের তালিকায় সাব্বিরের নাম ছিল। নামকরা সংবাদ সংস্থা এএফপি, রয়টার্সও একাদশে সাব্বির নেই বলেই জানিয়েছিল। গত অক্টোবরে ইংল্যান্ডের বিপক্ষে টেস্ট অভিষেক হয়েছিল সাব্বির রহমানের। গত প্রায় এক বছর বাংলাদেশের প্রতিটি টেস্টেই বাংলাদেশের একাদশে ছিলেন তিনি। দক্ষিণ আফ্রিকায় এসে প্রস্তুতি ম্যাচে ভালো করা সাব্বির প্রথম টেস্ট দল থেকে বাদ পড়েছেন—সংবাদটি ছিল বেশ বিস্ময়করই।দক্ষিণ আফ্রিকা থেকে পাওয়া দুই দলের খেলোয়াড়দের তালিকা দেখে নিশ্চিত হওয়া গেছে বাংলাদেশ দলের একাদশে আছেন সাব্বির। বাংলাদেশ খেলছে তিন পেসার নিয়ে। রুবেল নেই। আছেন তাসকিন, মোস্তাফিজ ও শফিউল।প্রস্তুতি ম্যাচে ভালো খেলতে না পারলেও দলে আছেন লিটন দাস। তিনি পচেফ্‌স্ট্রুমে খেলবেন উইকেটকিপার হিসেবেই। চোটের কারণে দল থেকে বাদ পড়েছেন সৌম্য সরকার। দলে একমাত্র স্পিনার হিসেবে আছেন মেহেদী হাসান মিরাজ। গত মার্চের পর আবার টেস্ট দলে ফিরেছেন মাহমুদউল্লাহ।  বাংলাদেশ দল: তামিম ইকবাল, ইমরুল কায়েস, মুমিনুল হক, মুশফিকুর রহিম, মাহমুদউল্লাহ, লিটন দাস, সাব্বির রহমান, মেহেদী হাসান মিরাজ, তাসকিন আহমেদ, মোস্তাফিজুর রহমান, শফিউল ইসলাম।
 
 
