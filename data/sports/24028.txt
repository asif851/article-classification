
এই বছরই পাকিস্তান, ভারত ও দ​ক্ষিণ আফ্রিকার মতো তিনটি দল খেলে গেছে বাংলাদেশে। কোনো দলের সফরের ক্ষেত্রে নিরাপত্তা নিয়ে প্রশ্ন ওঠেনি। প্রশ্ন উঠল আসন্ন অস্ট্রেলিয়া সিরিজ নিয়ে। তবে বাংলাদেশের পক্ষ থেকে সর্বোচ্চ নিরাপত্তার আশ্বাসই দেওয়া হয়েছে অস্ট্রেলিয়াকে। ফলে অস্ট্রেলিয়ার বাংলাদেশে না আসার কারণ দেখছেন না বিসিবি সভাপতি নাজমুল হাসান।গতকাল সোমবার রাতে ক্রিকেট অস্ট্রেলিয়ার পাঠানো অগ্রবর্তী নিরাপত্তা পর্যবেক্ষক দল দেশে ফিরে গেছে। নিরাপত্তা পরিস্থিতি নিয়ে প্রতিবেদন জমা দেওয়ার কথা পর্যবেক্ষক দলের। সে প্রতিবেদনের ভিত্তিতে বাংলাদেশ সফর নিয়ে সিদ্ধান্ত নেবে ক্রিকেট অস্ট্রেলিয়া (সিএ)। সিদ্ধান্ত নিতে দুই দিন সময় লাগতে পারে বলে জানিয়েছেন বিসিবি সভাপতি। মঙ্গলবার সন্ধ্যায় গুলশানে নিজ বাসভবনে নাজমুল হাসান সাংবাদিকদের বললেন, ‘দুই দিন লাগতে পারে পর্যবেক্ষক দলের নিরাপত্তা-সংক্রান্ত প্রতিবেদন জমা দিতে। এরপর তারা সিদ্ধান্ত নেবে। তাদের সিদ্ধান্তের আগে কিছু বলতে পারছি না। তবে সিরিজ আয়োজনে আমরা সম্পূর্ণ প্রস্তুত।’ বিসিবি সভাপতি জানিয়েছেন, প্রধানমন্ত্রীর বিশেষ নির্দেশে প্রায় চার স্তরের নিরাপত্তার আশ্বাস দেওয়া হয়েছে অস্ট্রেলিয়াকে। এমন নিরাপত্তা আগে কোনো দলকেই দেওয়া হয়নি। এরপরও অস্ট্রেলিয়া যদি না আসে, ব্যাপারটা দুঃখজনকই হবে জানালেন নাজমুল, ‘সর্বোচ্চ নিরাপত্তার পরিকল্পনা তুলে ধরা হয়েছে তাদের সামনে। এর আগে কোনো দলকেই এমন নিরাপত্তা দেওয়া হয়নি। এরপরও যদি অস্ট্রেলিয়া না আসে, তা হবে ভীষণ দুঃখজনক।’
