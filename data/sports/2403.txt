
জাভেদ মিয়াঁদাদ-ইউনিস খান—দুজনের একটি জায়গায় দারুণ মিল। টেস্ট অভিষেকেই কিস্তিমাত, পেয়েছেন সেঞ্চুরি। তবে একটি জায়গায় মিয়াঁদাদকে ছাড়িয়ে যাওয়ার দারুণ সুযোগ ইউনিসের সামনে। নিরপেক্ষ ভেন্যু আরব আমিরাতে মঙ্গলবার থেকে শুরু হওয়া ইংল্যান্ডের বিপক্ষে তিন ম্যাচের টেস্ট সিরিজে আর মাত্র ১৯ রান করলেই পাকিস্তানের পক্ষে টেস্টে সর্বোচ্চ রানের মালিক হবেন ইউনিস।২২টি বছর ধরে রেকর্ডটি মিয়াঁদাদের দখলেই ছিল। ১৯৭৬ সালে নিউজিল্যান্ডের বিপক্ষে অভিষেক হওয়া পাকিস্তান কিংবদন্তি ১৭ বছরের ক্যারিয়ারে খেলেছেন ১২৪টি টেস্ট। ২৩ সেঞ্চুরি ও ৪৩ ফিফটিতে রান ৮ হাজার ৮৩২।রেকর্ডটি ছোঁয়ার ভালো সুযোগ পেয়েছিলেন ইনজামাম-উল-হক। তবে মাত্র ৪ রানের জন্য মিয়াঁদাদকে টপকাতে পারেননি ইনজি। ফলে আরও কিছুদিন অক্ষতই থেকে যায় পাকিস্তান কিংবদন্তির সর্বোচ্চ রানের রেকর্ডটি। এবার রেকর্ডটি আর নিজের থাকছে না মিয়াঁদাদের। ১০১ টেস্টে ৩০ সেঞ্চুরি ও ২৯ ফিফটিতে ৮ হাজার ৮১৪ রান ইউনিসের। মিয়াঁদাদের রেকর্ডটি নিজের করতে লাগবে ১৯ রান।সাম্প্রতিক সময়ে ফর্মের তুঙ্গে রয়েছেন এ ডানহাতি পাকিস্তানি ব্যাটসম্যান। গত ১০ টেস্টে ৮০.২৬ গড়ে ৬ সেঞ্চুরি ও ১ ফিফটিতে রান ১ হাজার ২০৪। গত বছর অক্টোবরে অস্ট্রেলিয়া-নিউজিল্যান্ডের বিপক্ষে তিন টেস্টে পেয়েছেন চার সেঞ্চুরি। সর্বশেষ বীরত্বগাথা গত জুলাইয়ে, পাল্লেকেলে টেস্টে। চতুর্থ ইনিংসে তাঁর অপরাজিত ১৭১ রানের সুবাদে শ্রীলঙ্কার বিপক্ষে দুর্দান্ত এক জয় পায় পাকিস্তান। টেস্ট ইতিহাসে চতুর্থ ইনিংসে সবচেয়ে বেশি সেঞ্চুরির রেকর্ডটিও ইউনিসের, পাঁচটি।
রেকর্ড-টেকর্ড নয়, ইউনিসের কাছে বড় পাওয়া দেশের হয়ে খেলা। দেশের জন্যই তাঁর সব নিবেদন। ৩৭ বছর বয়সী এ পাকিস্তানি ব্যাটসম্যান বললেন, ‘রেকর্ড নয়, ব্যাট করতে চাই দেশের জন্য। রেকর্ড আমার আমার আসল পরিচয় নয়। দেশের জন্য সব সময় খেলেছি, এমন ব্যাটসম্যান হিসেবেই পরিচিত পেতে চাই।’ইতিহাস থেকে হাতছোঁয়া দূরত্বে দাঁড়িয়ে থাকা ইউনিস এ নিয়ে মোটেও চাপ অনুভব করছেন না। বরং ইংলিশদের বিপক্ষে সিরিজে দারুণ করাই তাঁর প্রধান লক্ষ্য, ‘খুব স্বাভাবিক আছি। আমার ওপর কোনো চাপ তৈরি করছে না। এটি গুরুত্বপূর্ণ সিরিজ। দেশ ও দলের জন্য সেরাটাই দিতে চাই।’ তথ্যসূত্র: এএফপি।
