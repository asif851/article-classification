
কেউ কেউ আত্মসমালোচনায় মুখর, আবার কেউ কৃতিত্ব দিচ্ছেন বাংলাদেশকে। পরশু বাংলাদেশের কাছে ভারতের ৭৯ রানের হারের পর সুনীল গাভাস্কার আছেন দ্বিতীয় দলে। ভারতের ব্যাটিং কিংবদন্তি বাংলাদেশের এই জয়ে খুব একটা বিস্মিতও নন।ভারতীয় টিভি চ্যানেল এনডিটিভির একটা অনুষ্ঠানে গাভাস্কার প্রশস্তির মালাই দিলেন বাংলাদেশকে, ‘কয়েক বছর ধরে বাংলাদেশ অনেকটাই এগিয়েছে। প্রথম ওয়ানডেতে ভারতের সঙ্গে তাদের জয়ে তাই অবাক হওয়ার কিছু নেই।’ বাংলাদেশের ওয়ানডে সাফল্যে অবশ্য বিপিএলের (বাংলাদেশ প্রিমিয়ার লিগ) বড় অবদান দেখেন সাবেক ভারতীয় অধিনায়ক, ‘বাংলাদেশ প্রিমিয়ার লিগের কারণেই দেশটি অনেকটা এগিয়েছে। বিদেশি খেলোয়াড়দের সংস্পর্শে আসার পর তরুণ বাংলাদেশিরা নিজেদের আরও ভালোমতো শাণিয়ে নিতে পারছে। আত্মবিশ্বাসটাও অনেক বেড়েছে তাদের।’তিন মাস আগে মেলবোর্নে দুই দলের বিশ্বকাপ কোয়ার্টার ফাইনাল ম্যাচটারই সুপ্ত উত্তাপ যেন হঠাৎই তাজা হয়ে ছড়িয়ে পড়েছিল এই ম্যাচে। গাভাস্কার অবশ্য এই ম্যাচটাকে ‘প্রতিশোধ’জাতীয় কিছু মনে করেন না, ‘হয়তো সমর্থকদের কাছে এ রকম মনে হতে পারে, তবে খেলোয়াড়দের মাথায় এসব চিন্তা আসে না।’ সেই ম্যাচে আম্পায়ারদের বিতর্কিত সিদ্ধান্তও খুব বড় করে দেখেন না, ‘আম্পায়াররা মাঝে মাঝে ভুল করতেই পারেন। এটা খুব বড় কিছু নয়। কোনো অজুহাত তো নয়ই। এমনকি পাকিস্তানের সঙ্গে সিরিজেও বাংলাদেশের পক্ষেও কিছু সিদ্ধান্ত গেছে।’পরশুর পর বাংলাদেশ-ভারত দ্বৈরথে নতুন আঁচ লেগেছে বলেই মনে করেন গাভাস্কার, ‘এখন অবশ্যই দুই দলের প্রতিদ্বন্দ্বিতা আগের চেয়ে অনেক তীব্র। কারণ দুই দলের খেলোয়াড়েরা এখন অনেকটাই কাছাকাছি। টেস্টে বাংলাদেশ হয়তো অতটা আত্মবিশ্বাসী নয়, কিন্তু ওয়ানডেতে তারা বিনা যুদ্ধে এক তিল জায়গাও ছেড়ে দেয় না।’ এনডিটিভি, আইএএনএস।
