
অ্যাশেজ সিরিজের চতুর্থ টেস্টটা আজ চতুর্থ দিনেই শেষ করতে চেয়েছিলেন ইংলিশ অধিনায়ক অ্যালিস্টার কুক। সেকারণেই নির্ধারিত সময়ের পরও খেলা চালিয়ে গেছেন আরও কয়েক ওভার। পরিকল্পনা পুরোপুরিই সফল। স্টুয়ার্ট ব্রডের দুর্দান্ত বোলিংয়ে ইংল্যান্ড পেয়েছে ৭৪ রানের দারুণ এক জয়। ৩-০ ব্যবধানে জিতে নিয়েছে অ্যাশেজ সিরিজও।জয়ের জন্য ২৯৯ রানের লক্ষ্যে ব্যাট করতে নেমে অস্ট্রেলিয়ার দ্বিতীয় ইনিংস শেষ হয়েছে ২২৪ রানে। দারুণ বোলিং করে ছয়টি উইকেট তুলে নিয়েছেন স্টুয়ার্ট ব্রড।অথচ অস্ট্রেলিয়ার দ্বিতীয় ইনিংসের শুরুটা হয়েছিল দারুণভাবে। ক্রিস রজার্স আর ডেভিড ওয়ার্নারের উদ্বোধনী জুটিটা দেখে মনে হচ্ছিল সহজ জয়ের দিকেই এগিয়ে যাচ্ছে অস্ট্রেলিয়া। কোনো উইকেট না হারিয়েই স্কোরবোর্ডে জমা হয়েছিল ১০৯ রান। কিন্তু এরপর নাটকীয়ভাবেই পাল্টে গেছে ম্যাচের চিত্র।অস্ট্রেলিয়ার দ্বিতীয় ইনিংসের ৩০তম ওভারে গ্রায়েম সোয়ান যখন রজার্সকে আউট করে ১০৯ রানের উদ্বোধনী জুটিটা ভেঙ্গেছিলেন, তখনো বোঝা যায়নি যে, এটা শুধুই প্রথম উইকেটের পতনই না, অস্ট্রেলিয়ার ব্যাটিং বিপর্যয়ের শুরুও বটে। পরবর্তী ২৩ ওভারে সফরকারীদের রীতিমতো নাস্তানাবুদ করে ছেড়েছেন সোয়ান, ব্রড আর ব্রেসনান। এই তিন ইংলিশ বোলারের শিকারে পরিণত হয়ে একে একে সাজঘরের পথ ধরেছেন উসমান খাজা (২১), ডেভিড ওয়ার্নার (৭১), অধিনায়ক মাইকেল ক্লার্ক (২১), স্টিভেন স্মিথ (২), শেন ওয়াটসন (২) ও ব্রাড হাডিন (৪)। ১০৯ থেকে ১৮১, এই ৭২টি রান সংগ্রহ করতেই অস্ট্রেলিয়া হারায় সাতটি উইকেট। পরের তিনটি উইকেট তুলে নিতেও খুব বেশি কষ্ট করতে হয়নি ব্রডকে। ৪৮ বলে ২৩ রানের ইনিংস খেলে শেষপর্যায়ে একটু প্রতিরোধ গড়ার চেষ্টা করেছিলেন পিটার সিডল। কিন্তু তিনিও টিকতে পারেননি ব্রডের সামনে। আউট হয়েছেন অস্ট্রেলিয়ার শেষ ব্যাটসম্যান হিসেবে।
দুইটি করে উইকেট পেয়েছেন সোয়ান ও ব্রেসনান।
