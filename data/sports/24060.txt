
 
মাথায় হাত দিয়ে বসে যাওয়ার দশাই হয়তো হয়েছিল পর্তুগালের সমর্থকদের। বিশ্বকাপের টিকিট পাওয়ার বাঁচা-মরার লড়াইয়েই নাকি দলের মূল ভরসাকে নিয়ে অনিশ্চয়তা! বাঁ পায়ের পাতায় চোটের কারণে পরশু পর্তুগালের অনুশীলনে নামেননি রোনালদো। তাঁর চোট নিয়েও পরিষ্কার কিছু না বলায় বোঝা যাচ্ছিল না শুক্রবারের ম্যাচে তিনি খেলবেন কি না। তবে সেই অনিশ্চয়তার মেঘ কেটে গেছে। পর্তুগালের পক্ষ থেকে জানানো হয়েছে, রোনালদোর চোট গুরুতর কিছু নয়। আগামীকাল সুইডেনের বিপক্ষে প্লে-অফের প্রথম লেগে খেলবেন দলের অধিনায়ক।রোনালদো ইনজুরি আশঙ্কার মধ্যে আছেন কয়েক সপ্তাহ ধরেই। তার পরও লা লিগায় রিয়াল মাদ্রিদের সর্বশেষ ম্যাচে সেটা কোনোভাবেই বুঝতে দেননি। রিয়াল সোসিয়েদাদের বিপক্ষে হ্যাটট্রিক করে দলকে এনে দিয়েছিলেন ৫-১ ব্যবধানের বড় জয়। কিন্তু গত মঙ্গলবার জাতীয় দলের অনুশীলনে না নামায় শুরু হয়েছিল এই ইনজুরির গুঞ্জন। শেষ পর্যন্ত অবশ্য সব আশঙ্কা উড়িয়ে দেওয়া হয়েছে পর্তুগাল শিবির থেকে। নতুন করে কোনো ইনজুরির কবলে যেন না পড়তে হয়, সেই সাবধানতা থেকেই অনুশীলন থেকে বিশ্রাম দেওয়া হয়েছিল রোনালদোকে।
পর্তুগালের বিশ্বকাপ-আশা অনেকাংশেই গড়ে উঠেছে রোনালদোকে ঘিরে। এবারের মৌসুমে দুর্দান্ত পারফরম্যান্স দেখিয়ে সেই প্রত্যাশার পারদ অনেকখানি চড়িয়ে দিয়েছেন রোনালদো নিজেই। রিয়াল মাদ্রিদের জার্সি গায়ে ১৯ ম্যাচ খেলেই করে ফেলেছেন ২৭ গোল।
দলীয় পারফরম্যান্সের বাইরে ব্যক্তিগত একটা লড়াইও চালাতে হবে রোনালদোকে, ইব্রাহিমোভিচের বিপক্ষে। সুইডেনের এই মধ্যমণিও আছেন দুর্দান্ত ফর্মে। এবারের মৌসুমে তিনি করেছেন ১৫ ম্যাচে ১৪ গোল। দুজনই ক্লাবের জার্সি গায়ে সর্বশেষ ম্যাচে হ্যাটট্রিক করে মহারণের জন্য শাণ দিয়ে রেখেছেন নিজেদের। রোনালদো-ইব্রার লড়াইটা ইতিমধ্যে শুরুও হয়ে গেছে এ বছরের ব্যালন ডি’অর পুরস্কার জয়কে ঘিরে। সেটাও যে পর্তুগাল-সুইডেনের এই ম্যাচটাতে একটা ভিন্ন মাত্রা যোগ করবে, তা বলার অপেক্ষা রাখে না।
আগামীকাল নিজেদের মাঠেই সুইডেনের বিপক্ষে বিশ্বকাপ বাছাইপর্বের ম্যাচে মাঠে নামবে পর্তুগাল। বাংলাদেশ সময় রাত পৌনে দুটোয় শুরু হবে ম্যাচটি। সরাসরি সম্প্রচার করবে সনি সিক্স।
 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে  S লিখে এসএমএস করুন ২২২১ নম্বরে।
