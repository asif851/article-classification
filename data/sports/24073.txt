
ব্রিসবেনে অস্ট্রেলিয়ার প্রথম টেস্টের আগেই পাকিস্তান শিবিরে উত্তাপ। গ্যাবায় অনুশীলন-সেশনে রীতিমতো হাতাহাতিই লেগে গিয়েছিল ওয়াহাব রিয়াজ আর ইয়াসির শাহের মধ্যে। পরে কোচ মিকি আর্থারের হস্তক্ষেপে পরিস্থিতি নিয়ন্ত্রণে আসে।পুরো বিষয়টিই আচমকা। গ্যাবায় অনুশীলন-সেশনের অংশ হিসেবে ফুটবল খেলছিল পাকিস্তান দলের খেলোয়াড়েরা। খেলার একপর্যায়ে ইয়াসির শাহের কাছ থেকে বল কেড়ে নিতে ওয়াহাব রিয়াজ একটু জোরের সঙ্গেই ট্যাকল করে বসেন। ব্যাপারটা একেবারেই পছন্দ হয়নি পাকিস্তানি লেগ স্পিনারের। দুম করে ওয়াহাবের বুকে ধাক্কা দিয়ে বসেন ইয়াসির। মাথা গরম ক্রিকেটার হিসেবে পরিচিত ওয়াহাব রিয়াজ ব্যাপারটি মেনে নেবেন কেন, তিনিও হাত পাকিয়ে তেড়ে যান ইয়াসিরের দিকে। হুমকি-ধমকি, কথা-কাটাকাটির সময়ই দৃশ্যপটে কোচ মিকি আর্থার আবির্ভূত হয়ে পরিস্থিতি সামাল দেন। দুজনকে ট্রেনিং সেশন থেকে বের করে দেন। দুজনের মধ্যে ঝগড়া মিটিয়ে দেওয়ারও চেষ্টা চালান।পাকিস্তান দলের মুখপাত্র আমজাদ ভাট্টি অবশ্য খুব গুরুত্বের সঙ্গে নিতে চান না, ‘দলের মধ্যে এমন একটু-আধটু হয়েই থাকে। এই দুই ক্রিকেটারের মধ্যে একটু ঝগড়া বেঁধে গিয়েছিল। এটিকে গুরুত্ব দেওয়ার কিছু নেই। ঝগড়া লাগার সঙ্গে সঙ্গেই দুজনকে আলাদা করে ফেলা হয়। এখন তাঁরা দুজনেই নিজেদের ভুল বুঝতে পেরে একে অন্যের কাছে ক্ষমা চেয়েছে।’রিয়াজ ও ইয়াসির পরবর্তীতে এক ভিডিও বার্তায় জানিয়েছেন, তাদের দুজনের মধ্যে সমস্যা যা হয়েছিল তা মিটে গেছে। তাঁরা দুজনেই ভালো আছেন। দুজনের কেউই কারও বিরুদ্ধে ননয়, ‘আমাদের দুজনের মধ্যে কোনো সমস্যা নেই। আমরা কেউই কারওর বিরুদ্ধে নই। আমরা আপনাদের সকলের দোয়া চাই।’পাকিস্তান ক্রিকেট বোর্ডের (পিসিবি) তরফ থেকে অবশ্য ব্যাপারটি গুরুত্বের সঙ্গে বিবেচনা করার ইঙ্গিত মিলেছিল। পিসিবি ব্যাপারটিকে অগ্রহণযোগ্য মনে করে এই দুই ক্রিকেটারের শাস্তির কথাও ভেবেছিল। পরে অবশ্য এই ভাবনা বাদ দেওয়া হয়। বৃহস্পতিবার গ্যাবায় শুরু প্রথম টেস্টে খেলছেন এই দুই ক্রিকেটারই। সূত্র: এএফপি। 
