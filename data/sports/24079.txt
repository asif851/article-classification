
১৮৯৩ সালে স্কটিশ ফুটবলার উইলি গ্রুভসকে অ্যাস্টন ভিলার কাছে বেচে দিয়েছিল ওয়েস্ট ব্রোম। ভিলার খরচ হয়েছিল কত? ১০০ পাউন্ড!১০০ বছর পর সেই ফুটবলের সেই দলবদলের রেকর্ড হয়ে গেল নতুন উচ্চতায়। অঙ্কটা ১০০-র বৃত্তেই থাকল। তবে এবার সেটি হয়ে গেল মিলিয়ন! এখনো আনুষ্ঠানিক ঘোষণা করা হয়নি। তবে খবরাখবর যা আসছে, তাতে সেঞ্চুরিটা করেই ফেলেছেন গ্যারেথ বেল। তাঁকে কিনতে ১০১ মিলিয়ন ইউরো খরচ করেছে রিয়াল মাদ্রিদ! ডলারের হিসাবে অঙ্কটা ১৩৩ দশমিক ৫ মিলিয়ন। পাউন্ডের হিসাবে ৮৬ মিলিয়ন। বাংলাদেশি টাকায় বেলের দাম কত পড়েছে জানেন? এক হাজার ৩৬ কোটি টাকা!বেলের দামটা হাজার কোটি টাকা পেরিয়ে যাওয়ার মধ্যে অবশ্যই বিস্ময় আছে। তবে এতে কোনো বিস্ময় নেই, দলবদলের বাজারে নতুন রেকর্ডের জন্মদাতা ক্লাবটির নাম রিয়াল মাদ্রিদ। ২০০০ সাল থেকে ট্রান্সফারের সর্বশেষ পাঁচটি রেকর্ডই রিয়ালের সৌজন্যে। তিন কোটি ৭০ লাখ পাউন্ডে চিরপ্রতিদ্বন্দ্বী বার্সেলোনা থেকে লুইস ফিগোকে দলে টেনেছিল রিয়াল, যে ট্রান্সফারটি ছিল বহুল আলোচিত।পরের বছর ফিগোর সেই রেকর্ড ভেঙেই জুভেন্টাস থেকে রিয়ালে আসেন জিনেদিন জিদান। তাঁকে এনে প্রথম নক্ষত্রপুঞ্জকে রিয়াল পূর্ণ করেছিল চার কোটি ৬৬ লাখ পাউন্ড খরচ করে। এরপর কাকা ও রোনালদোকে কিনতে আরও দুবার রেকর্ড ভাঙে রিয়াল।১০০ মিলিয়ন ইউরোর সবচেয়ে কাছাকাছি এসেছিলেন রোনালদোই। ২০০৯ সালে ম্যানচেস্টার ইউনাইটেড থেকে তাঁকে ভাগিয়ে আনতে রিয়াল খরচ করেছিল ৯৪ মিলিয়ন বা নয় কোটি ৪০ লাখ ইউরো। বিশ্বের সবচেয়ে দামি খেলোয়াড়ের সেই অহংকারটি রোনালদোর আর রইল না। রোনালদোরই মতো আরেক উইঙ্গারকে কিনতে এবার ১০০ মিলিয়নের মাইলফলক পেরিয়ে গেল রিয়াল।কিন্তু আসলে কি বেল এত দামের যোগ্য? উঠছে এই প্রশ্নও।রোনালদো রিয়ালে আসার আগেই ইউনাইটেডের হয়ে তিনটি ইংলিশ প্রিমিয়ার লিগ ও একটি চ্যাম্পিয়নস লিগ শিরোপা জিতেছিলেন। ২০০৮ সালে হয়েছিলেন বিশ্বের সেরা খেলোয়াড়ও। সবচেয়ে বড় কথা, রোনালদো যে আসলেই এত দামের যোগ্য, তার প্রমাণ রিয়ালের হয়ে ২০২ ম্যাচে ঠিক ২০২ গোল করে দিয়েও দিয়েছেন এই পর্তুগিজ।নিজের দামের যথার্থতা প্রমাণের বড় চ্যালেঞ্জ এখন বেলের কাঁধে।
