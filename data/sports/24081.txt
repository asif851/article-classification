
হোক না প্রাক-মৌসুমের অগুরুত্বপূর্ণ নিতান্তই প্রীতি ম্যাচ। কিন্তু তাই বলে চা-র গোল! গতকাল শনিবার ওয়েম্বলিতে বার্সেলোনাকে চমকেই দিয়েছে লিভারপুল। একতরফা প্রীতি ম্যাচে অপ্রীতিকর অভিজ্ঞতা হলো বার্সার। একে একে তাদের জালে ঢুকল চার গোল। গত প্রায় এক দশকে ক্লাব ফুটবলে সবচেয়ে আধিপত্য করা বার্সার জন্য ৪-০ গোলে হারার অভিজ্ঞতা বিরল তো বটেই।
লিভারপুলের নতুন খেলোয়াড় সাদিও মানে শুরুতেই নজর কাড়লেন। ১৫ মিনিটে গোল করেছেন। এরপর লিভারপুলের সাবেক খেলোয়াড় হাভিয়ের মাসচেরানোকে দিয়ে আরেকটি গোল ‘করিয়েছেন’ও। মানের ক্রস ক্লিয়ার করার বদলে উল্টো নিজেদের জালেই ঠেলে দেন মাসচেরানো। বার্সার জার্সিতে এতগুলো বছরে গোল না পেলেও মাসচেরানো কিন্তু বেশ কটি আত্মঘাতী গোল করেই ফেললেন।বার্সার ম্যাচে ফিরে আসার সব সম্ভাবনা শেষ হয়ে যায় দিভক ওরিগি লিভারপুলকে ৩-০–তে এগিয়ে দিলে। বদলি হিসেবে নামা মার্কো গ্রুজিচ যোগ করা সময়ে ‘হালি’ পূর্ণ করেন। প্রাক-মৌসুমে ৮ ম্যাচের ৬টিতেই জেতা, সর্বশেষটি আবার এমন এক জয়। কোচ ইয়ুর্গেন ক্লপ উচ্ছ্বসিত হতেই পারেন, ‘এই ম্যাচটিকে অতটা গুরুত্ব দিতে চাই না। তবু বলব, এটা আমাদের জন্য দারুণ এক জয়। ম্যাচের আগে আমরা কখনোই নিজেদের বার্সার চেয়ে খাটো দল ভাবিনি। তবে ম্যাচের পর এমন নয় আমরা ওদের চেয়ে নিজেদের অনেক ভালো দলও ভাবছি।’নেইমার না থাকলেও শুরু থেকেই লিওনেল মেসি, লুইস সুয়ারেজদের খে​লিয়েছেন লুইস এনরিকে। মেসির একটি শট পোস্টেও লেগেছে। বার্সার এই পরাজয়ে সবচেয়ে লাভবান অবশ্য হয়েছে পিএসজি, টানা দ্বিতীয়বার তারা জিতে গেল ইন্টারন্যাশনাল চ্যাম্পিয়নস ট্রফি। আগামী বুধবার নিজেদের মাঠে প্রাক-মৌসুমের শেষ ম্যাচ খেলবে বার্সা, সাম্পদোরিয়ার বিপক্ষে। ১৪ আগস্ট স্প্যানিশ সুপার কাপের প্রথম লেগে সেভিয়ার বিপক্ষে ম্যাচ দিয়েই শুরু হবে আসল মৌসুম।এমন পরাজয় হতাশার, লজ্জার। তবে বার্সা কোচ আতঙ্কিত হওয়ারও কিছু দেখছেন না, ‘এটা অবশ্যই আমাদের সেরা দিনগুলোর একটি ছিল না। কিন্তু সেই সেরাটা ফিরিয়ে আনার মতো যথেষ্ট সময় এখনো আছে। আমরা দুর্দান্ত প্রতিদ্বন্দ্বী একটা দল হয়ে উঠব সন্দেহ নেই।’ সূত্র: এএফপি।
