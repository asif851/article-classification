
এক গোলে হার। আবার একেবারে নিচের সারির ক্লাব রিয়াল ভ্যালাদোলিদের বিপক্ষে। গত সপ্তাহের এই হতাশাজনক ফলাফলের পর তীব্র সমালোচনার মুখেই পড়েছিল বার্সেলোনা। সমর্থকেরা যেন মেনেই নিতে পারছিলেন না প্রিয় দলের এমন দুর্গতি। তবে চ্যাম্পিয়নস লিগের খেলায় বেশ ভালোভাবেই ঘুরে দাঁড়িয়েছে কাতালানরা। শেষ ষোলোর লড়াইয়ের দ্বিতীয় লেগে ম্যানচেস্টার সিটিকে ২-১ গোলে হারিয়ে নিশ্চিত করেছে কোয়ার্টার ফাইনাল। সাম্প্রতিক সময়ে কিছুটা এলোমেলো হয়ে গেলেও বার্সেলোনা যে আবার স্বরূপে ফিরেছে, সেটাই সবাইকে মনে করিয়ে দিয়েছেন দলের প্রাণভোমড়া লিওনেল মেসি।শুধু বার্সেলোনাই নয়, স্বরূপে আসলে ফিরেছেন এই আর্জেন্টাইন তারকাও। জাতীয় দলের হয়ে প্রীতি ম্যাচ খেলতে গিয়ে একেবারেই নিষ্প্রভ হয়ে ছিলেন। ভ্যালাদোলিদের বিপক্ষে বার্সেলোনার শেষ ম্যাচেও জ্বলে উঠতে পারেননি এ সময়ের অন্যতম সেরা এই ফুটবলার। কিন্তু গতকাল ম্যানচেস্টার সিটির বিপক্ষে বার্সেলোনার জয়ের পেছনে প্রধান ভূমিকাটা ছিল মেসিরই। দলের প্রথম গোলটিও এসেছিল মেসির পা থেকে। ম্যাচ শেষে তিনি বলেছেন, ‘আমরা খুবই কঠিন এক প্রতিপক্ষকে হারিয়েছি। লিগের খেলায় দুইবার গুরুতর হোঁচট খাওয়ার পর, আজ আমরা সেই বার্সেলোনাকে দেখতে পেয়েছি, যেমনটা মানুষ প্রত্যাশা করে। আমরা পুরো ম্যাচেই ভালো খেলেছি।’
চ্যাম্পিয়নস লিগের শিরোপা জয়ের লড়াইয়ে টিকে থাকলেও স্প্যানিশ লিগের শিরোপা ধরে রাখার কাজ কিছুটা কঠিনই হয়ে গেছে বার্সেলোনার জন্য। শীর্ষে থাকা রিয়াল মাদ্রিদের চেয়ে চার পয়েন্টের ব্যবধানে পিছিয়ে পড়েছে কাতালানরা। তবে সব আশা যে শেষ হয়ে গেছে—এমনটা মনে করছেন না মেসি, ‘আমরা জানি যে আমাদের যেভাবে খেলা উচিত ছিল, সেভাবে খেলতে পারিনি। কিন্তু তার মানে এই না যে, আমরা লিগ হেরে গেছি। এখনো অনেকগুলো খেলা বাকি আছে।’— গোল ডটকম
 
