
একটি টেনিস ম্যাচ জিততে কী করতে হয়? প্রতিপক্ষের চেয়ে ভালো সার্ভ, কম অযাচিত ভুল...প্রশ্নটার উত্তরে এ সবই তো সবার আগে মনে আসবে। কিন্তু যদি বলা হয়, চুলও কেটে ফেলতে হয়! সভেৎলেনা কুজনেৎসোভাই এমন একটি প্রশ্ন করার সুযোগ করে দিয়েছেন! সিঙ্গাপুর ডব্লুটিএ ফাইনালসে পরশু পোল্যান্ডের আগ্নিয়েস্কা রাদভানস্কার সঙ্গে খেলছিলেন রুশ টেনিস তারকা। ম্যাচের তৃতীয় সেটে ২-১ গেমে পিছিয়ে পড়ার পর বিরতি চেয়ে নিলেন। সঙ্গে চেয়ে নেন একটি কাঁচি। এরপরের দৃশ্যটার জন্য দর্শক সম্ভবত প্রস্তুত ছিলেন না—কাঁচি দিয়ে নিজের চুলের অনেকটা অংশ কেটে ফেলেন কুজনেৎসোভা। সেগুলো নাকি উড়ে এসে বারবার চোখে লাগছিল। কাজেও দিয়েছে বুদ্ধিটা, ম্যাচটা শেষ পর্যন্ত ৭-৫, ১-৬, ৭-৫ গেমে জেতেন কুজনেৎসোভা। এএফপি।
