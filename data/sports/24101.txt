
সফরে টি-টোয়েন্টি ম্যাচগুলোতে সমর্থকদের কাছ থেকে দুয়ো পেয়ে আসছিলেন। তবে পরশু প্রথম ওয়ানডেতে একটু বেশিই বাড়াবাড়ি হয়ে গেল মোহাম্মদ আমিরের সঙ্গে। গ্যালারি থেকে এক দর্শক ডলার দেখিয়ে অপমান করার চেষ্টা করেছিলেন স্পট ফিক্সিংয়ের নিষেধাজ্ঞা কাটিয়ে ফেরা পাকিস্তানি পেসারকে। পাশাপাশি নিউজিল্যান্ডের স্টেডিয়ামে ঘোষকের দায়িত্বে থাকা কর্মীও অপমান করেছিলেন আমিরকে। ২৩ বছর বয়সী বাঁহাতি পেসার বোলিং করার সময়ে স্টেডিয়ামের সাউন্ড সিস্টেমে টাকা গোনার মেশিনের শব্দ ​বাজিয়েছিলেন ম্যাক লাউড।
আমিরের প্রতি এই অপমানকে বেশ গুরুত্বের সঙ্গে নিয়েছে নিউজিল্যান্ড ক্রিকেট বোর্ড (এনজেডসি)। দর্শকের ব্যাপারটি তো আর তাদের হাতে নেই। এত দর্শকের মধ্যে কেউ একজন হঠাৎ করে একটা কয়েন বের করে যদি বলে ‘এই নাও, তোমার জন্য একটা কয়েন’, তাহলে নিউজিল্যান্ড বোর্ডের সে রকম কিছু করার থাকে না। কিন্তু নিজেদের বেতনভুক্ত স্টেডিয়াম ঘোষণাকারীর আচরণকে হালকাভাবে নেয়নি এনজেডসি। সেই ঘোষণাকারীকে তিরস্কার করার পর পাকিস্তান দলের কাছে ক্ষমা চেয়ে এসেছেন খোদ এনজেডসি প্রধান নির্বাহী ডেভিড হোয়াইট। স্পট ফিক্সিংয়ে নিষেধাজ্ঞা কাটিয়ে ফেরার পর এই নিউজিল্যান্ড সফরটাই জাতীয় দলের হয়ে আমিরের প্রথম। এমনিতেই তাঁকে দলে ফেরানো নিয়ে অনেক বিতর্ক হয়েছে। সেই বিতর্ক থামিয়ে দলে ফেরানো গেলেও আমিরকে নিয়ে পাকিস্তান ক্রিকেট সংশ্লিষ্টদের একটা ভয় ছিল, মাঠে নামলে অতীতের জন্য অপমানের মুখোমুখি হতে হবে এই বাঁ হাতিকে। সেটিই হলো। দর্শকেরা তো দুয়ো দিয়ে, ডলার দেখিয়ে অপমান করছিলেনই। অপমান করলেন নিউজিল্যান্ডের মাঠে আয়োজিত সবগুলো ম্যাচের স্টেডিয়াম ঘোষকের দায়িত্ব পালন করা, পরিচিত কণ্ঠস্বর লাউডও। তাই ব্যাপারটি নিয়ে দ্রুত ব্যবস্থা নিয়েছ নিউজিল্যান্ড বোর্ড। লাউডকে তিরস্কার করার পর পাকিস্তান দলের কাছে ক্ষমাও চেয়েছেন হোয়াইট। এনজেডসির প্রধান নির্বাহী বললেন, ‘ওভাবে স্টেডিয়ামের মাইকে শব্দ করাটা রীতিবিরুদ্ধ ছিল, অসম্মানজনকও। ক্রিকেটের অনেক বড় একটা বিষয়কে হালকা করে দেখার একটা ব্যাপারও ছিল এতে। আমি পাকিস্তান দলের কাছে ক্ষমা চেয়েছি। নিশ্চয়তাও দিয়েছি, এর পুনরাবৃত্তি হবে না।’তবে দর্শকদের হাসি-তামাশার ব্যাপারে হোয়াইট জানিয়ে দিলেন, এ নিয়ে কোনো ব্যবস্থা নিতে পারে না এনজেডসি। শুধু দর্শকদের সতর্ক কিংবা অনুরোধ করতে পারে। সেই অনুরোধই করলেন হোয়াইট, ‘দর্শকের হাসি তামাশার বিষয়টি ভিন্ন। আপনি সব সময় মানুষের আচরণ নিয়ন্ত্রণ করতে পারেন না। বিশ্বজুড়েই দর্শকেরা এমন মজা করে। তবে এ ক্ষেত্রেও একটা সীমা মেনে চলা উচিত।’ ক্রিকইনফো।
