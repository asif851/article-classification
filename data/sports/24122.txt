
স্যার ডন ব্রাডম্যানের প্রায়ই তুলনা করা হয় তাঁকে। ব্র্যাডম্যান আর শচীন টেন্ডুলকারের মধ্যে কে সেরা, এ নিয়েও বিতর্ক হয়। সেই বিতর্কে যাননি স্টিভ ওয়াহ। তবে অস্ট্রেলিয়ার সাবেক অধিনায়ক স্বীকার করেছেন, তাঁর সময়কার ব্র্যাডম্যান অবশ্যই টেন্ডুলকার।২০০৯ সালে টাইমস অব ইন্ডিয়াতে লেখা কলামে লিটল মাস্টারকে এই স্বীকৃতি দেন অস্ট্রেলিয়ার ইতিহাসের সেরা অধিনায়ক। টেন্ডুলকারের বিদায়ে শ্রদ্ধাঞ্জলি জানাতে সেই কলামটি আবার প্রকাশ করেছে ভারতের অন্যতম প্রভাবশালী এই পত্রিকা।কলামে ওয়াহ লিখেছেন, ‘অস্ট্রেলীয় দর্শকদের কাছে সব সময়ই প্রিয় টেন্ডুলকার। অস্ট্রেলীয় ক্রিকেটাররা ওকে যথেষ্ট শ্রদ্ধা করে। একজন ক্রীড়াবিদের মাঝে যেসব গুণাবলি থাকা দরকার, সবই আছে ওর মাঝে। টেন্ডুলকার খুবই লড়াকু। কখনো লড়াই থেকে পিছু হটেনি।’আক্রমণাত্মক ব্যাটিংয়ের জন্য কেউ কেউ টেন্ডুলকারকে তুলনা করে থাকেন ভিভ রিচার্ডসের সঙ্গেও। নিজের কলামে সেই তুলনাটা মেনে নিয়েছেনন ক্যারিবীয় কিংবদন্তি, ‘টেন্ডুলকার অসাধারণ। ওর মাঝে আমি আমার খেলার প্রতিচ্ছবি দেখতে পাই।’
টেন্ডুলকারের বিদায় এখনো বেশ কিছুদিন বাকি আছে। তবে আগাম বিদায় ঘোষণায় ভারতে যেন এরই মধ্যে শুরু হয়েছে শোকের মাতম। সেটারই প্রতিচ্ছবি দেখা যাচ্ছে ভারতীয় সংবাদমাধ্যমে। টেন্ডুলকারকে নিয়ে চার পৃষ্ঠার বিশেষ আয়োজন করেছে টাইমস অব ইন্ডিয়া। ক্রিকেট-ঈশ্বর যে বিদায় নিচ্ছেন, সেটাই প্রতীকি শিরোনামে এভাবে উঠে এসেছে: ‘গড বাই!’
ব্যানার শিরোনামে ভারতের দৈনিক হিন্দুস্থান টাইমস লিখেছে, ‘তোমার মতো আরেকজন কখনোই আসবে না।’ টেন্ডুলকারের বিদায় ক্রিকেটে কত বড় শূন্যতা তৈরি করবে, সেটাই বুঝিয়ে দিয়েছে ইন্ডিয়ান এক্সপ্রেস। টেন্ডুলকার মাঠের বাইরে যাচ্ছেন, প্রথম পৃষ্ঠায় এমন একটা ছবি জুড়ে দিয়ে শিরোনাম করেছে, ‘শূন্যতা!’।
