
ব্র্যাড হাডিনের নামটাই সবচেয়ে বেশি আলোচনায় ছিল। ভারতের বিপক্ষে সিরিজের বাকী অংশে মাইকেল ক্লার্কের জায়গায় অস্ট্রেলিয়ার অধিনায়কত্ব যে হাডিনই করবেন—এটা মোটামুটি নিশ্চিতই ছিল। কিন্তু তাঁর বয়সটা কী শেষ অবধি বাধা হয়ে দাঁড়াল? ক্রিকেট অস্ট্রেলিয়া হাডিন নয়, সিরিজের বাকী অংশে অধিনায়ক হিসেবে ঘোষণা করেছে স্টিভেন স্মিথের নাম। ২৫ বছর বয়সী এই স্মিথ হতে যাচ্ছেন অস্ট্রেলিয়ার ৪৫তম টেস্ট-অধিনায়ক।ভবিষ্যতের ব্যাপারটি মাথায় রেখেই স্টিভেন স্মিথকে পছন্দ করেছে ক্রিকেট অস্ট্রেলিয়া। হাডিন অভিজ্ঞ হলেও ১-০ ব্যবধানে এগিয়ে থাকা এই সিরিজে ‘ভবিষ্যৎ​ অধিনায়ক’কে পরখ করে নেওয়ার ব্যাপারটা মাথায় রেখেছে তারা। আগামী ১৭ ডিসেম্বর ব্রিসবেনে শুরু হতে যাওয়া সিরিজের দ্বিতীয় টেস্টে টস করতে নামলে স্মিথ পরিণত হবেন অস্ট্রে​লীয় ক্রিকেট ইতিহাসের অন্যতম তরুণ অধিনায়ক। এই তালিকায় বয়সের বিচারে তৃতীয় স্থানে থাকবেন স্মিথ। প্রথম দুটি নাম কিম হিউজেস ও ইয়ান ক্রেইগ।২০১০ সালে ব্রিসবেনেই পাকিস্তানের বিপক্ষে টেস্টে অভিষিক্ত এই তরুণ ব্যাটসম্যান গত এক বছর ধরে আছের দুর্দান্ত ফর্মে। অ্যাডিলেড টেস্টের প্রথম ইনিংসেও তাঁর ব্যাট থেকে এসেছে দুর্দান্ত এক সেঞ্চুরি। অস্ট্রেলিয়ার ঘরোয়া শেফিল্ড শিল্ডে নিউ সাউথ ওয়েলস ও বিগ ব্যাশ টি-টোয়েন্টি প্রতিযোগিতার ফ্র্যাঞ্চাইজি সিডনি সিক্সার্সের অধিনায়কত্ব করার অভিজ্ঞতা-সমৃদ্ধ স্মিথকে বেশ কিছু দিন ধরেই অস্ট্রেলিয়ার ভবিষ্যৎ​ অধিনায়ক হিসেবে ভাবা হচ্ছে। সূত্র: এবিসি অনলাইন।
