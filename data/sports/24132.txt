
সোমবার বিকেলে ধানমন্ডির বেক্সিমকো অফিসে তড়িঘড়ি করে ছুটে এলেন মাশরাফি বিন মুর্তজা ও সাকিব আল হাসান। বাংলাদেশ দলের দুই অধিনায়কের সঙ্গে ঘণ্টা দুই বৈঠক করলেন বিসিবি সভাপতি নাজমুল হাসান আর তিন পরিচালক মাহবুব আনাম, ইসমাইল হায়দার মল্লিক ও শেখ সোহেল। হঠাৎ দুই অধিনায়ককে ডেকে পাঠালেন কেন বিসিবি সভাপতি?
২০১৭ সালে ব্যস্ত এক বছর কাটিয়েছে বাংলাদেশ ক্রিকেট। এ বছরও বাংলাদেশের ব্যস্ততা। সামনে আবারও বড় চ্যালেঞ্জ। বিদেশের মাটিতে সামর্থ্যের কঠিন পরীক্ষা। বিসিবি সভাপতি নাজমুল বললেন, সাকিব-মাশরাফির সঙ্গে এই বৈঠক নতুন বছর নিজেদের কর্মপরিকল্পনা ঠিক করতেই, ‘নতুন বছরের প্রথম দিন। গুরুত্বপূর্ণ একটি বছর আমরা শুরু করতে যাচ্ছি। দেশে যেমন খেলা, দেশের বাইরেও আমাদের অনেক খেলা। বছরের প্রথম দিনেই ওদের সঙ্গে একটু আলাপ সেরে নিয়েছি। আসন্ন সিরিজ নিয়ে ওদের কৌশল কী, প্রস্তুতি কেমন হচ্ছে, আরও কী কী হতে পারে—এসব নিয়েই আলোচনা করলাম।’এই মাসে দেশের মাঠে ত্রিদেশীয় সিরিজ কিংবা শ্রীলঙ্কার বিপক্ষে টেস্ট ও টি-টোয়েন্টি সিরিজ খেলবে প্রধান কোচ ছাড়া, সেটি বিসিবি আগেই জানিয়েছে। বর্তমান কোচিং স্টাফই চালিয়ে নেবে দলকে। তবে এই সিরিজে মাশরাফি-সাকিব শুধু অধিনায়ক নন, তাঁদের ভূমিকা থাকবে ‘কোচ’ হিসেবেও, সেটি বললেন বিসিবি প্রধান, ‘এবার কোচ হচ্ছে সাকিব-মাশরাফি। ওদের ওপরই ছেড়ে দেওয়া হচ্ছে। ওরা আত্মবিশ্বাসী, তারা সামলে নিতে পারবে। খেলোয়াড়েরাই এবার দলের কোচ!’
