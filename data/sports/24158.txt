
নিউজিল্যান্ডে আগামী বছর ১৩ জানুয়ারি থেকে শুরু হবে অনূর্ধ্ব-১৯ বিশ্বকাপ। আজ টুর্নামেন্টটির সূচি প্রকাশ করেছে আইসিসি। বাংলাদেশ অনূর্ধ্ব-১৯ দলকে ‘সি’ গ্রুপে মুখোমুখি হতে হবে ইংল্যান্ড, কানাডা ও নামিবিয়ার। উদ্বোধনী দিনেই লিংকনের বার্ট সাটক্লিফ ওভালে নামিবিয়ার মুখোমুখি হয়ে শিরোপা অভিযান শুরু করবেন বাংলাদেশের যুবারা।
গত বছর ঘরের মাঠে আয়োজিত যুব বিশ্বকাপের সেমিফাইনালে খেলেছিলেন মেহেদী হাসান মিরাজ-নাজমুল হাসান শান্তরা। সেমিফাইনালে ওয়েস্ট ইন্ডিজের কাছে শিরোপা জয়ের স্বপ্ন বিসর্জন দিতে হয়েছিল মিরাজদের। তবে অনূর্ধ্ব-১৯ দল থেকে উঠে আসা সেই মিরাজ এখন জাতীয় দলের স্পিন আক্রমণের অন্যতম ভরসা। এবার নিউজিল্যান্ডের পেস-বান্ধব উইকেটে সামর্থ্যের পরীক্ষা দিতে হবে সাইফ-হালিমদের।মোট চারটি গ্রুপে বিভক্ত হয়ে মাঠের লড়াইয়ে নামবে ১৬টি দল। বর্তমান চ্যাম্পিয়ন ওয়েস্ট ইন্ডিজ ‘এ’ গ্রুপে মুখোমুখি হবে স্বাগতিক নিউজিল্যান্ড, দক্ষিণ আফ্রিকা ও কেনিয়ার। টুর্নামেন্ট শুরুর দিনেই স্বাগতিকদের মুখোমুখি হয়ে শিরোপা ধরে রাখার লড়াই শুরু করবে ক্যারিবীয়রা। ‘বি’ গ্রুপে জিম্বাবুয়ে ও পাপুয়া নিউগিনির সঙ্গে রয়েছে দুই পরাক্রমশালী ভারত ও অস্ট্রেলিয়া। ‘ডি’ গ্রুপের চার দল পাকিস্তান, শ্রীলঙ্কা, আফগানিস্তান ও আয়ারল্যান্ড।প্রতিটি গ্রুপ থেকে শীর্ষ দুই দল জায়গা করে নেবে সুপার লিগে। অর্থাৎ সুপার লিগে প্রতিদ্বন্দ্বিতা করবে মোট আটটি দল। নকআউট পর্বের এ লড়াইয়ে জয়ী দলগুলো নাম লেখাবে সেমিফাইনালে। সুপার লিগ থেকে ফাইনাল পর্যন্ত সব কটি ম্যাচ সরাসরি টিভিতে সম্প্রচার করা হবে। আগামী ৩ ফেব্রুয়ারি তাওরাঙ্গার বে-ওভালে ফাইনাল। গ্রুপ পর্বেই বিদায় নেওয়া বাকি আটটি দল অংশ নেবে প্লেট চ্যাম্পিয়নশিপে। আইসিসি।




গ্রুপ পর্বে বাংলাদেশের সূচি:




১৩ জানুয়ারি ২০১৮, প্রতিপক্ষ নামিবিয়া




১৫ জানুয়ারি ২০১৮, প্রতিপক্ষ কানাডা




১৮ জানুয়ারি ২০১৮, প্রতিপক্ষ ইংল্যান্ড




