
৬৭ বলে সেঞ্চুরি। ওয়ানডে ক্যারিয়ারের সর্বোচ্চ ইনিংস। দক্ষিণ আফ্রিকার সবচেয়ে কম বয়সী ব্যাটসম্যান হিসেবে ওয়ানডেতে ২০০০ রান। ব্লুমফন্টেইনে প্রথম ওয়ানডেটা জয় ছাড়া আর সবকিছুই দিয়েছে কুইন্টন ডি কককে। পরশু ইংল্যান্ড-দক্ষিণ আফ্রিকার ম্যাচের দিন ডি ককের বয়স ছিল ২৩ বছর ৪৮ দিন। ২৩ বছর ১৬২ দিন বয়সে ২ হাজার রান করে এত দিন রেকর্ডটা ধরে রেখেছিলেন জ্যাক ক্যালিস। ২ হাজার রান ছুঁতে ৫৩ ইনিংস খেলেছেন ডি কক, দক্ষিণ আফ্রিকানদের মধ্যে শুধু গ্যারি কারস্টেন (৫০ ইনিংস) ও হাশিম আমলাই (৪০) কম ইনিংসে ২০০০ পেরিয়েছেন। ডি কক ৯টি ওয়ানডে সেঞ্চুরিই করেছেন উইকেটকিপার হিসেবে। প্রোটিয়া কিপারদের মধ্যে শুধু এবি ডি ভিলিয়ার্স (১০) বেশি সেঞ্চুরি করেছেন ডি ককের চেয়ে।
