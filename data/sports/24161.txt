
সুরের তাল কেটে গেলে, বুঝদার কান ঠিকই টের পায়। আর সুর যখন বেসুরো হয়ে কানের বারোটা বাজাতে থাকে, তখন সমঝদার না হয়েও বলে ফেলা যায় কিছু একটা ভুল হচ্ছে এখানে। বার্সেলোনার এখন সেই দশা।
মেসি বল নিয়ে ছুটছেন। সে বল লুইস সুয়ারেজের পা ঘুরে আবারও মেসির কাছে। কিছুক্ষণ ড্রিবলিং করে বলটা গেল মাঠের বাঁ প্রান্তে। ছন্দটা কেটে গেল এরপরই। বাঁ প্রান্তে যে নেই ত্রিফলার অন্যজন, নেইমার এখন আর বার্সেলোনার কেউ নন! ‘এমএসএন’ত্রয়ী এখন থেকে ‘এমএস’ যুগল। নেইমার নেই বলে বসে থাকেনি বার্সেলোনা। মাঠে তাঁর জায়গায় নেমেছিলেন জেরার্ড দিউলোফেউ। বার্সা একাডেমির এই ফরোয়ার্ডের প্রতিভা নিয়ে কারও কোনো সন্দেহ নেই। সেই বাচ্চাকাল থেকে ‘নতুন মেসি’ নামে ডাকা হচ্ছে তাঁকে। কিন্তু ‘নতুন মেসি’ যে আসল মেসির সঙ্গে একেবারেই মানাতে পারলেন না কাল। মেসি-সুয়ারেজ যুগলবন্দীর পাশে অনাহূত অতিথি হয়ে একপাশে ঘুরে ফিরলেন। মাঝে মাঝে বল পায়ে ছোঁয়ালেন আর অধিকাংশ সময় বলের খোঁজে দৌড়ে বেড়ালেন মাঠে। ঠিক ওই মুহূর্তেই প্যারিস সেন্ট জার্মেইয়ের জার্সিতে আলো ছড়াচ্ছেন নেইমার। গোল করছেন, গোল করাচ্ছেন আবার প্রতিপক্ষকে আত্মঘাতী গোল করতে বাধ্যও করছেন! গেঁগাঁর মাঠে যখন ফুল হয়ে ফুটছেন নেইমার, ওই মুহূর্তে বার্সার আক্রমণভাগের ঝরে পড়ার দশা। দিউলোফেউর বদলি নেমে ডেনিস সুয়ারেজ ভালো করেছেন। বেশ কয়েকবার রিয়ালের রক্ষণের পরীক্ষা নিয়েছেন। কিন্তু সুয়ারেজ-মেসির সঙ্গে তাঁর বোঝাপড়াটা একদমই হচ্ছে না, সেটা সাধারণ ভক্তরাও বুঝতে পারছিলেন ভালোভাবে।নেইমারের অভাব বুঝতে পারছেন বার্সেলোনার খেলোয়াড়েরাও। তাঁর জায়গা পূরণে এখনো পর্যন্ত অনেকের নাম শোনা গেলেও এখনো কাউকে দলে আনতে পারেনি কাতালানরা। কাল ম্যাচ শেষে সার্জিও বুসকেটসের মুখেও তাই এ নিয়ে উৎকণ্ঠা শোনা গেছে, ‘আমাদের নতুন খেলোয়াড় দরকার। শুধু এই হারের কারণেই না। দলকে সাজাতেই নতুন কাউকে আনতে হবে।’ নতুন একজনের আসার কথা অবশ্য এর মাঝেই নিশ্চিত জানা গেছে। নেইমারের পছন্দের বলে পাউলিনহোকে দলে আনতে চেয়েছিল বার্সেলোনা। ব্রাজিলিয়ান মিডফিল্ডার ৪০ মিলিয়ন ইউরোতে আসছেন ঠিকই কিন্তু নেইমার নিজেই চলে গেছেন! আর নেইমারের অভাব পূরণ কি পাউলিনহোকে দিয়ে হয়? কুতিনহো, পাওলো দিবালা কিংবা ওউসমানে ডেম্বেলে—পছন্দের এই তিনের কাউকে যদি আনতেও পারে বার্সেলোনা, তাহলেও কি সে শূন্যস্থান পূরণ করা সম্ভব? এ যে ২২২ মিলিয়ন ইউরোর সমান শূন্যতা!
