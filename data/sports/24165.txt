
সার্জিও আগুয়েরো কার্লোস তেভেজকে পেছনে ফেলেছিলেন গত নভেম্বরে। ম্যানচেস্টার সিটি স্ট্রাইকার আর্জেন্টাইন সতীর্থকে পেছনে ফেলেছিলেন ইংলিশ প্রিমিয়ার লিগে দক্ষিণ আমেরিকান সর্বোচ্চ গোলদাতাদের তালিকায়। তেভেজের ৮৪ গোলকে টপকানোর পাঁচ মাস পর পরশু প্রথম দক্ষিণ আমেরিকান হিসেবে ইংলিশ প্রিমিয়ার লিগে ১০০ গোলের মাইলফলকও ছুঁয়েছেন আগুয়েরো। তাঁর এই কীর্তিতে একটা বৃত্তও পূরণ হলো। লা লিগা, বুন্দেসলিগা, সিরি আ, ফ্রেঞ্চ লিগ ওয়ানের পর ইংলিশ প্রিমিয়ার লিগ—ইউরোপের এই শীর্ষ পাঁচ লিগেই দক্ষিণ আমেরিকানদের গোলের সেঞ্চুরি হয়ে গেল। এই পাঁচ লিগের দুটিতেই সর্বকালের সর্বোচ্চ গোলদাতা দুই দক্ষিণ আমেরিকান, লা লিগায় লিওনেল মেসি ও ফ্রেঞ্চ লিগ ওয়ানে দেলিও ওনিস। দুজনই আর্জেন্টিনার।
