
‘চার ছক্কা হই হই, বল গড়াইয়া গেল কই’—টি-টোয়েন্টি বিশ্বকাপের সেই থিম সংয়ের মূর্ছনায় চার-ছক্কার মেলা বসেছিল যেন আজ রেসিডেনসিয়াল মডেল কলেজ মাঠে। খেলোয়াড়েরা কেউই পেশাদার নন, ব্যাট-বলের সঙ্গে সম্পর্কটাও দূরবর্তী। করপোরেট চাকরির গৎবাঁধা রুটিনের বাইরে একটু ক্রিকেট আনন্দ যাঁদের উদ্দেশ্য।
১২ ওভারের টুর্নামেন্টটির নাম ট্রান্সকম প্রিমিয়ার লিগ (টিপিএল)। দেশের অন্যতম শীর্ষ ব্যবসায় গ্রুপ ট্রান্সকমের অধীন বিভিন্ন প্রতিষ্ঠানের কর্মীদের মধ্যে সৌহার্দ্য, খেলোয়াড়ি প্রতিযোগিতা ও সম্পৃক্ততা বাড়ানোই এ আয়োজনের লক্ষ্য। সকালে এই টুর্নামেন্টের আনুষ্ঠানিক উদ্বোধন করেন ট্রান্সকম গ্রুপের পরিচালক সিমিন হোসেন। তিনি বলেন, ‘আয়োজনটি সবার জন্যই মিলনমেলা। এখানে আমাদের সবার পরিচয়ই এক—ট্রান্সকম। আমরা প্রতিষ্ঠানের নীতির প্রতি অবিচল থাকব। প্রতিষ্ঠানের গৌরব ধরে রাখতে আমরা সততার সঙ্গে পরিশ্রম করে যাব।’ এ সময় তাঁর বড় ছেলে যারেফ আয়াত হোসেনও উপস্থিত ছিলেন।

অংশ নিচ্ছে আটটি দল—দুর্জয় প্রথম আলো, পেপসি চ্যালেঞ্জার্স, এসকেএফ লায়ন্স, ট্রান্সকম গ্ল্যাডিয়েটরস, ডিজিটাল নাইটস, ট্রান্সকম ভিক্টোরিয়ানস, ডিজিটাল ড্রাগনস, টিএফএল ওয়ারিয়র্স।
