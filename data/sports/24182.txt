
নিউজিল্যান্ডের বিপক্ষে দ্বিতীয় ওয়ানডেতেই গোঁড়ালিতে চোটটা পেয়েছিলেন মোহাম্মদ হাফিজ। মেডিকেল পরামর্শ ছিল তিন সপ্তাহের পরিপূর্ণ বিশ্রাম। কিন্তু তিন সপ্তাহ পেরোনোর আগেই ভাগ্য-নির্ধারিত হয়ে গেল তাঁর। বিশ্বকাপ খেলতে পারছেন না পাকিস্তানের এই উদ্বোধনী ব্যাটসম্যান। আজ রোববার তাঁর বদলি খেলোয়াড় চেয়ে পাঠানো হয়েছে।ক্রিকেটপ্রেমীরা কৌতূহলী হয়ে উঠতে পারেন, তবে কি হাফিজের জায়গায় দলে ডাক পাচ্ছেন সাঈদ আজমল? গতকালই আইসিসির তরফ থেকে নিজের বোলিং অ্যাকশনের বৈধতা পাওয়া পাকিস্তানি এই অফ স্পিনার নন, হাফিজের বদলি হিসেবে অস্ট্রেলিয়া-নিউজিল্যান্ড যাচ্ছেন বাঁ হাতি উদ্বোধনী ব্যাটসম্যান নাসির জামশেদ।বিশ্বকাপ শুরু হতে না হতেই চোটের কারণে যথেষ্ট বিপাকে পাকিস্তান দল। হাফিজকে নিয়ে তিনজন গুরুত্বপূর্ণ খেলোয়াড় চোটের কারণে শামিল হতে পারছেন না পাকিস্তানের বিশ্বকাপ-কাফেলায়। প্রথমে হাঁটুর চোট বেড়ে নিয়েছে উমর গুলের স্বপ্ন। এরপর গেছেন জুনাইদ খান। অ্যাকশন ‘অবৈধ’ ঘোলিত হওয়ার পর থেকেই তো পাকিস্তানি দল থেকে নির্বাসিত আজমল।এদিকে, চোটের কারলে বিশ্বকাপ স্বপ্ন শেষ হয়ে গেছে ভারতীয় পেসার ইশান্ত শর্মারও। বিশ্বকাপ দলে থাকলেও চোটের কারণে তাঁর বিশ্বকাপ হয়ে পড়েছিল অনিশ্চিত। গতকালই​ নিশ্চিত হয়েছে ইশান্তকে ফিরে যেতে হবে দেশে, টেলিভিশন পর্দায় চোখ রেখে ভারাক্রান্ত মনেই দেখতে হবে বিশ্বকাপ। ইশান্তের বদলি হিসেবে বিশ্বকাপের দুয়ার খুলে গেছে মোহিত শর্মার। সূত্র: এএফপি।
