
জাতীয় দলকে প্রশিক্ষণ দেওয়া একেবারেই পছন্দ নয় হোসে মরিনহোর। তাঁর কাছে ক্লাব দলের দায়িত্ব জাতীয় দলের চেয়ে অনেক বেশি আকর্ষণীয়। জাতীয় দলের কোচ হলে বছরের বেশির ভাগ সময় অলস সময় কাটাতে হয় বলেই মনে করেন তিনি। এ জন্য ইংল্যান্ড জাতীয় দলের কোচ হওয়ার প্রস্তাব পেয়েও তা ফিরিয়ে দিয়েছেন ‘স্পেশাল ওয়ান’।স্টিভ ম্যাক্লারানের বিদায়ের পর ইংলিশ এফএর প্রস্তাব পেয়েছিলেন মরিনহো। সময়টা ২০০৭ সাল। ব্রিটিশ দৈনিক ‘ইনডিপেনডেন্ট’কে দেওয়া এক সাক্ষাত্কারে ওই সময়ের স্মৃতিচারণা করেছেন মরিনহো। তিনি জানান, এফএ তাঁকে ইংল্যান্ড জাতীয় দলের কোচ হওয়ার জন্য রীতিমতো জোরাজুরি শুরু করেছিল। কিন্তু জাতীয় দলের কোচ হলে বছরের বেশির ভাগ সময় বসে থাকার ব্যাপারটির কারণে তিনি বিনয়ের সঙ্গে সেই প্রস্তাব প্রত্যাখ্যান করেন।তবে মরিনহোর এই বক্তব্যের সঙ্গে মিলছে না ইংলিশ ফুটবল অ্যাসোসিয়েশনের কথাবার্তা। এফএ জানিয়েছিল, স্টিভ ম্যাক্লারেনের পর ইতালীয় কোচ ফ্যাবিও ক্যাপেলোই ছিলেন তাদের প্রধান পছন্দ। ক্যাপেলোকেই শেষ অবধি ম্যাক্লারেনেরে উত্তরসূরি বানাতে পেরেছিল তারা।আন্তর্জাতিক অঙ্গনে ইংল্যান্ড দলের পারফরম্যান্স বাজে হওয়ার কারণ হিসেবে মরিনহো উল্লেখ করেছেন তাদের ক্লাব পদ্ধতির সমস্যাকে। মরিনহোর মতে, ইংল্যান্ডে ক্লাবগুলোতে তরুণ উদীয়মান প্রতিভাদের নিয়মিত খেলার সুযোগ খুব কম। স্পেন ও পর্তুগালে এই সুযোগ অনেক বেশি। এএনআই।
