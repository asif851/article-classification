
চোটের কারণে মেসি নেই তো কি হয়েছে! নেইমার তো আছেন। আর্জেন্টাইন মহাতারকার অনুপস্থিতি যে নেইমার বুঝতেই দিচ্ছেন না, সেটা কাল অকপটেই স্বীকার করেছেন কোচ জেরার্ডো মার্টিনো। সেই সঙ্গে নেইমারের সঙ্গে অ্যালেক্সিস সানচেজ আর তেল্লোর রসায়নটাও যে কাল দারুণ ছিল, সেটাও উচ্ছাসের সঙ্গেই জানিয়েছেন ‘টাটা’।মার্টিনোর দৃষ্টিতে নেইমার মেসির মতোই একজন খেলোয়াড়। তাঁকে ডানে খেলানো হলো, নাকি বামে, সেটা নাকি কোনো সমস্যা নয় ব্রাজিলীয় তারকার জন্য। মেসিও ঠিক এমনই। মাঠের যে স্থানেই মেসিকে খেলানো হোক না কেন, মেসি খেলেন তাঁর মতোই।বার্সেলোনায় নেইমারকে পেয়ে খুব কাছ থেকেই দেখছেন মার্টিনো। নেইমারের যে ব্যাপারটি তাঁর সবচেয়ে ভালো লেগেছে, সেটা নাকি ‘ভালো খেলার ক্ষুধা’, ‘নেইমার সব সময়ই নিজেকে ছাড়িয়ে যাওয়ার জন্য মুখিয়ে থাকে। গত দুই মাসে সে খুব ভালোভাবেই বার্সেলোনার কৌশলের সঙ্গে নিজেকে মানিয়ে নিয়েছে। এই বয়সে ব্যাপারটা একটু অবাক করে দেওয়ার মতোই।’
কাল বার্সা ভালাদোলিদকে হারিয়ে দেওয়ার পর দারুণ এক ব্যক্তিগত রেকর্ডের মালিক হয়েছেন মার্টিনো। বার্সার এই আর্জেন্টাইন কোচ হচ্ছেন লা লিগার ইতিহাসের একমাত্র কোচ, যিনি তাঁর দল নিয়ে লিগের প্রথম আটটি ম্যাচ জিতলেন। তবে ব্যক্তিগত অর্জনের চেয়েও মার্টিনোর কাছে তৃপ্তিদায়ক হচ্ছে দলের খেলা, ‘ব্যক্তিগত অর্জন নিয়ে ভাবি না। আমি খুশি এ কারণে যে বার্সেলোনা প্রথম আটটি ম্যাচ জিতল দারুণ খেলেই।’ ওয়েবসাইট।
 
