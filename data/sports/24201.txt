
নেইমারকে কিনতে ৯৫ মিলিয়ন ইউরোর বেশি গুনেছে বার্সেলোনা—এমন খবর দিয়ে রীতিমতো শোরগোল ফেলে দিয়েছিল স্প্যানিশ দৈনিক ‘এল মুন্ডো’। বিষয়টি গড়িয়েছে আদালত পর্যন্ত। তার চেয়েও বড় খবর, নেইমারের ট্রান্সফার যাঁর সবচেয়ে বড় সফলতা বলে বিবেচিত হচ্ছিল, সেই সান্দ্রো রোসেল এই বদলির কারণেই ক্লাব সভাপতির পদ থেকে সরে যেতে বাধ্য হলেন। অবশেষে সবকিছু পরিষ্কার করল বার্সা। আবারও জোর দিয়েই বলা হলো, ট্রান্সফার ফি ৫৭.১ মিলিয়ন ইউরোই। তবে বার্সা যে হিসাব কাল প্রকাশ করেছে, তাতে দেখা যাচ্ছে সব মিলিয়ে নেইমারকে কিনতে তাদের মোট ৮৬.২ মিলিয়ন ইউরো খরচ হয়েছে।এর আগে বলা হয়েছিল, নেইমারকে কিনতে বার্সার খরচ হয়েছে ৫৭ মিলিয়ন ইউরো। কিন্তু মোট খরচ দেখানো হচ্ছে ৮৬. ২ মিলিয়ন ইউরো। স্বভাবতই বিভ্রান্তি জাগে। এরই ব্যাখ্যা দিয়েছে বার্সেলোনা। নতুন সভাপতি হোসেপ মারিয়া বার্তোমেউ তাঁর প্রথম সংবাদ সম্মেলনটিই করলেন নেইমারের বদলির ব্যাপারটি ব্যাখ্যা করে। তিনি বেশ প্রত্যয় নিয়েই বললেন, ‘এটা জিনিস পরিষ্কার করে বলতে চাই, নেইমারের ট্রান্সফার ফি ৫৭.১ মিলিয়ন ইউরোই।’আসলে নেইমারের ট্রান্সফারটি একটু জটিল প্রকৃতির। কারণ খেলোয়াড় নেইমারের স্বত্ব কেবল সান্তোসের কাছে ছিল না। বার্সা যে তথ্য প্রকাশ করেছে, তাতে দেখা যাচ্ছে, ট্রান্সফার ফি ৫৭.১ মিলিয়ন ইউরোই, যার ৪০ মিলিয়ন পেয়েছেন নেইমারের বাবা, বাকিটা সান্তোস। সাইনিং-অন ফি হিসাবে খরচ হয়েছে ১০ মিলিয়ন। ২.৭ মিলিয়ন কমিশন বাবদ। ৪ মিলিয়ন মার্কেটিং, ২.৫ মিলিয়ন দিতে হয়েছে নেইমারের ফাউন্ডেশন। এবং প্রতিভা অন্বেষণ এবং অন্য দ্বিপক্ষীয় চুক্তিতে সান্তোসকে দিতে হয়েছে আরও ৯.৯ মিলিয়ন ইউরো। সব মিলিয়েই হিসাবটা দাঁড়াল ৮ কোটি ৬২ লাখ ইউরো।বার্তোমেউয়ের দাবি, বাকি টাকাগুলো ট্রান্সফার ফির হিসাবে যুক্ত হয় না বলেই এই অঙ্কগুলো আগে জানানো হয়নি। তিনি বলছেন, ‘আমি গ্যারান্টি দিয়ে বলতে চাই আমরা কোনো মিথ্যাচার করিনি। ফুটবল খেলাটা মাঠে খেলেই জিততে হয়। আমরা আমাদের চুক্তিগুলো অনেক দায়িত্বশীলভাবেই করে থাকি। এ বিষয়ে আমাদের খুবই দক্ষ লোকজন আছেন।’তাহলে প্রশ্ন আসে, এত দিন পরে কেন এই ব্যাখ্যাগুলো দেওয়া হচ্ছে? কেনই বা পদত্যাগ করতে বাধ্য হলেন রোসেল? সেই উত্তরও দিলেন নতুন সভাপতি, ‘একটা নির্দিষ্ট সময় পর্যন্ত আমরা সবকিছু গোপন রাখব—এমন চুক্তিই হয়েছিল আমাদের মধ্যে। আসলে নেইমারের বাবার একটা ধন্যবাদ প্রাপ্য। তাঁর সঙ্গে আমাদের যোগাযোগ হয়েছে আজ। ক্লাবকে একটা অন্যায্য চাপে ফেলা হয়েছে বুঝতে পেরে তিনি সব প্রকাশ করে দিতে বলেছেন।’সংবাদ সম্মেলনে বলা হয়েছে, নেইমারকে কিনতে আরেকটি ক্লাব উঠে পড়ে লেগেছিল। নেইমারকে তারা ১০০ মিলিয়ন ইউরোও দিতে চেয়েছিল। কিন্তু শেষ পর্যন্ত নেইমারের বার্সায় আসার ইচ্ছার কারণে ওই ক্লাবটি সফল হতে পারেনি। নাম প্রকাশ না করলেও বোঝা যাচ্ছে ক্লাবটি যে রিয়াল মাদ্রিদ-ই।
