
সেই ১৯৫৯ সাল থেকে চলে আসছে ব্যাপারটা। ভারত ও পাকিস্তানের মধ্যকার ওয়াঘা সীমান্তে প্রতিদিন সূর্যাস্তের সময় দুই দেশের পতাকা নামায় সীমান্তরক্ষীরা। ভারতের দিকে দায়িত্বে থাকে ভারতীয় সীমান্তরক্ষী বাহিনী (বিএসএফ) আর পাকিস্তানের রেঞ্জার্স। পতাকা নামানোর সঙ্গে সঙ্গে দুই প্রান্তেই চলে কিছু আনুষ্ঠানিকতা। কিন্তু এই আনুষ্ঠানিকতায় গতকাল কিছুটা অযাচিতভাবেই ঢুকে পড়েছিলেন পাকিস্তানি পেসার হাসান আলী! ব্যাপারটায় খুবই বিরক্ত বিএসএফ। 
আজই ইংল্যান্ড ও আয়ারল্যান্ড সফরে রওনা দেবে পাকিস্তান দল। লাহোরে অনুশীলন ক্যাম্পের এক ফাঁকে পুরো পাকিস্তান দল হাজির হয়েছিল ওয়াঘায়। পতাকা নামানোর আনুষ্ঠানিকতার মধ্যেই পাকিস্তানি সীমানার দিকে হাসান নিজের অভিব্যক্তি দেখানো শুরু করেন। প্রতিপক্ষের ব্যাটসম্যানকে ফিরিয়ে যে উপায়ে তিনি উদ্‌যাপন করেন, ওয়াঘার সীমান্তে হাসানের অভিব্যক্তি ছিল তেমনই।দর্শকেরা হাসানের অভিব্যক্তি করতালি দিয়ে স্বাগত জানালেও ব্যাপারটি নিয়ে আনুষ্ঠানিক অভিযোগ দায়েরের প্রস্তুতি নিচ্ছে ভারতীয় সীমান্তরক্ষী বাহিনী বিএসএফ। তাদের তরফ থেকে হাসান আলীর নাম উল্লেখ না করে অভিযোগ করা হয়েছে একজন পাকিস্তানি নাগরিক নাকি পতাকা নামানোর আনুষ্ঠানিকতায় ‘হস্তক্ষেপ’ করেছে।ব্যাপারটি নিয়ে বিএসএফের পাঞ্জাব সীমান্তের ইন্সপেক্টর জেনারেল মুকুল গোয়েল হাসান আলীর বিরুদ্ধে আনুষ্ঠানিক অভিযোগ দায়েরের বিষয়টি স্বীকার করেছেন, ‘আসলে ওই ব্যক্তি (হাসান আলী) যা করেছে, তাতে প্যারেডের ভাবগাম্ভীর্য ক্ষতিগ্রস্ত হয়েছে। সীমান্তের দুই দিকে যে গ্যালারি করা আছে, সেখানে যেকোনো দর্শকই আক্রমণাত্মক অভিব্যক্তি দেখাতে পারেন। কিন্তু প্যারেড এলাকায় এমন কিছু করার অধিকার কারও নেই। কোনো অবস্থাতেই প্যারেডের মাঝখানে কিছু করা যাবে না।’হাসান আলী অবশ্য ব্যাপারটা নিয়ে মোটেও চিন্তিত নন। তিনি নিজের টুইটারে লিখেছেন, ‘আমার প্রিয় দেশ, তুমি সব সময় মাথা উঁচু করে রাখো আকাশের চাঁদের মতো করেই।’
