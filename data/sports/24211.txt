
ডন ব্র্যাডম্যান, লেন হাটন, জ্যাক হবস, ক্লাইড ওয়ালকট, ভিভ রিচার্ডসদের সঙ্গে অন্তত একটি তালিকায় নাম উঠে গেল স্টিভেন স্মিথের। আইসিসির সর্বকালের সেরা টেস্ট ব্যাটসম্যানদের র‍্যাঙ্কিংয়ে সেরা দশে উঠে এসেছেন এই অস্ট্রেলিয়ান। লর্ডসের গত টেস্টে ডাবল সেঞ্চুরির পর এই তালিকায় উঠে এলেন স্মিথ।গত ডিসেম্বর থেকে রানের বন্যা ছুটছে স্মিথের ব্যাটে। ভারতের বিপক্ষে টানা চার টেস্টে সেঞ্চুরি করেন। এর পর ওয়েস্ট ইন্ডিজ সফরে প্রথম টেস্টে সেঞ্চুরি না পেলেও পরের টেস্টে ১৯৯ রান করে আউট হন। এক রানের জন্য ডাবল সেঞ্চুরি ছুঁতে না-পারার সেই দুঃখ স্মিথ মুছেছেন অ্যাশেজের দ্বিতীয় টেস্টে। তাঁর ২১৫ রানের ইনিংসটি প্রায় এক দশক পর বিদেশের মাটিতে কোনো অস্ট্রেলিয়ান ব্যাটসম্যানের ডাবল সেঞ্চুরি। এই সেঞ্চুরির ফলে স্মিথের রেটিং পয়েন্ট গিয়ে দাঁড়িয়েছে ৯৩৬। ক্যারিয়ারের সর্বোচ্চ রেটিং পয়েন্ট দিয়ে সর্বকালের সেরা টেস্ট ব্যাটসম্যানদের একটি র‍্যাঙ্কিং করা হয়। সেখানেই দশে উঠে এলেন স্মিথ। ৯৬১ পয়েন্ট নিয়ে সবার ওপরে আছেন স্যার ডন। পরের জায়গা দুটি দুই ইংলিশ কিংব​দন্তি হাটন (৯৪৫) ও হবসের (৯৪২)। হবসের সমান পয়েন্ট সাবেক অস্ট্রেলীয় অধিনায়ক রিকি পন্টিংয়ের। ৯৪১ পয়েন্ট নিয়ে পাঁচে আছেন পিটার মে। ৬৬ টেস্টের ক্যারিয়ারে ৪ হাজার ৫৩৭ রান নিয়েও পাঁচে জায়গা করে নেওয়ার কারণ ১৯৫৬-এর অ্যাশেজ চলার সময় ক্যারিয়ার সর্বোচ্চ ৯৪১ পয়েন্ট পেয়েছিলেন। পরের তিন জায়গায় আছেন তিন ক্যারিবীয় কিংবদন্তি—ওয়ালকট, রিচার্ডস ও সোবার্স। তিনজনেরই পয়েন্ট ৯৩৮। সমান পয়েন্ট কুমার সাঙ্গাকারারও। ৯৩৫ পয়েন্ট নিয়ে সেরা দশে এর পরে ছিলেন এবি ডি ভিলিয়ার্স, ম্যাথু ডেইডেন ও জ্যাক ক্যালিস। তিনজনকেই দশের বাইরে ছিটকে ফেলেছেন স্মিথ।আইসিসির সর্বকালের সেরা এই র‍্যাঙ্কিংয়ে শচীন টেন্ডুলকার আছেন ৩০ নম্বরে। ২০০২ সালে ক্যারিয়ার সর্বোচ্চ ৮৯৮ পয়েন্ট অর্জন করেছিলেন, যেটি আর কখনোই ছাপিয়ে যেতে পারেননি। ২২ নম্বরে আছেন সুনীল গাভাস্কার। ২৫ নম্বরে ব্রায়ান লারা। সূত্র: আইসিসি।
