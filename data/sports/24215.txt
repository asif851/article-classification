
ক্যারিবীয় প্রিমিয়ার লিগে মাঠে নেমেই জয়ের স্বাদ পেলেন মাহমুদউল্লাহ। তাঁর দল জ্যামাইকা তালাওয়াস আজ ৬ উইকেটে হারিয়েছে সেন্ট লুসিয়া স্টারসকে। ১৭৩ রানের লক্ষ্য এক ওভার ও ৬ উইকেট বাকি থাকতেই পেরিয়ে গেছে তালাওয়াস। মাহমুদউল্লাহ জয়ের মুহূর্তে উইকেটে ছিলেন ১ রানে অপরাজিত থেকে। চার মেরে দলকে জেতানো তালাওয়াস অধিনায়ক কুমার সাঙ্গাকারা অপরাজিত ছিলেন ৭৪ রানে।
টেস্ট দলে জায়গা না পাওয়া মাহমুদউল্লাহ দুদিন আগে উড়ে গেছেন ওয়েস্ট ইন্ডিজে। আজ প্রথম খেলতে নেমেছিলেন। যদিও বল বা ব্যাট হাতে ভূমিকা রাখার সুযোগ পাননি। সাঙ্গাকারার দিনে বাকি সবাই যে আড়ালেই থাকে। তালাওয়াসের হয়ে দ্বিতীয় সর্বোচ্চ ৩৬ রান করেন অ্যান্ডি ম্যাকার্থি। এ ছাড়া ২১ রান ছিল গ্লেন ফিলিপস।
এর আগে শেন ওয়াটসনের ৪৫ বলে ৮০ রানের এক বিধ্বংসী ইনিংসে নির্ধারিত ২০ ওভারে ৮ উইকেটে ১৭২ রানে তোলে সেন্ট লুসিয়া। ওয়াটসনের ইনিংসে ছিল ৩টি চার ও ৭টি ছয়ের মার। জ্যামাইকার গ্যারি মাথুরিন নেন ২ উইকেট। জ্যামাইকার হয়ে বল হাতে নেননি মাহমুদউল্লাহ।
সেন্ট লুসিয়ার ১৭২ রানের লক্ষ্যে ব্যাট করতে নেমে ২৭ রানে প্রথম উইকেট হারায় জ্যামাইকা। দলীয় ৬৯ রানের মাথায় ফেরেন গ্লেন ফিলিপস। এরপর সাঙ্গাকারা ও ম্যাকার্থির ৭১ রানের জুটি জ্যামাইকাকে নিয়ে যায় জয়ের দিকে। ম্যাকার্থি ফেরার পর রোভমান পাওয়লের সঙ্গে আরও ৩১ রান যোগ করেন লঙ্কান তারকা। শেষ দিকে পাওয়েল ফিরলে মাহমুদউল্লাহ মাঠে নেমে সাঙ্গাকারার সঙ্গে ৫ রানের ছোট্ট একটি জুটি গড়েন। সূত্র: সনি সিক্স।
