
কিছু সময়ের জন্য স্বস্তির নিশ্বাস ফেলতে পারছেন অস্কার পিস্টোরিয়াস। না, বান্ধবী রিভা স্টিনক্যাম্পকে খুনের দায় থেকে মুক্তি মেলেনি দক্ষিণ আফ্রিকান এই অ্যাথলেটের; তবে নতুন করে সাজাও বাড়েনি তাঁর।
২০১৩ সালে ভালোবাসা দিবসে বান্ধবী স্টিনক্যাম্পকে গুলি করে হত্যা করেন পিস্টোরিয়াস। প্রথমে ১৫ বছরের সাজা পেলেও তাঁর শারীরিক অক্ষমতা, সুনির্দিষ্ট প্রমাণের অভাব ও শাস্তির আগেই কিছুদিন জেল খাটাকে কারণ দেখিয়ে সময়টি কমিয়ে ৬ বছরে আনা হয়েছিল। কিন্তু রাষ্ট্রপক্ষ এ রায়ে সন্তুষ্ট না হওয়ায়, আপিল করেন এ রায়ের বিরুদ্ধে। কিন্তু গতকাল জোহানেসবার্গের এক উচ্চ আদালতে বিচারক থোকোজিলে মাসিপা এ আপিল সফল হওয়ার কোনো সম্ভাবনা নেই (শাস্তি বৃদ্ধি পাওয়ার)—এ কারণ দেখিয়ে আপিল খারিজ করে দিয়েছেন।
পিস্টোরিয়াসের শাস্তি বাড়াতে চাইলে এখন বাদীপক্ষকে যেতে হবে সর্বোচ্চ আদালতে। এএফপি।
 
