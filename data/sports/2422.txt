
স্প্যানিশ ও ইংলিশ ফুটবলে চলছে শীতকালীন দলবদলের মৌসুম। খেলোয়াড় বিকিকিনি নিয়ে তাই নিত্যনতুন গুঞ্জন চাউর হচ্ছে এ দুটি দেশের ঘরোয়া ফুটবল অঙ্গনে। নতুন গুঞ্জন হলো, রিয়াল মাদ্রিদ নাকি টনি ক্রুসকে বিক্রি করে দলে টানতে চায় নেইমারকে। স্প্যানিশ ও ব্রিটিশ সংবাদমাধ্যম একযোগে খবরটি প্রকাশ করেছে ফলাও করে।
রিয়াল যে নেইমারকে চায়, এতে আর লুকোছাপার কিছু নেই। এখন প্রশ্ন হলো, ক্রিস্টিয়ানো রোনালদো থাকতে রিয়ালে নেইমার কেন? দুয়ে দুয়ে চার মিলিয়ে জবাবটা দিয়েছে ব্রিটিশ সংবাদমাধ্যম এক্সপ্রেস। তাদের খবর, মৌসুম শেষে রিয়াল ছাড়ার সম্ভাবনা রয়েছে রোনালদোর। পর্তুগিজ ফরোয়ার্ডের জায়গায় নেইমারকে দীর্ঘদিনের জন্য পেতে চায় রিয়াল। গত নভেম্বরে অবশ্য স্প্যানিশ সংবাদমাধ্যম জানিয়েছিল, রিয়াল সভাপতি ফ্লোরেন্তিনো পেরেজের কাছে মৌসুম শেষে ক্লাব ছাড়ার কথা জানিয়েছেন স্বয়ং রোনালদোই। ৩২ বছর বয়সী রোনালদোর জায়গায় নতুন রাজা হিসেবে নেইমারকে এখন থেকেই ভাবতে শুরু করেছে রিয়াল।
তাহলে নেইমার-রোনালদো ইস্যুতে ক্রুসকে বিক্রির প্রসঙ্গ আসছে কীভাবে? স্প্যানিশ সংবাদমাধ্যম স্পোর্ত জানিয়েছে, জার্মান মিডফিল্ডারকে বিক্রি করে দলের পারিশ্রমিক খরচ কমানোর কথা ভাবছে রিয়াল। এরপর তারা নেইমারকে নামতে চায় নেইমারকে কেনার অভিযানে। তবে সেটা যে সহজ হবে না, তা বলাই বাহুল্য। আবার সম্ভাবনাটি একেবারে উড়িয়েও দেওয়া যাচ্ছে না। ইউরোপিয়ান সংবাদমাধ্যম এর আগে জানিয়েছিল, প্যারিস সেন্ট জার্মেইয়ে তেমন একটা ভালো নেই নেইমার। ছাড়তে চাচ্ছেন ফ্রান্সের রাজধানী। পিএসজি নাকি গোপনে নেইমারের বিকল্প খেলোয়াড়ও ঠিক করে রেখেছে!
ইতালিয়ান সংবাদমাধ্যম কোরেইরে দেল্লা সেরা এর আগে জানিয়েছিল, পিএসজিতে নেইমারের বিকল্প হতে পারেন পাওলো দিবালা। কিছুদিন আগে দিবালার ভাই এবং তাঁর এজেন্ট মারিয়ানো দিবালার সঙ্গে পিএসজির বৈঠকের খবর জানায় সংবাদমাধ্যমটি। সেই বৈঠক শেষে মারিয়ানো তাঁর ভাইকে বলেছেন, নেইমারের বিকল্প হিসেবে দিবালাকে চাইছে পিএসজি। আর নেইমার যাবেন রিয়ালে।
ক্রুসের ব্যাপারে আগে থেকেই আগ্রহ প্রকাশ করে আসছে ম্যানচেস্টার ইউনাইটেড। রিয়াল ছাড়লে সম্ভবত ওল্ড ট্রাফোর্ডই হবে ২৭ বছর বয়সী মিডফিল্ডারটির নতুন ঠিকানা। রিয়ালে ক্রসের সাপ্তাহিক পারিশ্রমিক ২ লাখ পাউন্ড। ক্লাবটিতে তাঁর বর্তমান চুক্তির মেয়াদ ফুরোবে ২০২২ সালে। অবশ্য শুধু ক্রুস নয়, পারিশ্রমিক খরচ কমিয়ে নেইমারকে কেনার প্রক্রিয়া সহজ করতে রিয়াল ছাড়তে পারে গ্যারেথ বেলকেও। সম্ভবত ইংলিশ প্রিমিয়ার লিগের কোনো ক্লাবেই ফিরতে পারেন ওয়েলশ উইঙ্গার।
তবে দলবদলের বাজার নিয়ে এখন শেষ কথা বলা খুবই কঠিন। কয়েক মাস আগে যেটিকে মনে হয়েছিল স্রেফ আরেকটি গুঞ্জন, সেটিকে সত্যি বানিয়ে তো নেইমারই চলে গেছেন পিএসজিতে! কত কিছুই না ঘটতে পারে এখানে!
