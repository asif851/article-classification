
রাতটা তাঁর জন্য স্মরণীয় হয়ে থাকার কথা ছিল। রিয়াল মাদ্রিদের জার্সি গায়ে ৩০০তম গোলের মাইলফলক ছুঁয়েছেন, সেটিও মাত্র ২৮৮ ম্যাচ খেলে। গোলের জন্য মরিয়া রিয়ালকে শুধু গোলই এনে দেননি, আরেকটি গোল করিয়ে জয় নিশ্চিত করেছেন। এমন কীর্তি গড়া ম্যাচের পর উচ্ছ্বসিত থাকার কথা ক্রিস্টিয়ানো রোনালদোর। কিন্তু এমনটা হচ্ছে না। কাল হলুদ কার্ড দেখায় পরের ম্যাচের জন্য নিষিদ্ধ তো হয়েছেন। শোনা যাচ্ছে, রোনালদোর সামনে অপেক্ষা করছে আরও বড় বিপদ।গোলের পর রোনালদোর উদ্‌যাপন ভঙ্গি নিয়ে মাঝেমধ্যেই আলোচনা হয়। কালও তাঁর উদ্‌যাপন ভঙ্গি ‘শোভন’ ছিল না। গোলের পর হাত আর মুখ নেড়ে নেড়ে অফিশিয়ালদের দিকে নিজের ক্ষোভ উগরে দিয়েছেন। স্প্যানিশ লিগের শৃঙ্খলা কমিটি বিষয়টি খতিয়ে দেখতে পারে বলেই খবর। গত জানুয়ারিতেই প্রতিপক্ষকে লাথি কষে দুই ম্যাচ নিষিদ্ধ হয়েছিলেন। লিগের শেষপ্রান্তে এসে প্রতিটা ম্যাচই যেখানে রিয়ালের জন্য বাঁচামরার, সেখানে রোনালদোকে এক ম্যাচে না পাওয়াই বড় দুঃসংবাদ। খাঁড়ার ঘা হয়ে শাস্তিটা আরও বড় হলে আস​ল বিপদে তো পড়বে রিয়ালই।রিয়াল বেশ ঝামেলাতে পড়ে গেছে এরই মধ্যে। শুধু রোনালদো নয়, নিষেধাজ্ঞার কারণে এইবারের বিপক্ষে পরের ম্যাচ খেলতে পারবেন না টনি ক্রুস আর ইনজুরি থেকে ফেলা হামেস রদ্রিগেজও। লিগে কোনো খেলোয়াড় পাঁচটি হলুদ কার্ড দেখলে এক ম্যাচ নিষিদ্ধ হন। ক্রুস আর রদ্রিগেজ মেজাজ হারিয়ে কাল হলুদ কার্ড দেখেছেন। মেজাজ হারানোর আসল কারণ রেফারির এক সিদ্ধান্ত।
বক্সে ফাউলের শিকার হলেও পেনাল্টি তো পাননি, উল্টো রোনালদোকেই ডাইভ দেওয়ার অপরাধে হলুদ কার্ড দেখানো হয়। এমনিতেই গোলের দেখা পাচ্ছিল না রিয়াল। মাথার ওপর বার্সার সাত পয়েন্টে এগিয়ে থাকার চাপ। সেই সময় এমন সিদ্ধান্ত মাথা গরম করে দিয়েছিল রিয়ালের খেলোয়াড়দের।ম্যাচ অফিশিয়ালদের প্রতি যে তীব্র ক্ষোভ পুষে রেখেছেন, সেটা বুঝিয়ে দিতে একটুও দেরি করেননি রোনালদো। ৬৮ মিনিটে দারুণ হেডে গোলটি করেই ছুট লাগান সাইড লাইন রেফারির দিকে। হাত দিয়ে একরকম ‘ইঙ্গিত’ করেন। মুখও চালাচ্ছিলেন অনর্গল। স্পেনের রীতি অনুযায়ী, রোনালদোর হাতের ইঙ্গিতটির মানে হলো, ‘আমি ডাকাতির শিকার হয়েছি।’রিয়াল অবশ্য এরই মধ্যে রোনালদোর হলুদ কার্ডটির বিপক্ষে আপিল করবে বলে জানিয়েছে। বিষয়টি শৃঙ্খলা কমিটির কাছে যাচ্ছেই। দেখা যাক, রোনালদোর হলুদ কার্ডটি উঠে যায়, নাকি উল্টো আরও বড় শাস্তি পান। সূত্র: গোলডটকম।
