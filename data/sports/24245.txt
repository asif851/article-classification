
প্রতিনিয়ত নতুন নতুন কীর্তি নাম জড়িয়ে ফেলা নিজের ক্যারিয়ারেরই অংশ বানিয়ে ফেলেছেন বিরাট কোহলি। অস্ট্রেলিয়ার বিপক্ষে ওয়ানডে সিরিজের তৃতীয় ম্যাচে নিজের অর্জনের খাতায় তুললেন আরও একটি দারুণ ক্রিকেটীয় কীর্তি। ওয়ানডে ক্রিকেটের ইতিহাসে সবচেয়ে কম ইনিংসে ৭ হাজার রানের মাইলফলক ছুঁয়ে ফেললেন তিনি।কোহলির আগে এই রেকর্ড ছিল দক্ষিণ আফ্রিকার অধিনায়ক এবি ডি ভিলিয়ার্সের। মেলবোর্নে আজ অস্ট্রেলিয়ার বিপক্ষে মাঠে নামার আগে ডি ভিলিয়ার্সকে ছাড়িয়ে যেতে মাত্র ১৯ রান প্রয়োজন ছিল কোহলির। ১৬৬ ইনিংস খেলে ডি ভিলিয়ার্স যেখানে ৭ হাজার রান স্পর্শ করেছিলেন, সেখানে কোহলি তা করে ফেললেন ১৬১ ইনিংস খেলেই।এই তালিকায় কোহলি আর ডি ভিলিয়ার্সের পরেই আছেন ভারতের সাবেক অধিনায়ক সৌরভ গাঙ্গুলী। তিনি ১৭৪টি ইনিংস খেলে ছুঁয়েছিলেন ৭ হাজার রানের মাইলফলক।অস্ট্রেলিয়ার বিপক্ষে সিরিজে দারুণ ফর্মেই আছেন ভারতের টেস্ট অধিনায়ক। প্রথম ম্যাচে পার্থে ৯১ রানের ইনিংস খেলার পর দ্বিতীয় ম্যাচেও করেছেন ৫৯। হাফ সেঞ্চুরি পেয়েছেন এই ম্যাচেও। এই প্রতিবেদন লেখার সময় অপরাজিত ছিলেন ৬০ রানে।
