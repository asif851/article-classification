
পাওলো ডিবালার স্বপ্ন পূরণ হচ্ছে অবশেষে। লিওনেল মেসির সঙ্গে একসঙ্গে খেলার ইচ্ছের কথা জানিয়েছেন বহু আগেই। জুভেন্টাস ফরোয়ার্ড সে সুযোগ পাবেন শিগগিরই। কোপা আমেরিকার আর্জেন্টিনার প্রাথমিক দলে ডাক পেয়েছেন ফুটবলের নতুন সেনসেশন ডিবালা। তবে একাদশে জায়গা করে নেওয়া তাঁর জন্যও হবে কঠিন। আর্জেন্টিনা যে তারকায় ভরা আক্রমণভাগ ঘোষণা করেছে।
আগের দিনই সবাইকে চমকে দিয়েছিলেন কার্লোস দুঙ্গা। ব্রাজিলের প্রাথমিক দলে অনেক বড় নামকেই দেখা যায়নি। তবে মার্টিনো এ ধরনের কোনো ঝুঁকি নেননি। পরিচিত সব মুখই ডাক পেয়েছেন কোপাতে। তাই মেসির সঙ্গে খেলতে চাইলেও বেশ প্রতিদ্বন্দ্বিতার মুখেই পড়তে হবে ডিবালাকে। গঞ্জালো হিগুয়েন, সার্জিও আগুয়েরো, কার্লোস তেভেজ আছেন ফরোয়ার্ডদের মধ্যে । মিডফিল্ডে আছেন অ্যাঙ্গেল ডি মারিয়া, লুকাস বিলিয়া, হাভিয়ের পাস্তোরে, এরিক লামেলা, এজকুয়েল লাভেজ্জি, হাভিয়ের মাসচেরানো। জাবেলেতা, ওটামেন্ডি, রোহোর মতো পরিচিত মুখগুলোই আছেন ডিফেন্সে। সার্জিও রোমেরো আছেন গোলকিপিংয়ে। এখানেই একটা চমক দিয়েছেন মার্টিনো। রিয়াল সোসিয়েদাদের হয়ে দুর্দান্ত ফর্মে থাকা গোলকিপার রুইকে ডাকেননি তিনি। আরও বাদ পরেছেন ইন্টার মিলানের স্ট্রাইকার মাউরো ইকার্দি।এটি অবশ্য মূল দল নয় আর্জেন্টিনার। ২৫ জনের দল ঘোষণা হবে টুর্নামেন্টের আগে। গত বছর হয়ে গেলেও এবারও কোপার বিশেষ আসর বসছে।
