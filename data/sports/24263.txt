
এই ম্যানচেস্টার ইউনাইটেডই কি গত মৌসুমে জিতেছিল ইংলিশ প্রিমিয়ার লিগের শিরোপা? এবারের মৌসুমের খেলা দেখে সেটা বিশ্বাস করতে কষ্টই হচ্ছে। লিভারপুল, ম্যানচেস্টার সিটির পর আজ লিগের ষষ্ঠ ম্যাচে রেড ডেভিলরা হারের স্বাদ পেয়েছে ওয়েস্ট ব্রমউইচের বিপক্ষেও। নিজেদের মাঠে ম্যানচেস্টার ইউনাইটেড হেরেছে ২-১ গোলে। তাদের নগর প্রতিদ্বন্দ্বী ম্যানচেস্টার সিটিও ৩-২ গোলে হেরেছে অ্যাস্টন ভিলার বিপক্ষে। সব মিলিয়ে সত্যিই শোকের ছায়া নেমে এসেছে ম্যানচেস্টারের ফুটবলপ্রেমীদের মধ্যে।ওল্ড ট্রাফোর্ডে আজকের ম্যাচের প্রথমার্ধটা কেটেছিল গোলশূন্যভাবে। দ্বিতীয়ার্ধের ৫৪ মিনিটে ওয়েস্ট ব্রমকে এগিয়ে দেন মরগান আমালফিটানো। খেলায় সমতা ফেরাতে অবশ্য খুব বেশিক্ষণ অপেক্ষা করতে হয়নি ম্যানচেস্টার ইউনাইটেডকে। তিন মিনিট পরেই ফ্রি-কিক থেকে ম্যাচের সমতাসূচক গোলটি করেন ওয়েইন রুনি। ৬৭ মিনিটে ওয়েস্ট ব্রমের স্ট্রাইকার সাইডো বেরাহিনো আরেকটি গোল করে বসলে হার দেখতে থাকেন ম্যানচেস্টার ইউনাইটেডের সমর্থকেরা। শেষ মুহূর্তে গোল শোধ করার আপ্রাণ চেষ্টা করলেও সফল হতে পারেননি ডেভিড ময়েসের শিষ্যরা। ২-১ গোলের হার নিয়েই মাঠ ছাড়তে হয়েছে। হতাশাজনক এই পারফরম্যান্সের পর গতবারের শিরোপাজয়ীরা আছে পয়েন্ট তালিকার ১২ নম্বর অবস্থানে। ছয় ম্যাচ শেষে তাদের সংগ্রহ মাত্র ৭ পয়েন্ট।
ইংলিশ প্রিমিয়ার লিগে আজকের আরেকটি ম্যাচে হারের মুখ দেখতে হয়েছে ম্যানচেস্টার সিটিকেও। প্রতিপক্ষ অ্যাস্টন ভিলার মাঠে উত্তেজনাপূর্ণ খেলাটিতে ৩-২ গোলের হার নিয়ে মাঠ ছাড়তে হয়েছে ম্যানুয়েল পেলিগ্রিনির শিষ্যদের। ২-১ গোলে পিছিয়ে থেকেও শেষ পর্যন্ত জয় পেয়েছে অ্যাস্টন ভিলা।
