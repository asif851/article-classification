
পচেফস্ট্রুমের মতো ব্লুমফন্টেইনেও বৃষ্টিবাধা। আজ বৃষ্টিতে খানিক সময় খেলা বন্ধ থাকলেও বন্ধ হয়নি দক্ষিণ আফ্রিকার রান উৎসব! দেড় ঘণ্টা খেলা বন্ধ থাকার পর দ্বিতীয় দিনের খেলা শুরু হতেই আগের দিনের দুই ব্যাটসম্যান হাশিম আমলা ও ফাফ ডু প্লেসি আবারও ছড়ি ঘোরাতে শুরু করেছে বাংলাদেশের বোলারদের ওপর। আমলা পেয়ে গেছেন তাঁর ২৮তম টেস্ট সেঞ্চুরি। সেঞ্চুরি পথে থাকা ডু প্লেসি অপরাজিত ৮০ রানে। দক্ষিণ আফ্রিকার স্কোর ৩ উইকেটে ৪৫৯। 
বৃষ্টির কারণে খেলা শুরু হয়েছে স্থানীয় সময় ১১টা ৩০ মিনিটে (বাংলাদেশ সময় সাড়ে ৩টা)। লাঞ্চ বিরতি হবে ১টায় (বাংলাদেশ সময় ৫টা)। বৃষ্টির পর দক্ষিণ আফ্রিকা যেভাবে রান-বন্যা অব্যাহত রেখেছে তাতে স্বস্তি থাকার কথা নয় বাংলাদেশ দলে। স্বস্তি বলতে এতটুকুই, কাল পাওয়া হাঁটুর চোট অনেকটাই কাটিয়ে উঠছেন ইমরুল কায়েস। ব্যাটিংয়ে নামতেও তাঁর সমস্যা নেই। কিন্তু তার আগে দক্ষিণ আফ্রিকাকে তো থামতে হবে!
