
আগারগাঁওয়ের এলজিইডি ভবনে আজ বিকেলে মুশফিকুর রহিম এসেছিলেন বিশ্ব অটিজম সচেতনতা দিবস উপলক্ষে এক অনুষ্ঠানে। অনুষ্ঠান শেষে সংবাদমাধ্যমের মুখোমুখি হয়ে বাংলাদেশ দলের টেস্ট অধিনায়ক শুরুতেই বলে দিলেন, ক্রিকেট নিয়ে কোনো কথাই বলবেন না। তবে অটিজম নিয়ে যত ইচ্ছে প্রশ্ন করা যেতে পারে। ক্রিকেট বাদে মুশফিকের কাছে প্রশ্ন করার তেমন কিছু ছিল না। গত তিন মাসে বাংলাদেশ শুধু টি-টোয়েন্টি খেলেছে। কিন্তু টি-টোয়েন্টিতে তাঁর ব্যাট যেন হাসতেই ভুলে গেছে! জিম্বাবুয়ে সিরিজ ও এশিয়া কাপে রান পাননি। ফর্মে ফিরতে পারেননি টি-টোয়েন্টি বিশ্বকাপেও। কিন্তু সব ছাপিয়ে মুশফিক বলতেই চোখে ভেসে উঠবে বেঙ্গালুরুতে ভারতের বিপক্ষে সেই ১ রানে হার। হার্দিক পান্ডিয়ার বলে তাঁর ক্যাচ তুলে দেওয়া, তীরে এসে বাংলাদেশের তরি ডোবার দুঃখ। বিশ্বকাপ থেকে ফিরে কয়েক দিনের ছুটি কাটিয়ে আজ মিরপুর শেরেবাংলা স্টেডিয়ামে এসেছিলেন অনুশীলন করতে। ঘণ্টা দু-একের অনুশীলন শেষে বিকেলে গিয়েছিলেন সোসাইটি ফর দ্য ওয়েলফেয়ার অব অটিস্টিক চিলড্রেনের (সোয়াক) অনুষ্ঠানে। সেখানেই মুশফিক জানালেন, ২২ এপ্রিল থেকে শুরু হওয়া ঢাকা প্রিমিয়ার লিগে নিজেকে ফিরে পেতে চান, ‘প্রিমিয়ার লিগ আসছে। চেষ্টা করব এখানে ভালো করতে। কাল দেখি কোন দলে যাই (প্লেয়ার্স বাই চয়েস)। যেহেতু এখন বাংলাদেশ দলের খেলা নেই, চেষ্টা করব লিগ দিয়ে যেন নিজেকে ফিরে পাই।’
