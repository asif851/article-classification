
‘এর মধ্যেও একধরনের রোমান্টিকতা আছে!’ ক্রাইস্টচার্চে কাল ঘোষণাটা দিয়ে মুচকি হেসে বললেন ব্রেন্ডন ম্যাককালাম। কেমন রোমান্টিকতা, সেই প্রশ্ন ওঠার আগেই ব্যাখ্যাও দিলেন কিউই অধিনায়ক, ‘নিউজিল্যান্ডের দর্শকদের সামনে খেলে বিদায় বলতে পারা। এই ক্রাইস্টচার্চে খেলেই শেষ করা, যেটা আমার নিজের মাঠের মতোই হয়ে গেছে, আমি এ রকমই কিছু একটা চেয়েছিলাম।’আর সেই চাওয়া পূরণ করতে গিয়েই আন্তর্জাতিক ক্রিকেট থেকে বিদায়ের আগাম ঘোষণা দিয়েছেন ম্যাককালাম। আগামী ফেব্রুয়ারিতে অস্ট্রেলিয়ার বিপক্ষে দুই টেস্ট সিরিজের পরপরই অবসরে যাবেন বর্ণাঢ্য ক্যারিয়ারের এই কিউই ব্যাটসম্যান। দেশের মাটিতে শেষ করার সেই রোমান্সের টানেই অস্ট্রেলিয়ার বিপক্ষে ওই সিরিজের কয়েক দিন পরেই হতে যাওয়া টি-টোয়েন্টি বিশ্বকাপে খেলার ইচ্ছেটাও দূরে ঠেলে দিয়েছেন! বলেছেন, ‘ক্রিকেট খেলতে আমার ভালো লাগে, কিন্তু সব ভালোরই তো একটা শেষ আছে।’এ সময়ের টি-টোয়েন্টির সেরা তারকাদের একজন। সেই তাঁকেও আটকাতে পারল না টি-টোয়েন্টি বিশ্বকাপে খেলার আগ্রহ!বয়স ৩৪ পেরিয়েছে গত সেপ্টেম্বরে। কিন্তু এখনো বোলারদের জন্য মূর্তিমান আতঙ্কের নাম। কদিন আগে হ্যামিল্টনে ৯৯তম টেস্ট খেলতে নেমে ভেঙেছেন অভিষেকের পর টানা টেস্ট খেলা এবি ডি ভিলিয়ার্সের রেকর্ডটি। টেস্টে এক শ ছক্কা মেরে বসেছেন অ্যাডাম গিলক্রিস্টের পাশে। নিউজিল্যান্ডের অধিনায়ক হিসেবে পেয়েছেন একাদশ টেস্ট জয়। ক্যারিয়ারের এই ‘বসন্তকাল’টা কোথায় উপভোগ করবেন, ম্যাককালাম কিনা দিলেন বিদায়ের ঘোষণা!আগামী বছর ১২ ফেব্রুয়ারি ওয়েলিংটনে অস্ট্রেলিয়ার বিপক্ষে সিরিজের প্রথম টেস্টটা হবে ম্যাককালামের ১০০তম টেস্ট। ইতিহাসের প্রথম খেলোয়াড় হিসেবে অভিষেকের পর টানা ১০০ টেস্ট খেলার প্রথম কীর্তি হবে। এরপর ২০ ফেব্রুয়ারি থেকে সিরিজের দ্বিতীয় ও শেষ টেস্ট ক্রাইস্টচার্চে। ওটাই হয়ে যাবে ম্যাককালামের ক্যারিয়ারের শেষ আন্তর্জাতিক ম্যাচ।
ঘোষণাটা অবশ্য নিজের শেষ ম্যাচের পরই দেওয়ার সুযোগ ছিল। সেটি না করে একটু আগেই জানিয়ে দেওয়ার কারণও ব্যাখ্যা করেছেন ম্যাককালাম, ‘ক্রাইস্টচার্চের টেস্টের শেষে সবাইকে এই খবর দিতে পারলে আদর্শ হতো। কিন্তু এর আগেই টি-টোয়েন্টি বিশ্বকাপের দল ঘোষণা করা হবে। সেখানে আমার নাম না দেখে বিভ্রান্তির সৃষ্টি হতে পারে। আমি সেই বিভ্রান্তি এড়াতে চেয়েছি।’
বিতর্কিতভাবে রস টেলরের অধিনায়কত্ব শেষ হওয়ার পর ২০১২ সালে দলের নেতৃত্ব পান ম্যাককালাম। শুরুটা ভালো হয়নি, ২০১৩ সালে দক্ষিণ আফ্রিকা সফরে কেপটাউনে ৪৫ রানে অলআউট হয়ে যায় তাঁর দল। ওই সিরিজে দুটি টেস্টই হারে নিউজিল্যান্ড। কিন্তু সেই নিউজিল্যান্ডকেই গত কয়েক বছরে দারুণ আক্রমণাত্মক এবং বিশ্বের অন্যতম সেরা দলে পরিণত করেন ম্যাককালাম। সম্প্রতি শ্রীলঙ্কাকে সিরিজ হারিয়ে দেশের মাটিতে সর্বোচ্চ ১৩ টেস্ট অপরাজিত থাকার রেকর্ড স্পর্শ করেছে ম্যাককালামের নিউজিল্যান্ড। ২৯ ম্যাচে দেশকে নেতৃত্ব দিয়ে ১১টিতে জয় পাওয়া ম্যাককালাম নিউজিল্যান্ডের ইতিহাসের অন্যতম সফল টেস্ট অধিনায়কও। তাঁর নেতৃত্বেই প্রথমবারের মতো এ বছর বিশ্বকাপের ফাইনাল খেলে নিউজিল্যান্ড।
এমন একজনের বিদায় ঘোষণাটা স্বাভাবিকভাবেই নিউজিল্যান্ড ক্রিকেটের জন্য বড় ধাক্কা। তবে কে তাঁর জায়গা নেবেন, সেই জল্পনা-কল্পনা শুরুর আগেই নিউজিল্যান্ড কোচ মাইক হেসন খোলাসা করে দিয়েছেন সবকিছু, ‘ব্রেন্ডন না থাকলে কেন (উইলিয়ামসন) আমাদের অধিনায়ক হবে, এটা ঠিক করাই আছে।’
তবে অবসরের আগ পর্যন্ত বাকি ম্যাচগুলোতে যে নেতৃত্বটা ম্যাককালামের কাঁধেই থাকছে, সেটিও নিশ্চিত করেছেন হেসন, ‘ব্রেন্ডন এখনো আমাদের সেরা অধিনায়ক। সব পরিসংখ্যানই তাঁর পক্ষে কথা বলছে। তাই যত দিন সুযোগ আছে, আমরা তাঁকে কাজে লাগাতে চাই।’ ক্রিকইনফো, নিউজিল্যান্ড হেরাল্ড। 
