
♦ স্প্যানিশ লিগে দ্বিতীয়ার্ধে ২০ ম্যাচে বার্সেলোনার গোল ৪০টি।♦ ৫৪ পয়েন্টের ১৭ দ্বিতীয়ার্ধের পারফরম্যান্সে।♦ রিয়ালের পারফরম্যান্স ঠিক উল্টো। তাদের ৪ হারের প্রতিটিই খেলার শেষ দিকে গোল খেয়ে
স্প্যানিশ লিগের পয়েন্ট তালিকার দিকে দৃষ্টি দিলে ফুটবলপ্রেমীদের মনে হওয়াটা খুবই স্বাভাবিক—এবার বার্সেলোনা বাদে বাকিরা কিসের আশায় প্রতিদ্বন্দ্বিতা করে যাচ্ছে! শীর্ষে থাকা বার্সেলোনার পয়েন্ট ৫৪, দ্বিতীয় স্থানে থাকা অ্যাটলেটিকো মাদ্রিদ পিছিয়ে ১১ পয়েন্টে (৪৩)। রিয়াল মাদ্রিদের অবস্থা আরও খারাপ—বার্সার সঙ্গে পয়েন্টের ব্যবধান ১৯। লিগটা যে এবার লিওনেল মেসির দলই জিততে যাচ্ছে, সেটি একপ্রকার নিশ্চিত।
বার্সার এবার সাফল্যের রহস্যটা কী! অনেকে অনেক কিছুই বলতে পারেন, কিন্তু এই দলটার অফুরান দমও যে একটা বড় কারণ, সেটি প্রমাণিত পরিসংখ্যানেই। এবারের লিগে দ্বিতীয়ার্ধে অর্থাৎ খেলার শেষ দিকে নিজেদের খেলা টেনে নিয়ে যাওয়া, খেলার শেষ দিকে ঘুরে দাঁড়ানোর ক্ষমতাই বার্সেলোনাকে অন্য দলগুলো থেকে এগিয়ে রেখেছে।কাল রিয়াল বেতিসের সঙ্গেও ঠিক একই ব্যাপার দেখা গেল। প্রথমার্ধে বেতিস বার্সার সঙ্গে ছিল সমানে-সমান। ম্যান টু ম্যান মার্কিং করে হাইপ্রেস খেলা খেলছিল বেতিস। কিন্তু বার্সা নিজেদের খুঁজে নিয়েছে সময় গড়ানোর সঙ্গে সঙ্গে। প্রথমার্ধ শেষে যে খেলাটি গোলশূন্য ছিল, সেটি কিনা বার্সা জিতল ৫-০ গোলে! একটি দল ম্যাচে সময় গড়ানোর সঙ্গে সঙ্গে কতটা ভয়ংকর হয়ে উঠতে পারে, সেটি বোঝা গেছে কাল বেতিসের বিপক্ষেই।৫৮ মিনিটে ইভান রাকিটিচের প্রথম গোল। এরপর মেসি ও সুয়ারেজের জ্বলে ওঠা। দুজনেরই জোড়া গোল। এই পাঁচ গোলে এবারের লিগে দ্বিতীয়ার্ধে বার্সেলোনার গোলসংখ্যা দাঁড়িয়েছে ৪০। লিগে তাদের মোট গোলের সংখ্যা ৫৭, এর মধ্যে ৪০টিই এসেছে দ্বিতীয়ার্ধে। মজার ব্যাপার হচ্ছে, লিগের পয়েন্ট তালিকার তৃতীয় স্থানে থাকা ভ্যালেন্সিয়ার সর্বমোট গোলের সংখ্যাই শুধু বার্সার দ্বিতীয়ার্ধের গোলের চেয়ে একটি বেশি (৪১)। বাকি ১৮ দল ৪০ গোলই করতে পারেনি পুরো ম্যাচ হিসেব করেও!রোববারের ম্যাচই কেবল নয়। এবারের লিগে অনেক ম্যাচেই দ্বিতীয়ার্ধের কারিশমায় বার্সেলোনা জয় পেয়েছে কিংবা নিশ্চিত হার এড়িয়েছে। আলাভেস, লাস পালমাস, ভিয়ারিয়াল ও রিয়াল মাদ্রিদের বিপক্ষে প্রথমার্ধে গোলহীন বার্সা শেষ পর্যন্ত ম্যাচ জিতেছে। হারতে হারতে জিতে যাওয়া ম্যাচও আছে এই তালিকায়—গেটাফে, রিয়াল সোসিয়েদাদ। অ্যাটলেটিকো মাদ্রিদের বিপক্ষে দ্বিতীয়ার্ধের পারফরম্যান্সই অন্তত এক পয়েন্ট পাইয়ে দিয়েছিল বার্সেলোনাকে।বার্সার ৫৪ পয়েন্টের ১৭ পয়েন্টই দ্বিতীয়ার্ধের পারফরম্যান্সে পাওয়া। খেলার শেষের দিকে বার্সেলোনার এমন দারুণ পারফরম্যান্সের সঙ্গে তুলনায় গেলে রিয়াল পিছিয়ে আছে অনেকটাই। বলা যায় ম্যাচের দ্বিতীয়ার্ধে রিয়ালের পারফরম্যান্স পুরোপুরি বিপরীত। লিগে তাদের চারটি হারের প্রতিটিই দ্বিতীয়ার্ধে গোল খেয়ে। ম্যাচের শেষ দিকে প্রতিপক্ষের চাপের কাছে ভেঙে পড়ার কারণেই এবারের লিগে এখন পর্যন্ত বার্সেলোনার চেয়ে ১৯ পয়েন্ট পিছিয়ে আছেন ক্রিস্টিয়ানো রোনালদোরা।
 
