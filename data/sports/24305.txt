
সুপার কাপের ফাইনাল মাঠে গড়াবে আর কিছু সময় বাদেই। মোহামেডান কোচ সাইফুল বারী (টিটো) এই লড়াইকে উল্লেখ করেছেন ‘স্নায়ুর লড়াই’ হিসেবে। তাঁর সঙ্গে গলা মিলিয়েছেন শেখ রাসেল ক্রীড়াচক্রের কোচ মারুফুল হকও। তবে মারুফ একটু এগিয়ে গিয়ে বলেছেন, স্নায়ু নিয়ন্ত্রণে রেখে মাঠের নৈপুণ্যই এই ম্যাচের পার্থক্য গড়ে দেবে। মাঠের লড়াই যদি পার্থক্য গড়ে দেয়, তাহলে এ ক্ষেত্রে এগিয়ে শেখ রাসেল ক্রীড়াচক্রই। জাহিদ, এমিলি, মামুনুলের মতো খেলোয়াড়দের সমন্বয়ে গড়ে ওঠা শেখ রাসেল মোহামেডানের চেয়ে যে শক্তিশালী দল, এ কথা স্বীকার করেছেন মোহামেডান কোচ সাইফুল বারীও। তবে তাঁর দল মোহামেডানের সাম্প্রতিক পারফরম্যান্স সাইফুল বারীকে সাহস জোগাচ্ছে বড় স্বপ্ন দেখতে। মাঠের পারফরম্যান্সের বিচারে দেশের ঘরোয়া ফুটবলে সময়ের সেরা দুই দলই আজ সুপার কাপের ফাইনালে মুখোমুখি। এই মৌসুমে প্রিমিয়ার লিগসহ তিনটি শিরোপা জিতে নিজেদের ধরাছোঁয়ার বাইরে নিয়ে যাওয়া শেখ রাসেলকে মৌসুমের চতুর্থ শিরোপাটি থেকে বঞ্চিত করতে মরিয়া মোহামেডান। গত কয়েক বছরে ঘরোয়া ফুটবলে প্রায় সাফল্যবিহীন মোহামেডান এবার আপন আলোয় উজ্জ্বল। জার্সি দেখে নয়, খেলোয়াড়ি নৈপুণ্যেই এবার উদ্ভাসিত দেশের ফুটবলের ঐতিহ্যবাহী সাদা-কালো শিবির।
মোহামেডান কোচ সাইফুল বারী প্রতিপক্ষ শেখ রাসেলকে অত্যন্ত শক্তিশালী দলই মনে করেন। দেশের সেরা খেলোয়াড়দের নিয়ে গড়া শেখ রাসেল ক্রীড়াচক্রের বিপক্ষে তাঁর দলের তরুণ খেলোয়াড়েরা আজ বিকেলে জ্বলে উঠবেন—জাতীয় দলের সাবেক এই ফুটবলারের প্রত্যাশা এমনই।
প্রথম আলো ডটকমের সঙ্গে এক আলাপচারিতায় দুই দলের কোচের কণ্ঠেই ঝরেছে পারস্পরিক শ্রদ্ধার ব্যাপারটি।  মোহামেডান কোচ সাইফুল বারী বলেন, ‘শেখ রাসেল শক্তিশালী দল, এতে কোনো সন্দেহ নেই। তাদের অভিজ্ঞ খেলোয়াড়দের তুলনায় আমার দলের খেলোয়াড়েরা অভিজ্ঞতায় অনেকটাই পিছিয়ে। তার পরও মাঠের লড়াইয়ে শেখ রাসেলের খেলোয়াড়দের ভুলগুলোই কাজে লাগাতে হবে।’
শেখ রাসেলের কোচ মারুফুল হক তাঁর দলের খেলোয়াড়দের অভিজ্ঞতা নিয়ে একেবারেই মাথা ঘামাচ্ছেন না। তিনি মনে করেন, মাঠে নির্ধারিত সময়ের খেলাটাই আসল। ওই খেলাই মূলত আজ দুই দলের মধ্যে পার্থক্য গড়ে দেবে। মারুফ মনে করেন, মোহামেডানের বিপক্ষে আমাদের ঘাম ঝরিয়েই জিততে হবে।’
সাইফুল বারী মোহামেডানকে একটি সাফল্য এনে দিতে চান। সাফল্যবুভুক্ষু মোহামেডানের সমর্থকদের একটি সাফল্যস্বাদ দিতে সুপার কাপের শিরোপাটা খুব জরুরি বলে মনে করেন মোহামেডানের কোচ।
মারুফ অপেক্ষায় আছেন এবারের মৌসুমে শেখ রাসেলের চতুর্থ শিরোপার। তিনটি শিরোপা জিতিয়ে ইতিমধ্যে নিজেকে ইতিহাসের অংশ করেছেন মারুফ। চতুর্থটি জিতে নিজেকে ধরাছোঁয়ার বাইরেই নিয়ে যাবেন তিনি। দেশের ঘরোয়া ফুটবলে আর কোনো কোচেরই যে এক মৌসুমে চারটি শিরোপা জেতার রেকর্ড নেই।
এত বড় ব্যক্তিগত সাফল্যের দ্বারপ্রান্তে দাঁড়িয়েও মাথা ঠান্ডা রাখতে চান শেখ রাসেলের কোচ। তিনি বলেন, ‘আমি এসব নিয়ে ভাবি না। আমার কাছে দলের সাফল্যই সবচেয়ে বড়। আশা করছি, সুপার কাপ জিতে দল এই মৌসুমে সাফল্যের ধারাবাহিকতা অক্ষুণ্ন রাখবে।’
