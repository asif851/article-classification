
ভারত সর্বশেষ যেবার বাংলাদেশে টেস্ট খেলতে এসেছিল, বীরেন্দর শেবাগ রীতিমতো বোমা ফাটিয়েছিলেন। বলে বসেছিলেন, বাংলাদেশ ‘অর্ডিনারি’ এটা দল। পাঁচ বছর বাদে ছবিটা একেবারেই অন্য রকম। ভারতীয় ক্রিকেটে শেবাগও সম্ভবত অতীত অধ্যায়। নতুন অধ্যায়ের নতুন অধিনায়ক বিরাট কোহলিকেও করা হলো প্রশ্নটা। কোহলি যথেষ্ট সম্ভ্রম দেখিয়ে বললেন, বাংলাদেশকে তিনি মোটেও ‘অর্ডিনারি’ ভাবেন না।বাংলাদেশের বিপক্ষে টেস্ট খেলার অভিজ্ঞতা তাঁর নেই। তবে ওয়ানডে খেলেছেন বেশ কয়েকটি। এর মধ্যে আছে ২০১২ এশিয়া কাপের সেই বিখ্যাত ম্যাচটিও। নিজের অভিজ্ঞতা থেকে কোহলি বলছেন, ‘বাংলাদেশের বিপক্ষে টেস্ট খেলিনি। তবে ওয়ানডেতে উন্নতির রেখা দেখলে বুঝতে পারবেন ওরা কতটা এগিয়েছে। বেশ আত্মবিশ্বাসের সঙ্গে ওরা খেলছে। পাকিস্তানের বিপক্ষে তো দুর্দান্ত করেছে। যেহেতু ওদের বিপক্ষে একটা টেস্টেও খেলেনি, বলতে পারব না ওরা এই ধরনের ক্রিকেটে কেমন করবে। ওদের দলটা তরুণ, আমাদেরটাও। ওয়ানডেতে ওরা যেমন ভালো করছে, সময়ের সঙ্গে সঙ্গে, আরও বেশি খেলার সুযোগ পেলে টেস্টেও ওরা ভালো দল হয়ে উঠবে।’টেস্ট অধিনায়ক হিসেবে অভিষেক গত সিরিজেই হয়েছে। তবে সেটা ছিল আকস্মিক প্রাপ্তি। আনুষ্ঠানিক যাত্রা শুরু হ​চ্ছে কাল। নিশ্চয়ই রোমাঞ্চিত? কোহলি বললেন, ‘কখনো ভাবিনি ২৬ বছর বয়সেই ভারতের টেস্ট দলের অধিনায়ক হব। ছেলেবেলা থেকেই স্বপ্ন দেখেছি ভারতের হয়ে টেস্ট খেলব। সময়ের পরিক্রমায় মানসিকভাবে আমি এখন অনেক পরিণত। বিসিসিআই এবং সতীর্থরা ভেবেছে অধিনায়কত্বের জন্য আমি যোগ্য। এ কারণে তাদের কাছে কৃতজ্ঞ। আমার নিজস্ব কিছু লক্ষ্য আছে। যেটা দলের সবার সঙ্গে আলোচনা করেছি। আমরা অভিন্ন লক্ষ্য নিয়ে এগোচ্ছি। আশা করি ভালো একটা শুরু হবে।’কিছুক্ষণ আগেই মুশফিক জানিয়ে গিয়েছেন, ‘অধিনায়ক হিসেবে কোহলি ভয়ংকর’। শুনে ভারত অধিনায়ক বললেন, ‘নিজের ওপরই আমার যথেষ্ট চাপ আছে। কাজেই কে কী বলল, সেটা নিয়ে চাপ নিতে চাই না। বাইরে থেকে কোনো ব্যাপার আমার ওপর চাপ সৃষ্টি করেও না। প্রত্যেক ক্রিকেটারের মতো স্বাভাবিক স্নায়ুচাপ কাজ করছ। তবে আমার ধারণা, অধিনায়কত্ব করার সময় ব্যাটসম্যান হিসেবে আরও দায়িত্বশীল হব। আমি বিশ্বাস করি, কাউকে কিছু বলার আগে নিজেকে তা করে দেখাতে হবে। যদি ভালো ব্যাটিং করতে না পারি, তবে দায়িত্বশীল হিসেবে দলের অন্য সদস্যদের কিছু বলতে পারি না। যদি আমি দারুণ কিছু করতে পারি, পুরো দলে সেটা ইতিবাচক বার্তা দেবে।’ বাংলাদেশকে পেলেই চওড়া হয়ে ওঠে কোহলির ব্যাট। ৭ ওয়ানডেতে ৩ সেঞ্চুরিতে করেছেন ৫০৯ রান। গড় ১০১.৮০! এই পরিসংখ্যান কোহলি নিজেও জানেন বলেই মনে হলো, ‘বাংলাদেশের বিপক্ষে দারুণ কিছু ইনিংস আছে। ব্যাটিং-সহায়ক কন্ডিশন এখানে। ব্যাটসম্যান হিসেবে সেটা আপনাকে কাজে লাগাতে হবে। এ কারণেই এখানে রান পেয়েছি। তবে আগের চেয়ে এখনকার ভূমিকা ভিন্ন। ব্যক্তিগত পারফরম্যান্স ছাপিয়ে আমার ভাবনায় ম্যাচ জেতা। দলে আমি অবদান রাখতে চাই। তবে প্রাধান্য থাকবে দলকে জয়ের দিকে নিয়ে যাওয়া।’ গতকাল বাংলাদেশে এসেই অনুশীলন করেছিল ভারতীয় দল। তবে সেটা বিসিবি একাডেমি মাঠে। ভারতীয় দল ফতুল্লায় পা রাখল আজ দুপুরের পর। এতে প্রস্তুতির কোনো ঘাটতি হবে না বলেই জানালেন কোহলি, ‘সত্যি হবে না। বাংলাদেশের সবখানেই একই ধরনের উইকেট। মাটির খুব একটা তারতম্য নেই। দলের বেশির ভাগ খেলোয়াড় গত বছর এখানে খেলে গেছে। কাজেই উইকেট সম্পর্কে ভালো ধারণা আছে আমাদের।’ ফতুল্লার শক্ত ও ন্যাড়া উইকেটে ছয় ব্যাটসম্যান ও পাঁচ বোলার নিয়ে খেলার পক্ষপাতী কোহলি, ‘পাঁচ বোলার নিয়ে খেলার জোর সম্ভাবনা রয়েছে। টেস্ট জিততে হলে অবশ্যই প্রতিপক্ষের ২০ উইকেট নিতে হবে। ব্যাটিংয়ে ৫০০-এর মতো স্কোর করতে হলে দুই-তিনজনকে জ্বলে উঠতে হবে। আমি বিশ্বাস করি প্রতিপক্ষের ২০ উইকেট নেওয়ার সামর্থ্য আমাদের আছে। আর আমি ৬-৫ সমন্বয়ের পক্ষে।’
