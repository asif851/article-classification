
ঘরের মাঠে হারের ক্ষত এখনো শুকায়নি। কিন্তু বাসেলের আতিথ্যও যে হারের তিক্ত স্বাদে শেষ হবে, সেটা কী ভেবেছিলেন চেলসি সমর্থকেরা! হোসে মরিনহোর দলের বিপক্ষে সেই অভাবনীয় কান্ডটিই ঘটিয়েছে সুইজারল্যান্ডের বাসেল। ইংলিশ জায়ান্ট চেলসিকে ১-০ গোলে হারিয়ে এবারের চ্যাম্পিয়নস লিগে চেলসির বিপক্ষে দুই পর্বেই জয়ের এক অনন্য নজির গড়েছে দলটি।খেলার ৮৭ মিনিটের সময় বাসেলের মিশরীয় স্ট্রাইকার মোহাম্মদ সালাহর গোল বাসেলকে এনে দেয় দারুণ এক জয়। পুরো খেলায় চেলসির লক্ষ্যহীন ফুটবল ছিল চোখে পড়ার মতো। নিজেদের মাঠে পরাজয়ের পর বাসেলকে সামনে পেয়ে যে প্রতিশোধ স্পৃহা ছিল প্রত্যাশিত, সেটার অভাবই হোসে মরিনহোর দলকে বসিয়েছে বিজিতের আসনে।চেলসি ম্যাচ শেষে গোলরক্ষক পিওতর চেককে ছোট্ট করে একটা ধন্যবাদ জানাতেই পারে। চেক প্রজাতন্ত্রের এই গোলরক্ষক আজ বাসেলের বিপক্ষে রীতিমতো মান বাঁচিয়েছেন স্ট্যামফোর্ড ব্রিজের দলটির। তাঁর অসাধারণ গোলরক্ষণের ফলে চেলসি আজ রক্ষা পেয়েছে বড় ধরনের লজ্জা থেকেই।খেলা শেষে এই হারে নিজেদেরই দুষেছেন কোচ হোসে মরিনহো, ‘খেলার প্রথম থেকেই আমরা বাজে খেলেছি। আমরা এতটাই বাজে খেলেছি যে খেলাটি ড্র হলে বাসেল নিজেদের দুর্ভাগা ভাবতেই পারত।’আত্ম সমালোচনার পাশাপাশি মরিনহো অবশ্য হারের নেপথ্যে একটা কারণও উল্লেখ করেছেন, ‘আন্তর্জাতিক ম্যাচ খেলে দলের অনেক খেলোয়াড়ই ছিল ক্লান্ত। সেই ক্লান্তিটা আজকের খেলায় বেশ ভালোভাবেই পড়েছে। সূত্র: রয়টার্স
