
আবাহনীর মতো ক্লাবে খেলে এবার অভিষেক হলো ঢাকা প্রিমিয়ার লিগে। আগের ম্যাচে ৩৯ করার পর কাল করলেন সেঞ্চুরি। অনূর্ধ্ব-১৯ দলের হয়েও গত কিছুদিনে সবচেয়ে উজ্জ্বল তিনিই। ১৭ বছর বয়সী প্রতিভাবান ব্যাটসম্যান মোসাদ্দেক হোসেন কথা বললেন তাঁর সাম্প্রতিক ফর্ম, বেড়ে ওঠা আর স্বপ্ন নিয়ে নিজের সেঞ্চুরির আনন্দ, না দলের হার কোনটি বেশি?মোসাদ্দেক হোসেন: সেঞ্চুরি করে ভালো লাগছে অনেক। ঢাকা প্রিমিয়ার লিগের মতো একটা লিগে দ্বিতীয় ম্যাচেই সেঞ্চুরি করলাম, আনন্দটা তাই অনেক বেশি। তবে দল জিতলে আরও বেশি ভালো লাগত। প্রথমবার ঢাকা প্রিমিয়ার লিগে এসেই খেলছেন আবাহনীর মতো একটা ক্লাবে, কেমন লাগছে?মোসাদ্দেক: এই ভালো লাগার তুলনা নেই। ছোট থেকেই তো স্বপ্ন দেখতাম আবাহনী-মোহামেডানের মতো নামকরা ও বড় ক্লাবগুলোতে খেলার। তবে ক্যারিয়ারের শুরুতেই এত বড় ক্লাবে খেলতে পারব, কখনোই ভাবিনি। আবাহনী আমাকে নিয়েছে, নিয়মিত খেলার সুযোগ পাচ্ছি। আল্লাহর রহমতে ভালোও করছি। এটা ধরে রাখতে চাই। প্রথম ম্যাচে ৩৯ করেছিলেন, আজ (গতকাল) ১০০...প্রথমবার খেলতে এসেই নজরকাড়া কিছু করা বা এমন কোনো নির্দিষ্ট লক্ষ্য আছে?মোসাদ্দেক: লক্ষ্য ছিল লিগের সর্বোচ্চ রান করা। এমন একটা লিগে সর্বোচ্চ রান করলে সবারই নজর কাড়া যাবে। তবে পুরো লিগ তো খেলতে পারব না। অনূর্ধ্ব-১৯ ওয়েস্ট ইন্ডিজ সফর আছে সামনেই, চার-পাঁচটা ম্যাচ হয়তো খেলতে পারব। এখন আমার লক্ষ্য, যে কয়টা ম্যাচই খেলি, ওই সময় অন্তত সবচেয়ে বেশি রান করা। অনূর্ধ্ব-১৯ দলের হয়েও তো ভালোই খেলছেন, ইংল্যান্ডে সেঞ্চুরি করেছেন কদিন আগে। এপ্রিলে সেঞ্চুরি করেছিলেন শ্রীলঙ্কার বিপক্ষে। কথা শুনে মনে হচ্ছে আপনার আত্মবিশ্বাসও দারুণ!মোসাদ্দেক: আসলে আমি অনেক পরিশ্রম করছি। অনূর্ধ্ব-১৯ দলের ক্যাম্পে অনেক খেটেছি, অনেক কিছু শিখেছি। দিনে দিনে উন্নতি নিজেও টের পাচ্ছি। পরিশ্রমে ফাঁকি দিইনি বলেই এমন ধারাবাহিক রান করতে পারছি।
 আপনার বেড়ে ওঠার কথা বলুন। ক্রিকেটের হাতেখড়ি থেকে শুরু করে এই আবাহনী পর্যন্ত আসা...মোসাদ্দেক: শুরু তো সেই ছোট্টবেলা থেকেই, মনেও নেই ঠিক কবে। ময়মনসিংহ শহরের কাচিঝুলিতে থাকি আমরা। স্থানীয় কোচ হাবিবুল ইসলাম অলকের কাছে সিরিয়াসলি ক্রিকেট শেখা শুরু। ময়মনসিংহে একবার অনূর্ধ্ব-১৩ ক্যাম্প হলো। ওখানে নির্বাচিত হলাম, এরপর জাতীয় পর্যায়েও নির্বাচিত হলাম। অনূর্ধ্ব-১৫, ১৭, ১৯। খেললাম প্রথম বিভাগে। গত বছর প্রথম বিভাগে কলাবাগান ক্রিকেট একাডেমির হয়ে রান করেছি সাড়ে পাঁচ শ, উইকেট নিয়েছিলাম ২৬টি। এই তো, এবার আবাহনী। টুকটাক অফ স্পিনও করছেন নিয়মিতই...মোসাদ্দেক: প্রিমিয়ার লিগে ততটা বোলিংয়ের সুযোগ আসছে না। তবে বয়সভিত্তিক পর্যায়ে ও প্রথম বিভাগে নিয়মিতই বোলিং করেছি। অলরাউন্ডার হয়ে ওঠাই আমার লক্ষ্য। তবে ব্যাটিংটাকেই বেশি গুরুত্ব দিচ্ছি। ক্রিকেট নিয়ে স্বপ্নের সীমানা কত দূর?মোসাদ্দেক: পেশাদার ক্রিকেট যখন খেলছি, মূল লক্ষ্য তো অবশ্যই জাতীয় দলে খেলা। তবে আরও বড় লক্ষ্য আছে, জাতীয় দলে খেলতে চাই দীর্ঘদিন। অন্তত টানা ১০ বছর তো খেলতে চাই-ই। অনূর্ধ্ব-১৯ দলের অধিনায়ক ছিলেন কিছুদিন আগে। জাতীয় দলকে নেতৃত্ব দেওয়ার স্বপ্ন দেখেন না?মোসাদ্দেক: এখনই আসলে অত দূর ভাবতে চাই না। আপাতত শুধু ভালো খেলে যেতে চাই, রান করে যেতে চাই। প্রিয় ব্যাটসম্যান কে?মোসাদ্দেক: দেশে নাসির হোসেন, দেশের বাইরে বিরাট কোহলি। নাসির ভাইয়ের মতোই আমি মিডলঅর্ডার ব্যাটসম্যান ও অফ স্পিনার। ওই দুজনই খুব পজিটিভ, টেনশন ছাড়া ব্যাটিং করেন। এটা আমার খুব ভালো লাগে।
