
প্রথমবারের মতো যখন গতবার আইপিএল খেলতে গেলেন মোস্তাফিজুর রহমান, রোমাঞ্চ যেমন কাজ করেছে, স্নায়ুচাপও অনুভব করেছেন বেশ। বড় টুর্নামেন্ট, আশপাশে থাকবে না পরিচিত তেমন কেউ—স্নায়ুচাপ থাকাটাই স্বাভাবিক। কিন্তু কাল আইপিএলে খেলতে গেলেন আত্মবিশ্বাসী এক মোস্তাফিজ। হায়দরাবাদ যেন তাঁর কাছে সাতক্ষীরার মতোই চেনা!গত আইপিএলে সানরাইজার্স হায়দরাবাদকে চ্যাম্পিয়ন করতে বড় ভূমিকা ছিল মোস্তাফিজের। প্রথম বিদেশি হিসেবে আইপিএলের ‘সেরা উদীয়মান’ ক্রিকেটারের পুরস্কার জিতেছেন। শুধু বাংলাদেশের নয়, আইপিএলের সৌজন্যে মোস্তাফিজ যে এখন হায়দরাবাদেরও, সেটা বোঝা গেছে গত ফেব্রুয়ারিতে বাংলাদেশ-ভারত টেস্টে। পুরো ফিট না থাকায় ২১ বছর বয়সী পেসার খেলতে পারেননি ওই টেস্ট। হায়দরাবাদের দর্শকেরা তখন নাকি বারবার খুঁজে ফিরেছেন প্রিয় তারকাকে। এক বছরেই হায়দরাবাদ যে তাঁর খুব আপন হয়ে গেছে, ভারতে রওনা হওয়ার আগে মোস্তাফিজের কথায় তা বোঝা গেল, ‘গতবার প্রথম গেছি। এবার তাই প্রায় সবাইকেই চিনব। আশা করি, সব আগের মতোই আছে।’ফ্র্যাঞ্চাইজিভিত্তিক টুর্নামেন্ট মানেই বৈচিত্র্যময় সংস্কৃতির মিলনমেলা, সারা বিশ্বের ক্রিকেট তারকাদের এক ছাদের নিচে আসা। বল হাতে বিধ্বংসী হলেও মোস্তাফিজের গতবার সমস্যাটা হয়েছে ভাষাতে। এবার ভাষাগত সমস্যাটা থাকবে না বলেই আশা তাঁর, ‘বাংলা বলতে পারে এমন একজন খেলোয়াড় ছিল দলে, একজন বাঙালি নিরাপত্তাকর্মীও ছিল। সবাই কমবেশি সহায়তা করেছে। আশা করি, এবার সমস্যা হবে না।’বাংলাদেশের দর্শকের কাছে গত আইপিএল যেন হয়ে উঠেছিল মোস্তাফিজের ৪ ওভার! দুর্দান্ত বোলিং করেছেন টুর্নামেন্টজুড়ে। ১৬ ম্যাচে ২৪.৭৬ গড়ে নেন ১৭ উইকেট, ইকোনমি রেট ৬.৯০। এবারও সাফল্যের পুনরাবৃত্তি করতে চান এই পেসার, ‘আমার খেলা দেখতে বাংলাদেশের অনেক দর্শক বসে থাকে। চেষ্টা করব তাদের প্রত্যাশা পূরণ করতে। দল ভালো হয়েছে। এবারও ভালো ফল হবে নিশ্চয়ই।’আগামী মাসের শুরুতেই আয়ারল্যান্ডে ত্রিদেশীয় সিরিজ খেলবে বাংলাদেশ। মোস্তাফিজের তাই পুরো টুর্নামেন্ট খেলা হচ্ছে না। কিন্তু কটা ম্যাচ খেলবেন, সেটি নিশ্চিত করতে পারেননি তিনি, ‘এ নিয়ে কিছু বলতে পারছি না। আয়ারল্যান্ড সফরের আগে দেশে ফিরতে পারি, আবার ভারত থেকে সরাসরি দলের সঙ্গে যোগ দিতে পারি।’ঢাকা থেকে কলকাতা হয়ে কাল রাত ১১টায় মুম্বাইয়ে পৌঁছানোর কথা মোস্তাফিজের। আজ ওয়াংখেড়ে মুম্বাই ইন্ডিয়ানসের বিপক্ষে খেলবে হায়দরাবাদ। তবে এই ম্যাচে ‘ফিজ’ খেলবেন কি না, নিশ্চিত হওয়া যায়নি।
 
