
বিস্ময়কর এক মাইলফলকের সামনে দাঁড়িয়ে শচীন টেন্ডুলকার। ক্রিকেট ইতিহাসের প্রথম খেলোয়াড় হিসেবে লিটল মাস্টার খেলতে যাচ্ছেন ২০০তম টেস্ট। ওয়েস্ট ইন্ডিজের বিপক্ষে এই টেস্টটা খেলেই ক্রিকেটকে বিদায় বলবেন ভারতের ক্রিকেট দেবতা। ভারতীয় ক্রিকেট অঙ্গনের সবকিছুই এখন শচীনময়। অন্য কোনো দিকে নজর দেওয়ার সময় কোথায়? তবে মুম্বাইয়ের ওয়াংখেড়ে স্টেডিয়ামের এই টেস্টটা স্মরণীয় হয়ে থাকবে শিবনারায়ন চন্দরপলের জন্যও। শচীনের বিদায়ী মঞ্চেই চন্দরপল খেলবেন নিজের ১৫০তম টেস্ট। শুধু তা-ই না, সপ্তম ক্রিকেটার হিসেবে ১১ হাজার রানের মাইলফলক স্পর্শ করার হাতছানিও অভিজ্ঞ এই ব্যাটসম্যানের সামনে।
কার্টনি ওয়ালসকে পেছনে ফেলে ওয়েস্ট ইন্ডিজের বিপক্ষে সবচেয়ে বেশি টেস্ট খেলার রেকর্ডটা অনেক দিন আগেই নিজের করে নিয়েছিলেন চন্দরপল। ২০০১ সালে অবসরে যাওয়ার আগে ওয়ালস খেলেছিলেন ১৩২টি টেস্ট। আর ৩৯ বছর বয়সী চন্দরপল ক্রিকেট ইতিহাসের সপ্তম ব্যাটসম্যান হিসেবে স্পর্শ করতে যাচ্ছেন ১৫০টি টেস্ট খেলার মাইলফলক।  তবে অন্য সবার মতো চন্দরপলও উত্তেজিত হয়ে আছেন টেন্ডুলকারের বিদায়ী ম্যাচটার জন্যই। নিজের মাইলফলকের চেয়েও যেন এটাই বেশি গুরুত্বপূর্ণ ওয়েস্ট ইন্ডিজের এই অভিজ্ঞ ব্যাটসম্যানের কাছে। তিনি বলেছেন, ‘১৫০তম টেস্ট খেলার সুযোগ তো রোজ রোজ পাওয়া যায় না। কাজেই এটা আমার জন্য অনেক বড় ব্যাপার। এ ছাড়াও টেন্ডুলকার খেলতে নামবেন তাঁর ২০০তম টেস্ট। আমি এটাতে অংশ নিতে পেরেও সম্মানিত বোধ করছি। আমরা বছরের পর বছর ধরে তাঁর খেলা দেখছি। তাঁর বিরুদ্ধে খেলে অনেক কিছু শেখা যায়।’
১৪ নভেম্বর মাঠে নামার সঙ্গে সঙ্গেই ১৫০তম ম্যাচ খেলার মাইলফলকটি স্পর্শ করে ফেলতে পারবেন চন্দরপল। তবে পরবর্তী সময় তাঁর সামনে থাকবে আরও একটি মাইলফলকের হাতছানি। ব্যাট হাতে আর ১০৩ রান সংগ্রহ করতে পারলেই তিনি স্পর্শ করবেন ১১ হাজার রানের মাইলফলক। টেস্ট ক্রিকেটে এই ১১ হাজার রানের এলিট ক্লাবের সদস্য এখন পর্যন্ত হতে পেরেছেন মাত্র ছয়জন।— পিটিআই
 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে s লিখে এসএমএস করুন ২২২১ নম্বরে।
