
টেস্টর পর ওয়ানডে সিরিজেও ধুঁকছে ওয়েস্ট ইন্ডিজ। কোচিতে আজ সিরিজের প্রথম ম্যাচে ভারত পেয়েছে ছয় উইকেটের অনায়াস জয়। রোহিত শর্মা আর বিরাট কোহলির ভালো ব্যাটিংয়ে ভর করে ১৫ ওভার বাকি থাকতেই ভারত পৌঁছে গেছে ২১২ রানের লক্ষ্যে। ৮১ বলে ৭২ রান করে আউট হয়েছেন রোহিত। আর ৮৪ বলে ৮৬ রানের দারুণ এক ইনিংস এসেছে কোহলির ব্যাট থেকে।দলের পক্ষে সর্বোচ্চ ৮৬ রানের ইনিংসটি খেলার পথে ওয়ানডেতে ৫০০০ রানের মাইলফলকও স্পর্শ করেছেন কোহলি। বসে গেছেন ওয়েস্ট ইন্ডিজের কিংবদন্তি ব্যাটসম্যান ভিভ রিচার্ডসের পাশে। সবচেয়ে কম ১১৪টি ইনিংস খেলে ৫০০০ রান করার কৃতিত্বটি এত দিন ছিল রিচার্ডসেরই দখলে। কোহলিও এই মাইলফলকটি স্পর্শ করতে খেলেছেন ১১৪টি ইনিংস। তবে ম্যাচের হিসাবে রিচার্ডসকেও পেছনে ফেলে দিয়েছেন ভারতের এই ডানহাতি ব্যাটসম্যান। ৫০০০ রান করতে রিচার্ডসকে খেলতে হয়েছিল ১২৬টি ম্যাচ। আর কোহলি খেলেছেন ১২০টি ম্যাচ।২১২ রানের লক্ষ্যে ব্যাট করতে নেমে শুরুটা অবশ্য ভালো হয়নি ভারতের। চতুর্থ ওভারেই সাজঘরে ফিরেছিলেন শিখর ধাওয়ান। তবে এরপর আর কোনো অনাকাঙ্ক্ষিত ঘটনার মুখে পড়তে হয়নি স্বাগতিকদের। দ্বিতীয় উইকেটে কোহলি আর রোহিতের ১৩৩ রানের জুটিটাই ভারতকে নিয়ে গেছে সহজ জয়ের পথে। ধীরেসুস্থে খেললে হয়তো দলকে জিতিয়েই মাঠ ছাড়তে পারতেন তাঁরা। কিন্তু দ্রুতই জয়ের বন্দরে পৌঁছানোর তাড়নাতেই উইকেট বিলিয়ে দিয়েছেন এই দুই ভারতীয় ব্যাটসম্যান। সুরেশ রায়নাও শূন্য রানে সাজঘরে ফেরার পর  দলকে জিতিয়েই মাঠ ছেড়েছেন যুবরাজ সিং ও অধিনায়ক মহেন্দ্র সিং ধোনি।
এর আগে টসে জিতে ব্যাট করতে নেমে পুরো ৫০ ওভার ব্যাটিং করতে পারেনি ওয়েস্ট ইন্ডিজ। ভারতীয় স্পিনারদের ভালো বোলিংয়ের মুখে সাত বল বাকি থাকতেই গুটিয়ে গেছে ২১১ রানে। দলের পক্ষে সর্বোচ্চ ৫৯ রানের ইনিংসটি খেলেছেন ড্যারেন ব্রাভো। ৪২ রান এসেছে ওপেনার জনসন চার্লসের ব্যাট থেকে।
