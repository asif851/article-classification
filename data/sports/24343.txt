
ক্রিকেট অঙ্গনে পা রেখেই হইচই ফেলে দিয়েছেন সারের এক তরুণ। প্রথম শ্রেণীর ক্রিকেটে নিজের তৃতীয় ম্যাচেই খেলেছেন দ্বিশতকের ইনিংস। উল্টে দিয়েছেন রেকর্ডস বুকের পাতাও। ইংল্যান্ডের কাউন্টি চ্যাম্পিয়নশিপের সবচেয়ে কম বয়সী ব্যাটসম্যান হিসেবে দ্বিশতক হাঁকানোর রেকর্ডটি এখন এই ডোমিনিক সিবলির দখলে। মাত্র ১৮ বছর ২১ দিনেই ২৪২ রানের দারুণ ইনিংসটি খেলেছেন এই ডানহাতি ওপেনার।ইয়র্কশায়ারের বিপক্ষে ইতিহাস গড়া এই ম্যাচটি খেলার জন্য স্কুল থেকে বিশেষ অনুমতির ব্যবস্থা করতে হয়েছিল সিবলিকে। সেটা যে বৃথা যায়নি তা তো দেখাই যাচ্ছে। ২৪২ রানের ইনিংস খেলার পথে সিবলি মোকাবিলা করেছেন ৫৩৬ বল। উইকেটে ছিলেন ৫৯৯ মিনিট। মেরেছেন ২৪টি চার ও ২টি ছয়। নতুন রেকর্ড গড়ার রোমাঞ্চ তো আছেই, দ্বিশতক করার পথে হাশিম আমলাকে সঙ্গী হিসেবে পাওয়াটাও একটা বড় প্রাপ্তি সিবলির জন্য। কারণ দক্ষিণ আফ্রিকার এই তারকা ব্যাটসম্যানই নাকি সিবলির আদর্শ। তৃতীয় উইকেটে এই দুজনের জুটি থেকেই এসেছে ২৩৬ রান।এর আগে কাউন্টি ক্রিকেটের এই রেকর্ডটি ছিল নর্থহ্যাম্পটনশায়ারের ডেভিড সেলসের দখলে। ১৯৯৬ সালে যখন দ্বিশতক করেছিলেন, তখন সেলসের বয়স ছিল ১৮ বছর ২৩৭ দিন। প্রথম শ্রেণীর ক্রিকেটে সবচেয়ে কম বয়সে দ্বিশতক করার রেকর্ডটি অবশ্য এখনো আছে ইংলিশ কিংবদন্তি ডব্লিউজি গ্রেসের দখলে। দ্বিশতকের ইনিংস খেলার সময় তাঁর বয়স ছিল ১৮ বছর ১২ দিন।
