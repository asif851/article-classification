
নাহ, হচ্ছে না। একদমই ভালো প্রস্তুতি হচ্ছে না। প্রতিপক্ষ এভাবে প্রতিটা ম্যাচ হারলে হবে! ওয়েস্ট ইন্ডিজ অনূর্ধ্ব-১৯ দলের বিপক্ষে প্রথম দুই ম্যাচে এটাই একমাত্র ‘আফসোস’ হতে পারে বাংলাদেশের যুবাদের। প্রথম ওয়ানডেতে ২০ ওভারের মধ্যেই ৮ উইকেটের বড় জয়। ১৭৭ বল হাতে রেখে ঢাকায় ম্যাচ জেতা অনূর্ধ্ব-১৯ দল এবার চট্টগ্রামে জিতল ১৭১ রানের বড় ব্যবধানে।শহর পাল্টেছে। আগে-পরে ব্যাটিং করার ক্রমও। এবার বাংলাদেশ দল ব্যাটিং করল আগে। পিনাক ঘোষের যুব ওয়ানডে ক্যারিয়ারের দ্বিতীয় সেঞ্চুরি, নাজমুল হোসেনের ৭৯ আর অধিনায়ক মেহেদী হাসান মিরাজের মাত্র ২৬ বলে খেলা অপরাজিত ৫৪ রানের সৌজন্যে ৫ উইকেটে ২৯৯ রান তুলেছিল বাংলাদেশ দল। জবাবে খোঁড়াতে খোঁড়াতে ৪৯.৩ ওভারে ১২৮ রানে অলআউট ক্যারিবীয় যুবারা।প্রথম ম্যাচের নায়ক সালেহ আহমেদ আজও দুর্দান্ত বোলিং করেছেন। ১০ ওভারে মাত্র ১৯ রান দিয়ে নিয়েছেন ৩ উইকেট। তবে আজ একেবারেই স্পিনাররাই সব ভাগাভাগি করে নেওয়ার সুযোগ পেল না। বাঁহাতি পেসার মেহেদী হাসান রানাও নিয়েছেন ৩ উইকেট। সাইফউদ্দিনের উইকেট দুটি। তিনিই টেনে দিয়েছেন ওয়েস্ট ইন্ডিজের শেষটা। ক্যারিবীয় যুবাদের মধ্যে বলার মতো কেউই রান পায়নি। ৯৮ রানেই পড়ে গিয়েছিল ৭ উইকেট। সেখান থেকে সাতে নামা পল ইনিংস সর্বোচ্চ ২৫ রান ওয়েস্ট ইন্ডিজের ইনিংসটাকে আরেকটু দীর্ঘায়িত করেছে।
বাংলাদেশ দল অবশ্য ‘খুশি’ হতে পারে এই ভেবে, যাক্‌, বোলাররা অন্তত ৫০ ওভারের মতো বোলিং করে নিজেদের ঝালিয়ে নিতে পারল। তবে সবচেয়ে বড় স্বস্তি অবশ্যই পিনাকের রানে ফেরা।পিনাকের এই সেঞ্চুরিটা খুবই দরকার ছিল। কিংবা এভাবেও বলা যায়, বাংলাদেশ দলেরই প্রয়োজন ছিল পিনাক ভালো একটা ইনিংস খেলুন। সময়টা একদমই ভালো যাচ্ছিল না প্রতিশ্রুতিশীল এই ব্যাটসম্যানের। গত বছর জুলাইয়ে ডারবানের সেই যুব ওয়ানডেতে ১৫০ রানের ইনিংস খেলার পর সব ধরনের ক্রিকেটে ৯টি ইনিংস খেলেছেন। একটিতে ফিফটি। বাকি আট ইনিংস মিলিয়ে মোট রান ৮৩!যুব বিশ্বকাপের আগে ১৩৫ বলে ৯টি চারে খেলা তাঁর ১০৯ রানের ইনিংসটি আত্মবিশ্বাসও ফিরিয়ে আনবে। দলে ফেরাবে স্বস্তি। ৪৪ রানে ২ উইকেট হারানোর পর পিনাক-নাজমুলের ১৭৯ রানের জুটি বাংলাদেশকে এনে দিয়েছে বড় ভিত্তি। সেই ভিত্তিতে দাঁড়িয়েই শেষ দিকে ঝড় তুলেছিলেন অধিনায়ক মিরাজ। ৭টি চার ও এক ছক্কার ইনিংসটির সুবাদেই শেষ চার ওভারে বাংলাদেশ তোলে ৫২ রান। মাত্র ১ রানের জন্য তৃতীয়বারের মতো তিন শ করতে পারেনি বাংলাদেশ অনূর্ধ্ব-১৯ দল।সংক্ষিপ্ত স্কোর:বাংলাদেশ অনূর্ধ্ব-১৯: ৫০ ওভারে ২৯৯/৫ (পিনাক ১০৯, নাজমুল ৭৯, মেহেদী মিরাজ ৫৪*, জয়রাজ ২১; জোসেফ ২/৫০, ম্যাককয় ১/২৭, পল ১/৬৬)ওয়েস্ট ইন্ডিজ অনূর্ধ্ব-১৯: অলআউট ১২৮ (পল ২৫, পোপ ২৩, ক্রুকস ১৭; মেহেদি রানা ৩/৩৫, শাওন ৩/১৯, সাইফুদ্দিন ২/১৮, সাঈদ ১/২২, আরিফ ১/২২)ফল: বাংলাদেশ অনূর্ধ্ব-১৯ জয়ী ১৭১ রানে।ম্যান অব দ্য ম্যাচ: পিনাক ঘোষ।
