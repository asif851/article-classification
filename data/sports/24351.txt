

ছোট্ট একটু ভুল। ক্ষণিকের একটু অসতর্কতা। ব্যস, এটাই পার্থক্য গড়ে দিল আজ। মার্সেলো ডিয়াজের দুঃস্বপ্নের এক মুহূর্তের সর্বোচ্চ সুযোগ নিয়ে প্রথমবারের মতো কনফেডারেশনস কাপ জিতে নিল জার্মানি। সেন্ট পিটার্সবার্গে টান টান উত্তেজনার এক ম্যাচে দক্ষিণ আমেরিকান চ্যাম্পিয়ন চিলিকে ১-০ গোলে হারিয়ে দিয়েছে জার্মানি।
জার্মানি বলা ঠিক হচ্ছে কি না, সেটা অবশ্য ভেবে দেখা দরকার। বিশ্বকাপের প্রস্তুতি সেরে নিতে দলের তরুণদের একটু বাজিয়ে দেখতে চেয়েছিলেন কোচ জোয়াকিম লো। তাই তরুণতম এক দল নিয়ে হাজির হয়েছিলেন রাশিয়ায়। যে দলকে জার্মানির ‘বি’ বলতেও নারাজ অনেকেই। কদিন আগেই শেষ হওয়া অনূর্ধ্ব-২১ ইউরোর দলে নাম থাকা অনেকেরই তাই জায়গা হয়েছে এবারের কনফেডারেশনস কাপে।
তবে ফাইনালের জয় এনে দেওয়া গোলটি তাঁদের কারও নয়। ম্যাচের ২০ মিনিটে দলকে এগিয়ে দেওয়া ও শেষ পর্যন্ত শিরোপা-নির্ধারণী গোলটি লার্স স্টিন্ডলের। ২৮ বছর বয়সে অভিষেক হওয়ার এক মাসের মাথায় দেশকে একটি শিরোপা এনে দিলেন মনশেনগ্লাডবাখ স্ট্রাইকার। জীবনের সেরা দুটি সপ্তাহই কাটালেন স্টিন্ডল।
এ গোলের জন্য পুরো কৃতিত্ব অবশ্য টিমো বার্নারের। ১৯ মিনিটে প্রায় নিশ্চিত একটি গোলের সুযোগ হাতছাড়া করলেন অ্যালেক্সিজ সানচেজ। পাল্টা আক্রমণে উঠল জার্মানি। তবে আক্রমণ পরিপূর্ণতা পাওয়ার আগেই বল চিলির পায়ে। ডিয়াজের পায়ে বল দেখে একটু এগোনোর চেষ্টা করলেন স্টিন্ডল, সেখান থেকে নিরাপদে সরে যেতে বলে টোকা দিলেন ডিয়াজ। একটু বেশি জোরেই দিয়েছিলেন সে টোকা। চিতার ক্ষিপ্রতায় সে বল কেড়ে নিলেন বার্নার। ক্লদিও ব্রাভোকে নিজের দিকে টেনে নিয়ে শেষ মুহূর্তে বল দিলেন স্টিন্ডলকে। ফাঁকায় দাঁড়িয়ে থাকা সতীর্থকে বল দিয়েই গোল উদ্‌যাপন করতে চলে গেলেন বার্নার। স্টিন্ডলের ধারেকাছে যে কেউ নেই! স্টিন্ডলকে দেখেও মনে হলো, পৃথিবীর সব ঘড়ি কিছুক্ষণের জন্য যেন থেমে গেছে। অলস-আয়েশে বল পাঠালেন জালে। ১-০!
অথচ খেলার শুরু থেকেই ম্যাচে ছিল একটি দল, চিলি। একের পর এক আক্রমণে জার্মানদের কাঁপিয়ে দিয়েছে তারা। তবু জার্মান দুর্গ ভেঙে পড়েনি। ধারাভাষ্যকারই সবচেয়ে চমৎকার ভাষায় বললেন, ‘কারণ, ওরা জার্মান!’ গোল খাওয়ার পরও একের পর এক আক্রমণ করে গেছে চিলি। প্রতি-আক্রমণে উঠে ব্যবধান বাড়িয়ে নেওয়ার ভয়ও দেখিয়েছে জার্মানি।
দ্বিতীয়ার্ধেও দুই দলই চেষ্টা করেছে গোল করার। অ্যালেক্সিজ সানচেজ, আর্তুরো ভিদালরাও শেষ বিন্দু দিয়ে লড়েছেন চিলির সোনালি প্রজন্মের হয়ে আরেকটি শিরোপা জেতার। ফাইনালের ম্যাচসেরা জার্মান গোলরক্ষক মার্ক টের স্টেগেন, এতেই তো বোঝা যায় এ ম্যাচে এগিয়ে ছিল কারা। কিন্তু কিছুতেই কিছু হয়নি। শেষ পর্যন্ত এক মুহূর্তের একটি ছোট্ট টোকা নির্ধারণ করে দিল একটি শিরোপার গল্প।
