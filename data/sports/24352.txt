
কার্ডিফের ম্যাচটা এখনো নিশ্চয় ভোলেনি রিয়াল মাদ্রিদ। ২০১৭ চ্যাম্পিয়নস লিগের ফাইনালে জুভেন্টাসকে ৪-১ গোলে উড়িয়ে ইতিহাস গড়েছিলেন রোনালদোরা। কিন্তু এবার জুভেন্টাসকে কোয়ার্টার ফাইনালেই পাচ্ছেন তাঁরা। আর ইতিহাস বলছে, নক আউট পর্বে রিয়ালের চেয়ে এগিয়ে থাকে জুভেন্টাস।
ইউরোপে এখন পর্যন্ত ১৯ বার দেখা হয়েছে দুই দলের। মুখোমুখি লড়াইয়ে এগিয়ে আছে রিয়াল। ১৯ ম্যাচে ৯ জয় লস ব্লাঙ্কোদের। ৮ ম্যাচে জিতেছে জুভেন্টাস। বাকি দুই ম্যাচ হয়েছে ড্র। এই ১৯ ম্যাচে রিয়াল করেছে ২২ গোল, আবার গোল খেয়েছে ২২টি। এটুকু শুনে রিয়ালকেই এগিয়ে রাখতে চাইবেন যে কেউ।
তবে ইতিহাস বলছে, প্রেক্ষাপট যখন চ্যাম্পিয়নস লিগ, তখন জুভেন্টাসের বিপক্ষে কোয়ার্টার ফাইনাল কিংবা সেমিফাইনালে জুভেন্টাসই এগিয়ে থাকে। নক আউট পর্বে রিয়াল জুভেন্টাসকে হারিয়েছে মাত্র দুবার, দুটিই ফাইনালে। ১৯৯৮ সালের পর ২০১৭ ফাইনাল—দুটিতেই বিজয়ী হয়েছে রিয়াল। এর বাইরে ১৯৯৬ সালের কোয়ার্টার ফাইনাল, ২০০৩ সালের সেমিফাইনাল, ২০০৫ সালের কোয়ার্টার ও ২০১৫তে সেমিফাইনাল—প্রতিবারই জয়ের হাসি হেসেছে তুরিনের বুড়িরা। এর মধ্যে ২০১৫ সালে রিয়ালকে ডুবিয়েছিল ঘরের ছেলে মোরাতার বার্নাব্যুর গোলটি।
তাহলে রিয়াল কীভাবে মুখোমুখি লড়াইয়ে এগিয়ে আছে? চ্যাম্পিয়নস লিগ নামকরণের আগে রিয়াল বাধা পেরোতে পারত না জুভেন্টাস। ১৯৬২ চ্যাম্পিয়নস লিগের কোয়ার্টার ফাইনালের দুই লেগেও দুই দলের মধ্যে পার্থক্য গড়া যায়নি। পার্ক দে প্রিন্সেসের তৃতীয় লেগে জয় পেয়েছিল রিয়াল। ১৯৮৭ সালের চ্যাম্পিয়নস লিগের দ্বিতীয় পর্বেও জয় পেয়েছিল রিয়াল।
জিনেদিন জিদানের দল কি পারবে চ্যাম্পিয়নস লিগ নামকরণের পরের ইতিহাসটা বদলে ফেলতে? দলে রোনালদো আছেন বলেই আশা পেতে পারে রিয়াল। জুভেন্টাসের বিপক্ষে ৫ ম্যাচেই ৭ গোল করার রেকর্ড তাঁর!
