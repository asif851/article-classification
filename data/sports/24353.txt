
 
অস্ট্রেলিয়ার বিপক্ষে আইসিসি চ্যাম্পিয়নস ট্রফির প্রস্তুতি ম্যাচে মাত্র ৫৫ রান জমা করতেই পাঁচ উইকেট হারিয়েছিল ভারত। সেই পর্যায় থেকে তারা যে ৩০০ রান ছাড়িয়ে যেতে পারবে, সেটা হয়তো তখন কেউই অনুমান করতে পারেননি। কিন্তু সবাইকে তাক লাগিয়ে দিয়ে সেই কাজটাই করেছেন দিনেশ কার্তিক ও অধিনায়ক মহেন্দ্র সিং ধোনি। ষষ্ঠ উইকেটে ২১১ রানের অসাধারণ এক জুটি গড়ে ভারতকে ৩০৮ রানের বড় সংগ্রহ এনে দিয়েছেন এই দুই ব্যাটসম্যান। ১৪৬ রান করে শেষ পর্যন্ত অপরাজিত ছিলেন কার্তিক। ধোনির ব্যাট থেকে এসেছে ৯১ রান।
টসে জিতে ব্যাট করতে নেমে ভারতের শুরুটা হয়েছিল ভয়াবহ ব্যাটিং বিপর্যয় দিয়ে। টানা দুই ওভারে মুরলি বিজয় ও বিরাট কোহলির উইকেট তুলে নিয়ে ভারতকে চাপের মুখে ফেলে দিয়েছিলেন মিচেল স্টার্ক। ইনিংসের দশম ওভারে ভারতের আরও দুই নির্ভরযোগ্য ব্যাটসম্যান রোহিত শর্মা ও সুরেশ রায়নাকে সাজঘরমুখী করেন ক্লিন্ট ম্যাককে। ১৭তম ওভারে ওপেনার শিখর ধাওয়ানও মিচেল জনসনের শিকারে পরিণত হলে অল্প রানেই গুটিয়ে যাওয়ার আশঙ্কায় দুলতে থাকে ভারতীয় শিবির। ৫৫ রানে ৫ উইকেট হারিয়ে ধুঁকতে থাকা ভারতকে টেনে তোলেন দিনেশ কার্তিক ও অধিনায়ক ধোনি। ৩০ ওভার ব্যাটিং করে তাঁরা সংগ্রহ করেন ২১১ রান। তবে পুরো সময়টা ভালো খেললেও হয়তো কিছুটা আক্ষেপ নিয়েই মাঠ ছাড়লেন ধোনি। মাত্র নয় রানের জন্য সেঞ্চুরিবঞ্চিত হতে হয়েছে ভারতীয় অধিনায়ককে।
অস্ট্রেলিয়ার পক্ষে দুটি করে উইকেট পেয়েছেন মিচেল স্টার্ক ও ক্লিন্ট ম্যাককে।
