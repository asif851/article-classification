



ক্রিকেটের আন্তর্জাতিক মঞ্চে সাড়া ফেলেছে নাগিন নাচ 
 নাগিন নাচের জনক বাংলাদেশের নাজমুল ইসলাম 
 তবে মুশফিকের নাগিন নাচ বেশি সাড়া ফেলেছে আন্তর্জাতিক সংবাদমাধ্যমে
 গতকাল নেচেছেন ভারতের সাবেক অধিনায়ক সুনিল গাভাস্কার।


বাংলাদেশ প্রিমিয়ার লিগে (বিপিএল) কী এক ভেলকি দেখিয়েছিলেন বাংলাদেশের স্পিনার নাজমুল হাসান। ভেলকি তো না আসলে ‘নাগিন’ নাচ; যা এখন পুরো ক্রিকেট বিশ্বে ভাইরাল। সামাজিক যোগাযোগমাধ্যম থেকে শুরু করে খেলার মাঠ ও গ্যালারি—সর্বত্রই চর্চা চলছে এই বিশেষ নাচের।
নিদাহাস ট্রফিতে নাগিন নাচ প্রথমে জায়গা করে নিয়েছে মুশফিকুর রহিমের সৌজন্যে। শ্রীলঙ্কার বিপক্ষে ৭২ রানের দুর্দান্ত ইনিংস খেলে দলকে জিতিয়ে সাপের মতো ফণা তুলে দেখিয়ে দিয়েছিলেন বাংলাদেশের ছোবল। এরপরে তো অঘোষিত সেমিফাইনালে শ্রীলঙ্কাকে হারানোর পর পুরো বাংলাদেশ দলই প্রেমাদাসায় দেখিয়ে দিয়েছে নাগিন নাচ। পরবর্তী সময়ে এ নাচটি হয়ে উঠে টুর্নামেন্টের ‘ব্র্যান্ড’। গ্যালারি থেকে শুরু করে মাঠে—সর্বত্র সমানতালে চলেছে নাচটি। গতকাল ফাইনালে সেটা করে দেখিয়েছেন ভারতের সাবেক অধিনায়ক সুনীল গাভাস্কারও।
ভারতীয় ইনিংসের মাঝপথের কথা। রোহিত শর্মার ব্যাটে তখন সহজ জয়ের পথে ছিল ভারত। এ সময় গ্যালারিতে ভারত ও শ্রীলঙ্কার সমর্থকেরা নাগিন নেচে বাংলাদেশকে বিদ্রূপ করছিলেন। ওই সময়ে ধারাভাষ্য কক্ষে ছিলেন গাভাস্কার। হঠাৎ করেই উঠে দাঁড়ালেন এবং কোমর দুলিয়ে দু-তিনবার নাগিন নেচেও দেখালেন সাবেক ভারতীয় অধিনায়ক’ যা দেখে পাশে থাকা ব্রেট লি ও আমির সোহেলও অবাক হয়ে তাকিয়ে ছিলেন।
গাভাস্কার অবশ্য মজা করেই নেচেছেন, এ নাচ নেচে টুর্নামেন্টে বাড়তি মসলা এনে দেওয়ার জন্য মুশফিকের প্রশংসাও করেছেন। কিন্তু আগের দিন সাকিবের মাঠ থেকে ডেকে পাঠানোর সিদ্ধান্তের সমালোচনা করার পর গাভাস্কারের এমন নৃত্য বাংলাদেশের সমর্থকদের ভালো লাগেনি।
