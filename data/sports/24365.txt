
বিদায়ঘণ্টা বাজল নাইজেরিয়ার। নাইজেরিয়ানদের বিদায় করে গ্রুপ চ্যাম্পিয়ন হয়েই কনফেডারেশনস কাপের সেমিফাইনালে উঠে গেছে বিশ্বচ্যাম্পিয়ন স্পেন।
গ্রুপ পর্বে নিজেদের শেষ ম্যাচে গত রাতে নাইজেরিয়াকে ৩-০ গোলে হারায় স্পেন। অপর ম্যাচে দুর্বল তাহিতিকে ৮-০ গোলে হারিয়ে শেষ চার নিশ্চিত করে উরুগুয়ে।
তিন ম্যাচে তিন জয়। ‘বি’ গ্রুপের চ্যাম্পিয়ন হওয়ায় সেমিফাইনালে স্পেন খেলবে ‘এ’ গ্রুপের রানার্স আপ ইতালির বিপক্ষে। অন্যদিকে ‘বি’ গ্রুপের রানার্স আপ উরুগুয়ে খেলবে ‘এ’ গ্রুপের চ্যাম্পিয়ন ব্রাজিলের বিপক্ষে।
নাইজেরিয়ার বিপক্ষে ম্যাচে মাত্র তিন মিনিটের মধ্যেই এগিয়ে যায় দেল বস্কের দল। এগিয়ে দেন ডিফেন্ডার জর্ডি আলবা। প্রথমার্ধে অবশ্য আর কোনো গোল হয়নি। ৬২ মিনিটের মাথায় গোলের ব্যবধান দ্বিগুণ করেন ফার্নান্দো তোরেস। খেলার শেষের দিকে (৮৮ মিনিট) আরেকবার নাইজেরিয়ার জালে বল জড়িয়ে দেন জর্ডি আলবা। গত রাতের জয়ের সুবাদে টানা ২৮টি প্রতিযোগিতামূলক ম্যাচে অপরাজিত রইল দেল বস্কের স্পেন।
নাইজেরিয়ার বিপক্ষে জয়টা সহজে এলেও নিজেদের সত্যিকারের খেলাটা খেলতে পারেনি স্পেন। এর পরও অবশ্য দুঃখ নেই দেল বস্কের। গোল হজম না করে জয় এসেছে, দল গ্রুপ চ্যাম্পিয়ন, আর কী চাই! ম্যাচ শেষে দেল বস্কের কণ্ঠে ঝরে পড়ল সন্তুষ্টি, ‘প্রথমার্ধে নাইজেরিয়া বেশ ভয়ংকর ছিল। ওরা গতিময় খেলা খেলে আমাদের কাজটা কঠিন করে দিয়েছিল। আমরা অনেক সুযোগ নষ্ট করেছি। তবে ভালো দিক হলো, আমরা অনেক সুযোগ সৃষ্টি করতে পেরেছি।’
তাহিতি উরুগুয়ের কাছে হারবে, জানাই ছিল। নাইজেরিয়ার কাছে ৬-১ আর স্পেনের কাছে ১০-০ গোলে বিধ্বস্ত হওয়া তাহিতির গত রাতে ৮-০ গোলের হারটি তাই প্রত্যাশিত। উরুগুয়ের বড় জয়ের নায়ক আবেল হার্নান্দেজ। চারটি গোল করেন এই স্ট্রাইকার। লুইস সুয়ারেজ করেন দুটি গোল। এ ছাড়া লোদেরিও ও ডিয়েগো পেরেজ প্রত্যেকে একটি করে গোল করেন। সূত্র: রয়টার্স।
 
