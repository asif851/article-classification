
একসময় র‌্যাঙ্কিংয়ে বিশ্বের দুই নম্বর টেনিস খেলোয়াড় ছিলেন টমি হাস। বিশ্বটাকে হাতের মুঠোয় পুরতে চাওয়া এই জার্মানকে অবশ্য ভাগ্য সুনজরে রাখেনি। একের পর এক চোটে জর্জর হয়ে ক্যারিয়ারটাই প্রায় শেষ হয়ে গিয়েছিল। সেই হাসের যেন পুনর্জন্ম হলো ৩৫ বছর বয়সে এসে। ফ্রেঞ্চ ওপেনের ইতিহাসে তৃতীয় বয়স্ক খেলোয়াড় হিসেবে কোয়ার্টার ফাইনালে উঠেছেন এই জার্মান। কাল শেষ ষোলোতে রাশিয়ার মিখাইল ইয়ুজনিকে সরাসরি ৬-১, ৬-১, ৬-৩ গেমে হারিয়ে নিশ্চিত করেছেন ১৭ বছরের মধ্যে প্রথম জার্মান পুরুষ খেলোয়াড় হিসেবে কোনো গ্র্যান্ড স্লামের শেষ আট।তবে শেষ আটেই শেষ হয়ে যেতে পারে হাসের রূপকথা। সেখানে যে তাঁর জন্য অপেক্ষা করছেন বিশ্বের ১ নম্বর খেলোয়াড় নোভাক জোকোভিচ। কাল শীর্ষ বাছাই এই সার্বিয়ান ৪-৬, ৬-৩, ৬-৪, ৬-৪ গেমে হারিয়েছেন আরেক জার্মান ফিলিপ কোলশ্রাইবারকে। এ নিয়ে টানা ১৬টি গ্র্যান্ড স্লামের কোয়ার্টার ফাইনালে উঠলেন জোকোভিচ। হাসের বিপক্ষে মুখোমুখি লড়াইয়ে ৪-৩ ব্যবধানে এগিয়ে থাকলেও প্রতিপক্ষকে শ্রদ্ধাই করছেন জোকোভিচ, ‘টমির (হাস) প্রতি আমার অগাধ শ্রদ্ধা। সে ভালো খেলছে।’ ক্যারিয়ারে শুধু এই ফ্রেঞ্চ ওপেনটাই জিততে পারেননি জোকোভিচ। গত বছর রানারআপ হয়েছিলেন রাফায়েল নাদালের কাছে হেরে।সাতবারের চ্যাম্পিয়ন নাদাল কাল শেষ আটে মুখোমুখি হয়েছিলেন জাপানের কেই নিশিকোরির। নিজের ২৭তম জন্মদিনে লাল দুর্গের রাজা নাদাল জিতেছেন ৬-৪, ৬-১, ৬-৩ গেমে। আগের দিন শেষ আট নিশ্চিত করেছেন রজার ফেদেরার, জো-উইলফ্রায়েড সোঙ্গা, টমি রবরেডো ও ডেভিড ফেরাররা।
মেয়েদের বিভাগে কোয়ার্টার ফাইনালে উঠেছেন ভিক্টোরিয়া আজারেঙ্কা, মারিয়া কিরিলেঙ্কো ও মারিয়া শারাপোভা। বেলারুশের আজারেঙ্কা কাল ৬-৩, ৬-০ গেমে জিতেছেন ২০১০ সালের চ্যাম্পিয়ন ইতালির ফ্রানচেসকা শিয়াভোনের বিপক্ষে। রাশিয়ার কিরিলেঙ্কো ৭-৫, ৬-৪ গেমে হারিয়েছেন যুক্তরাষ্ট্রের বেথানি মাটেক-স্যান্ডসকে। আর শারাপোভা ৬-৪, ৬-৩ গেমে হারিয়েছেন স্লোয়ান স্টিভেনসকে। এএফপি।
