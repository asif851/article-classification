
সময়টা দুই বছরেরও বেশি। ২০১৫ বিশ্বকাপের সেমিফাইনালে অস্ট্রেলিয়ার বিপক্ষে সর্বশেষ ভারতের ওয়ানডে জার্সিতে মাঠে নেমেছিলেন। মোহাম্মদ শামি এরপর ছিটকেই গেলেন ওয়ানডে দল থেকে। এই সময়টা প্রচণ্ড পরিশ্রম করেছেন, ওজন ঝরিয়েছেন। নিজের বোলিং নিয়ে কাজ করেছেন। এখন চ্যাম্পিয়নস ট্রফিতে ভালো করে নিজের পরিশ্রমকে সার্থক করতে চান।
একজন ক্রিকেটারের জন্য দুই বছর অনেক সময়। দুই বছর ভারতের হয়ে ওয়ানডে না খেলার যন্ত্রণাটা শামি ভুলতে চান নিজের পারফরম্যান্স দিয়েই, ‘দুই বছর অনেক বড় সময়। এই দুই বছরে আমি আমার শক্তি-সামর্থ্য আর ফিটনেসে মনোযোগ দিয়েছি। মেদ ঝরিয়েছি। আমার দুর্বলতাগুলো নিয়ে কাজ করেছি। আশা করছি চ্যাম্পিয়নস ট্রফিতে আমি ভালো করব। আমি আমার সেরাটাই দেব।’এবারের আইপিএলে দিল্লি ডেয়ারডেভিলসের হয়ে খেলছেন শামি। আইপিএলকে নিজেকে ফিরে পাওয়ার মঞ্চ হিসেবেই নিয়েছিলেন এই ফাস্ট বোলার, ‘আইপিএল আমার জন্য খুব ভালো মঞ্চ। চ্যাম্পিয়নস ট্রফির আগে দিল্লির হয়ে ৮-১০টা ম্যাচ আমার খুব কাজে আসছে।’দিল্লিতে জহির খানকে পেয়েও খুব উপকার হয়েছে শামির, ‘অভিজ্ঞ ক্রিকেটারদের সঙ্গে কথা বলার ব্যাপারটাই আলাদা। জহির খানের সঙ্গে কথা বললে সব সময়ই কিছু না কিছু নতুন আইডিয়া বেরিয়ে আসে।’ টিওআই।
