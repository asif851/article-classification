
সিরিজ হার নিশ্চিত হয়ে গিয়েছিল আগের ম্যাচেই। পাল্লেকেল্লেতে কাল ওয়েস্ট ইন্ডিজের লক্ষ্যটা ছিল ‘ধবল ধোলাই’ এড়ানোর। সেটাও পারল না জেসন হোল্ডারের দল। তিন ম্যাচ সিরিজের শেষ ওয়ানডেটা শ্রীলঙ্কা ডাকওয়ার্থ-লুইস পদ্ধতিতে জিতে নিল ১৯ রানে, সিরিজে ৩-০ ব্যবধানে ধবল ধোলাই হলো ওয়েস্ট ইন্ডিজও।বৃষ্টিবিঘ্নিত ম্যাচে আগে ব্যাট করে ওয়েস্ট ইন্ডিজ তোলে ৩৬ ওভারে ৯ উইকেটে ২০৬ রান। মারলন স্যামুয়েলস দুর্দান্ত সেঞ্চুরি (৯৫ বলে ১১০) করলেও আর কোনো ওয়েস্ট ইন্ডিয়ান ব্যাটসম্যান ২০-এর কোটাই ছুঁতে পারেননি! তাড়া করতে নামা শ্রীলঙ্কাকে ডাকওয়ার্থ-লুইস পদ্ধতিতে প্রথমে দেওয়া হয় ৩৬ ওভারে ১৯০ রানের লক্ষ্য। কিন্তু ওপেনার কুশল পেরেরার হাফ সেঞ্চুরিতে শ্রীলঙ্কা ৩২.৩ ওভারে ৫ উইকেটে ১৮০ রান তোলার পর আবার খেলা বন্ধ হয়ে যায় বৃষ্টিতে। ডাকওয়ার্থ-লুইস পদ্ধতিতে ১৯ রানে ম্যাচ জিতে নেয় অ্যাঞ্জেলো ম্যাথুসের দল।আগামীকাল একই মাঠে দুই দল মুখোমুখি হবে দুই ম্যাচের টি-টোয়েন্টি সিরিজের প্রথমটিতে। ক্রিকইনফো।
