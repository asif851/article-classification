
তিনটি ম্যাচে দুর্দান্ত খেলে ভারত সেমিফাইনালে উঠে গেছে। আজ ওদের প্রতিপক্ষ অস্ট্রেলিয়ার সেমিফাইনালে ওঠার সম্ভাবনা খুবই ক্ষীণ। এখন পর্যন্ত ভারতকে পুরো প্রতিযোগিতার সেরা দল মনে হচ্ছে। আর এর কারণ স্পিনারদের দুর্দান্ত বোলিং। কন্ডিশনটাও তাদের অনুকূলে। কোনো প্রতিপক্ষকেই তারা ম্যাচটা বের করে নিতে দেয়নি। ধোনি যেভাবে চেয়েছে সেভাবেই সবকিছু হয়েছে। সব টসেই সে জিতেছে ও প্রথমে বোলিং নিয়েছে। শিশিরের প্রভাবের কারণে সে এটাই চেয়েছিল। আর খেলার দ্বিতীয় ভাগে ব্যাটসম্যানরা দায়িত্বশীল ব্যাটিং করে তিনটি ম্যাচেই জয় এনেছে।কিন্তু কেন যেন মনে হচ্ছে সেমিফাইনালে দাঁড়ানোর আগে ভারতের একটা কঠিন ম্যাচ দরকার। সেটি হতে পারে আজকেরটাই। অস্ট্রেলিয়া প্রতিযোগিতায় দুর্দান্ত ব্যাটিং করেছে। কিন্তু বোলারদের কারণে জয়ের কাছাকাছি থাকা ম্যাচগুলো ওদের হাত ফসকে বেরিয়ে গেছে। বোলিং বলতে আমি বোঝাচ্ছি তাদের বোলিং সমন্বয়টা মিরপুরের কন্ডিশনের সঙ্গে একদমই ভারসাম্যপূর্ণ নয়। স্পিনসহায়ক উইকেটে তারা চারজন পেসার খেলিয়েছে। এরা যতই ভালো হোক, চাপের সময় এটা ওদের ভুগিয়েছে। ওয়েস্ট ইন্ডিজের বিপক্ষে ব্র্যাড হগকে না দেখে আমি তো অবাকই হয়েছি। পাকিস্তানের সঙ্গে ম্যাচটা সে বাজে খেলেছে। কিন্তু এটা মনে রাখতে হবে উপমহাদেশের দলগুলোর স্পিন সামলানোর ক্ষমতা বাইরের দলগুলোর চেয়ে একদমই আলাদা। ক্যারিবিয়ানদের বিপক্ষে ওকে না খেলানোটা ছিল ভুল। আশা করি, আজ ওকে ভারতের বিপক্ষে দেখতে পাব। কারণ টুর্নামেন্টের প্রতিটি দিনের সঙ্গে মিরপুরের পিচ আরও বেশি করে টার্নিং হবে।অস্ট্রেলিয়ান ব্যাটিং ভারতের বোলারদের জন্য হবে চ্যালেঞ্জ। ওদের জেমস ফকনার খেলে সাতে, আটে আসে হাডিন। যেকোনো সংস্করণেই দুর্ধর্ষ এই ব্যাটিং লাইনআপ। তাদের প্রথম চারজনের ব্যাটিং সামর্থ্য প্রশ্নাতীত। সেমিফাইনালের আগে আমাদের স্পিনারদের ভালো একটা পরীক্ষার সুযোগ এটি। ফিঞ্চ ও ম্যাক্সওয়েল খুবই বিপজ্জনক। এই সংস্করণে ওরা এতই দক্ষ নিজেদের দিনে যে কাউকেই ওরা উড়িয়ে দিতে পারে।ভারতের অবশ্য দুশ্চিন্তার কারণ সামান্যই। দুটি ভালো ইনিংসের পর রোহিত শর্মা এখন ফর্মে। শুরুতে বিরাট কোহলি ও তাকে খুবই জমাট মনে হচ্ছে। শিখর ধাওয়ান এখন পর্যন্ত প্রতিযোগিতায় কিছুটা বিবর্ণ। কিন্তু এতটাই তার সামর্থ্য যে, ফর্মে ফেরাটা সময়ের ব্যাপার। বাংলাদেশের বিপক্ষে এম এস ধোনিকে আগে ব্যাট করতে দেখে ভালো লেগেছে। টুর্নামেন্টে খুব বেশি কিছু করার সুযোগ সে এখনো পায়নি। সেমিফাইনাল ও ফাইনালে ফর্মে থাকা ধোনি ভারতের ব্যাটিং লাইনআপকে দারুণ উজ্জীবিত করবে। খুবই অভিজ্ঞ সৈনিক বলে সে জানে দুর্দান্তভাবে এত দূর আসার পরও টুর্নামেন্টে এমন সময় আসবে যখন ভারতের খুব বেশি ভুল করার জায়গা থাকবে না।
 
