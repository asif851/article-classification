
অনুশীলনে যাওয়ার আগে গোটা দল নিয়ে হকি মাঠে হাজির লোডভিক ডি ক্রুইফ। পাশে সহকারী রেনে কোস্টার এবং খেলোয়াড়েরা। মাস তিনেক আগে হল্যান্ডে সর্বশেষ হকি ম্যাচ দেখেছেন। নিজেই বলছিলেন, ‘হকি আমার ফেবারিট গেম নয়।’ তবে কাল বিকেলে বাংলাদেশ-ভারত আন্তর্জাতিক হকি ম্যাচটা মনোযোগ দিয়েই দেখছিলেন ডি ক্রুইফ। দেখতে দেখতে বলছিলেন, ‘ভালোই খেলছে বাংলাদেশ। তবে ভারত বেশ এগিয়ে।’একথা ওকথার পর এল বিকেএসপিতে ফুটবল দলের এশিয়াডের ক্যাম্প প্রসঙ্গ। আর যায় কোথায়, মনের সব ক্ষোভ যেন উগরে দিলেন বাংলাদেশের ডাচ কোচ। এখানে থাকা-খাওয়া কেমন জিজ্ঞেস করতেই ছোট্ট করে বললেন, ‘ওহ্ হরিবল, ডিজাস্টার!’মানে কী, ‘ভয়ংকর’ কেন? এবার তাঁর হয়ে রেনে কোস্টার নীরবতা ভাঙলেন, ‘এখানে এসেই দেখি আমার রুমের ওয়ার্ডরোবের ড্রয়ারে বড় বড় তেলাপোকা, বিশ্রী অবস্থা।’ নিজের মুঠোফোন থেকে ছবি বের করে দেখালেন ‘ভাঙা ওয়ার্ডরোব, ওয়াশরুম যাচ্ছেতাই। রুমের পরিবেশ তৃতীয় শ্রেণির।’ডি ক্রুইফ বলছিলেন, ‘এখানে কোনো ইউরোপিয়ান কোচ এসে থাকতে পারবে না। রুম নোংরা, এটা ভাঙা, বিশ্রী। মশার ভয়ানক উৎপাত। ইন্টারনেট আসে যায়।’ বলতে বলতে জানিয়ে দিলেন, ‘আমি আর দিন সাতেক এখানে থাকব। তারপর দল নিয়ে ঢাকায় চলে যাব। এমন অস্বাস্থ্যকর রুমে থেকে আমি ক্যাম্প করতে পারব না বিকেএসপিতে।’ বিকেএসপি এসে যে কেউ মুগ্ধ হয়, আর ক্রুইফ কিনা এখানে এসে ক্ষুব্ধ! ব্যাপারটা ঠিক মিলছে না। কথাটা মনে করিয়ে দিলে এই কোচ বললেন, ‘হয়তো এটা বাংলাদেশির কাছে ঠিক আছে, কিন্তু আমাদের জন্য নয়। এখানে অনেকগুলো মাঠ আছে, এটাই ইতিবাচক। কিন্তু থাকার জন্য খুবই বাজে।’
বাফুফে সভাপতি খেলোয়াড়দের কাছে শতভাগ চেয়েছেন, কথাটা তাঁর সামনে তুললে এবার কণ্ঠ আরও কঠিন ডি ক্রুইফের, ‘শতভাগ চাইলে শতভাগ তো দিতে হবে। সেই শতভাগ দেওয়ার চেষ্টা তো দেখছি না।’ এরপর এমন সব কথা বললেন, যা বাফুফে কর্মকর্তাদের জন্য সম্মানজনক কিছু নয়। সাত মাস বেতন বকেয়া পড়েছে মনে করিয়ে এবার তাঁর কথা, ‘আমাদের নাকি ষাট-সত্তর ভাগ বকেয়া বেতন দেওয়া হবে। কই সেই টাকাও তো পেলাম না। এখন শুনছি চল্লিশ ভাগ দেওয়ার চেষ্টা নাকি চলছে।’
টিম ম্যানেজমেন্টের এক সদস্য জানালেন, বি‌কেএসপির যে হোস্টেলে কোচরা আছেন, সেখানে অনেক দিন কেউ না থাকায় পরিচর্যা হয়নি। টিমের একজন নাকি অন্য এক জায়গা থেকে একটা রেফ্রিজারেটর এনে কোচদের এক রুমে দিয়েছেন। বাফুফের দায়িত্বশীল কর্মকর্তারা এসব খবর রাখেন না বলে ডি ক্রুইফের ক্ষোভটা হলো প্রকাশ্য।
