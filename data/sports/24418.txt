
ডোয়াইন স্মিথের শর্ট বল শূন্যে লাফিয়ে আপার কাট করতে চেয়েছিলেন সাকিব আল হাসান। বাড়তি বাউন্স থাকায় ঠিকঠাক টাইমিং হলো না। থার্ড ম্যানে একলব্য দ্বিবেদির ক্যাচে পরিণত হয়ে সাকিব আউট হলেন ৩ রান করে। পরে কলকাতা নাইট রাইডার্সের অধিনায়ক গৌতম গম্ভীর সাকিবকে বলই দেননি। সাকিবের মতো কলকাতার রাতটাও গেছে ভুলে যাওয়ার মতো, গুজরাট লায়নসের কাছে হেরে গেছে ৬ উইকেটে।শুরুতে ব্যাট করে ২০ ওভারে ৮ উইকেট হারিয়ে কলকাতা করতে পেরেছে মাত্র ১২৪। গুজরাটের ক্যারিবীয় পেসার স্মিথই মূলত ধসিয়ে দিয়েছেন কলকাতার টপ অর্ডার। সাকিব তো ছিলেনই, স্মিথের শিকার হয়েছেন মনীশ পান্ডে, রবিন উথাপ্পা ও পীযূষ চাওলা। ১ উইকেটে ৩৪ থেকে ৫ উইকেটে ৬১, এই ২৭ রানে যে ৪ উইকেট পড়ল কলকাতার, তার সবগুলোই স্মিথের। উইকেট তো পেয়েছেন, তাঁর বলে রানও নিতে পারেনি কলকাতার ব্যাটসম্যানরা। ৪ ওভারে দিয়েছেন ৮ রান। কলকাতাকে ১০০ পার করে নিতে বড় ভূমিকা রেখেছে সূর্যকুমার যাদব-ইউসুফ পাঠানের ৪১ রানের ষষ্ঠ উইকেট জুটি। ৩৬ রান করে আউট হয়েছেন ইউসুফ।এই রান তাড়া করতে নেমে শুরু থেকেই তেড়েফুঁড়ে খেলেছে গুজরাট। মাত্র ১৩.৩ ওভারেই ৪ উইকেট হারিয়ে পৌঁছে গেছে লক্ষ্যে। ৩৬ বলে ৫৩ রান করে দলকে জিতিয়েই মাঠ ছেড়েছেন অধিনায়ক সুরেশ রায়না। ৪ উইকেট নিয়ে ম্যাচসেরা হয়েছেন ডোয়াইন স্মিথই।
