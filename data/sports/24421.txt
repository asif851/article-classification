
টেস্ট র‍্যাঙ্কিংয়ে ওয়েস্ট ইন্ডিজকে প্রায় ধরেই ফেলল বাংলাদেশ। বার্ষিক হালনাগাদের পর কাল প্রকাশিত সর্বশেষ আইসিসি টেস্ট র‍্যাঙ্কিংয়ে ওয়েস্ট ইন্ডিজের সঙ্গে বাংলাদেশের পয়েন্টের ব্যবধান মাত্র ৮। ৬৫ পয়েন্ট নিয়ে ওয়েস্ট ইন্ডিজ আছে তালিকার ৮ নম্বরে। বার্ষিক হালনাগাদের পরও আগের মতোই ৯ নম্বরে থাকলেও বাংলাদেশের পয়েন্ট বেড়েছে ১০টি।
বাংলাদেশ সুফল পেয়েছে গত বছরের ১১ মের পর খেলা তিনটি টেস্টই ড্র করায় এবং ২০১২-১৩ মৌসুমের ফল হিসাব থেকে বাদ যাওয়ায়। ওই সময়ে তিনটি সিরিজের দুটিতেই ওয়েস্ট ইন্ডিজ ও শ্রীলঙ্কার কাছে হেরেছিল বাংলাদেশ, শুধু জিম্বাবুয়ের বিপক্ষেই সিরিজ ড্র করেছিল। ওই সময়ে জেতা তিনটি সিরিজের পয়েন্ট খুইয়েছে ওয়েস্ট ইন্ডিজ।
১১৮ পয়েন্ট নিয়ে অস্ট্রেলিয়াই ধরে রেখেছে র‍্যাঙ্কিংয়ের শীর্ষস্থান। দুইয়ে যথারীতি ভারত (১১২)। তবে পরিবর্তন এসেছে তৃতীয় থেকে ষষ্ঠ স্থানে। পাকিস্তান, ইংল্যান্ড ও নিউজিল্যান্ড এক ধাপ করে এগিয়ে উঠে এসেছে তিন, চার ও পাঁচে। পতন হয়েছে দক্ষিণ আফ্রিকার। তিন ধাপ পিছিয়ে ছয়ে নেমেছে প্রোটিয়ারা। গত বছরের ১১ মের হালনাগাদে দক্ষিণ আফ্রিকাই ছিল বিশ্বের এক নম্বর দল। সাতে শ্রীলঙ্কা। তথ্যসূত্র: আইসিসি বিজ্ঞপ্তি।
 
