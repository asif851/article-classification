
ছয় ম্যাচে জয় কেবল একটি। ২০০২ বিশ্বকাপজয়ী কোচ লুইস ফেলিপে স্কলারি দ্বিতীয় মেয়াদে দায়িত্ব নেওয়ার পর যেন চেনাই যাচ্ছিল না ব্রাজিলকে। অবশেষে স্বরূপে ফিরল পাঁচবারের বিশ্বচ্যাম্পিয়নরা। গতকাল রোববার রাতে অনুষ্ঠিত আন্তর্জাতিক প্রীতি ম্যাচে ফ্রান্সকে ৩-০ গোলে উড়িয়ে দিয়েছে স্বাগতিক ব্রাজিল।
শুধু বড় ব্যবধানে জয় বলেই নয়, এ জয় ব্রাজিলীয়দের কাছে বিশেষ কিছু। ফ্রান্সের বিপক্ষে এর আগের জয়টা এসেছিল যে দীর্ঘ ২১ বছর আগে! এদিক থেকে জয়টা ‘ঐতিহাসিক’। ঘরের মাঠের কনফেডারেশনস কাপের আগমুহূর্তে এ জয় কিছুটা হলেও আত্মবিশ্বাস জোগাবে ব্রাজিলকে।
খেলার প্রথমার্ধটা ছিল প্রাণহীন। দ্বিতীয়ার্ধে তিনটি গোল হলেও খুব বেশি প্রতিদ্বন্দ্বিতা হয়েছে বলা যাবে না। ৫৪ মিনিটের মাথায় ব্রাজিলকে প্রথম গোলটি উপহার দেন মিডফিল্ডার অস্কার। পরের গোলের জন্য অপেক্ষা করতে হয় ম্যাচের ৮৫ মিনিট পর্যন্ত। ফ্রান্সের জালে বল জড়িয়ে স্কোরলাইন ২-০ করেন ব্রাজিলীয় মিডফিল্ডার হারনানেস। শেষ গোলটি হয় পেনাল্টি থেকে। যোগ করা সময়ের তৃতীয় মিনিটে গোলটি করেন লুকাস।
বার্তা সংস্থা রয়টার্স জানায়, পোর্তো আলেগ্রেতে উপস্থিত ৫১ হাজার দর্শক সারাক্ষণ ‘নেইমার’, ‘হাল্ক’ বলে মাঠ মাতিয়ে রাখেন। কিন্তু দর্শকদের প্রত্যাশা পূরণ করতে পারেননি তাঁরা। ইউরোপীয় রক্ষণভাগের সামনে আরেকবার ব্যর্থতার পরিচয় দিলেন সম্প্রতি বার্সায় যোগ দেওয়া নেইমার। এ ম্যাচে নিজের সত্যিকারের রূপটা দেখাতে পেরেছেন কেবল অস্কার।
 
পেনাল্টি থেকে গোল করে সতীর্থদের সঙ্গে উদযাপনে মেতে উঠলেন লুকাস (ডানে)
 
