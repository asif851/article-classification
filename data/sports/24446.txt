



প্রীতি ম্যাচে ২৪-০ গোলে জিতেছে অনূর্ধ্ব-১৬ নারী দল
৯০ মিনিটের ম্যাচে দুই অর্ধে ১২টি করে গোল করে তারা


কিছুদিন ফুটবল মানেই অনূর্ধ্ব-১৫ দলের সাফল্যের গল্প। সাফের পর জকি কাপেও অপরাজিত চ্যাম্পিয়ন অনূর্ধ্ব-১৫ নারী দল। তহুরা, শামসুন্নাহারদের দাপটে একেবারেই আড়ালে চলে গিয়েছিল স্বপ্না, সানজিদাদের অনূর্ধ্ব-১৬ দলটি। আজ অনেক দিন বাদে সুযোগ পেয়েই খবরে এল তারা। প্রীতি ম্যাচে আমেরিকান ইন্টারন্যাশনাল স্কুলের জালে ২৪ গোল দিয়েছে বাংলাদেশ অনূর্ধ্ব-১৬ দল।
একটি স্কুলের বিপক্ষে প্রীতি ম্যাচ, তাই বাড়তি গুরুত্ব পাচ্ছে না এ ফল। তাই বলে ২৪-০ গোলের জয় পাওয়া কম কথা নয়। দুই অর্ধে ১২টি করে গোল দিয়েছে মেয়েরা। পাঁচটি করে গোল করেছে স্বপ্না ও রোজিনা। চারটি গোল মুন্নির। দুটি করে গোল করেছে মার্জিয়া, রাজিয়া ও সানজিদা। জ্যোৎস্না, নিতি, আছিয়া ও ইলার পা থেকে এসেছে একটি করে গোল।
গত সেপ্টেম্বরে থাইল্যান্ডে এএফসি অনূর্ধ্ব-১৬ চ্যাম্পিয়নশিপে মাঠে নেমেছিল বাংলাদেশ দল। প্রায় ছয় মাস পর আবার মাঠে নামা হলো স্বপ্নাদের।
