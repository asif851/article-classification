
ক্রিকেটে এক নম্বর দল বলে কিছুতে বিশ্বাস নেই ডিন জোন্সের। কিন্তু র‍্যাঙ্কিং অনুযায়ী ভারতই এখন টেস্টের সেরা দল। কিন্তু ভারতের শ্রেষ্ঠত্ব সাবেক অস্ট্রেলিয়ান ব্যাটসম্যানের কাছে প্রশ্নবিদ্ধ! পাকিস্তানের সঙ্গে টেস্ট না খেলে কীভাবে বিশ্বের সেরা টেস্ট দল হয় ভারত?ভারত-পাকিস্তান দ্বৈরথ দেখার জন্য গোটা ক্রিকেট-বিশ্বই উন্মুখ হয়ে থাকে। জোন্সও এর বাইরে নন। ‘আমি মনে করি, ক্রিকেটে এক নম্বর দল বলে কিছু থাকা উচিত নয়। পাকিস্তানের বিপক্ষে না খেলেই ভারত টেস্টের এক নম্বর দল হয়েছে। টেস্ট ক্রিকেটে এই দুই দলের মুখোমুখি লড়াই দেখতে চাই আমি’—গত শুক্রবার ভারতীয় দৈনিক ডেকান ক্রনিকলকে বলেছেন জোন্স।পাকিস্তানও ভারতের সঙ্গে দ্বিপাক্ষিক সিরিজ খেলতে উন্মুখ। ২০১৪ সালে দুই বোর্ডের মধ্যে সমঝোতা হয়েছিল যে ২০১৫ থেকে ২০২৩ সালের মধ্যে ছয়টি দ্বিপাক্ষিক সিরিজ খেলবে ভারত ও পাকিস্তান। কিন্তু সর্বশেষ দ্বিপাক্ষিক টেস্ট সিরিজ তারা খেলেছে ২০০৭ সালে। নিজেদের মাটিতে সেই সিরিজে ভারত জিতেছিল ১-০ ব্যবধানে। এরপর আর দুই দলের দ্বিপাক্ষিক সিরিজ হয়নি। ২০১৪ সালের সমঝোতার পরও কেটে গেছে তিন বছর। ভারতের ক্রিকেট বোর্ডকে (বিসিসিআই) অনেক বুঝিয়েও রাজি করতে না পারায় আইনের পথে হাঁটবে বলে জানিয়েছে পাকিস্তান। বিসিসিআইয়ের বিরুদ্ধে মামলার জন্য পিসিবি নাকি ১০০ কোটি রুপি জমিয়েও রেখেছে। জি নিউজ।
 
