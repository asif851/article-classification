
ইনজুরির সঙ্গে গ্যারেথ বেলের সখ্য নতুন কিছু নয়। ইনজুরি-প্রবণ হিসেবে বেশ বদনামও আছে রিয়াল মাদ্রিদ তারকার। শুধু ইনজুরিতে ভোগার কারণে পাঁচ মৌসুমে দলটির হয়ে ১৫৯ ম্যাচ খেলার সুযোগ পেয়েছেন বেল। পারিশ্রমিক এবং অন্যান্য ভাতাদি মিলিয়ে তাঁর পেছনে এ সময়ে ১৬ কোটি ৮৬ লাখ ইউরো খরচ করেছে রিয়াল। অর্থাৎ বেলের জন্য ম্যাচপ্রতি রিয়ালের খরচ হচ্ছে ১০ লাখ ৬০ হাজার ৩৭৭ ইউরো করে (৮ কোটি ৫৮ লাখ টাকা)। কিন্তু এই খরচের প্রতিদানে বেলের কাছ থেকে কী পেয়েছে রিয়াল?স্প্যানিশ ক্লাবটিতে বেলের শিরোপা জয়ের খেরোখাতায় তাকালে ব্যাপারটি বোঝা যাবে না। তিনবার চ্যাম্পিয়নস লিগ জয়ের সঙ্গে একবার লা লিগাও জিতেছেন টটেনহামের সাবেক এই উইঙ্গার। কিন্তু রিয়ালের হয়ে নিয়মিত মাঠে নামার ক্ষেত্রে বেলের অনুপস্থিতিই বেশ চোখে পড়ে। এবারের মৌসুমে যেমন লিগে এ পর্যন্ত ১১ ম্যাচ খেলেছে রিয়াল। এর মধ্যে বেল খেলেছেন মাত্র ৫ ম্যাচ। ক্রমাগত ইনজুরিতে পড়াই এর নেপথ্য কারণ।বরুসিয়া ডর্টমুন্ডের বিপক্ষে গত ২৬ সেপ্টেম্বর চোট পেয়ে ৪৫ দিনের জন্য মাঠের বাইরে ছিটকে পড়েছিলেন বেল। সুস্থ হয়ে রিয়ালের অনুশীলনে ফিরেছিলেন গত বৃহস্পতিবার। কিন্তু সেই অনুশীলনেই আবারও চোট পেয়ে ফের চার সপ্তাহের জন্য মাঠের বাইরে ওয়েলশ তারকা। সবাই ভেবেছিল, আগামী শনিবার ‘মাদ্রিদ ডার্বি’তে ফিরবেন বেল। কিন্তু সেটি আর হচ্ছে না, আর তাই ‘বিবিসি’ আক্রমণভাগকে ফিরে পাওয়ার অপেক্ষাও বাড়ল রিয়ালের। রোনালদো-বেল-বেনজেমাকে ছাড়া ইতিমধ্যেই ২০০ দিন পার করে ফেলেছে রিয়াল। এই ত্রয়ী আক্রমণভাগ সর্বশেষ একসঙ্গে মাঠে নেমেছিল গত ২৩ এপ্রিল—এল ক্লাসিকোয়।২০১৩ সালে রিয়ালে যোগ দেওয়ার পর এ পাঁচ মৌসুমে মোট ১৯ বার ইনজুরিতে পড়েছেন বেল। অর্থাৎ মৌসুমপ্রতি প্রায় চারবার করে। স্প্যানিশ সংবাদমাধ্যম এএসের পরিসংখ্যান বলছে, রিয়ালের প্রত্যাশিত সময়ের মাত্র ৫৫% সময় মাঠে ছিলেন বেল। তাঁর ১৫৯ ম্যাচে মিনিটপ্রতি রিয়ালের খরচ ১৩,৫৯৩ ইউরো। অথচ, ১০০.৭ মিলিয়ন ইউরো খরচা করে ছয় বছরের চুক্তিতে তাঁকে মাদ্রিদে উড়িয়ে এনেছিলেন রিয়াল সভাপতি ফ্লোরেন্তিনো পেরেজ। ট্রান্সফার ফি হিসেবে মৌসুমপ্রতি ১৬.৭ মিলিয়ন ইউরো করে বেলের জন্য খরচ হচ্ছে রিয়ালের। প্রথম তিন মৌসুমে রিয়ালে তাঁর পারিশ্রমিক ছিল ১ কোটি ৮০ লাখ ইউরো করে। গত বছর তাঁর বেতন বাড়ানো হয়েছে মৌসুমপ্রতি ২ কোটি ২০ লাখ ইউরো করে। সব মিলিয়ে ২০১৩-১৪ থেকে ২০১৫-১৬ মৌসুম পর্যন্ত বেলের জন্য রিয়ালের মৌসুমপ্রতি খরচ ৩ কোটি ৪৭ লাখ ডলার করে। গত মৌসুম থেকে খরচের এই অঙ্কটা বেড়ে দাঁড়িয়েছে ৩ কোটি ৮৭ লাখ ইউরো। সূত্র: এএস
