
বিশ্বকাপের আর দুই মাসও বাকি নেই। এরই মধ্যে জিম্বাবুয়ে ক্রিকেট দলে এল বড় পরিবর্তন। দলের নতুন কোচের খোঁজে নেমে পড়তে হচ্ছে জিম্বাবুয়ে ক্রিকেটকে (জেডসি)। বাংলাদেশ সফরে আট ম্যাচের সবগুলো হেরে যাওয়ার ফল হিসেবে ছাঁটাই করা হলো স্টিফেন ম্যাঙ্গোঙ্গোকে। ওই সফরে টেস্ট–ওয়ানডে দুই সিরিজেই ধবলধোলাই হয়েছিল জিম্বাবুয়ে।বড়দিনের আগে আপাতত জিম্বাবুয়ে নতুন কোচ পাচ্ছে না। তবে কোচ নিয়োগের প্রক্রিয়া দ্রুতই শুরু করে দেবে জেডসি। মাত্র পাঁচ মাস এই পদে চাকরি করতে পেরেছেন ম্যাঙ্গেঙ্গো। একেবারেই তাঁকে ছেঁটে ফেলছে না জেডসি। অনূর্ধ্ব–১৯ দলের দায়িত্ব দেওয়া হয়েছে তাঁকে। অস্ট্রেলিয়ার বিপক্ষে ৩১ বছর পর ওয়ানডে জয় এনে দেওয়ার মতো সাফল্য দেখাতে পারলেও রূঢ় আচরণের কারণে দলের খেলোয়াড়দের মধ্যে ম্যাঙ্গোঙ্গো অজনপ্রিয় ছিলেন বলেও জানা গেছে।
