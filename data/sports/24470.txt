
বৃষ্টিটাই ঝামেলা বাধিয়ে দিয়েছে। না হলে এবারের বাংলাদেশ সফরে অস্ট্রেলিয়ানদের মূল দুশ্চিন্তা এক শব্দেই বলে ফেলা যায়—স্পিন! সেই স্পিন সামলাতে অভিনব এক উপায় বেছে নিয়েছে অস্ট্রেলিয়া। প্যাড ছাড়া অনুশীলনে নেমেছেন স্মিথ-ওয়ার্নাররা। আজ অনুশীলনে দেখা গেছে এমন দৃশ্য। উইকেটে প্যাড ছাড়া দাঁড়িয়ে ব্যাটসম্যান, আর পেছনে উইকেটরক্ষক। অমন অবস্থাতেই ছুড়ে দেওয়া হচ্ছে বল। আর প্যাড ছাড়াই সে বল সামলে নেওয়ার চেষ্টা করছেন ব্যাটসম্যান। এর কারণ ব্যাখ্যা করলেন মিডল অর্ডার ব্যাটসম্যান গ্লেন ম্যাক্সওয়েল, ‘২০১২ সালে জাস্টিন ল্যাঙ্গার যখন ব্যাটিং কোচ ছিলেন, তখন এমনটা করেছিলাম। স্পিনের মুখোমুখি হয়ে ব্যাটের ব্যবহারটা নিশ্চিত করাই এ অনুশীলনের লক্ষ্য। আপনার সামনে যদি প্যাডের নিরাপত্তা না থাকে, তাহলে পা সরিয়ে নেবেন এবং ব্যাট ব্যবহার করবেন। এটা আমাদের রক্ষণটা ঠিক করার জন্য। এতে আত্মবিশ্বাসও তৈরি হয়, ব্যাট দিয়ে নিজেকে রক্ষা করা যায়, প্যাডের দরকার হয় না।’  মেহেদী হাসান মিরাজ কিংবা সাকিব আল হাসানের স্পিন সামলাতেই এমনটা ভাবতে বাধ্য করেছে ম্যাক্সওয়েলদের, ‘যাঁরা স্টাম্প সোজা বল করেন, তাঁদের বিপক্ষে এটি খুবই কার্যকর এবং বাংলাদেশ তা খুব ভালোভাবে করে। তারা এ লাইনে টানা বল করে এবং রক্ষণের ওপর চাপ সৃষ্টি করে। তাই আমরা এ নিয়ে কাজ করতে থাকব।’ 
