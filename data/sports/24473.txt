
এত এত গোল। তবু মেটে না গোলক্ষুধা। আগের ম্যাচে হ্যাটট্রিক করার পরও নতুন ম্যাচে প্রচণ্ড গোলক্ষুধা নিয়ে নামেন লিওনেল মেসি। কারণ কী? কারণ অলক্ষ্যে মেসিকে জানান দেয়, একজন প্রতিদ্বন্দ্বী আছে। যাঁকে ছাড়িয়ে যেতে হবে। এগিয়ে থাকতে হবে তাঁর চেয়ে। দুর্দান্ত খেলার জন্য অবশ্যই ক্রিস্টিয়ানো রোনালদোকে প্রতিদ্বন্দ্বী হিসেবে দরকার মেসির। রোনালদো না থাকলে যে মেসির গোলক্ষুধাও থাকবে না আগের মতো!এমনটাই মনে করেন প্যাট্রিক ক্লুইভার্ট। সাবেক বার্সেলোনা তারকা বলেছেন, ‘মেসির ফুটবল এখন এক অন্য মাত্রায় আছে। কিন্তু আমি এও মনে করি, ওর ক্রিস্টিয়ানো রোনালদোর মতো একজনকে ভীষণভাবে দরকার। ওর এমন একজনকে প্রতিদ্বন্দ্বী হিসেবে চাই, যে কিনা ওকে বাড়তি চ্যালেঞ্জ জোগাবে, প্রতি ম্যাচেই দারুণ কিছু করার তাগিদ এনে দেবে। এই দুজনই বাকিদের তুলনায় অনেক এগিয়ে থাকা অন্য মানের দুই ফুটবলার।’
