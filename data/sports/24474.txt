
২৪-তম জন্মদিন গেল কাল। অনেক শুভেচ্ছা আর অগুনতি উপহারের মধ্য দিয়েই নিশ্চয় দিনটা কেটেছে নেইমারের। তবে মনে রাখার মতো শুভেচ্ছাটা বার্সেলোনা ফরোয়ার্ড সম্ভবত পেয়েছেন ক্লাব ও জাতীয় দলের সতীর্থ রাফিনহার কাছ থেকে।
গতকাল অনুশীলন শেষে নেইমারকে অন্যরকমভাবে শুভেচ্ছা জানিয়েছেন রাফিনহা। আর সেটি গোপনে ভিডিও করে আবার ছেড়েও দিয়েছেন নিজের টুইটার অ্যাকাউন্টে।ভিডিওতে দেখা গেল, মাত্রই অনুশীলন শেষ করে এসেছেন নেইমার। ড্রেসিং রুমে নিজের আসনে বসে আছেন। এমন সময় ‘বার্থডে বয়’কে শুভেচ্ছা জানাতে এলেন রাফিনহা। হাত পেছনে, তাতে একটি কেক। নেইমার ঘুণাক্ষরেও টের পাননি কী হতে চলেছে। রাফিনহা হঠাৎ এসে তাঁর মুখে কেকটা মাখিয়ে দিয়েই এমন ভোঁ দৌড় দিলেন, তাঁকে আর পায় কে! বেচারা নেইমার তা-ও একবার চেষ্টা করলেন। পায়ে হালকা ব্যথা ছিল, ও নিয়েই ড্রেসিংরুমের এমাথা থেকে ওমাথা দৌড়ালেন। কিন্তু রাফিনহার টিকিটির নাগালও পেলেন না।পুরো দৃশ্যটা আগেই পরিকল্পনা করে ভিডিও করে রেখেছিলেন রাফিনহা। পরে সেটি শেয়ার করলেন টুইটারে, সঙ্গে জুড়ে দিয়েছেন জন্মদিনের শুভেচ্ছাটাও—‘আজ তোমার জন্মদিন! বিশ্বের সব খুশি তোমার হোক, এই কামনাই করছি। এভাবে আনন্দ নিয়েই বেঁচে থাক। এই ভিডিওটা আমাদের বন্ধুত্বের একটা অংশ। অনেক ভালোবাসি তোমাকে। শুভ জন্মদিন!’এর আগে গত সেপ্টেম্বরে চোটে পড়া রাফিনহার উদ্দেশে গোল উৎসর্গ করেছিলেন নেইমার। মজার এই ভিডিওটিকে সেটির পুরস্কার (!) হিসেবেও ধরে নিতেন পারেন ব্রাজিল অধিনায়ক! সূত্র: গোলডটকম।
ভিডিওটি দেখতে এই লিঙ্কে ক্লিক করুন:
