
কোনামির সঙ্গে ডিয়েগো ম্যারাডোনার লড়াইটা চলছেই। ভিডিও গেম ডেভেলপার প্রতিষ্ঠানটির বিরুদ্ধে মামলা করার হুমকি দিয়েছেন আর্জেন্টিনার বিশ্বকাপজয়ী অধিনায়ক। বার্সেলোনা ও নাপোলির এই কিংবদন্তি তারকার অভিযোগ, অনুমতি ছাড়াই প্রতিষ্ঠানটি একটি ভিডিও গেমে তাঁর ছবি ব্যবহার করেছে। কোনামি অবশ্য ম্যারাডোনার অভিযোগ মানতে রাজি নয়। তাদের দাবি, যথাযথ প্রক্রিয়া মেনেই ম্যারাডোনার ছবি ব্যবহার করা হয়েছে। আগামী তিন বছর পর্যন্ত বার্সেলোনার সঙ্গে প্রতিষ্ঠানটির যে চুক্তি আছে, তাতে তারা ক্লাবটির খেলোয়াড়দের ছবি ব্যবহার করতে পারবে। কিন্তু ম্যারাডোনা ফেসবুকে বলেছেন, ‘কোনামি এখন বলে বেড়াচ্ছে যে বার্সেলোনা তাদের আমার ছবি ব্যবহার করার অধিকার দিয়েছে। কিন্তু বার্সেলোনা আর্জেন্টিনা জাতীয় দলের ওপর কীভাবে প্রভাব খাটাতে পারে? কোনামি এটা কোনোভাবেই করতে পারে না।’কোনামির জন্য কঠিন সময় অপেক্ষা করছে বলেও হুমকি দিয়েছেন আর্জেন্টিনাকে ১৯৮৬ বিশ্বকাপের নায়ক, ‘আমার এখন ৫৬ বছর বয়স। তারা আর আমার সঙ্গে প্রতারণা করতে পারবে না। কোনামিকে বলছি, তোমরা মিলিয়ন ডলারের মামলা খেতে যাচ্ছ। আর মামলা জিতে পাওয়া সব অর্থই আমি দান করে দেব।’ইতালির ক্লাব নাপোলিতে নাম লেখানোর আগে ১৯৮২ থেকে ১৯৮৪ সাল পর্যন্ত স্পেনের ক্লাব বার্সেলোনায় খেলেছিলেন ম্যারাডোনা। সূত্র: মার্কা
