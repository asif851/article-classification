
টি-টোয়েন্টির সবচেয়ে বড় তারকা এখন ঢাকায়। বরিশাল বুলসের হয়ে বিপিএলের তৃতীয় আসরের শেষ পর্বে খেলতে চলে এসেছেন ক্রিস গেইল। আসার আগেই সেঞ্চুরি ও ছক্কা হাঁকানোর ছোটখাট একটা ‘হুমকি’ও দিয়ে রেখেছেন। আজ জানালেন আরেকটি ইচ্ছের কথা, বিপিএলে কেবল রান বন্যা বইয়ে দায় সারতে চান না। দর্শকদের ‘রঙিন’ এক বিপিএলই উপহার দিতে চান গেইল।প্রায় চার মাস পরে ক্রিকেটে ফিরছেন গেইল।জুলাইয়ে ক্যারিবিয়ান প্রিমিয়ার লিগের পর চোটে পড়েছিলেন। এরপর আর ক্রিকেট মাঠেই নামা হয়নি তাঁর। আজ অনুশীলনে তাই অনেক দিন পর মাঠে নামার স্বস্তিটাই প্রকাশ পেল গেইলের কণ্ঠে, ‘সর্বশেষ খেলেছি সিপিএলে। প্রথম ম্যাচে কী হবে সেটি তো বলা যাচ্ছে না, আপাতত অনেক দিন পর মাঠে ফেরাকেই উপভোগ করার ইচ্ছা। ভক্তদের আনন্দ দেওয়ার ইচ্ছে তো আছেই।’আগের দুই আসরেই গেইল ঝড়ের মুখোমুখি হয়েছিল বিপিএল। মাত্র ৬ ম্যাচ খেলেছেন তাতেই তিনটি সেঞ্চুরি! ৬ ম্যাচে ১০০.৫ গড়ে ৪০২ রান। স্ট্রাইকরেট ১৯৬ এর বেশি। ৬ ম্যাচে মেরেছিলেন ৩৮ টি ছক্কা, বিপিএল রেকর্ড এটি। বাংলাদেশ নিয়ে সুখস্মৃতিই আছে তাঁর, ‘বাংলাদেশে ফিরে ভালো লাগছে। আমি এখানে সব সময় ভালো খেলি। এবার দলও বেশ ভালো করছে। তাই আমার ওপর চাপও কম। চোট থেকে ফেরার পর আমার প্রথম খেলা, ধীরে সুস্থেই শুরু করব।’কিন্তু ধীরে সুস্থে খেলার পাত্র তো গেইল নন। গেইল মানেই তো ব্যাটে ঝড়, উন্মাতাল গ্যালারি, মাঠে টান টান উত্তেজনা কিংবা ‘গ্যাংনাম’ নৃত্য। গেইল মানেই তো বিনোদনের পূর্ণাঙ্গ এক প্যাকেজ। গেইল মানেই তো মাঠে বাড়তি রং, ‘আমি তো এমনই। আমি ওই ধরনের একজন, যে বাড়তি কিছু দিতে চায়। খেলায় একটু মসলা মেশাতে চাই যেন মানুষ উপভোগ করতে পারে। মানুষ অনেক অর্থ খরচ করে খেলা দেখতে আসে। তাঁরা আনন্দ পেতেই আসে, আমার দায়িত্ব তাঁদের যতটুকু সম্ভব আনন্দ দেওয়া।’
বিপিএল এবারে চার ছক্কা একটু কমই দেখছে। গেইলের অন্তর্ভুক্তি তাই দর্শকের জন্য মাঠে আসার বাড়তি প্রেরণা হবেই। কিন্তু দর্শক যে কারণে মাঠে আসবেন, ঠিক সেটিই যে মাথাব্যথার কারণ হয়ে উঠবে বোলারদের জন্য। বাড়তি কোনো হুমকি অবশ্য শোনা গেল না গেইলের কণ্ঠে, ‘না, বোলারদের জন্য কোনো বার্তা দিতে চাই না। কিছু কম তো আর করিনি, নতুন করে কিছু দেখানোর নেই।’
