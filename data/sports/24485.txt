
রাশিয়া বিশ্বকাপের জন্য রেফারি ও সহকারী মিলিয়ে মোট ৯৯ সদস্যের অফিশিয়াল অনুমোদন করেছে ফিফা। মোট ৪৬টি দেশের প্রতিনিধিত্ব করবেন তাঁরা। কিন্তু এই তালিকায় কোনো ব্রিটিশ রেফারির জায়গা হয়নি!
মোট ৩৬জন রেফারি ম্যাচ পরিচালনা করবেন রাশিয়া বিশ্বকাপে। সহকারী রেফারির ভূমিকায় থাকবেন আরও ৬৩ জন। কিন্তু ইংল্যান্ড, ওয়েলস, স্কটল্যান্ড অথবা উত্তর আয়ারল্যান্ডের কোনো রেফারিকে দেখা যাবে না রাশিয়া বিশ্বকাপে। সর্বশেষ এই নজির দেখা গিয়েছে ১৯৩৮ ফ্রান্স বিশ্বকাপে। অর্থাৎ ৮০ বছরের মধ্যে এই প্রথমবারের মতো বিশ্বকাপে দেখা যাবে না কোনো ব্রিটিশ রেফারিকে।
তবে দুই বছর আগে রাশিয়া বিশ্বকাপের রেফারিদের খসড়া তালিকায় মার্ক ক্লাটেনবার্গের নাম ছিল। কিন্তু গত বছর ইংলিশ প্রিমিয়ার লিগ ছেড়ে সৌদি আরব ফুটবল ফেডারেশনে রেফারিদের প্রধানের দায়িত্ব নেন এই ইংরেজ। রাশিয়া বিশ্বকাপের জন্য ফিফার খসড়া রেফারি তালিকা থেকেও নিজেকে প্রত্যাহার করে নেন গত ইউরো ফাইনাল পরিচালনা করা ক্লাটেনবার্গ। ইংল্যান্ড ফুটবল অ্যাসোসিয়েশন (এফএ) তাঁর বিকল্প হিসেবে আরেকজন রেফারি নেওয়ার অনুরোধ করলেও ফিফা কর্ণপাত করেনি।
ইউরোপের মোট ১০টি দেশের রেফারি থাকবেন রাশিয়া বিশ্বকাপে। আফ্রিকা, এশিয়া, উত্তর ও দক্ষিণ আমেরিকা থেকে ৬ জন করে রেফারি বেছে নিয়েছে ফিফা। এ ছাড়া ওশেনিয়া মহাদেশের প্রতিনিধিত্ব করবেন দুজন রেফারি। ১৯৩৮ বিশ্বকাপের পর বিশ্বযুদ্ধের জন্য পরবর্তী ১২ বছরে দুটি বিশ্বকাপ মাঠে গড়ায়নি। ১৯৫০ সালের ব্রাজিল বিশ্বকাপ থেকে সর্বশেষ ২০১৪ ব্রাজিল বিশ্বকাপ পর্যন্ত প্রতি আসরেই অন্তত একজন ইংরেজ রেফারি ছিলেন। সর্বশেষ দুটি বিশ্বকাপে ব্রিটেনের প্রতিনিধিত্ব করেছেন হাওয়ার্ড ওয়েব। ২০১০ বিশ্বকাপ ফাইনাল পরিচালনা করেন তিনি।
বিশ্বকাপ ফাইনালে এ পর্যন্ত তিনজন ব্রিটিশ রেফারিকে দেখা গেছে। ইতালি ছাড়া আর কোনো দেশেরই এই গৌরব নেই।
