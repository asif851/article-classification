
আউট হয়ে গেলেন এক ব্যাটসম্যান। খানিক পরেই আরেকটি উইকেট, আরেকবার উল্লাসে মাতল ফিল্ডিং দল। ধীরে সুস্থে ড্রেসিং রুমে ফিরে যাচ্ছেন আউট হওয়া ব্যাটসম্যান। কেউ কেউ হয়তো অবাক হয়ে ভাবছেন, আরে এই ব্যাটসম্যানই তো আউট হলো একটু আগে! পরপর দুবার একই ব্যাটসম্যান আউট হন কীভাবে! অবিশ্বাস্য ঠেকছে? অবিশ্বাস্য ঠেকলেও বিশ্বাস করতে হচ্ছে। কারণ টেস্ট ক্রিকেটই এমন দৃশ্য দেখেছে কমপক্ষে দুবার।স্টিভ ওয়াহ, মার্ক ওয়াহর যুগে মাঝেই মাঝেই দেখা গেছে আউট হয়ে গেলেন এক ওয়াহ, ব্যাট করতে নামছেন আরেক ওয়াহ। জিম্বাবুয়ে দলেও এ রকম দৃশ্য দেখিয়েছেন গ্র্যান্ট ও অ্যান্ডি ফ্লাওয়ার। পর পর আউট হওয়া দুই ব্যাটসম্যানের নামের শেষে ওয়াহ কিংবা ফ্লাওয়ারের দেখা তাই মিলেছে বেশ কয়েকবার। কিন্তু যমজ ভাইদের নিয়ে কোনো গল্প নয় এটি। টেস্ট ক্রিকেট আসলেই পরপর দুবার একই ব্যাটসম্যানের আউট হওয়ার দৃশ্য দেখেছে। যার প্রথমটির দেখা মিলেছিল এক শ বছর আগে।১৯১১ সালে সিডনি টেস্টে অস্ট্রেলিয়ার ৩৬৪ রানের জবাবে ধুকছিল দক্ষিণ আফ্রিকান দল। প্রথম ইনিংসে দশ নম্বরে ব্যাট করতে নেমেছিলেন অধিনায়ক পার্সি শেরওয়েল। মাত্র ৫ রান করেই শেষ ব্যাটসম্যান হিসেবে আউট হয়েছিলেন। ফলোঅনে পড়া দলকে বাঁচাতেই কি না, পরের ইনিংসে ওপেন করতে নেমে গেলেন অধিনায়ক। কিন্তু ১৬ বলে ১৪ করার পরই হতাশ হয়ে ফিরতে হয়েছিল তাঁকে। দলের প্রথম ব্যাটসম্যান আউট হয়ে যখন ফিরছেন শেরওয়েল তখন দলের স্কোর মাত্র ১৯।
তার চেয়েও বড় কথা একই ম্যাচে পর পর দুবার আউট হওয়া প্রথম ব্যাটসম্যান হয়ে গিয়েছিলেন শেরওয়েল। আগের ইনিংসে শেষ ব্যাটসম্যান হিসেবে আউট হয়েছেন। ফলোঅন করতে গিয়ে পরের ইনিংসে আউট হয়েছেন প্রথম ব্যাটসম্যান হিসেবে।ওই ম্যাচে আরেকটা মজার ঘটনা ঘটেছিল। দক্ষিণ আফ্রিকান ব্যাটসম্যান ওর্মি পিয়ার্স প্রথম ইনিংসে নেমেছিলেন দলের এক নম্বর পজিশনে, আর দ্বিতীয় ইনিংসে নেমেছিলেন এগারো নম্বরে!পরপর দুবার আউট হওয়ার দ্বিতীয় ঘটনা ঘটেছে তার প্রায় পঞ্চাশ বছর পরে। ১৯৫৯ সালে অ্যাডিলেড টেস্টে অস্ট্রেলিয়ার বিপক্ষেই ঘটেছিল এই ঘটনা। ইংল্যান্ডের প্রথম ইনিংসে শেষ ব্যাটসম্যান হিসেবে আউট হয়েছিলেন উইলি ওয়াটসন। দ্বিতীয় ইনিংসে আবার ওপেনিংয়ে পাঠানো হলো ওয়াটসনকে। নতুন এই ওপেনিং জুটি খারাপ করেনি, ৪০ রান করেছিলেন ওয়াটসন। কিন্তু ৮৯ রানেই ভেঙে যায় এই জুটি। আউট হয়ে যান ওয়াটসন। সেই সঙ্গে ইতিহাসের দ্বিতীয় ব্যাটসম্যান হিসেবে পরপর দুবার আউট হওয়া ব্যাটসম্যান হয়ে গেলেন এই ইংলিশ।যে ঘটনা গত ৫৫ বছরে আর ঘটেনি।পরপর দুই বার আউট হয়েও শেরওয়েল কিংবা ওয়াটসনের যে অভিজ্ঞতা হয়নি, সেটাই হয়েছিল জ্যাক ব্ল্যাকহামের। সেটি হলো, দুবার আউট হওয়ার মধ্যবর্তী সময়টায় সবচেয়ে কম দলীয় রান ওঠার একটি নজির। ইংল্যান্ডের বিপক্ষে ১৮৮৮ সালে ওল্ড ট্রাফোর্ডে প্রথম ইনিংসে দলীয় ৮১ রানে নবম ব্যাটসম্যান হিসেবে আউট হয়েছিলেন ব্ল্যাকহাম। অস্ট্রেলিয়াও অলআউট হয়েছিল ৮১ রানে, শেষ উইকেটে আর কোনো রান যোগ করতে পারেনি বলে। ফলোঅনে পড়ল অস্ট্রেলিয়া। দ্বিতীয় ইনিংসেও বিপর্যয়। একে একে পাঁচজন আউট। আর পঞ্চম ব্যাটসম্যান হিসেবে যখন ব্ল্যাকহাম আউট হলেন, অস্ট্রেলিয়ার দ্বিতীয় ইনিংসে রান মাত্র ৭।অর্থাৎ ব্ল্যাকহাম দুবার আউট হওয়ার মাঝখানে মাত্র ৭ রান করতে পেরেছে তাঁর দল!
