
সাদা পোশাক এবং লাল বল-টেস্ট ক্রিকেটের অতি পরিচিত দৃশ্য। কেবল দিনের আলোয় খেলা হবে, এটিও সেই প্রথার অংশ। কিন্তু টেস্ট ক্রিকেটের জনপ্রিয়তা বাড়াতেই দিবা-রাত্রির টেস্ট আয়োজনের চিন্তা ভাবনা। এদিকে আবার ফ্লাড লাইটের আলোতে লাল বল দেখতে পাওয়া যায় না। তাই প্রথা ভেঙেই টেস্ট ক্রিকেটের জন্য অন্য রঙের বল খোঁজা হচ্ছে অনেক দিন ধরে। কমলা, হলুদ নানা রং পাড় হয়ে অবশেষে গোলাপি বলেই থিতু গাড়ে ক্রিকেটের নিয়ন্ত্রক সংস্থা। এই বলেই ইতিহাস রচনা হওয়ার কথা আগামী মাসে। ২৭ নভেম্বর অ্যাডিলেডেই ইতিহাসের প্রথম দিবা-রাত্রি টেস্ট অনুষ্ঠিত হওয়ার কথা। অ্যাডিলেড টেস্ট নিয়ে ক্রিকেট বিশ্ব এখন সরগরম। কেবল দিবা-রাত্রির টেস্ট বলেই এত আলোচনা হচ্ছে তা ভাবলে ভুল হবে। এই টেস্ট গুরুত্ব পাচ্ছে এর বলের রঙ্গের কারণেও। আলোক স্বল্পতা টেস্ট ইতিহাসের পুরোনো সঙ্গী। কখনো কখনো দেখা যায়, দিনের নির্ধারিত সময়ের আগেই খেলা থামিয়ে দিতে হচ্ছে পর্যাপ্ত আলো না থাকায়। এর প্রভাব পড়ছে ম্যাচেও। মাঠে ফ্লাড লাইট থাকলেও খেলা চালানো সম্ভব হয় না। কৃত্রিম আলোতে লাল বলকে দেখা যায় না। সে জন্য অ্যাডিলেড টেস্টে গোলাপি বল সফলতা পেলে সব টেস্টেই সেই বল ব্যবহার করার চিন্তা ভাবনা করছিল আইসিসি। কদিন আগেই আইসিসির নির্বাহী কর্মকর্তা ডেভিড রিচার্ডসন বলেছিলেন, সবকিছু ঠিক থাকলে টেস্ট ক্রিকেট থেকে লাল বলকে বিদায় বলে দেওয়ার সময় এসে গেছে। কিন্তু এবারও সম্ভবত হতাশ হয়ে ফিরতে হচ্ছে আইসিসি কে। কারণ গতকাল সফরকারী নিউজিল্যান্ডের বিপক্ষে অস্ট্রেলিয়ান প্রধানমন্ত্রী একাদশের খেলায় সবাইকে হতাশ করেছে গোলাপি বল। অস্ট্রেলিয়ান দলের অ্যাডাম ভোজেস তো বললেন শেষ দিকে বলটিকে আর গোলাপি না সবুজ মনে হচ্ছিল। তিনি জানান,‘খেলার শেষ দিকে বলটিতে খুব বেশি গোলাপি রঙের রেশ ছিল না। ওদের ইনিংসে গাপটিলের শটে যখন বলটি হারিয়ে গেল, তখন বলের বয়স ২৮ ওভার। কিন্তু মনে হচ্ছিল যেন ৬৮ ওভার খেলা হয়ে গেছে! সত্যিকার অর্থে, বলটির অবস্থা খুব ভালো মনে হয়নি আমার।’পেস বোলার পিটার সিডলের মনেও বলটি নিয়ে সন্দেহ রয়ে গেছে। তিনি খেলার পর বললেন, ‘মাঠে মাঝে মধ্যেই বল খুঁজে পাওয়া যাচ্ছিল না। আর গোলাপি রংও অনেক দ্রুত হারিয়ে যাচ্ছে।’ এর আগে সিডলের বোলিং সঙ্গী জশ হ্যাজলউডও গোলাপি বল নিয়ে প্রশ্ন তুলেছিলেন। আর মিশেল স্টার্ক এবং মিশেল জনসন তো অনেক আগে থেকেই এই বলের বিপক্ষে।
গত কালকের খেলাটি ছিল মাত্র ৫০ ওভারের। এই ফরম্যাটেই বল রং হারিয়ে ফেলছে। বলের আচরণও লাল বলের মতো হচ্ছে না। গোলাপি বলকে টেস্ট ক্রিকেটে নিয়মিত ভাবে দেখার সম্ভাবনা তাই ক্রমশই কমছে। তবে আইসিসি অ্যাডিলেড টেস্ট হওয়া পর্যন্ত অপেক্ষা করার সিদ্ধান্ত নিয়েছে। তাই গোলাপি বল টিকুক বা না টিকুক, ইতিহাস রচনা হচ্ছেই ২৭ নভেম্বর। সূত্র: ক্রিকেট অস্ট্রেলিয়া
