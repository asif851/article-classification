
২০১০ সালে ওয়ানডে অভিষেক। কিন্তু আউট হলেন ২০১৭ সালে এসে। জশ হ্যাজলউডের আউটটা এমনিতেও মনে থাকত। আরও থাকবে ম্যাচের কারণে। কাল নিউজিল্যান্ডের বিপক্ষে অবিশ্বাস্যভাবে জিততে জিততে যে ৬ রানে হেরে গেল অস্ট্রেলিয়া।
তবে এই ম্যাচ দিয়ে তিন-তিনটি রেকর্ড করেছেন হ্যাজলউড! প্রথমটা তো অবশ্যই অভিষেকের পর সবচেয়ে বেশি ম্যাচ খেলে আউট হওয়ার। নিজের ৩৪তম ম্যাচে এসে আউট হলেন হ্যাজলউড। এর মধ্যে অবশ্য ব্যাট করেছেন ৭ ইনিংসে। সেই প্রথম আউট হওয়া ইনিংসে ২৬ মিনিট ব্যাটিং করেছেন। একটি বলও খেলেননি। ওয়ানডে ইনিংসে আর কোনো ডায়মন্ড ডাক পাওয়া ব্যাটসম্যান ২৬ মিনিট ব্যাটিং করতে পারেননি। করা কঠিনই। এতক্ষণ উইকেটে থেকে কোনো বল না খেলা তো আসলেই কঠিন!এর আগে সর্বোচ্চ ৭ মিনিটের ডায়মন্ড ডাকের এক ইনিংস খেলেছিলেন অ্যালান ডোনাল্ড। একবারও স্ট্রাইকিং প্রান্তে হ্যাজলউডকে যে যেতে হয়নি, এর পুরো কৃতিত্ব মার্কাস স্টয়নিসের। এক প্রান্ত আগলে রেখে শেষ উইকেটে ৫৪ রানের জুটি গড়েছিলেন। এ​টিও একটি রেকর্ড। ওয়ানডে আর মাত্র দুটি ৫০ রানের জুটি আছে, যেখানে এক সঙ্গী কোনো রানই করেনি। ২০১৩ সালে ভারতের বিপক্ষে ড্যারেন স্যামির সঙ্গে ৫১ রানের জুটিতে কেমার রোচ করেছিলেন ০। ১৯৯৬ সালের সিঙ্গার কাপের ফাইনালে পাকিস্তানের বিপক্ষে শ্রীলঙ্কার কালুভিতারানা ০ রানে আউট হন। এটি অবশ্য ছিল ওপেনিং জুটি। একদিকে সনাৎ​ জয়াসুরিয়া যে ছিলেন!
