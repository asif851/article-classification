
২০১৪ বিশ্বকাপে নিজেদের শেষ দুটি ম্যাচে ব্রাজিলের ফল জার্মানির বিপক্ষে ৭-১ আর হল্যান্ডের কাছে ৩-০ ব্যবধানে হার। গত বিশ্বকাপের দুঃখ ভুলে ২০১৮ বিশ্বকাপে ভালো কিছুর স্বপ্নের শুরুতেই ধাক্কা। বাছাইপর্বের প্রথম ম্যাচে চিলির কাছে ২-০ ব্যবধানে হার। মাঝে রয়েছে কোপা আমেরিকার বিরাট ব্যর্থতা। কোথায় হারাল ব্রাজিল? কোথায় হারাল ‘জোগো বোনিতো’র জয়ধ্বনি?কেবল জাতীয় দল বলেই নয়, ফুটবলের তীর্থভূমি ব্রাজিলের মানুষের হৃদ্‌স্পন্দে মিশে থাকা এই খেলাটির সামগ্রিক চিত্রটাও বিবর্ণ। যে দেশ এক সময় উপচে পড়া প্রতিভার চারণভূমি ছিল, সেই ব্রাজিলে উঠে আসছে না সেই মাপের​ খেলোয়াড়ও। ক্লাব ফুটবলেও স্থবিরতা। এদুয়ার্দো ওলিভেইরার মতো সাধারণ মানুষেরাই ব্রাজিলের ফুটবলের অক্সিজেন। সেই এদুয়ার্দো বললেন, ‘ফুটবলার হওয়ার স্বপ্ন দেখা মানুষ অনেক কমেছে।’ফুটবলের প্রতি ব্রাজিলিয়ানদের কেন এ বিরাগ? যে দেশটি ফুটবলকে ধর্মের মতো মানে, তারা কেন ব্যর্থতার চোরাবালিতে হাবুডুবু খাচ্ছে? এ নিয়ে বার্তা সংস্থা এএফপি একটি বিশেষ প্রতিবেদন প্রকাশ করেছে।সরেজ​মিন প্রতিবেদনে উঠে এসেছে ব্রাজিলের সাধারণ মানুষের কথা। সমর্থকেরা বলছেন, সমস্যাটা মাঠে নয়, মাঠের বাইরে। মূল সমস্যা—দুর্নীতি। দূষিত রাজনীতি ও দুর্নীতিগ্রস্ত ব্যবসা-বাণিজ্য গ্রাস করছে ফুটবলকেও। চরম অব্যবস্থাপনা ব্রাজিলিয়ান ফুটবল কনফেডারেশনে (সিবিএফ)।অনেক তরুণ প্রতিভাবান খেলোয়াড় একেবারে কম বয়সেই পাড়ি জমাচ্ছে ইউরোপে। এর প্রভাব পড়ছে ঘরোয়া ফুটবলে। প্রিয় খেলোয়াড়দের না দেখে অনেক সমর্থক নিজের দলের প্রতি সমর্থন জানাতে আগ্রহ হারিয়ে ফেলছেন। লিও লিনডোসো বললেন, ‘একটা সময় দলের প্রতিটি খেলোয়াড়কে চিনতাম। এখন তারা সবাই দেশের বাইরে খেলে। এ কারণে তাদের প্রতি মানুষ কোনো যোগসূত্র খুঁজে পায় না। আমরা এখানে ভুগছি আর তারা কোটি টাকা আয় করছে।’অভিযোগ রয়েছে, ব্রাজিলের ফুটবল লিগ নিয়ন্ত্রণ করেন নাকি দেশটির দক্ষিণ ও দক্ষিণ-পূর্বের ধনীরা। এ কারণে দক্ষিণ-দক্ষিণ পূর্বাঞ্চলেই বেশির ভাগ টুর্নামেন্ট। ব্রাজিলের ফুটবলের মূল স্বাদই ছিল এর সৌন্দর্য। এই সৌন্দর্যের কারণেই ব্রাজিল সারা পৃথিবী জয় করেছে তাদের ফুটবল দিয়ে। অথচ সেই ব্রাজিল এখন বেশি করে ঝুঁকছে শরীর-নির্ভর খেলাতে।পেলে-গারিঞ্চা-সক্রেটিসের দেশে এখন শিল্পিত ফুটবলের বড় দুর্দিন। এর সঙ্গে আছে এক যুগেরও বেশি সময় ধরে বিশ্বকাপ জিততে না-পারার হতাশাও। পুরো ব্রাজিলে ফুটবল এখন অপেক্ষা করছে একটি গণ-জাগরণের।
