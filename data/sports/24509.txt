
মুখোমুখি
ইকুয়েডর-চিলি
উরুগুয়ে-ভেনেজুয়েলা
প্যারাগুয়ে-কলম্বিয়া
ব্রাজিল-বলিভিয়া
পেরু-আর্জেন্টিনা
*স্বাগতিক দল প্রথমে
 
এদগার্দো বাউজার ৫৮ বছর বয়সী কপালটায় ভাঁজ সম্ভবত গত কয়েক দিনে অনেক বেড়ে গেছে। সামনে বিশ্বকাপ বাছাইপর্বের আরও দুটি ম্যাচ, কিন্তু আরও একবার আর্জেন্টিনা কোচ দলে পাচ্ছেন না লিওনেল মেসিকে। অধিনায়ক ও দলের প্রাণভোমরার অভাব কাকে দিয়ে ঘোচাবেন বাউজা?
বাংলাদেশ সময় আগামীকাল সকালে লিমায় পেরুর সঙ্গে খেলবে আর্জেন্টিনা, তার পাঁচ দিন পর ঘরের মাঠে প্রতিপক্ষ প্যারাগুয়ে। কিন্তু বার্সেলোনার হয়ে লিগে অ্যাটলেটিকো মাদ্রিদ ম্যাচে চোট পাওয়ায় ম্যাচ দুটিতে নেই মেসি। বাউজার তো চিন্তা হবেই।
মেসি নেই, সংশয় আছে কলম্বিয়ার হামেস রদ্রিগেজকে ঘিরেও। রিয়াল মাদ্রিদের সর্বশেষ ম্যাচে মাংসপেশিতে চোট পেয়েছেন ২৫ বছর বয়সী মিডফিল্ডার। এই দুজনের বাইরে দক্ষিণ আমেরিকান অঞ্চলের বিশ্বকাপ বাছাইপর্বের এই রাউন্ডে অবশ্য থাকছেন নেইমার-সুয়ারেজসহ অন্য সব তারকাই। নেইমারের ব্রাজিল ঘরের মাঠে মুখোমুখি হবে বলিভিয়ার, সুয়ারেজ-কাভানির উরুগুয়ে ঘরের মাঠে স্বাগত জানাবে ভেনেজুয়েলাকে।
বিশ্বকাপ বাছাইপর্বের ম্যাচগুলোর সঙ্গে এবার যেন ‘সখ্য’ গড়েছে মেসির চোট। এ পর্যন্ত আটটি ম্যাচ খেলেছে আর্জেন্টিনা, এর মাত্র তিনটিতেই ছিলেন মেসি। বাকি পাঁচটিতেই বার্সেলোনা ফরোয়ার্ডকে খেলতে দেয়নি চোট। এ নিয়েই চিন্তা বাউজার। মেসিকে ছাড়া আর্জেন্টিনার রেকর্ডটাও যে বিবর্ণ। মেসি ছিলেন, এমন তিন ম্যাচেই জিতেছে আলবিসেলেস্তেরা। আর মেসিবিহীন? পাঁচ ম্যাচে জয় মাত্র একটি, ড্র তিনটি, অন্যটিতে হার। ১৫ পয়েন্ট নিয়ে কনমেবল অঞ্চলের পয়েন্ট তালিকায় তিনে থাকা আর্জেন্টিনা এই দুই ম্যাচেও বর্ণহীন থাকলে বাউজাকে প্রমাদ গুনতে হতে পারে। আর সেটির জন্য মেসির বিকল্প খুঁজে বের করাটাই সম্ভবত জরুরি করণীয় আর্জেন্টিনা কোচের।
আপাতত পেরু ম্যাচের জন্য একটা সমাধানও চিন্তা করে রেখেছেন বাউজা—জুভেন্টাসের পাওলো দিবালা অথবা অ্যাটলেটিকো মাদ্রিদের অ্যাঙ্গেল কোরেয়ার কেউ একজন খেলবেন মেসির জায়গায়। গত সোমবারই আর্জেন্টিনা কোচ বলে দিয়েছেন, ‘দুজনের যে-কেউই কাজটা করতে পারবে। এই সপ্তাহে দেখব ওরা অনুশীলনে কেমন করে, তারপর সিদ্ধান্ত নেব।’ এই দুজনের পাশাপাশি প্রতিপক্ষের গোলমুখে শক্তি বাড়াতে দলে ফিরিয়ে এনেছেন গঞ্জালো হিগুয়েইন ও সার্জিও আগুয়েরোকেও।
বাউজার তুলনায় ব্রাজিল কোচ তিতের থাকার কথা ফুরফুরে মেজাজে। একে তো নেইমার, গ্যাব্রিয়েল জেসুস, ফিলিপে কুতিনহোরা আছেন দুর্দান্ত ফর্মে। তার ওপর রেকর্ডও বলছে, জিততে হলে বলিভিয়াকে ঘটাতে হবে ঐতিহাসিক কোনো অঘটন। ঐতিহাসিক কেন? এখনো ঘরের মাঠে বিশ্বকাপ বাছাইপর্বে কোনো ম্যাচ হারেনি ব্রাজিল। ওদিকে গত ২৩ বছরে প্রতিপক্ষের মাঠে জয়োৎসব করা হয়নি বলিভিয়ারও। তিতের অধীনে বাছাইপর্বের সর্বশেষ দুই ম্যাচে সাম্বার ছন্দে ফেরার আভাস দিয়েছে ব্রাজিল, ১৫ পয়েন্ট নিয়ে উঠে এসেছে পয়েন্ট তালিকার দুইয়েও। এ সময়ে কি আর কোনো অঘটন ঘটতে দেবেন নেইমাররা? ফিফা, এএফপি।
