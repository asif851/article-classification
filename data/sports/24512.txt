
গত অক্টোবরে ইংল্যান্ডের বিপক্ষে টেস্ট জিতেছিল বাংলাদেশ—এই তথ্যটি মাথায় আছে চেতেশ্বর পূজারার। ভারতীয় টেস্ট দলের অন্যতম এই ব্যাটসম্যানের মতে, ভারত টেস্ট র‍্যাঙ্কিংয়ের ১ নম্বর দল হতে পারে, কিন্তু যে দল ইংল্যান্ডকে টেস্টে হারিয়েছে, তাদের হালকা করে দেখার কোনো সুযোগই নেই।
র‍্যাঙ্কিংয়ে পার্থক্য থাকলেও প্রতিদ্বন্দ্বী হিসেবে বাংলাদেশ খুব পিছিয়ে নেই বলেই ধারণা পূজারার, ‘বাংলাদেশ এই উপমহাদেশে ভালো খেলে। বাংলাদেশ ইংল্যান্ডের বিপক্ষে টেস্টে সাফল্য পেয়েছে। সুতরাং, বাংলাদেশকে হালকা করে দেখার কোনো সুযোগই নেই।’পূজারার মন বলছে, হায়দরাবাদে লড়াইটা ভালোই করবে বাংলাদেশ, ‘আমার মনে হয়, ভালোই লড়াই হবে। যে দল ভালো খেলবে, সুযোগ কাজে লাগাবে, জিতবে তারাই।’বাংলাদেশ সফরে গিয়ে যে কন্ডিশন দেখে এসেছেন হায়দরাবাদে সেটিই পাবে বাংলাদেশ। সে কারণেই কন্ডিশন নিয়ে খুব একটা মাথা ঘামাতে চান না, ‘বাংলাদেশে গিয়ে আমরা যে কন্ডিশন পাই, বাংলাদেশও এখানে সেই কন্ডিশনই পাবে। সুতরাং, কন্ডিশন খুব বড় পার্থক্য হবে না।’মেহেদী হাসান মিরাজের বোলিং দেখেছেন পূজারা। অপেক্ষায় আছেন তাঁর বিপক্ষে খেলার। তবে মিরাজের ভালো-মন্দ নিয়ে কিছু বলতে চান না তিনি, ‘আমি ওর বোলিং দেখেছি টেলিভিশনে। ইংল্যান্ডের বিপক্ষে সিরিজে। সেখানে সে দুর্দান্ত বোলিং করেছে। উইকেট অবশ্য স্পিন-সহায়ক ছিল, কিন্তু তারপরও আমি মনে করি, সে দারুণ বোলার। আমি এখনই তাঁকে নিয়ে বেশি কিছু বলতে চাই না। আগে ওকে খেলি। তারপর নাহয় ওকে নিয়ে আরও কিছু বলা যাবে।’ সূত্র: পিটিআই।
