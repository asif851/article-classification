
অ্যাঙ্কেলের চোটে পড়ায় মোস্তাফিজুর রহমান খেলতে পারেননি দক্ষিণ আফ্রিকা সফরের ওয়ানডে ও টি-টোয়েন্টি সিরিজ। সফর অসমাপ্ত রেখেই তাঁকে ফিরতে হয়েছে দেশে। চোট থেকে পুরোপুরি সেরে না ওঠায় বিপিএলের সিলেট-পর্বে খেলছেন না। ১১ নভেম্বর থেকে শুরু ঢাকা-পর্বেও মোস্তাফিজকে পাওয়া যাবে কি না, তা নিয়ে সংশয় আছে। রাজশাহী কিংস অবশ্য এক সংবাদ বিজ্ঞপ্তিতে আজ জানিয়েছে, মোস্তাফিজের পুনর্বাসন-প্রক্রিয়া শেষের দিকে। আগামীকাল ঢাকায় দলের সঙ্গে যোগ দেবেন এই বাঁ হাতি পেসার।দুদিন আগে মোস্তাফিজ নিজেও এই প্রতিবেদককে দ্রুত সেরে ওঠার কথা বলেছিলেন। তবে কবে ফিরতে পারবেন, সেটি নিয়ে নিশ্চিত কিছু বলতে পারেননি। গতকাল দলের ফিজিও বায়েজিদুল ইসলাম জানান, আগামী সপ্তাহে হয়তো নেটে বোলিং শুরু করবেন মোস্তাফিজ। কিন্তু ঢাকা-পর্বে তাঁর খেলার সম্ভাবনা সীমিত। ২৪ নভেম্বর থেকে শুরু চট্টগ্রাম-পর্বে পাওয়া যেতে পারে বাঁহাতি পেসারকে। দক্ষিণ আফ্রিকা সফরে বাম ঊরুতে চোট পাওয়া তামিম ইকবাল নেটে ফিরেছেন আগেই। এখন তিনি কুমিল্লা ভিক্টোরিয়ানসের হয়ে মাঠে নামার অপেক্ষায়। দলীয় সূত্রে জানা গেছে, ঢাকা-পর্বের শুরুতেই পাওয়া যাবে কুমিল্লার ‘আইকন’কে।আগামী মাসে যেহেতু শ্রীলঙ্কার বিপক্ষে বাংলাদেশের হোম সিরিজ। তামিম-মোস্তাফিজ তাই ন্যূনতম ঝুঁকি নিতে চান না। শতভাগ ফিট না হওয়া পর্যন্ত না খেলারই সিদ্ধান্ত তাঁদের।
