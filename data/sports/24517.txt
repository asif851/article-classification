
মাথায় সাদা নেটের টুপি। পরনে নীল রঙের পাঞ্জাবি ও সাদা পায়জামা। একেবারে সাদামাটা পোশাক। আজ মঙ্গলবার সকাল সাড়ে সাতটার আগেই ছেলে সাহিল ও মেয়ে হোমায়রাকে সঙ্গে নিয়ে নড়াইল পৌর কেন্দ্রীয় ঈদগাহ ময়দানে পবিত্র ঈদুল আজহার নামাজ আদায় করেন বাংলাদেশ জাতীয় ক্রিকেট ওয়ানডে দলের অধিনায়ক মাশরাফি বিন মুর্তজা।
সঙ্গে ছিলেন মামা নাহিদ, ছোট ভাই সিজারসহ অন্য আত্মীয়স্বজন ও বন্ধুরা। তাঁকে পেয়ে সবাই এগিয়ে যান কাছে, বিনিময় করেন ঈদের শুভেচ্ছা। এখানে ঈদের নামাজ আদায় করেন জেলা প্রশাসক হেলাল মাহামুদ শরীফসহ বিভিন্ন রাজনৈতিক, সামাজিক ও সাংস্কৃতিক সংগঠনের নেতৃস্থানীয় ব্যক্তিরা।
মাশরাফির বন্ধুরা জানালেন, ঈদের আগের দিন সোমবার মাশরাফি সন্ধ্যা থেকে রাত ১০টা পর্যন্ত ইজিবাইকে চড়ে নড়াইল শহর ঘোরেন। এ সময় বন্ধুরা তাঁর সঙ্গে ছিলেন।
মাশরাফির মামা নাহিদ জানালেন, দেশে থাকলে মাশরাফি প্রতিটি ঈদেই নড়াইলে আসেন। এবার ১১ সেপ্টেম্বর সপরিবারে নড়াইলে এসেছেন। নড়াইলে ঈদের নামাজ আদায় শেষে কোরবানি দিতে তিনি সদর উপজেলার চারিখাদা গ্রামে দাদার বাড়িতে গেছেন।
