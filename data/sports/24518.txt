


• সাফ ফুটবল চ্যাম্পিয়নশিপ অনুষ্ঠিত হবে সেপ্টেম্বরে ঢাকায়• আজ ঢাকার একটি অভিজাত হোটেলে প্রতিযোগিতার ড্র অনুষ্ঠিত হয়

আগামী সেপ্টেম্বর ঢাকায় অনুষ্ঠেয় সাফ ফুটবল চ্যাম্পিয়নশিপে বাংলাদেশের গ্রুপে পড়েছে নেপাল, পাকিস্তান ও ভুটান। ‘এ’ গ্রুপে খেলবে বাংলাদেশ।  আজ রাজধানীর একটি অভিজাত হোটেলে অনুষ্ঠিত হয়েছে সাফের ড্র। ‘বি’ গ্রুপে বর্তমান চ্যাম্পিয়ন ও ফেবারিট ভারত খেলবে মালদ্বীপ ও শ্রীলঙ্কার বিপক্ষে।২০১৫ সালে ভারতে অনুষ্ঠিত প্রতিযোগিতায় শিরোপা জিতেছিল স্বাগতিক দেশ। রানার্সআপ হয়েছিল আফগানিস্তান। আফগানিস্তান এবার সাফে নেই। দক্ষিণ এশীয় অঞ্চল থেকে বেরিয়ে তারা এখন মধ্য এশীয় অঞ্চলের সদস্য।২০০৯ সালে সর্বশেষ ঢাকায় অনুষ্ঠিত হয়েছিল সাফ ফুটবলের আসর। সেবারই শেষবারের মতো সেমিফাইনালে খেলেছিল বাংলাদেশ। ভারতের বিপক্ষে হেরে স্বপ্নভঙ্গ হওয়ার পর পরের তিনটি আসরে বাংলাদেশের বিদায় হয়েছে গ্রুপ পর্ব থেকেই।২০০৩ সালে ঘরের মাঠে একবারই সাফ ফুটবলের শিরোপা জিতেছিল বাংলাদেশ।
 
