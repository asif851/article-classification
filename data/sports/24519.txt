
বাংলাদেশের জন্য বরাদ্দ ড্রেসিংরুমের সামনে ভাঙা কাচের গুঁড়া পড়ে থাকতে দেখা গেছে ম্যাচ শেষে। শেষ ওভারের উত্তেজনা, দুই দলের মধ্যে হালকা ধাক্কাধাক্কি, ম্যাচ বয়কটের হুমকি, ছক্কায় ম্যাচ শেষের পর বাংলাদেশ দলের খেলোয়াড়দের উন্মাতাল উল্লাস...এসব দৃশ্য মাথায় রেখে দলের ড্রেসিংরুমের সামনে ভাঙা কাচ প্রশ্ন তুলে দেয়। বিশেষ করে শ্রীলঙ্কার সঙ্গে বাংলাদেশের ক্রিকেটীয় সম্পর্ক এখন সম্ভবত সবচেয়ে খারাপ অবস্থায় আছে। যদিও আপাত অনুমান যা করা হচ্ছে, আসল ঘটনা তেমনটিও নয় বলেই সূত্রগুলো জানিয়েছে। রাগ-ক্ষোভ-প্রতিশোধস্পৃহা থেকে ড্রেসিংরুমে কোনো ভাঙচুরের ঘটনা ঘটেনি।
বাংলাদেশ দলের একটি সূত্র জানিয়েছে, ম্যাচ শেষে খেলোয়াড়রা ড্রেসিংরুমে বাড়তি উল্লাস করতে গিয়ে এর কাচের দরজাটি ভেঙে যায়। এটা একেবারেই অনিচ্ছাকৃত। মনে হতে পারে বাংলাদেশ দল তো অপরাধ করে থাকলেও আড়াল করার চেষ্টা করবে। যদিও এই বিষয়টি ম্যাচ রেফারি ক্রিস ব্রডেরও নজরে এসেছে।
ব্রড সিসিটিভি ফুটেজ দেখেছেন। বাংলাদেশ দলের আপ্যায়নে নিযুক্ত সেখানে থাকা কর্মীদের সাক্ষ্য নিয়েছেন। দরজা ভাঙার জন্য বাংলাদেশ দলের একজন খেলোয়াড়কে চিহ্নিত করা হয়েছে। কিন্তু ব্রডেরও মনে হয়েছে, এই ঘটনা ইচ্ছাকৃত কিছু নয়। নেহাত দুর্ঘটনাবশত ঘটে গেছে। তিনি আরও বিস্তারিত ফুটেজও চেয়ে পাঠিয়েছেন।
আইসিসি এ ব্যাপারে এখনো কিছু বলেনি। তবে শনিবার এ ব্যাপারে আইসিসি কোনো বিবৃতি দেবে বলে ধারণা করা হচ্ছে।
