
নাহ, তামিম ইকবাল ভুল বলেননি! ‘আমি যেহেতু এখানকার ঘরের ছেলে, যে দলেই খেলি না কেন, আশা করি চট্টগ্রামের মানুষের কাছ সমর্থন পাব।’ তা তিনি পেয়েছেনও। কুমিল্লা ভিক্টোরিয়ানস অধিনায়ক যখন ব্যাটিং করছিলেন, জহুর আহমদ চৌধুরী স্টেডিয়ামের দর্শকঠাসা গ্যালারিতে যে শব্দটি বেশি ধ্বনিত-প্রতিধ্বনিত হয়েছিল, তা হলো তামিম, তামিম!
চট্টগ্রাম কাল তামিমকে দুহাত ভরেই দিতে চেয়েছিল। কিন্তু দলীয় ব্যর্থতায় ম্লান হয়েছে ‘লোকাল হিরো’র উজ্জ্বল পারফরম্যান্স। ঊরুর চোট কাটিয়ে বিপিএলে ফেরার পর প্রথম তিন ম্যাচে ভালো করতে পারেননি। ৪, ২১ ও ১৮ রানের পর কাল খেললেন ৬৩ রানের অসাধারণ ইনিংস। এবার বিপিএলে শুধু নিজের প্রথম ফিফটিই পাননি, আরও একটি কীর্তিও গড়েছেন বাঁহাতি ওপেনার। বাংলাদেশের প্রথম ব্যাটসম্যান হিসেবে টি-টোয়েন্টিতে চার হাজার রানের মাইলফলক ছুঁয়েছেন। ১৪৯টি টি-টোয়েন্টিতে ২৯.৭৪ গড়ে ২ সেঞ্চুরি ও ২৮ ফিফটিতে তাঁর রান এখন ৪০১৫।
টি-টোয়েন্টিতে বাংলাদেশের ব্যাটসম্যানদের মধ্যে দুইয়ে সাকিব আল হাসান। বিশ্বজুড়ে ফ্র্যাঞ্চাইজি লিগ খেলা বাঁহাতি অলরাউন্ডারের ২৪৬ ম্যাচে ২০.৪৩ গড়ে ১৪ ফিফটিতে রান ৩৮৪২। টি-টোয়েন্টিতে বাংলাদেশের সর্বোচ্চ রানসংগ্রাহক হলেও বিপিএলে তামিম একটু পিছিয়ে। ৩৮ ম্যাচে ১১৩২ রান করে আছেন তিনে। ৫৮ ম্যাচে ১৩৩৬ রান করে সবার ওপরে মাহমুদউল্লাহ।
তামিমের আফসোস হতে পারে নিজের উঠানে ছন্দে ফিরেছেন, চার হাজার রানের মাইলফলক ছুঁয়েছেন। কিন্তু ভালো খেলেও ম্যাচটা জিততে পারলেন না!
