
ম্যাচটার কথা কাল বিরাট কোহলির সংবাদ সম্মেলনও উঠেছিল। লন্ডনের ওভালে যখন চ্যাম্পিয়নস ট্রফির ফাইনালে চিরপ্রতিদ্বন্দ্বী পাকিস্তানের মুখোমুখি ভারত, একই শহরে ঠিক ঘণ্টা তিনেকের ব্যবধানে বিশ্ব হকি লিগের সেমিফাইনালে দেখা হয়েছে দুই দেশের। তবে ওভালে শেষ হাসিটা পাকিস্তান হাসলেও অলিম্পিক পার্ক স্টেডিয়ামে হকিতে চির প্রতিদ্বন্দ্বীদের ‘গুঁড়িয়ে’ দিয়েছে ভারত! ভারত আজ ৭-১ গোলে হারিয়েছে পাকিস্তানকে।
চ্যাম্পিয়নস ট্রফিতে পাকিস্তান যেমন ঘুরে দাঁড়িয়ে দুর্দান্ত গতিতে এগিয়েছে, হকি লিগে তা নয়। সেখানে তাদের দুর্দশা কাটছেই না। এই লিগে হল্যান্ডের কাছে পাকিস্তান হেরেছে ৪-০ গোলের ব্যবধানে, কানাডার কাছে হেরেছে ৬-০ গোলে। অন্য দিকে ভারতের জয়রথ চলছেই, কানাডার সঙ্গে ৩-০ গোলে জয়ের পর স্কটল্যান্ডকে হারিয়েছে ৪-১ গোলে। এরপর পাকিস্তানের সঙ্গে বড় এই জয়।এক সময় হকিতে দুই দল মুখোমুখি হলে কখনো কখনো উত্তেজনার পারদ ক্রিকেটীয় দ্বৈরথকেও ছাড়িয়ে যেত। এখন অবশ্য হকি নিয়ে দুই দেশের সেই উন্মাদনা নেই। তবু চিরপ্রতিদ্বন্দ্বীদের মুখোমুখি হওয়া বলে কথা।সেখানে ভারতের এই একতরফা জয় যখন নিশ্চিত হলো, কোহলির দল তখনো ধুঁকছিল। শেষ পর্যন্ত হারল বড় ব্যবধানে। এই জয় থেকে কি সান্ত্বনা খুঁজে নেবে ভারত? নাকি ১৮০ রানের পরাজয়ের কোনো সান্ত্বনা হয় না! সূত্র: ইএসপিএন।
