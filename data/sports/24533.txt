
গত বছরেই ধরা পড়েছিল মরণব্যাধি ক্যানসার। কে জানত, সে ক্যানসারই এত দ্রুত আততায়ী হয়ে দাঁড়াবে ইয়োহান ক্রুইফের কাছে ? আজ ৬৮ বছর বয়সে বার্সেলোনায় চলে গেছেন না ফেরার দেশে। মৃত্যুর সময় স্বজনেরা তাঁর পাশে ছিলেন। ক্রুইফের অফিসিয়াল ওয়েবসাইট ওয়ার্ল্ড অব ক্রুইফ নিশ্চিত করেছে খবরটি।নিজের সময়ের তো বটেই, সর্বকালেরই অন্যতম সেরা ফুটবলারের ছোট্ট তালিকায় থাকবেন। ক্রুইফ তো শুধু একজন ফুটবলার নন, একটা যুগের প্রতিনিধি, টোটাল ফুটবল নামের এক বিপ্লবের নাম। আয়াক্সে যে ক্যারিয়ারের শুরু, সেটির পূর্ণতা পেয়েছে বার্সেলোনায়। পরে এই দুই ক্লাবকেই কোচ হিসেবে এনে দিয়েছেন অনেক সাফল্য। আয়াক্সের হয়ে টানা তিনবার ইউরোপিয়ান কাপ জিতেছেন, বার্সেলোনার হয়ে কোচ হিসেবে জিতেছেন এই শিরোপা। ১৯৭৪ সালে হল্যান্ডকে একটুর জন্য এনে দিতে পারেননি বিশ্বকাপ। সেই আক্ষেপ থেকে এবার চিরদিনের জন্য মুক্তি পেলেন ক্রুইফ।
