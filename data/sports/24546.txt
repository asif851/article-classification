



ওমানে শুরু হয়েছে এশিয়ান গেমস হকির বাছাইপর্ব। 
আজ নিজেদের দ্বিতীয় ম্যাচে হংকংকে ৫-১ গোলে হারিয়েছে বাংলাদেশ।
নিজেদের প্রথম ম্যাচে থাইল্যান্ডকে ৫-০ গোলে হারিয়েছিল বাংলাদেশ।


গতকাল নিদাহাস ট্রফিতে শ্রীলঙ্কার বিপক্ষে দুর্দান্ত জয় পেয়েছে বাংলাদেশ ক্রিকেট দল। মুশফিকদের সে জয়ের রেশ এখনো সবার চোখে লেগে আছে। ২৪ ঘণ্টা পেরোনোর আগে হকিতে আরও দুর্দান্ত এক জয়ের গল্প লিখেছে বাংলাদেশ। এশিয়ান গেমস হকির বাছাইপর্বে হংকংয়ের বিপক্ষে এক গোলে পিছিয়ে পড়েও শেষ পর্যন্ত ৫-১ গোলে জিতেছে জিমি বাহিনী।
ওমানের রাজধানী মাসকটে চলমান বাছাইপর্বে হংকংয়ের বিপক্ষে প্রথম কোয়ার্টারে পিছিয়ে পড়ে বাংলাদেশ। দ্বিতীয় কোয়ার্টারে কোনো দলই গোল করতে পারেনি। তৃতীয় কোয়ার্টারের শুরুতেই দুই মিনিটের ব্যবধানে হংকংয়ের জালে বাংলাদেশের দুই গোল। বাংলাদেশের ত্রাণকর্তা হিসেবে আবির্ভূত হন পেনাল্টি কর্নার বিশেষজ্ঞ আশরাফুল রানা। ৩৩ মিনিটে সমতাসূচক গোলটি পেনাল্টি স্ট্রোক থেকে। দুই মিনিট পরেই পেনাল্টি কর্নার থেকে করেছেন ২-১। শেষ কোয়ার্টারে রোমান সরকার করেছেন ৩-১। ৫৮ মিনিটে গোল করেছেন অধিনায়ক রাসেল মাহমুদ জিমি। আর ম্যাচের শেষ মিনিটে দলকে পঞ্চম গোল এনে দিয়েছেন মিলন হোসেন।
এর আগে নিজেদের প্রথম ম্যাচে থাইল্যান্ডের জালে ৫ গোল দিয়েছিল লাল-সবুজ জার্সিধারীরা। একটি করে গোল করেছিলেন সারোয়ার হোসেন, জোবায়ের হাসান, মিলন হোসেন, রোমান সরকার ও মামুনুর রহমান চয়ন। এশিয়ান গেমস হকির বাছাইপর্বে বাংলাদেশের অতীত ইতিহাস ঈর্ষণীয়। আট দলের বাছাইপর্বে এবারও শিরোপার স্বপ্ন নিয়ে ঢাকা ছেড়েছে বাংলাদেশ দল। বাছাইপর্ব থেকে সেরা পাঁচ দল আগামী আগস্টে ইন্দোনেশিয়াতে হতে যাওয়া এশিয়ান গেমসে খেলার সুযোগ পাবে।
