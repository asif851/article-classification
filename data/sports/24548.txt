
নড়বড়ে নব্বইয়ের যন্ত্রণাময় অভিজ্ঞতাটা টাটকাই ছিল। গত দক্ষিণ আফ্রিকা সফরেই প্রথম টেস্ট সেঞ্চুরি থেকে মাত্র ৪ রান দূরে থাকতে আউট হয়ে গিয়েছিলেন অজিঙ্কা রাহানে। সেঞ্চুরি পেতে মরিয়া ছিলেন, না-পাওয়ার যন্ত্রণাটাও তাই বেশি করে পুুড়িয়েছিল। কিন্তু এইবার আর ভুল করলেন না। সতীর্থ শিখর ধাওয়ানকে এই ইনিংসেই ৯৮ রানে আউট হতে দেখেও নিজের লক্ষ্যে ছিলেন অবিচল। মিডউইকেট দিয়ে দুর্দান্ত এক চারেই পূর্ণ করেছেন সেঞ্চুরি।এটি তাঁর প্রথম সেঞ্চুরি বলেই নয়, রাহানের ১১৮ রানের ইনিংসটার মাহাত্ম্য বেড়ে যাচ্ছে দুটো কারণে। বিদেশের মাটিতে ভারতের কোনো সাত নম্বর ব্যাটসম্যানের এটি মাত্র ষষ্ঠ সেঞ্চুরি। রাহানের এই সেঞ্চুরি শিখর ধাওয়ানের ২ রানের জন্য না-পাওয়া সেঞ্চুরি আর আটে নেমে মহেন্দ্র সিং ধোনির ৬৮ ভারতকে বিরল এক জয়ের সামনে দাঁড় করিয়ে দিয়েছে প্রায়। ওয়েলিংটন টেস্টের দ্বিতীয় দিনের শেষ সেশনে গিয়ে অলআউট হওয়া ভারত তুলেছে ৪৩৮ রান। এরপর নিউজিল্যান্ডের দ্বিতীয় ইনিংসের দ্বিতীয় ওভারেই জহির খান তুলে নিয়েছেন পিটার ফুলটনের উইকেটটি। প্রথম ইনিংসে পাওয়া দেশের বাইরে ভারতের সপ্তম বৃহত্তম লিডের সুবাদে ধোনির দল এখনো ২২২ রানে এগিয়ে আছে।
৭১ রান নিয়ে দিন শুরু করা ধাওয়ান লাঞ্চের আগেই ফিরে যান। শুধু তা-ই নয়, লাঞ্চের মধ্যেই ভারতের স্কোরটাকে ২০১/৫ বানিয়ে ম্যাচে নিজেদের আশা ভালোমতোই টিকিয়ে রাখে নিউজিল্যান্ড। ভারতের লিড তখন মাত্র ৯ রানের। বিরাট কোহলি তখন ২৩ আর রাহানে ব্যাট করছিলেন ২৬ রানে।
লাঞ্চের পর স্কোরবোর্ডে আর ২৭ রান যোগ হতেই কোহলিও সাজঘরে ফিরে আসেন। ভারতের ইনিংসের সবচেয়ে বড় জুটিটা হয় এর পরই। সপ্তম উইকেটে রাহানে আর ধোনি যোগ করেন ১২০ রান। ধোনি ফিরে গেলেও অষ্টম-নবম এই দুই জুটিতে গুরুত্বপূর্ণ ৫৫টি রান এনে দেন রাহানে। নবম ব্যাটসম্যান হিসেবে আউট হন। ততক্ষণে ম্যাচের লাগাম পুরোপুরি ভারতের হাতে।
সেঞ্চুরি যে ওভারে পেয়েছেন, সেই ওভারেই মেরেছেন তিনটি চার। পরের ওভারে বিশাল এক ছক্কাও হাঁকিয়েছেন। শেষ মুহূর্তে রান তোলার তাড়া তো ছিলই, তবে ভেতরে ভেতরে যে টগবগ করে ফুটছেন, সেটা স্পষ্টই বোঝা যাচ্ছিল। ম্যাচ শেষে রাহানেও বলেছেন, ‘প্রথম দিকে ধীরেসুস্থে ব্যাটিং করতে চেয়েছি। তবে সত্যি বলতে কী, ঘরোয়া ক্রিকেট থেকেই আমি যা-ই হই না কেন, নিজের স্বাভাবিক খেলাটা খেলতে চাই। অবশেষে সেঞ্চুরি পেলাম, আমি খুবই উচ্ছ্বসিত।’
