
তখনো ‘বাংলাওয়াশ’ নিশ্চিত হয়নি। সৌম্য সরকার, তামিম ইকবাল আর মুশফিকুর রহিমের অসাধারণ ব্যাটিংয়ে পাকিস্তানের বিপক্ষে ঐতিহাসিক ‘ধবলধোলাই-সাফল্য’ তখন সন্নিকটে। গোটা বাংলাদেশ তখন অপেক্ষায় ইতিহাসের মাহেন্দ্রক্ষণের। বুধবার রাতের ঠিক ওই সময়টাতেই পাকিস্তান পার্লামেন্টের সদস্যরা হাহাকার করে ওঠেন নিজ দেশের এমন ব্যর্থতায়। বিরোধী সদস্যরা তুলোধুনো করেন সরকারকে। ক্রিকেটের এই পতনের জন্য বিরোধীরা সরাসরি দায়ী করে ক্রিকেট বোর্ডের দায়িত্বহীন কর্মকাণ্ড ও অপেশাদার পদ্ধতির। বাংলাদেশের বিপক্ষে ওয়ানডে সিরিজে শোচনীয় ব্যর্থতার কারণ অনুসন্ধান এবং ক্রিকেট বোর্ড সদস্যদের জবাবদিহির দাবিও ঝরেছে পার্লামেন্ট সদস্যদের কণ্ঠে।বিরোধী নেতা খুরশিদ শাহ এই ব্যর্থতার জন্য সরাসরি দায়ী করেছেন দেশের ক্রীড়া মন্ত্রণালয় ও ক্রিকেট বোর্ডকে। তিনি বলেছেন, এদের অপেশাদার কর্মপদ্ধতি ও অযোগ্যতার কারণে পাকিস্তান ক্রিকেট আজ মরনাপন্ন।শাহ তাঁর বক্তৃতায় বলেন, আমরা এক সময় ক্রিকেটে বিশ্ব চ্যাম্পিয়ন ছিলাম। এই কিছু দিন আগ পর্যন্ত পাকিস্তানকে বিশ্বের অন্যতম সেরা ক্রিকেট শক্তি হিসেবে বিবেচনা করা হতো। কিন্তু আজ আমাদের ক্রিকেটের এ কী অবস্থা! আমরা বাংলাদেশের কাছে হেরে যাই! ’ তিনি পাকিস্তান ক্রিকেট বোর্ডের প্রধান হিসেবে একজন পেশাদার ব্যক্তিতে নিয়োগ দেওয়ার দাবি জানান। সেই সঙ্গে দাবি জানান বাংলাদেশের মাটিতে পাকিস্তান ক্রিকেট দলের ব্যর্থতার সুষ্ঠু তদন্তের।বিরোধী নেতার আক্রমণের জবাব দিতে দাঁড়িয়ে পাকিস্তানের আন্তঃ প্রদেশ সমন্বয় বিষয়ক মন্ত্রী রিয়াল হুসেইন পীরজাদা বলেন, ‘এই সিরিজে বাংলাদেশ খুব ভালো খেলেছে। তাঁদের ক্রিকেটীয় অবকাঠামো পাকিস্তানের চেয়েও শক্তিশালী। ক্রিকেটে পাকিস্তান ভুগছে অবকাঠামোগত সমস্যার কারণে। সাত বছর ধরে এদেশে আন্তর্জাতিক ক্রিকেট অনুষ্ঠিত হয় না-এটা একটা বিরাট সমস্যা।’পীরজাদার এই বক্তব্য অবশ্য পার্লামেন্ট সদস্যদের ক্ষোভ প্রশমিত করতে পারেনি। অপর সাংসদ শেখ রোহেইল আসগর ফ্লোর নিয়ে বলেন, ‘পীরজাদা সাহেব যা-ই বলুন না কেন, এতে সরকার নিজেদের ব্যর্থতা ঢাকতে পারবে না। বাংলাদেশের ক্রিকেট অবকাঠামো যদি শক্তিশালী হয়, তাহলে আপনারা সরকারে থেকে কী করেছেন এদেশের ক্রিকেট উন্নয়নে? পাকিস্তান ক্রিকেট বোর্ডে কোনো পেশাদার, ক্রিকেট জ্ঞান সম্পন্ন ব্যক্তি নেই। আপনি আমাকে বলুন, পিসিবি সভাপতি শাহরিয়ার খান কোনো দিন ক্রিকেট খেলেছেন কিনা, আপনি বলুন জাতীয় দলের প্রধান নির্বাচক হারুন রশিদ তাঁর ক্রিকেট ক্যারিয়ারে কেমন খেলোয়াড় ছিলেন।’সাবেক কেন্দ্রীয় মন্ত্রী ইজাজ জাকারানি বলেন, ‘পাকিস্তানের মানুষ ক্রিকেট প্রচণ্ড ভালোবাসে। এটা তাদের প্রাণের খেলা। বাংলাদেশের কাছে সিরিজ হারের ব্যর্থতা তাদের কাছে অভাবনীয়। বাংলাদেশ ক্রিকেটে অনেক এগিয়েছে। কিন্তু এক সময়ের বিশ্ব চ্যাম্পিয়ন পাকিস্তানের এই হাল কেন, সেটা দেশবাসী আজ জানতে চায়। পিসিবি ও সরকারকে এ ব্যাপারে জবাবদিহি করতেই হবে।’ সূত্র: জিও নিউজ।
