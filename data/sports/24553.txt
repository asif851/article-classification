
উপমহাদেশের কন্ডিশনে এর আগে অনেকবারই খাবি খেয়েছে নিউজিল্যান্ড। অথচ সেই দলই এই টি-টোয়েন্টি বিশ্বকাপে ভারতের কন্ডিশন সবচেয়ে ভালো বুঝতে পারছে। ভারতকে তাদেরই পাতা ফাঁদে ফেলে তারা শুরু করেছিল বিশ্বকাপ। এরপর অস্ট্রেলিয়া, পাকিস্তান ও বাংলাদেশের সঙ্গেও জয় তুলে নিউজিল্যান্ড এখন আত্মবিশ্বাসে টইটুম্বুর। কিন্তু ভারতের মাটিতে কিউইদের এমন দুর্বার হয়ে ওঠার রহস্য কী? রস টেলর জানাচ্ছেন, সুখী ড্রেসিংরুমই তাদের টানা জয়ের গোপন রহস্য। 
যেভাবে সেমিফাইনালে পা রেখেছে নিউজিল্যান্ড, ফাইনালে না যেতে পারলে সেটি হবে স্বপ্নভঙ্গের মতো। টেলরের চোখও ফাইনালেই, ‘এখনো আরও অনেক দূর যেতে হবে, তবে আমাদের ড্রেসিংরুম এখন দারুণ সুখী। এখন আমরা সেমিফাইনালে, হয়তো ফাইনালের দিকেই তাকিয়ে আছি।’তবে টি-টোয়েন্টিতে যে কোনো দিনই যে কোনো কিছুই হতে পারে। ৩২ বছর বয়সী নিউজিল্যান্ড ব্যাটসম্যান তা মনে করিয়ে দিতে ভোলেননি, ‘টি-টোয়েন্টি খেলাটা খুবই পিচ্ছিল একটা পথ। যে কোনো দিন একজন ব্যাটসম্যানই ম্যাচ বের করে নিয়ে যেতে পারে।’ তবে এত দূর আসার জন্য বোলারদেরও কৃতিত্ব দিচ্ছেন, ‘আমাদের বোলারদের কৃতিত্ব দিতেই হবে। প্রতিটা ম্যাচেই ওরা দারুণ করেছে।’সেই সঙ্গে ভাগ্যেরও একটু ছোঁয়া পেয়েছে নিউজিল্যান্ড। নির্দিষ্ট করে বললে নতুন অধিনায়ক কেন উইলিয়ামসন। টুর্নামেন্টে এখন পর্যন্ত সব ম্যাচে টস জিতেছেন, অধিনায়কত্বেও দেখিয়েছেন ঝলক। ব্রেন্ডন ম্যাককালাম অবসর নিয়েছেন কিছুদিন আগেই। নতুন অধিনায়ক কতটুকু কী করতে পারবেন, তা নিয়ে সংশয় অনেকটাই কেটে গেছে।টেলরের নিজেও উইলিয়ামসনকে নিয়ে কোনো সংশয় দেখছেন না, ‘প্রভাব বিস্তার করতে পারা একজন অধিনায়ক থাকা মানে অনেক কিছু। কেনকে এখনো অনেক দূর যেতে হবে। তবে আমি জানি, কয়েক বছরের মধ্যে ও নিজের একটা ধরন দাঁড় করিয়ে ফেলবে। এর মধ্যে কিছুটা করে ফেলেছেও। ব্রেন্ডনের (ম্যাককালামের) কাছ থেকে সে অনেক কিছুই শিখেছে। আমি নিশ্চিত, আগে আমরা ব্রেন্ডনকে নিয়ে যেমন কথা বলেছি কয়েক বছরের মধ্যে আমরা কেনকে নিয়েও ওভাবেই কথা বলব।’ এএফপি।
