

চতুর্থ দিন চা বিরতির আগেই ৩ উইকেট হারিয়ে হারের ক্ষণ গুনছিল বাংলাদেশ। কিন্তু সেই হারটা যে এত দ্রুত এসে পড়বে, সেটা হয়তো অনেকেই ভাবেননি। পচেফস্ট্রুম টেস্টের পঞ্চম দিনে বাংলাদেশের বাকি ব্যাটসম্যানরা প্রতিরোধ গড়বেন—এমন স্বপ্ন অনেকেই দেখছিলেন। মুশফিকুর রহিম, মাহমুদউল্লাহ, সাব্বির রহমান কিংবা লিটন দাসরা নিজেদের সর্বোচ্চটা দিয়েই চেষ্টা করবেন—এমন প্রত্যাশা তো অমূলক কিছু ছিল না। কিন্তু তারা ব্যর্থ হলেন খুব বাজেভাবেই। শেষ দিন সকালে দেড় ঘণ্টা না যেতেই ৯০ রানে অলআউট বাংলাদেশ। ৩৩৩ রানের বিশাল হার দিয়ে দক্ষিণ আফ্রিকা সফরটা শুরু হলো।আজ চতুর্থ দিনের ‘ঘাতক’ মরনে মরকেল ছিলেন না। চোট মাঠে নামতে দেয়নি তাঁকে। কিন্তু তাতে কি, তরুণ কাগিসো রাবাদা যেন মরকেলের অনুপস্থিতিতে আরও ভয়ংকর হয়ে উঠলেন। ৪ ওভারেই ৩ উইকেট তুলে নিয়ে বাংলাদেশকে পরিণত করলেন ধ্বংসস্তূপে। অফ-স্টাম্পের বাইরের লাফিয়ে ওঠা বলে খোঁচা দিয়ে ফিরেছেন অধিনায়ক মুশফিকুর রহিম, করেছেন ১৬ রান। প্রথম স্লিপে মুশফিকের ক্যাচ নিয়েছেন হাশিম আমলা। ২ ওভার পরে শর্ট বল সামলাতে না পেরে ৯ রান করে ‘প্লেড অন’ মাহমুদউল্লাহ। এক ওভার পর আবারও রাবাদার আঘাত। এবারে স্টাম্পের বলে শট না খেলে এলবিডব্লিউর ফাঁদে পড়েছেন লিটন দাস।বাঁ হাতি স্পিনার কেশব মহারাজও কম যান না। তিনিও তুলে নিয়েছেন ৪ উইকেট। আগের দিন ইমরুল কায়েসকে ফিরিয়েছিলেন। আজ তাঁর বল ফিরলেন সাব্বির রহমান, তাসকিন আহমেদ ও মোস্তাফিজুর রহমান। শফিউল হয়েছেন রান আউট। পঞ্চম দিন মাটি কামড়ে পড়ে থাকার জায়গায় উইকেট পতনের মিছিলই করে ফেলল বাংলাদেশ। রানের দিক দিয়ে এটি বাংলাদেশের তৃতীয় বৃহত্তম হার।
