
ভারতকে চাপে ফেলা​র উপায় পাকিস্তানকে বাতলে দিলেন এহসান মানি। পিসিবির প্রতি সাবেক আইসিসি প্রধানের পরামর্শ, ভারত দ্বিপক্ষীয় সিরিজ খেলতে রাজি না হলে পাকিস্তানেরও উচিত হবে পাল্টা হিসেবে আইসিসিকে জানিয়ে দেওয়া, বড় টুর্নামেন্টগুলোতে ভারতের সঙ্গে একই গ্রুপে তারা থাকবে না। |ভারত-পাকিস্তান লড়াই মানে শ্বাসরুদ্ধকর সব মুহূর্ত, সবুজ মাঠে আগুন গরম উত্তাপ! আইসিসির টুর্নামেন্টে দুই চিরপ্রতিদ্বন্দ্বী মুখোমুখি হওয়া মানে অন্যরকম উত্তেজনা। আর সেই উত্তেজনা আইসিসিকে আর্থিকভাবে ভীষণই লাভজনক একটা ম্যাচেরও নিশ্চয়তা দেয়। পাকিস্তানের সঙ্গে খেলাই যদি ভারতের এত সমস্যার কারণ হয়, তাহলে আইসিসির টুর্নামেন্টগুলোতেই বা কেন দুই দল মুখোমুখি হবে? এটাই যুক্তি মানির। নক আউট পর্বে কে কার মুখোমুখি হবে সেটি আগে থেকে ঠিক করা কঠিন। তবে ভারত ও পাকিস্তানকে আলাদা দুটি পাত্রে রেখে ড্র আয়োজন করলে গ্রুপ পর্বে এই দুই দলের ম্যাচ এড়ানো সম্ভব। ভারতের বার্তা সংস্থা পিটিআইকে দেওয়া এক সাক্ষাৎকারে মানি বললেন, ‘আইসিসির যেকোনো টুর্নামেন্টে ভারতের সঙ্গে একই গ্রুপে না-পড়তে চাওয়ার অধিকার এখন পাকিস্তানের আছে বলে আমি মনে করি। সবাই জানে, ভারত-পাকিস্তানের ম্যাচ থেকেই সবচেয়ে বেশি আয় করে আইসিসি। আইসিসিকে পাকিস্তানের বলা উচিত, আইসিসির যেকোনো টুর্নামেন্টে ভারতের সঙ্গে যেন একই গ্রুপে না রাখা হয়। নকআউট পর্বে মুখোমুখি হলে তো আর কিছু করার নেই। তবে গ্রুপ পর্বে সেটি যেন না হতে পারে এটি ঠিক করতে পারলে আইসিসির জন্য সেটি হবে আর্থিকভাবে বিরাট ক্ষতি। ভারত-পাকিস্তান ম্যাচই আইসিসি টুর্নামেন্টের মূল আকর্ষণ।’ 
২০০৭ সালের পর থেকে ভারত-পাকিস্তানের দ্বিপক্ষীয় সিরিজ অনিয়মিত হয়ে পড়েছে। বারবার ভারতই প্রত্যাখ্যান করেছে। তাতে বিরাট ক্ষতিটা হয়েছে পাকিস্তানের। ক্রিকেট প্রশাসনে নিজের দীর্ঘ অভিজ্ঞতা থেকে সাবেক আইসিসি প্রধান মানি বলছেন, ভারতীয় ক্রিকেট বোর্ডে এত রাজনীতিবিদ কেন—এই প্রশ্নটিও আইসিসির সভায় তোলা উচিত পিসিবির। কারণ আইসিসির সংবিধান অনুযায়ী বোর্ডে সরকারি ও রাজনৈতিক হস্তক্ষেপ থাকা চলবে না।
