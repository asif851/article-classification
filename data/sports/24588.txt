
টি-টোয়েন্টির প্রথম উইকেটটি শহীদ আফ্রিদির, সংক্ষিপ্ত ফরম্যাটে সেরা তারকাদের একজন। ওয়ানডের প্রথম উইকেটটি রোহিত শর্মার, ওয়ানডে ক্রিকেটের একমাত্র ব্যাটসম্যান দুটো ডাবল সেঞ্চুরি আছে যাঁর, ওয়ানডের সর্বোচ্চ ইনিংসের মালিকও। আর আজ টেস্টে প্রথম উইকেটটা নিলেন হাশিম আমলাকে আউট করে, বর্তমান ক্রিকেট বিশ্বেরই অন্যতম সেরা ব্যাটসম্যান, নাম লেখাতে পারেন সর্বকালের সেরাদের খাতায়। মুস্তাফিজুর রহমান যেন ঠিকই করেছেন, খাতা খুলবেন বড় শিকার দিয়ে। মুস্তাফিজ যেন ঠিকই করেছেন, অভিষেকেই উপহার দেবেন একটি করে চমক।
আজও চমকে দিলেন। প্রথমে টানা ১৩ ওভার উইকেটশূন্য থেকে। সেই তিনিই এক ওভারে তুলে নিলেন ৩ উইকেট! ৭৮ বলের অপেক্ষা শেষে ১৪তম ওভারের প্রথম বলে উইকেটের পেছনে ক্যাচ বানালেন হাশিম আমলাকে। পরের বলটা সুইং করল। জেপি ডুমিনি লাইন মিস করলেন। বল লাগল প্যাডে। জোরালো এলবিডব্লুর আবেদনে সাড়া দিলেন না আম্পায়ার। রিভিউ নিল বাংলাদেশ দল। এলবিডব্লুর আবেদনের বিরুদ্ধে রিভিউ নিলে সম্ভাবনার হার কম থাকে। কিন্তু হক আইতে যা দেখা গেল, তাতে আম্পায়ার সিদ্ধান্ত পরিবর্তন না করে পারলেন না।পর পর দুই বলে দুই উইকেট। টেস্ট অভিষেকেই হ্যাটট্রিকের সামনে মুস্তাফিজ! টেস্ট ইতিহাসে অভিষেকে হ্যাটট্রিকের রেকর্ড মাত্র তিনজনের—মরিস অ্যালম, পিটার পেথেরিক ও ডেমিয়েন ফ্লেমিংয়ের। সেই তালিকায় নাম উঠবে তো মুস্তাফিজের? অলক কাপালি আর সোহাগ গাজীর পাশে উঠবে তাঁর নাম?তৃতীয় বলটাও দারুণ হলো। কিন্তু হ্যাটট্রিক বলটা কোনো মতে ঠেকিয়ে দিলেন ডি কক। অবশ্য চূড়ান্ত সর্বনাশ ঠেকাতে পারলেন না। এক বল পরেই ককের অফ স্টাম্প উড়িয়ে দিলেন মুস্তাফিজ। কেবল স্টাম্প উড়ছিল না, উড়ছিল গোটা দলই!এ দফা হ্যাটট্রিক না হলেও রেকর্ড বইয়ের আরেকটি অধ্যায়ে নাম লিখিয়েছেন মুস্তাফিজ। টেস্ট ইতিহাসে চার বলে তিন উইকেট নেওয়ার ঘটনা ঘটেছে মোট ৩৭ বার। এ তালিকায় সর্বশেষ সংযোজন মুস্তাফিজ। আর সর্বশেষ এমন ঘটনা ঘটেছে ১৮ বছর আগে। ১৯৯৭ সালে ফয়সালাবাদ টেস্টে পাকিস্তানের বিপক্ষে প্রোটিয়া পেসার শন পোলক পেয়েছিলেন চার বলে তিন উইকেট।কী এক অবিশ্বাস্য ওভারটাই না করলেন!

