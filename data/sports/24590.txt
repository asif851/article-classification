
গল টেস্টে বড় হারের পর মাহমুদউল্লাহ-নাটক। কলম্বো টেস্টের আগে বাংলাদেশ দলের ওপর দিয়ে একটা ঝড়ই বয়ে গিয়েছিল যেন। কিন্তু কোনো কিছুই টলাতে পারেনি চন্ডিকা হাথুরুসিংহের বিশ্বাসকে। বাংলাদেশ কোচের চোখ ছিল সিরিজ জয়ে। গলে হেরে যাওয়ায় সেটা আর হওয়ার ছিল না। তবে আত্মবিশ্বাস ছিল, কলম্বোয় জিতবে তাঁর দল।কোচের বিশ্বাসকে বাস্তব রূপ দিতে পারায় দলের ওপর সন্তুষ্ট হাথুরু। কলম্বোয় বাংলাদেশ নিজেদের শততম টেস্টে জয়ের পর মাঠেই হাথুরুসিংহের সংক্ষিপ্ত সাক্ষাৎকার নেন ধারাভাষ্যকার ডিন জোন্স। সেখানে নিজের তৃপ্তির কথা জানিয়েছেন বাংলাদেশ কোচ, ‘সত্যি আমরা সিরিজ জয়ের ব্যাপারে আত্মবিশ্বাসী ছিলাম। প্রথম ম্যাচে নিজেদের পারফরম্যান্সে হতাশ ছিলাম আমরা। এরপর দলে কিছু পরিবর্তন আনতে হয়েছে। এটা ইতিবাচক ছিল আর ছেলেরাও ভালো সাড়া দিয়েছে।’সাকিব আল হাসানের শতক, শেষ দিনে তামিম ইকবালের অসাধারণ ব্যাটিং—ম্যাচ জিততে বড় ভূমিকা রেখেছে কোনটি? হাথুরুর কাছে ম্যাচের ফল নির্ধারণ করে দিয়েছে প্রথম দিনের সকালটাই, ‘আমি মনে করি প্রথম সেশনটাই আমাদের ম্যাচ জিতিয়েছে। এমন পিচে ওই সেশনে আমরা চারটি উইকেট নিয়েছি। তবে তৃতীয় দিন লিড পাওয়াটাও একই রকম গুরুত্বপূর্ণ ছিল।’তামিমের ৮২ রানের অসাধারণ ইনিংসের শেষ হয়েছে উচ্চাভিলাষী এক শটে। তবে এমন আনন্দের দিনে কে আর তা মনে রাখে! সেই সময়ে ড্রেসিংরুমে বসে বিরক্তি দেখালেও ম্যাচ শেষে তামিমকে ক্ষমা করে দিয়েছেন হাথুরুও, ‘আমাদের দেখতে হবে সান্দাকানের বিপক্ষেও সে একই ধরনের একটি শট খেলেছে। উইকেট থেকে বেরিয়ে এসে যে ছয়টি মেরেছে তাতে গ্যালারির একটি কাচও ভেঙে যায়। একই শট খেলতে চেয়েছিল সে। তাই এ নিয়ে আমি কঠোর হতে পারি না।’
