


• রোহিত শর্মাকে ফিরিয়ে টি-টোয়েন্টিতে ৩০০ উইকেটের মাইলফলক ছুঁলেন সাকিব• টি-টোয়েন্টিতে পঞ্চম বোলার হিসেবে মাইলফলকটি ছুঁলেন তিনি• টি-টোয়েন্টিতে ৩০০ উইকেট পাওয়া প্রথম বাঁহাতি বোলার সাকিব

অপেক্ষা ছিল একটি উইকেটের। মুম্বাই ইন্ডিয়ানসের ইনিংসে ষষ্ঠ ওভারে সেই অপেক্ষা কাটালেন সাকিব আল হাসান। মুম্বাই অধিনায়ক রোহিত শর্মাকে স্পিনের ফাঁদে ফেলে স্লিপে পরিণত করেন শিখর ধাওয়ানের ক্যাচে। ব্যস, হয়ে গেল সাকিবের ‘ট্রিপল সেঞ্চুরি’—টি-টোয়েন্টিতে ৩০০ উইকেটের মাইলফলক ছুঁলেন বাংলাদেশের এই তারকা অলরাউন্ডার।টি-টোয়েন্টিতে ৩০০ উইকেট খুব বেশি বোলারের নেই। ডোয়াইন ব্রাভো, লাসিথ মালিঙ্গা, সুনীল নারাইন, শহীদ আফ্রিদি—মাত্র চারজন বোলারের ছিল উইকেটের এই ‘ট্রিপল সেঞ্চুরি’ ছোঁয়ার অর্জন। সাকিব আল হাসান পঞ্চম ক্রিকেটার হিসেবে আজ নাম লেখালেন এই অভিজাত কাতারে। তবে বাংলাদেশের এই অলরাউন্ডার একটি জায়গায় অনন্য। টি-টোয়েন্টিতে ৩০০ উইকেট পাওয়া প্রথম বাঁহাতি বোলার সাকিব।চেন্নাই সুপার কিংসের বিপক্ষে সানরাইজার্স হায়দরাবাদের আগের ম্যাচেই সাকিব এই মাইলফলকটি ছুঁতে পারতেন। কিন্তু ৩২ রান দিয়ে উইকেটশূন্য ছিলেন সেই ম্যাচে। আজ মুম্বাই ইন্ডিয়ানসের বিপক্ষে রোহিতকে ফিরিয়ে মাইলফলকটি ছুঁলেন সাকিব। ৩৮০ ম্যাচে ৪১৭ উইকেট নিয়ে তালিকাটির শীর্ষে ডোয়াইন ব্রাভো। দ্বিতীয় লাসিথ মালিঙ্গা (২৫৬ ম্যাচে ৩৪৮ উইকেট), তৃতীয় সুনীল নারাইন (২৭৭ ম্যাচে ৩২৫ উইকেট), চতুর্থ শহীদ আফ্রিদি (২৭৪ ম্যাচে ৩০০ উইকেট)। সাকিব ২৬০তম ম্যাচে এসে মাইলফলকটির দেখা পেলেন।
