
২০০২ থেকে ২০১৩। উসাইন বোল্টের অনেক কিছুই বদলে গেছে এই কয় বছরে। ১৬ বছর বয়সী সম্ভাবনাময় এক অ্যাথলেট থেকে তিনি পেয়েছেন জীবন্ত কিংবদন্তির সম্মান। জিতেছেন ছয়টি অলিম্পিক ও আটটি বিশ্ব চ্যাম্পিয়নশিপের সোনা। গড়েছেন বিশ্ব রেকর্ড। কিন্তু এই ১২ বছরে বদলায়নি শুধু বোল্টের স্পনসর। জ্যামাইকান গতিদানবের বিস্ময়কর ক্যারিয়ারের শুরুর মতো শেষটাও হতে যাচ্ছে পুমার সঙ্গেই। জার্মান এই কোম্পানির সঙ্গে নতুন একটি চুক্তি করেছেন বিশ্বের দ্রুততম মানব। আর এই নতুন চুক্তি অনুযায়ী তিনি প্রতিবছর পাবেন এক কোটি ডলার।২০০২ সালে মাত্র ১৬ বছর বয়সেই প্রথমবারের মতো চুক্তিবদ্ধ হয়েছিলেন পুমার সঙ্গে। তারপর থেকে আর কখনোই স্পনসর পরিবর্তন করেননি বোল্ট। বর্তমান এই চুক্তির মেয়াদ থাকবে ২০১৬ সালের রিও অলিম্পিক পর্যন্ত। আর যদি ২০১৭ সালের বিশ্ব চ্যাম্পিয়নশিপেও অংশ নেন, তাহলে সে বছরও এক কোটি ডলার পেয়ে যাবেন বোল্ট। অবসর নেওয়ার পরও তিনি যুক্ত থাকতে পারবেন পুমার সঙ্গে। তখন কোম্পানির শুভেচ্ছাদূত হিসেবে কাজ করলে বছরে পাবেন ৪০ লাখ ডলার। নতুন এই চুক্তি স্বাক্ষরের পর এক বিবৃতিতে বোল্ট বলেছেন, ‘আমি পুমা পরিবারের সদস্য হতে পেরে বরাবরই খুব খুশি ছিলাম। সামনের দিনগুলোতেও একসঙ্গে থাকতে পারব জেনে ভালো লাগছে।’
এই মুহূর্তে বিশ্বের সবচেয়ে বেশি আয় করা খেলোয়াড়দের তালিকায় বোল্ট আছেন ৪০ নম্বর অবস্থানে। ফোর্বসের হিসাব অনুযায়ী গত বছর তাঁর বার্ষিক আয় ছিল ২ কোটি ৪২ লাখ ডলার। যার বেশির ভাগই এসেছে বিভিন্ন স্পনসরশিপ চুক্তি থেকে।— রয়টার্স
