
প্রিমিয়ার লিগের ফিরতি পর্ব মাত্রই শুরু। এরই মধ্যে আবাহনীর সঙ্গে তাঁর চুক্তি শেষ। তাই লিগের মাঝপথেই চলে যাচ্ছেন জর্জ কোটান। সে প্রসঙ্গ তো আছেই, আবাহনীর অস্ট্রিয়ান কোচ কথা বললেন বাংলাদেশে তাঁর তৃতীয় মেয়াদের নানা অভিজ্ঞতা নিয়েও
লিগটা তো এখনো মাঝপথে। আপনি চলে যাচ্ছেন কেন?জর্জ কোটান: গত জানুয়ারি থেকে ৩০ জুন পর্যন্ত আবাহনীর সঙ্গে আমার চুক্তি। ওটা আজই (কাল) শেষ। কাজেই আমাকে যেতেই হবে।যেতেই হবে বলছেন কেন?
কোটান: বলছি এ জন্য যে, আমি ফিফার গোল প্রজেক্টে সম্পৃক্ত আছি দশ বছর ধরে। জুলাইয়ের শেষ দিকে ওই প্রজেক্টে আমার আবারও যোগ দেওয়ার কথা। কয়েক দিন আগেই এটা আমি চূড়ান্ত করে ফেলেছি। অন্য কোনো পথ আর খোলা নেই।কিন্তু আপনি চলে গেলে আবাহনী তো সমস্যায় পড়ে যাবে...কোটান: বারবার লিগ বন্ধ হলে আমার কী করার আছে! বাংলাদেশ ফুটবল ফেডারেশন মাঝখানে খেলা বন্ধ করল কেন? প্রথম পর্ব শেষে তারা ৩৮ দিন পর দ্বিতীয় পর্ব মাঠে নামিয়েছে। এটা তো নির্বোধের মতো কাজ। এত দিনে লিগ শেষ করেই আমি যেতে পারতাম।জুলাইয়ের শেষ সপ্তাহে ফিফায় যোগ দিলে তো আরও সপ্তাহ তিনেক ঢাকায় থেকে যেতে পারেন...।কোটান: কোনোভাবেই তা সম্ভব নয়। তবে আবাহনীর বর্তমান সমস্যাটা জানিয়ে ফিফায় চিঠি লিখেছি। উত্তর পাইনি এখনো। ধারণা করছি, বড় জোর আট-দশ দিন সময় তারা আমাকে দিতে পারে। যদি দেয়, তাহলে এই সময়টাও আবাহনীর সঙ্গে থাকব।ফিফার হয়ে এবারও কী তৃণমূলেই কাজ করবেন?
কোটান: হ্যাঁ, ফিফা আমাকে বিভিন্ন দেশে তৃণমূল ফুটবলের উন্নয়নকাজে পাঠায়। এবারও একই কাজ। তাদের সঙ্গে আমার চুক্তিটা খুব ভালো, ভালো বেতন, সবকিছুই ভালো।
আর ঢাকা? ঢাকায় এবারের অভিজ্ঞতা কেমন?
কোটান: ঢাকার সময়টা সব সময়ই উপভোগ করি। অনেক বন্ধু, অনেক শুভাকাঙ্ক্ষী। এটি আমার দ্বিতীয় বাড়ি। ২০০৫ সালে মুক্তিযোদ্ধার কোচ হয়ে এসে বলেছিলাম, অস্ট্রিয়ায় আমার বাড়ির দেয়ালে লাল-সবুজ পতাকা টাঙানো আছে। যাই হোক, সেটা অন্য প্রসঙ্গ।  ফুটবল নিয়ে যদি বলি, সত্যি বলতে আমি একটু আশাহত।আশাহত কেন?
কোটান: লম্বা সময় খেলা বন্ধ থাকায় খেলোয়াড়-কোচকে দুই মাস অতিরিক্ত বেতন দিতে হচ্ছে ক্লাবের, এটা হওয়া উচিত নয়। মাঠ সমস্যা আগের মতোই তীব্র। তা ছাড়া আমি কোনো প্রতিভাবান স্ট্রাইকার দেখলাম না। এটার কারণ, প্রচুর বিদেশি। ব্যক্তিগতভাবে আমি বিদেশি খেলোয়াড়ের বিপক্ষে। অথচ সব ক্লাবই বিদেশি স্ট্রাইকার আনছে। এটা ফুটবল উন্নয়নে সহায়ক নয়।
কোনো উন্নতি চোখে পড়ছে না?
কোটান: উন্নতি নিশ্চয়ই আছে। আগের চেয়ে রেফারিংয়ের মান কিছুটা হলেও বেড়েছে। মাঠে প্রতিদ্বন্দ্বিতার ঝাঁজ আগের চেয়ে বেশি।
ক্লাব অবকাঠামো বা সুযোগ-সুবিধা ...
কোটান: আগে যা ছিল, তা-ই আছে। মাঠই তো নেই বেশির ভাগ ক্লাবের। অন্য সুযোগ-সুবিধাও কেন যে এত বছরেও বাড়ল না, আমি একটু বিস্মিতই।
আবাহনী ক্লাবটাকে কেমন দেখলেন?
কোটান: আবাহনী ভালো ক্লাব। কিন্তু প্রথম দিন থেকে যা বলে আসছি, ফিরে যাওয়ার সময়ও সেটিই বলছি। ভালো স্ট্রাইকার নেই তাদের। এ কারণে সাফল্যের জন্য খোঁড়াতে হচ্ছে।
২০০৩ সালে আপনার অধীনেই সাফ ফুটবল জিতেছিল বাংলাদেশ। এবার এসে বাংলাদেশ জাতীয় দল সম্পর্কে আপনার মূল্যায়ন কী?
কোটান: জাতীয় দলে উন্নতি আমার চোখে দৃশ্যমান নয়। ১২ বছর আগে আমার সেই সাফজয়ী দলটা অনেক শক্তিশালী ছিল। আমার দল সব বিভাগেই বর্তমান দলের চেয়ে এগিয়ে ছিল। আমার চোখে দক্ষিণ এশিয়ার সেরা গোলকিপার ছিল আমিনুল, এবার দেখলাম গোলকিপিং নিয়েও সমস্যায় আছে দলটি। অন্য বিভাগের কথা তো বাদই দিলাম।
