
* ১৭০ রানে ৮ উইকেটে হারানোর পর মোস্তাফিজুর রহমান, সানজামুল ইসলাম ও রুবেল হোসেন—তিনজন যোগ করেছেন ৪৬ রান।* কন্ডিশনিং ক্যাম্পের শুরু থেকেই নিচের দিকের ব্যাটসম্যানদের নিয়ে আলাদা কাজ করেছে বাংলাদেশ টিম ম্যানেজমেন্ট।
কাইল জারভিসকে মাথার ওপর দিয়ে উড়িয়ে মেরে রুবেল হোসেনের ফলো থ্রুটা হলো দেখার মতো। ফুটওয়ার্কের সঙ্গে যদিও শটের মিল নেই, তবুও ছক্কা! তার চেয়ে দুর্দান্ত তাঁর ভঙ্গিমা। রুবেলের ছক্কাটা নিয়ে জানতে চাওয়া হলো দেশসেরা ওপেনার তামিম ইকবালের কাছে। 
‘ছক্কার চেয়ে ফলো থ্রুটা ভালো লেগেছে। এই গল্প যে ওর কত বছর চলবে...অসাধারণ!’—তামিমের এমন রসাত্মক প্রতিক্রিয়ার পর সংবাদ সম্মেলন কক্ষে মুখ গোমড়া করে রাখবে কে!
তামিম কৃতিত্ব দিলেন তিন বোলারকে, যাঁদের অসাধারণ ব্যাটিংয়ে বাংলাদেশ পেয়েছে লড়াইয়ের স্কোর। ১৭০ রানে ৮ উইকেটে হারানোর পর মোস্তাফিজুর রহমান, সানজামুল ইসলাম ও রুবেল হোসেন—বোলার ত্রয়ী যোগ করেছেন ৪৬ রান। বাংলাদেশের মিডল ও লোয়ার মিডল অর্ডার যেটা পারেনি, সেটাই তাঁরা করে দেখিয়েছেন। ত্রিদেশীয় সিরিজের কন্ডিশনিং ক্যাম্পের শুরু থেকেই নিচের দিকের ব্যাটসম্যানদের নিয়ে আলাদা কাজ করেছে বাংলাদেশ টিম ম্যানেজমেন্ট। সেটিরই একটা ফল পাওয়া গেল আজ।
তামিমের কাছ থেকে তাই বড় সনদ পাচ্ছেন মোস্তাফিজ-সানজামুলরা, ‘তাদের কথা আপনাকে বলতেই হবে। এখানে টিম ম্যানেজমেন্টের কথাও বলতে হবে। গত এক-দেড় মাসে তাদের যেভাবে টিম ম্যানেজমেন্ট ব্যাটিং করার সুযোগ করে দিয়েছে, আপনারা (সংবাদমাধ্যম) যাঁরা কাছ থেকে দেখেছেন, তাঁরা বুঝবেন। অনেক সময় নিয়ে ব্যাটিং অনুশীলন করেছে ওরা। আজ ৯-১০-১১ নম্বরের ব্যাটসম্যানদের কাছ থেকে ৫০ রান (আসলে ৪৬) এসেছে। তারাই ম্যাচের পার্থক্য গড়ে দিয়েছে।’
