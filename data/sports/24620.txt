
সাকিব আল হাসান কাউন্টি খেলেছেন দুটি দলের হয়ে—লেস্টারশায়ার ও উস্টারশায়ার। নটিংহামশায়ারে খেলেছেন তামিম ইকবাল। তবে বর্তমানে কাউন্টি দলে বাংলাদেশ দলের একজনই প্রতিনিধি—মুস্তাফিজুর রহমান। সাসেক্সের হয়ে অভিষেকে আলো ছড়িয়েছেন বাঁহাতি এই পেসার। অবশ্য আন্তর্জাতিক আঙিনায় পা রাখার পর থেকে যে দলেই খেলছেন, যে টুর্নামেন্টেই খেলছেন—মুস্তাফিজ মানেই বিশেষ কিছু। জাতীয় দলের সতীর্থের এমন কীর্তি অনুপ্রাণিত করছে মুমিনুল হককেও।বাংলাদেশ দলের বাঁহাতি ব্যাটসম্যান মুমিনুল প্রেরণা খুঁজে পান ‘দ্য ফিজ’-এর কাছ থেকে। আজ মিরপুর শেরেবাংলা স্টেডিয়ামে সংবাদমাধ্যমকে সেটিই বললেন মুমিনুল, ‘ভাবতেই ভালো লাগে...আগে খেলতেন সাকিব ভাই (কাউন্টি দলে)। এখন মুস্তাফিজ। ওকে এখন অন্য পর্যায়ের খেলোয়াড় মনে হয়। দেখতেও ভালো লাগে। নিজের মধ্যেও আত্মবিশ্বাস জেগে উঠে। ওরা যেমন পারছে, আমি নিজেও স্বপ্ন দেখি...।’ সীমিত ওভারের ক্রিকেটে পরিসংখ্যান কিছুটা অনুজ্জ্বল হলেও বাংলাদেশ টেস্ট দলে নিজেকে অপরিহার্য করে তুলেছেন মুমিনুল। ১৭ টেস্টে ৫৬ গড়ে ১৪৫৬ রানই জানিয়ে ক্রিকেটের বড় দৈর্ঘ্যে কতটা কার্যকর তাঁর ব্যাট। তবে গায়ে ‘টেস্ট ক্রিকেটারে’র তকমা লেগে যাওয়াটাকে বিশেষ কিছুই মনে হয় না তাঁর। মুমিনুলের একটাই লক্ষ্য—খেলা এবং তা যে কোনো সংস্করণের ক্রিকেটেই হোক, ‘টেস্টে আমার গড় আল্লাহর রহমতে ভালো। ওভাবেই আমি আমাকে গড়েছি। এটা আমার কাছে অতটা ভালোও লাগে না, আবার খারাপও লাগে না। সব সময় খেলার মধ্যে থাকলেই বেশি ভালো লাগে।’
