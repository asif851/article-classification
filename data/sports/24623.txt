
মাত্র ২৫ দিনের কোচ হয়ে এসেছিলেন। আর প্রথম দায়িত্ব নিয়েই ‘ইতিহাস’। এই প্রথম আইসিসির কোনো সহযোগী দেশ ওয়ানডে সিরিজে হারিয়েছে টেস্ট খেলুড়ে দেশকে। আরও অনেক আফগান-রূপকথার আশ্বাস দিয়ে ক্রিকেটের এই নতুন চমক দলটির পূর্ণকালীন কোচ হলেন ইনজামাম-উল হক। দুই বছর মেয়াদে আফগানিস্তানের কোচের দায়িত্ব নিচ্ছেন পাকিস্তানের সাবেক অধিনায়ক।আফগানিস্তানের সাবেক কোচ কবির খানের বরাত দিয়ে বার্তা সংস্থা পিটিআই জানিয়েছে, ইনজামাম আফগানিস্তান ক্রিকেট বোর্ডের সঙ্গে দুই বছর মেয়াদি চুক্তি করতে রাজি হয়েছেন। কবির বলেন, ‘আফগানিস্তানের ক্রিকেটের জন্য এটা একটা বড় সুসংবাদ। জিম্বাবুয়ের বিপক্ষে খণ্ডকালীন কোচের দায়িত্বটা দারুণ উপভোগ করেছেন ইনজামাম।’ জাতীয় দল থেকে অবসর নেওয়ার পর এই প্রথম কোনো দলের প্রধান কোচ হিসেবে কাজ করেছেন। পাকিস্তানের সর্বকালের অন্যতম সেরা এই ব্যাটসম্যান কোচের ভূ​মিকাতেও সফল। আফগানিস্তান দলের খেলোয়াড়দের নিয়েও দারুণ আশাবাদী ইনজি। জিম্বাবুয়ের বিপক্ষে সিরিজে দলের পারফরম্যান্সে আরও উজ্জ্বল সম্ভাবনাই দেখছেন। যুদ্ধবিধ্বস্ত দেশটিতে ক্রিকেট নিয়েই মানুষের আবেগ, ক্রিকেটে বসতি গড়ে নতুন করে স্বপ্ন দেখা। ইনজামাম মনে করেন, আফগানিস্তান ক্রিকেটে প্রতিভার অভাব নেই। বেশ কয়েকজন আগ্রাসী বোলারের কারণে আফগান ক্রিকেট দলের বোলিং আক্রমণটা যথেষ্ট শক্তিশালী। দলে আছে প্রতিভাধর কিছু ব্যাটসম্যানও। আন্তর্জাতিক ক্রিকেটে দলটির উত্থানও ঈর্ষণীয়। এ কারণেই আরও সামনে পথচলা।দুই বছর আগে পাকিস্তান ক্রিকেট দলের ব্যাটিং পরামর্শক হিসেবে কাজ করার প্রস্তাব দেওয়া হয়েছিল দেশের হয়ে ১২০ টেস্ট ও ৩৮৮টি একদিনের ম্যাচ খেলা ইনজামামকে। স্বল্পমেয়াদে কাজ করলেও আর্থিক বিষয়াদি নিয়ে পাকিস্তান ক্রিকেট বোর্ডের সঙ্গে মতের মিল না হওয়ায় ইনজামাম পূর্ণকালীন সেই দায়িত্ব নেননি।
