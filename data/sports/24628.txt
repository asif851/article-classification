
টানা তৃতীয়বারের মতো এএএইচএফ (এশিয়ান হকি ফেডারেশন) কাপ হকির ফাইনালে উঠল বাংলাদেশ। আজ সেমিফাইনালে ৮-০ গোলে হারিয়েছে সিঙ্গাপুরকে।
প্রতিপক্ষ সিঙ্গাপুর বলেই কিনা একটু স্বস্তিতে ছিল বাংলাদেশ। দলটির সঙ্গে সর্বশেষ চার বারের সাক্ষাতে সব ম্যাচই জিতেছিলেন জিমি-চয়নরা। আজও জয়টা তাই অনুমিতই ছিল। যদিও হংকংয়ের কিংস পার্ক স্টেডিয়ামে ম্যাচের প্রথম গোলের জন্য বাংলাদেশকে অপেক্ষা করতে হয়েছে ২৬ মিনিট পর্যন্ত। প্রথমে মিলন হোসেনের ফিল্ড গোলে এগিয়ে যায় বাংলাদেশ। ২৯ মিনিটে ব্যবধান দ্বিগুণ করেন রোমান সরকার। দ্বিতীয়ার্ধে আরও আক্রমণাত্মক খেলেছে বাংলাদেশ। ম্যাচের ৩৭ মিনিটে স্কোর ৩-০ করেন রাসেল মাহমুদ জিমি। পেনাল্টি কর্নার থেকে মামুনুর রহমান চয়ন ৪৮ মিনিটে করেন চতুর্থ গোল। ৫০ মিনিটে পঞ্চম গোলটি এসেছে পুস্কর খীসা মিমোর স্টিক থেকে। কৃষ্ণ কুমার ৫৫ মিনিটে করেন ৬-০। তরুণ ডিফেন্ডার আশরাফুল ইসলাম গত ম্যাচে ম্যাকাওয়ের বিপক্ষে হ্যাটট্রিকসহ পাঁচ গোল করেছিলেন। কাল ম্যাচের শেষ মুহূর্তে জ্বলে উঠলেন বিকেএসপির এই খেলোয়াড়। পেনাল্টি কর্নার থেকে সপ্তম ও অষ্টম গোল করেন যথাক্রমে ৬৬ ও ৬৯ মিনিটে। আগামীকাল ফাইনালে বাংলাদেশ লড়বে শ্রীলঙ্কা ও হংকংয়ের মধ্যেকার জয়ী দলের সঙ্গে।
