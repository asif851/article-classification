
‘সুধীর’ নিয়ে অস্থির অনলাইন জগৎ! সবচেয়ে বেশি শোরগোল হচ্ছে এবিপি নিউজের ভিডিওটি নিয়ে। কারণ ভিডিওটির আপলোড করার সময় নিয়ে দেখা দিয়েছে বিভ্রান্তি। হিসেব অনুযায়ী সেই ভিডিওটি ২২ জুন, অর্থাৎ​ আজকের তারিখে তোলার কথা। কিন্তু সেখানে তারিখ দেখাচ্ছে ২১ জুন। ফেসবুকসহ বিভিন্ন অনলাইন মাধ্যমে তাই প্রশ্ন উঠেছে।প্রথম আলো অনলাইনেও পাঠকেরা দুই ভাগে বিভক্ত হয়ে গেছেন। সেটি তাদের মন্তব্য থেকেই বোঝা যাচ্ছে। তবে এরই মধ্যে বিষয়টি নিয়ে অভিজ্ঞ কিছু পাঠক বিভ্রান্তি দূর করতে সাহায্য করেছেন। আরিফ হোসাইন নামের একজন মন্তব্যকারী জানিয়েছেন, ইউটিউবে আপলোড হওয়া ভিডিওতে আপলোড হওয়ার স্থানীয় সময় দেখায় না। এ কারণেই অনেকেই ২১ জুন তারিখটি নিয়ে বিভ্রান্ত হচ্ছেন (এখানে ক্লিক করে বিষয়টি সম্পর্কে জানতে পারবেন http://citizenevidence.org/2014/04/01/how-to/)।ইউটিউবের এই সময় নিয়ে বিভ্রান্তি নতুন কিছুও নয়। এর আগেও বিশ্বে বহুবার অনেক ইস্যু নিয়েই এটি আলোচিত হয়েছে। এই বিভ্রান্তি দূর করার উপায়ও আছে, যেটি বাতলেছেন প্রথম আলোর আরেকজন পাঠক শাহাদাত হোসাইন খান। http://www.amnestyusa.org/sites/default/custom-scripts/citizenevidence/ এই সাইটে গিয়ে যেকোনো ইউটিউব ভিডিওর লিংক পেস্ট করলে সেটি আসলেই কখন তোলা হয়েছে, সেটি জানা যাবে।সেখানে ইউটিউব ভিডিওটির লিংক (https://www.youtube.com/watch?t=319&v=10pkA8QUy84) পোস্ট করে দেখা যাচ্ছে, সেটি আসলে ২২ জুনই তোলা। ইউসিটি সময় (স্থানাঙ্কিত আন্তর্জাতিক সময় বা ইউটিসি (UTC) অত্যন্ত নিখুঁত আণবিক সময় মান) ৫টা ২৫-এ তোলা হয়েছে ভিডিওটি। বাংলাদেশ সময় অনুযায়ী যেটি ২২ জুন সকাল ১১টা।সুধীর এর আগেও বাংলাদেশে এসেছেন। ২০১২ এশিয়া কাপে তাঁর সবচেয়ে প্রিয় ক্রিকেটার শচীন টেন্ডুলকারের শততম আন্তর্জাতিক সেঞ্চুরি বাংলাদেশের অবিশ্বাস্য জয়ে ম্লান হওয়ারও সাক্ষী। কিন্তু আগে কখনো এমন অভিযোগ করেননি। বরং ‘টাইগার শোয়েব’, ‘টাইগার মিলন’দের উৎ​সাহিত করেছেন।যাঁরা প্রশ্ন তোলেন, যাঁরা সন্দেহগ্রস্ত, তাঁরা প্রশ্ন তুলেই যাবেন। কেউ এমনও বলতে পারেন, ‘সুধীরের ভিডিওটা না হয় আজকে তোলা মানলাম, কিন্তু ও যে সত্যি বলছে তার প্রমাণ কী?’বিশ্বাস করা আর না করা সবারই ব্যক্তিগত ব্যাপার। তবে ওয়েস্ট ইন্ডিজের বাসে ঢিল পড়ার মতো ঘটনা আছে বলেই মনে হয় বাংলাদেশের সত্যিকারে সমর্থকদের সচেতন হওয়া প্রয়োজন। কোনো বিদেশি অতিথিকে আক্রান্ত হতে দেখলে সবারই এগিয়ে আসা উচিত। শুধু বাংলাদেশের ক্রিকেটের সম্মানের প্রশ্নে নয়, বাংলাদেশের সম্মানের প্রশ্নেও।বিশ্বে আমরা ক্রিকেট-পাগল দেশ হিসেবে পরিচিত হতে চাই। ক্রিকেট-উন্মাদ হিসেবে নয়।
