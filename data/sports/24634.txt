
অনুশীলনের সময় চোট পেয়েছিলেন। কিন্তু তার পরও মাঠে নামতে চেয়েছেন নেইমার। গ্যালারির জনস্রোত এখন যতটা ব্রাজিলের খেলা দেখতে আসে, তার চেয়েও বেশি আসে নেইমারের খেলা দেখতে। দক্ষিণ কোরিয়ার ফুটবল পিপাসুরাও ব্যতিক্রম নয়। নেইমার তাদের চাওয়াটা পূরণ করেও দিলেন। শুধু গোলই করেননি, করেছেন বক্সের বেশ বাইরে থেকে দুর্দান্ত এক ফ্রি কিকে।৪৩ মিনিটে নেইমারের গোল। এরপর দ্বিতীয়ার্ধের চতুর্থ মিনিটে মাঝমাঠ থেকে ডিফেন্স চেরা পাস থেকে বল পেয়ে গোলরক্ষককে কাটিয়ে দলের দ্বিতীয় গোলটি করেন অস্কার। এই দুই গোলেই স্বাগতিক দক্ষিণ কোরিয়ার বিপক্ষে জেতে ব্রাজিল।কনফেডারেশনস কাপ জেতার পর প্রথম ম্যাচে সুইজারল্যান্ডের কাছে হেরে গেলেও টানা তিন জয় দিয়ে আবার কক্ষপথে ফিরেছে লুইস ফেলিপে স্কলারির দল। ব্রাজিল কোচ অবশ্য দক্ষিণ কোরিয়ায় পৌঁছেই বলে দিয়েছিল, দীর্ঘ ভ্রমণক্লান্তির কারণে তাঁর দলের কাছ থেকে বেশি কিছু যেন প্রত্যাশা না করেন সমর্থকেরা। ব্রাজিলের খেলাতেও সেই ক্লান্তির ছাপ ছিল। তবে শেষ পর্যন্ত ঠিকই তুলে নেয় জয়।বার্সেলোনার হয়ে দারুণ ফর্মে থাকা নেইমার জাতীয় দলের হয়ে তাঁর দুর্দান্ত ফর্মটাও ধরে রাখলেন। ব্রাজিলের হয়ে ৪৩ ম্যাচে ২৭ গোল হয়ে গেল তাঁর। এর মধ্যে কেবল এ বছরই করেছেন ১০ গোল।১৫ অক্টোবর বেইজিংয়ে জাম্বিয়ার বিপক্ষে প্রীতি ম্যাচ খেলবে ব্রাজিল।
ম্যাচটির হাইলাইটস দেখুন:
