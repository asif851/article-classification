
একেবারে ঠিক সময়ে ভারতের মাটিতে টেস্ট খেলছে বাংলাদেশ। কোচ চন্ডিকা হাথুরুসিংহে অন্তত তাই ভাবেন। টেস্ট ক্রিকেটের এক নম্বর দল ভারতের বিপক্ষে কাল থেকে শুরু হায়দরাবাদ টেস্টটাকে বাংলাদেশের জন্য নিজেদের দেখার একটা আয়নাই মনে করছেন তিনি, ‘বাংলাদেশ এখন বড় দলগুলোর সঙ্গে ধারাবাহিকভাবে ভালো খেলছে। ওয়ানডেতে ভারতের বিপক্ষে দেশের মাটিতে ভালো করার কারণেই হয়তো ভারতের মাটিতে টেস্ট খেলছে বাংলাদেশ। ভারতের সঙ্গে ভারতের মাটিতে খেলার এটিই আদর্শ সময়। নিজেদের বিচার করার এর চেয়ে ভালো সুযোগ আর কী হতে পারে! ভারতের বিপক্ষে খেলে বুঝব টেস্ট ক্রিকেটে আমাদের অবস্থানটা কোথায়।’সৌম্য সরকারের ফর্মে ফেরাতে আনন্দিত বাংলাদেশ কোচ। চিন্তিত মাহমুদউল্লাহ রান না পাওয়ায়। সৌম্য ধারাবাহিকভাবে ভালো খেলুক এই প্রত্যাশার পাশাপাশি হাথুরুসিংহে চান হায়দরাবাদ টেস্টে ঘুরে দাঁড়ান মাহমুদউল্লাহ। প্রমাণ দেন সামর্থ্যের, ‘সৌম্যর ফর্মে আসাটা খুব ভালো ব্যাপার। সে এখন আত্মবিশ্বাসী। আমি আশা করি সে তাঁর ভালো ফর্ম দীর্ঘায়িত করতে পারবে। তবে মাহমুদউল্লাহর রান না পাওয়া একটা বড় সমস্যা। সে কিন্তু অন্য সংস্করণের ক্রিকেটে ভালো করছে। মাহমুদউল্লাহর রান না পাওয়াটা চিন্তার বিষয় হলেও হায়দরাবাদ টেস্ট তাঁর ফেরার একটা সুযোগ। আমি আশাবাদী সে ভালো করবে।’খেলাধুলায় আবেগ থাকেই। তবে কখনো কখনো বাংলাদেশের ক্রিকেটারদের মধ্যে সেটা একটু বেশিই দেখা যায়। কোচ অবশ্য এটাকে কোনো সমস্যা মনে করেন না, ‘ভারতীয় অধিনায়ককে দেখুন। সে তাঁর আবেগকে নিজের পারফরম্যান্সে কাজে লাগাচ্ছে। আমাদেরও সেটাই করতে হবে। আমরা সবাই মানুষ। আমরা আবেগী হতেই পারি। তবে আবেগকে কাজে লাগাতে হবে। একজন ক্রিকেটার যত অভিজ্ঞ হবে, যত বেশি খেলবে, ততই সে তাঁর আবেগকে সঠিকভাবে ব্যবহার করতে শিখবে।’
