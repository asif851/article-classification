
আইসিসির বর্ষসেরা টেস্ট দলে জায়গা পাননি। কিন্তু স্বপ্নের মতো একটি বছরই কাটিয়েছেন বিরাট কোহলি। ২০১৬ সালে ক্রিকেটের তিন সংস্করণের সবকটিতেই ৭৫-এর ওপরে গড় তাঁর। ভারতের টেস্ট অধিনায়ক এই বছরে সব ধরনের ক্রিকেট মিলে করেছেন আড়াই হাজারের ওপর রান।ওয়ানডে আর টি-টোয়েন্টিতে তিনি বরাবরই বিধ্বংসী এক ব্যাটসম্যান। অসাধারণ ব্যাটিংয়ে ভারতকে জিতিয়ে চলেছেন একের পর এক ম্যাচ। ২০১৬ সালও এর ব্যতিক্রম ছিল না। এ বছর ওয়ানডেতে ১০টি ইনিংস খেলেছেন কোহলি। অপরাজিত ১৫৪ রানের অসাধারণ এক ইনিংসসহ তিনটি সেঞ্চুরি। সব মিলে ৯২.৩৭ গড়ে তাঁর রান ৭৩৯। চার-ছক্কার ক্রিকেট টি-টোয়েন্টিতে ১৩ ইনিংসের সাতটিতেই ছিলেন অপরাজিত। ১০৬.৮৩ গড়ে করেছেন ৬৪১ রান।যতটা সীমিত ওভারের ক্রিকেটের ব্যাটসম্যান ততটা টেস্টের নন—অনেক দিন ধরেই এই অপবাদ বয়ে বেড়াতে হয়েছে কোহলিকে। তবে সম্প্রতি টেস্টেও নিজেকে মেলে ধরেছেন তিনি। ব্যাটের সৌরভে সুরভিত করছেন ক্রিকেট বিশ্বকে। এ বছর টেস্টে ১৮ ইনিংসে ৭৫.৯৩ গড়ে করেছেন ১ হাজার ২১৫ রান। এর মধ্যে আছে এখনো পর্যন্ত তাঁর ক্যারিয়ার সর্বোচ্চ ২৩৫ রানের ইনিংসটিও। এ বছরে টেস্টে আরও দুটি ডাবল সেঞ্চুরি আছে তাঁর।সব মিলে ২০১৬ সালে আন্তর্জাতিক ক্রিকেটে কোহলির রান ২ হাজার ৫৯৫। সত্যিই অসাধারণ! সূত্র: জি নিউজ
