



বার্সেলোনাকে বিদায় করে চ্যাম্পিয়নস লিগের সেমিফাইনালে উঠেছে রোমা 
রোমার বিপক্ষে এদিন ছায়া হয়ে থাকা মেসির দিকে ধেয়ে যাচ্ছে সমালোচনার তির 
বিশেষজ্ঞরা বিশ্লেষণ করেছেন, অতি মেসিনির্ভর হওয়ায় বার্সার এ ব্যর্থতা


এক ম্যাচেই যখন ম্লান হয়ে যায় ৬২৯ ম্যাচের শ্রম, সাধনা, নিজেকে উজাড় করে দেওয়া। এক ম্যাচে গোল করতে না পারাকে যখন অর্থহীন করে দেয় ৫৪৬টি গোল। এক প্রতিযোগিতার শিরোপার লড়াই থেকে ছিটকে পড়া যখন ভুলিয়ে দেয় এই ক্লাবের হয়েই জেতা ২৯টি ট্রফির পরিসংখ্যান। লিওনেল মেসি তাঁর বার্সেলোনা ক্যারিয়ারে এতটা সমালোচনার মুখে আগে কখনো পড়েছেন?
প্রথম লেগে ৪-১ গোলে এগিয়ে থাকা দল কাল রোমার মাঠে গিয়ে ৩-০ ব্যবধানে হেরে বিদায় নিয়েছে চ্যাম্পিয়নস লিগের কোয়ার্টার ফাইনাল থেকে। পুরো বার্সেলোনা দল খারাপ খেলেছে। কোচ আর্নেস্তো ভালভার্দে বেছে নিয়েছেন ভুল রণকৌশল। দলের সবাই যে যার প্রাপ্য পাচ্ছেন! কিন্তু আগের ম্যাচে লিগে হ্যাটট্রিক করা মেসিকেই সবচেয়ে বেশি বিদ্ধ করছে সমালোচনার তির। মেসি বলতেও পারছেন না, এ তাঁর জন্য অন্যায় সমালোচনা! বরং মেসিকে মুখ বুজে সয়ে নিতে হচ্ছে বিষমাখা সমালোচনা!
স্প্যানিশ পত্রিকা এএসের ফুটবল বিশ্লেষক হুয়ান জিমিনেজ বার্সার খেলোয়াড় ধরে ধরে বিশ্লেষণ করেছেন। কালকের মেসি সম্পর্কে তিনি লিখেছেন, ‌‘মেসি এদিন ছিলেন অজ্ঞাতনামা। এমন রাতে আপনি তাঁর কাছ থেকে অনেক প্রত্যাশা করবেন। শেষ দিকে কয়েকটা ঝলকও তিনি দেখিয়েছেন। কিন্তু তিনি মাঠে নেমেই ছিলেন সময় পার করে দেওয়ার জন্য। এভাবে নিষ্ক্রিয় থেকে হুট করে কিছু একটা করতে চাওয়াটা যে সফল হয়নি, দলকে বিপদ থেকে যে উদ্ধার করতে পারেননি, সেটাই হওয়ার কথা ছিল। আজ মেসি নিজের মান রাখেননি।’
রোমভিত্তিক ক্রীড়া দৈনিক করিয়েরে দেল্লে স্পোর্ত নিজেদের রক্ষণের প্রশংসা করতে গিয়ে মেসিকে খোঁচা দিয়েছে। মেসি যেন এদিন নিজের শরীর আর বিখ্যাত বাঁ পা নিয়ে নামেননি। এদিন যেন মেসির ছায়াও নয়; খেলেছে মেসির ভূতের ছায়া! রোমার রক্ষণ মেসিকে ‘ভূত’ বানিয়ে রেখেছিল বলে লিখেছে পত্রিকাটি।
বার্সেলোনার এই দলটি আর্জেন্টিনার ক্লাব সংস্করণ হয়ে উঠছে কি না, সেই প্রশ্নও করেছেন কেউ কেউ। প্রশ্নটা করা হচ্ছে মেসির ওপর অতিনির্ভরতার কারণে। মেসি ব্যর্থ হলে বার্সেলোনা ব্যর্থ, এই মৌসুমে অনেকবারই এমনটা দেখা গেছে। বার্সার সাফল্যের মূল কৃতিত্ব সব সময়ই মেসি পেয়ে এসেছেন। ব্যর্থতার মূল দায়ভারটাও মেসিকে নিতে হবে বলে মনে করেন সমালোচকেরা।
লিভারপুলের হয়ে ৩০০ ম্যাচ খেলা ফুটবল পণ্ডিত জন বার্নস বলেছেন, ‘মেসি যখন খেলে, পুরো কর্তৃত্ব নিয়েই খেলে। কিন্তু ও যখন প্রত্যাশামতো খেলতে পারে না, বাকি খেলোয়াড়েরা, যারা খুবই ভালো মানের, তারাও ভালো করে না। এটাই এখন বার্সেলোনার সমস্যা। মেসির মতো প্রভাব-বিস্তারি খেলোয়াড় যখন ভালো করতে পারে না, বাকিরাও নিজেদের যোগ্যতা-সামর্থ্য দেখাতে পারে না।’
