
সবকিছু খাপে খাপে মিলে গেলে আরেকটা ভারত-পাকিস্তান দ্বৈরথ দেখা যাবে খুব শিগগির। ইমার্জিং টিমস এশিয়া কাপের আজকের ম্যাচে বাংলাদেশ পাকিস্তানকে হারালেই সেমিফাইনালে দেখা হবে দুই চিরপ্রতিদ্বন্দ্বীর। ক্রিকেট মাঠে এ দুই দলকে একসঙ্গে দেখার তৃপ্তি খুঁজতে হবে ‘উদীয়মানদের’ খেলা দেখেই। কোনোভাবেই যে কোহলিদের মুখোমুখি হতে পারছেন না মিসবাহরা!
এর পেছনে দুই দেশের বৈরী সম্পর্ককে দায়ী করেন সবাই। রাজনৈতিক সম্পর্কে ফাটল, সীমান্তে উত্তেজনাও ভালো প্রভাব ফেলেছে এ দুই দেশের খেলার মাঝে। তবে সরফরাজ আহমেদের চোখে, ওসব নাকি ফালতু যুক্তি। আসল ব্যাপার হলো, হারবে বলেই খেলছে না ভারত!আন্তর্জাতিক ক্রিকেটে সর্বশেষ ভারত-পাকিস্তান দ্বৈরথ দেখা গিয়েছিল গত বছর, টি-টোয়েন্টি বিশ্বকাপে। এর কিছুদিন আগে এশিয়া কাপ টি-টোয়েন্টিতেও দেখা হয়েছিল দুই দলের। দুই দলের ওয়ানডে খেলার স্মৃতিটা এর চেয়ে এক বছরের বেশি পুরোনো। ২০১৫ বিশ্বকাপে অস্ট্রেলিয়ায় গ্রুপ পর্বে দেখা হয়েছিল দুই দলের। কিন্তু এগুলো সবই আইসিসি কিংবা এসিসির কোনো প্রতিযোগিতা। দ্বিপক্ষীয় কোনো সিরিজে সর্বশেষ দুই দল মুখোমুখি হয়েছে ২০১৩ সালে। এরপর বারবার চেষ্টা করেও সিরিজ আয়োজনে ব্যর্থ হয়েছে পাকিস্তান। নিরপেক্ষ ভেন্যুর প্রস্তাব দিয়েও ভারতকে টানতে পারেনি তারা।ভারত সব সময়ই রাজনৈতিক কারণ ও সরকারের আপত্তি দেখিয়ে পাকিস্তানের প্রস্তাব প্রত্যাখ্যান করেছে। কিন্তু পাকিস্তান সেগুলো যে মানতে পারেনি, সেটি বোঝা গেল দেশটির সীমিত ওভারের অধিনায়কের কথায়, ‘ভারত সম্ভবত পাকিস্তানের মুখোমুখি হতে ভয় পায়, সে জন্যই ওরা আমাদের সঙ্গে খেলতে চায় না।’ কথাটা কিন্তু খানিকটা বাড়াবাড়ি মনে হতে পারে। কারণ, ভারতের বিপক্ষে পাকিস্তান সর্বশেষ কোনো ম্যাচ জিতেছিল ২০১৪ সালে, পরের চারটি ম্যাচই কিন্তু হেরেছিল পাকিস্তান। সূত্র: জি নিউজ।
 
