
দিনের পঞ্চম ওভারেই হাশিম আমলাকে ফিরিয়েছেন মোস্তাফিজুর রহমান। রাউন্ড দ্য উইকেট এসে অফ-স্টাম্পের বাইরের মোস্তাফিজের অফ-কাটার ডেলিভারিতে উইকেটরক্ষক লিটন দাশকে ক্যাচ দেন আমলা। উইকেটে এসেছেন প্রোটিয়া অধিনায়ক ফাফ ডু প্লেসি। মোস্তাফিজ আগের দিনও কাটারে ফিরিয়েছেন ওপেনার এইডেন মার্করামকে। তবে আজ দক্ষিণ আফ্রিকানদের আরও বড় বিপদ থেকে বাঁচিয়েছেন ইমরুল কায়েস! আমলা আউট হওয়ার পরের ওভারে শফিউলের বলে ব্যাকওয়ার্ড পয়েন্টে টেম্বা বাভুমার সহজ ক্যাচ ছেড়েছেন ইমরুল।
আগের তিন দিনের তুলনায় উইকেটে পেস আর বাউন্স তুলনামূলক কমে এসেছে। উইকেটে ফাটলের সুবিধা নিয়ে বাংলাদেশি পেসাররা স্লোয়ার কিংবা কাটারে সুযোগ নেওয়ার চেষ্টা করছেন। এতে বাউন্সার না দেওয়ার ঘাটতি বোলাররা কতটা পুষিয়ে নিতে পারেন, সেটাই দেখার বিষয়। যথারীতি রক্ষণাত্মক ফিল্ডিং সাজিয়েছেন মুশফিকুর। শর্ট মিড উইকেটে ফিল্ডারে অভাবে ডু প্লেসির ক্যাচ মাঠের ফাঁকা জায়গায় পড়েছে।
তৃতীয় দিন শেষে দ্বিতীয় ইনিংসে ২ উইকেটে ৫৪ রান তুলেছিল দক্ষিণ আফ্রিকা। এই প্রতিবেদন লেখার সময় দ্বিতীয় ইনিংসে প্রোটিয়াদের সংগ্রহ ১০১/৩। হাতে ৭ উইকেট নিয়ে ২৭৭ রানের লিড নিয়েছে দক্ষিণ আফ্রিকা।
