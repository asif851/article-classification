

আজ যেভাবে আউট হয়ে গেলেন চেতেশ্বর পূজারা, তাতে মনে হতেই পারে, কাঙ্ক্ষিত লক্ষ্য ছোঁয়ার আনন্দেই বুঝি সাজঘরে ফিরলেন। আরেকটি দেড় শ রানের ইনিংস যে খেলে ফেলেছেন মাত্রই! নুয়ান প্রদীপের চতুর্থ শিকার হয়ে ফিরেছেন। আগের দিনের ১৪৪ রানের সঙ্গে আরও ৯ রান যোগ করে।
টেস্টে সেঞ্চুরিকে বড় করাটাই গুরুত্ব পায়। সে কাজে পূজারা বেশ সিদ্ধহস্ত। গল টেস্টে ক্যারিয়ারের ১২তম সেঞ্চুরি পেয়েছেন; এর মধ্যে ছয়টি ইনিংসেই সেঞ্চুরিকে দেড় শ পর্যন্ত টেনেছেন। অর্থাৎ ৫০ ভাগ সাফল্য! ক্যারিয়ারের অর্ধেক সেঞ্চুরিকেই দেড়-সেঞ্চুরিতে রূপ দিতে পেরেছেন।
আগের দিন ধাওয়ানও পারেননি ডাবল সেঞ্চুরি পর্যন্ত যেতে। তবে এই দুজনের ইনিংসে ভর করে ভারতও রান-পাহাড়ে। গল টেস্টের দ্বিতীয় দিনে প্রথম ইনিংসে ভারত অলআউট হয়েছে ৬০০ রানে। জবাবে দিন শেষ হওয়ার আগে ১৫৪ রান করতেই ৫ উইকেট খুইয়ে ফেলেছে স্বাগতিক দল। ভারতের প্রথম ইনিংসের চেয়ে এখনো ৪৪৬ রানে পিছিয়ে শ্রীলঙ্কা দল।
ডাবল সেঞ্চুরি সংখ্যাটা চারে নিয়ে যেতে না পারার আক্ষেপ পূজারা থাকতে পারে। তবে এরই মধ্যে তিনি প্রমাণ করে দিয়েছেন, সেঞ্চুরিটাকে বড় করাতেই তাঁর যত ঝোঁক। ব্রেন্ডন ম্যাককালাম ও কুমার সাঙ্গাকারাও তাঁদের ক্যারিয়ারের অর্ধেক সেঞ্চুরি কমপক্ষে ১৫০-এ নিয়ে গিয়েছিলেন। ম্যাককালামেরও মোট সেঞ্চুরি ১২টি। সাঙ্গাকারার কিন্তু ৩৮টি টেস্ট সেঞ্চুরি ছিল, যার ১৯টিই ১৫০ বা এর বেশি রানের।
৫০ টেস্টের ক্যারিয়ারে মাত্র ১১টি সেঞ্চুরি করেছিলেন ডেনিস অ্যামিস, কিন্তু ৮ বারই (৭২ শতাংশ) দেড় শ পেরিয়েছেন ইংলিশ ব্যাটসম্যান। এরপরই আছেন ডন ব্র্যাডম্যান। ক্যারিয়ারের ২৯টি সেঞ্চুরির ১৮টিই দেড় শ ছাড়ানো! অর্থাৎ তিন অঙ্ক ছোঁয়ার পর ৬২ ভাগ ক্ষেত্রে অন্তত আরও ৫০টা রান করতেন সর্বকালের সেরা ব্যাটসম্যান। এ ক্ষেত্রে তাঁর কাছাকাছি ছিলেন আরেক ব্যাটিং-বিস্ময়, বীরেন্দর শেবাগ। ভারতীয় ওপেনারের ২৩ সেঞ্চুরির ১৪টিই দেড় শ ছাড়ানো (৬১ ভাগ)। এঁদের পরেই আছেন ব্রায়ান লারা (১৯টি দেড় শ ও ৩৪টি সেঞ্চুরি)।
সবচেয়ে বেশি দেড় শ ছাড়ানো ইনিংস শচীন টেন্ডুলকারে। তাঁর ৫১ সেঞ্চুরির ২০টি ছিল দেড় শ ছাড়ানো। পূজারা অত দূর যেতে পারবেন কি না, সেটা সময়ই বলবে।
