
যখনই কেউ বিশ্বকাপের সেরা একাদশ বেছে নেবে সেটা নিয়ে একটু-আধটু বিতর্ক হবেই। আমি সেরা একাদশ বেছে নিতে গিতে দুটি দিকে নজর রেখেছি—বিশ্বকাপের পারফরম্যান্স আর দলের ভারসাম্য। তবে এটা নিয়ে যদি বিতর্ক হয়, হোক। একাদশটা মূলত দুই ফাইনালিস্ট দলের খেলোয়াড়দের নিয়ে গড়া, তবে অন্যান্য দলের যারা টুর্নামেন্টে অসাধারণ খেলেছে, আমি তাদেরও বিবেচনায় নিয়েছি।আমার দলে নিউজিল্যান্ডের অনেক খেলোয়াড়, কারণ পুরো টুর্নামেন্টেই তারা দারুণ আত্মবিশ্বাসের সঙ্গে, সাহসিকতার সঙ্গে খেলেছে। ওরা জানত তাদের দায়িত্ব কী, সেটা বুঝে নিজেদের খেলাটা খেলার স্বাধীনতাও তাদের ছিল। গত ১২ মাসে পারফরম্যান্স দিয়ে তারা ওয়ানডে র্যাঙ্কিংয়ে ৯ নম্বর থেকে ৪ নম্বরে উঠে এসেছে। ১৬ ম্যাচের ১৪টি জিতেছে। অসাধারণ পারফরম্যান্স বলতেই হবে। কিউইদের কোচ মাইক হেসন যেটা বলেছেন, এ রকম পারফর্ম করা সম্ভব যদি আপনার দলে ভালো খেলোয়াড় থাকে। আমাদের দলে সে রকম খেলোয়াড় অনেক আছে। তারা আত্মবিশ্বাসী এবং নিঃস্বার্থ।পুরো টুর্নামেন্টেই অস্ট্রেলিয়ার হয়ে স্টিভেন স্মিথের ভূমিকা ছিল দুর্দান্ত। টানা ৫টি হাফ সেঞ্চুরি করেছে সে, যার একটি ফাইনালেও। লেগ সাইডে আর কাভার দিয়ে অনেক রান তুলেছে সে। দুর্দান্ত ফর্মে ছিল মার্টিন গাপটিলও। টুর্নামেন্টের সর্বোচ্চ রানই (৫৪৭) শুধু তার নয়, সর্বোচ্চ ইনিংসটাও তার। ৫৪১ রান তুলে তার পরেই আছে কুমার সাঙ্গাকারা। ম্যান অব দ্য টুর্নামেন্ট মিচেল স্টার্ক ও আরেক নিউজিল্যান্ড পেসার ট্রেন্ট বোল্ট দুজনই দারুণ বল করেছে। দুজনেরই ২২টি করে উইকেট, তবে স্টার্কের গড় অনেক ভালো। জিওফ অ্যালটকে ছাড়িয়ে এক বিশ্বকাপে নিউজিল্যান্ডের হয়ে সবচেয়ে বেশি উইকেট নেওয়ার রেকর্ডটা নিজের করে নিয়েছেন বোল্ট। অথচ এক বছর আগে সে বিশ্বকাপ দলের আলোচনাতেই ছিল না! ব্রেন্ডন ম্যাককালামের জন্য কোনো প্রশংসাই যথেষ্ট নয়। শুধু ব্যাট হাতেই নয়, সে অধিনায়ক হিসেবেও দারুণ আক্রমণাত্মক ছিল।অস্ট্রেলিয়া-নিউজিল্যান্ডের খেলোয়াড়দের বাইরে আমার বিশ্বকাপ দলে থাকবে কুমার সাঙ্গাকারা, এবি ডি ভিলিয়ার্স, মরনে মরকেল, ইমরান তাহির। মরকেলের জায়গাটায় শক্ত প্রতিদ্বন্দ্বী ছিল ওয়াহাব রিয়াজ। আমার মনে হয়, মরকেলের বদলে রিয়াজও আসতে পারত।আমি দুঃখিত, সেরা একাদশে কোনো ভারতীয়কে রাখতে পারছি না।তো দেখা যাক আমার দলটা কেমন। ১. মার্টিন গাপটিল ২. ব্রেন্ডন ম্যাককালাম (অধিনায়ক) ৩. কুমার সাঙ্গাকারা (উইকেটকিপার) ৪. স্টিভেন স্মিথ ৫. এবি ডি ভিলিয়ার্স ৬. গ্রান্ট এলিয়ট ৭. গ্লেন ম্যাক্সওয়েল ৮. ড্যানিয়েল ভেট্টোরি ৯. মিচেল স্টার্ক ১০. মরনে মরকেল ১১. ট্রেন্ট বোল্ট। দ্বাদশ খেলোয়াড়—ইমরান তাহির।
