
নিরাপত্তার চাদরে ঢেকে দেওয়া হয়েছে মিরপুর শেরেবাংলা স্টেডিয়াম। ইংল্যান্ড সিরিজে নজিরবিহীন নিরাপত্তার ব্যবস্থা করেছে বাংলাদেশ। প্রতিদিনের কথাবার্তায় তা–ই বারবার উঠে আসছে নিরাপত্তা প্রসঙ্গ। কাল শুরু হচ্ছে ওয়ানডে সিরিজ। কিন্তু আজকের সংবাদ সম্মেলনেও ঘুরে ফিরে এল নিরাপত্তা প্রসঙ্গ। 
ইংল্যান্ড দলের নিরাপত্তার জন্য সর্বোচ্চ ব্যবস্থা নেওয়া হয়েছে। সে জন্য ইংল্যান্ড দলে কোথাও যাওয়ার আগে আশপাশের সড়কের গাড়ি আটকে দেওয়া হচ্ছে। বড় বড় সিগন্যালে আটকা পড়ছে নগর-বাসী। এ বিষয়টি নজর এড়ায়নি ইংল্যান্ডের ওয়ানডে অধিনায়ক জস বাটলারের। তাঁদের নিরাপত্তার স্বার্থে ঝামেলা পোহাতে হচ্ছে সাধারণ মানুষকে। এটা বুঝতে পারছেন বাটলার, ‘কড়া নিরাপত্তার বিষয়টি তো খোলা চোখেই বোঝা যাচ্ছে। আমি খবরগুলো দেখছিলাম, সেখানে যে ছবিগুলো দেখেছি, সেটা দৃষ্টিভঙ্গি পাল্টে দেয়। এমন কিছু কখনো দেখতে চাই না। এটা খুব দুঃখজনক। তবে সবকিছুই ভালো মতো চলছে। আমাদের জন্য এখানে যাতায়াতের (যানজট) সমস্যা সৃষ্টি হচ্ছে। এখানকার মানুষদের অনেক কষ্ট করতে হচ্ছে, যা তাঁদের জন্য খুব হতাশাজনক।’ তবে এই নিরাপত্তাব্যবস্থা যে প্রয়োজন ছিল, সেটাও জানেন বাটলার। বাংলাদেশের দেওয়া নিরাপত্তায় ইংল্যান্ড দলের সন্তুষ্টিটাও জানিয়ে দিলেন অধিনায়ক, ‘কিন্তু আমাদের এটা প্রয়োজন ছিল। দুর্দান্ত নিরাপত্তার ব্যবস্থা করা হয়েছে আমাদের জন্য। নিজেদের মধ্যে কথাবার্তায় কখনোই নিরাপত্তা প্রসঙ্গ উঠে আসছে না, তাতেই বোঝা যায়, নিরাপত্তা কতটা ভালো এবার।’ সাধারণ মানুষ এই কষ্ট যে হাসিমুখে মেনে নিচ্ছে, এই ছবিও নিশ্চয়ই দেখেছে ইংল্যান্ড দল। মঈন আলীর কথায় হয়তো তাই বারবার উঠে এসেছে বাংলাদেশের মানুষের আতিথেয়তা।
