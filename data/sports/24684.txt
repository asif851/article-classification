
বার্সেলোনার সবাই যেন উঠেপড়ে লেগেছেন নেইমারকে মোটাতাজাকরণ কর্মসূচির মধ্যে নিয়ে আসতে। নেইমারের ওজন নিয়ে তো আর কম কথা হলো না। তবে বার্সেলোনারই সাবেক তারকা, আর্জেন্টাইন কিংবদন্তি ডিয়েগো ম্যারাডোনা বলছেন অন্য কথা। ব্রাজিলিয়ান এই ফরোয়ার্ডের শরীরকে শক্তপোক্ত করে তুলতে বার্সেলোনা কী ধরনের পদক্ষেপ নেবে, সেটা নিয়েই ভয়েই আছেন ম্যারাডোনা। স্প্যানিশ ক্লাবটিকে তাই অনুরোধ করেছেন যেন ওজন বাড়াতে গিয়ে নেইমারকে ‘বডিবিল্ডার’ না বানিয়ে ফেলা হয়!এই কদিনে নেইমার ম্যারাডোনারও মন জয় করে নিয়েছেন। ব্রাজিলের উদীয়মান এই তারকাও যে একদিন সেরাদের কাতারে পৌঁছাবেন, সেটা নিয়ে কোনোই সন্দেহ নেই আর্জেন্টিনার বিশ্বকাপজয়ী অধিনায়কের। শারীরিক গড়নটা হালকা-পাতলা হলেও নেইমারের ফুটবল সক্ষমতা নিয়ে প্রশ্ন নেই কারোরই। দারুণ দক্ষতা দেখিয়ে মাত্র ২১ বছরেই নজর কেড়ে নিয়েছেন ফুটবল বিশ্বের।কিন্তু এ বছর ন্যু ক্যাম্পে আসার পরেই জানা গেছে নেইমার রক্তশূন্যতায় ভুগছেন, টনসিল অপারেশনের পর ওজনও কমে গেছে সাত কেজি। এই শরীর নিয়ে ব্রাজিলিয়ান লিগ মাতিয়ে আসতে পারলেও ইউরোপের বৃহত্তর আঙিনায় নিশ্চয়ই সেটা যথেষ্ট হবে না। অন্ততপক্ষে নেইমারের স্বাভাবিক ওজনটা তো ঠিকঠাকই রাখতে চাইবে বার্সেলোনা। কিন্তু এটা করতে গিয়ে নেইমার যেন মুটিয়ে না যান, সেই আহ্বানই জানিয়েছেন ম্যারাডোনা, ‘নেইমারের খেলা আমার ভালো লাগে। সে এমন একটা খেলোয়াড়, যাকে গোনায় ধরতে হয়। সে জানে নিজেকে নিয়ে কী করতে হবে। আর সে জন্য তার বডিবিল্ডার হওয়ার দরকার নেই। আমি আশা করব বার্সেলোনা তার সঙ্গে তেমনটা করবে না। তার শুধু ফুটবলটাই খেলতে হবে।’
বার্সেলোনায় নেইমারের শুরুটা অবশ্য হয়েছে বেশ ভালোভাবেই। সুপার কাপের প্রথম লেগে নেইমারের করা অভিষেক গোলটির কল্যাণেই শেষ পর্যন্ত শিরোপাটা উঠেছে বার্সেলোনার ঘরে। লা লিগার সর্বশেষ ম্যাচেও মেসির সঙ্গে তাঁর যুগলবন্দি মুগ্ধ করেছে ফুটবলপ্রেমীদের। নিজে গোল না পেলেও লিওনেল মেসির হ্যাটট্রিকে বেশ ভালো অবদান ছিল এই ব্রাজিলিয়ান ফরোয়ার্ডের।
