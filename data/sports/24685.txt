
 
ক্যারিবিয়ান প্রিমিয়ার লিগে স্বরূপে ফিরলেন সাকিব আল হাসান। জ্যামাইকার স্বাধীনতা দিবসে বার্বাডোজ ট্রাইডেন্টসকে ১২ রানে হারিয়েছে সাকিবের জ্যামাইকা তালাওয়াস। ব্যাটে-বলে ভূমিকা রেখেছেন তিন ধরনের ক্রিকেটে অলরাউন্ডার র‍্যাঙ্কিংয়ে শীর্ষে থাকা সাকিব।
প্রথম ম্যাচে সেভাবে জ্বলে উঠতে পারেননি। তবে ট্রাইডেন্টসের বিপক্ষে ৩২ বলে অপরাজিত ৪৪ রানের ঝকঝকে ইনিংস খেলেছেন। ৫টি চার ও ১ ছয় দিয়ে সাজানো ছিল ইনিংসটি। বল হাতে ৪ ওভারে ২৮ রান দিয়ে ১ উইকেট নিয়েছেন।
টস জিতে ব্যাটিং নেন তালাওয়াস অধিনায়ক কুমার সাঙ্গাকারা। দলীয় ১৪ রানে তিনি আউট হলে ৫১ রানের জুটি গড়ে বিপর্যয় সামাল দেন লেন্ডল সিমন্স ও ম্যাককার্থি।
কিন্তু পাকিস্তানি বাঁহাতি পেসার ওয়াহাব রিয়াজ এক ওভারে ৩ উইকেট ও মেডেন নিলে আবারও বিপদে পড়েন সাকিবরা। এরপর সাকিব আর ম্যাককার্থি ৮৫ রানের জুটি গড়েন। ১৯তম ওভারে দুর্দান্ত প্রতিশোধ নিয়েছেন সাকিব। ওয়াহাব রিয়াজের এক ওভারে টানা তিন বলে ১ ছয় ও ২টি চার মেরেছেন। তবু ১৫৪ রানের বেশি জমা করতে পারেনি তাঁর দল।
টি-টোয়েন্টিতে এই স্কোর নিরাপদ নয়। দরকার ছিল ভালো বোলিং। তাতেও ভূমিকা রাখেন সাকিব। ওভারে সাতের বেশি খরচ করেননি। ১৪২ রানে অলআউট হয় ট্রাইডেন্টস। মোহাম্মদ সামি নিয়েছেন ১২ রানে ৪ উইকেট।
কাল বাংলাদেশ সময় সকাল ছয়টায় ত্রিনবাগো নাইট রাইডার্স খেলবে সেন্ট লুসিয়া স্টারসে বিপক্ষে। এই ম্যাচে খেলতে পারেন আরেক বাংলাদেশি অলরাউন্ডার মেহেদি হাসান মিরাজ।
আরও পড়ুন
সাকিবকে নিয়ে ফেসবুকে ভুল পোস্ট, শিশিরের জবাব
