
দীর্ঘদিন পর আবার ভারতের ওয়ানডে দলে ফিরতে যাচ্ছেন যুবরাজ সিং। সাম্প্রতিক সময়ে ‘এ’ দলের হয়ে দুর্দান্ত পারফরম্যান্স দেখিয়ে নির্বাচকদের নজর কেড়েছেন ভারতীয় এই অলরাউন্ডার। অস্ট্রেলিয়ার বিপক্ষে একটি টি-টোয়েন্টি ও সাত ম্যাচের ওয়ানডে সিরিজের প্রথম তিনটি ম্যাচের জন্য ঘোষণা করা হয়েছে ভারতের ১৫ সদস্যের দল। আগামী ১০ অক্টোবর শুরু হবে অস্ট্রেলিয়ার ভারত সফর। ভারতের হয়ে যুবরাজ শেষ ম্যাচটি খেলেছিলেন ইংল্যান্ডের বিপক্ষে গত জানুয়ারিতে। এরপর ভালো ফর্মে না থাকায় বাদ পড়েছিলেন দল থেকে। আবারও ভালো পারফরম্যান্স দেখিয়েই দলে জায়গা করে নিতে হয়েছে যুবরাজকে। ওয়েস্ট ইন্ডিজ ‘এ’ দলের বিপক্ষে টানা তিনটি ওয়ানডেতে তিনি খেলেছেন ১২৩, ৪০ ও ৬১ রানের লড়াকু ইনিংস। একমাত্র টি-টোয়েন্টি ম্যাচে তাঁর ব্যাট থেকে এসেছে ৫২ রানের এক ঝোড়ো ইনিংস। যুবরাজের মতো ভালো পারফরম্যান্স দেখানোর সুযোগ পাননি গৌতম গম্ভীর ও বীরেন্দর শেবাগ। তাই এবারও দলের বাইরেই থাকতে হচ্ছে এই দুই অভিজ্ঞ ব্যাটসম্যানকে। ১০ অক্টোবর অস্ট্রেলিয়ার বিপক্ষে একমাত্র টি-টোয়েন্টি ম্যাচে মাঠে নামবে ভারত। এরপর ১৩ অক্টোবর শুরু হবে সাত ম্যাচের ওয়ানডে সিরিজ।
