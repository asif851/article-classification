


• ঢাকা প্রিমিয়ার লিগে নিজেদের ১৯তম শিরোপা জয়ে গুরুত্বপূর্ণ ভূমিকা রেখেছেন মাশরাফি• আবাহনীতে তিনি এবার অধিনায়ক হিসেবে নন, খেলেছেন শুধু খেলোয়াড় হিসেবে• কেন আবাহনীর অধিনায়কত্ব করেননি, ম্যাচ শেষে সেটি জানালেন মাশরাফি

পুরস্কার বিতরণী অনুষ্ঠানে কাল উপস্থাপক যখন বললেন, ‘আবাহনী অধিনায়ক মাশরাফি বিন মুর্তজাকে আহ্বান করছি...’ খেলোয়াড়দের জটলা থেকে মাশরাফি চেঁচিয়ে উঠলেন, ‘আরে আমি অধিনায়ক না, অধিনায়ক হচ্ছে নাসির!’
ভুলটা এবার অনেকে করেছেন। মাশরাফিকে সবাই দলের অধিনায়ক হিসেবে দেখেই অভ্যস্ত। কিন্তু এবার ঢাকা প্রিমিয়ার লিগে দেখা গেছে অন্য ছবি। আবাহনীতে মাশরাফি খেলেছেন একজন খেলোয়াড় হিসেবেই। ঐতিহ্যবাহী দলটির অধিনায়কত্ব করেছেন নাসির হোসেন।
‌‘প্লেয়ার বাই চয়েসে’ মাশরাফি শুরুতে ছিলেন শাইনপুকুরে। পরে বিশেষ ব্যবস্থায় এসেছেন আবাহনীতে। তবে নেতৃত্বের গুরুভার নেননি। খেলেছেন নাসিরের নেতৃত্বে। তবে দলের সব আলো যেন ছিল তাঁকে ঘিরেই। কেন অধিনায়কত্ব করেননি, কাল বিকেএসপিতে শিরোপা নির্ধারণী ম্যাচ শেষে ড্রেসিংরুমে বসে সেটির ব্যাখ্যা দিচ্ছিলেন মাশরাফি, ‘আমি চেয়েছি বেশির ভাগ (অধিনায়কত্বের) জিনিসগুলো নাসিরই করুক। যখন খুব প্রয়োজন হয়েছে, তখন সক্রিয় হয়েছি । একটু নির্ভার থাকতে চেয়েছি। আর কোনো কারণ নেই। একটু নির্ভার থাকার জন্যই অধিনায়কত্বের বাইরে থাকা। সত্যি কথা বলতে, খেলাটায় বেশি মনোযোগ দেওয়ার জন্য অধিনায়কত্ব করিনি। আমি জানতাম লিগে আমাদের ১৬টা ম্যাচই খেলব। অধিনায়কত্ব করলে মাঠে অনেক কিছুই করতে হয়। এই কারণে নির্ভার থেকে বোলিংটা উপভোগ করতে চেয়েছি।’

তা মাশরাফি করেছেন। বোলিংটা তারিয়ে তারিয়ে উপভোগ করেছেন বলেই তো এবার প্রিমিয়ার লিগে সর্বোচ্চ উইকেটশিকারি (৩৯) হয়েছেন। ঢাকা প্রিমিয়ার লিগ লিস্ট ‘এ’ মর্যাদা পাওয়ার পর এক আসরে সর্বোচ্চ উইকেট পাওয়ার রেকর্ডটি এখন তাঁরই। লিগ শেষে তাই মাশরাফির চোখেমুখে তৃপ্তির ছায়া, ‘যেভাবে চাচ্ছিলাম এবার সেভাবেই সবকিছু করতে পেরেছি। সবচেয়ে বড় চ্যালেঞ্জ ছিল আমি যেখানে ছিলাম, সেটা ধরে রাখা। ফিটনেসে যেন ঘাটতি না হয়, সেদিকে মনোযোগী হওয়া। এসব জায়গায় আমি কাজ করতে চেয়েছি, কখনোই চিন্তা করিনি উইকেট নিতে হবে।’
গত কয়েক বছর মাশরাফি ঘরোয়া ক্রিকেটে যে দলে খেলেন, সে দলই চ্যাম্পিয়ন হয়! ২০১৫ বিপিএলে সাদামাটা কুমিল্লা ভিক্টোরিয়ানস চ্যাম্পিয়ন হয়েছিল তাঁর সফল নেতৃত্বে। গত বিপিএলে শুরুতে খুঁড়িয়ে চলা রংপুর রাইডার্সকে শেষ পর্যন্ত শিরোপা জয়ের আনন্দে ভাসিয়েছেন। এবার ঢাকা প্রিমিয়ার লিগে শিরোপা জিতেছে মাশরাফির আবাহনী। এই সাফল্যে রহস্য কী? প্রশ্নটা শুনে মাশরাফির লাজুক হাসি, ‘আসলে কিছু না। ভাগ্য। আমি ভাগ্যে বিশ্বাস করি। কঠোর পরিশ্রম অবশ্যই দরকার। তবে এখানে ভাগ্যের সহায়তাও আছে।’
