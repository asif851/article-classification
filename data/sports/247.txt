
বার্সেলোনাতে দুজন একসঙ্গে খেলেন। লিওনেল মেসিকে খুব ভালো করেই জানেন ক্লদিও ব্রাভো। এখন অবশ্য মেসিই হয়ে যাচ্ছেন প্রতিপক্ষ, কোপা আমেরিকার প্রথম ম্যাচে মেসির আর্জেন্টিনার প্রতিপক্ষ ব্রাভোর চিলি। এখন তাই মেসিকে আটকানোর ছক কষতে হচ্ছে ব্রাভোকে। কিন্তু চোটের জন্য আর্জেন্টিনা ফরোয়ার্ডের খেলা যে অনিশ্চিত!চিলির জন্য ব্যাপারটা স্বস্তিরই হওয়ার কথা। শখ করে নিশ্চয়ই কেউ মেসিকে প্রতিপক্ষ হিসেবে চায় না। তবে ব্রাভো মেসিকে চাইছেন। মনে যা–ই থাকুক, মুখে সে রকম দাবিই বার্সেলোনার চিলিয়ান গোলকিপারের, ‘আমি ওর পরিস্থিতি জানি না। আমি জানি না সে চোটে আছে কি না। অথচ বসে থাকার মতো অবস্থায় আছে কি না। আর্জেন্টিনার জন্য তো বটেই, আমাদের জন্যও ও নামতে পারলে সেটা ভালো হবে। আমি চাই সে খেলুক।’ চিলির অধিনায়কের কথা, মেসি খেললেও তাদের পরিকল্পনা বদলাবে না, ‘প্রতিপক্ষের ওপর আমাদের খেলা নির্ভর করে না। মেসি খেলুক আর না খেলুক, আমরা নিজেদের খেলে যাব। আমি শুধু বলতে পারি, ও খেললে ম্যাচের আকর্ষণ অনেকটাই বেড়ে যায়। সে জন্যই আমি চাইছি ও খেলুক। আর কোপা আমেরিকায় প্রথম ম্যাচ খেলতে না পারলে সে খুব হতাশ হবে।’ব্রাভো কি খাল কেটে কুমির আনতে চাইছেন?
