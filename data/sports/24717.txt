
মাঝে মধ্যে অদ্ভুত কিছু বিষয়ে জরিপ হয়, যার ফলটাও বেশ চমকজাগানিয়া। অবশ্য চমকটা নির্ভর করে জরিপ হচ্ছে কোন বিষয়ের ওপর। খেলাধুলায় এমন কিছু জরিপ দেখা যায়, ভারী মজার, অদ্ভুতও। শীর্ষস্থানীয় ফরাসি ক্রীড়া দৈনিক লেকিপ যেমন জরিপ করল, বর্তমান সময়ে ফুটবলারদের মধ্যে সবচেয়ে উদ্ধত, সবচেয়ে অহংকারী কে?
উত্তরটা কেউ স্বাভাবিকভাবে নিতে পারেন আবার কেউ নাও পারেন। হয়তো রেগে-মেগে বলেই দিতে পারেন, ‘ধুর বোগাস’! এ নিয়েও জপি! কিন্তু জরিপটা হয়েছে পাঠকের ভোটে, সেটিও ফ্রান্সের শীর্ষ পত্রিকায়। না চাইলেও খবরটা তাই মিথ্যে হয়ে যাচ্ছে না। লেকিপের জরিপে সবচেয়ে অহংকারী ফুটবলার হিসেবে উঠে এসেছে জ্লাতান ইব্রাহিমোভিচের নাম। এ তালিকায় দুইয়ে ক্রিস্টিয়ানো রোনালদো। তিনে ম্যানচেস্টার সিটির ফরাসি মিডফিল্ডার সামির নাসরি।তিনজনই সমকালীন ফুটবলের বড় তারকা। মাঠে উপহার দেন কত শত স্মরণীয় মুহূর্ত। কিন্তু খেলোয়াড়ি জীবন আর ব্যক্তিজীবন তো এক নয়। মাঠে কিংবা মাঠের বাইরে, খেলা কিংবা খেলার বাইরে বিভিন্ন সময়ে ঘটে যাওয়া তাঁদের নানা ঘটনা হয়তো প্রভাব ফেলেছে ভোটদাতাদের ওপর।ইব্রার নিজস্ব একটা ধরন আছে। সেটা তিনি পাল্টানোর চেষ্টা কখনোই করেননি। ইব্রা সগর্বে বলতে পারেন, হু ইজ মেসি, হু ইজ রোনালদো। নাসরির ঘাড়ের একটা রগ ত্যাড়া বলেই সবাই জানে। তবে রোনালদো কিন্তু গত বেশ কিছু দিন ধরে বদলে যাওয়া এক মানুষ। তবু ফুটবল ভক্তদের মনে তাঁর আগের ছবিটার ছাপ রয়ে গেছে দেখা যাচ্ছে।
