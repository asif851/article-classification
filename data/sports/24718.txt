
পচেফস্ট্রুমে প্রথম টেস্টে ৩৩৩ রানের বিশাল ব্যবধানে হেরে এমনিতেই ব্যাকফুটে বাংলাদেশ। এরই মধ্যে ব্লুমফন্টেইনে দ্বিতীয় টেস্টে নাকি সবুজ উইকেটের আভাস পাওয়া গেছে। বোঝাই যাচ্ছে, টেস্ট সিরিজে বাংলাদেশকে কোনো সুযোগই দিতে রাজি নন প্রোটিয়া দলপতি ফাফ ডু প্লেসি। টেস্ট সিরিজ শেষ হওয়ার পরও রেহাই মিলছে না। ওয়ানডে সিরিজটাও যে কঠিন হতে যাচ্ছে, সেটি বোঝা গেল একটি তথ্যে, সিরিজের আগে ওয়ানডে প্রস্তুতি ম্যাচে মাঠে নামবেন এবি ডি ভিলিয়ার্স। ব্লুমফন্টেইনের ম্যানগাউং ওভালে শুক্রবার শুরু হবে দ্বিতীয় টেস্ট। একই ভেন্যুতে ১২ অক্টোবর ক্রিকেট দক্ষিণ আফ্রিকা (সিএসএ) আমন্ত্রিত একাদশের বিপক্ষে প্রস্তুতিমূলক ওয়ানডে খেলবেন মুশফিকরা। এ ম্যাচে জেপি ডুমিনিকে অধিনায়ক করে ডি ভিলিয়ার্সকে দলে নিয়েছে সিএসএ। এ বছরের জুনে চ্যাম্পিয়নস ট্রফিতে ভারতের বিপক্ষে সর্বশেষ ওয়ানডে খেলেছিলেন ডি ভিলিয়ার্স। এরপর আন্তর্জাতিক ক্রিকেটের বাইরে থাকার সময়ই দক্ষিণ আফ্রিকা ওয়ানডে দলের নেতৃত্ব থেকে সরে দাঁড়ান তিনি। প্রস্তুতি ওয়ানডেতে ডুমিনি ও ডি ভিলিয়ার্সকে দলে নেওয়ার বিষয়টি ব্যাখ্যা করে সিএসএ জাতীয় নির্বাচক প্যানেলের আহ্বায়ক লিন্ডা জন্ডি বলেন, ‘ডুমিনি প্রথম শ্রেণির ক্রিকেট থেকে অবসর নেওয়ায় এটা হবে তাঁর জন্য একটি সুযোগ, বিশেষ করে ওয়ানডে সিরিজের আগে। আমরা চাচ্ছি সানফয়েল সিরিজের পরবর্তী রাউন্ডে এবি খেলুক, সংক্ষিপ্ত সংস্করণে (প্রস্তুতি ওয়ানডে) খেলে সে নিজেও উপকৃত হবে।’ ওয়ানডে সিরিজের প্রথম ম্যাচ শুরু হবে ১৫ অক্টোবর।
