
শারজা টেস্টে ২২ বছর আগের মুহূর্তটি ফিরিয়ে নিয়ে এলেন ইয়াসির শাহ। লেগ স্টাম্পের ওপর বল ফেলে বোকা বানালেন ইংলিশ ব্যাটসম্যান সামিত প্যাটেলকে। ইয়াসির শাহর এই আশ্চর্য বল ১৯৯৩ সালে ওল্ড ট্রাফোর্ডে শেন ওয়ার্নের বলে মাইক গ্যাটিংয়ের বিভ্রান্ত হওয়ার দৃশ্যটিই যেন নতুন করে মনে করিয়ে দিল।
লেগ স্টাম্পের ওপর বল পিচ করিয়ে গ্যাটিংয়ের অফ স্টাম্প এলোমেলো করে দেওয়ার পরপরই ওয়ার্নের ডেলিভারিকে ‘বল অব দ্য সেঞ্চুরি’ হিসেবে অভিহিত করেছিলেন অনেকেই। ইয়াসির শাহর অসাধারণ বলটি নিয়েও তুমুল হইচই। তবে অনেকেই হয়তো ভুলে গেছেন সাকিব আল হাসানের কথা। সাকিবও যে ঠিক একই ধরনের এক বলে উইকেট তুলে নিয়েছিলেন, হয়তো অজানাই। ঘটনাচক্রে সাকিবের ওই কীর্তির সাক্ষী ম্যানচেস্টারের ওল্ড ট্রাফোর্ড, আউট হওয়া ব্যাটসম্যান একজন ইংলিশ! ইংল্যান্ডের ব্যাটসম্যানরাই কেন যেন শিকার হন এমন দুর্দান্ত ডেলিভারিতে! ২০১০ সালে ইংল্যান্ড সফরের দ্বিতীয় টেস্টে বাংলাদেশ হেরেছিল ইনিংস ব্যবধানে। কিন্তু সে টেস্টে ইয়ান বেলকে ঠিক শেন ওয়ার্নের মতোই এক অসাধারণ ডেলিভারিতে বোল্ড করেছিলেন সাকিব। সাকিবের করা বলটি লেগ স্টাম্পে পিচ করে ভেঙে দিয়েছিল বেলের অফ স্টাম্প। ১২৮ রান করা বেল তো বিস্ময়ে বিমূঢ়! চেয়ে দেখা ছাড়া যেন কিছুই করার ছিল না তাঁর! ওই ইনিংসে ১২১ রানে ৫ উইকেট নিয়েছিলেন সাকিব। ‘বল অব দ্য সেঞ্চুরি’র কাহিনি বললে ওয়ার্নের নাম এসে যাবে অবধারিতভাবেই। ওয়ার্নের কীর্তিতে যে ইয়াসির শাহের আগেই ভাগ বসিয়েছিলেন সাকিব, ভুলে গেলে কী চলবে!সাকিবের সেই বলটি দেখুন:-

