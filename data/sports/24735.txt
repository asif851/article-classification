
শেষ তিরটা ছুড়েই চেয়ারে বসে পড়লেন রাদিয়া আক্তার। কান্নার দমকে কোনো কথা বলতে পারছিলেন না। আন্তর্জাতিক সলিডারিটি আর্চারি চ্যাম্পিয়নশিপে কাল তাঁকে টপকে ফাইনালে উঠেছেন বাংলাদেশেরই আরেক প্রতিযোগী হীরা মনি। মওলানা ভাসানী স্টেডিয়ামে বিকেএসপির দুই আর্চার লড়েছেন মেয়েদের রিকার্ভ বো এককের সেমিফাইনালে। আগামীকাল সোনার লড়াইয়ে হীরার প্রতিপক্ষ আজারবাইজানের ইয়ালাসুল রামোজামোভা।রিকার্ভের পাশাপাশি মেয়েদের কম্পাউন্ড বোয়েও বাংলাদেশের জন্য দিনটি ভালো গেছে। মেয়েদের এককের সেমিফাইনালে সতীর্থ সুস্মিতা বণিককে হারিয়েছেন বন্যা আক্তার। ফাইনালে বন্যা লড়বেন ইরাকের তিরন্দাজ ফাতিমার সঙ্গে।টুর্নামেন্ট শুরুর আগে কর্মকর্তাদের প্রত্যাশা ছিল নয়টির মধ্যে অন্তত ছয়টি সোনা জয়। কিন্তু কাল রিকার্ভ ও কম্পাউন্ড দুই ইভেন্টেই ছেলেরা হতাশ করেছেন। রিকার্ভ থেকে ছেলেদের হাতে কোনো পদকই ওঠেনি। মিলন মোল্লা ইরাকের ওয়ালিদকে ১৪১-১২৯ পয়েন্টে হারিয়ে কম্পাউন্ডে ব্রোঞ্জ জিতেছেন। মেয়েদের এককেও এসেছে একটি ব্রোঞ্জ। বিপাশা আক্তারকে ১৩৫-১৩৪ পয়েন্টে হারিয়ে ব্রোঞ্জ জেতেন সুস্মিতা বণিক।গত বছর সামোয়াতে যুব কমনওয়েলথ গেমসে সোনাজয়ী তামিমুল বাদ পড়েন রিকার্ভ বোয়ের এককের প্রি-কোয়ার্টার ফাইনালে। তাঁকে টাইব্রেকে হারিয়েছেন বাংলাদেশেরই দুরুল হুদা। কোয়ার্টার ফাইনালে দুরুল হুদা হেরে গেছেন আরেক সতীর্থ রোমান সানার কাছে। তবে শেষ পর্যন্ত কোনো পদক জিততে পারেননি রোমান। ব্রোঞ্জ পদকের লড়াইয়ে ৪-৬ সেটে হেরে গেছেন ভুটানের নিমা দর্জির কাছে।গত আগস্টে রিও অলিম্পিকে অংশ নেওয়া শ্যামলী রায় ছিটকে গেছেন কোয়ার্টার ফাইনালে। আজারবাইজানের ওজাই গাসিমোভার কাছে ৬-০ সেটে হেরেছেন নড়াইলের তরুণী। এককে হেরে হতাশ শ্যামলী এখন দলগত ও মিশ্র দ্বৈতের দিকে তাকিয়ে, ‘আজ বাজে দিন গেছে আমার। এককে কিছু করতে পারিনি বলে খারাপ লাগছে। এখনো দলগত ও মিশ্র দ্বৈতে সুযোগ আছে, চেষ্টা করব সেখানে ভালো করতে।’বাংলাদেশ আনসারের তিরন্দাজ বন্যা এবারই প্রথম কোনো আন্তর্জাতিক টুর্নামেন্টের ফাইনালে উঠেছেন। এর আগে খেলতেন ফুটবল ও কাবাডি। ফাইনালে ওঠার পর বন্যার চোখেমুখে আনন্দের রেশ, ‘খুবই ভালো লাগছে। আমি ভাবতেই পারিনি যে এত দূর আসতে পারব। ২০১৪ সালে আনসারের কোচ আমাকে আর্চারির ট্রায়ালের জন্য ডেকেছিলেন। এর আগে তির-ধনুক কীভাবে ধরতে হয়, সেটাও জানতাম না।’ সোনা জিতে প্রথম টুর্নামেন্ট স্মরণীয় করে রাখতে চান ফরিদপুরের মেয়ে, ‘ফাইনালে উঠেছি বলে কোনো চাপ নিচ্ছি না। নিজের সেরাটা দিয়ে সোনা জয়ের চেষ্টা করব।’
