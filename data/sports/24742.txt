
জার্মানির সামনে ইতিহাসের হাতছানি। আজ মারাকানায় ফ্রান্সকে হারালেই ইতিহাসের প্রথম দল হিসেবে টানা চতুর্থবার বিশ্বকাপ সেমিফাইনালে উঠবে জার্মানরা। তবে টানা শীর্ষ আটে জায়গা করে নেওয়ার রেকর্ড অনেক দিন ধরেই জার্মানির দখলে। তিনবারের বিশ্ব চ্যাম্পিয়নরা সেই ১৯৫৪ বিশ্বকাপ থেকেই নিয়মিত শীর্ষ আটে আছে। এবারসহ টানা ১৬ বার শীর্ষ আটে থাকা নিশ্চিত করল জার্মানরা। ধারাবাহিকতার এই রেকর্ডে জার্মানির ধারেকাছেও নেই অন্য কোনো দল। সবচেয়ে কাছাকাছি থাকা ব্রাজিল এবারসহ টানা ছয়বার (১৯৯৪-২০১৪) খেলছে কোয়ার্টার ফাইনালে। সেরা আটে সবচেয়ে বেশি ১৭ বার জায়গা পেয়েছে জার্মানি ও ব্রাজিলই। ১০ বার খেলে দুইয়ে আর্জেন্টিনা, ইতালি ও ইংল্যান্ড।
