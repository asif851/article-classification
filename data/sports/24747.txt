
ফুটবলার হিসেবে সবই পেয়েছেন লিওনেল মেসি। চারবার ব্যালন ডি’অর, ক্লাব বার্সেলোনার হয়ে একাধিকবার চ্যাম্পিয়নস লিগের শিরোপা, সবই। কিন্তু নিজ দেশের জাতীয় দলের জার্সি গায়ে স্বাদ নেওয়া হয়নি বড় কোনো প্রতিযোগিতায় সাফল্যের। দরজায় কড়া নাড়ছে বিশ্বকাপ ফুটবল। মেসি কি পারবেন আসছে জুনে অনুষ্ঠেয় বিশ্বকাপটা নিজেদের করে রাখতে। আশাবাদী হতো তো ক্ষতি নেই, কারণ তাঁর দেশ আর্জেন্টিনার শরীরে যে এঁটে দেওয়া হয়েছে এবারের বিশ্বকাপের অন্যতম ফেবারিটের তকমা।বিশ্বকাপকে সামনে রেখে কেমন হচ্ছে আর্জেন্টিনার প্রস্তুতি। আর্জেন্টাইন ফুটবলাররাই বা কতটুকু উজ্জীবিত ফুটবল মহাযজ্ঞকে সামনে রেখে। মেসি জানিয়েছেন, বিশ্বকাপের অপেক্ষায় অধীর ফুটবলাররা। তাঁর ভাষায়, খেলোয়াড়দের সংহতিও এই মুহূর্তে তুঙ্গেই।বিশ্বকাপটায় পাখির চোখ করেছেন মেসি নিজেও। এই বিশ্বকাপ যে তাঁর জন্য হতে পারে অনেক সমালোচনার জবাবও, ‘বিশ্বকাপ অবশ্যই আমাদের স্বপ্ন। এতে যেকোনো কিছুই ঘটা সম্ভব।’বিশ্বকাপ জিততে তিনি যে মুখিয়ে আছেন, সেটা বলে না দিলেও চলছে। তবে জীবনের সবচেয়ে বড় পুরস্কার এরই মধ্যেই কিন্তু পেয়ে গেছেন, তাঁর ছেলে থিয়াগো! বাবা হওয়াটা বদলে দিয়েছে তাঁর নিজের জীবন। বাবা হওয়াটাকে কীভাবে দেখছেন, এমন এক প্রশ্নের জবাবে মেসি বললেন, ‘আমার ছেলে থিয়াগো আমায় বদলে দিয়েছে। আমার কাছে এই মুহূর্তে ফুটবল ২ নম্বর অগ্রাধিকার। ছেলে এক নম্বর।’
