
২০১৪ বিশ্বকাপের টিকিট নিশ্চিত হয়েছে আগেই। বাছাইপর্বের বাকি দুটি ম্যাচ তাই আর্জেন্টিনার জন্য শুধুই আনুষ্ঠানিকতার। তবে নামমাত্র ম্যাচ হলেও পূর্ণশক্তির দলই চেয়েছিলেন কোচ আলেসান্দ্রো সাবেলা। তাঁর চাওয়া অবশ্য পূরণ হচ্ছে না। ইনজুরিতে থাকা লিওনেল মেসি তো বটেই, শেষ দুই ম্যাচে থাকছেন না গঞ্জালো হিগুয়েইন, ফার্নান্দো গ্যাগো ও হাভিয়ের মাচেরানোর মতো খেলোয়াড়েরা।বাকিদের প্রসঙ্গ দূরে থাক। অধিনায়ক মেসির অনুপস্থিতি কি আর্জেন্টিনার জন্য মানসিকভাবে ধাক্কা নয়? আর্জেন্টিনার রেডিও ৯-এর এমন প্রশ্নে কোনো রাখডাক করলেন না সাবেলা। সরাসরি স্বীকার করলেন, মেসির অনুপস্থিতি দলের জন্য সত্যিই বড় একটা ধাক্কা। তবে একই সঙ্গে তাঁর কাছে এটা আর্জেন্টিনার জন্য বড় সুযোগও, ‘মেসির অনুপস্থিতি পূরণ হওয়া সব সময় অসম্ভব। সে মাঠে না থাকা মানেই মানসিকভাবে আমাদের জন্য ধাক্কার। প্রতিপক্ষ দলের ওপরও এটা প্রভাব ফেলে। গোটা দল তাকে মিস করবে। তবে এটা আমাদের জন্য সুযোগও। মেসির অনুপস্থিতি অন্য খেলোয়াড়দের বাজিয়ে দেখতে সহায়তা করবে।’
বাছাইপর্বে আর্জেন্টিনার পরবর্তী ম্যাচ বাংলাদেশ সময় শনিবার ভোর পাঁচটায়, প্রতিপক্ষ পেরু। বাছাইপর্বের শেষ ম্যাচে আর্জেন্টিনার মুখোমুখি হবে উরুগুয়ে। বাংলাদেশ সময় বুধবার ভোর সাড়ে পাঁচটায় শুরু হবে ম্যাচটি। দলের কয়েকজন বড় তারকার অনুপস্থিতিতে এই দুই ম্যাচে বিশ্বকাপের ২৩ সদস্যের চূড়ান্ত দল গঠনের লক্ষ্যে পরীক্ষা-নিরীক্ষা চালাতে পারেন সাবেলা। সূত্র: রয়টার্স।
