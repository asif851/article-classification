
গুঞ্জনটা শুরু হয়েছিল সোমবারই। অবশেষে আনুষ্ঠানিক ঘোষণাও চলে এল আজ বৃহস্পতিবার। জগমোহন ডালমিয়ার মৃত্যুর পর অভিভাবকশূন্য পশ্চিম বাংলার ক্রিকেটের দায়িত্ব তুলে দেওয়া হয়েছে সৌরভ গাঙ্গুলির কাঁধে। পশ্চিমবঙ্গের রাজ্য ক্রিকেট সংস্থা ক্রিকেট অ্যাসোসিয়েশন অব বেঙ্গল (সিএবি)-এর সভাপতির পদে ‘দাদা’কেই বেছে নিলেন মুখ্যমন্ত্রী মমতা বন্দ্যোপাধ্যায়। পশ্চিমবঙ্গ ক্রিকেটের সবচেয়ে জনপ্রিয় মুখ হচ্ছেন সৌরভ গাঙ্গুলি। বাংলা থেকে ভারতীয় দলে খেলা সবচেয়ে সফল ক্রিকেটার। খেলা ছাড়ার পর ক্রিকেট সংগঠকের বেশেই নিজেকে দেখতে চেয়েছিলেন তিনি। যদিও পৈতৃক সূত্রে তিনি এ বাসনা পোষণ করতেই পারেন। বাবা চণ্ডী গাঙ্গুলি একসময় সিএবির ঊর্ধ্বতন কর্মকর্তা ছিলেন। দাদা স্নেহাশিষও যুক্ত ছিলেন সিএবির সঙ্গে। সেই ধারায় আগেই যুক্ত হয়েছিলেন তিনি। এ বার একেবারে শীর্ষ পদে। ডালমিয়ার উত্তরসূরি হিসেবে পশ্চিমবঙ্গের মুখ্যমন্ত্রী মমতার ব্যক্তিগত পছন্দই যে ছিলেন ‘দাদা’। সিএবির এক সূত্র থেকে জানা যায় ডালমিয়ার অন্ত্যেষ্টিক্রিয়ার সময়ই নাকি মমতা গাঙ্গুলিকে দায়িত্ব বুঝে নিতে বলেছেন! ওই কর্মকর্তা জানান, ‘সোমবারেই (ডালমিয়ার অন্ত্যেষ্টিক্রিয়ার সময়) দিদি সৌরভকে ডালমিয়ার রেখে যাওয়া কাজগুলোর হাল ধরতে বলেছিলেন।’ গতকালই জগমোহন ডালমিয়ার সন্তান অভিষেক ডালমিয়াকে সঙ্গে করে মুখ্যমন্ত্রীর কার্যালয়ে গিয়েছিলেন সৌরভ। তখনই বোঝা গিয়েছিল বাংলার ভবিষ্যৎ ক্রিকেট অভিভাবক হিসেবে নিয়োগ পাচ্ছেন সাবেক অধিনায়ক। আজ আনুষ্ঠানিকভাবে দায়িত্ব পেয়ে প্রথমেই কৃতজ্ঞতা প্রকাশ করে নিলেন ‘দাদা’। বললেন, ‘আমাকে এই দায়িত্ব দেওয়ার জন্য কৃতজ্ঞ। এই বিষয়ে ১১৭ জন সদস্য যদি একমত হন, তবেই আমি এই দায়িত্ব বুঝে নেব। তবে আমি আমার সর্বোচ্চ চেষ্টা করব।’তবে ডালমিয়ার রেখে যাওয়া শূন্যস্থান পূরণ করা যে এত সহজ হবে না সেটি মেনে নিয়েছেন গাঙ্গুলি। তবে কঠিন এই পথ চলায় সঙ্গী হিসেবে অভিষেককে পাচ্ছেন। বাবা জগমোহনের মতো অভিষেককেও ক্রিকেট বোর্ডে দেখতে চান মমতা। গাঙ্গুলির কথায়ও অভিষেককে পাশে পাওয়ার স্বস্তি প্রকাশ পেল, ‘আমি জানি ডালমিয়ার শূন্যস্থান পূরণ করা কতটা কঠিন। তবে আমি খুশি, এ কাজে সহযোগিতার জন্য অভিষেককে পাচ্ছি।’ক্রিকেটার হিসেবে বাংলার মানুষের বড় ভরসার জায়গা ছিলেন গাঙ্গুলি। বাংলার ‘যুবরাজ’ হয়ে তাঁদের মনে জায়গা করে নিয়েছেন অনেক দিন হলো। এবার বাংলার ক্রিকেটের রাজত্ব উঠল ‘দাদা’র হাতে। রাজত্ব পেয়ে ভারতীয় ক্রিকেটে বাংলার সুদিন কি ফিরিয়ে আনতে পারবেন দাদা?
