
বড়রা একটুর জন্য পারেনি। ছোটরা অবশ্য ঠিকই পেরেছে। ইংল্যান্ডের মতো প্রতিপক্ষকে হারিয়েছে। প্রস্তুতি ম্যাচ যদিও। কিন্তু আইসিসি যুব বিশ্বকাপ শুরুর দুই দিন আগে এমন জয় বাড়তি আত্মবিশ্বাস নিশ্চয়ই যোগাবে বাংলাদেশের যুবাদের।আইসিসি যুব বিশ্বকাপে এখন পর্যন্ত মাত্র চারটি দল চ্যাম্পিয়নের মুকুট পরেছে। ইংল্যান্ড তারই একটি। ১৯৯৮ সালের আসরের যুব চ্যাম্পিয়নদের আজ চার উইকেটে হারিয়ে দিয়েছে বাংলাদেশ। আবুধাবির শেখ জায়েদ স্টেডিয়ামে অনুষ্ঠিত লো স্কোরিং ম্যাচে প্রথমে ব্যাট করে ইংল্যান্ড তুলেছিল ৭ উইকেটে ২১৮। মোসাদ্দেক হোসেনের অপরাজিত ৭৫ রানের ইনিংসের সৌজন্যে ৬ উইকেট হারিয়ে ৪৮.৩ ওভারে জয়ের বন্দরে পৌঁছে যায় বাংলাদেশের আগামীর তারকারা। ওপেনার সাদমান ইসলাম করেছেন ৩৮ রান।বাংলাদেশের পক্ষে মেহেদি হাসান ৩৪ রানে নিয়েছেন দুই উইকেট। মেহেদি ব্যাট হাতেও অপরাজিত ১৪ রানের গুরুত্বপূর্ণ একটি ইনিংস খেলেছেন। ৩৭ রানে ২ উইকেট নিয়েছেন আবু হায়দার।প্রস্তুতি ম্যাচে এর আগে পাপুয়া নিউগিনিকেও হারিয়েছিল বাংলাদেশ অনূর্ধ্ব ১৯ দল।১৪ এপ্রিল থেকে শুরু হচ্ছে এবারের অনূর্ধ্ব ১৯ বিশ্বকাপ। গ্রুপ পর্বে বাংলাদেশ মুখোমুখি হবে আফগানিস্তান (১৫ ফেব্রুয়ারি), নামিবিয়া (১৭ ফেব্রুয়ারি) এবং অস্ট্রেলিয়ার (১৯ ফেব্রুয়ারি)।
