
গুঞ্জনটা ছিলই। বেশ কিছুদিন থেকেই শোনা যাচ্ছে, ঘর বদলের সিদ্ধান্ত নিয়েছেন গঞ্জালো হিগুয়েইন। তবে এটি আর গুঞ্জন থাকল না। রিয়াল মাদ্রিদের আর্জেন্টাইন স্ট্রাইকার নিজেই জানিয়ে দিলেন এই ইচ্ছার কথা। ২০১৬ পর্যন্ত চুক্তি থাকলেও এই গ্রীষ্মেই ঠিকানা পাল্টে ইতালিতে পাড়ি জমাতে চান। শোনা যাচ্ছে, ইতালিয়ান লিগ শিরোপা ঘরে তোলা জুভেন্টাস এবার ঘরে তুলবে হিগুয়েইনকেও।২০০৭ সালে আর্জেন্টাইন ক্লাব রিভার প্লেট থেকে রিয়াল মাদ্রিদে যোগ দিয়েছিলেন। গত ছয় মৌসুমে ১৯০ ম্যাচ খেলে ক্লাবের হয়ে ১২১টি গোল করেছেন। তবে এই মৌসুমে প্রায় সময়েই ব্রাত্য হয়ে থাকতে হয়েছে। প্রথম একাদশে নিয়মিত সুযোগ পেয়েছেন খুব কমই। কিন্তু বেঞ্চ গরম করতে কারই বা ভালো লাগে। রিয়ালে নিজের প্রাপ্য সম্মানটা পাচ্ছেন না বলেই হয়তো চলে যেতে চাইছেন।
কাল ওসাসুনার সঙ্গে ম্যাচ শেষে সাংবাদিকদের হিগুয়েইন বলেছেন, ‘আমার মনে হচ্ছে, এখানে আমার সময়টা শেষ হয়ে এসেছে। আমি এমন কোথাও যেতে চাই, যেখানে আমি সত্যিই নিজেকে প্রমাণ করতে পারব। জুভেন্টাসসহ আরও কিছু ক্লাব আমাকে নিয়ে আগ্রহ দেখিয়েছে। জুভেন্টাস একটা ঐতিহাসিক ক্লাব, আর অনেক কিংবদন্তি ফুটবলার সেখানে খেলে গেছেন। আমি আশা করছি রিয়াল মাদ্রিদ আমার ও তাদের নিজেদের জন্য যেটা সবচেয়ে ভালো হবে, সেটাই করবে।’ গোল ডটকম।
