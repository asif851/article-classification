
একটা করে আইপিএল পার হয়, আর ক্লাসের শেষ বেঞ্চের ছেলেটার মতো ফেলটুস মার্কা রেজাল্ট করতে থাকে কলকাতা নাইট রাইডার্স। এমনও কথা রটল, মাঠের খেলায় নয়, শাহরুখ খান দল কিনেছেন মাঠের বাইরে থেকে টাকা কামিয়ে নিতে। নিন্দুকদেরও দোষ কী? বাকি দলগুলো যেখানে গুচ্ছের টাকা ঢালছিল, সেখানে উল্টো কেকেআর প্রথম আসরেই লাভের মুখ দেখে ফেলল!কিন্তু শাহরুখ ঝানু ব্যবসায়ী। বুঝে গেলেন, মাঠের খেলায় ঝলক না থাকলে শুধু বাইরের গ্ল্যামার বিকিয়ে বেশি দিন চলবে না। নতুন করে দল ঢেলে সাজালেন। ফলও মিলল হাতেনাতে। ২০১২ আইপিএলে চ্যাম্পিয়ন হলো কলকাতা। তখন থেকে আইপিএলের অন্যতম সেরা দল কেকেআর। ২০১৪ সালেও চ্যাম্পিয়ন হয়েছে শাহরুখের দল।টি-টোয়েন্টির ফ্র্যাঞ্চাইজি লিগের ঝানু সওদাগর হয়ে গেছেন কিং খান। শাহরুখের বণিক-জাহাজ সোনার ডিম পাড়া হাঁসের খোঁজে কলম্বাসের পথ ধরে পৌঁছে গেছে ওয়েস্ট ইন্ডিজেও। মজার ব্যাপার হলো, আইপিএলে সাফল্য পেতে পাঁচটি আসর লেগেছিল শাহরুখ খানের। কিন্তু ক্যারিবীয় ক্রিকেট লিগে (সিপিএল) সাফল্য পেলেন পয়লা দানেই। এবারই কেনা শাহরুখের দল ত্রিনিদাদ অ্যান্ড টোব্যাগো রেড স্টিল চ্যাম্পিয়ন হয়েছে সিপিএলের।গতকাল কুইন্স পার্কের ফাইনালে রেড স্টিল ২০ রানে হারিয়েছে বারবাডোজকে। শাহরুখকে পেয়ে বরাত খুলেছে টিঅ্যান্ডটির। এটাই সিপিএলের তাদের প্রথম শিরোপা।টি-টোয়েন্টির সওদাগর শাহরুখ অন্যান্য দেশের লিগগুলোতেও বিনিয়োগ করবেন বলে শোনা যাচ্ছে। ‘দেবদাস’ বাবু ওপার বাংলার মন জিতেছেন। কে জানে, হয়তো বিপিএলেও দেখা ​যেতে পারে তাঁকে!
