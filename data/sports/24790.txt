
ধন্যবাদ সোহাগ গাজী। ধন্যবাদ মমিনুল হক। ঈদুল আজহায় গোটা জাতিকে এমন আনন্দময় উপহার দেওয়ার জন্য ধন্যবাদ পুরো বাংলাদেশ দলকে। চট্টগ্রাম টেস্ট শুরুর আগে নিউজিল্যান্ড অধিনায়ক ব্রেন্ডন ম্যাককালাম বলেছিলেন, বাংলাদেশের বিপক্ষে জয় ছাড়া অন্য যেকোনো ফলাফলই তাদের জন্য হবে হতাশাজনক। কাগজে-কলমের শক্তিতে নিউজিল্যান্ড আমাদের চেয়ে অনেক এগিয়ে। সেই দলের অধিনায়ক এমন কথা বলতেই পারেন। কিন্তু তাঁর বলা সে কথাই আজ আমার আনন্দ বাড়িয়ে দিচ্ছে বহুগুণ। আমরা তাহলে পেরেছি নিউজিল্যান্ডকে একটা ধাক্কা দিতে! এমন ড্র আসলে জয়ের মতোই।তবে চট্টগ্রাম টেস্টটা সত্যি সত্যিই জিতে যেতে পারত বাংলাদেশ দল। সোহাগ হঠাৎ করে যে রকম তছনছ করে দিল নিউজিল্যান্ডের ইনিংসটাকে, আরেকটু আগে তা হলে জয়ের সুযোগ তো ছিলই। একমাত্র ম্যাচ জয় ছাড়া এই টেস্ট থেকে আর সবই পেয়েছে বাংলাদেশ দল। ড্রয়ের মধ্যেও দাপট ছিল আমাদের। আমরা প্রথম ইনিংসে ওদের চেয়ে বেশি রান করেছি। আমাদের দুজন ব্যাটসম্যান সেঞ্চুরি করেছে, সেই দুজনের একজন আবার বল হাতে হ্যাটট্রিকসহ নিয়েছে ৬ উইকেট। চট্টগ্রাম টেস্টে কোনো দল যদি ক্ষণিকের জন্যও পরাজয়ের শঙ্কায় দুলে থাকে, তো সেটা নিউজিল্যান্ডই। এরপর টেস্ট না জিতলেও কী? ম্যাচের এই খণ্ডাংশগুলোতে তো জয় আমাদেরই!আগেই বলেছিলাম, টেস্টের শেষ দিনে আমাদের সামনে ছিল আত্মবিশ্বাস বাড়ানোর সুযোগ। দ্বিতীয় টেস্টের আগে সোহাগ-মমিনুলের মতো তামিম-সাকিবও সে কাজটা করে নিয়েছে। প্রথম ইনিংসে দুজনই ব্যর্থ হলেও দ্বিতীয় ইনিংসে ঝোড়ো ফিফটি করেছে সাকিব, তামিমও গেছে কাছাকাছি। ঢাকা টেস্টে এটা কাজে দেবে। আর মিরপুরে খেলা মানেই তো সাকিবের কিছু না-কিছু করা।
দ্বিতীয় ইনিংসে বাংলাদেশ জেতার জন্য না খেলেই ভালো করেছে। বড় বেশি ঝুঁকির কাজ হয়ে যেত সেটি। দুই শর কাছাকাছি রান করে ফেললেও আমরা এখনো অত বড় দল হইনি যে এত অল্প সময়ে চতুর্থ ইনিংসে আড়াই শর বেশি রান তাড়া করে জিতে যাব। তার চেয়ে ভালো খেলে করা ড্রটাই আত্মবিশ্বাস বাড়াবে অনেক।
সোহাগ ব্যাটে-বলে ভালো করলেও এই টেস্টে আমার সবচেয়ে ভালো লেগেছে মমিনুলের ব্যাটিং। চাপের মধ্যে করা ওর ১৮১ ম্যাচ বাঁচিয়েছে। সোহাগও অবশ্য চাপের মধ্যেই সেঞ্চুরি করেছে। ওই সময় ও রকম একটা ইনিংস না হলেও হারতে পারতাম আমরা।
তবে এখানেই শেষ নয়। ঢাকা টেস্টটা হবে সিরিজ-নির্ধারক এবং ওই টেস্টে আমাদের জেতার জন্যই খেলা উচিত। আয়েশে গা না ভাসিয়ে ঈদ আনন্দটাকে ঈদের পরেও নিয়ে যাওয়ার চেষ্টা করতে হবে।
 
