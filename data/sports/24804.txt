
ধরুন বিরাট কোহলি একের পর এক চার-ছক্কা মেরে যাচ্ছেন। দিশেহারা প্রতিপক্ষের অধিনায়ক আর বোলাররা। তাঁরা আম্পায়ারের কাছে গিয়ে কিছু একটা নিয়ে আপত্তি জানালেন। আম্পায়ারও গজ-ফিতা নিয়ে কোহলির ব্যাট মাপতে শুরু করে দিলেন! বাস্তবে এটা হয়তো ঘটবে না। তবে ক্রিকেটে ব্যাটসম্যান-বোলারদের সুযোগ-সুবিধায় সমতা আনার উদ্যোগ নিয়েছে ক্রিকেটের আইনপ্রণেতা সংস্থা মেরিলিবোন ক্রিকেট ক্লাব (এমসিসি)। সবচেয়ে বড় পরিবর্তনটা আসছে ব্যাটের আকৃতিতে।
নতুন নিয়ম অনুযায়ী ব্যাটের প্রস্থ ১০৮ মিলিমিটারের (৪.২৫ ইঞ্চি) বেশি হতে পারবে না। সর্বোচ্চ পুরুত্ব হবে ৬৭ মিলিমিটার আর কিনারার পুরুত্ব ৪০ মিলিমিটার। ব্যাটসম্যান-বোলারদের লড়াইয়ে ভারসাম্য আনতেই ব্যাটের আকার ছোট করা হচ্ছে বলে এমসিসির হেড অব ক্রিকেট জন স্টিফেনসন জানিয়েছে, ‘সাম্প্রতিক সময়ে ব্যাটের আকারের বিষয়টি খুব করে আলোচনায় এসেছে। আর এটা খতিয়েও দেখা হয়েছে।’
অতিরিক্ত আবেদন আর আম্পায়ারের সিদ্ধান্তের বিরোধিতা করার জন্য পাঁচ রান করে জরিমানা করার বিধান করা হয়েছে। তবে এই জরিমানা করা হবে একবার সতর্ক করে দেওয়ার পরও একই অপরাধ করলে। প্রতিপক্ষ কোনো খেলোয়াড়ের সঙ্গে ইচ্ছা করে ধাক্কা খেলে বা কারও দিকে বল ছুড়ে মারলেও পাঁচ রান করে জরিমানা গুনতে হবে। আম্পায়ারকে হুমকি দেওয়া বা সহিংস আচরণ করলে আম্পায়ার নির্দিষ্ট ওই খেলোয়াড়কে সাময়িক সময়ের জন্য বা পুরোপুরি মাঠ থেকে বের করে দিতে পারবেন। এমসিসি, এএফপি।
‘মানকর আউট’-এর ক্ষেত্রে বোলারদের সুবিধা আরও বাড়ছে। বল ডেলিভারির আগে উইকেট থেকে বেরিয়ে আসা নন-স্ট্রাইকার ব্যাটসম্যানকে রানআউট করতে হলে বোলারকে আগে ক্রিজে ঢুকতে হয়। নতুন নিয়ম অনুযায়ী ক্রিজে না ঢুকেই বোলার ওই ব্যাটসম্যানকে রানআউট করতে পারবেন। ক্রিকেটে মোট আউট সংখ্যা দশ থেকে কমে নয়ে চলে আসছে। ‌‌‌বল ডেড হওয়ার আগে ব্যাটসম্যান হাত দিয়ে বল ধরলে ফিল্ডারদের আবেদনের পরিপ্রেক্ষিতে ‌‘হ্যান্ডল দ্য বল’ আউট দেওয়া হতো এত দিন। এই আউট থাকছে, তবে এটিকে এখন ‌‘অবস্ট্রাক্টিং দ্য ফিল্ড’ আউটের আওতায় আনা হবে।
ব্যাটসম্যান নিরাপদ সময়ে ক্রিজ পার হওয়ার পর আবারও যদি তাঁর ব্যাট বা শরীর শূন্যে উঠে যায়, সে সময় উইকেট ভেঙে দিলেও নটআউট থাকবেন ওই ব্যাটসম্যান। একবার নিরাপদে ক্রিজে ঢুকে পড়াটাকেই গণ্য করা হবে।
