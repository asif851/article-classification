
বাংলাদেশের বিপক্ষে শ্রীলঙ্কার আসন্ন টেস্ট সিরিজে অ্যাঞ্জেলো ম্যাথুস খেলবেন না—এটি আগেই জানিয়ে দিয়েছিল শ্রীলঙ্কা ক্রিকেট (এসএলসি)। তাঁর অনুপস্থিতিতে ঘরের মাটিতে শ্রীলঙ্কা দলকে কে নেতৃত্ব দেন, এটাই ছিল দেখার। কেউ কেউ সম্ভাব্য অধিনায়ক হিসেবে নিয়মিত সহ-অধিনায়ক দিনেশ চান্ডিমালের কথা বলছিলেন। থারাঙ্গার কথাও ভাবা হচ্ছে বলে শোনা যাচ্ছিল। তবে দুজনের কেউই নন। ৭ মার্চ গল টেস্ট দিয়ে শুরু হতে যাওয়া দুই ম্যাচের টেস্ট সিরিজে শ্রীলঙ্কা দলকে নেতৃত্ব দেবেন রঙ্গনা হেরাথ। আজই টেস্ট সিরিজের দল ঘোষণা করার কথা শ্রীলঙ্কার। তবে গতকালই স্বাগতিক টেস্ট দলের অধিনায়ক হিসেবে হেরাথকেই বেছে নিয়েছে তারা।গত মাসে দক্ষিণ আফ্রিকা সফরের মাঝপথে অ্যাংকেলের চোটের কারণে দলছুট হয়ে শ্রীলঙ্কায় ফিরে গিয়েছিলেন ম্যাথুস। খেলতে পারেননি গত অক্টোবর-নভেম্বরে জিম্বাবুয়ে সফরে দুই টেস্টের সিরিজেও। তাঁর অনুপস্থিতিতে সে সফরে শ্রীলঙ্কার টেস্ট দলকে নেতৃত্ব দিয়েছিলেন হেরাথই। দুটি টেস্টেই জয়ী হয়েছিল শ্রীলঙ্কা।গলের পর ১৫ মার্চ দ্বিতীয় টেস্ট শুরু হবে কলম্বোর পি সারা ওভালে। এরপর বাংলাদেশের বিপক্ষে ৩টি ওয়ানডে এবং ২টি টি-টোয়েন্টিও খেলবে শ্রীলঙ্কা। টেস্ট দলে না থাকলেও বাংলাদেশের বিপক্ষে শ্রীলঙ্কার ওয়ানডে এবং টি-টোয়েন্টি দলে ম্যাথুস থাকবেন বলে আশা করা হচ্ছে। এএফপি, ক্রিকইনফো।
