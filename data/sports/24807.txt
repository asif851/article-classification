
নিউজিল্যান্ডের বিপক্ষে শেষ ওভারে ও রকম মরণ-বাঁচন পরিস্থিতিতে ডেল স্টেইন নিজেকে মেলে ধরল। ক্রিকেট সমর্থকদের দেখাল ফাস্ট বোলিংয়ের আসল সৌন্দর্য। স্টেইনের অসাধারণ নৈপুণ্যে দক্ষিণ আফ্রিকা ম্যাচটা জেতায় বিশ্বজুড়ে ক্রিকেট-প্রেমীরা অবশ্যই খুশি হয়ে থাকবে। এত বড় একটা টুর্নামেন্টে দক্ষিণ আফ্রিকার মতো একটা দল শুরুতেই ছিটকে গেলে ভালো হতো না। স্টেইনের জন্য কাজটা মোটেও সহজ ছিল না, কারণ রস টেলর তখন পুরো ছন্দে, আর শেষ ওভারে খুব বেশি রানও দরকার ছিল না নিউজিল্যান্ডের। কিন্তু অসাধারণ একটা ওভার করে স্টেইন বুঝিয়ে দিল কেন সে এই মুহূর্তে তার কাজটিতে বিশ্বসেরা। এই জয়ে দক্ষিণ আফ্রিকাও নিশ্চয়ই দারুণ উজ্জীবিত। হল্যান্ডের বিপক্ষে ম্যাচে ওরা চাইবে আগের ম্যাচে যেসব জায়গায় ঘাটতি ছিল সেগুলো পুষিয়ে নেওয়ার। যদি তারা সেমিফাইনালে ওঠে তাহলে মিরপুরে পরের ম্যাচগুলোর জন্য হয়তো একজন বাড়তি স্পিনার খেলানোর চিন্তাভাবনা করবে, কারণ পিচে বাউন্সের পাশাপাশি যথেষ্ট টার্নও আছে। ও রকম পরিস্থিতিতে দল নির্বাচন নিয়ে ম্যানেজমেন্টের এখনই ভাবা উচিত। হল্যান্ডের বিপক্ষে ফ্যাফ ডু প্লেসিসের দল চাইবে রানরেটটা যতটা পারা যায় বাড়িয়ে নিতে। কঠিন গ্রুপ বলে শেষ পর্যন্ত সেমিফাইনালে ওঠার ক্ষেত্রে রানরেটটাই বড় হয়ে উঠতে পারে। এ কারণেই আজকের ম্যাচে দক্ষিণ আফ্রিকা আরও বেশি আগ্রাসী থাকবে। আগের ম্যাচে শ্রীলঙ্কার বিপক্ষে খুবই হতাশ করেছে হল্যান্ড। তবে ওরা যে সর্বোচ্চ পর্যায়ে খেলার যোগ্য সেটা প্রমাণ করতে হলে নিঃসন্দেহে আরও ভালো কিছু করে দেখাতে হবে। যদিও দক্ষিণ আফ্রিকার মতো প্রতিপক্ষের সঙ্গে কাজটা কঠিন। বৃষ্টিবাধায় নিউজিল্যান্ডের কাছে ইংল্যান্ডের প্রথম ম্যাচে হারাটা খুব দুর্ভাগ্যজনক, কারণ চট্টগ্রামের উইকেটে ১৭০ রানে জমজমাট একটা লড়াই হওয়ারই কথা ছিল। ওই উইকেটটাও ইংল্যান্ডের সঙ্গে খুব যায়, কারণ বোলাররা সেখান থেকে বাউন্স-সুইং পাচ্ছে। মিরপুরের মতো সেখানে স্পিনাররা ম্যাচের মোড় ঘুড়িয়ে দিতে পারছে না। শ্রীলঙ্কার বিপক্ষে ইংল্যান্ডের মূল শক্তি হতে পারে তাদের ব্যাটিং। শ্রীলঙ্কাকে চাপে রাখার জন্য ওদের ব্যাটসম্যানদের জ্বলে উঠতে হবে। ম্যাচটা শ্রীলঙ্কার জন্যও খুব গুরুত্বপূর্ণ, কেননা ইংল্যান্ডের সঙ্গে জয় পেলে এশিয়ান চ্যাম্পিয়নরা প্রথম দল হিসেবে সেমিফাইনালে উঠে যাবে। এখন পর্যন্ত এশিয়ার চ্যাম্পিয়নরা পরিস্থিতি অনুযায়ী দারুণ খেলেছে। হল্যান্ডের সঙ্গে বিশাল জয়ে ওরা রানরেটটাও বাড়িয়ে নিয়েছে। আর ওদের দলেও এমন বৈচিত্র্য যে আমার মনে হয় মিরপুরের উইকেটেও ওরা দারুণভাবে মানিয়ে নেবে।
