
০, ১৩, ১২, ১৫! সিরিজের আগে যদি বলা হতো, প্রথম দুই টেস্টের চার ইনিংসে এগুলোই হবে বিরাট কোহলির রান, কে বিশ্বাস করতেন! কোহলি নিজেও হয়তো ভাবেননি। তবে সেটিই হয়েছে। আর রান পাচ্ছেন না বলেই নাকি ভারত অধিনায়ক অনেক হতাশাগ্রস্ত হয়ে পড়েছেন, এমনই দাবি সাবেক অস্ট্রেলিয়ান ফাস্ট বোলার মিচেল জনসনের। মাঠে কোহলির আচার-আচরণে এমন ‘হিংস্রভাব’ও নাকি হতাশা থেকেই আসছে। বেঙ্গালুরুতে দ্বিতীয় টেস্টে ৭৫ রানে জিতে সিরিজে ১-১ সমতা ফিরিয়েছে ভারত। সেই টেস্টে মাঠে কোহলির আচরণ নিয়ে কথা হয়েছে অনেক। কোহলির রানখরাকেই এসবের মূল কারণ হিসেবে দেখছেন জনসন। ফক্স স্পোর্টসের এক ব্লগে লিখেছেন, ‘অবশ্যই ও অনেক আবেগপ্রবণ। তবে আমার মনে হয়, ও হতাশ কারণ ও রান পাচ্ছে না। আর এই হতাশাই তার আচরণকে প্রভাবিত করছে।’মাঠে কোহলির উদ্ধত আচরণের ব্যাপারটি যে এখন সবারই জানা, সেদিকেও ইঙ্গিত করেছেন জনসন, ‘যখনই কোনো উইকেট পড়ে, ক্যামেরাটা কোহলির দিকে ঘোরায়, যাতে ওর প্রতিক্রিয়া ধরা যায়। ক্যামেরাম্যানরা জানে ওর কাছ থেকে তেমন প্রতিক্রিয়া পাওয়া যাবে। পায়ও। প্রায় প্রত্যেক ব্যাটসম্যানের দিকেই ও প্যাভিলিয়নে ফেরার ইঙ্গিত করছিল, যা নিয়ে সত্যি বলতে ওর আরেকটু সতর্ক হওয়া উচিত। মাঝে মাঝে অবশ্য এমনটা হতেই পারে। যখন খেলায় আপনার জোশ এসে যাবে, আপনি একটু উত্তেজিত হতেই পারেন।’ ডেকান ক্রনিকল।
