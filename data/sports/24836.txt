
রিয়াল মাদ্রিদ তাঁকে কিনে নিয়েছে, এ রকম একটা গুঞ্জন শোনা যাচ্ছিল কয়েক দিন ধরেই। সেটি এখন আর গুঞ্জন নয়, সত্য বলে প্রমাণিত হলো। ‘ভবিষ্যতের নেইমার’ হিসেবে পরিচিতি পাওয়া ভিনিসিয়াস জুনিয়র যে রিয়ালেই যাচ্ছেন, সেটা নিশ্চিত করেছে তাঁর ক্লাব ফ্ল্যামেঙ্গো।এ বছর জুলাইয়ে সতেরোতে পা দেবেন ভিনিসিয়াস। কিন্তু এরই মধ্যে ব্রাজিলিয়ান ফুটবলের আগামী দিনের তারকা হিসেবে দেখা হচ্ছে তাঁকে। ফ্ল্যামেঙ্গোর মূল দলে অভিষেক খুব বেশি দিন হয়নি। কিন্তু ব্রাজিল অনূর্ধ্ব-১৭ দলের হয়ে দক্ষিণ আমেরিকান চ্যাম্পিয়নশিপে দুর্দান্ত পারফরম্যান্সের পর থেকেই তাঁকে ‘ভবিষ্যতের নেইমার’ হিসেবে দেখা হচ্ছে। ফ্ল্যামেঙ্গোর এই ফরোয়ার্ডকে পেতে প্রতিযোগিতায় নেমেছিল ইউরোপের বড় কয়েকটি ক্লাব। শেষ পর্যন্ত প্রতিযোগিতায় জয়ী রিয়াল। ফ্ল্যামেঙ্গোর এক বিবৃতিতে বলা হয়েছে, দুই ক্লাব চুক্তি করেছে আগামী বছর জুলাই থেকে ভিনিসিয়াস রিয়ালের খেলোয়াড় হয়ে যাবেন। রিয়াল জানিয়েছে, ভিনিসিয়াস ২০১৯ জুলাই পর্যন্ত ফ্ল্যামেঙ্গোতেই থাকবেন। তবে দুই ক্লাব সম্মত হয়েছে, দরকার হলে এর আগেও তিনি রিয়ালে যেতে পারবেন। কত টাকার চুক্তি, সেটা অবশ্য প্রকাশ করা হয়নি। তবে স্প্যানিশ সংবাদমাধ্যমের দাবি, ৪৬ মিলিয়ন ইউরোতে ভিনিসিয়াসকে কিনেছে রিয়াল। সেটা যদি সত্যি হয়, তাহলে নেইমারের পর ব্রাজিল থেকে ইউরোপে আসা দ্বিতীয় সর্বোচ্চ দামি খেলোয়াড় হবেন ভিনিসিয়াস। রয়টার্স।
