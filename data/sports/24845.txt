
# ত্রিদেশীয় সিরিজে গ্যালারিতে ভিড় নেই তেমন # বাকি তিন ম্যাচে গ্যালারি ভর্তি দর্শকের সামনে খেলার আশা তামিমের
বঙ্গবন্ধু স্টেডিয়ামের খাঁ খাঁ চিত্র এখন আর কাউকে অবাক করে না। দেশের সেরা ফুটবলাররা এখন গ্যালারিতে গোটা কয়েক শ দর্শক পেলেই বর্তে যান। ঘরোয়া ক্রিকেটের চিত্রটাও কিন্তু অমনই। তবে বাংলাদেশের মাটিতে আন্তর্জাতিক ক্রিকেটে দর্শক নেই—এমনটা সাধারণত দেখা যায় না। ত্রিদেশীয় সিরিজে অবশ্য এমনটাই দেখা গেছে। বাংলাদেশের খেলা মানে যেখানে টিকিটের জন্য দর্শকদের হাহাকার, সেখানে এবার ফাঁকা গ্যালারি রীতিমতো চোখ রাঙাচ্ছে।
কর্মদিবসে শ্রীলঙ্কা ও জিম্বাবুয়ে ম্যাচে গ্যালারি খালি থাকবে, এটাই বাস্তবতা। কিন্তু বাংলাদেশ ও জিম্বাবুয়ের ম্যাচেও গ্যালারির চিত্র ছিল বেশ হতাশাজনক। তবে কি দর্শকের ক্রিকেটের প্রতি আগ্রহ কমে যাচ্ছে? তামিম ইকবাল অবশ্য এটা মানতে রাজি নন, ‘আমার কাছে মনে হয় প্রথম যে ম্যাচ খেলেছিলাম, দর্শক একটু কম ছিল। কিন্তু দ্বিতীয় ম্যাচে (শ্রীলঙ্কা ম্যাচ) বেশ ভালোই দর্শক ছিল। এ রকম (আগ্রহ কমে যাওয়া) কিছু না, তবে মানুষের প্রত্যাশাও অনেক বেড়ে গেছে, এটাও সত্যি কথা। জিম্বাবুয়ে হোক কিংবা অন্য যেকোনো দল, তারা আমাদের জয় প্রত্যাশা করে। এটা কিছু না। আমার কাছে মনে হয় যে ক্রিকেট সবাই ভালোবাসে।’দর্শকই তো খেলার প্রাণ। ফাঁকা গ্যালারিতে খেলতে কারই-বা ভালো লাগে? তামিম তাই চান মাঠে দর্শকের সংখ্যা আরও বাড়ুক। এতে তরুণ ক্রিকেটারদের জন্যও ভালো হবে বলে মনে করেন দেশসেরা ব্যাটসম্যান, ‘আমরা যখন শ্রীলঙ্কার সঙ্গে এত দর্শকের সামনে খেলেছি, ভালো খেলেছি। ক্রিকেটার হিসেবে আমাদেরও এটা অনুপ্রেরণা দেয়। জিনিসটা ভালো লাগে। হয়তো বা আমি দশ বছর খেলছি, সাকিব খেলছে, এ রকম তিন চারজন আছে। কিন্তু অনেকে খেলছে যাদের এ অভিজ্ঞতা নেই। তাদের জন্য এটা একটা চ্যালেঞ্জ হয়ে দাঁড়ায়, যখন মাঠে অনেক দর্শক থাকে, তখন কীভাবে ভালো খেলা যায়।’এ কারণেই সামনের ম্যাচগুলোতে গ্যালারি-ভর্তি দেখার আশা করছেন তামিম, ‘আমরা সব সময় চাই যে অনেক দর্শক থাকবে, যে দলের সঙ্গেই খেলি না কেন। আশা করব সামনের খেলাগুলোতেও এমন দর্শক হবে, আরও বেশি হবে।’ত্রিদেশীয় সিরিজের শেষ তিন ম্যাচেই মাঠে থাকবে বাংলাদেশ দল। ক্রিকেটপ্রেমীরা কি তামিমের আহ্বানে সাড়া দিতে পারবেন না?
