
একসময় এই জার্সি পরেই ফুটবল বিশ্ব মাতিয়েছেন। হয়ে উঠেছেন কিংবদন্তিদের একজন। সেই বার্সেলোনার জার্সি গায়ে আবারও রোনালদিনহো, সেটাও আবার চিরপ্রতিদ্বন্দ্বী রিয়াল মাদ্রিদের বিপক্ষে—ভাবা যায়! হ্যাঁ, রোনালদিনহো সত্যিই আবার বার্সেলোনার জার্সিতে মাঠে ফিরছেন, তবে প্রতিযোগিতামূলক কোনো ম্যাচে নয়। বার্সেলোনা লিজেন্ডসের হয়ে খেলবেন রিয়াল মাদ্রিদ লিজেন্ডস দলের বিপক্ষে। লেবাননের বৈরুতে প্রীতিম্যাচটা হবে আগামী ২৮ এপ্রিল। পিএসজি থেকে ২০০৩ সালে বার্সেলোনায় যোগ দিয়েছিলেন রোনালদিনহো। কাতালানদের হয়ে সব ধরনের টুর্নামেন্টে ২০৭ ম্যাচে ৯৪ গোল তাঁর। দুবার লা লিগা জিতেছেন, একবার (২০০৫-০৬) চ্যাম্পিয়নস লিগ। বার্সেলোনাতে থাকার সময়েই দুবার ফিফার বর্ষসেরা ফুটবলার (২০০৪ ও ২০০৫) হয়েছেন। নিজেকে প্রতিষ্ঠিত করেছেন সর্বকালের সেরাদের একজন হিসেবে। ফুটবল ছেড়েছেন বেশ অনেক দিনই হলো। গত মাসের শুরুতে বার্সেলোনা তাঁকে বানিয়েছে ক্লাবের শুভেচ্ছাদূত। নিজেদের ব্র্যান্ডকে বিশ্বজুড়ে আরও ছড়িয়ে দেওয়ার লক্ষ্যেই সাবেক কিংবদন্তিদের আবারও মাঠে নামানোর উদ্যোগ নিয়েছে বার্সেলোনা। বিশ্বের বি​ভিন্ন জায়গায় বিভিন্ন ক্লাবের সাবেক কিংবদন্তিদের সঙ্গে খেলবেন বার্সার সাবেকেরা। রিয়াল মাদ্রিদের বিপক্ষে এই ম্যাচের আগেই ম্যানচেস্টার ইউনাইটেডের কিংবদন্তিদের বিপক্ষে দুটি ম্যাচ খেলার কথাও নিশ্চিত করেছিল বার্সা। ন্যু ক্যাম্প ও ওল্ড ট্রাফোর্ডে ম্যাচ দুটি হবে এ বছর ৩০ জুন ও ২ সেপ্টেম্বর। ওই ম্যাচ দুটিতেও খেলতে পারেন রোনালদিনহো।এর আগে গত বছর কোয়ের্তারোতে মেক্সিকোর বিপক্ষে একটা প্রীতিম্যাচ খেলেছিলেন বার্সা কিংবদন্তিরা। যে ম্যাচে ছিলেন রিস্টো স্টইচকভ, ভিতর বাইয়া, এডমিলসন ও রোনাল্ড ডি বোরের মতো কিংবদন্তিরা। রিয়াল মাদ্রিদের বিপক্ষে রোনালদিনহো ছাড়া আর কে কে থাকতে পারেন, সেটি অবশ্য এখনো জানা যায়নি। তবে যাঁরাই খেলেন, ফুটবল-রোমান্টিকদের জন্য ম্যাচটা যে দারুণ ভীষণ নস্টালজিক হবে, তাতে সন্দেহ নেই। একে তো এল ক্লাসিকো, তাও আবার কিংবদন্তিদের মধ্যে। আর কিছু লাগে নাকি! ইএসপিএন।
