
পরের ম্যাচ এখনো প্রায় এক মাস বাকি। কিন্তু এদগার্দো বাউ​জাকে এখনই নেমে পড়তে হচ্ছে ‘আসল’ কাজে, যে আসল কাজটি দলের প্রাণভোমরাকে ফিরিয়ে আনা। আর্জেন্টিনার নতুন কোচ আশাবাদী, লিওনেল মেসি তাঁর সঙ্গে কথা বলার পর ‘না’ করতে পারবেন না।
গতকাল মঙ্গলবার ব্রাজিল থেকে ফক্স স্পোর্টসকে বাউজা বলেছেন, ‘আমি মেসির ব্যাপারে আশাবাদী। আমি ওদের সঙ্গে শিগগিরই কথা বলব। সেই আলোচনাতেই ওকে দলে থেকে যাওয়ার ব্যাপারে রাজি করাতে পারব বলে আশা করি। মেসিকে দল নিয়ে আমি আমার ভাবনার কথা বলব। মাঠে ও কোন পজিশনে খেলবে, এটা নিয়ে আমার কোনো ভাবনাই নেই। ও ওর মতোই স্বাধীনতা পাবে।’ইকুয়েডরের ক্লাব কুইতো আর আর্জেন্টিনার সান লরেঞ্জোকে তাদের ইতিহাসে প্রথম কোপা লিবার্তাদোরেস জেতানো বাউজা গত সোমবার আর্জেন্টিনার নতুন কোচের পদে নিয়োগ পেয়েছেন। তবে ব্রাজিলের ক্লাব সাও পাওলো থেকে এখনো সংসার গুটিয়ে আনেননি। শিগগিরই দেশে ফেরার কথা তাঁর। শোনা যাচ্ছে মেসির সঙ্গে কথা বলতে স্পেনে উড়ে আসবেন বাউজা। সেখানে হাভিয়ের মাসচেরানোকেও পাবেন।টানা তিনটি আর ক্যারিয়ারে সব মিলিয়ে চারটি ফাইনালে উঠে আর্জেন্টিনার হয়ে কিছু জেতেননি মেসি। সর্বশেষ এ বছর বিশেষ কোপা আমেরিকার ফাইনালে টাইব্রেকারে হেরে যাওয়ার পর জাতীয় দলকেই বিদায় বলে দেন এই ২৯ বছর বয়সী। পাঁচবারের বর্ষসেরা মেসিকে অন্তত ২০১৮ বিশ্বকাপে চায় আর্জেন্টিনা। বয়স অনুপাতে ২০২২ বিশ্বকাপেও খেলার ভালো সম্ভাবনাও আছে। মেসি কেন এখনই জাতীয় দলের আশা ছেড়ে দেবেন?এটা বোঝাতেই শিগগিরই বার্সেলোনায় যাবেন জানিয়ে বাউজা বলেছেন, ‘ওকে আসলে কোনো কিছু বোঝানোর নেই আমার। আমরা শুধু ফুটবল নিয়ে কথা বলব।’বোঝাই যাচ্ছে, মেসিকে ফেরানোর ব্যাপারে বেশ প্রত্যয়ী বাউজা। মেসি কবে ফিরবেন, এই আলোচনা তাই সংক্ষিপ্ত হবে। আলোচনা হবে, মেসি ফেরার পর কী কী করতে হবে আর্জেন্টিনা দলকে নিয়ে। দেখা ​যাক...। সূত্র: এএফপি।
