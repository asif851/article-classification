
প্রথম শ্রেণির ক্রিকেটের বয়স কত? কঠিন প্রশ্ন, উত্তর আরও দ্বিধা জাগানিয়া। কেউ সপ্তদশ শতাব্দীর কথা বলেন, কেউবা ১৮ শতাব্দীর। তবে ইতিহাস যে দুই শ বছরের পুরোনো, সেটা সবাই স্বীকার করেন। সেই ২০০ বছরের ইতিহাস ধরে নাড়া দিলেন ১৯ বছর ছুঁই ছুঁই এক তরুণ। এমন কাণ্ড যে-কেউ করতে পারেনি আগে। প্রথম শ্রেণিতে নিজের প্রথম চার ম্যাচেই আট শ রান করে ফেলেছেন বাহির শাহ।
প্রথম শ্রেণিতে এমন অসাধারণ শুরুর কাছাকাছি দেখা গেছে ২০১৫ সালে। ১৮ বছর বয়সী ঋষভ পন্ত নিজের প্রথম চার ম্যাচেই ৫৬২ রান করে সাড়া ফেলে দিয়েছিলেন। এই মারকুটে ব্যাটসম্যান পরে আইপিএলও মাতিয়েছেন। এ বছরই টি-টোয়েন্টিতে আন্তর্জাতিক অভিষেক হয়েছে তাঁর। তবে আফগান অনূর্ধ্ব-১৯ দলে খেলা বাহির শাহ ভারতের ঋষভকে পেছনে ফেলে দিয়েছেন বিশাল ব্যবধানে।অক্টোবরে ডাবল সেঞ্চুরি (২৫৪*) দিয়ে প্রথম শ্রেণিতে অভিষিক্ত বাহির কাল পেয়ে গেছেন প্রথম ট্রিপল সেঞ্চুরিও। এই টপ অর্ডার ব্যাটসম্যান ৩৬ চার ও এক ছক্কায় ৩০৩ রান করে অপরাজিত ছিলেন। তাঁর এমন ইনিংসে দলও জিতেছে ইনিংস ব্যবধানে। এ ইনিংস দিয়েই চার ম্যাচে তাঁর রান হয়ে গেল ৮৩১! ছয় ইনিংসে চার সেঞ্চুরি, তাতে একটি ডাবল ও একটি ট্রিপল সেঞ্চুরি। টেস্ট স্ট্যাটাস পাওয়ার পর সবচেয়ে বড় সুসংবাদ পেল আফগানিস্তান।এত দিন ক্যারিয়ারের প্রথম চার ম্যাচে সর্বোচ্চ রানের রেকর্ডটি ছিল বিল পন্সফোর্ডের। অস্ট্রেলিয়ান কিংবদন্তি ১৯২০–২১ মৌসুমে প্রথম শ্রেণিতে অভিষিক্ত হয়েছিলেন। চতুর্থ ইনিংসেই সে সময়কার বিশ্বরেকর্ড ৪২৯ রান করেছিলেন পন্সফোর্ড। প্রথম চার ম্যাচেই ৭৪১ রান করা পন্সফোর্ডের ধারেকাছেও কেউ যেতে পারেননি এত দিন।সে রেকর্ড যখন সেঞ্চুরির অপেক্ষায়, তখনই আবির্ভাব বাহিরের। ৯৭ বছরের এক অবিশ্বাস্য রেকর্ড ভেঙে আরেক বিস্ময় উপহার দিলেন প্রথম শ্রেণিতে মাত্র ২০ দিন কাটানো বাহির!
প্রথম শ্রেণিতে প্রথম চার ম্যাচে সর্বোচ্চ রান




ব্যাটসম্যান


রান


মৌসুম




বাহির শাহ (আফগানিস্তান)


৮৩১


২০১৭




বিল পন্সফোর্ড (অস্ট্রেলিয়া)


৭৪১


১৯২০-২১




ওয়েইন রক (অস্ট্রেলিয়া)


৬৩৮


১৯২৪-২৫




বিল কার্সন (নিউজিল্যান্ড)


৫৮৫


১৯৩৬-৩৭




ঋষভ পন্ত (ভারত)


৫৬২


২০১৫




