
প্রথমে যায় ওয়ানডের শ্রেষ্ঠত্ব। দিন কয়েক আগে টেস্ট ক্রিকেটের সেরা অলরাউন্ডারের মুকুটটাও তাঁর কাছ থেকে কেড়ে নিয়েছেন রবিচন্দ্রন অশ্বিন। তবে সাকিব আল হাসানকে বেশি দিন মুকুটহীন থাকতে হলো না। পরশু থেকেই যে আবারও ওয়ানডের বিশ্বসেরা অলরাউন্ডার বাংলাদেশের সাকিব। দক্ষিণ আফ্রিকায় ওয়ানডে সিরিজে পাকিস্তানের মোহাম্মদ হাফিজের ব্যর্থতাই শীর্ষস্থানে এনেছে এই পরিবর্তন। দুজনের রেটিং পয়েন্টের ব্যবধান যদিও খুব কম—৬। সাকিবের ৩৭৬, হাফিজের ৩৭০; ৩৭০ পয়েন্ট অবশ্য অস্ট্রেলিয়ার শেন ওয়াটসনেরও।
কাল প্রকাশিত সর্বশেষ ওয়ানডে র‌্যাঙ্কিংয়ে বড় পরিবর্তন বলতে শুধু এটাই। ব্যাটিংয়ে শীর্ষস্থানটা ধরে রেখেছেন ভারতের বিরাট কোহলি, বোলিংয়ে পাকিস্তানের সাঈদ আজমল। টেস্ট বোলিং র‌্যাঙ্কিংয়ে সবার ওপরে থাকা ডেল স্টেইন ওয়ানডেতেও এগোচ্ছেন সেদিকে। সিরিজে ২ ম্যাচে ৯ উইকেট নিয়ে পাঁচ ধাপ টপকে পাঁচে উঠে এসেছেন প্রোটিয়া ফাস্ট বোলার। তথ্যসূত্র: আইসিসি। 
