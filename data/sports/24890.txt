
দিন বিশেক আগে রাজশাহীতে প্রস্তুতি ম্যাচে সেঞ্চুরি করেছেন। এর আগে, সাব্বির রহমানের ভাষায় ‘অনেক আগে’ জাতীয় লিগের ৫০ ওভারের ম্যাচে ১১২ করেছিলেন খুলনার বিপক্ষে। ‘সর্বশেষ সেঞ্চুরি’র কথা জিজ্ঞেস করলে কষ্টেসৃষ্টে এ দুটিই মনে করতে পারলেন প্রাইম ব্যাংক ক্রিকেট ক্লাবের আইকন খেলোয়াড়।‘আইকন’! হ্যাঁ, সাব্বিরও যে এবারের প্রিমিয়ার লিগের একজন আইকন খেলোয়াড়, সেটা এই কয়দিনে মনেই হচ্ছিল না। প্রথম দুই ম্যাচে করেছেন ৩১ আর ১৬। তৃতীয় ম্যাচে কিছুটা যেন পথ ফিরে পেলেন। কলাবাগান ক্রীড়াচক্রের বিপক্ষে ফিফটি। আর মিরপুর শেরেবাংলা স্টেডিয়ামে আজ তো সেঞ্চুরিই করে ফেললেন শেখ জামাল ধানমন্ডি ক্লাবের বিপক্ষে! তাঁর ৯৭ বলে করা ১০০ রানের সৌজন্যে ৯ উইকেটে ৩১৮ করেছিল প্রাইম ব্যাংক। ২০৫ রানে অলআউট হয়ে শেখ জামাল ম্যাচ হেরেছে ১১৩ রানে।এবারই প্রথম ‘আইকনে’র মর্যাদা পেয়ে সাব্বিরের প্রতিজ্ঞা ছিল সত্যিকারের ‘আইকনে’র মতো খেলার। পর পর দুই ম্যাচে ফিফটি আর সেঞ্চুরি করে যেন সে পথেই হাঁটা শুরু করেছেন এখন। তবে সেঞ্চুরি নয়, তিন নম্বরে নেমে সাব্বিরের উদ্দেশ্য ছিল নিজের উইকেটটা ধরে রাখা, ‘৩০-৪০ রান হয়ে যাওয়ার পর মনে হলো আমি সেট হয়ে গেছি। সিনিয়র খেলোয়াড় বলেন, আইকন বলেন বা জাতীয় দলের খেলোয়াড় হিসেবেও আমার উচিত উইকেটটা ধরে রাখা। জুনিয়রদের নিয়ে সেটা করতে পেরেছি। তবে সেঞ্চুরি মূল উদ্দেশ্য ছিল না। উইকেটটা ধরে রাখাই উদ্দেশ্য ছিল।’এখন পর্যন্ত খেলা ২৩ ওয়ানডের বেশিরভাগ ম্যাচেই ব্যাট করেছেন ছয়-সাত নম্বরে। একটিতে পাঁচে আর একটিতে নেমেছেন আটে। তবে আন্তর্জাতিক টি-টোয়েন্টিতে তিন নম্বরে নিয়মিতই হয়ে গেছেন। সেখানে সাফল্য পেয়েই হয়তো এবার প্রিমিয়ার লিগেও সাব্বির খেলছেন তিনে। পরখ করে দেখতে চাইছেন ৫০ ওভারের ক্রিকেটে কতটা মানিয়ে নিতে পারেন এই জায়গায়। ‘আন্তর্জাতিক ম্যাচে (ওয়ানডে) তো তিন নম্বরে খেলতে পারব না। প্রিমিয়ার লিগে সুযোগ পেয়ে কাজে লাগাচ্ছি। প্রিমিয়ার লিগেও তিন নম্বরে এই প্রথম খেলছি। আন্তর্জাতিক ওয়ানডেতে এখনো তিনে ব্যাট করিনি। তবে জাতীয় দলের হয়ে যেখানে সুযোগ পাব সেখানেই ভালো করার চেষ্টা করব’-ড্রেসিংরুমের সামনে দাঁড়িয়ে বলছিলেন সাব্বির।যে কোনো ক্রিকেটেই সেঞ্চুরি মানে আত্মবিশ্বাসে বাড়তি সঞ্জীবনী। সেটা পেয়ে যাওয়ার পর সাব্বিরের লক্ষ্য, এই লিগেই আরও অন্তত একটি সেঞ্চুরি করা। প্রিমিয়ার লিগ শেষেই সামনে চলে আসবে অনেক আন্তর্জাতিক ম্যাচ। লিগে ভালো কিছু করে সেটারই প্রস্তুতি নিতে চান এই অলরাউন্ডার। সাব্বির একা অবশ্য নন, মুশফিকুর রহিম, তামিম ইকবাল, নাসির হোসেনসহ জাতীয় দলের অনেক ক্রিকেটারই লিগে রানের মধ্যে আছেন। বাংলাদেশ দলের জন্যও এই ধারাটা ধরে রাখা জরুরি মনে করেন সাব্বির, ‘জাতীয় দলের খেলোয়াড়েরা রান করছে এটা ভালো দিক। সামনে অনেক আন্তর্জাতিক খেলা। এছাড়া যারা এখনো আন্তর্জাতিক ক্রিকেট খেলেনি তারা এটা দেখে শিখবে। জাতীয় দলের খেলোয়াড়েরা রান করলে সব দিক দিয়েই ভালো।’
