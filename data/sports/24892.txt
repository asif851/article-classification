
রেকর্ড গড়েছেন ক্রিস্টিয়ানো রোনালদো—এমন কথা এখন আর বিস্ময় জাগায় না। রিয়াল মাদ্রিদের রোনালদো মানেই তো তাই! পরশু ঘরের মাঠে স্পোর্টিং গিজনের বিপক্ষে জোড়া গোল করে যেমন আরেকটি রেকর্ড গড়লেন পর্তুগিজ তারকা। প্রথম কোনো খেলোয়াড় হিসেবে লা লিগায় টানা সাত বছর কমপক্ষে ৩০ গোল করলেন রোনালদো।এই তো ২০১৫-১৬ মৌসুমেই অনন্য এক রেকর্ড গড়েছেন রোনালদো। ইতিহাসের প্রথম কোনো খেলোয়াড় হিসেবে টানা ছয় মৌসুমে করেছেন ৫০ গোল। তবে নতুন রেকর্ডটি মৌসুম ধরে ধরে নয়, বছর হিসাব করে। এবং এ রেকর্ডে শুধু লা লিগায় করা গোলই হিসাব করা হয়। ২০০৯ সালে রিয়ালে যোগ দেওয়ার পর সেবার সুযোগ পাননি। তার পর থেকেই প্রতি পঞ্জিকাবর্ষে লিগে অন্তত ৩০ গোল তাঁর!রোনালদোর দিনে ব্যক্তিগত রেকর্ড গড়েছেন জিনেদিন জিদানও। তাঁর অধীনে ৩৩ ম্যাচে ৮৬ পয়েন্ট পেয়েছে লস ব্লাঙ্কোরা। রিয়াল ইতিহাসের সেরা কোচ মিগুয়েল মুনোজকে (৮৪ পয়েন্ট) পেছনে ফেলেছেন জিদান। ৯টি লা লিগা ও ২টি ইউরোপিয়ান কাপ জেতানো মুনোজকে পেছনে ফেলা জিদান পরশু ছুঁয়েছেন কার্লো আনচেলত্তিকেও।
গত ৬ এপ্রিল ভলফ্সবুর্গের মাঠে ২-০ গোলে হারের পর সব প্রতিযোগিতায় টানা ৩১ ম্যাচ অপরাজিত রিয়াল। ২০১৩-১৪ মৌসুমে আনচেলত্তির রিয়ালও অপরাজিত ছিল ৩১ ম্যাচে। রেকর্ড-ছোঁয়া ২-১ গোলের জয়ে সন্তুষ্ট নন জিদান, ‘ভুলে যাওয়ার মতো এক ম্যাচ ছিল, কোনো কিছুই মনমতো হয়নি।’ তবে শীর্ষস্থান ধরে রাখতে পারার স্বস্তিটাই বেশি জিদানের, ‘৩ পয়েন্ট পেয়েছি, এটাই সবচেয়ে গুরুত্বপূর্ণ।’
আগামী সপ্তাহেই এল ক্লাসিকো। তার আগেই অপরাজিত থাকার রেকর্ডটি ৩২ করে নিতে পারবে রিয়াল, শনিবার কোপা ডেল রেতে কালচারাল লিওনেসার বিপক্ষে। তবে ক্লাব রেকর্ড ছুঁতে (৩৪ ম্যাচ অপরাজিত) ন্যু ক্যাম্প থেকে হাসিমুখেই ফিরতে হবে রোনালদোদের। ফক্স স্পোর্টস, মার্কা।
 
