

চ্যাম্পিয়নস লিগে সর্বশেষ দুটি টুর্নামেন্টেই শিরোপা জিতেছে রিয়াল। তাঁদের সামনে এবার টানা তৃতীয় ফাইনাল খেলার হাতছানি। সেটি করতে পারলে প্রথম দল হিসেবে ইউরোপিয়ান কাপ ও চ্যাম্পিয়নস লিগ মিলিয়ে একের অধিক সংখ্যকবার টানা তিন ফাইনাল খেলার রেকর্ড গড়বে রিয়াল।
চ্যাম্পিয়নস লিগ সেমিফাইনাল ফিরতি লেগে আজ রাতে বায়ার্ন মিউনিখের মুখোমুখি হবে রিয়াল মাদ্রিদ। প্রথম লেগে বায়ার্নের মাঠে ২-১ গোলের জয় পেয়েছিল জিনেদিন জিদানের দল। দুই লেগ মিলিয়ে গোল ব্যবধানে এগিয়ে থাকলে ফাইনালে নাম লেখাবে রিয়াল। তা করতে পারলে ইউরোপিয়ান ক্লাব শ্রেষ্ঠত্বের এই লড়াইয়ে অনন্য এক রেকর্ড গড়বে মাদ্রিদের ক্লাবটি।
চ্যাম্পিয়নস লিগে সর্বশেষ দুটি টুর্নামেন্টেই শিরোপা জিতেছে রিয়াল। তাঁদের সামনে এবার টানা তৃতীয় ফাইনাল খেলার হাতছানি। সেটি করতে পারলে প্রথম দল হিসেবে ইউরোপিয়ান কাপ ও চ্যাম্পিয়নস লিগ মিলিয়ে একের অধিক সংখ্যকবার টানা তিন ফাইনাল খেলার রেকর্ড গড়বে রিয়াল। এর আগে ১৯৫৬ সাল থেকে ১৯৬০—এই পাঁচ বছর টানা চ্যাম্পিয়ন হয়েছে রিয়াল। তখন টুর্নামেন্টটির নাম ছিল ইউরোপিয়ান কাপ।
চ্যাম্পিয়নস লিগ সংস্করণ চালু হয় ১৯৯২ সালে। এরপর মাত্র দুটি দল টানা তিন ফাইনাল খেলার নজির গড়েছে। এসি মিলান (১৯৯৩, ১৯৯৪ ও ১৯৯৫) ও জুভেন্টাস (১৯৯৬, ১৯৯৭ ও ১৯৯৮)। চ্যাম্পিয়নস লিগ সংস্করণ চালুর আগে ইউরোপিয়ান কাপে চারটি ক্লাব টানা তিন ফাইনাল খেলেছে। বেনফিকা (১৯৬১, ১৯৬২, ও ১৯৬৩), আয়াক্স (১৯৭১, ১৯৭২,ও ১৯৭৩) ও বায়ার্ন মিউনিখ (১৯৭৪, ১৯৭৫ ও ১৯৭৬) খেলেছে টানা তিন ফাইনাল। আর ১৯৫৬ থেকে ১৯৬০—এই পাঁচ বছরে পাঁচবারই ফাইনালে উঠে শিরোপা জিতেছে রিয়াল।
মজার ব্যাপার হলো, প্রতিবারই এক দল টানা তিন ফাইনাল খেলার পর অন্য একটি দল সেই একই কীর্তি গড়েছে। শুধু ফেরেঙ্ক পুসকাস-আলফ্রেড ডি স্টেফানো- ফ্রান্সিসকো জেন্টোদের সেই দলটা (৫৬-৬০) এখানে ব্যতিক্রম। ইউরোপের সেরা ক্লাব হওয়ার এই লড়াইয়ে তাঁদের মতো আর কোনো দলই টানা পাঁচ ফাইনাল খেলতে পারেনি।
তবে ১৯৬০ সালে পুসকাস-জেন্টোরা সর্বশেষ ফাইনাল খেলার পর টানা তিন বছর ইউরোপিয়ান কাপের ফাইনাল খেলেছে বেনফিকা। এরপর ১৯৭১ থেকে ১৯৭৬ সাল পর্যন্ত এক টানা ফাইনাল খেলেছে যথাক্রমে আয়াক্স ও বায়ার্ন। চ্যাম্পিয়নস লিগ সংস্করণ চালুর পর ১৯৯৩ থেকে ১৯৯৮ সাল পর্যন্ত ঠিক একইভাবে ফাইনাল খেলেছে মিলান-জুভেন্টাস। তবে রিয়াল এবার ফাইনালে উঠলে একটি জায়গায় ছাপিয়ে যাবে সবাইকে। এই টুর্নামেন্টে (ইউরোপিয়ান কাপ/চ্যাম্পিয়নস লিগ) একের অধিক সংখ্যকবার টানা তিন ফাইনাল—আজ এই রেকর্ডটা গড়তে পারবে রিয়াল?
