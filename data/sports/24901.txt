
‘রেইন, রেইন, গো অ্যাওয়ে।’ 
এই মুহূর্তে এই কবিতা আওড়ানো ছাড়া আর কী-ই বা করার আছে? হল্যান্ড-ওমানের মধ্যে প্রথম ম্যাচটি বাতিল হয়ে গেছে। আশাবাদী মন বলছে, খেলা হবে। বৃষ্টি থেমে যাবে, ধর্মশালায় আজ বাংলাদেশের ম্যাচটি হবে। কিন্তু বাস্তব অবস্থা বলছে, আজ বাংলাদেশ-আয়ারল্যান্ড ম্যাচটি না হওয়ার সম্ভাবনাই বেশি। আবার আবহাওয়া পূর্বাভাস বলছে, দুদিন পর বাংলাদেশ-ওমান ম্যাচটিতেও কোনো বল মাঠে না গড়ানোর প্রস্তুতি নিয়ে রাখা ভালো। বাংলাদেশের ক্রিকেটপ্রেমীদের কাছে এখন এই প্রশ্নটাই বড় হয়ে দাঁড়াচ্ছে, বাংলাদেশ মূল পর্বে যেতে বৃষ্টি বাধা হয়ে দাঁড়াবে না তো? খেলা হোক সেটি বাংলাদেশের প্রতিটি মানুষই চাচ্ছে, তবে নিশ্চিতভাবে তার চেয়েও বেশি চায় বিশ্বকাপের মূল পর্বে বাংলাদেশের খেলা। কী দাঁড়াবে তখনকার সমীকরণ?হল্যান্ডের সঙ্গে ম্যাচটিতে এক পয়েন্ট পাওয়ায় গ্রুপ ‘এ’-এর পয়েন্ট টেবিলে শীর্ষে চলে গেছে ওমান। ওমানের পয়েন্ট ৩, বাংলাদেশের ২। তবে রানরেটে এগিয়ে মাশরাফিরা। ওমানের রান রেট +.২৮৩, বাংলাদেশের +.৪০। এবার ভিন্ন ভিন্ন পরিস্থিতিতে বাংলাদেশ কোন সম্ভাবনার সামনে দাঁড়াবে সেটাই দেখে নিন।
আজ বাংলাদেশ জিতলে চার পয়েন্ট নিয়ে আবার পয়েন্ট টেবিলের শীর্ষে চলে যাবে। ওমানের পয়েন্ট ৩, জিতলে বাংলাদেশের পয়েন্ট হবে ৪। কিন্তু বাংলাদেশ হেরে গেলে ওমান এগিয়ে থাকবে। সে ক্ষেত্রে পরশু বাংলাদেশ-ওমান ম্যাচটায় মাশরাফিদের জিততেই হবে। বাংলাদেশ-আয়ারল্যান্ড ম্যাচটি বাতিল হলে বাংলাদেশ আবারও পয়েন্ট টেবিলের শীর্ষে উঠে যাবে। ওমানের সঙ্গে পয়েন্ট সমান হলেও রান রেটে এগিয়ে বাংলাদেশ। সে ক্ষেত্রে বাংলাদেশ-ওমান ম্যাচটি যে জিতবে সেই পরের পর্বে।বাংলাদেশ-আয়ারল্যান্ড ম্যাচটি যদি বাতিল হয়, এরপর ওমান-বাংলাদেশ ম্যাচও বাতিল হলে বাংলাদেশ চলে যাবে পরের রাউন্ডে। কিন্তু আজ যদি ম্যাচ হয় আর বাংলাদেশ হারে, সে ক্ষেত্রে ওমান-বাংলাদেশ ম্যাচে বাংলাদেশকে জিততেই হবে। আজ যদি বাংলাদেশ হেরে যায়, পরশু ম্যাচটি বৃষ্টিতে ভেসে গেলে কিন্তু বাংলাদেশ বাদ।
‘এ’ গ্রুপের পয়েন্ট টেবিল
                   ম্যাচ    জয়     হার    টাই   পরিত্যাক্ত    পয়েন্ট    নেট রানরেট ওমান              ২        ১      ০      ০         ১           ৩        +০.২৮৩ বাংলাদেশ         ১        ১      ০      ০         ০           ২        +০.৪০০ হল্যান্ড             ২        ০      ১      ০         ১           ১         -০.৪০০ আয়ারল্যান্ড       ১        ০      ১      ০         ০           ০         -০.২৮৩
