
বিপিএলে মারকুটে ব্যাটসম্যানের অভাব নেই। ক্রিস গেইল-ব্রেন্ডন ম্যাককালাম আছেন। আছেন শহীদ আফ্রিদি, কার্লোস ব্রাফেট কিংবা এভিন লুইসদের মতো বিগ হিটাররা। সিলেট সিক্সার্সের বিপক্ষে দুর্দান্ত ইনিংসটির পর সিকান্দার রাজাকে অনেকেই রাখবেন তাঁদের নামের পাশে। জিম্বাবুয়ে ব্যাটসম্যানের হয়তো এরপরও আক্ষেপ থেকে যাবে। এবারের বিপিএলে প্রথম সেঞ্চুরিটা যে হাতছাড়া করেছেন মাত্র ৫ রানের জন্য!পাকিস্তানে জন্ম নিলেও জাতীয় দলের জার্সিতে জিম্বাবুয়ের নাম থাকায় সিকান্দারের অতটা তারকাখ্যাতি নেই। ব্যাপারটা তাঁর জন্য একদিক থেকে শাপেবর। চাপ ছাড়া খেলতে পারেন। আজ তাই হয়তো চিটাগং ভাইকিংসের হয়ে উইকেটের চারপাশে স্ট্রোকের পসরা সাজিয়ে বসেছিলেন। ৬ ছক্কা ও ৯ বাউন্ডারিতে তাঁর ৪৫ বলে ৯৫ রানের ইনিংসটা চিটাগংকে এনে দিয়েছে ৫ উইকেটে ২১১ রানের শক্ত ভিত্তি।অথচ ১০ম ওভারে সিলেটের পেসার কামরুল ইসলাম রাব্বির বলে ব্যক্তিগত ১ রানে ‘জীবন’ পেয়েছিলেন সিকান্দার। সিলেটের অধিনায়ক নাসির হোসেন তাঁর ক্যাচ ফেলেন। পরের ওভারে সেই নাসিরকে এক ছক্কা আর এক বাউন্ডারিতে আছড়ে ফেলেছেন সীমানায়। এরপর আর সিকান্দারকে পেছনে ফিরে তাকাতে হয়নি। ফিফটি তুলে নিয়েছেন মাত্র ৩০ বলে। পেতে পারতেন সেঞ্চুরির দেখাও। কিন্তু শেষ ওভারের দ্বিতীয় বলে তাঁর উঁচু করে মারা স্কয়ার ড্রাইভ লুফে ডিপ ব্যাকওয়ার্ড পয়েন্টে লুফে নেন আন্দ্রে ফ্লেচার। একটু রয়ে-সয়ে খেললে সিকান্দার হয়তো সেঞ্চুরিটা পেতে পারতেন। শেষ পর্যন্ত তা না হলেও বিপিএলে এখন পর্যন্ত সর্বোচ্চ ব্যক্তিগত রানের ইনিংসের পাশে নিজের নামটা লিখিয়েছেন। অর্থাৎ, গেইল-ম্যাককালামদের ছাপিয়ে আপাতত সিকান্দারই ‘রাজা’!
