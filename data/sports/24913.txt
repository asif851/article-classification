
অভিষেকে চমক দেখানোতেই বাংলাদেশের আনন্দ। কখনো সেটা আশরাফুলের ব্যাটের ছন্দে, কখনো সেটা মোস্তাফিজের কাটারে। তাইজুলের বাঁহাতি স্পিন কিংবা মিরাজের অফ স্পিনও অভিষেকে কম দেখায়নি। সে পথে হাঁটলে আজ তো বাংলাদেশ শ্রীলঙ্কাকে উড়িয়ে দেওয়ার কথা। কম তো নয়, চারজন ক্রিকেটারকে আন্তর্জাতিক ক্রিকেটের মুখ দেখিয়েছে বাংলাদেশ। 
কে জানে এই অধিক সন্যাসীতেই গাজনটা নষ্ট হলো কি না! আশরাফুল কিংবা তাইজুলের মতো বিশ্বরেকর্ড না হোক, মোস্তাফিজ-মিরাজের মতো দুর্দান্ত পারফরম্যান্স তো অন্তত দেখা যেত। কিন্তু শ্রীলঙ্কার বিপক্ষে সিরিজের প্রথম টি-টোয়েন্টিটা একদমই হতাশ করল বাংলাদেশকে। চার অভিষিক্তও থাকছেন এই হতাশার অংশ হয়ে।টি-টোয়েন্টিতে এখনো দুই শ রান করা হলো না বাংলাদেশের। তবে সাকিব-তামিমের মতো দুই মহাগুরুত্বপূর্ণ সদস্য ছাড়াই কাজটা আজ প্রায় হয়েই গিয়েছিল। ১৯৩ রানে থেমেছে বাংলাদেশ। দলের প্রায় সবাই দারুণ ব্যাট করেছেন। কিন্তু এর মাঝে অভিষিক্তদের অবদান প্রায় শূন্য। প্রথম ওভারেই চার মেরে আশান্বিত করেছিলেন জাকির হোসেন। কিন্তু চতুর্থ ওভারে যখন আউট হলেন, তখন দেখা গেল সেটাই ছিল তাঁর একমাত্র চার। গুনাতিলকাকে উড়িয়ে মারতে গিয়ে বোল্ড হওয়ার সময় ৯ বলে ১০ রান তাঁর। আরেক অভিষিক্ত আরিফুল তো খেলার সুযোগই পেলেন এক বল। তাতে এক রান করে অপরাজিত বিপিএলে নজরে আসা এই ব্যাটসম্যান। বিপিএল দিয়েই সবার আলোচনার কেন্দ্রে আসা আফিফ অবশ্য সেটাও করতে পারেননি। অদ্ভুত এক আউট হওয়ার আগে দুই বলে শূন্য। এখন ব্যাটসম্যান আফিফকে নিয়ে সবার আগ্রহ থাকলেও অফ স্পিন বোলিং দিয়েই নিজেকে চিনিয়েছিলেন অনূর্ধ্ব-১৯ দলের এই খেলোয়াড়। বিপিএলে অভিষেকেই ৫ উইকেট পেয়েছিলেন। তাঁর উইকেটের মাঝে ছিলেন ক্রিস গেইলও। আন্তর্জাতিক অভিষেকেও উইকেট পেয়েছেন আফিফ। তবে কুশল মেন্ডিসকে আউট করতে ২ ওভারে ২৬ রান খরচ একটু বেশিই! সে তুলনায় নাজমুল ইসলামের অভিষেকটা হয়েছে ভালো। যে ম্যাচে প্রায় সব বোলারই ওভারপ্রতি ১০-এর বেশি রান দিয়েছেন, সেখানে অভিষিক্ত এক স্পিনার নতুন বলে বল করেছেন। তাতে ৪ ওভারে ২৫ রান দিয়ে ২ উইকেট। তাঁর ২৪টি বলের মধ্যে ১১টি থেকেই রান করতে পারেননি শ্রীলঙ্কান ব্যাটসম্যানরা। সঙ্গে ছোবল মারা উদ্‌যাপন তো ছিলই। কিন্তু ওসবে হয়তো দর্শকদের হাসির খোরাক জোটে, তবে ম্যাচ তো জেতানো যায় না!
