
জাপানকে হারাতে পারলেই সেমিফাইনাল। আর সেমিফাইনালে ভারত সঙ্গী হলেই যুব বিশ্বকাপের চূড়ান্ত পর্বে খেলতে পারত বাংলাদেশ। কিন্তু মালয়েশিয়ায় অনুষ্ঠানরত অনূর্ধ্ব-২১ জুনিয়র এশিয়া কাপে স্বপ্নভঙ্গের বেদনায় পুড়তে হলো বাংলাদেশের যুবাদের। কাল কোয়ার্টার ফাইনালে শক্তিশালী জাপানের কাছে ৩-০ গোলে হেরেছে বাংলাদেশ। আশা জাগিয়েও শেষ পর্যন্ত পারলেন না অসীমরা।ম্যাচের ২১ মিনিটে হিরোমাসা অচিআইয়ের ফিল্ড গোলে প্রথমে এগিয়ে যায় জাপান। এরপর প্রায় শেষ সময় পর্যন্ত পোস্টে বল ঢুকতে দেয়নি বাংলাদেশ। কিন্তু ৬৮ মিনিটে আচমকা পরপর দুটি গোল করেন সোতা ইয়ামদা। পেনাল্টি স্ট্রোক থেকে গোল করার কয়েক সেকেন্ডের মধ্যেই ফিল্ড গোল করেন তিনি।বাংলাদেশ এখন খেলবে পঞ্চম থেকে অষ্টম স্থান নির্ধারণী ম্যাচে। আগামীকাল প্রথম প্রতিপক্ষ ওমান, যাদের বিপক্ষে গ্রুপ পর্বে জয় এসেছিল ৫-৪ গোলে।
