
মাত্রই শেষ হওয়া টেস্ট সিরিজে ওয়েস্ট ইন্ডিজের ব্যাটসম্যানদের কাঁদিয়েই ছেড়েছেন অস্ট্রেলিয়ার বোলাররা। তবে ওই বোলাররাই আবার পাত্তা পাননি এক ওয়েস্ট ইন্ডিয়ানের কাছে। ওয়েস্ট ইন্ডিজের লেজের ব্যাটসম্যান জোমেল ওয়ারিকানকে ৫ ইনিংসে একবারও আউট করতে পারেননি অস্ট্রেলীয় বোলাররা। ওয়ারিকানের আগে ২০০৯ সালে সর্বশেষ সিরিজের ৫ ইনিংসেই অপরাজিত ছিলেন ইংল্যান্ডের গ্রাহাম ওনিয়নস। ১৯৯৮ সালে ৫ ইনিংসে অপরাজিত ছিলেন দক্ষিণ আফ্রিকার ডেভিড টারব্রুগেও। সিরিজে ৬ ইনিংস ব্যাট করে ৬ বারই অপরাজিত থাকা ব্যাটসম্যানও তিনজন—বিল জনস্টন (অস্ট্রেলিয়া-ইংল্যান্ড, ১৯৫৩), কোরি কলিমোর (ওয়েস্ট ইন্ডিজ-ইংল্যান্ড, ২০০৪) ও নাথান লায়ন (অস্ট্রেলিয়া-ইংল্যান্ড, ২০১৩)। সিরিজে সবচেয়ে বেশি ৮ বার অপরাজিত থাকার রেকর্ডটা ওয়েস্ট ইন্ডিজের আলফ ভ্যালেন্টাইন (১৯৬০-৬১) ও নিউজিল্যান্ডের ফ্র্যাঙ্ক ক্যামেরনের (১৯৬১-৬২)। দুজনই অবশ্য একবার করে আউট হয়েছিলেন।
