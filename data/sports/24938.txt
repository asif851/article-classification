
ইতালির স্থানীয় গণমাধ্যমগুলোর খবরই শেষ পর্যন্ত অক্ষরে অক্ষরে মিলে গেল। রিয়াল মাদ্রিদ ছেড়ে পুরোনো ক্লাব এসি মিলানেই ফিরলেন কাকা।বার্তা সংস্থা রয়টার্স জানিয়েছে, মিলানের সঙ্গে দুই বছরের চুক্তি করেছেন ৩০ বছর বয়সী কাকা। মিলান কর্তৃপক্ষ আজ সোমবার খবরটা নিশ্চিত করেছে। তবে চুক্তির বিস্তারিত প্রকাশ করা হয়নি। তাই জানা যাচ্ছে না, ঠিক কত টাকায় ২০০৭ সালের চ্যাম্পিয়নস লিগ জয়ের নায়ককে মিলান ফিরিয়ে আনল।গত বৃহস্পতিবার কাকা সাংবাদিকদের জানান, রিয়াল মাদ্রিদ ছাড়তে চান। নিজের মনের কথাটা ক্লাব কর্তৃপক্ষকে জানিয়ে দিয়েছেন বলেও স্বীকার করেন ব্রাজিলীয় এই অ্যাটাকিং মিডফিল্ডার। এর পরই উঠে যায় প্রশ্নটা, কোথায় যাচ্ছেন কাকা?ইতালির স্থানীয় গণমাধ্যমগুলো গতকাল জানিয়েছিল, দুই বছরের চুক্তিতে মিলানে ফিরছেন কাকা। ইতালীয় ক্রীড়া দৈনিক গাজেত্তা দেল্লো স্পোর্তের কাছে মিলানের প্রধান নির্বাহী আদ্রিয়ানো গাল্লিয়ানিও রিয়ালের সঙ্গে আলোচনা চলার খবরটা স্বীকার করেছিলেন।২০০৩ সাল থেকে দীর্ঘ ছয় বছর মিলানে ছিলেন কাকা। সেখান থেকে ২০০৯ সালে ৬৫ মিলিয়ন ইউরোতে তিনি যোগ দেন রিয়ালে। কিন্তু ব্রাজিলীয় এই অ্যাটাকিং মিডফিল্ডার মিলান ছাড়ার পর কখনোই নিজের সামর্থ্যের প্রমাণ রাখতে পারেননি। কখনো ভুগেছেন ইনজুরিতে, কখনো ফর্মহীনতায়। মেসুত ওজিল রিয়ালে যোগ দেওয়ার পর থেকে মূলত বদলি খেলোয়াড় হিসেবে খেলানো হচ্ছে সাবেক ফিফা বর্ষসেরা এই খেলোয়াড়কে। নতুন কোচ কার্লো আনচেলত্তিরও সুনজরে ছিলেন না তিনি।কাকার মিলানে ফেরার গুঞ্জনটা প্রথমে শোনা যায় গত বছর। রিয়াল তাঁকে বিক্রি করতে আগ্রহী ছিল। তাঁকে নিতে আগ্রহী ছিল মিলানও। কিন্তু তখন তাঁর মিলানে ফেরা হয়নি। মিলানের পক্ষ থেকে প্রথমে বলা হয়, কাকার আয়কর জটিলতার কারণে তাঁকে নেওয়া সম্ভব নয়। পরবর্তী সময়ে গাল্লিয়ানি জানান, বয়সের কারণে কাকাকে নিতে আগ্রহী নয় মিলান। অথচ সেই গাল্লিয়ানিই এখন ‘বুড়ো’ কাকাকে মিলানে আনলেন দুই বছরের চুক্তিতে।
