
অভিজ্ঞতা মোটে একটি আন্তর্জাতিক ম্যাচের। সেই অভিজ্ঞতা নিয়েই দুশমন্ত চামিরা এখন শ্রীলঙ্কার বিশ্বকাপ দলে। ধাম্মিকা প্রসাদের চোট সুযোগ করে দিয়েছে ২৩ বছর বয়স্ক এই পেসারকে। থাকতে পারতেন শামিন্দা এরাঙ্গাও, তবে ২৫টি ‘লিস্ট এ’ উইকেটের মালিককেই বেছে নিয়েছেন শ্রীলঙ্কান নির্বাচকেরা। শ্রীলঙ্কান দলে চামিরার অন্তর্ভুক্তির অনুমোদন দিয়েছে আইসিসি। এর আগে ধাম্মিকা প্রসাদ অনুশীলনে চোট পেয়ে বিশ্বকাপ থেকে ছিটকে যান।আজ শ্রীলঙ্কার দ্বিতীয় প্রস্তুতি ম্যাচে প্রতিপক্ষ জিম্বাবুয়ে। আর ক্রাইস্টচার্চে ১৪ ফেব্রুয়ারি স্বাগতিক নিউজিল্যান্ডের বিপক্ষে ম্যাচ দিয়ে বিশ্বকাপের মূল পর্ব শুরু করবে লঙ্কানরা। ক্রিকইনফো।
