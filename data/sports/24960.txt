
স্টার স্পোর্টসের অনুষ্ঠানে হঠাৎই মেজাজ হারালেন শোয়েব আখতার। উপস্থাপক যতীন সপ্রুর ওপর পাকিস্তানি তারকা এতটাই ক্ষুব্ধ হয়েছিলেন যে, ঘটে যেতে পারত বিব্রতকর কোনো কিছু। ভাগ্যিস অনুষ্ঠানস্থলে কপিল দেব ছিলেন! সাম্প্রতিক সময়ে স্টার স্পোর্টসের ‘মওকা’ ‘মওকা’ জিঙ্গেলের বিজ্ঞাপনটি ভারতে খুবই জনপ্রিয়। তবে এই বিজ্ঞাপনের ভাব-ভাষা কোনো পাকিস্তানিরই পছন্দের হতে পারে না। ‘মওকা’ ‘মওকা’ জিঙ্গেল যে পাকিস্তানিদের রক্তে আগুন ধরিয়ে দেয়, সেটির বড় প্রমাণ বোধ হয় শোয়েব আখতারই।অনুষ্ঠানটিতে চলছিল ভারত-পাকিস্তান ম্যাচের পরবর্তী সময়ের আলোচনা। এক পর্যায়ে শোয়েবকে কিছু জিজ্ঞেস করতে গিয়ে হেসে দেন উপস্থাপক সপ্রু। শোয়েবের অঙ্গভঙ্গিরও নকল করেন তিনি। এই সময় সাবেক গতি তারকা ক্ষেপে গিয়ে বলে বসলেন, ‘তুমি কি আমাকে নিয়ে মজা করছ? আমাকে নিয়ে মজা করার উদ্দেশেই কি এখানে আমাকে ডাকা হয়েছে। আমি এখানে বিশেষজ্ঞ মত দিতে এসেছি, ব্যঙ্গ-বিদ্রুপের বিষয় হওয়ার জন্য আসিনি।’এমন সময় অনুষ্ঠানের অন্য আলোচক কপিল দেব ‘বাঁচালেন’ সপ্রুকে। কপিল বলে ওঠেন, ‘চলো শোয়েবকে কিছু সময় দিই। সে যেন মাথা ঠান্ডা করতে পারে। ভারত-পাকিস্তান ম্যাচ নিয়ে কপিল পরে আলোচনায় মনোযোগ দিলে অপ্রীতিকর ঘটনা থেকে রক্ষা পায় স্টারস্পোর্টসের অনুষ্ঠানটি। সূত্র: জি নিউজ।
