
‘টাইমস’ ম্যাগাজিনে নারী সাংবাদিক শার্লট এডওয়ার্ডসকে দেওয়া ক্রিস গেইলের সেই সাক্ষাৎকার চোখ এড়ায়নি আইপিএল কর্তৃপক্ষের। ইঙ্গিতে পরিপূর্ণ ওই সাক্ষাৎকারের জন্য ‘সমস্যা’য় পড়তে পারেন গেইল। আইপিএল কর্তৃপক্ষ যে সাক্ষাৎকারটিকে খুব সহজভাবে নেয়নি, সেটা পরিষ্কার কমিশনার রাজীব শুক্লার মন্তব্যেই।
শার্লট এডওয়ার্ডসকে সাক্ষাৎকারের নামে গেইল যা বলেছেন, সেটাকে ‘অপ্রত্যাশিত’ বলেই মনে করেন শুক্লা, ‘জনসমক্ষে এ ধরনের মন্তব্য প্রত্যাশিত হতে পারে না। আমি ব্যাপারটি নিয়ে ভারতীয় ক্রিকেট বোর্ডের সভাপতি ও সেক্রেটারির সঙ্গে আলোচনা করব।’ শুক্লা ব্যাপারটি নিয়ে গেইলের দল রয়্যাল চ্যালেঞ্জার্স বেঙ্গালুরুর সঙ্গেও বসবেন বলে জানিয়েছেন।গেইলের এই সাক্ষাৎকারের ব্যাপারে শুক্লা বলেন, ‘প্রতিযোগিতা চলাকালে প্রত্যেক খেলোয়াড়ের আচার-আচরণ ঠিক রাখা জরুরি। কোনো প্রতিযোগিতার ভাবগাম্ভীর্য বজায় রাখা অংশগ্রহণকারী খেলোয়াড়দের দায়দায়িত্বের মধ্যেই পড়ে।’ গেইলের এই সাক্ষাৎকার আইপিএলের ওপরের মহলে বিরক্তির উদ্রেক করলেও বিসিসিআই সচিব অজয় শিরকে অবশ্য জানিয়েছেন, গেইলের বিরুদ্ধে ব্যবস্থা তখনই নেওয়া হবে, যখন তাঁর বিরুদ্ধে আনুষ্ঠানিকভাবে কেউ অভিযোগ করবে, ‘এটা সম্পূর্ণ দুই বিদেশি নাগরিকের নিজেদের মধ্যে ঘটে যাওয়া সমস্যা। এই মুহূর্তে তাঁকে শাস্তি দেওয়ার ব্যাপারে আমাদের কিছুই করার নেই। তাঁর বিরুদ্ধে অভিযোগ আসতে হবে। তবে ব্যাপারটা এমনও নয় যে আমরা এটি এড়িয়ে যাব।’ এ বছরের শুরুতে অস্ট্রেলিয়ার ঘরোয়া টি-টোয়েন্টি লিগ বিগ ব্যাশে খেলতে গিয়ে এক নারী সাংবাদিককে অভিসারের প্রস্তাব দিয়েছিলেন গেইল। অনেকটা ঠাট্টাচ্ছলেই। কিন্তু ব্যাপারটি নিয়ে তীব্র সমালোচনা শুরু হয়। তিনি সেই নারী সাংবাদিকের কাছে ক্ষমাও চান। নিজের প্রকাশিতব্য আত্মজীবনীতে এ ধরনের মন্তব্যকে ‘গুরুত্ব না দিয়ে দেখার’ আহ্বানও জানালেও শেষরক্ষা হয়নি এই ক্যারিবীয় ক্রিকেটারের। তাঁর বিগ ব্যাশ দল মেলবোর্ন রেনেগেডস জানিয়ে দিয়েছে, আগামী মৌসুমে বিদেশি খেলোয়াড়ের কোটায় গেইলকে তাঁরা ভাবছেন না। মেলবোর্ন রেনেগেডসের এই সিদ্ধান্তে বিগ ব্যাশের দরজা গেইলের জন্য কার্যত বন্ধই হয়ে গেছে। গেইল এ ধরনের বিতর্কের ছায়া থেকে বেরোতে না পারলে আইপিএলেও খেলা দিয়ে দেখা দিতে পারে সংশয়। সূত্র: টাইমস অব ইন্ডিয়া।
