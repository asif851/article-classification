
ঢাকায় পা রেখেছেন জাতীয় দলের কোচ চণ্ডিকা হাথুরুসিংহে। আজ সোমবার রাত ১০টা ৪০ মিনিটে তিনি ঢাকায় পৌছান।কাগজে-কলমে বিসিবির সঙ্গে দুই বছরের চুক্তিটা আগামী ১ জুলাই শুরু হওয়ার কথা থাকলেও শ্রীলঙ্কান এই কোচ বাংলাদেশের মাটিতে পা রাখলেন একটু আগেভাগেই। আসন্ন ভারতের বিপক্ষে ওয়ানডে সিরিজেই দায়িত্ব শুরু করবেন তিনি।হাথুরুসিংহে টেস্ট যুগে বাংলাদেশ দলের নবম কোচ। হাথুরুসিংহে সর্বশেষ কাজ করছিলেন শেফিল্ড শিল্ডের দল নিউ সাউথ ওয়েলসের সহকারী কোচ হিসেবে। এ মাসের ১৫, ১৭ ও ১৯ তারিখে ভারতের সঙ্গে তিন ওয়ানডের হোম সিরিজ খেলবে বাংলাদেশ দল। সিরিজের আগেই নতুন কোচকে পেয়ে গেলেন মুশফিকরা।
