
হঠাৎ করেই যেন ‘অভিশাপ’ লেগেছে মহেন্দ্র সিং ধোনির দলের ওপর। আইপিএলে পুনে সুপারজায়ান্টের একের পর এক বিদেশি খেলোয়াড় ছিটকে যাচ্ছে চোটে। কাল যেমন কবজির চোটে অস্ট্রেলিয়ান অধিনায়ক স্টিভেন স্মিথের এবারের আইপিএল অধ্যায়ও শেষ হয়ে গেল।শুরুটা হয়েছিল কেভিন পিটারসেনকে দিয়ে। পেশিতে টান খেয়ে আইপিএল থেকে ছিটকে পড়েছিলেন ইংলিশ ব্যাটসম্যান। এর পর দক্ষিণ আফ্রিকার টি-টোয়েন্টি অধিনায়ক ফ্যাফ ডু প্লেসিও আঙুল ভেঙে ফেললেন। এখন ছয় সপ্তাহ তাঁকে দর্শক হয়ে থাকতে হবে। কী অদ্ভুত, দুই দিন আগে অস্ট্রেলিয়ান অল-রাউন্ডার মিচেল মার্শও পড়লেন চোটে। পেশিতে টান লেগে এখন তাঁর ওয়েস্ট ইন্ডিজ সফর নিয়েই সংশয়।বড় মুখদের মধ্যে সবেধন নীলমণি হয়ে টিকে ছিলেন স্মিথ। কিন্তু গত সপ্তাহ থেকে ডান কবজিতে ব্যথা হচ্ছিল তাঁর। এখন সেটা বেড়ে যাওয়ায় অস্ট্রেলিয়ায় ফিরে যাচ্ছেন। আপাতত অবশ্য চোট খুব গুরুতর মনে হচ্ছে না বলেই জানা গেছে। দেশে ফিরে পরীক্ষা নিরীক্ষার পরেই বোঝা যাবে স্মিথের চোট আসলে কেমন।এই চারজনের শূন্যতা পূরণে এখন হিমশিম খেয়ে যেতে হচ্ছে ধোনিকে। পিটারসেন ও ডু প্লেসির চোটের পর বিকল্প হিসেবে রাখা হয়েছিল অস্ট্রেলিয়ান ব্যাটসম্যান উসমান খাজাকে। মার্শের জায়গায় এখনো কাউকে ডাকা হয়নি। আর এবার স্মিথের চোটের পর আরও তিনজনকে বদলি হিসেবে দলে আনতে হবে পুনেকে। তাতের কুফা কাটবে কি না কে জানে। পুনের প্রথম দুই ম্যাচে যে চারজন বিদেশি খেলোয়াড় ছিলেন, প্রত্যেকেই এখন ছিটকে পড়েছেন টুর্নামেন্ট থেকেই!
ধোনির দলও এঁদের অভাব ভালোমতোই টের পাচ্ছে। পয়েন্ট তালিকায় ছয় নম্বরে থেকে ধুঁকছে পুনে। চেন্নাইয়ের হয়ে ধোনি যেরকম জাদু দেখিয়েছিলেন, এবারও বোধ হয় সে রকম কিছু দরকার। তবে ধোনির জাদুও যেন কাজ করছে না। এবার ৮ ম্যাচের ছয়টাতেই হেরেছে তাঁর দল! এর মধ্যে হেরেছে টানা চার ম্যাচে। টি-টোয়েন্টিতে অধিনায়ক ধোনি এর আগে কখনোই টানা চার ম্যাচে যে হারেননি!
