
এক মাস বড় কম সময়। এই সংক্ষিপ্ত সময়ে নিজের কোচিং ছাপ রাখাটা কঠিন। কিন্তু মার্ক ও’নিল ভালো করেই জানেন, এই এক মাসের কাজের ওপরেই নির্ভর করছে মেয়াদ বাড়ানোর সম্ভাবনা। অন্য অস্ট্রেলিয়ানদের কথা বলতে পারবেন না, তবে ও’নিল খুব মনেপ্রাণে চাইবেন অস্ট্রেলিয়ার বিপক্ষে টেস্ট সিরিজে দুর্দান্ত করুক বাংলাদেশ।
বাংলাদেশের ব্যাটিং কোচ হওয়ার সম্ভাবনা ও’নিলের। তবে আপাতত নিয়োগ পেয়েছেন ব্যাটিং পরামর্শক হিসেবে। ৫৮ বছর বয়সী ও’নিল বলছেন, ‘এক মাসে কাজ করে স্থায়ী ছাপ রেখে যাওয়া কঠিন। আমি তাই ছোটখাটো বিষয় নিয়ে কাজ করছি। এটা আসলে অনেকটা ট্রায়ালের মতো। চাকরির জন্য আবেদন করার পর বাছাই পরীক্ষার প্রস্তুতি নিতে শুরু করা।’ ক্রিকেট বিশ্বে উদীয়মান শক্তির নাম বাংলাদেশ। ফলে কে না চায় বাংলাদেশ দলের সঙ্গে কাজ করতে। এখানে কাজ করা কোচদের বেতনের অঙ্কও এখন কম লোভনীয় নয়। অস্ট্রেলিয়ার বিপক্ষে টেস্ট সিরিজের প্রস্তুতির জন্য বাংলাদেশ দল এখন চট্টগ্রামে। আজ জহুর আহমেদ চৌধুরী স্টেডিয়ামে সৌম্যদের ব্যাটিং অনুশীলনে তীক্ষ্ণ নজর ছিল ও’নিলের। এরপর সাংবাদিকদের সঙ্গে কথা বলেছেন। সৌম্য সরকারকে নিয়েই বেশ কিছু প্রশ্ন ছুটে যাচ্ছে তাঁর দিকে। তবে সৌম্যকে তাঁর মতো থাকতে দিতে চান ও’নিল, ‘সৌম্যের টেকনিকে কোনো সমস্যা নেই। সে বেশির ভাগ সময় মাঝ ব্যাটেই খেলে। মাঠের যেকোনো প্রান্ত দিয়ে মারতে পারে। সৌম্যসহ দলের সবাই বিশ্বমানের। আমি কারওরই ব্যাটিংয়ের ধরন বদলাতে চাই না। ওরা আত্মবিশ্বাসী হয়ে খেললে অস্ট্রেলিয়াকে দারুণ পরীক্ষা দিতে হবে।’
