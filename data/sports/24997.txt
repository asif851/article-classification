
টাকার অঙ্কটা চোখ কপালে তুলে দেওয়ার মতো। ২২ কোটি ২০ লাখ ইউরো, বাংলাদেশি মুদ্রায় অঙ্কটা ২ হাজার ১০৬ কোটি টাকা! এ দামে বার্সেলোনা ছেড়ে প্যারিস সেন্ট জার্মেইতে যোগ দিচ্ছেন নেইমার। দলবদলের বিশ্ব রেকর্ড গড়ে ব্রাজিলিয়ান ফরোয়ার্ডকে দলে টানা নিশ্চিত করেছে পিএসজি। এ বিপুল পরিমাণ অর্থ দিয়ে আর কী কী করা যেতে পারে, ইউরোপের কিছু গণমাধ্যম সেই তুলনা টেনেছে-
তিনটি বোয়িং ৭৩৭-৭০০নেইমারের ট্রান্সফার ফি দিয়ে তিনটি বোয়িং ৭৩৭-৭০০ যাত্রীবাহী বিমান কেনা সম্ভব। বোয়িং ‘নেক্সট জেনারেশন’ সিরিজে প্রথম পর্বের এ বিমানের প্রতিটির মূল্য ৮ কোটি ২৪ লাখ ডলার।এ ছাড়াও এ দামে নেইমারের বদলে আপনি একটি ব্যক্তিগত জেট বিমান কিনতে পারেন। উদাহরণস্বরূপ, এয়ারবাস এসিজেড ৩১৯ জেট বিমানের দাম প্রায় ১০ কোটি ডলার। অর্থাৎ একটি ব্যক্তিগত জেট কেনার পরও এ ১২০ মিলিয়ন ইউরোর বেশি থেকে যাবে, যা বিমানটির পাগলাটে যাতায়াত খরচে কাজে লাগাতে পারবেন।
স্প্যাগেটি দিয়ে পুরো বার্সেলোনা ঢেকে দেওয়া যাবেস্প্যাগেটি ইতালির ঐতিহ্যবাহী খাবার। দেখতে নুডলসের মতো এ খাবার এখন সারা বিশ্বে জনপ্রিয়। নেইমারকে পিএসজি যে দামে কিনেছে, তা দিয়ে স্প্যাগেটি কিনে গোটা বার্সেলোনা শহর ঢেকে দেওয়া সম্ভব। স্পেনের দ্বিতীয় বৃহত্তম জনবসতিপূর্ণ শহর বার্সেলোনার আয়তন ১০১ বর্গকিলোমিটার।
১৫৩ ‘ক্লোন’ নেইমারপ্রতিটি মানব ‘ক্লোনিং’য়ে খরচ পড়ে ১২ লাখ ৯০ হাজার পাউন্ড। ২২২ মিলিয়ন ইউরো খরচ করে তাই শুধু একজন নেইমারকে কেনা বোকামি নয় তো? এ দামে ১৫৩ জন ‘ক্লোন’ নেইমার বানানো সম্ভব!
এই দ্বীপটি কিনতে পারবেন, ৭৯২ বার!৬৩.৭৫ একরের এই দ্বীপটি বিক্রির বিজ্ঞাপন দেওয়া হয়েছে। স্কটল্যান্ডের শেটল্যান্ডের উপকূলের এই দ্বীপের দাম মাত্র আড়াই লাখ পাউন্ড। অর্থাৎ নেইমারের দামে এ রকম নয়নাভিরাম দ্বীপ ৭৯২টি কেনা সম্ভব।
ছয়টি দেশের জিডিপির সমান২০১৫ সালে যুক্তরাষ্ট্রে প্রকাশিত তথ্যপঞ্জি অনুযায়ী, বিশ্বের অন্যতম ক্ষুদ্র কয়েকটি দেশ, টুভ্যালু, কিরিবাতি, মন্টসেরাত, মার্শাল দ্বীপপুঞ্জ, নাউরু এবং পালাউয়ের মোট জিডিপি (মোট দেশজ উৎপাদন) ৩ কোটি ৩০ লাখ ডলার থেকে ২৫ কোটি ৮০ লাখ ডলারের মাঝামাঝি। অর্থাৎ একজন নেইমার এ ছয়টি দেশের মধ্যে যেকোনো একটির জিডিপির সমান।
গেম অব ত্রোনসের ২৬টি এপিসোডফোর্বসের দাবি, গেম অব ত্রোনসের এবারের প্রতিটি এপিসোডে ১০ মিলিয়ন ডলার খরচ হয়েছে। নেইমারের দামে এমন ২৬টি এপিসোড বানাতে পারত এইচবিও। ল্যানিস্টাররা তাদের ঋণ শোধের জন্য নেইমারের সহায়তা চাইতেই পারে!
৯৯টি বুগাত্তি ভেরনএই দুর্দান্ত গাড়ির দাম ২ মিলিয়ন পাউন্ড। নেইমারের দামে চাইলেই ৯৯টি বিশ্বের সবচেয়ে জনপ্রিয় এই সুপার কার কেনা সম্ভব।
৭ কোটি পাত্র কফি!বিখ্যাত কফি ব্র্যান্ড স্টারবাকস তাদের কফির জন্য ৩.৭৫ ডলার নেয়। অর্থাৎ নেইমারকে না কিনে ৭ কোটি মানুষকে কফি খাওয়াতে পারত পিএসজি!
বিল গেটসের বাড়িবিশ্বের সবচেয়ে ধনী ব্যক্তি তাঁর বাড়ি বানাতে খরচ করেছেন ১২৫.৫ মিলিয়ন ডলার। নেইমারের অর্থে এমন দুটো বাড়ি কেনা সম্ভব। এরপরও হাতে কিছু টাকা থাকবে!
নেইমারের দামে যা করা যাবে না!ডোনাল্ড ট্রাম্পের বহুল আলোচিত দেয়ালটা বানানো সম্ভব নয় নেইমারের দামে। মেক্সিকো ও যুক্তরাষ্ট্রের মধ্যে যে দেয়াল বানানোর ইচ্ছে ট্রাম্পের সেটা বানাতে নেইমারকে ৯৫ বার দল বদলাতে হবে।
