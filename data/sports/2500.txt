

মোহাম্মদ আমিরকে নিয়ে এত মাতামাতির কারণ খুঁজে পান না রোহিত শর্মা। আমির যতটা না, তার চেয়ে নাকি বাড়িয়ে বলা হয় তাঁর ব্যাপারে। এমন মন্তব্য করে রোহিত আমিরকে বলেছিলেন সাধারণ মানের এক বোলার।
জবাবে আমির কী বলেন? আমির কোনো বাউন্সার হাঁকাননি। বরং রোহিত সম্পর্কে বলেছেন নিজের মুগ্ধতার কথা।
স্কাই স্পোর্টসকে দেওয়া সাক্ষাৎকারে আমির কিন্তু প্রথমে ব্যাখ্যা করে নিয়েছেন, ‘কে কী বলল, এটা আমার উদ্বেগের কারণ নয়। আমি শুধু নিজের খেলায়, দলে মনোযোগ দিচ্ছি। কে কী বলল, এ নিয়ে ভাবলে সেটা বাড়তি চাপ হয়ে যাবে আমার জন্য। এটা তাই এড়িয়ে চলতে চাই।’
২০১৬ টি-টোয়েন্টি কাপের সময় রোহিত খোলাখুলি এই মন্তব্য করেছিলেন। যেটা আবার আলোচনায় এসেছে পাকিস্তান ভারতকে গত চ্যাম্পিয়নস ট্রফির ফাইনালে হারিয়ে শিরোপা জিতেছে বলে। আর সেই ম্যাচে আমির খেলেছেন অসাধারণ। ভারতের প্রথম তিন ব্যাটসম্যানই ছিল তাঁর শিকার। এর মধ্যে রোহিতকে শূন্য রানে ফিরিয়েছিলেন। এবার তো আমিরের পাল্টা জবাব দেওয়ার পালা!
তবে আমির এক বছর আগের মন্তব্য নিয়ে খোঁচাখুঁচি করতে চাইলেন না, ‌‘‌‌প্রত্যেকের ব্যক্তিগত অভিমত থাকতে পারে। কাউকে মনে হতে পারে বিশ্বমানের, কাউকে অতি সাধারণ। আমার সম্পর্কে ও কী বলল, ওটা ওর ব্যাপার। হয়তো এখন ওর আমার ব্যাপারে মত বদলেছে। তবে এটা বিষয় পরিষ্কার থাকুন, আমি ওকে কখনো সাধারণ মানের ব্যাটসম্যান বলব না। বরং আমি ওকে বলব অসাধারণ এক ব্যাটসম্যান। ভারতের হয়ে ওর রেকর্ড দুর্দান্ত। ওর প্রতি আমার সম্মান আছে।’ সূত্র: পিটিআই।
 
