
মোস্তাফিজুর রহমান কথা দিলেন সন্ধ্যা সাড়ে ছয়টায় কথা বলবেন। কাঁধের অস্ত্রোপচার, পুনর্বাসন, অনুশীলন নির্বিঘ্নে সারতে দীর্ঘদিন সংবাদমাধ্যম এড়িয়ে চলেছেন বাঁহাতি পেসার। যতবারই তাঁর সঙ্গে কথা বলার চেষ্টা করা হয়েছে, ‘কিচ্ছু জানি না’ কিংবা ‘আগে সুস্থ হয়ে উঠি’ বলে এড়িয়ে গেছেন। অবশেষে ‘ফিজ’ কিছু বলবেন বলেই সাগ্রহে বিসিবি একাডেমি ভবনে তাঁর জন্য অপেক্ষা করতে হয়।৮ ডিসেম্বর সন্ধ্যায় বিমানবন্দরে রওনা হওয়ার আগে একটু সময়ের জন্য পাওয়া যায় মোস্তাফিজকে। চোখে-মুখে ফিটনেস ফিরে পাওয়ার আনন্দ। জাতীয় দলের বাইরে থাকার কষ্টটা কেমন বুঝেছেন মোস্তাফিজ। তবে এই বাস্তবতা তিনি মেনে নিচ্ছেন, ‘খেলতে গেলে ভালো-খারাপ সময় আসবে। এটা বলে তো লাভ নেই।’পেছনে যা হওয়ার হয়েছে, মোস্তাফিজের চোখ এখন সামনে। দীর্ঘ পুনর্বাসনপ্রক্রিয়া শেষে বাঁহাতি পেসার তৈরি হয়েছেন নিউজিল্যান্ড সফরের জন্য। আগে কখনো সেখানে খেলা হয়নি, তাই বাড়তি রোমাঞ্চ কাজ করছে তাঁর মধ্যে। নিজের সর্বশেষ আন্তর্জাতিক ম্যাচ খেলেছেন কিউইদের বিপক্ষেই। গত টি-টোয়েন্টি বিশ্বকাপে ইডেন গার্ডেনে নিউজিল্যান্ডের বিপক্ষে নিয়েছেন ২২ রানে ৫ উইকেট, ক্রিকেটের এই সংস্করণে যেটি তাঁর সেরা বোলিং। নয় মাস পর তাদের সঙ্গে ম্যাচ দিয়ে যখন ফিরবেন, নিশ্চয়ই আত্মবিশ্বাসী করবে বিশ্বকাপের বোলিংটা। মোস্তাফিজের আসল অনুপ্রেরণা অবশ্য তাঁর ক্যারিয়ারটাই, ‘নিজের সব পারফরম্যান্সই আমার ভালো লাগে। এবারও ভালো লাগবে।’
আবির্ভাবেই আন্তর্জাতিক ক্রিকেটে হইচই ফেলা দেওয়া মোস্তাফিজ বোলিংয়ে ফিরলে কিছু একটা হবেই—এমন একটা বিশ্বাস ছড়িয়ে পড়েছে বাংলাদেশ দলে। কবে তিনি মাঠে নামবেন—কাটার, ইয়র্কার, স্লোয়ারে এলোমেলো করে দেবেন প্রতিপক্ষের ব্যাটসম্যানদের! তাঁর বোলিং-সৌন্দর্যে ডুব দেওয়ার অপেক্ষায় আসলে সবাই। অস্ট্রেলিয়ায় রওনা হওয়ার আগে ট্রেনার-বিসিবির চিকিৎসক জানিয়েছেন, মোস্তাফিজ অনুশীলনে সামর্থ্যের প্রায় ৯০ শতাংশ দিয়ে বল করেছেন। কিন্তু ‘স্টক’ বল নিয়ে কাজ করা হয়নি তাঁর। মোস্তাফিজ আশাবাদী, সিডনিতে নয় দিনের প্রস্তুতি ক্যাম্পেই নিজেকে শতভাগ তৈরি করে নেবেন, ‘এখন ভালো আছি। সবকিছু ভালো যাচ্ছে। নিজের বলগুলো নিয়ে কাজ করার সময় আছে।’
বিদায় নিয়ে যখন ভরা মাইক্রোবাসে উঠবেন, রসিকতা করেই মোস্তাফিজের প্রশ্ন, ‘আমার জায়গা আছে?’ দ্রুত ফাঁকা সিটে গিয়ে বসেন ২১ বছর বয়সী পেসার। ২টি টেস্ট, ৯টি ওয়ানডে, ১৩টি টি-টোয়েন্টি খেলা মোস্তাফিজের ছোট্ট ক্যারিয়ারের সঙ্গে ছবিটা মিলিয়ে নিতে পারেন, চোটে পড়ে দীর্ঘদিন বাইরে থাকলেও দলে তাঁর জায়গাটা কেউ নিতে পারেনি।
 
