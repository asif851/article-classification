
আগামী কদিন নেইমারের মুখ ভার থাকতে পারে। দলবদলের বিশ্ব রেকর্ডটা এখন তাঁর দখলে। পিএসজির হয়ে চ্যাম্পিয়নস লিগের গ্রুপপর্বের গোলের রেকর্ড গড়েছেন। তবু মন পেলেন না সমর্থকদের! ভক্তদের চোখে ২০১৭ সালের উয়েফা বর্ষসেরা দলে জায়গা পাননি নেইমার। মেসি-রোনালদোর সঙ্গী হিসেবে এডেন হ্যাজার্ডই পেয়েছেন ভক্তদের সুদৃষ্টি!
গত বছরও ভক্তদের ভালোবাসা পাননি নেইমার। মূল একাদশে ২০১৬ সালেও জায়গা হয়নি তাঁর। কিন্তু সেবার আসলেই ফর্মটা ভালো ছিল না নেইমারের, কিন্তু এবারের কথা ভিন্ন। পিএসজির বিপক্ষে নেইমারের দুর্দান্ত সে পারফরম্যান্স তো ইতিহাসের অংশ হয়ে থাকবে। আবার পিএসজির জার্সিতেও এ মৌসুমে আলো ছড়িয়েছেন নেইমার। কিন্তু সমর্থকদের ভোটে তার কোনো প্রভাবই পড়েনি।বর্ষসেরা দলে স্বভাবতই প্রথম দুটি নাম ক্রিস্টিয়ানো রোনালদো ও লিওনেল মেসি। মধ্যমাঠে প্রথমবারের মতো জায়গা হয়েছে হ্যাজার্ড ও কেভিন ডি ব্রুইনার। ইংলিশ প্রিমিয়ার লিগ থেকে জায়গা পেয়েছেন শুধু এ দুজন। অবশ্য জায়গা পাবেন কীভাবে? দলের পাঁচজনই তো এসেছেন রিয়াল মাদ্রিদ থেকে। মধ্যভাগের বাকি দুজন লুকা মডরিচ ও টনি ক্রুস ছাড়াও রক্ষণে আছেন মার্সেলো ও সার্জিও রামোস। এ দলের বাকি তিনজন দানি আলভেজ, জর্জিও কিয়েলিনি ও জিয়ানলুইজি বুফন। পাদটীকা হিসেবে বলে ফেলা যাক, গত মৌসুমে চ্যাম্পিয়নস লিগের ফাইনাল খেলা জুভেন্টাসে ছিলেন এই তিনজন।এবার রেকর্ডসংখ্যক ৮৭ লাখ ৭৯ হাজার ৬৩৯টি ভোট দেওয়া হয়েছে বর্ষসেরা দল গড়তে।
