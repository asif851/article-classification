

এক ম্যাচের জন্য হলেও নেইমারকে ফিরিয়ে আনতে হবে!
আজ স্প্যানিশ সুপার কাপ জেতার জন্য বার্সেলোনার জন্য সবচেয়ে ভালো ‘টোটকা’ হতে পারত এটাই। রিয়ালের মাঠে গিয়ে রিয়াল মাদ্রিদকে বড় ব্যবধানে হারাতে হলে যে নেইমারের মতো একজন খুব দরকার হবে বার্সেলোনার! আজ যে পর্বত ডিঙাতে হবে কাতালানদের।
ন্যু ক্যাম্পে সুপার কাপের প্রথম লেগে ৩-১ গোলে হেরে গেছে বার্সেলোনা। তাই মৌসুমের প্রথম শিরোপা জেতার কাজটা অনেক কঠিন হয়ে গেছে তাদের। এমন নয় যে প্রথম লেগে হারের পরই সব শেষ হয়ে গেছে। গত চ্যাম্পিয়নস লিগেও পিএসজির কাছে ৪-০ গোলে হেরে গিয়েছিল বার্সা। কিন্তু ফিরতি লেগে নিজেদের মাঠে ৬-১ গোলের অবিশ্বাস্য এক জয়ে ঠিকই উতরে গিয়েছিল তারা। তো, আজ এমন কিছু হতে বাধা কোথায়?
বাধা দুটো। এক, এমন কিছু প্রতিদিন ঘটে না। চ্যাম্পিয়নস লিগে এর পরের ধাপেই জুভেন্টাসের ৩ গোলের জবাব দিতে পারেনি বার্সা। দুই, পিএসজির বিপক্ষে জয় এনে দেওয়ার নায়ক নেইমার যে এখন পিএসজিতেই!
তাই বলে হার মেনে নিশ্চয় বসে থাকবেন না লিওনেল মেসি-লুইস সুয়ারেজরা! নিজেদের সর্বস্ব দিয়ে হলেও জয়ের জন্য ঝাঁপাবেন তাঁরা। শুধু ঝাঁপালেই হবে না, কিছু গোলও করতে হবে। সেগুলোও নানা সমীকরণ মিলিয়ে। দেখা যাক, সে সমীকরণগুলো কী—
১. যেকোনোভাবেই হোক ৩ গোল করতে হবে বার্সেলোনাকে। রিয়াল প্রথম লেগ ৩-১ ব্যবধানে জেতায় ৩টি মহামূল্যবান ‘অ্যাওয়ে’ গোল পেয়ে গেছে। ফলে আজ ২-০ গোলে জয় পেলেও লাভ হবে না বার্সার। ২. রিয়াল যদি ১ গোল করে ফেলে, বার্সাকে অতিরিক্ত সময়ে ম্যাচ নিয়ে যেতেও করতে হবে ৩ গোল। ম্যাচের ফল ৩-১ হলে ম্যাচ গড়াবে অতিরিক্ত সময়ে। সে ক্ষেত্রে অবশ্য বাড়তি সুবিধা পাবে বার্সেলোনা। যেহেতু রিয়ালের মাঠে খেলা। অতিরিক্ত সময়ে দুই দল যদি গোল করে সমতায়ও থাকে, ‘অ্যাওয়ে’ গোলের সুবাদে জয় পাবে বার্সা। ৩. রিয়াল যদি ২ গোল করে ফেলে, সে ক্ষেত্রে বার্সাকে করতে হবে কমপক্ষে ৪ গোল। সে ক্ষেত্রে ৯০ মিনিটেই ম্যাচ শেষ হবে। রিয়ালের গোল যত বাড়বে, মেসিদেরও গোল বাড়াতে হবে দুই ব্যবধান ধরে রেখে।
ব্যাপারটা অসম্ভব কিছু নয়। এই বার্নাব্যুতেই রিয়ালকে ৪-০ গোলে হারিয়েছে বার্সা। কিন্তু সেটা ছিল রাফায়েল বেনিতেজের দল। জিনেদিন জিদানের রিয়াল এখনো কোনো প্রতিযোগিতামূলক ম্যাচে ৪ গোল খায়নি। সব প্রতিযোগিতা মিলে গত ২০ মাসে মাত্র চারটি দল পেরেছে তিন গোল দিতে। এর মাঝে একমাত্র বার্সাই জিতেছে তেমন এক ম্যাচে। বাকি তিন ম্যাচেই ড্র করেছে রিয়াল। এবার প্রাক-মৌসুমে ম্যানচেস্টার সিটি রিয়ালকে ৪-১ গোলে হারিয়েছিল বটে, তবে প্রাক-মৌসুমের ফলকে যে পাত্তা দিতে নেই, রিয়াল সেটা মৌসুমের প্রথম দুই ম্যাচেই প্রমাণ করে দিয়েছে। বাংলাদেশ সময় রাত তিনটায় শুরু হবে ম্যাচটি।
 
