
গতকালের দিনটা বড় উদ্বেগ নিয়ে পার করেছেন দুটি ক্লাবের সমর্থকেরা। একদিকে বার্সেলোনার সমর্থকেরা আশায় আছেন অবশেষে ন্যু ক্যাম্পে দেখা যাবে ফিলিপে কুতিনহোকে। অন্যদিকে এ সংবাদ পাওয়ার শঙ্কাই প্রতিটি মিনিটকে ঘণ্টা মনে হচ্ছিল লিভারপুল সমর্থকদের কাছে। শেষ পর্যন্ত হাসি ফুটেছে ‘অল রেড’ সমর্থকদের মুখেই। অন্তত আগামী জানুয়ারি পর্যন্ত লিভারপুলেই থাকছেন কুতিনহো।
কুতিনহোকে দলে টানতে মোট চারবার প্রস্তাব পাঠিয়েছে বার্সেলোনা। কিন্তু এতেও তাঁকে দলে টানতে পারেনি। লিভারপুল কোনোভাবেই কুতিনহোকে ছাড়তে রাজি হয়নি। তবে বার্সেলোনার খেলা পরিচালক আলবার্ট সোলের জানিয়েছেন, লিভারপুল শেষ মুহূর্তে রাজি হয়েছিল কুতিনহোকে বিক্রি করতে। খুব বেশি নয়, ‘মাত্র’ ২০০ মিলিয়ন ইউরো দিলেই নিজেদের নম্বর টেনকে ছেড়ে দিত লিভারপুল!পুরো দলবদলের মৌসুম ধরেই কুতিনহোকে দলে টানতে চেয়েছে বার্সেলোনা। নেইমারকে খুশি করতে আর ধার হারিয়ে ফেলা মিডফিল্ডকে নতুন করে সাজাতেই এই সিদ্ধান্ত। কিন্তু দলবদলের এক মাস না যেতেই মাথায় আকাশ ভেঙে পড়েছে বার্সেলোনার, নেইমার নিজেই যে দলবদলের রেকর্ড গড়ে চলে গেছেন পিএসজিতে। সে শূন্যস্থান পূরণ করতে অনেক নাটক করে ওউসমান ডেমবেলেকে এনেছে বার্সেলোনা। তবু কুতিনহোকে দরকার ছিল বার্সেলোনার। মধ্যমাঠ যে তখনো ফাঁকা!কিন্তু নেইমারকে বিক্রি করে বার্সেলোনার ট্যাঁক যে ফুলেফেঁপে উঠেছে, সেটা জানে ইউরোপের সব ক্লাব। এ কারণেই, যে খেলোয়াড়কেই তারা কিনতে চেয়েছে, আকাশচুম্বী সব প্রস্তাবের মুখে পড়ে ফিরে আসতে হয়েছে। সোলের জানাচ্ছেন, কুতিনহোর ক্ষেত্রেও তা-ই ঘটেছে, ‘লিভারপুল ২০০ মিলিয়ন চেয়েছিল এবং এ কারণেই আমরা পিছিয়ে এসেছি। ক্লাব ও সভাপতি চায় না এ ক্লাবের সম্পত্তি ঝুঁকির মধ্যে পরুক।’এ মৌসুমে ডেমবেলে ছাড়াও রাইটব্যাক সেমেদো ও মিডফিল্ডার পাউলিনহোকে কিনেছে বার্সা। এর মাঝে পাউলিনহোকে তাঁর রিলিজ ক্লজ ৪০ মিলিয়ন দিয়ে কেনা হয়েছে বলেই সবাই জানত। কিন্তু কাল সোলের জানালেন, ‘খরচটা আরও বাড়তে পারে, তাঁকে ৪০ মিলিয়ন ইউরো আর কিছু অ্যাড অনস (শর্তসাপেক্ষে বাড়তি অর্থ দেওয়ার প্রতিশ্রুতি) দিয়ে আনা হয়েছে।’ পাউলিনহোকে নিয়ে বার্সার সমর্থকদের মধ্যেও কোনো উচ্ছ্বাস নেই। তাদের ধারণা, কুতিনহোর বদলে ভুল ব্রাজিলিয়ানকে দলে টেনেছে বার্সা। সোলেরের ধারণা সমর্থকেরা খুব দ্রুতই পাউলিনহোকে নিয়ে মেতে উঠবে, ‘সে তিনটি ভিন্ন পজিশনে খেলতে পারে। ও সবার ধারণা পাল্টে দেবে।’ এ কারণেই বর্তমান দল নিয়েই সন্তুষ্ট বার্সা পরিচালক, ‘আমরা ক্লাবকে ঝুঁকিতে ফেলতে পারি না। আমাদের স্কোয়াড এমনিতেই দুর্দান্ত!’ মৌসুম মাত্র শুরু হলো, তাই সোলেরের এমন দাবি ভুল না ঠিক সেটা জানতে অপেক্ষা করতেই হচ্ছে। সূত্র: এএস ও মার্কা।
