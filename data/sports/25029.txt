
আরও একবার ডোপ-পাপের কালিতে কলঙ্কিত হলো পাকিস্তান ক্রিকেট। এক উদীয়মান বাঁহাতি স্পিনারের বিরুদ্ধে নেশাজাতীয় মাদকদ্রব্য কোকেন সেবনের আলামত পেয়েছে ভারতের একটি পরীক্ষাগার। বিষয়টি আমলে নিয়েছে পাকিস্তান ক্রিকেট বোর্ড (পিসিবি)। অভিযোগ প্রমাণিত হলে সব ধরনের ক্রিকেট থেকে দুই বছরের জন্য নিষিদ্ধ হতে পারেন রাজা হাসান নামের ওই খেলোয়াড়।বিশ্ব ডোপিং প্রতিরোধ সংস্থা (ওয়াডা) অনুমোদিত ওই পরীক্ষাগারে জানুয়ারিতে পাঠানো হয়েছিল রাজার মূত্রের প্রথম নমুনা। পাকিস্তানের প্রথম শ্রেণির ক্রিকেটের টুর্নামেন্ট ‘পেন্টাগুলার কাপ’ চলছিল তখন। পরবর্তীতে আরও একবার পাঠানো হয় রাজার মূত্রের নমুনা। দ্বিতীয়বারের পরীক্ষার ফল এখনো আসেনি। তবে একটি বিশ্বস্ত সূত্র জানিয়েছে, প্রথম পরীক্ষার প্রতিবেদন পাওয়ার পরেই নড়েচড়ে বসেছে পিসিবি। দুই সদস্যের একটি তদন্ত কমিটিও গঠন করা হয়েছে। যে কমিটিতে আছেন একজন ক্রীড়া মেডিসিন বিশেষজ্ঞ ও সাবেক পাকিস্তানি টেস্ট খেলোয়াড় নওশাদ আলী। রাজাকে একজন উকিলের মাধ্যমে তদন্ত কমিটির কাছে তাঁর বক্তব্য জমা দিতে বলা হয়েছে। সন্তোষজনক উত্তর না পেলে সব ধরনের ক্রিকেট থেকেই তাঁকে দুই বছরের জন্য বহিষ্কার করা হতে পারে।পাকিস্তানের হয়ে একটি আন্তর্জাতিক ওয়ানডে ও দশটি টি-টোয়েন্টি খেলেছেন বাঁহাতি স্পিনার রাজা। এর আগেও নিষিদ্ধ ড্রাগ নেওয়ার অপরাধে বেশ কয়েকজন পাকিস্তানি খেলোয়াড়কে শাস্তি পেতে হয়েছে। একই অপরাধে ২০০৭ বিশ্বকাপের স্কোয়াড থেকে বাদ পড়েছিলেন শোয়েব আখতার ও মোহাম্মদ আসিফ। তথ্যসূত্র: পিটিআই।
