
কোচিংটা তাঁর পেশা ও নেশা। তাঁর বড় পরিচয়ও। কিন্তু জিম্বাবুয়ের বিপক্ষে বাংলাদেশের সর্বশেষ সিরিজে ডেভ হোয়াটমোরকে দেখা গিয়েছিল নতুন পরিচয়ে। এসেছিলেন টেলিভিশন ধারাভাষ্যকার হিসেবে। তখনই বলেছিলেন, আগামী দিনে ধারাভাষ্যকারই হয়তো হবে তাঁর নতুন পরিচয়। কিন্তু কোচিংটা তাঁর রক্তে, এত সহজে কি আর সেটা ছাড়া যায়! হোয়াটমোর তাই আবারও ফিরে আসছেন কোচিংয়ে। এবার দায়িত্ব নিচ্ছেন জিম্বাবুয়ের।বাংলাদেশ থেকে চূড়ান্ত ব্যর্থ হয়ে ফেরার খেসারত হিসেবে এ মাসের শুরুতেই বরখাস্ত হয়েছেন জিম্বাবুয়ে কোচ স্টিভেন ম্যাঙ্গোঙ্গো। শূন্যস্থান পূরণে খুব বেশি দেরি করেনি জিম্বাবুয়ে ক্রিকেট। হাতে অবশ্য সেই সময়ও ছিল না। বিশ্বকাপ কড়া নাড়ছে দুয়ারে। আপাতত বিশ্বকাপের জন্যই দায়িত্ব দেওয়া হয়েছে হোয়াটমোরকে। বিশ্বকাপে জিম্বাবুয়ের পারফরম্যান্স ভালো হলে তাঁর সঙ্গে দীর্ঘমেয়াদি চুক্তি করবে দেশটির ক্রিকেট বোর্ড। আপাতত তাঁর সঙ্গে বোলিং কোচ হিসেবে থাকছেন সাবেক জিম্বাবুইয়ান পেসার ডগলাস হোন্ডো। শিগগিরই জানানো হবে ব্যাটিং কোচের নামও।এশিয়ার বাইরে এই প্রথম কোনো দলের দায়িত্ব নিচ্ছেন হোয়াটমোর। এর আগে শ্রীলঙ্কাকে ১৯৯৬ সালে বিশ্বকাপ জিতিয়েছেন। ২০০৩ থেকে ২০০৭ পর্যন্ত বাংলাদেশের দায়িত্বে ছিলেন। হোয়াটমোরের সময়েই বাংলাদেশ প্রথম টেস্ট জিতেছে, ওয়ানডে জিতেছে অস্ট্রেলিয়া ও দক্ষিণ আফ্রিকার মতো দলের বিপক্ষে। ২০০৭ বিশ্বকাপে উঠেছে সুপার এইটে। সর্বশেষ ২০১২ মার্চ থেকে ২০১৪ জানুয়ারি পর্যন্ত পাকিস্তানের কোচ হিসেবে কাজ করেছেন হোয়াটমোর। ক্রিকইনফো।
