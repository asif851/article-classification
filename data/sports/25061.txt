
মাঠের দিকে চোখ রেখে মনে হচ্ছিল, দুই দলের মধ্যে একটা যুদ্ধই চলছে। পয়েন্ট টেবিলের নিচের দুটি দল সব শক্তি নিয়ে ঝাঁপিয়ে পড়েছিল শত্রু নিধনে। প্রেক্ষাপট যখন বাঁচা-মরার, শেষ পর্যন্ত ১–০ গোলে জয়ী ফেনী সকার। কাল হারলেই পয়েন্ট তালিকার তলানিতে এই দলটির  প্রিমিয়ার লিগ থেকে অবনমন প্রায় নিশ্চিতই হয়ে যেত।
উত্তর বারিধারার জন্য ‘ফাইনাল’ না হলেও, জিতলে অবনমন বাঁচানোর লড়াইয়ে কিছুটা নিরাপদে চলে যেতে পারত। সেই সুযোগ নিতে প্রথমার্ধে বারিধারাই খেলছিল প্রাধান্য নিয়ে। কিন্তু বিরতির পর সকার ঘুরে দাঁড়ায়। প্রথম পর্বে বারিধারাকে ঢাকায় ৪-১ গোলে উড়িয়ে দিতে পারলেও কাল চট্টগ্রামে অবশ্য একটির বেশি গোল করতে পারেনি। ৪৮ মিনিটে লিমনের ক্রসে মহামূল্যবান ওই গোল এনে দিলেন চৌম্রিন রাখাইন। বল নিয়েই পোস্টে ঢুকে পড়েন চৌম্রিন। লিগে যেটি তাঁর ষষ্ঠ গোল।
১৭ ম্যাচে সকারের পয়েন্ট ১৩, সমান ম্যাচে বারিধারারও ১৩। গোলগড়ে অবশ্য এগিয়ে বারিধারা। তবে টিকে থাকার অক্সিজেন পেয়ে সকার কোচ লাডিবাবা লোলা আত্মবিশ্বাসী হয়ে উঠেছেন। নতুন জীবন পেয়ে মুখে হাসি ছড়িয়ে বলতে পারলেন, ‘ভয়ানক চাপের একটা ম্যাচ খেললাম। মনে হয় অামরা এই মাত্র যুদ্ধ জিতে উঠলাম। উফ্, বাঁচলাম!’
 
