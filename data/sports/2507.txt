
গত বিশ্বকাপে স্টার স্পোর্টসের ওই বিজ্ঞাপনটার কথা কী মনে আছে? ওই যে, পাকিস্তানি ছেলেটি প্রতিটি বিশ্বকাপেই ভারতের বিপক্ষে নিজ দেশের জয়ের প্রত্যাশা নিয়ে টেলিভিশনের সামনে বসে, কিন্তু প্রতিবারই তাঁকে হতাশ হতে হয়। এমন করতে করতে তাঁর বয়স বেড়ে চলে, বেড়েই চলে...।
বিশ্বকাপের ইতিহাসে ভারতের বিপক্ষে পাকিস্তানের ইতিহাসটা ওই বিজ্ঞাপনের মতোই। ওয়ানডে বলুন কিংবা টি-টোয়েন্টি—এখনো পর্যন্ত কোনো বিশ্বকাপেই চিরপ্রতিদ্বন্দ্বীদের বিপক্ষে জয়ের মুখ দেখেনি পাকিস্তান। সেই ১৯৯২ বিশ্বকাপ দিয়ে শুরু। ২০১৫ পর্যন্ত ওয়ানডে ও টি-টোয়েন্টি বিশ্বকাপের আসরে ১০টি ম্যাচ খেলে ৯টিতেই হেরেছে পাকিস্তান। ২০০৭ সালে দক্ষিণ আফ্রিকায় অনুষ্ঠিত প্রথম টি-টোয়েন্টি বিশ্বকাপে কেবল দুদলের একটি ম্যাচ ‘টাই’য়ের উত্তেজনায় শেষ হয়েছিল।আগামী মাস থেকে ভারতে শুরু হওয়া টি-টোয়েন্টি বিশ্বকাপের ষষ্ঠ আসরের প্রথম ম্যাচেই ভারতের মুখোমুখি পাকিস্তান। এবার বিশ্বকাপে ভারতের বিপক্ষে এই গোরোটা খুলতে চায় তারা। পাকিস্তানের কোচ ওয়াকার ইউনুসের বিশ্বাস, এবারই গোরোটা খুলে ফেলবে তাঁর তরুণ দল।বিশ্বকাপের আগে আগামী ২৭ ফেব্রুয়ারি ঢাকায় এশিয়া কাপে ভারতের বিপক্ষে মাঠে নামবে পাকিস্তান। টি-টোয়েন্টি বিশ্বকাপে ধর্মশালার ম্যাচটির পরে নক আউট পর্যায়েও যে এই দুই দল মুখোমুখি হতে পারে। ভারতের বিপক্ষে আসন্ন লড়াইগুলোর আগে ওয়াকারের মাথায় খুব ভালো করেই আছে বিশ্বকাপে ভারতের বিপক্ষে পাকিস্তানের যাচ্ছেতাই রেকর্ড, ‘আমি খুব ভালো করেই জানি ভারতের বিপক্ষে বড় মঞ্চে আমরা খুব ভালো করি না। বিশেষ করে আইসিসি বিশ্বকাপে আমাদের ফল খুবই খারাপ। কিন্তু এবার আমাদের দলটা তরুণ। তারা নিজেদের সামর্থ্য অনুযায়ী খেলতে পারলে যেকোনো দলকেই হারানো সম্ভব।’ভারত অভিজ্ঞ দল। টি-টোয়েন্টি ক্রিকেটের অন্যতম সেরা। কোহলি-রায়না-রোহিতের মতো ক্রিকেটাররা দলটিকে পরিণত করেছেন বিশ্বকাপের অন্যতম ফেবারিট হিসেবে। ভারতের মাটিতে খেলা বলেই শক্ত লড়াইয়ের জন্য তৈরি থাকতে হবে পাকিস্তানকে। ওয়াকার সে ব্যাপারটি খুব ভালো করেই জানেন। তিনি তাঁর দলের খেলোয়াড়দের আত্মবিশ্বাস বাড়িয়ে তুলতে চান, ‘টি-টোয়েন্টি ক্রিকেট হচ্ছে আত্মবিশ্বাসের খেলা। উইকেটও এখানে গুরুত্বপূর্ণ ভূমিকা পালন করে। নির্দিষ্ট দিনে কী ধরনের আত্মবিশ্বাস নিয়ে আপনি খেললেন, উইকেটটাকে কেমন বুঝতে পারলেন, সেটার ওপরই কিন্তু নির্ভর করে অনেক কিছু।’ সূত্র: পিটিআই।
