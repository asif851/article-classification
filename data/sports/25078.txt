
প্রথম দেখাতে ভ্যান গগের কোনো তৈলচিত্র মনে হতে পারে। উজ্জ্বল সোনালি, লাল রঙের ছড়াছড়ি পুরো ছবিতে। সূর্যের কিরণ অদ্ভুত এক ছটা মিশিয়ে দিচ্ছে পুরো ক্যানভাসে। স্বর্গীয় সে পটভূমিটা যে আসলে বাস্তব পৃথিবীর অংশ, সেটা টের পাওয়া গেল ক্যানভাসের নিচের অংশে চোখ যেতে। নৈসর্গিক সে দৃশ্য ভুলে ক্রিকেট আনন্দে মেতেছে একদল ক্রিকেটার। এই ছবিটা উইজডেন-এমসিসির ২০১৬ সালের বর্ষসেরার পুরস্কার জিতেছে। 
এমন অসাধারণ দৃশ্যটা সবার স্মৃতিতে গেঁথে রাখার ব্যবস্থা করেছেন সাকিব মাজিদ। এই ফ্রিল্যান্স আলোকচিত্রীর ক্যামেরায় ধরে পড়েছে ছবিটা। কাশ্মীরের শ্রীনগরে শরতের এক বিকেলে এই ছবিটা মাজিদকে এনে দিয়েছে বিশ্বজোড়া খ্যাতি। মাত্র দ্বিতীয় এশিয়ান হিসেবে উইজডেনের বর্ষসেরা আলোকচিত্রী হওয়ার চমকটা এখনো কাটিয়ে উঠতে পারেননি মাজিদ, ‘ঐতিহাসিক লর্ডস ক্রিকেট গ্রাউন্ড পুরো এক বছর আমার ছবি প্রদর্শন করবে!’৪৫০ জন প্রতিদ্বন্দ্বীকে টপকে যেতে যে ছবিটা সাহায্য করেছে, সে মুহূর্তটা ক্যামেরাবন্দী করার গল্পও শোনালেন মাজিদ, ‘এটা ছিল শরতের একদিন, এক বন্ধুকে নিয়ে নিশাত উদ্যানে গেলাম কিছু ছবি তোলার জন্য। সেখানে গিয়ে দেখি, চিনার গাছের নিচে কয়েকজন ক্রিকেট খেলছে। পরের আধা ঘণ্টা শুধু ক্যামেরায় ক্লিক করেছি।’ এই আধা ঘণ্টার কাজই মাজিদকে কাশ্মীরের গণ্ডি পেরিয়ে সারা বিশ্বে বিখ্যাত করে দিল। বিচারক প্যানেলের চেয়ারম্যান ক্রিস স্মিথ জানিয়েছেন মাজিদের ছবিটা বেছে নেওয়ার কারণ, ‘সাকিবের ছবিটা ছিল অবিশ্বাস্য। এই পুরস্কারের সত্যিকারের বিজয়ী সে। একজন বিচারক একদম সঠিক কথাই বলেছেন, এ ছবি দেখে ডিজিটাল ছবি না, তুলিতে আঁকা কোনো ছবি মনে হয়। এতেই তো বোঝা যায়, ছবিটা কী মানের!’
