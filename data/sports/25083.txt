
 
হংকং ম্যারাথনে সবগুলো ইভেন্টে অংশ নেয় ৭০ হাজারের মতো মানুষ। এমনিতেই থাকে গিজগিজে ভিড়। দৌড় শুরুর সময় তো গায়ে গায়ে ঠোকাঠুকি লাগে এমন অবস্থা। এরই মধ্যে দৌড়ের মাঝখানে হুট করে দাঁড়িয়ে যদি ছবি তুলতে থাকেন, পেছন থেকে ধাক্কা লেগে একটা মানবজট পাকিয়ে ওঠাই স্বাভাবিক। গতবারের আয়োজন থেকে শিক্ষা নিয়ে হংকং ম্যারাথনের আয়োজকেরা তাই সিদ্ধান্ত নিয়েছেন, আগামীবার থেকে দৌড়বিদদের মধ্যে মোবাইলে ছবি তুলে সেটি টুইটার বা ফেসবুকে দেওয়ার বিরুদ্ধে একটা প্রচারণা চালানো হবে।গত হংকং ম্যারাথনে হুড়োহুড়ি লেগে গিয়েছিল এক নারীর দৌড় থামিয়ে মোবাইলে নিজেই নিজের ছবি তোলার কারণে। ছবি তুলতে গিয়ে তাঁর হাত থেকে মোবাইল ফোনটি ফসকে পড়ে যায়। উবু হয়ে মাটি থেকে সেই ফোন কুড়িয়ে নিতে গিয়েও ঝামেলা বাধে। পেছন থেকে দৌড়ে এগিয়ে আসারা ধাক্কা লেগে পড়ে যান একজনের ওপর অন্যজন। ভালোই জট পাকিয়ে যায়।সেবার বড় ধরনের কোনো দুর্ঘটনা অবশ্য ঘটেনি। তবে ভবিষ্যতে এ ধরনের পরিস্থিতি এড়াতে চান আয়োজকেরা। কিন্তু ম্যারাথনে মোবাইল ব্যবহার একেবারেই নিষিদ্ধ করা বাস্তবে সম্ভব হবে না। এ কারণে আগামী ফেব্রুয়ারিতে অনুষ্ঠেয় ম্যারাথনে অংশগ্রহণে ইচ্ছুকদের এখন থেকেই দৌড়ের সময় ছবি না তোলার জন্য উত্সাহিত করা হচ্ছে। ম্যারাথনের আয়োজক কমিটির চেয়ারম্যান উইলিয়াম কো বলেছেন, ‘আমরা এই বার্তাটাই ছড়িয়ে দেওয়ার চেষ্টা করছি, নিজে নিরাপদ থাকুন, অন্য দৌড়বিদদেরও নিরাপদ রাখুন।’  
