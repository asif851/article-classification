
ঢাকায় প্রিমিয়ার লিগ খেলতে এসে নাকি ‘স্বস্তি’ পাননি এউইন মরগান। ভারতে আইপিএল খেলতে গিয়েও হয়েছে একই অভিজ্ঞতা। আসন্ন বাংলাদেশ সফরের দল থেকে সে কারণে নাম প্রত্যাহার নিতে চেয়েছেন ইংল্যান্ডের ওয়ানডে অধিনায়ক, কাল ডেইলি মেইল এমন খবরই দিয়েছে।১৬ সেপ্টেম্বর বাংলাদেশ সফরের জন্য ওয়ানডে দল ঘোষণা করবে ইসিবি। ডেইলি টেলিগ্রাফ-এরখবর সত্যি হলে মরগান বাংলাদেশ সফরে আসছেন না। এটিকে মরগানের ব্যক্তিগত সিদ্ধান্ত হিসেবেই দেখবেন বাংলাদেশের ওয়ানডে ও টি-টোয়েন্টি অধিনায়ক মাশরাফি বিন মুর্তজা। ‘এটা একদমই তাঁর নিজস্ব সিদ্ধান্ত। আমরা তো জানি না তিনি কী কারণে আসতে চাচ্ছেন না। হয়তো পরিবার থেকে বাধা দিচ্ছে। এসব ক্ষেত্রে যে কারও নিজের সিদ্ধান্ত নেওয়ার অধিকার আছে। আর যারা আসবে তারাও নিশ্চয়ই বুঝেশুনেই আসবে’—কাল মুঠোফোনে বলেছেন বাংলাদেশের ওয়ানডে ও টি-টোয়েন্টি অধিনায়ক।মরগানের মতো ইংল্যান্ডের আর কেউও যদি বাংলাদেশ সফর থেকে শেষ পর্যন্ত সরে দাঁড়ান, সেটিকেও মাশরাফি বড় করে দেখবেন না। ইংল্যান্ড দল আসছে, এটাই তাঁর কাছে বড়, ‘সবচেয়ে বড় কথা হলো, ইসিবি বাংলাদেশে দল পাঠাতে রাজি হয়েছে এবং ইংল্যান্ড দল আমাদের এখানে খেলতে আসবে। আমাদের এখান থেকে পর্যাপ্ত নিরাপত্তার আশ্বাস দেওয়া হয়েছে। ইসিবিও এখানে খেলাটা নিরাপদ মনে করছে। এখন তারাই ভালো বুঝবে কাদের পাঠাবে আর কাদের পাঠাবে না।’
বাংলাদেশ দল প্রায় এক বছর ওয়ানডে না খেললেও ওয়ানডেতে এখন তারা যেকোনো দলের জন্য সমীহ জাগানো প্রতিপক্ষ। ঘরের মাঠে সেটা আরও বেশি। কাজেই ইংল্যান্ড দুর্বল দল পাঠানোর ঝুঁকি নেবে না বলেই বিশ্বাস বিসিবির। মাশরাফিরও তেমনই ধারণা, ‘কেউই হারার জন্য দল করে না। ইংলিশ কাউন্টি ক্রিকেটেও অনেক প্রতিদ্বন্দ্বিতাপূর্ণ ক্রিকেট হয়, ভালো ভালো ক্রিকেটারই খেলে সেখানে। খেলোয়াড় হিসেবে আমরাও আশা করি তারা ভালো দলই পাঠাবে বাংলাদেশে।
ইংল্যান্ড দলের ৩০ সেপ্টেম্বর বাংলাদেশে আসার কথা। তিন ওয়ানডে ও দুই টেস্টের সিরিজ শুরু হবে ৭ অক্টোবর, মিরপুর শেরেবাংলা স্টেডিয়ামে।
