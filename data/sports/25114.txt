

সকালে বৃষ্টি দেখে অনেকেরই মন ছেয়ে গিয়েছিল হতাশায়। তবে কী আরও একটি দিনের খেলা পণ্ড হতে চলেছে? মাঝখানে কিছু সময় বৃষ্টি থেমে গিয়ে খেলা মাঠে গড়ানোর সম্ভাবনা দেখা দিলেও শেষ অবধি সঙ্গী আবার হতাশাই। নতুন করে নামা বৃষ্টিতে ঢাকা টেস্টের খেলা পরিত্যক্ত হয়েছে টানা তৃতীয় দিনের মতো। বৃষ্টি থেমে গেলে মাঠের আচ্ছাদন সরিয়ে খেলার শুরুর তোড়জোড় শুরু হয়েছিল। কিন্তু খেলোয়াড়রা মাঠে এসে গা গরম করতে না করতেই আবারও বৃষ্টি। মাঠের আচ্ছাদন নিয়ে আবারও দৌড়াদৌড়ি। গতকালকের তুলনায় খেলা পরিত্যক্তের ঘোষণাটা অবশ্য আজ এল একটু তাড়াতাড়িই। বেলা ১টা ১০ মিনিট নাগাদ জানিয়ে দেওয়া হলো আজও বল গড়াচ্ছে না মাঠে। টেস্টের প্রথম দিন টসে জিতে ব্যাটিংয়ে নেমেছিল বাংলাদেশ। প্রথম দিন শেষে বাংলাদেশের সংগ্রহ দাঁড়িয়েছিল ৮ উইকেটে ২৪৬। এখন পঞ্চম দিনে খেলা মাঠে গড়ালে বাংলাদেশ কি আবারও ব্যাটিংয়ে নামবে নাকি দক্ষিণ আফ্রিকাকে ব্যাটিং করার সুযোগ দেবে সেটাই এখন খেলার মূল আকর্ষণ। ২০০০ সালের সেঞ্চুরিয়ন টেস্টের স্মৃতিকে ফিরিয়ে আনা যায় কিনা সেটা নিয়েও আলোচনা শুরু হয়ে গেছে এরই মধ্যে।

