
তামিম ইকবাল বদলে গেছেন। আগের মতো তাড়াহুড়ো নেই। প্রতিটা বলেই মারতে চাওয়ার বোকামি নেই। অনেক পরিণত, অনেক সুস্থির। কিন্তু এখনো যথেষ্ট আক্রমণাত্মক। তামিমের এই বদলে যাওয়ার সুফলের ছবিটা পরিসংখ্যানেও স্পষ্ট। ওয়ানডে ক্যারিয়ারে ৮ সেঞ্চুরি। এর চারটিই এসেছে ২০১৫ সাল বা এর পর থেকে।
সেই ধারাবাহিক তামিমকে পাওয়া গেছে গত ত্রিদেশীয় সিরিজেও। ৬৬.৩৩ গড়ে ১৯৯ রান করেছেন। নিউজিল্যান্ডকে প্রথমবারের মতো বিদেশে হারানো, র‌্যাঙ্কিংয় ছয়ে উঠে যাওয়া এসব দলীয় প্রাপ্তির পাশাপাশি ব্যক্তিগত প্রাপ্তিও আছে গত সিরিজে। তামিমকে ছন্দে দেখা এর অন্যতম।তবে তামিম নিজে মনে করেন, এই সিরিজে বাংলাদেশের সবচেয়ে বড় পাওয়া মোস্তাফিজুর রহমানকে সেই আগের ছন্দে দেখা। নিজের সেই দুর্বোধ্য ফিজ-এর চেহারায় ফিরে আসছেন মোস্তাফিজ। ১৪.৫৭ গড়ে নিয়েছেন ৭ উইকেট। এক ম্যাচেই ২৩ রানে ৪ উইকেট। প্রায় দুই বছর পর ইনিংসে ৪ উইকেট পেলেন মোস্তাফিজ।তামিম মনে করেন, চোট থেকে দীর্ঘ দিন মাঠের বাইরে থাকার পর মোস্তাফিজ অবশেষে নিজের সেরাটা খুঁজে পেতে শুরু করেছেন। চ্যাম্পিয়নস ট্রফিতে বাংলাদেশের অন্যতম অস্ত্র হবেন এই কাটার মাস্টার। তাই তাঁকে তাঁর চেহারায় পাওয়া বাংলাদেশের জন্য সুখবর।তামিম বলেছেন,‘গত ত্রিদেশীয় সিরিজে আমাদের সবচেয়ে বড় দিক ছিল মোস্তাফিজের পারফরম্যান্স। ও নিজের পুরোনো ফর্মে ফিরে আসা মানে চ্যাম্পিয়নস ট্রফির আগে এটা আমাদের জন্য অনেক বড় প্লাস পয়েন্ট। রুবেলও বোলিংয়ে দুর্দান্ত ছিল। ব্যাটসম্যানরাও রান করেছে।’ দুর্দান্ত ইয়র্কার দিতে পারা রুবেল হোসেনকেও ফিরে পেয়েছে বাংলাদেশ। তামিম তাই বলতে ভুললেন না তাঁর কথাও। ব্যাটসম্যানরাও কম-বেশি সবাই রানে আছেন। সব মিলে দল ঠিকঠাক টিউনিং করে নিয়েই নামছে বিশ্বকাপের পর সবচেয়ে বড় এই টুর্নামেন্টে।একটু আক্ষেপ থাকলেও সব মিলিয়ে তামিমও তৃপ্ত, ‘আমরা ত্রিদেশীয় সিরিজে চ্যাম্পিয়ন হতে চেয়েছিলাম। তবে যা করেছি তাতে সন্তুষ্ট। সব মিলিয়ে আমাদের পারফরম্যান্স ভালো ছিল, চ্যাম্পিয়নস ট্রফির আগে আয়ারল্যান্ডে আমরা যা যা লক্ষ্য ঠিক করেছিলাম, এর প্রায় সবই পূরণ হয়েছে। চ্যাম্পিয়নস ট্রফির মতো বড় টুর্নামেন্টের আগে আমরা সেরা প্রস্তুতি নিয়েই যাচ্ছি।’তবে সমর্থকদের প্রত্যাশার বেলুনটা বেশি ফুলিয়ে না রাখার ব্যাপারেও সতর্ক তামিম, ‘চ্যাম্পিয়নস ট্রফি কিন্তু একেবারে আলাদা ব্যাপার। কন্ডিশনও আয়ারল্যান্ডের চেয়ে অন্য রকম হবে। তবে কোনো সন্দেহ নেই ত্রিদেশীয় সিরিজে আমাদের পারফরম্যান্স অনেক সাহায্য করবে। দ্রুত ইংলিশ কন্ডিশন মানিয়ে নিতে হবে। মাঠে ঠিকমতো খেলাটাই আসল।’
 
