

সন্ধ্যার আগে থেকেই আকাশে কালো মেঘ। সময় যত এগিয়েছে, বইতে শুরু করে ঝোড়ো বাতাসও। সন্ধ্যা ছয়টার একটু পর হঠাৎই শুরু হলো ধূলিঝড়। পুরো মিরপুর শেরেবাংলা স্টেডিয়াম হয়ে গেল ধূসর। ঝোড়ো বাতাসে লন্ডভন্ড বিলবোর্ড, ফটোগ্রাফারদের ছাতা আর মাঠের আচ্ছাদন। ভরা গ্যালারি মুহূর্তেই হয়ে গেল ফাঁকা। ঝড়-বৃষ্টি থেকে বাঁচতে দর্শকেরা ঠাসাঠাসি করে আশ্রয় নিলেন গ্যালারির শেডের নিচে।বিদ্যুৎ চলে যাওয়ায় নিভে গিয়েছিল স্টেডিয়ামের ফ্লাড লাইটও। তবে সন্ধ্যা সাতটার দিকে এই প্রতিবেদন লেখার সময় বৃষ্টি কিছুটা কমে এসেছে। জ্বলে উঠেছে একটি ফ্লাড লাইটের টাওয়ারও। খেলা দেখার আশায় বৃষ্টিভেজা গ্যালারিতেই আবার বসতে শুরু করেছেন দর্শকেরা। তবে মাঠের ৩০ গজের বাইরের অনেকটা অংশ এখনো আচ্ছাদনে ঢাকা। এ অবস্থায় এশিয়া কাপের বাংলাদেশ-ভারত ফাইনালের ভবিষ্যৎ​ কিছুটা অনিশ্চিতই হয়ে পড়েছে।সন্ধ্যা সাড়ে সাতটায় খেলা শুরু হওয়ার কথা থাকলেও এখন নিশ্চিতভাবেই তা হচ্ছে না। বৃষ্টি পুরোপুরি থামলে আম্পায়াররা মাঠ পর্যবেক্ষণ করে খেলা শুরুর নতুন সময় জানাবেন। প্লেয়িং কন্ডিশন অনুযায়ী শেষ পর্যন্ত ডাকওয়ার্থ-লুইস পদ্ধতিতে খেলা হলেও হতে হবে অন্তত ৫ ওভারের ম্যাচ। সে ক্ষেত্রে খেলা শুরুর জন্য সর্বোচ্চ অপেক্ষা করা হবে রাত ১০টা ৪৬ মিনিট পর্যন্ত। ১০ মিনিটের ইনিংস বিরতিসহ খেলা শেষ হওয়ার নির্ধারিত সময় রাত ১০টা ৪০ মিনিট। জরুরি পরিস্থিতিতে আম্পায়াররা সেটা সর্বোচ্চ এক ঘণ্টা বাড়াতে পারবেন। সে হিসাবে খেলা শেষ করতে হবে রাত ১১টা ৪০ মিনিটের মধ্যে। আর যদি বৃষ্টির কারণে শেষ পর্যন্ত একটি বলও না গড়ায়, ম্যাচ হয়ে যাবে পরিত্যক্ত। দুই ফাইনালিস্ট বাংলাদেশ-ভারতকে তখন যুগ্ম চ্যাম্পিয়ন ঘোষণা করা হবে।তাতে এশিয়া কাপের আনুষ্ঠানিক সমাপ্তি হয়তো হবে, কিন্তু ফাইনালের রোমাঞ্চ দেখা থেকে বঞ্চিত হবে দর্শক।
আরও পড়ুন:মিরপুরে বৃষ্টি, বিদ্যুৎ বিভ্রাট
