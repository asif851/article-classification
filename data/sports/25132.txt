
ফতুল্লার খান সাহেব ওসমান আলী স্টেডিয়াম কিছুদিন আগে দেখেছিল মাশরাফি বিন মুর্তজার ব্যাটের ঝড়। ৫১ বলে সেঞ্চুরি করে উড়িয়ে দিয়েছিলেন শেখ জামাল ধানমন্ডি ক্লাবকে। লিস্ট ‘এ’ ক্রিকেটে বাংলাদেশের হয়ে ওটাই দ্রুততম সেঞ্চুরি। আজ বল হাতে একই মাঠে আগুন ঝরালেন সীমিত ওভারের ক্রিকেটে বাংলাদেশের অধিনায়ক। সে আগুনে পুড়ল লিজেন্ডস অব রূপগঞ্জ। ৪২ রানে মাশরাফি নিয়েছেন ৬ উইকেট। তাঁর অসাধারণ বোলিংয়ে কলাবাগান ক্রীড়াচক্রের বিপক্ষে ১৯১ রানেই শেষ হয়েছে রূপগঞ্জের ইনিংস।এবারের প্রিমিয়ার লিগে বল হাতে নিজেকে যেন নতুন করেই চেনাচ্ছেন বাংলাদেশ অধিনায়ক। এখন পর্যন্ত ৯ ম্যাচে ২০ উইকেট নিয়ে লিগে সর্বোচ্চ উইকেট শিকারিদের তালিকায় আছেন দুই নম্বরে।ইনিংসের ২১তম ওভারে কলাবাগানের পঞ্চম বোলার হিসেবে বল করতে এসেই আঘাত হানেন মাশরাফি। পঞ্চম বলেই ফেরান মোহাম্মদ মিঠুনকে। এরপর একে একে মাশরাফির শিকার হন মোশাররফ হোসেন, সাজ্জাদুল হক, আলাউদ্দিন বাবু, নাহিদুল আলম ও মেহেদী হাসান রানা। ২০০৬ সালে নাইরোবিতে কেনিয়ার বিপক্ষে ওয়ানডেতে ক্যারিয়ারে প্রথম ৬ উইকেট পেয়েছিলেন মাশরাফি। দীর্ঘ ১০ বছর পর লিস্ট ‘এ’ ক্রিকেটে দ্বিতীয়বারের মতো ৬ উইকেট পেলেন।এবারের প্রিমিয়ার লিগে ৬ উইকেট পাওয়া প্রথম পেসারও মাশরাফিই।
