
জহুর আহমেদ চৌধুরী স্টেডিয়ামে হঠাৎ ঝড়! ঝড়ের নাম এভিন লুইস। বরিশাল বুলসের হয়ে দ্বিতীয় ম্যাচ খেলতে নামলেন। তাঁর সৌজন্যে এবারের বিপিএল দেখে ফেলল প্রথম সেঞ্চুরি। লুইস-ঝড়ে উড়ে গেল ঢাকা ডায়নামইটসও, বরিশাল পেল ৯ উইকেটের সহজ জয়।আগের দিন কুমিল্লার দেওয়া ১৬৪ রান বেশ সহজে টপকে গিয়েছিল সিলেট সুপারস্টারস। সেটিতে উদ্বুদ্ধ হয়েই কিনা এদিন ঢাকা ডায়নামইটসের দেওয়া ১৫৯ রানের লক্ষ্যটা গায়েই মাখল না বরিশাল! রনি-তালুকদার-লুইসের উদ্বোধনী জুটিতে এল ১২৭। এখনো পর্যন্ত জুটির রানের হিসেবে এটাই সর্বোচ্চ। আবুল হাসানের বলে রনি ৩৮ রানে আউট হলেও ঢাকার বোলারদের ‘যন্ত্রণা’ বাড়াতে শেষ পর্যন্ত ছিলেন লুইস। খেললেন ৬৫ বলে অপরাজিত ১০১ রানের অসাধারণ এক ইনিংস। বরিশাল এই ওপেনার সবচেয়ে বেশি চড়াও হয়েছিলেন রায়ান টেন ডেসকাটের করা ১২তম ওভারে। ৬, ৬ ৪, ৬, ৪, ওয়াইড, ০-এই ছিল ডাচ তারকার ওভার। অবশ্য শুধু সংখ্যা দিয়েও লুইসের ছক্কার বিশালত্ব বোঝানো যাবে না! প্রায় সবগুলো ছক্কাই উড়ে গেছে গ্যালারিতে।ঢাকায় ছন্দে ফিরেছিলেন কুমার সাঙ্গাকারা। ছন্দটা ধরে রাখলেন চট্টগ্রামেও। ঢাকার অধিনায়ক করলেন ৪৭ বলে ৬০। সাঙ্গাকারার দিনে স্বরূপে ফিরলেন ‘টি-টোয়েন্টি বিশেষজ্ঞ’ টেন ডেসকাটও, করলেন ৩২ বলে অপরাজিত ৪৫।প্রথম ১০ ওভারে ঢাকার রান ছিল ৩ উইকেটে ৭০। শেষ ১০ ওভারে যোগ হয়েছে ২ উইকেটে ৮৮। এই ৮৮ রানের ৫৯ এসেছে সাঙ্গাকারা-ডেসকাটের পঞ্চম উইকেট জুটিতে। অবশ্য দুজনের চেষ্টা শেষ পর্যন্ত বৃথাই গেল ‘ক্যারিবীয়-ঝড়ে’। চট্টগ্রামের উইকেটে ১৫৮ যে যথেষ্ট নয়, বোঝালেন লুইস।সংক্ষিপ্ত স্কোর:ঢাকা ডায়নামাইটস: ২০ ওভারে ১৫৮/৫ (সৈকত ১৫, সাঙ্গাকারা ৬০, থিরিমান্নে ৫, নাসির ৫, হাসান ৮, টেন ডেসকাট ৪৫*, ওয়ালার ১০*; সামি ০/২৯, আল আমিন ০/৪০, কুপার ২/৩০, মাহমুদউল্লাহ ১/২৩, প্রসন্ন ২/২৩, তাইজুল ০/১২)বরিশাল বুলস: ১৮.৪ ওভারে ১৫৯/১ (রনি ৩৮, লুইস ১০১*, মেহেদী ১৫*; নাসির ০/১৫, রেজা ০/২৮, হাসান ১/২২, মুস্তাফিজ ০/২৮, মোশাররফ ০/১১, নাবিল ০/১৭, টেন ডেসকাট ০/৩৮)ফল: বরিশাল ৯ উইকেটে জয়ী। ম্যান অব দ্য ম্যাচ: এভিন লুইস
