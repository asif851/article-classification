
একটু পরই শুরু হবে খেলা। কিন্তু মাঠের বাইরে পুলিশ আটকে দিল সেই ম্যাচে অংশ নিতে আসা তরুণ ক্রিকেটারকে। সন্দেহ, তাঁর খেলার সরঞ্জামের ব্যাগে বিস্ফোরক–জাতীয় কিছু থাকতে পারে। ঠিক ছিল না পুলিশের সেই সন্দেহ। তাঁকে ছেড়ে দেওয়া হয়। ছাড়া পেয়ে মাঠে যান তরুণ ক্রিকেটার। সেই ম্যাচে খেলেন ৬৯ রানের বীরোচিত এক ইনিংস। কোনো সিনেমার গল্প নয়। পারভেজ রসুলের জীবনের বাস্তব কাহিনি এটা। 
পারভেজের গল্প আসলে সিনেমাকেও হার মানানোর মতো। ২০০৯ সালে জম্মু ও কাশ্মীর দলে খেলার সময় ২০ বছর বয়সে প্রথম সবার নজরে আসেন রসুল। ২২ বছর বয়সে তাঁর জীবনে ঘটে যায় সেই ঘটনা। তবে তা রসুলের মন ভাঙতে পারেনি। ভারতের ঘরোয়া ক্রিকেটে অনূর্ধ্ব-২২ দলের প্রতিযোগিতায় ২০১২-১৩ মৌসুমে জম্মু ও কাশ্মীরের সর্বোচ্চ রান সংগ্রাহক হয়েছেন। পেয়েছেন সবচেয়ে বেশি উইকেটও। সেবার ৫৪ গড়ে ৫৯৪ রান করেছিলেন রসুল। উইকেট নিয়েছেন ৩৩টি। পরের মৌসুমের রঞ্জি ট্রফিতে দুটি সেঞ্চুরিসহ ৫১ গড়ে করেছেন ৬৬৩ রান। দুটি ৫ উইকেটের কীর্তিসহ অফ স্পিন দিয়ে নিয়েছেন ২৭ উইকেট। ভারতের ঘরোয়া ক্রিকেটের সেরা অলরাউন্ডারের তকমাও পেয়ে যান রসুল। ধারাবাহিক ভালো পারফরম্যান্সের পুরস্কারও রাতারাতিই পেয়ে যান। রসুলের ডাক পড়ে ভারতের ‘এ’ দলে। ওয়েস্ট ইন্ডিজ, দক্ষিণ আফ্রিকা আর অস্ট্রেলিয়ার বিপক্ষে ভালোও করেন। ২০১৪ সালের ১৫ জুন বাংলাদেশের বিপক্ষে ওয়ানডে অভিষেক হয় রসুলের। আইপিএলে খেলেছেন পুনে ওয়ারিয়র্স, সানরাইজার্স হায়দরাবাদ ও রয়্যাল চ্যালেঞ্জার্স বেঙ্গালুরুর হয়ে। এবার ভারতের টি-টোয়েন্টি দলেও জায়গা করে নিয়েছেন। ইংল্যান্ডের বিপক্ষে তিন ম্যাচের সিরিজে হয়তো ক্রিকেটের সংক্ষিপ্ততর এই সংস্করণেও অভিষেক হবে তাঁর। জীবনযুদ্ধে একের পর এক প্রতিবন্ধকতা ডিঙিয়ে আরও অনেক দূরই হয়তো যাবেন ২৭ বছর বয়সী রসুল। সূত্র: জি নিউজ।
