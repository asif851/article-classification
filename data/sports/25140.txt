
টেস্ট, ওয়ানডে মিলে নিউজিল্যান্ড সিরিজে দুটি ফিফটি তামিম ইকবালের। কিন্তু তামিম ৫০-৬০ করে আউট হয়ে গেলে তৃপ্তির বদলে অতৃপ্তিটাই যে জেঁকে ধরে বেশি! বাঁহাতি এই ওপেনার ফর্মে ফেরেননি কালও। হায়দরাবাদের জিমখানা মাঠে ভারত ‘এ’ দলের বিপক্ষে প্রস্তুতি ম্যাচের প্রথম ইনিংসে আউট হয়ে গেছেন অপয়া ১৩ রানে।
৮ উইকেটে ২২৪ করে ইনিংস ঘোষণা করেছে বাংলাদেশ দল, ফিফটি করেছেন সৌম্য সরকার ও অধিনায়ক মুশফিকুর রহিম। কিন্তু এসবের চেয়েও বড় কৌতূহল ওটাই—প্রস্তুতি ম্যাচে তামিম কেমন খেললেন? নির্বাচক হাবিবুল বাশারও সেই কৌতূহলীদের একজন। তবে তামিমের রানে না ফেরার খারাপ খবরের মধ্যেও ভালো কিছুর আভাস পাচ্ছেন তিনি, ‘প্রস্তুতি ম্যাচে রান না করলে সমস্যা নেই। এবার দেখবেন আসল জায়গায় ঠিকই বড় ইনিংস খেলবে। খারাপ খেলতে খেলতেই ও হঠাৎ বড় ইনিংস খেলে দেয়।’
দুই দিনের প্রস্তুতি ম্যাচ ফলাফল দেখার চিন্তা নিয়ে খেলে না কেউ। ৯ ফেব্রুয়ারি থেকে শুরু একমাত্র টেস্টের আগে এই ম্যাচটিতে বাংলাদেশ দলের মূল লক্ষ্য কন্ডিশনের সঙ্গে খাপ খাওয়ানো ও যতটা সম্ভব অনুশীলন করে নেওয়া। ২২৪ রানের ইনিংসে সে চেষ্টাটাই বেশি ছিল। স্পোর্টিং উইকেটে দ্রুত রান তোলার চেষ্টা করেছেন ব্যাটসম্যানরা। সেটার প্রতিচ্ছবি দুদলের ইনিংসেই। বাংলাদেশ ৬৭ ওভারে ২২৪ করার পর দিন শেষ হওয়ার আগে স্বাগতিকেরাও ২১ ওভারে ১ উইকেট হারিয়ে করে ফেলেছে ৯১।
বাংলাদেশের ওপরের দিকের ব্যাটসম্যানদের মধ্যে রান পেয়েছেন শুধু সৌম্য। তাঁর নয় বাউন্ডারি আর এক ছক্কার ইনিংসে হায়দরাবাদের দর্শকেরাও ভালোই বিনোদিত হয়েছেন। দিন শেষে মাঠ ছাড়ার সময় ‘সৌম্য’ ‘সৌম্য’ ডাক আর সেলফি তোলার লড়াইয়ে অস্থির তাদের অনেকেই। কেউ কেউ অটোগ্রাফও নিলেন। অবশ্য বাংলাদেশের ক্রিকেটারদের প্রায় সবাই হায়দরাবাদের দর্শকদের কাছে পরিচিত। তাদের মুখে মুখে ঘুরেছে সবার নামই।
কন্ডিশন বোঝার সুযোগ সবচেয়ে বেশি কাজে লাগিয়েছেন আঙুলের চোট কাটিয়ে ফেরা অধিনায়ক মুশফিকুর রহিম। আউট হওয়ার আগে ৫৮ রান করেছেন ১০৬ বল খেলে। এক ছক্কার সঙ্গে আট বাউন্ডারি। ১১৩ রানে মাহমুদউল্লাহর বিদায়ের পর সাব্বির রহমানের সঙ্গে ষষ্ঠ উইকেটে গড়েছেন ৭১ রানের জুটি। সাব্বিরের ৬৮ বলে ৩৩, দেড় বছর পর দলে ফেরা লিটনের ৩৫ বলে অপরাজিত ২৩ রানের ইনিংসেও ছিল উইকেটের সঙ্গে মানিয়ে নেওয়ার চেষ্টা। তাতে সবচেয়ে বড় বাধা হয়ে দাঁড়িয়েছিলেন ৪০টি প্রথম শ্রেণির ম্যাচ খেলা রাজস্থানের বোলার অনিকেত চৌধুরী। বাঁহাতি এই পেসার মাত্র ২৬ রানে নিয়েছেন তামিম, মুমিনুল, মুশফিক ও মিরাজের উইকেট চারটি।
দিনের শেষ বেলায় ভারত ‘এ’ দলের একমাত্র উইকেটটি নিয়েছেন বাংলাদেশের পেসার শুভাশিস রায়। ছয় বছর পর ভারতের টেস্ট দলে ফেরা ওপেনার অভিনব মুকুন্দকে ইমরুল কায়েসের ক্যাচ বানিয়ে ড্রেসিংরুমে পাঠিয়েছেন তিনি।
বাংলাদেশের বোলারদের আসল পরীক্ষাটা হবে আজ। ব্যাটসম্যানদের মতো টেস্টের আগে কন্ডিশনের সঙ্গে মানিয়ে নেওয়ার কাজটা করতে হবে তাঁদেরও।
 
