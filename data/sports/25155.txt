
ম্যাচটা ছিল খুলনা টাইটানসের সঙ্গে। দারুণ বোলিংয়ে খুলনাকে ১৯ রানে হারিয়েছেও রংপুর রাইডার্স। তবে শুধু খুলনা নয়, এ ম্যাচ দিয়ে সিলেট সিক্সার্স ও রাজশাহী কিংসকেও হারাল রংপুর। তাদের এ জয়ে যে কপাল পুড়ল ওই দুই দলের। চতুর্থ দল হিসেবে প্লে অফ নিশ্চিত করেছে রংপুর। এক ম্যাচ হাতে রেখেই দর্শক বনে গেল সিলেট ও রাজশাহী। 
প্রথমে ব্যাট করে ৬ উইকেটে ১৪৭ রান তুলেছে রংপুর। মিরপুরের পিচ বিবেচনায় এই রানটাই এখন অনেক। আর সেই লক্ষ্য দেওয়ার কৃতিত্ব মোহাম্মদ মিথুন ও মাশরাফি বিন মুর্তজার। ১৭তম ওভারে দলীয় ১০৫ রানে বিদায় নেন নাহিদুল। ৭ম উইকেট জুটিতে ২২ বলে ৪২ রান যোগ করেছেন এ দুজন। এর মাঝে শেষ ওভারে তিন ছক্কা মেরেছেন মিথুন। শেষ দুই ওভারে এ দুজনের তোলা ৩৩ রানটাই ম্যাচের রূপটা বদলে দিল। ৪ ছক্কা ও ২ চারে ৩৫ বলে ৫০ করা মিথুন ফিফটি ছুঁয়েছেন ইনিংসের শেষ বলে ছক্কা মেরে। ১১ বলে ১৫ রান করে অপরাজিত ছিলেন মাশরাফি। তাড়া করতে নেমে প্রথম ওভারেই জীবন পেয়েছেন নাজমুল হোসেন শান্ত। সহজ এক ক্যাচ ফেলা নাজমুল ইসলামই শেষ পর্যন্ত শান্তকে আউট করেছেন। ততক্ষণে উদ্বোধনী জুটিতেই ৬০ রান তুলে ফেলেছে খুলনা। শান্তর আউটের পরই ম্যাচে ফিরে এল রংপুর। ৭ ওভারে ৩৭ রানের মধ্যে ৬ উইকেট হারিয়ে ফেলল খুলনা। এরপর ম্যাচে ফিরতে পারিনি তারা। জয় থেকে ২০ রান দূরে থেমেছে খুলনা। সিলেট-রাজশাহীর কপালও পুড়েছে তাতে।
আরও পড়ুন:
নিশ্চিত হলো শেষ চার দল, তবে...
