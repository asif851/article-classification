
ইংল্যান্ড সিরিজে বাংলাদেশের দেওয়া নিরাপত্তা ব্যবস্থা পরখ করতে এলেন ক্রিকেট অস্ট্রেলিয়ার নিরাপত্তা প্রধান সন ক্যারল। আগামী বছর আগস্টে বাংলাদেশে পূর্ব নির্ধারিত টেস্ট সিরিজ খেলতে আসার কথা অস্ট্রেলিয়া দলের। তার আগেই অতিথি দলগুলোকে বাংলাদেশ কী ধরনের নিরাপত্তা তা দেখতে চাইছেন ক্যারল।
অস্ট্রেলিয়া দলের বাংলাদেশ সফর হওয়ার কথা ছিল ২০১৫ সালে। কিন্তু নিরাপত্তা ঝুঁকিকে কারণ দেখিয়ে দুই ম্যাচের সেই টেস্ট সিরিজ পিছিয়ে দেয় অস্ট্রেলিয়া। এরপর অনূর্ধ্ব-১৯ বিশ্বকাপেও দল পাঠায়নি আগের টুর্নামেন্টের বিজয়ীরা। টেস্ট সিরিজের নতুন সময়সূচি হিসেবে আগামী বছরে আগস্টকে বেছে নিয়েছে অস্ট্রেলিয়া।তবে নিরাপত্তা নিয়ে অস্ট্রেলিয়ার সন্দেহ কাটেনি এখনো। তাই নিরাপত্তার ব্যাপারে পূর্ণ তথ্য পেতে চলমান সিরিজেই চলে এলেন ক্রিকেট অস্ট্রেলিয়ার কর্মকর্তা।নিরাপত্তা ব্যবস্থা বুঝতে গতকাল হোটেল থেকে স্টেডিয়াম পর্যন্ত ইংল্যান্ড দলের সঙ্গেই ছিলেন ক্যারল। আজ থেকে শুরু হওয়া টেস্টেও নিরাপত্তা ব্যবস্থা খুঁটিয়ে খুঁটিয়ে দেখবেন তিনি।ক্যারলের এ ভ্রমণকে বাংলাদেশের জন্য ‘উৎসাহব্যাঞ্জক’ বলছেন বিসিবির প্রধান নির্বাহী নিজামউদ্দিন চৌধুরী, ‘এটা দারুণ ইঙ্গিত, এর মানে তারা আমাদের নিরাপত্তা ব্যবস্থার বিষয়ে জানতে চায় এবং আগামী বছরে সফরে আসার ব্যাপারে ইতিবাচক।’ সূত্র: ক্রিকইনফো।
