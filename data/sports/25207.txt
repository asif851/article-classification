



পদ্মভূষণ পুরস্কার পেলেন ধোনি
সামরিক পোশাক পরে পুরস্কারটি নিলেন তিনি
ভারতীয় সেনাবাহিনী তাঁকে আগেই সম্মানসূচক ‘লেফটেন্যান্ট কর্নেল’ পদ দিয়েছে
ধোনির আগে ভারতের ১০ ক্রিকেটার পেয়েছেন পদ্মভূষণ


ভারতের রাষ্ট্রপতি ভবনে তখন সন্ধ্যা নেমেছে। ঝলমলে সন্ধ্যা। আগত অতিথিদের মধ্যে থেকে একজন উঠে দাঁড়ালেন। পরনে সামরিক পোশাক। এরপর চোস্ত সামরিক কায়দায় মার্চ করে রাষ্ট্রপতি রামনাথ কোবিন্দের সামনে পৌঁছে ঠকাস করে একটি স্যালুট। রাষ্ট্রপতির হাত থেকে পুরস্কার বুঝে নেওয়ার মুহূর্তে তাকালেন ক্যামেরার দিকে। মাঠে যে রকম দেখা যায়, সেই একই রকম চোয়ালবদ্ধ প্রতিজ্ঞার চাহনি। মহেন্দ্র সিং ধোনি, এখন ‘পদ্মভূষণ’ সম্মানে সিক্ত।
দেশটির সেনাবাহিনীর তরফ থেকে ধোনি সম্মানসূচক লেফটেন্যান্ট কর্নেল পদ পেয়েছিলেন আগেই। জলপাই রঙের সামরিক পোশাক পরে ভারতের তৃতীয় সর্বোচ্চ বেসামরিক পুরস্কার গ্রহণের ব্যাখ্যাটা দিলেন আজ সামাজিক যোগাযোগমাধ্যমে, ‘পদ্মভূষণ পাওয়া সম্মানের আর সামরিক পোশাক সেই উত্তেজনা দশ গুণ বাড়িয়ে দিয়েছে।’ধোনি পুরস্কারটি নেওয়ার সময় অতিথি আসনে ছিলেন তাঁর জীবনসঙ্গী সাক্ষী সিং। তাঁকে সাক্ষী রেখে ‘পদ্মভূষণ’-এ ভূষিত হওয়ার দিনটি আবার ধোনির জীবনে বেশ কাকতালীয়। কাল থেকে ঠিক সাত বছর আগে এই দিনে ধোনির ছক্কায় বিশ্বকাপ জিতেছিল ভারত। শ্রীলঙ্কার ২৭৫ তাড়া করতে নেমে খেলেছিলেন অপরাজিত ৯১ রানের ম্যাচ জেতানো ইনিংস। সেই ধোনি এই ৩৬ বছরেও ক্রিকেটে ‘অপরাজিত’ থেকেই বুঝি জাতিকে সেই অর্জন এনে দেওয়ার প্রতিদান গ্রহণ করলেন?ভারতীয় ক্রিকেটে ধোনির এমন অনেক অবদানের কথা লিখে শেষ হবে না। কিংবদন্তিতুল্য সাবেক এই অধিনায়ক ভারতে কতটা জনপ্রিয়, তা বোঝা গেছে ইনস্টাগ্রামে তিনি পুরস্কার গ্রহণের পোস্ট দেওয়ার পর। প্রায় ১১ হাজার মন্তব্য আর লাইকসংখ্যা সাড়ে চার লাখের ওপরে! ভারতীয় ক্রিকেটারদের মধ্যে ধোনির আগে এই সম্মান পেয়েছিলেন আরও ১০ জন। এরা হলেন সিকে নাইডু (১৯৫৬), এন কে ভিজিনাগারাম (১৯৫৮), ভিনু মারকড় (১৯৭৩), সুনীল গাভাস্কার (১৯৮০), বলিন্দ্র সিং (১৯৮৩), ডিবি দেওধর, লালা অমরনাথ ও কপিল দেব (১৯৯১ সালে পেয়েছিলেন তিনজনই), চান্দু বোর্দে (২০০২) ও রাহুল দ্রাবিড় (২০১৩)। এর মধ্যে শুধু একজনই ধোনির মতো বিশ্বকাপজয়ী অধিনায়ক—কপিল দেব! ধোনি এর আগে রাজীব গান্ধী ‘খেলরত্ন’ আর ‘পদ্মশ্রী’ সম্মানেও ভূষিত হয়েছেন। ২০০৯ সালে তাঁর নেতৃত্বেই আইসিসি টেস্ট র‍্যাঙ্কিংয়ের শীর্ষে উঠেছিল ভারত।
ধোনির পুরস্কার গ্রহণের ভিডিও লিংক :

