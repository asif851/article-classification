
বাংলাদেশের ক্রিকেটকে বদলে দিয়ে পুরো বিশ্বের নজর কেড়েছেন। সেই চণ্ডিকা হাথুরুসিংহেকে নাকি প্রধান কোচের দায়িত্ব দিতে চায় শ্রীলঙ্কা। মারভান আতাপাত্তু পদত্যাগ করার পর লঙ্কান মিডিয়ায় জাতীয় দলের ভবিষ্যৎ কোচ হিসেবে হাথুরুর নাম আসছে ঘুরে-ফিরে।
পাকিস্তান ও ভারতের বিপক্ষে পর পর দুটো টেস্ট সিরিজের ব্যর্থতা কাঁধে নিয়ে বিদায়ে নিয়েছেন আতাপাত্তু। আতাপাত্তুর জায়গায় শ্রীলঙ্কা ক্রিকেট (এসএলসি) যে কজন কোচের কথা ভাবছে, তাঁর মধ্যে নাকি প্রথমেই আছেন একজন হাথুরুসিংহে। শুধু লঙ্কান বলেই নয়, হাথুরুকে অগ্রাধিকার দেওয়া হচ্ছে বাংলাদেশের বদলে যাওয়ার কারণেই।অবশ্য হাথুরুর পাশাপাশি গ্রাহাম ফোর্ডের নামও শোনা যাচ্ছে। শ্রীলঙ্কার দায়িত্ব এর আগেও পালন করেছেন এই দক্ষিণ আফ্রিকান। বর্তমানে সারে কাউন্টি ক্লাবের কোচ হিসেবে দায়িত্ব পালন করছেন।গত বছর শেন জার্গেনসেনের জায়গায় নিয়োগ পান হাথুরুসিংহে। কাগজে-কলমে বিসিবির সঙ্গে দুই বছরের চুক্তিটা শেষ হবে ২০১৬ সালের ১ জুলাই। দায়িত্ব নেওয়ার পর প্রথম দুটো সিরিজ খারাপ খেললেও এরপরই সাফল্য পেতে শুরু করে বাংলাদেশ। ঘরের মাঠে টানা চারটি ওয়ানডে সিরিজ জয়, বিশ্বকাপে দারুণ পারফরম্যান্স—হাথুরুর ছোঁয়ায় এ যেন ভিন্ন এক বাংলাদেশ। এ কারণেই হাথুরুর ব্যাপারে বিশেষ গুরুত্ব তৈরি হয়েছে শ্রীলঙ্কার ক্রিকেট অঙ্গনে।বিসিবি সূত্র বলছে, বাংলাদেশের সঙ্গে চুক্তির মেয়াদ শেষ না হলেও শ্রীলঙ্কা দলের দায়িত্ব নিতে আইনগত বাধা নেই। চুক্তির শর্ত মেনে আগেই বাংলাদেশের দায়িত্ব থেকে অব্যাহতি নেওয়ার অধিকার তাঁর আছে। বিসিবি কিংবা কোচ—দুই পক্ষই যেকোনো সময় চুক্তি বাতিল করতে পারে কিছু শর্ত মেনে। তবে ধারণা করা হচ্ছে হাথুরু বাংলাদেশে কাজ চালিয়ে যাবেন। অন্তত বিসিবি হাথুরুর এই খবরটিকে আপাতত স্রেফ ‘গুঞ্জন’ হিসেবেই দেখছে।বাংলাদেশ কোচ এ মুহূর্তে ছুটিতে। এ সপ্তাহেই তাঁর চলে আসার কথা। এ ব্যাপারে তাঁর প্রতিক্রিয়া জানা যায়নি। তথ্যসূত্র: দ্য আইল্যান্ড, ডেইলি নিউজ, কলকাতা টেলিগ্রাফ।
