
আরও একটি অনন্যকীর্তি নিজের করে নিলেন ক্রিস্টিয়ানো রোনালদো। চ্যাম্পিয়নস লিগের ইতিহাসে প্রথম খেলোয়াড় হিসেবে টানা সাত ম্যাচে গোল করলেন এই পর্তুগিজ তারকা। তাঁরই জোড়া গোলে কাল প্রতিযোগিতার দ্বিতীয় রাউন্ডের ফিরতি লেগে শালকে’কে ৩-১ গোলে হারিয়েছে রিয়াল মাদ্রিদ। রিয়ালের পক্ষে রোনালদো দুটি ও মোরাতা একটি গোল করেন। শালকের গোলদাতা ছিলেন টিম হুগল্যান্ড। খেলা ছিল ঘরের মাঠে। সান্তিয়াগো বার্নাব্যুয় সমর্থক পরিবেষ্টিত হয়ে খেলার শুরু থেকেই আক্রমণে ঝাঁপায় রিয়াল। ২১ মিনিটে তারা পায় প্রথম গোল। গ্যারেথ বেলের পাস থেকে বল জালে জড়িয়ে দেন রোনালদো।৩১ মিনিটেই অবশ্য গোলটি শোধ করে দেয় শালকে। প্রায় ২০-২৫ গজ দূর থেকে শালকে ডিফেন্ডার টিম হুগল্যান্ডের শট সার্জিও রামোসের পায়ে লেগে জালে জড়িয়ে যায়।রিয়াল ২-১ গোলে এগিয়ে যায় খেলার ৭৪ মিনিটে। এই গোলেও ছিল বেল-রোনালদো যুগলবন্দী। মধ্য মাঠ থেকে বেলের বাড়ানো একটি থ্রু দারুণ গতিতে ধরে তা গোলে পরিণত করেন রোনালদো। চ্যাম্পিয়নস লিগে এটি রোনালদোর ১৩ নম্বর গোল। মৌসুমে তাঁর গোলের সংখ্যা দাঁড়াল ৪১টি।রিয়ালের তৃতীয় গোলটিও হতে পারত রোনালদোর। কিন্তু গোলপোস্ট তা হতে দেয়নি। রোনালদোর শট বারে লেগে ফিরে এলে ফিরতি বলটি পান বেল। তাঁর পাস থেকে চ্যাম্পিয়নস লিগে গোল পান মোরাতা। খেলার ৮২ মিনিটে আবারও রোনালদোর শট বারে লেগে ফেরত আসে। দিনের অন্য ম্যাচে গ্যালাতাসারাইকে ২-০ গোলে হারিয়ে শেষ আটে উঠে গেছে চেলসি। প্রথম লেগে এই দুই দলের লড়াই ১-১ গোলে অমীমাংসিত ছিল। সূত্র: এএফপি।
