
বৃহস্পতিবার সংবাদ সম্মেলনে কেঁদেছিলেন স্টিভ স্মিথ। টেলিভিশনে তা দেখে কাঁদল নয় বছরের ছোট্ট ছেলে ডার্সি। এটা শুনে-জেনে শেষ পর্যন্ত ডার্সির কাছে ব্যক্তিগতভাবে ক্ষমা চাইলেন বল বিকৃতির ঘটনায় এক বছরের নিষেধাজ্ঞার কবলে পড়া স্টিভ স্মিথ।ডার্সি অস্ট্রেলিয়ার বিখ্যাত টেলিভিশন চ্যানেল নাইনের সাংবাদিক ডেবোরা নাইটের সন্তান। স্মিথের পাঁড় ভক্ত। বল বিকৃতির ঘটনা সামনে চলে আসার পর থেকেই খুব মন খারাপ স্মিথের। একে তো প্রিয় ক্রিকেটারের এর সঙ্গে জড়িয়ে পড়া, তার ওপর ঘটনাটি প্রতারণার। মনটাই ভেঙে গেছে ডার্সির। বৃহস্পতিবার স্মিথের সংবাদ সম্মেলনের পর রীতিমতো বিপন্নই বোধ করছিল সে।মা ডেবোরা ঘটনাটি টুইট করে জানানোর পরপরই তা চোখে পড়ে স্মিথের। ডেবোরা জানান, ডার্সি নাকি এতটাই ভেঙে পড়েছিল যে ২০ মিনিট ধরে বুঝিয়ে তাকে স্বাভাবিক করতে হয়েছে। টুইটারে এই তথ্য জেনে অপরাধবোধ আচ্ছন্ন করে স্মিথকে। ডেবোরাকে টুইটারে সরাসরি বার্তা পাঠিয়ে ডার্সির কাছে ক্ষমা চান তিনি।ব্যাপারটায় অভিভূত ডেবোরা। স্মিথকে তিনি ধন্যবাদই জানিয়েছেন। লিখেছেন, ‘ধন্যবাদ স্মিথ আপনাকে। আমার ছেলে আপনাকে জানাতে চায়, সে কতটা ভালোবাসে আপনাকে। দেশের মানুষেরও জানানো উচিত, তারা সাবেক টেস্ট অধিনায়ককে কতটা ভালোবাসে।’
