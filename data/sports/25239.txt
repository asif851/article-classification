
বাংলায় একটা প্রবাদ আছে, লাগে টাকা দেবে গৌরীসেন। ইউরোপিয়ান ফুটবলে আরব শেখরাই তো আধুনিক গৌরীসেন। ক্লাব কিনেই খোলামকুচির মতো টাকা ছড়িয়ে বিশ্বের নামীদামি খেলোয়াড়দের দলে ভেড়ানোটাই তাদের ‘ট্রেডমার্ক’। যে ম্যাচ নিয়ে গত বছরও খুব একটা আগ্রহ ছিল না, পেট্রোডলারের কল্যাণে সেই পিএসজি-মোনাকো ম্যাচ নিয়ে এবার তাই তুমুল হইচই। গালভরা একটা নামও হয়ে গেল দ্বৈরথটার, ‘এল ক্যাশিকো।’ কিন্তু দুই নব্য ধনী ক্লাবের মধ্যে কে সেরা, সেটা অমীমাংসিতই রয়ে গেল। পরশু ম্যাচটা ড্র হয়েছে ১-১ গোলে।গোল দুটি ম্যাচের ২০ মিনিটের মধ্যে। ৪ মিনিটেই জ্লাতান ইব্রাহিমোভিচের ভলিতে এগিয়ে গিয়েছিল প্যারিস সেন্ট-জার্মেই (পিএসজি)। তবে ইব্রা দারুণ একটা গোল যেমন করেছেন, তেমনি কয়েকটি সহজ সুযোগও নষ্ট করেছেন। নইলে পিএসজি জয় নিয়েই মাঠ ছাড়তে পারত। সেটা হয়নি রাদামেল ফ্যালকাওয়ের জন্য। ৬ কোটি ইউরো দিয়ে তাঁকে কিনে আনার প্রতিদান দিয়েছেন ২০ মিনিটে দুর্দান্ত এক হেডে গোল করে।পয়েন্ট তালিকায় এই দুই দলই এখন এক-দুই। ৬ ম্যাচে ১৪ পয়েন্ট নিয়ে শীর্ষে মোনাকো, পিএসজি পিছিয়ে ২ পয়েন্টে। পিএসজির মাঠে ড্র, শীর্ষস্থান ধরে রাখা—মোনাকো কোচ ক্লদিও রানিয়েরির খুশি হওয়াটাই স্বাভাবিক, ‘ম্যাচটা দারুণ ছিল। দুই দলই ভালো খেলেছে। আমরা জেতার চেষ্টা করেছিলাম, তবে ফল নিয়ে আমি সন্তুষ্ট। আমার কোনো আফসোস নেই। আর আমি জানি, আমাদের চেয়ে মান বা অভিজ্ঞতার বিচারে এগিয়ে ছিল প্যারিস (পিএসজি)।’ রানিয়েরির কথাটা অবশ্য অস্বীকার করার উপায় নেই। ২১ বা এর কম বয়সী পাঁচজন খেলোয়াড় ছিলেন মোনাকোর প্রথম একাদশে।পিএসজির কোচ লরাঁ ব্লাঁর জন্য নিজেদের মাঠে ড্রয়ের চেয়েও বড় হতাশা, এই ম্যাচেই ঊরুতে চোট পেয়েছেন রক্ষণের মূল ভরসা থিয়াগো সিলভা। থিয়াগো এখন লম্বা সময়ের জন্য ছিটকে পড়ার আশঙ্কায়। এএফপি।
