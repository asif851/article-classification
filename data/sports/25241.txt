
টেস্ট ক্রিকেটে শচীন টেন্ডুলকারের পাশে আছে ১৫ হাজার ৮৩৭ রান; ১৬ হাজার ছুঁই ছুঁই করছে। আর ইংল্যান্ডের অধিনায়ক অ্যালিস্টার কুকের সংগ্রহ এখন ৭ হাজার ৫২৪। লিটল মাস্টারের সঙ্গে ব্যবধান আট হাজারেরও বেশি। এই মুহূর্তে কুককে টেন্ডুলকারের রেকর্ডের হুমকি হিসেবে বিবেচনা করার সাহসই হয়তো করবেন না অনেকে। কিন্তু ঠিক এই কাজটিই করেছেন কেভিন পিটারসেন। শুধু টেস্ট ক্রিকেটের সর্বোচ্চ সংগ্রহের রেকর্ডই না, কুক ভবিষ্যতে টেন্ডুলকারের সব কটি রেকর্ডই ভেঙে দিতে পারেন বলে আশাবাদী তিনি। ক্রিকেট জগতে নিজেকে প্রায় অলঙ্ঘনীয় উচ্চতায় নিয়ে গেছেন শচীন টেন্ডুলকার। তাঁর গড়া রেকর্ডগুলো আদৌ ভাঙা সম্ভব হবে কি না, তা নিয়ে সংশয় প্রকাশ করেছেন অনেকে। টেস্ট ক্রিকেটে সর্বোচ্চ রানের তালিকায় দ্বিতীয় স্থানে আছেন রিকি পন্টিং। তাঁর সঙ্গেও টেন্ডুলকারের ব্যবধান ২ হাজার ৪৫৯ রানের। এখনো খেলে যাচ্ছেন এমন খেলোয়াড়ের মধ্যে সবচেয়ে কাছাকাছি আছেন জ্যাক ক্যালিস (১৩১২৮), চন্দরপল (১০৮৩০), জয়াবর্ধনে (১০৮০৬) ও সাঙ্গাকারা (১০৪৮৬)। শীর্ষ সারির এই ব্যাটসম্যানরা টেন্ডুলকারকে ছুঁতে পারবেন, এমন আশা খুবই কম। সবাই চলে এসেছেন ক্যারিয়ারের শেষ প্রান্তে।
৭ হাজার ৫২৪ রান নিয়ে তাঁদেরও অনেক নিচে আছেন কুক। তবুও তাঁকেই টেন্ডুলকারের রেকর্ডের উত্তরসূরি বলে মনে করছেন পিটারসেন। সম্প্রতি সাবেক ইংলিশ পেসার ড্যারেন গফ ব্রিটিশ ক্রীড়া সাময়িকী ‘টক স্পোর্টস’-এর হয়ে এক সাক্ষাত্কার নিয়েছেন পিটারসেনের। দক্ষিণ আফ্রিকায় জন্ম নিয়ে ‘ইংলিশ’ হয়ে যাওয়া পিটারসেন তাতে বলেছেন, ‘কুক প্রতিনিয়তই আরও ভালো করছে। টেন্ডুলকারের রেকর্ডগুলোও তিনি ভেঙে দিতে পারেন। আপনি শুধু তাঁর বয়স আর রানের পরিসংখ্যানটার দিকে তাকালেই এটা বুঝতে পারবেন।’
২০০৬ সালে টেস্ট ক্রিকেটে অভিষেকের পর এখন পর্যন্ত ৯২টি টেস্ট খেলেছেন কুক। টেস্ট ক্রিকেটে তাঁর গড়টাও আশাব্যঞ্জক—৪৯.১৭। কুককে নিয়ে পিটারসেনের আশাবাদের আরেকটি কারণ—পারফরম্যান্সের ধারাবাহিকতা। ক্যারিয়ারে খুব লম্বা সময় রানখরায় ভুগতে হয়নি তাঁকে। এই বছরে পাঁচটি টেস্ট খেলেই করেছেন ৪০৭ রান। এর মধ্যে শতকের ইনিংসও আছে দুইটি।
তার পরও টেন্ডুলকারকে ছাড়িয়ে যাওয়া একই সঙ্গে গোটা তিনেক এভারেস্ট জয় করার মতো অবিশ্বাস্য একটা ব্যাপার। সেই দীর্ঘ পথ তিনি পাড়ি দিতে পারবেন কি না, সে তো সময়ই বলে দেবে। তবে একটা রেকর্ড কুকের জন্য একরকম ধরাবাঁধাই। ইংল্যান্ডের পক্ষে সর্বোচ্চ টেস্ট রানের মালিক আর অল্প কিছুদিনের মধ্যেই হয়ে যেতে পারেন। ৮ হাজার ৯০০ রান নিয়ে এখন এই রেকর্ডটি এখন গ্রাহাম গুচের দখলে। কুক পিছিয়ে আছেন মাত্র ১ হাজার ৩৭৬ রানে।
 
আজ রাতের ইংল্যান্ড-নিউজিল্যান্ড দ্বিতীয় টি-টোয়েন্টির সর্বশেষ স্কোর পেতে ঈ লিখে এসএমএস করুন ২২২১ নম্বরে।
