
বেশি নয়, মাত্র চার দিন আগের কথা। বিশ্বকাপ বাছাইপর্বের ম্যাচ খেলতে একই দিনে মাঠে নেমেছিল ব্রাজিল আর আর্জেন্টিনা। জয় পেয়েছে দুই দলই। কিন্তু খেলার ধরনে দুই দল যেন ছিল দুই মেরুতে। অসাধারণ আক্রমণাত্মক ফুটবল খেলে উরুগুয়ের মাঠ থেকে ব্রাজিল ফিরেছিল ৪-১ গোলের জয় নিয়ে। আর ঘরের মাঠে চিলিকে হারালেও মেসির পেনাল্টি গোলের সেই জয় মন ভরাতে পারেনি আর্জেন্টাইন সমর্থকদের।দুঙ্গার বিদায়ের পর তিতের অধীনে ব্রাজিল যেন উড়ছে। টানা আটটি জয় পেয়েছে তারা। এর মধ্যে সাতটিই বিশ্বকাপ বাছাইপর্বে, একটি প্রীতি ম্যাচে। এই ব্রাজিল মানো মেনেজেস, দুঙ্গা আর স্কলারি যুগের তুলনায় সুন্দর ফুটবলও উপহার দিচ্ছে। বিশ্বজোড়া ফুটবল রোমান্টিকদের প্রশংসাও পাচ্ছেন নেইমাররা। আর্জেন্টিনা অধিনায়ক লিওনেল মেসিও মুগ্ধ ব্রাজিলের খেলায়। মেসির এই মুগ্ধতার কথা জানিয়েছেন তাঁর বার্সা সতীর্থ নেইমার, ‘শুধু মেসিরই নয়, ব্রাজিলের এই দলটি অনেক মানুষেরই নজর কাড়ছে। আমরা ভালো খেলছি।’বিশ্বকাপ বাছাইপর্বে বাংলাদেশ সময় আজ রাত দুইটায় লাপাজে বলিভিয়ার বিপক্ষে মাঠে নামবে আর্জেন্টিনা। আর নিজেদের মাঠে ব্রাজিলের প্রতিপক্ষ প্যারাগুয়ে। ম্যাচটি হবে বাংলাদেশ সময় আগামীকাল সকাল পৌনে সাতটায়। সূত্র: গোল ডটকম।
 
