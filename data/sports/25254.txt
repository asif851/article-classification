
নিজের নির্বাচনী প্রচারেই কথাটি বলেছিলেন জিওভান্নি ইনফান্তিনো। বলে যাচ্ছেন ফিফা সভাপতি নির্বাচিত হওয়ার পরও। বিশ্বকাপে দলের সংখ্যা ৩২ থেকে বাড়িয়ে ৪০ করতে চান তিনি। সুইস দৈনিক ‘ব্লিক’-এর সঙ্গে সাক্ষাৎকারে নিজের ওই ইচ্ছেটার কথাই আবারও জোরালোভাবে প্রকাশ করেছেন ফিফা সভাপতি। এ বছর প্রথমবারের মতো ২৪টি দেশ নিয়ে অনুষ্ঠিত হয়েছে ইউরো চ্যাম্পিয়নশিপ। দারুণ সফলও হয়েছে তা। ইউরোপীয় ফুটবলে ছোট শক্তি হিসেবে পরিচিত অনেক দেশও বেশ ভালো করেছে এবারের ইউরোতে। এই সাফল্যই বিশ্বকাপে দল বাড়ানোর ব্যাপারে আরও আত্মবিশ্বাসী করে তুলেছে ইনফান্তিনোকে। ‘ব্লিক’–এর সঙ্গে সাক্ষাৎকারে বলেছেন, ‘বিশ্বকাপ তো এখন আর শুধু ফুটবল খেলা নয়, এটা মানুষের জন্য বিশেষ কিছু। আইসল্যান্ড, ওয়েলস, আলবেনিয়া অথবা হাঙ্গেরির মানুষদের দিকেই দেখুন না। ফুটবল নিয়ে ওদের মধ্যে যে উন্মাদনা, সেটা দারুণ ব্যাপার। এই দেশগুলোতে যা হচ্ছে, তা নিয়ে আপনি গর্ববোধ করতেই পারেন।’ তবে শুধু দল বাড়ালেই হবে না, ফুটবলকে ছড়িয়ে দেওয়ার জন্য প্রচারও চান ফিফা সভাপতি, ‘বিশ্বকাপ ৩২ থেকে ৪০ দলে নিয়ে যাওয়া বড় ব্যাপার। কিন্তু তারপরও বিশ্বজুড়ে ফুটবলের উন্নতির জন্য এটা করতে হবে। একই সঙ্গে প্রচারণাও অমূল্য।’ তবে ঠিক কোন বিশ্বকাপ থেকে দলের সংখ্যা বাড়াতে চান, তা এই সাক্ষাৎকারে পরিষ্কার করেননি ইনফান্তিনো। আগে অবশ্য বলেছিলেন, ৪০ দলের বিশ্বকাপ শুরু হতে পারে ২০২৬ থেকেই! সূত্র: গোল ডটকম।
