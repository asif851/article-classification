
ডেভিড ওয়ার্নার ও ট্রাভিস হেডের একটু আক্ষেপ না হয়ে পারেই না! আর তিনটি রান হলেই যে বিশ্ব রেকর্ড হয়ে যায়!
রান দুজনে কম করেননি। ‘কম’ শব্দটা এখানে হাস্যকর শোনাতে পারে। দুজনই পেয়েছেন সেঞ্চুরি, তাতে অস্ট্রেলিয়ার ওপেনিং জুটিটি হলো ২৮৪ রানের! যেকোনো উইকেটেই অস্ট্রেলিয়ার রেকর্ড জুটি। তবু ওয়ার্নার-হেডের আফসোস, কারণ আর ৩ রান হলেই ওয়ানডে ক্রিকেটেই সর্বোচ্চ ওপেনিং জুটি হয়ে যেত! ২০০৬ সালে ইংল্যান্ডের বিপক্ষে যা গড়েছিলেন সনাৎ জয়াসুরিয়া ও উপুল থারাঙ্গা (২৮৬)।
বিশ্ব রেকর্ড হতে না দিলেও ওয়ার্নারদের বড় জয় রুখতে পারেনি পাকিস্তান। সিরিজের পঞ্চম ও শেষ ওয়ানডেতে হেরেছে ৫৭ রানে।
কাল ছিল ‘অস্ট্রেলিয়া ডে’—দেশটির জাতীয় দিবস। ছুটির দিন। তাতে টিকিট কেটে আসা দর্শকদের বিনোদনের অভাব রাখেননি ওয়ার্নার-হেড। অবশ্য তাতে পাকিস্তানি ফিল্ডারদেরও ‘অবদান’ ছিল।
ওয়ার্নার অ্যাডিলেডে দ্রুততম সেঞ্চুরির রেকর্ডে ভাগ বসিয়েছেন অ্যালান বোর্ডারের সঙ্গে (৭৮ বলে)। ওয়ানডেতে এটি ওয়ার্নারের দ্রুততম সেঞ্চুরি, সর্বশেষ ১১ ম্যাচে ষষ্ঠ শতক। যেভাবে ব্যাট করছিলেন, ডাবল সেঞ্চুরিও হতে পারত! কিন্তু অস্ট্রেলিয়ান ওপেনার থামেন ১৭৯-তে। সঙ্গী ২৩ বছর বয়সী বাঁহাতি হেড করেছেন ক্যারিয়ারের প্রথম সেঞ্চুরি।
অস্ট্রেলিয়ার ৩৬৯ তাড়া করে জিততে হলে ওয়ানডেতে তৃতীয় সর্বোচ্চ রান তাড়ার রেকর্ড গড়তে হতো পাকিস্তানকে। বাবর আজমের সেঞ্চুরি ও শারজিল খানের ৬৯ বলে ৭৯ রানের পরও তা সম্ভব হয়নি। আজম অবশ্য একটা অচলায়তন ভেঙেছেন, ১৯৮১ সালে জহির আব্বাসের (১০৮) পর প্রথম পাকিস্তানি হিসেবে অস্ট্রেলিয়ার মাটিতে অস্ট্রেলিয়ার বিপক্ষে করেছেন ওয়ানডে সেঞ্চুরি। তাতে যদি একটু সান্ত্বনা খুঁজে পায় পাকিস্তান। ক্রিকইনফো।
সংক্ষিপ্ত স্কোর
অস্ট্রেলিয়া: ৫০ ওভারে ৩৬৯/৭ (ওয়ার্নার ১৭৯, হেড ১২৮; জুনাইদ ২/৬১, হাসান ২/১০০)। পাকিস্তান: ৪৯.১ ওভারে ৩১২ (বাবর ১০০, শারজিল ৭৯, উমর ৪৬; স্টার্ক ৪/৪২, কামিন্স ২/৬০)
ফল: অস্ট্রেলিয়া ৫৭ রানে জয়ী।
ম্যান অব দ্য ম্যাচ: ডেভিড ওয়ার্নার।
ম্যান অব দ্য সিরিজ: ডেভিড ওয়ার্নার।
ওয়ানডের সবচেয়ে বড় পাঁচ জুটি
                            উই.   ম্যাচ                       ভেন্যু           সাল
৩৭২   গেইল-স্যামুয়েলস  ২য়   ও. ইন্ডিজ-জিম্বাবুয়ে  ক্যানবেরা    ২০১৫
৩৩১   টেন্ডুলকার-দ্রাবিড়   ২য়   ভারত-নিউজিল্যান্ড   হায়দরাবাদ  ১৯৯৯
৩১৮   সৌরভ-দ্রাবিড়      ২য়   ভারত–শ্রীলঙ্কা        টন্টন        ১৯৯৯
২৮৬   থারাঙ্গা-জয়াসুরিয়া  ১ম    শ্রীলঙ্কা-ইংল্যান্ড      হেডিংলি     ২০০৬
২৮৪    ওয়ার্নার-হেড         ১ম     অস্ট্রেলিয়া-পাকিস্তান  অ্যাডিলেড   ২০১৭
