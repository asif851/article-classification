
‘আমাদের দেশকে এভাবে ভুগতে দেখে খুব খারাপই লাগে। মাঝেমধ্যে মনে হয়, যদি পিচে নেমে দু-একটি গোল করে দিয়ে আসতে পারতাম।’ বড় আক্ষেপ নিয়ে কথাগুলো বলেছেন রোনালদো। ব্রাজিলের কিংবদন্তি স্ট্রাইকারের আক্ষেপের কারণ—রিও অলিম্পিকে ব্রাজিলের এমন হতশ্রী দশা। 
দুই ম্যাচে ১৮০ মিনিট। প্রতিপক্ষ ইরাক ও দক্ষিণ আফ্রিকা। রোনালদোর ব্রাজিল হলে কটি গোল দিতে পারত? ব্রাজিলের সমর্থকেরা এটা ভেবে দীর্ঘশ্বাস ফেলতেই পারেন। কারণ, রিও অলিম্পিকে এখন পর্যন্ত এই দুই প্রতিপক্ষের সঙ্গে খেলেও কোনো গোল দিতে পারেনি ব্রাজিল। অবস্থা এমনই যে প্রথম অলিম্পিক সোনা জয়ের স্বপ্ন নিয়ে খেলতে নেমে গ্রুপ পর্বেই খালি হাতে বিদায় হয়ে যেতে পারেন নেইমাররা। কয়েক বছর ধরেই হতাশার বৃত্তে ব্রাজিল। ২০১০ বিশ্বকাপে হতাশা আরও কঠিন বাস্তবতা হয়ে ধরা দিয়েছে ২০১৪ বিশ্বকাপে। ২০১১ কোপা আমেরিকার ব্যর্থতা ২০১৫ আর ২০১৬–তে আরও তলানিতে গিয়ে পৌঁছেছে। গত কোপায় তো গ্রুপ পর্বেই বাদ পড়ল ব্রাজিল। বিশ্ব ফুটবলের সবচেয়ে সফল দল, রেকর্ডের পাতায় পাতায় ছড়ানো যার নাম, সেই ব্রাজিলের নামের পাশে এখন রেকর্ড যোগ হচ্ছে হতাশার-ব্যর্থতার।এ কারণে প্রশ্নও উঠেছে, কী হচ্ছে আসলে ব্রাজিলের ফুটবলে?অলিম্পিকের প্রথম দুই ম্যাচের হতাশার পর ব্রাজিলের ফুটবল নিয়ে একটি প্রতিবেদন তৈরি করেছে সিএনএন, সেখানে লুকান গ্যারিদো নামের এক ব্রাজিলিয়ান ফুটবল অনুরাগী বলেছেন, ‘এটা দুঃখজনক। সম্ভবত, আমরা অন্য দেশগুলোর মতো পেশাদার নই। সবাই যেখানে টাকা বিনিয়োগ করছে, যোগ্য লোক নিয়োগ দিচ্ছে। কিন্তু ব্রাজিলে এখনো সবকিছু কেমন আনাড়ি। বিশ্বকাপের (২০১৪) পর থেকে সবকিছু যেন আরও খারাপের দিকে যাচ্ছে।’হতাশাটা শুধু গোল করতে না পারা বা বারবার টুর্নামেন্টে গিয়ে গোত্তা খাওয়া ঘুড়ির মতো ধসে পড়াই নয়। ব্রাজিলের খেলায় যে আগের ‘জোগো বোনিতো’র ছাপও উধাও। ব্রাজিল তো পারলে ১৯৯৪–এর বিশ্বকাপজয়ী দলের চেয়েও ১৯৮২ বিশ্বকাপের কোয়ার্টার ফাইনালে বাদ পড়া সেই দুর্দান্ত দলকে মাথায় তুলে রাখে। তুলিও গোমেস নামের আরেক ফুটবল অনুরাগী সিএনএনকে বলেছেনও, ‘খেলার আনন্দটাই হারিয়ে গেছে। (আগে) গোল না হলেও দেখার মধ্যে একটা আনন্দ ছিল। কিন্তু এখন জানি না...কেমন বিরক্তিকর!’কিন্তু কেন এভাবে হারিয়ে যাচ্ছে জোগো বোনিতো? যে দেশে অলিতে-গলিতে খুঁজলে নতুন পেলে-রোনালদো-রোনালদিনহো-নেইমারদের দেখা মেলে, ফুটবল যেখানে অন্য সব দুঃখ ভুলে থাকার অন্যতম অবলম্বন, মাত্র ১৪ বছর আগেও কোরিয়া-জাপান বিশ্বকাপে যে দল দেখিয়েছে সুন্দর ফুটবলও কীভাবে কার্যকর হতে পারে...তারাই কেন এভাবে পথ হারাবে? উত্তরটা খোঁজা হয়েছিল ১৯৭০ বিশ্বকাপজয়ী ব্রাজিল দলের অধিনায়ক কার্লোস আলবার্তো তোরেসের কাছে। ইতালির বিপক্ষে সেই বিশ্বকাপ ফাইনালে বিশ্বকাপ ইতিহাসের অন্যতম সেরা গোলটি করা ৭২ বছর বয়সী ব্রাজিলিয়ানের অভিযোগের তিরটা ফুটবল ফেডারেশনের (সিবিএফ) দিকে, ‘ওরা ভাবে শুধু ঐতিহ্য আর সংস্কৃতির কারণে আপনা-আপনিই ব্রাজিলে সব সময় দুর্দান্ত সব খেলোয়াড় উঠে আসবে। কিন্তু এখন ব্যাপারটা আর সে রকম নেই।’কার্লোস আলবার্তো কথা বললেন ব্রাজিলের খেলোয়াড়দের দিকে ইউরোপের শ্যেনদৃষ্টি নিয়েও। ডিয়েগো কস্তার মতো স্ট্রাইকার বা থিয়াগো আলকান্তারার মতো মিডফিল্ডার ব্রাজিলিয়ান বংশোদ্ভূত হলেও এখন খেলছেন স্পেনের হয়ে। নেইমার-রাফিনহা আলকান্তারারাও অনেক কম বয়সে ব্রাজিল ছেড়ে চলে গেছেন ইউরোপে। আলবার্তো ব্যাপারটিকে দেখছেন এভাবে, ‘(মাঝেমধ্যে মনে হয়) এই খেলোয়াড়েরা কারা? এদের অনেককে তো কখনো খেলতেই দেখিনি।’ব্যাপারটা শিগগিরই যে থামবে, তেমনও নয়। এই তো, অলিম্পিকের দলে থাকা গ্যাব্রিয়েল জেসুস এরই মধ্যে চুক্তি করেছেন ইংল্যান্ডের ম্যানচেস্টার সিটির সঙ্গে, যোগ দেবেন আগামী জানুয়ারিতে। আরেক গ্যাব্রিয়েল—গ্যাব্রিয়েল বারবোসার দিকেও নজর পড়েছে জুভেন্টাস, চেলসি, লেস্টার সিটির মতো ক্লাবের। ব্রাজিলের ফুটবলের ভিত্তিটা পাকাপোক্ত হওয়ার আগেই কিশোর বয়স পেরোতে না পেরোতেই এই খেলোয়াড়েরা চলে যাচ্ছে ইউরোপে।ব্রাজিলের ফুটবলে কোনো বিনিয়োগও নেই। এই শতাব্দীর শুরু থেকেই রাশিয়ান-আরব-যুক্তরাষ্ট্রের মালিকানা এসে ইংল্যান্ডের ফুটবলে কী বিপ্লব সৃষ্টি করেছে, সেটি তো চোখের সামনেই। চীন-যুক্তরাষ্ট্রের মতো দেশেও বিনিয়োগ বাড়ছে, অথচ ব্রাজিলে নেই। এমনকি নগরায়ণের প্রভাবে রাস্তার ধারের মনের আনন্দের ফুটবলও কমে আসছে বলে মনে হচ্ছে আলবার্তোর।এর ফলে ব্রাজিলের স্থানীয় ​লিগের আকর্ষণ কমছে। এর প্রভাব পড়েছে জাতীয় দলে। যেটি আবার দুষ্টচক্রের মতো প্রভাব ফেলছে ফুটবলের ​জনপ্রিয়তায়।অলিম্পিকের দুই ম্যাচে এমন বাজে পারফরম্যান্সের কারণেই এই ব্যাপারগুলো সামনে উঠে আসছে। বাংলাদেশ সময় আগামীকাল সকাল সাতটায় ডেনমার্কের বিপক্ষে সব বেদনা-আক্ষেপের ওপর সাময়িক প্রলেপ দিতে পারবেন নেইমাররা? একটা অলিম্পিক সোনা হয়তো আবারও জাগিয়ে তুলতে পারে ব্রাজিলের ফুটবলকে। সেটির জন্য অবশ্য আগে আগামীকালের ম্যাচটা জিততেই হবে নেইমারদের।
