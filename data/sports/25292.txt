
আগের দিন এই একই চেয়ারে বসে, একই টেবিল সামনে রেখে সাকিবের ব্যাটিং নিয়ে উষ্মা প্রকাশ করে গিয়েছিলেন থিলান সামারাবীরা। ক্লাবঘরের সংবাদ সম্মেলন কক্ষটা একটুও বদল হয়নি। শুধু বদলে যাওয়া সাকিব আল হাসান সেখানে এসেই সাংবাদিকদের বলে গেলেন কীভাবে জুটি গড়ে গড়ে দলকে বিপদ-মুক্ত করলেন, কীভাবে সেঞ্চুরি পেলেন এবং ম্যাচটাই বা এখন কোন জায়গায় রয়েছে। জবাব হয়তো দিতে পারতেন দলের ব্যাটিং পরামর্শককে। কিন্তু কী দরকার মুখে কিছু বলার, যখন হাতের ব্যাটখানাই সব বলে দেয়—
প্রশ্ন: দারুণ একটা ইনিংস খেললেন। কালকের ব্যাটিং আর আজকের ব্যাটিংয়ের মধ্যে এমন তফাত কী করে হলো?
সাকিব আল হাসান: তেমন কিছুই না। কাল (পরশু) যেহেতু নটআউট ছিলাম, রাতে চিন্তা করার সময় পেয়েছি। ওই সময়ে ভেবেছি কোন দৃষ্টিভঙ্গি নিয়ে এগোনো যায়। বিশেষ করে, চান্ডিমাল যেভাবে ব্যাটিং করেছে, ওটা ভেবে দেখেছি। চান্ডিমালের ব্যাটিংটা খুব সাহায্য করেছে।
প্রশ্ন: মোসাদ্দেকের সঙ্গে বড় জুটি এবং ওঁর ব্যাটিং নিয়ে যদি কিছু বলেন?
সাকিব: আমি তো আসলে এসব বিচার করার কেউ নই যে বলব ওর মান কেমন, ও কেমন ব্যাট করে। তবে আমি মনে করি, ওর বড় ভবিষ্যৎ আছে। ওর ওয়ানডে ক্যারিয়ার বলেন, আন্তর্জাতিক ক্যারিয়ার—অনেক ভালোভাবে শুরু হয়েছে। ও যদি এটা ধরে রাখতে পারে, সেটি ওর জন্য এবং দেশের জন্য ভালো হবে। আমরা দুজন একই সঙ্গে ব্যাট করলে স্বচ্ছন্দবোধ করি। ওর সঙ্গে ঘরোয়া ক্রিকেটেও একসঙ্গে খেলার সুযোগ হয়েছে। ওর সঙ্গে ব্যাটিংটা নতুন নয়। প্রিমিয়ার লিগে ওর সঙ্গে মনে হয় পাঁচ-ছয়টি ম্যাচ খেলেছি। বিপিএলেও খেলেছি। রান নিতে গেলে কল করতে হয় না। ও যদি এই দৃষ্টিভঙ্গিটা ধরে রাখতে পারে, তাহলে খুব ভালো হয়।
প্রশ্ন: এই সেঞ্চুরি কতটা বিশেষ?
সাকিব: অবশ্যই বিশেষ। আমার মনে হয়, যেকোনো পরিস্থিতিতেই যদি সেঞ্চুরি করা যায়, ব্যক্তিগত অর্জনের দিক দিয়ে বিশেষ কিছু। আর এটি আরও বিশেষ এ কারণেই যে রান করাটা খুব জরুরি ছিল আমাদের জন্য। ভাগ্যক্রমে আমি রান করতে পেরেছি বলে খুশি।
প্রশ্ন: আপনার পঞ্চম এই সেঞ্চুরিকে কোথায় স্থান দেবেন?
সাকিব: আপাতত পাঁচ নম্বরেই। প্রতিটি শতকই আমার কাছে স্পেশাল। সত্যি কথা, দলের জন্য অবদান রাখায় এটি বিশেষ কিছু।
প্রশ্ন: ম্যাচটি এখন কোন জায়গায় দাঁড়িয়ে?
সাকিব: আমি বলব সাম্যাবস্থায় আছে। আমাদের কালকের (আজ) প্রথম সেশনটি খুব গুরুত্বপূর্ণ। এই সেশনে ওরা যদি ভালো ব্যাট করে, তাহলে ম্যাচ আমাদের কাছ থেকে দূরে সরে যেতে পারে। আর যদি আমরা ভালো বোলিং করি, ওদের কিছু উইকেট তুলে নিতে পারি, তাহলে আমাদের পক্ষে আসবে।
প্রশ্ন: এই দিনের ক্রিকেটটাই কি আসল বাংলাদেশ?
সাকিব: বলা মুশকিল। একেকজনের একেক রকম মত থাকতে পারে। এটা বলা মুশকিল যে ব্যাটিংয়ের ধরনে বাংলাদেশ কোথায়। উইকেটের ওপরও অনেক কিছু নির্ভর করে। কিছুদিন ধরে এমন হচ্ছে, আমরা একটি ইনিংস ভালো করছি তো পরের ইনিংসটা খারাপ করছি। আমাদের আরও একটি করে বোলিং-ব্যাটিং ইনিংস আছে। মনঃসংযোগ ধরে রাখতে হবে, যাতে এই দুটিও ভালো করি। এই বছরটা যদি দেখেন, অনেক ম্যাচে আমরা ভালো জায়গায় গিয়েও পরে তা ধরে রাখতে পারিনি। টেস্টে পাঁচ দিন ধরে ধারাবাহিক ভালো খেলে যেতে হয়, যেটা সহজ নয়। আমরা অভ্যস্তও নই। এ বছর যেহেতু অনেকগুলো টেস্ট খেলেছি, এখন সময় এগিয়ে যাওয়ার। এই জায়গাগুলোতে উন্নতি করার।
প্রশ্ন: শততম টেস্টে আপনি কতটা অনুপ্রাণিত বোধ করছেন?
সাকিব: বাংলাদেশের জন্য এটি বিশেষ একটি টেস্ট। তবে আমার জন্য এটি আরেকটি টেস্টই। দলের জন্য আরও একবার অবদান রাখার সুযোগ। আমি সব সময় এভাবেই দেখি। বাংলাদেশের ক্রিকেট যে এগিয়ে যাচ্ছে, তার প্রমাণ আমরা শততম টেস্ট খেলছি। আমরা তেমন ফল হয়তো পাইনি, তবে খুব যে খারাপ করেছি, তা-ও নয়।
প্রশ্ন: উইকেট কেমন আছে?
সাকিব: উইকেট বোলারদের জন্য এখনো সহায়ক। আমাদের খুব ভালো বোলিং করতে হবে। উইকেট যে খুব ভালো, তা-ও কিন্তু নয়। আমাদের ধৈর্য ধরতে হবে এবং খুব ভালো বোলিং করতে হবে।
প্রশ্ন: কাল (পরশু) শেষ বেলার ব্যাটিংয়ে কী হয়েছিল আপনার?
সাকিব: (দুদিকে মাথা নাড়িয়ে হাসি) জানি না।
 
 
