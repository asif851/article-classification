
চ্যাম্পিয়নস ট্রফির দ্বিতীয় সেমিফাইনালে ভারত-বাংলাদেশের মুখোমুখি হওয়াটা মোটামুটি নিশ্চিতই। কিন্তু ১৫ জুন এজবাস্টনের সেই ম্যাচের আগেই ভারতের ফাইনাল খেলাটাও ‘নিশ্চিত’ই মনে হচ্ছে বীরেন্দর শেবাগের কাছে। এক টুইটার বার্তায় শেবাগ ভারতীয় দলকে ‘ফাইনালের জন্য’ আগাম শুভ কামনাও জানিয়ে রেখেছেন। গ্রুপ ‘বি’তে ‘কোয়ার্টার ফাইনালে’ রূপ নেওয়া ভারত-দক্ষিণ আফ্রিকা ম্যাচে প্রোটিয়াদের হারিয়ে হেসে খেলেই সেমিফাইনাল নিশ্চিত করেছে বিরাট কোহলির দল। দাপুটে এই জয়ের পর ‘টুইটার রাজা’ শেবাগের টুইট, ‘দারুণ এক জয় ভারতের। দুর্দান্ত পারফরম্যান্স। সেমিফাইনাল ও ফাইনালের জন্য শুভকামনা।’সেমিফাইনালের জন্য নিজের দেশের প্রতি শুভকামনা থাকতেই পারে শেবাগের। এটা নিয়ে কোনো কথা নেই। তাই বলে ফাইনালের জন্যও। তবে কি প্রতিপক্ষ হিসাবে বাংলাদেশকে ধর্তব্যের মধ্যেই নিতে চাচ্ছেন না ভারতের সাবেক এই ব্যাটসম্যান।ব্যাপারটা তা-ই। বাংলাদেশকে তিনি পাত্তাই দিচ্ছেন না। হয়তো ২০১৫ বিশ্বকাপের কোয়ার্টার ফাইনাল কিংবা গত বছরের এশিয়া কাপের ফাইনালের কথা মনে করেই ভারতের জয় নিয়ে কোনো সন্দেহ নেই তাঁর মনে। চ্যাম্পিয়নস ট্রফির আগে ভারতের বিপক্ষে প্রস্তুতি ম্যাচে বাংলাদেশের ৮৪ রানে অলআউট হওয়াও হয়তো ছিল তাঁর মাথায়।এমন কিছু যদি শেবাগের মাথায় থাকে, তাহলে শেবাগ হয়তো ভুলে গেছেন গত শুক্রবারেরই কথা। ৩৩ রানে ৪ উইকেট পড়ে যাওয়ার পরেও মাহমুদউল্লাহ ও সাকিব আল হাসানের ২২৪ রানের জুটির বীরত্বে নিউজিল্যান্ডকে হারিয়েই কিন্তু সেমির পথে পা বাড়িয়েছে বাংলাদেশ। তিনি হয়তো ভুলে গেছেন ২০০৭ বিশ্বকাপ কিংবা ২০১২ এশিয়া কাপের কথা। সেই দুই আসরেই বাংলাদেশের কাছে হেরেই বিদায়-ঘণ্টা বেজে গিয়েছিল শক্তিশালী ভারতের।২০১৫ বিশ্বকাপের পরপরই বাংলাদেশ-ভারত ক্রিকেট লড়াই অন্য মাত্রা পেয়েছে। দুই দলের প্রতিদ্বন্দ্বিতার বাইরে সমর্থকদের আচরণ অনেক সময় ছাড়িয়ে যাচ্ছে ভব্যতার মাত্রা। সেমিফাইনালের আগেই বাংলাদেশকে পাত্তা না দিয়ে টুইট করে তেমন কিছুই কি উৎসাহিত করছেন শেবাগ?
