
৭৩ টেস্টের ক্যারিয়ারে কত ব্যাটসম্যানের সামনেই তো পড়তে হয়েছে। উড়িয়ে দিয়েছেন অনেককে, কেউ বা আবার উল্টো চড়াও হয়েছেন তাঁর ওপর। এঁদের মধ্যে সবচেয়ে কঠিন মনে হয়েছে কাকে? একজনকে আলাদা করে বেছে নেওয়াটা সহজ নয়। মিচেল জনসন সেই ‘কঠিন’ কাজটাই করেছেন। এই সময়ের বেশির ভাগ বোলার যাঁর নাম বলেন, সেই এবি ডি ভিলিয়ার্সকেই সবচেয়ে কঠিনতম প্রতিপক্ষ মানছেন মাত্রই সাবেক হয়ে যাওয়া অস্ট্রেলিয়ার ফাস্ট বোলার। 
ক্যারিয়ারে দক্ষিণ আফ্রিকার বিপক্ষে দারুণ কিছু মুহূর্তের সঙ্গে পরিচয়। অ্যাশেজে ঝড় তোলার পর দক্ষিণ আফ্রিকায় গিয়েও প্রায় একই রকম বিধ্বংসী। ২০১৪ সালে সেঞ্চুরিয়ন টেস্টে দুই ইনিংস মিলিয়ে নিয়েছিলেন ১২ উইকেট, হয়েছিলেন ম্যাচসেরাও। অথচ সেই ম্যাচেও ডি ভিলিয়ার্সকে টলাতে পারেননি জনসন। সেই স্মৃতি রোমন্থন করে জনসন বলেছেন, ‘সেঞ্চুরিয়নের ওই ম্যাচটার কথা আমার মনে আছে। দ্রুত কিছু উইকেট নিয়েছিলাম। কিন্তু ও (ডি ভিলিয়ার্স) যখন ব্যাট করতে নামল, একেবারেই যেন নিরুদ্বেগ। নিজের স্বাভাবিক খেলাটাই খেলল। ডি ভিলিয়ার্স আমাদের প্রজন্মের একজন অসাধারণ খেলোয়াড়। ওকে আউট করা ছিল খুবই কঠিন, সত্যিকারের একটা চ্যালেঞ্জ। আমার দেখা সেরাদের একজন সে।’ জনসনময় ওই টেস্টেও ডি ভিলিয়ার্স নিজের জাত চিনিয়েছিলেন। দুই ইনিংসে করেছিলেন ৯১ ও ৪৮। শেষ পর্যন্ত অবশ্য দুবারই তাঁকে আউট করেছেন জনসন। জনসন-ডি ভিলিয়ার্সের সেই দ্বৈরথটা সামনাসামনি দেখেছিলেন শেন ওয়াটসন। সেই স্মৃতি মনে করে এখনো শিহরিত সাবেক অস্ট্রেলিয়ান অলরাউন্ডার, ‘ফাস্ট বোলিং দেখেছিলাম বটে সেবার! ওহ, মিচ ছিল অবিশ্বাস্য! কিন্তু ডি ভিলিয়ার্স নামার পর মনে হচ্ছিল যে ঘণ্টায় ১১০ কিলোমিটার বেগে বল করছে। সাধারণ মানুষদের জন্য এটা দেখাটা ছিল অবিশ্বাস্য।’ তথ্যসূত্র: ক্রিকেট অস্ট্রেলিয়া। 
