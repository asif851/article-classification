


• ছোটবেলার ক্লাব নিউ ওয়েলস ওল্ড বয়েজে ফেরার কথা অনেকবার বলেছেন মেসি। • স্ত্রীকে কথা দিয়েছেন মেসি, আর্জেন্টিনায় ফিরবেন খুব দ্রুত।

ইতিহাসে তৃতীয়বারের মতো ট্রেবল জেতার অপেক্ষায় বার্সেলোনা। স্পেনের একমাত্র দল হিসেবে লা লিগা, কোপা ডেল রে আর চ্যাম্পিয়নস লিগ জয়ের পথ থেকে এখনো ছিটকে যায়নি কাতালানরা। চ্যাম্পিয়নস লিগের শেষ ষোলোয় চেলসির মাঠে ড্র করে আসায় বেশ ভালো অবস্থানেই আছে দলটি। তবে চ্যাম্পিয়নস লিগে যত এগোতে থাকবে, ততই দুশ্চিন্তায় পড়বে বার্সেলোনা–সমর্থকেরা। কারণ, এবার চ্যাম্পিয়নস লিগ জিতলেই নাকি বার্সেলোনা ছেড়ে দেবেন লিওনেল মেসি!
ডন বালোনের মার্কোস রদ্রিগেজের দাবি এমনটাই। এই সাংবাদিকের দাবি, বার্সেলোনা ছাড়ার কথাটা কাছের মানুষদের বলে দিয়েছেন মেসি। এই ফরোয়ার্ড বেশ অনেকবারই বলেছেন, ক্যারিয়ার শেষ করার আগে আর্জেন্টিনায় ফিরতে চান। আন্তোনেল্লা রোকুজ্জোকে নাকি কথাও দিয়ে রেখেছেন, এবারে চ্যাম্পিয়নস লিগ জিতলেই পরের মৌসুমে আর্জেন্টিনা চলে যাবেন। কারণ, রোকুজ্জো আর্জেন্টিনাতে থিতু হতে চান। আর মেসির নিজেরও স্বপ্ন ছোটবেলার ক্লাব নিউ ওয়েলসের জার্সি গায়ে চাপানোর।তবে বিশ্বকাপ এ যাত্রায় বাধা হয়ে উঠতে পারে। কারণ, এ বিশ্বকাপেও যদি শিরোপা হাতে ধরা না দেয়, তবে আর্জেন্টিনার সমর্থকদের সমালোচনার তির তাঁর দিকেই ছুটবে। বিশ্বকাপ না জিতিয়ে তাঁর দেশে ফেরা তখন ভালো চোখে দেখবে না আর্জেন্টিনার মানুষ। অন্তত ২০১৮-১৯ মৌসুমে তো নয়ই। তাই চ্যাম্পিয়নস লিগ জিতে পরের মৌসুমেই মেসি আর্জেন্টিনায় ফিরতে পারছেন কি না, সেটি মেসির জাতীয় দলের সতীর্থদের ওপর অনেকটাই নির্ভর করছে।
আর মেসির বয়সও এখন ৩০। ক্লাব ফুটবলে বার্সার হয়ে কিছু জেতার না থাকলেও এই বয়সে শীর্ষ ফুটবলকে বিদায় জানাবেন? তাও তো মনে হয় না। অবশ্য মেসি নিজে বলেছিলেন, আর্জেন্টিনার ফুটবলে তিনি একেবারে বুড়ো বয়সে ফিরবেন না; বরং এমন বয়সে ফিরতে চান, যখন ফুটবলে অনেক কিছু দেওয়ার থাকবে।  
