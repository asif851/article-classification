
পাকিস্তানি হয়েও ভারতের বিরাট কোহলির ভক্ত হওয়ায় চড়া মূল্য দিতে হচ্ছে উমর দ্রাজ নামে পাকিস্তানি এক ক্রিকেটপ্রেমীকে। রাষ্ট্রদ্রোহের মামলা হয়েছে, আপাতত আছেন কারাগারে। তবে এই ভক্তকে বাঁচাতে এগিয়ে আসার কথা ভাবছে কোহলি পরিবারও।ঘটনাটি ঘটেছে লাহোরের ওকারায়। কোহলির নামে দ্রাজ এতটাই পাগল যে গত ২৬ জানুয়ারি ভারত-অস্ট্রেলিয়া প্রথম টি-টোয়েন্টি ম্যাচের দিন তাঁর বাড়ির ছাদে তুলে ফেলেন ভারতীয় পতাকা! ভারতের প্রজাতন্ত্র দিবসে পাকিস্তানের এক নাগরিকের বাড়ির ছাদে ভারতীয় পতাকা দেখে প্রতিবেশীরাই ব্যাপারটা পুলিশকে জানায়। অভিযোগ পেয়ে তাঁর বাড়িতে অভিযান চালিয়ে একটি ভারতীয় পতাকা ও কোহলির বেশ কয়েকটি পোস্টার উদ্ধার করে পুলিশ। দ্রাজ নিজেকে কোহলির ‘পাগল ভক্ত’ হিসেবে দাবি করেন। কিন্তু তাতে লাভ হয়নি। তাঁর বিরুদ্ধে রাষ্ট্রদ্রোহ আইনে মামলা হয়েছে। পুলিশি রিমান্ডেও নেওয়া হয়েছে তাঁকে। অভিযোগ প্রমানিত হলে ১০ বছরের জেলও হতে পারে দ্রাজের।ঘটনাটি কোহলির পরিবারও জেনেছে। হায়দেরাবাদের দৈনিক ডেকান ক্রনিকলের কাছে কোহলির ভাই বিকাশ কোহলি বলেছেন, ‘আমাদের আন্তরিক সহমর্মিতা সেই ভক্তের জন্য। আমরা বিরাটকে ব্যাপারটা জানিয়েছি। এই ব্যাপারে তার মতামত চেয়েছি। এ বিষয়ে সরাকারিভাবে দ্রাজকে কোনো সহযোগিতা করা যায় কিনা, সেটাও পরামর্শ করব।’বিরাট কোহলির মতামত পেলেই এ বিষয়ে সিদ্ধান্ত নেওয়া হবে বলে জানিয়েছেন বিকাশ। নিজের এমন ভক্তকে বাঁচাতে কি এগিয়ে আসবেন কোহলি? সূত্র:ডেকান ক্রনিকল
