
কোন দিক সামলাবেন মুশফিকুর রহিম? ঘর, নাকি বাহির? বাইরে এলে দল আর পারফরম্যান্স নিয়ে নানা প্রশ্ন। তাতে কখনো কখনো মুশফিকও তেতে ওঠে এমন কিছু বলে ফেলেন, যেটা কি না তাঁর ‘সংসারে’র বিরুদ্ধেই যায়। সেই ‘সংসারে’ যখন আবার ফেরেন, মুশফিক কি বিব্রত হন? মনে হয় না।৫ ফুট ৪ ইঞ্চি উচ্চতার মানুষটার মধ্যে অদ্ভুত একধরনের কাঠিন্য আছে। সেটা প্রকাশ পেয়েছে বিপিএলের সংবাদ সম্মেলনে, সেটা প্রমাণিত হয়েছে জাতীয় দল নির্বাচনে অধিনায়ক হিসেবে নিজের অধিকার নিয়ে সোচ্চার হওয়ায়, আফগানিস্তানের বিপক্ষে হারার পর সতীর্থদের কথার তিরে বিদ্ধ করা থেকেও। তবে কাল আর সতীর্থ কাউকে আঘাত না করে কাঠগড়ায় দাঁড় করালেন নিজেকেই।বোর্ড সভাপতির সঙ্গে কোচ, অধিনায়ক, নির্বাচকদের সিরিজ সভার সূত্র ধরে মাঠে কিছু ক্রিকেটারের শরীরী ভাষা নিয়েও উঠেছে প্রশ্ন। কাল পাকিস্তান ম্যাচ-পূর্ব সংবাদ সম্মেলনে এই প্রসঙ্গে মুশফিকের স্বীকারোক্তি, ‘আমার মনে হয়, অধিনায়ক হিসেবে এটা আমার জন্যও সতর্কবার্তা। হয়তো আমিই দলটাকে নেতৃত্ব দিতে পারছি না বা একসঙ্গে রাখতে পারছি না। তবে আমি মনে করি, গাফিলতিটা আমার এবং কোচের। যখন ভালো কিছু হবে, তখন সবার কৃতিত্ব। যখন খারাপ কিছু হবে, তখন দায় আমাদের দুজনের।’মুশফিক ব্যর্থতার দায় নিতে চাইলেও সে দায়ও আসলে সবারই। দল হিসেবে জ্বলে উঠতে না পারাই ব্যর্থতার বড় কারণ। এক দিনের ক্রিকেটে এক-দুজন ব্যাটসম্যানই পারেন পুরো ম্যাচের চেহারা বদলে দিতে। বাংলাদেশ খুঁজে পাচ্ছে না সেই এক-দুজনকেই! মুশফিক তবু আশাবাদী, এশিয়া কাপের শেষ দুই ম্যাচে ‘দল’ হয়ে উঠবে বাংলাদেশ, ‘আমাদের একটাই দুশ্চিন্তা—আমরা এখনো আমাদের সেরা খেলা খেলতে পারিনি। আমাদের জন্য বড় চ্যালেঞ্জ দল হয়ে খেলা, চাপে ভালো খেলা। আশা করি, শেষ দুই ম্যাচে আমরা দেখাতে পারব বাংলাদেশের খেলোয়াড়েরা তাদের দিনে ভালো খেলে।’ এই ভালো খেলা মানে কিন্তু সবকিছুতেই ভালো খেলা। ব্যাটিং, বোলিং, ফিল্ডিং সব। শ্রীলঙ্কা সিরিজ থেকে বাংলাদেশ দল সেই ভালো খেলাটাই হাতড়ে মরছে।গত এশিয়া কাপে এই পাকিস্তানই বাংলাদেশের অবধ্য হয়ে ছিল। আজকের ম্যাচের আগে মাঝের সবকিছু ভুলে টাইম মেশিনে চড়ে মুশফিক ফিরে যেতে চান ২০১২ সালের সেই এশিয়া কাপে।   এবারের শবযাত্রা শেষ করার আত্মবিশ্বাস খুঁজে ফিরছেন সেবারের আনন্দযাত্রা থেকে, পাকিস্তানের বিপক্ষে জয়ের সুবাস পাওয়া দুটি ম্যাচ থেকেও।তবে কাজটা যে মোটেও সহজ নয়, সেটা জানেন মুশফিক, ‘আমরা যে জায়গায় আছি, পাকিস্তান কেন, যেকোনো দলের সঙ্গে খেলাই আমাদের জন্য বড় চ্যালেঞ্জ। ভালো কিছু পেতে হলে আমাদের দুই শ ভাগ চেষ্টা করা উচিত এবং আমরা সেভাবেই চেষ্টা করছি।’ শেষ দুই ম্যাচে ভালো কিছু করলেও আফগানিস্তানের কাছে পরাজয়ের ক্ষত মুছে যাওয়ার নয়। তবে অন্তত সেটিকে ‘অঘটন’ বলে তো প্রমাণ করা যাবে। পরাজয়ের বৃত্তে ঘুরপাক খেতে থাকা বাংলাদেশকে এমনকি জয়ের ধারায় ফেরানোও অসম্ভব মনে করেন না মুশফিক, ‘তিন বিভাগে ভালো খেললে পাকিস্তান কেন, যেকোনো দলের বিপক্ষেই আমরা জিততে পারি।’
শুধু কথার কথা নয়। গত কিছুদিনে বাংলাদেশ অনেকবারই এর প্রমাণ দিয়েছে। মাস চারেক আগে যে দল নিউজিল্যান্ডকে হোয়াইটওয়াশ করেছে, সেই দলই হঠাত্ করে কীভাবে এমন অনুজ্জ্বল হয়ে গেল, এই রহস্যের সমাধান খুঁজছেন মুশফিকও। চোট-আঘাতে অনেক গুরুত্বপূর্ণ খেলোয়াড় নেই সত্যি, কিন্তু বাংলাদেশ তো এর আগে একই রকম বিপর্যয় সামলেও বড় সাফল্য পেয়েছে। অধিনায়ক সমাধান দেখছেন একটাই। ব্যাটিং-বোলিং-ফিল্ডিংয়ের মৌলিক কাজগুলো ঠিকমতো করা। সেটি করতে পারলেই বদলে যাবে দলটা।
দেশের ক্রিকেটকে খাদের কিনারা থেকে টেনে তুলতে আজ বড় জরুরি হয়ে পড়েছে সেটা। কিন্তু আজও যদি ব্যর্থ হয় বাংলাদেশ? এই প্রশ্নের উত্তরে মুশফিক চ্যালেঞ্জের সামনে দাঁড় করিয়ে দিলেন নিজেকেও, ‘আমি বারবারই বলছি, এটা শুধু আমাদের দল না, এটা দেশের দল। আমিও যদি ভালো না খেলি, আমার জায়গায়ও অন্য কেউ আসতে পারে।’
সতীর্থদের উদ্দেশে সবচেয়ে কঠিন বার্তাটাই বুঝি দিয়ে দিলেন মুশফিক!
