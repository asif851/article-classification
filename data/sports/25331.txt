
আন্তর্জাতিক ক্রিকেট, নাকি বোর্ডিং স্কুল! ইদানীং ক্রিকেট মাঠে পান থকে চুন খসলেই হলো, সঙ্গে সঙ্গে এক গাদা শাস্তির ফর্দ নিয়ে হাজির হয় আইসিসি। আইসিসির নিয়মের বেড়াজালে আটকা পড়ে খেলোয়াড়দের এখন মাঠে অনেকটাই ‘সুবোধ বালক’ হয়ে থাকতে হয়। বিরাট কোহলি কাল অতটা ‘সুবোধ’ হয়ে থাকতে পারেননি। তার ফল—আম্পায়ারের ভুল সিদ্ধান্তের শিকার হয়ে প্রতিক্রিয়া দেখানোয় জরিমানা করা হয়েছে তাঁকে।
গতকাল ভারতীয় ইনিংসের ১৫তম ওভারে মোহাম্মদ সামির বলে এলবিডব্লু হন কোহলি। কিন্তু রিপ্লেতে দেখা গেছে, বল প্যাডে লাগার আগে ব্যাটের কানা ছুঁয়ে গিয়েছিল। এভাবে আউট হওয়াটা মোটেও ভালো লাগেনি কোহলির, প্রথমে ব্যাট হাতে হতাশা প্রকাশ করেছেন। চাপের মুখে দুর্দান্ত ব্যাটিং করতে করতে ফিফটির দোরগোড়ায় পৌঁছে গিয়েছিলেন। হতাশা হওয়াই স্বাভাবিক। মাঠ ছাড়ার সময় আম্পায়ারের দিকে ফিরে কিছু কথা শুনিয়েও এসেছেন।ম্যাচ রেফারি জেফ ক্রো কোহলির এমন সরব প্রতিক্রিয়া মেনে নিতে পারেননি। সেদিনের ম্যাচ ফির ৩০ শতাংশ জরিমানা করা হয়েছে কোহলিকে। এমন ভুল সিদ্ধান্তের শিকার হয়েও দল বিপদে পড়েনি, জয় থেকে মাত্র ৮ রানের দূরত্বে ছিল ভারত। কিন্তু কোহলি মিস করেছেন তাঁর ফিফটি। সেই দুঃখের জ্বলুনি আরেকটু বাড়িয়ে দিল এ শাস্তি।
