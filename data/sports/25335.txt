
এই মৌসুমে আর কোপা ডেল রেতে দেখা যাবে না রিয়াল মাদ্রিদের খেলা। নিয়ম ভঙ্গ করে নিষিদ্ধ এক খেলোয়াড়কে মাঠে খেলিয়ে উল্টো স্পেনের ক্লাবটিই নিষিদ্ধ হয়ে গেল। স্প্যানিশ কাপ থেকে রিয়ালকে নিষিদ্ধ করার খবরটি টুইট করেছে দেশটির শীর্ষ তিনটি দৈনিকের অফিসিয়াল পেজ—মার্কা, স্পোর্ত ও এএস।
এ ব্যাপারে স্প্যানিশ ফুটবল সংস্থা (এফইএফ) কিংবা রিয়াল—কোনো পক্ষেরই মন্তব্য এই প্রতিবেদন লেখা পর্যন্ত পাওয়া যায়নি। তবে গতকালই সংবাদ সম্মেলন করে রিয়াল সভাপতি ফ্লোরেন্তিনো পেরেজ জানিয়েছিলেন, রিয়াল যদি নিষিদ্ধ হয়, তাহলে তারা যাবে স্প্যানিশ ক্রীড়া আদালতে।কদিন আগে কোপা ডেল রেতে কাদিজের বিপক্ষে ম্যাচটা নিয়েই যত বিতর্ক। ওই ম্যাচে রিয়ালের হয়ে নেমেছিলেন রুশ উইঙ্গার ডেনিস চেরিশেভ, গোলও পেয়েছিলেন। কিন্তু গত বছর ভিয়ারিয়ালের হয়ে খেলার সময় তিনটি হলুদ কার্ড পাওয়ায় এক ম্যাচের নিষেধাজ্ঞা ছিল তাঁর ওপর। খেলার জন্য যোগ্য নয় এমন খেলোয়াড়কে মাঠে নামানোর শাস্তি ওই দলকে টুর্নামেন্ট থেকেই বহিষ্কার করা।শেষ পর্যন্ত সর্বোচ্চ শাস্তিই পেল ১৯ বারের কাপ বিজয়ী দলটি। রিয়ালের বিরুদ্ধে কাদিজের করা অভিযোগের পক্ষেই রায় দিলেন এফইএফের কম্পিটিশন কমিটির প্রধান ফ্রান্সিসকো রুবিও।এটি রিয়াল সভাপতি পেরেজের জন্যও বড় এক ধাক্কা হয়ে এল। প্রবল ক্ষমতাবান রিয়াল সভাপতির পায়ের নিচে মাটি সরে যাচ্ছে। তাঁর বিরুদ্ধ পক্ষরা আরও একবার সরব হবে এই ঘটনার পর। কোচ রাফা বেনিতেজও আরও চাপের মুখে পড়লেন। চেরিশেভকে খেলানোর চূড়ান্ত সিদ্ধান্তটি তো তাঁরই নেয়া।
