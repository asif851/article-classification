
কিছুদিন আগেই পথ দেখিয়েছেন এনামুল হক। পাকিস্তান সুপার লিগের ফাইনাল খেলতে গিয়েছিলেন এই টপ অর্ডার ব্যাটসম্যান। সবকিছু ঠিক থাকলে গত ৯ বছরে দ্বিতীয় বাংলাদেশি ব্যাটসম্যান হিসেবে পাকিস্তানে খেলতে দেখা যাবে তামিম ইকবালকে। আগামী মাসে পাকিস্তানের বিপক্ষে বিশ্ব একাদশের পক্ষে ওপেন করতে নামার কথা বাংলাদেশের সেরা ব্যাটসম্যানের।
২০০৯ সালে সফরকারী শ্রীলঙ্কা দলের ওপর সন্ত্রাসী হামলার পর থেকেই আন্তর্জাতিক ক্রিকেটের স্বাদ পাচ্ছে না পাকিস্তান। ধীরে ধীরে নিজেদের অবস্থার উন্নতি করছে পাকিস্তান। কদিন আগেই ফুটবল পায়ে জাদু দেখিয়েছে গেছেন রোনালদিনহো। পিএসএলের ফাইনালও সফলভাবে আয়োজন করেছে পিসিবি। এতেই ভরসা পেয়ে বিশ্ব একাদশের সঙ্গে একটি টি-টোয়েন্টি সিরিজ আয়োজন করছে তারা। সিরিজের তিন ম্যাচকেই আন্তর্জাতিক ম্যাচের স্বীকৃতি দিয়ে আইসিসিও দিয়েছে সবুজ সংকেত।বিশ্ব একাদশ দলে বিভিন্ন দেশের বোর্ড ও খেলোয়াড়দের সম্মতি অনুযায়ী একাদশ সাজানো হয়েছে। এখানে তামিম যেমন আছেন, তেমনি আছেন অবসর নেওয়া বিশ্বকাপ জেতা ইংলিশ অধিনায়ক পল কলিংউডও। ডেভিড মিলারও খেলবেন পাকিস্তানে। লাহোরে আয়োজিত হবে এ আলোচিত সিরিজ। বিশ্ব একাদশ স্কোয়াড: হাশিম আমলা, তামিম ইকবাল, ফাফ ডু প্লেসি, জর্জ বেইলি, পল কলিংউড, বেন কাটিং, ডেভিড মিলার, গ্রান্ট এলিয়ট, টিম পেইন, থিসারা পেরেরা, ইমরান তাহির, ড্যারেন স্যামি, মরনে মরকেল, স্যামুয়েল বদ্রি।
কোচ:  অ্যান্ডি ফ্লাওয়ার।
