
ইংলিশ প্রিমিয়ার লিগে গোল করতে মোটেই সমস্যা হচ্ছে না। তবে একটা কাজে অ্যালেক্সিস সানচেজ এখনো দক্ষ হয়ে উঠতে পারেননি, ইংরেজি ভাষাটা যে সড়গড় হয়নি তাঁর! এমন নয় যে আর্সেনাল উইঙ্গারের কাছে ইংরেজি ভাষাটা খুব দুর্বোধ্য ঠেকছে, ‘আমি কিন্তু ইংরেজি শেখাটা উপভোগই করছি। আর ইতালিয়ান তো পারিই।’ জন্ম চিলিতে, সানচেজের মাতৃভাষাই স্প্যানিশ। বার্সেলোনায় খেলার সময় অন্তত ভাষা নিয়ে তাই কোনো সমস্যায় পড়তে হয়নি। তবে তার আগে সিরি ‘আ’র ক্লাব উদিনেসেতে খেলার সুবাদে ইতালিয়ান শিখে নিয়েছেন। এখন আর্সেনালের হয়ে যখন খেলছেন, ইংরেজিটা তো শিখতেই হবে! সানচেজ বলছেন, সতীর্থরা তাঁকে সাহায্য করার কাজটা ভালোমতোই করে। দেখা যাক, ওয়েলবেক-রামসিরা ‘ছাত্রকে’ কত তাড়াতাড়ি শেখাতে পারেন! মেইল অনলাইন, এক্সপ্রেসডটকো।
