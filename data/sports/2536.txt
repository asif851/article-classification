
মহেন্দ্র সিং ধোনি অধিনায়কের পদ থেকে সরে দাঁড়ানোর ঘোষণা দেওয়ার পরই এটা বোঝা যাচ্ছিল। সীমিত ওভারের ক্রিকেটেও ধোনির জায়গা নেবেন বিরাট কোহলি। অপেক্ষা ছিল শুধু দল ঘোষণার। আজ ইংল্যান্ডের বিপক্ষে ওয়ানডে ও টি-টোয়েন্টি সিরিজের দল দিয়েছে ভারত ক্রিকেট বোর্ড। দুই সংস্করণেরই নেতৃত্ব দেওয়া হয়েছে টেস্ট অধিনায়ক কোহলিকে। টেস্ট থেকে অবসর নিয়েছেন আগেই। তবে ওয়ানডের নেতৃত্ব ছাড়লেও অবসর নেননি ধোনি। ইংল্যান্ডের বিপক্ষে ওয়ানডে ও টি-টোয়েন্টির দলে আছেন তিনি। ইংল্যান্ডের বিপক্ষে ভারতের দল দুটি নিয়ে অবশ্য আলোচনার কেন্দ্রে যুবরাজ সিং। ওয়ানডে আর টি-টোয়েন্টি—দুই দলেই ফিরেছেন বাঁ হাতি এই অলরাউন্ডার। ৩৫ বছর বয়সী যুবরাজ গত বছরের টি-টোয়েন্টি বিশ্বকাপের পর আর এই সংস্করণে ভারতের হয়ে খেলেননি। আর ওয়ানডে খেলেননি ২০১৩ সালের ডিসেম্বরের পর থেকে। এরপরও তাঁকে সুযোগ দেওয়ার কারণ হতে পারে একটাই। ২০১৬-১৭ রঞ্জি ট্রফিতে ব্যাট হাতে অসাধারণ পারফরম্যান্স-পাঞ্জাবের হয়ে পাঁচ ম্যাচে ৮৪ গড়ে করেছেন ৬৭২ রান। চোটের কারণে নেই রোহিত শর্মা। তাঁর বদলে ওয়ানডে দলে জায়গা পেয়েছেন অজিঙ্কা রাহানে। টি-টোয়েন্টি দলে অবশ্য তরুণদের জায়গা দেওয়ার দিকেই নজর দিয়েছেন নির্বাচকেরা। জায়গা পেয়েছেন রঞ্জি ট্রফিতে ভালো করা তরুণ উইকেটকিপার ব্যাটসম্যান রিশভ পন্ত। একটি ট্রিপল সেঞ্চুরিসহ রঞ্জি ট্রফিতে ৮১ গড়ে ৯৭২ রান করেন তিনি। স্ট্রাইক রেটও ছিল দারুণ, ৯৪। তবে তরুণদের ভিড়েও যুবরাজের মতো টি-টোয়েন্টি দলে জায়গা পেয়েছেন সুরেশ রায়না। সূত্র: ক্রিকইনফো।
