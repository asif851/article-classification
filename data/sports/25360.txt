
ভারত অধিনায়কের কপালে চিন্তার ভাঁজ পড়তে শুরু করেছিল। বোলাররা হয়ে উঠতে শুরু করেছিলেন অধৈর্য। মাহমুদউল্লাহ আর সাব্বির রহমানের ব্যাটে যে ভালোই প্রতিরোধ গড়ে তুলেছিল বাংলাদেশ। কিন্তু সেই প্রতিরোধ ভেঙে বিরাট কোহলির মুখে হাসি এনে দেন ইশান্ত শর্মা। ভারতের এই পেসার এলবিডব্লুর ফাঁদে ফেলে ফেরান সাব্বিরকে। মাহমুমদউল্লাহর সঙ্গে সাব্বির জুটি বাঁধেন মুশফিকুর রহিম আউট হওয়ার পর। ২২ রান করে ফেরেন তিনি। ১৮ ওভার স্থায়ী ৫১ রানের ষষ্ঠ উইকেট জুটিটি ভাঙার পরেই স্বস্তি ফেরে ভারত দলে। 
সাব্বিরের পর বাংলাদেশকে বিপদে ফেলে ফিরে গেছেন মাহমুদউল্লাহও। ১৪৯ বলে ৬৪ রান করে ইশান্তের বলে ভুবনেশ্বর কুমারের হাতে ক্যাচ দিয়ে ফেরেন ১৯ মাস পর টেস্টে ফিফটি পাওয়া এই ব্যাটসম্যান। হায়দরাবাদ টেস্ট ড্র করার ক্ষীণ যে একটা আশা জেগেছিল, দ্রুত সাব্বির-মাহমুদউল্লাহর বিদায়ে তা অনেকটাই ফিকে হয়ে গেছে। দিনের খেলা আরও ৪৬ ওভার বাকি আছে। ৭ উইকেটে ২৩০ রান বাংলাদেশের। ১৩ রান নিয়ে উইকেটে আছেন মেহেদী হাসান মিরাজ। সঙ্গী কামরুল এখনো কোনো রান করতে পারেননি। 
এর আগে প্রথম ইনিংসে সেঞ্চুরি করা বাংলাদেশ অধিনায়ক আউট হয়ে ফেরেন দৃষ্টিকটু একটা শট খেলে। ভালোই খেলছিলেন। বল ব্যাটেও আসছিল ভালো। মনে হচ্ছিল আরেকটি অধিনায়কসুলভ ইনিংস উপহার দিতে যাচ্ছেন। কিন্তু হঠাৎ করেই মুশফিকের মাথাটা যেন এলোমেলো হয়ে গেল। রবিচন্দ্রন অশ্বিনের করা আগের বলটিই দারুণ শটে সীমানাছাড়া করেন। পরের বলটি বেরিয়ে এসে মারতে গিয়ে তুলে দেন আকাশে! মিড অফে ক্যাচটি নিতে বেগ পেতে হয়নি রবীন্দ্র জাদেজাকে। ধারাভাষ্য কক্ষে রবি শাস্ত্রী মুশফিকের শটটি দেখে শুধু বলতে পারলেন—কেন?পঞ্চম দিনের প্রথম সেশনের ঘণ্টায় ৩২ ওভার ব্যাটিং করেছে বাংলাদেশ। এই সময় রান এসেছে ৯৯। সাকিব আল হাসান ও মুশফিকুর রহিমের মূল্যবান উইকেট দুটোর একটি টিকিয়ে রাখলে মধ্যাহ্নবিরতিটা অন্য রকমই হতে পারত বাংলাদেশের। দিনের শুরুতেই ফিরেছিলেন সাকিব আল হাসান। জাদেজার বলে শর্ট লেগে চেতেশ্বর পূজারাকে ক্যাচ দেন। উইকেটের ‘ফুটমার্ক’ আজ সকাল থেকেই বিপদের কারণ হয়ে উঠেছে ব্যাটসম্যানদের জন্য। জায়গাটা থেকে রীতিমতো ধুলো উড়ছে। জাদেজা সেই ফুটমার্কের সুবিধা নিয়েই ফেরালেন সাকিবকে। আউট হওয়ার আগে তাঁর ব্যাট থেকে এসেছে ২২ রান। 
