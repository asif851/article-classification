
একদিকে তীব্র খরা, পানির জন্য মানুষের হাহাকার; অন্যদিকে জাঁকজমকভাবে আয়োজন করা হচ্ছে আইপিএলের ম্যাচ, যেখানে উইকেট পরিচর্যার জন্যই ব্যবহার করা হচ্ছে গ্যালন গ্যালন পানি। ভারতের মহারাষ্ট্র রাজ্যে এই তীব্র খরার সময় পানির এমন অপচয় মেনে নিতে পারেননি অনেকেই। এ নিয়ে বিতর্ক ছড়িয়েছে। ব্যাপারটা গড়িয়েছে আদালত পর্যন্ত। সেখানে শেষ পর্যন্ত হার মানতে হলো আইপিএল কর্তৃপক্ষ ও ভারতীয় ক্রিকেট বোর্ডকে (বিসিসিআই)। ৩০ এপ্রিলের পর মহারাষ্ট্র থেকে সব আইপিএলের ম্যাচ সরিয়ে ফেলার নির্দেশ দিয়েছেন বোম্বে হাইকোর্ট।
খরা পরিস্থিতির কারণে মহারাষ্ট্রের তিন শহর—মুম্বাই, পুনে ও নাগপুর থেকে ম্যাচ সরিয়ে নেওয়ার দাবিটা জোরালো হয়ে উঠেছিল গত বেশ কয়েক দিনে। আদালতে মামলা গড়ানোর পর অবশ্য ম্যাচ আয়োজনের পক্ষে অনেক যুক্তি দেখিয়েছে বিসিসিআই। এমনকি ভর্তুকি হিসেবে দেওয়া হয়েছে বেশ কিছু প্রস্তাবও। মুম্বাই ও পুনে দল খরা পরিস্থিতি মোকাবিলায় মহারাষ্ট্রের মুখ্যমন্ত্রীর তহবিলে ৫ কোটি রুপি দিতে চেয়েছে। রাজ্যের প্রতিটি ক্রিকেট অ্যাসোসিয়েশন থেকে বিনা মূল্যে ৬০ লাখ লিটার পানি সরবরাহেরও প্রস্তাব করা হয়েছে। কিন্তু দুই পক্ষের শুনানির পর আদালত রায়ে বলেছেন, বিসিসিআই সাধারণ মানুষের জীবনের চেয়ে অর্থ আর খেলাকে বেশি প্রাধান্য দিতে চায়, যেটি অগ্রহণযোগ্য।হাইকোর্টের এই রায়ের ফলে আগামী ১ মে থেকে মহারাষ্ট্রে পূর্বনির্ধারিত ১৩টি ম্যাচ অন্য জায়গায় সরিয়ে নিতে হবে, যার মধ্যে থাকছে ২৯ মে মুম্বাইয়ে হতে যাওয়া ফাইনালও। এনডিটিভি।
