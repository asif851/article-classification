
পেনাল্টি স্পটে বলটি বসিয়ে মাথা নিচু করে হাঁটুতে হাত রেখে কী যেন ভাবলেন। কিছুক্ষণ ভাবলেন। আকাশের দিকে তাকিয়ে হাত চালালেন চুলে। কোথায় যেন একটা স্নায়ু চাপ, কোথায় যেন একটা চাপা উৎকণ্ঠা! গোল করাটা যার কাছে ‘মুড়ি-মুড়কি’, সেই লিওনেল মেসিই কিনা পেনাল্টি নেওয়ার আগে রীতিমতো ঘামছেন!
মেসির চেহারা দেখেই অনেক বার্সা-সমর্থকের মনে কুডাক দিয়েছিল। এমন করছেন কেন মহাতারকা? তাদের শঙ্কাই শেষ পর্যন্ত বাস্তবতা। এসপানিওলের বিপক্ষে পেনাল্টি মিস করে বসলেন মেসি! গোলরক্ষক ডিয়েগো লোপেজের বাঁ দিক দিয়ে যে দুর্বল শটটি নিলেন, সেটি খুব সহজেই গোলরক্ষক বাঁ দিকে ঝাঁপিয়ে ফিরিয়ে দিলেন। শেষ পর্যন্ত পেনাল্টি মিসটাই কাল হলো। কোপা ডেল রের কোয়ার্টারের প্রথম লেগে এসপানিওলের কাছে হেরেই বসেছে বার্সেলোনা। মেসির পেনাল্টি মিসের দুঃখ একাকার হয়ে গেল দলের হারে।
ওপেন প্লে কিংবা সেটপিস থেকে মেসির গোল করার অভ্যাসটা সকালে ঘুম থেকে উঠে নাশতা করার মতোই। কিন্তু সেই মেসিই স্পট কিক নিতে গেলে ভড়কে যান। চলতি মৌসুমে লা লিগার যেকোনো ফুটবলারের চেয়ে তিনি বেশি পেনাল্টি মিস করেছেন। এর সংখ্যা ৩। কোপা ডেল রেতে নয়টি পেনাল্টি নিয়ে মিস করেছেন ছয়টি। মেসি তার ক্যারিয়ারে যতগুলো পেনাল্টি নিয়েছেন তার মধ্যে ৮১টিতে গোল করেছেন আর মিস করেছেন ২৩টি। মেসির মতো ফুটবলার পেনাল্টি নিয়ে দুশ্চিন্তায় থাকেন—ব্যাপারটা কিন্তু বেশ কৌতূহলোদ্দীপকই।পেনাল্টি নেওয়া মেসি আবার ছেড়ে না দেন!
