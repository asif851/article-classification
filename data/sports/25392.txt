


• টানা তৃতীয় ম্যাচ হারল মোস্তাফিজের লাহোর• ২২ রানে ১ উইকেট নিয়েছেন মোস্তাফিজ• প্রথম বলেই ফিরিয়েছিলেন বাবর আজমকে• মেডেন দিয়ে শুরু করেছিলেন নিজের স্পেল

লাহোর কালান্দারসের হয়ে খুব খারাপ করছেন না মোস্তাফিজুর রহমান। পাকিস্তান সুপার লিগে (পিএসএল) করাচি কিংসের বিপক্ষে বল হাতে মাত্র ২২ রানের খরচে ১ উইকেট নিয়েছেন। কিন্তু তাঁর মন্দ ভাগ্য, লাহোর ম্যাচটা হেরে গেছে। এ নিয়ে টানা তিন ম্যাচে হারের মুখ দেখল মোস্তাফিজের দল লাহোর।
প্রথমে ব্যাটিং করে নির্ধারিত ২০ ওভারে ৭ উইকেটে ১৫৯ রান তুলেছিল করাচি। মোস্তাফিজ (১/২২) ছাড়াও দারুণ বোলিং করেছেন সুনীল নারাইন (২/১৮) ও ইয়াসির শাহ (২/২৫)। তবে আরও একবার হতাশ করল লাহোরের ব্যাটসম্যানরা। শহীদ আফ্রিদি ও উসমান খানের বোলিংয়ে ১৮.৩ ওভারে ১৩২ রানে গুটিয়ে যায় লাহোর। আফ্রিদি ১৯ রানে তুলে নেন ৩ উইকেট। উসমান ৩ উইকেট পেয়েছেন ২৬ রানে।
ইনিংসের চতুর্থ ওভারে আক্রমণে এসে নিজের প্রথম বলে উইকেট তুলে নেন মোস্তাফিজ। বাবর আজম তখন মাত্রই উইকেটে এসেছেন আগের ওভারের শেষ বলে জো ডেনলিকে ইয়াসির শাহ ফিরিয়ে দিয়েছিলেন বলে। কিন্তু এ সময়ে পাকিস্তানের অন্যতম সেরা ব্যাটসম্যান বাবর স্বর্ণহংস নিয়ে ফিরলেন। এলবিডব্লুর ফাঁদে পড়েছেন, রিভিউ নেওয়ার প্রয়োজনও বোধ করেননি।
ওই ওভারে কোনো রান দেননি। উইকেট মেডেন দিয়ে শুরু। পরের ওভারে ৭ রান দিয়ে শেষ হলো প্রথম স্পেল। ফিরলেন ইনিংসের শেষ পথে। ১৬ ও ১৮ ওভারে ব্যাটসম্যানরা যখন রান তুলতে মরিয়া, দুই ওভারে দিলেন ১৫ রান। ৪ ওভারে মাত্র দুটি বাউন্ডারি হজম করেছেন। ডট দিয়েছেন ১৩টি। দুই ইনিংস মিলিয়েই সর্বোচ্চ ডট তাঁর আর নারাইনের।
ব্যাটসম্যানদের ব্যর্থতায় জয়ের উল্লাসটিই কেবল করতে পারলেন না বাংলাদেশের এই তারকা। তবে পিএসলে নিজের বোলিং আত্মবিশ্বাস ফিরিয়ে আনতে সাহায্য করবে, সন্দেহ নেই।
