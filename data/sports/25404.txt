
বিশ্বের এক নম্বর খেলোয়াড় নোভাক জোকোভিচকে হারিয়ে ইউএস ওপেন জয় করেছেন স্প্যানিশ তারকা রাফায়েল নাদাল। গতকাল রাতে নিউইয়র্কের ফ্লাশিং মিডোর অ্যার্থার অ্যাশ স্টেডিয়ামে তিন ঘণ্টা ২১ মিনিট স্থায়ী এই দ্বৈরথে নাদালের জয় ৬-২, ৩-৬, ৬-৪, ৬-১ গেমে। স্কোরলাইন ফাইনালের মেজাজকে পরিপূর্ণভাবে অনুবাদ করতে না পারলেও নাদাল-জোকোভিচের এই লড়াই দর্শকদের এক মহারণের আমেজই দিয়েছে। এই শিরোপার মাধ্যমে নাদাল নিজের করে নিলেন তাঁর ত্রয়োদশ গ্র্যান্ড স্লাম।সোমবার রাতের এই লড়াই মনপ্রাণ উজাড় করে উপভোগ করেন ২৩ হাজার দর্শক। ম্যাচে ৫৪ শটের একটি শোভাযাত্রা ছিল এবারের প্রতিযোগিতার সবচেয়ে দীর্ঘ।হাঁটুর চোট গত বছর প্রায় সাত মাস টেনিস কোর্ট থেকে বাইরে রেখেছিল নাদালকে। খেলতে পারেননি গত বছরের ইউএস ওপেন। এবারের শিরোপাটি নাদালের শীর্ষস্থান ফিরে পাওয়ার লড়াই হয়ে উঠল এক গুরুত্বপূর্ণ মাইলফলক।শিরোপা জিতে কাল নাদাল ছিলের দারুণ উচ্ছ্বসিত। আবেগের আতিশয্য ছিল তাঁর চোখে-মুখে। ম্যাচশেষে তাঁর কণ্ঠে ঝরেছে প্রতিপক্ষ জোকোভিচের প্রতি সমীহ, ‘নোভাকের বিপক্ষে খেলাটা সব সময়ই কঠিন। সামর্থ্যের প্রান্তসীমায় পৌঁছে নোভাকের বিপক্ষে লড়তে হয়। ওর বিপক্ষে জেতাটা সব সময়ই আবেগের ব্যাপার।’
জোকোভিচও প্রশংসায় ভাসিয়েছেন নাদালকে, ‘শিরোপাটা ওর প্রাপ্য ছিল। দারুণ খেলেই সে শিরোপাটি জয় করল।’
এবারের ইউএস ওপেনের ফাইনালে মুখোমুখি হয়ে দ্বৈরথের এক নতুন ইতিহাস গড়লেন জোকোভিচ ও নাদাল। কাল নিজেদের মধ্যে ৩৭তম ম্যাচটি খেলে তাঁরা ছুলেন জন ম্যাকেনরো ও ইভান লেন্ডলের ৩৭ লড়াইয়ের অনন্য রেকর্ড।
গ্র্যান্ড স্লামেও নিজেদের মধ্যে ষষ্ঠ মহারণে কাল মাঠে নামলেন বর্তমান সময়ের এই দুই সেরা তারকা। ইউএস ওপেনের ফাইনালে এর আগে দুবার লড়েছেন তাঁরা। নাদাল শিরোপা জেতেন ২০১০ সালে। আর গত বছর নাদালের কাছ থেকে এই কোর্টেই ইউএস ওপেনের এই শিরোপা কেড়ে নেন জোকোভিচ। সূত্র: রয়টার্স।
