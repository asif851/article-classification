
এমনিতেই ২০২২ সালের বিশ্বকাপ আয়োজন নিয়ে ফিফা ও কাতার চাপে রয়েছে। এ চাপ মূলত আবহাওয়া-সংক্রান্ত। অনেকে ধারণা, প্রচণ্ড গরমে ওই বিশ্বকাপে নাভিশ্বাস উঠবে খেলোয়াড়দের। এবার জানা গেল আরেক খবর। আয়োজক হতে নাকি বিস্তর টাকা ঢেলেছে কাতার! বোমাটি ফাটিয়েছে ব্রিটিশ পত্রিকা ‘সানডে টাইমস’।      ব্রিটিশ পত্রিকা ‘সানডে টাইমস’ জানিয়েছে, তাদের হাতে ফিফা কর্মকর্তাদের দুর্নীতি-সংক্রান্ত অসংখ্য গোপন ই-মেইল, চিঠি ও ব্যাংক লেনদেনের নথিপত্র রয়েছে। এ থেকে পত্রিকাটি প্রমাণ পেয়েছে, ২০২২ সালের বিশ্বকাপের স্বাগতিক হওয়ার লড়াইয়ে জিততে ৫০ লাখেরও বেশি মার্কিন ডলার খরচ করেছিলেন ফিফার তত্কালীন নির্বাহী কমিটির সদস্য মোহাম্মদ বিন হাম্মাম।পত্রিকাটি লিখেছে, ‘কাতারকে আয়োজক হিসেবে নির্বাচিত করতে বিন হাম্মাম অন্তত ৩০ জন আফ্রিকান ফুটবল অ্যাসোসিয়েশনের সভাপতির অ্যাকাউন্টে সর্বোচ্চ দুই লাখ ডলার পর্যন্ত দিয়েছে।’ তবে কাতারের আয়োজক কর্তৃপক্ষ ও ফিফার সাবেক সহসভাপতি বিন হাম্মাম সব সময়ই বিশ্বকাপ আয়োজনে তদবির চালানোর অভিযোগ অস্বীকার করেছেন। এএফপি।
  
