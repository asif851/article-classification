
প্রস্তাবটা দিয়েছেন স্বয়ং অস্ট্রেলিয়ার অধিনায়ক। ভারতের বিপক্ষে টেস্ট সিরিজে ভালো করার উপায় হিসেবে একটা টোটকা খুঁজে নিয়েছেন স্টিভ স্মিথ। মুখের কথায়, স্লেজিংয়ে জ্বালিয়ে খাবেন ভারত অধিনায়ক বিরাট কোহলিকে। অধিনায়ককে বিব্রত করে পুরো ভারত দলকেই অগোছালো করে দেওয়ার পরিকল্পনা অস্ট্রেলিয়ার। কিন্তু সাবেক ব্যাটসম্যান মাইক হাসি আগেই সাবধান করে দিচ্ছেন, ভুলেও যেন এ কাজ না করে অস্ট্রেলিয়া।
ইদানীং উপমহাদেশে এসে কোনো উপায় করতে পারছে না অস্ট্রেলিয়া। কিছুদিন আগেই ধবল ধোলাই হয়েছে শ্রীলঙ্কার কাছে। পাকিস্তানের কাছে হেরেছে সংযুক্ত আরব আমিরাতে। ভারতের কাছে গত দুই সিরিজেই হয়েছে ধবলধোলাই। এবারের ভারত সফরটা তাই সত্যিকার অর্থেই ‘অ্যাসিড টেস্ট’ অস্ট্রেলিয়ার জন্য। তার প্রস্তুতিতেই হয়তো কোহলিকে নিয়ে আগে ভাগেই পরিকল্পনা বলে দিয়েছেন স্মিথ। কিন্তু সে পরিকল্পনা মোটেও পছন্দ হয়নি হাসির, ‘আমি হলে ওকে খেপানোর চেষ্টা করতাম না। আমার মনে হয়, সে এতে উল্টো জ্বলে ওঠে, একজন সত্যিকারের প্রতিদ্বন্দ্বী। সে লড়তে ভালোবাসে, মাঠের মাঝে এমন প্রতিদ্বন্দ্বিতা উপভোগ করে।’ কোহলিকে নিয়ে পরে না থেকে বরং সিরিজে কীভাবে ভালো করা যায়, সেটা নিয়েই স্মিথদের ভাবতে বলেছেন ‘মিস্টার ক্রিকেট’। আর হাসির কথা মনোযোগ দিয়েই শোনা উচিত অস্ট্রেলিয়ার। এশিয়ায় ৫ টেস্ট কিংবা এর চেয়ে খেলা অস্ট্রেলীয় ব্যাটসম্যানদের মধ্যে সবচেয়ে ভালো গড় যে এই বাঁহাতির। তার মতে ভালো করতে চাইলে নিজের সেরাটা দেওয়ার জন্য প্রস্তুত হতে হবে ওয়ার্নার স্মিথদের, ‘এর (কোহলিকে খেপানোর) চেয়ে ভালো, ঠান্ডা মাথায় কিছু পরিকল্পনা করা। এবং যতটুকু সম্ভব সে পরিকল্পনা অনুসরণ করা। সেটা না করে বাগ্‌যুদ্ধে জড়ানোর কোনো মানে হয় না। কারণ, এতে সে আরও ভালো খেলতে শুরু করে। আপনি চাইবেন না নিজের দক্ষতা কাজে না লাগিয়ে, বেশি কথা বলে মনঃসংযোগ হারাতে। সে দলই জিতবে যারা দীর্ঘসময় ধরে ভালো খেলবে, সবচেয়ে আক্রমণাত্মক কিংবা মুখর দলটি নয়।’তবে স্মিথের ও কথা বলার কারণটা জানেন হাসি। এ সিরিজে অস্ট্রেলিয়ার সবচেয়ে বড় মাথা ব্যথা তো কোহলিই। ২০১৬ সালে স্বপ্নের মতো একটা বছর কাটিয়েছেন কোহলি। তিনবার ডাবল সেঞ্চুরি পেয়েছেন, দলকে হারতে দেননি কোনো টেস্টে। তাই অস্ট্রেলিয়া যে যেকোনো মূল্যেই কোহলিকে আগে ফেরাতে চাইবে, ‘একজন অস্ট্রেলিয়ানের চোখে, এ সিরিজে কোহলিই জাতীয়ভাবে আমাদের এক নম্বর শত্রু। আমরা চাইব খুব দ্রুত ওকে ফেরাতে। সে যদি একবার থিতু হয়ে যায় তবে বড় ইনিংস খেলবেই, অনেক রান করবে। এখন সে প্রচণ্ড আত্মবিশ্বাসী। সে কন্ডিশনটা খুব ভালো চেনে, আর সে যেদিন ভালো খেলে, ভারত জেতে। অস্ট্রেলিয়ার ক্ষেত্রে এমন দুই ব্যাটসম্যান হলো, স্টিভ স্মিথ ও ডেভিড ওয়ার্নার। ওরা রান পেলে অস্ট্রেলিয়া ভালো করে।’ সূত্র: ক্রিকেট অস্ট্রেলিয়া।
