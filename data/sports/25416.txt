
১৬ উইকেট নিয়ে শফিউল ইসলাম আছেন সবার ওপরে। এক উইকেট কম নিয়ে তাঁর পরই মোহাম্মদ শহীদের নাম। বিপিএলের সর্বোচ্চ উইকেটশিকারির লড়াইয়ে ছিলেন ভালো মতোই। কিন্তু দুর্ভাগ্য ঢাকা ডায়নামাইটসের এই পেসারের। কাল কুমিল্লা ভিক্টোরিয়ানসের বিপক্ষে ম্যাচে হাঁটুতে চোট পেয়ে মাঠের বাইরেই চলে যেতে হলো শহীদকে। আজ সকালে এমআরআই রিপোর্ট দেখে চিকিৎসকেরা যা জানিয়েছেন, তাতে শহীদ আসলে এক রকম ছিটকে গেছেন নিউজিল্যান্ড সফর থেকেও।বিসিবির চিকিৎ​সক দেবাশীষ চৌধুরী বলেছেন, ‘ওর চোটটা হাঁটুর লিগামেন্টে। লিগামেন্ট না ছিঁড়লেও বেশ ভালোভাবেই ক্ষতিগ্রস্ত হয়েছে। আপাতত ওর পক্ষে আর খেলা সম্ভব নয়। অস্ট্রেলিয়ার অনুশীলন ক্যাম্পে হয়তো তাকে পাঠানো হবে না। বাকিটা ওর অবস্থার উন্নতির ওপর নির্ভর করছে।’
এসব চোটে পেসারদের মাঠে ফিরতে একটু বেশি সময়ই লাগে। শহীদের পক্ষেও জানুয়ারির প্রথম সপ্তাহের আগে খেলায় ফেরা সম্ভব হবে না। ডিসেম্বর-জানুয়ারির নিউজিল্যান্ড সফরে যাওয়ার সম্ভাবনাও খুব ক্ষীণ।
