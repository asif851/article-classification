
২০১৪ বিশ্বকাপের টিকিট মিলেছে আগেই। লাতিন আমেরিকা অঞ্চলের শীর্ষ দল হিসেবে বাছাইপর্বের বাধা পেরোনোর পর এখন আসল লড়াইয়ের অপেক্ষায় আর্জেন্টিনা। অপেক্ষায় বিশ্বকাপ শিরোপার জন্য নিজেদের দীর্ঘ প্রায় তিন দশকের প্রতীক্ষা ঘোচাতে।ব্রাজিল বিশ্বকাপকে সামনে রেখে নতুন জার্সি উন্মোচন করেছে আর্জেন্টিনা। আর্জেন্টিনা জাতীয় দলের স্পনসর অ্যাডিডাস বানিয়েছে এই জার্সি।জার্সি বদল হয়েছে, ভাগ্যও কি বদলাবে মেসিদের? আর্জেন্টাইন খেলোয়াড়েরা পারবে নতুন জার্সি গায়ে শিরোপার উত্সবে মেতে উঠতে? সর্বশেষ ১৯৮৬ বিশ্বকাপে দেশবাসীকে যে উপহার দিয়েছিলেন ডিয়েগো ম্যারাডোনা, সেই একই উপহার কি দিতে পারবেন লিওনেল মেসি?সেই প্রশ্নের উত্তর জানতে এখনো বেশ কয়েক মাস অপেক্ষা করতে হবে। তবে আর্জেন্টিনার শিরোপা পুনরুদ্ধারের মিশন থেমে নেই। আজ রাতে প্রীতি ম্যাচে ইকুয়েডরের মুখোমুখি হচ্ছে আর্জেন্টিনা। তিন দিন পর বসনিয়া হার্জেগোভেনিয়ার বিপক্ষে ম্যাচ। বিশ্বকাপের আগে যত বেশি সম্ভব প্রীতি ম্যাচ খেলে দলটার মধ্যে বোঝাপড়া গড়ে তুলতে চান কোচ আলেসান্দ্রো সাবেলা।তবে এই দুই ম্যাচের একটিতেও দলের প্রাণভোমরা মেসিকে পাচ্ছেন না কোচ। গত শনিবার লা লিগায় বার্সেলোনার হয়ে রিয়াল বেতিসের বিপক্ষে বাঁ পায়ের হ্যামস্ট্রিংয়ে চোট পেয়ে খুঁড়িয়ে খুঁড়িয়ে মাঠ ছাড়েন মেসি। বার্সেলোনার পক্ষ থেকে বলা হয়েছে, মৌসুমের তৃতীয় দফার এই চোটের কারণে প্রায় দুই মাস মাঠের বাইরে কাটাতে হবে আর্জেন্টাইন তারকাকে।এই চোট নিয়ে অবশ্য খুব বেশি চিন্তিত নন সাবেলা। কারণ, বিশ্বকাপ শুরু হতে বাকি আরও প্রায় সাত মাস। তাঁর আশা, ইনজুরি কাটিয়ে মেসিই আর্জেন্টিনার বিশ্বকাপ জয়ে বড় অবদান রাখবেন।
