
বুধবার দেপোর্তিভো লা করুনিয়ার ওপর দিয়ে ঝড় বয়ে গেছে। লুইস সুয়ারেজ নামের ঝড়ে সেদিন তছনছ হয়ে গিয়েছিল দেপোর্তিভো। ৪টি গোল করে আর ৩টি গোলে সহযোগিতা করে সেদিন সব আলো একাই কেড়ে নিয়েছেন এই উরুগুইয়ান ফরোয়ার্ড। সেদিন একটি গোল করেও তাই আড়ালেই থেকে যেতে হয়েছে লিওনেল মেসিকে। তবে একই ম্যাচে সুয়ারেজকে দুইটি গোল বানিয়ে দিয়ে নতুন এক রেকর্ড গড়েছেন মেসি। সেদিনের ওই ২টি ‘অ্যাসিস্টে’ রিয়াল মাদ্রিদের সাবেক মিডফিল্ডার মিচেল গঞ্জালেজের রেকর্ড ভেঙেছেন মেসি। লা লিগায় মোট ১২০টি গোলে সহযোগিতা করেছিলেন গঞ্জালেজ। আর বুধবারের ম্যাচের পর মেসির এই মৌসুমে ‘অ্যাসিস্ট’ ১১ টি, পুরো ক্যারিয়ার মিলিয়ে সংখ্যাটা ১২১। অবশ্য এই রেকর্ড নিয়ে কিছুটা সন্দেহ থেকে যাচ্ছে, ছোট একটি কারণে। গোলে সহযোগিতা করার হিসাব রাখার ব্যাপারটি এখন গুরুত্ব দিয়ে দেখা হলেও, একসময় অ্যাসিস্টের হিসাব রাখার কথা কেউ ভাবত না। তবে লা লিগায় যত দিন ধরে এই পরিসংখ্যান রাখা হচ্ছে, সেই হিসেবে রেকর্ডটি এখন মেসিরই। লা লিগার ইতিহাসের সর্বোচ্চ গোল করার রেকর্ড তো ভেঙেছেন অনেক আগেই। এবার গোলে সহযোগিতায়ও সবাইকে ছাড়িয়ে গেলেন মেসি। সূত্র: গোলডটকম
