
মাঠে একের পর এক জাদুতে সব বাধা উড়িয়ে দিচ্ছেন। নেইমার হয়তো আফসোস করছেন, মাঠের এমন জাদু যদি মাঠের বাইরেও দেখাতে পারতেন! ঝুট-ঝামেলা যে পিছুই ছাড়ছে না তাঁর। কিছুদিন আগে কর ফাঁকির এক মামলায় ব্রাজিল ফরোয়ার্ডের সম্পত্তি বাজেয়াপ্ত করেছে ব্রাজিলের আদালত। এর বিরুদ্ধে আপিল করেও লাভ হলো না, নিষেধাজ্ঞাটা বহালই রাখলেন আদালত।২০১১ থেকে ২০১৩ সালের মধ্যে প্রায় ১৪ মিলিয়ন ইউরো পরিমাণ কর ফাঁকির অভিযোগ রয়েছে নেইমারের বিপক্ষে। ব্রাজিলের আইন অনুযায়ী এসব অভিযোগের ক্ষেত্রে তিনগুণ সম্পত্তি বাজেয়াপ্ত করা হয়। গত সেপ্টেম্বরে তাই কাতালান তারকার প্রায় ৪২ মিলিয়ন ব্যক্তিগত সম্পত্তি বাজেয়াপ্ত করেছিল ব্রাজিলের আদালত, যার মধ্যে তাঁর শখের পোরশে গাড়িটিও ছিল। আদালতের এই নির্দেশের বিরুদ্ধে আপিল করেছিলেন নেইমার। তবে আদালত আপিলটিও খারিজ করে দিলেন। স্প্যানিশ দৈনিক মার্কা লিখেছে, ২৩ বছর বয়সী ফরোয়ার্ড এবং তাঁর পরিবার এই আপিল নিয়ে ব্রাজিলের উচ্চ আদালতে যাওয়ার চিন্তা করছে। যদিও এখনো কোনো আনুষ্ঠানিক ঘোষণা আসেনি এই বিষয়ে। কর ফাঁকির মামলার সঙ্গে নেইমারের সম্পর্কটা এখানেই শেষ নয়। আরও একটি মামলা আছে ব্রাজিল ফরোয়ার্ডের নামে। সান্তোস থেকে বার্সেলোনায় আসার সময়ে তাঁর দলবদল ফি নিয়ে ‘বিখ্যাত’ মামলাটি। বার্সেলোনার পক্ষ থেকে সে সময় তাঁর দলবদল ফি ৫৭ মিলিয়ন ইউরো জানানো হয়। তবে পরে তদন্তে উঠে আসে, নেইমারের জন্য বার্সাকে খরচ করতে হয়েছে আসলে ৮৩ মিলিয়ন, যার মধ্যে ৪০ মিলিয়ন গেছে নেইমারের বাবার ব্যক্তিগত প্রতিষ্ঠানের ব্যাংক হিসাবে। 
স্পেনের আদালতে এই চুক্তিতে কর ফাঁকির অভিযোগে বার্সেলোনার বিপক্ষে একটি মামলা চলছে। ব্রাজিলের বিনিয়োগ কোম্পানি ডিআইএস একই চুক্তিতে প্রতারণার অভিযোগে মামলা ঠুকে দিয়েছিল নেইমার, তাঁর পরিবার, বার্সেলোনা ও সান্তোসের বিপক্ষে।
