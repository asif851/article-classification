
ইচ্ছেটা পূরণ হচ্ছে না শহীদ আফ্রিদির। কদিন আগেই আন্তর্জাতিক ক্রিকেটকে বিদায় বলে দেওয়া পাকিস্তানের এই অলরাউন্ডার চেয়েছিলেন লাহোরে কাল পাকিস্তান সুপার লিগের (পিএসএল) ফাইনালটা খেলতে। দেশের মাটিতে এমন ‘বড় ম্যাচ’ কত দিন খেলা হয় না তাঁর! আফ্রিদির দল পেশোয়ার জালমি এরই মধ্যে ফাইনালেও উঠেছে। কিন্তু চোট তাঁকে খেলতে দিচ্ছে না এই ফাইনাল। 
কাল দুবাইয়ে পিএসএলের তৃতীয় কোয়ালিফাইংয়ে করাচি কিংসের বিপক্ষে কাইরন পোলার্ডের ক্যাচ ধরতে গিয়ে ডান হাতে ব্যথা পান আফ্রিদি। যে চোটের কারণে দশ দিন বিশ্রামে থাকতে হবে ২৭ টেস্ট, ৩৯৮ ওয়ানডে ও ৯৮ টি-টোয়েন্টি খেলা পাকিস্তানি অলরাউন্ডারকে। লাহোরের ফাইনালে খেলতে না পারাটা বেশ পোড়াচ্ছে আফ্রিদিকে, ‘নিজেদের দর্শকদের সামনে পিএসএলের ফাইনালটা খেলতে চেয়েছিলাম। তবে কিছু বিষয় থাকে যা আমার কিংবা আমাদের কারও হাতে থাকে না।’ ব্যাট হাতে এবার পিসিএল খুব একটা খারাপ যায়নি আফ্রিদির। ১০ ম্যাচে ১ ফিফটিতে করেছেন ১৭৭ রান। বোলিংটা ভালো হয়নি, পেয়েছেন মাত্র ২ উইকেট। তবে নিজের ব্যাটিং বেশ তৃপ্তি দিচ্ছে আফ্রিদিকে, ‘টি-টোয়েন্টি বিশ্বকাপের পর পিএসএলটা আমার জন্য চ্যালেঞ্জিং ছিল। ভেবেছিলাম প্রত্যাশা অনুযায়ী ভালো খেলতে পারব না।’ সূত্র:এক্সপ্রেস ট্রিবিউন।
