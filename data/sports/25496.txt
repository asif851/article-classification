
বাঘের সঙ্গে নেকড়ের লড়াইয়ে বাঘই সাধারণত জেতে। তবে একটা জায়গায় নেকড়েরই জয় হয়েছে। বাঘকে পেছনে ফেলে রাশিয়া বিশ্বকাপের মাসকট হয়েছে নেকড়ে জাবিভাকা। বাঘ (২৭ শতাংশ) ও বিড়ালকে (২০ শতাংশ) পেছনে ফেলে ৫৩ শতাংশ ভোট পেয়ে জাবিভাকাই শেষ হাসি হেসেছে।গত শনিবার প্রথমবারের মতো প্রকাশ্যে এসেছে জাবিভাকা। রুশ ভাষায় এই নামের অর্থ গোলদাতা। অনলাইনে ১০ লাখেরও বেশি মানুষের ভোটেই বাকিদের পেছনে ফেলেছে সে। কিন্তু দক্ষিণ আফ্রিকা বিশ্বকাপের জাকুমা বা ব্রাজিলের ফুলেকোর মতো জাবিভাকা মন জয় করতে পারবে? আয়োজক কমিটির প্রধান ভিতালি মুতকোর সংশয় নেই, ‘আমি নিশ্চিত ২০১৭ কনফেডারেশনস কাপ ও পরের বছরের বিশ্বকাপে সাড়া ফেলবে জাবিভাকা।’ রাশিয়ান এক ছাত্রী একাতেরিনা বোকারোভার নকশায় করা জাবিভাকার জনপ্রিয়তা দেখতে পাচ্ছেন ব্রাজিল কিংবদন্তি রোনালদোও, ‘জাবিভাকা প্রথমবার মঞ্চে উঠেই তো মাত করে দিল। অবশ্যই বিশ্বের ফুটবল-ভক্তরা ওকে অনেক দিন মনে রাখবে।’ এএফপি, মেইল অনলাইন।
