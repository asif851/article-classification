
জ্যামাইকা টেস্টে নিজেদের প্রথম ইনিংসে ওয়েস্ট ইন্ডিজের ব্যাটিং বিপর্যয় নিউজিল্যান্ডকে এনে দিয়েছে বড় ধরনের লিড।টসজয়ী নিউজিল্যান্ড প্রথম ইনিংসে ৭ উইকেটে ৫০৮ রান করে ইনিংস ঘোষণা করলে ক্যারিবীয়রা গুটিয়ে যায় মাত্র ২৬২ রানেই। দ্বিতীয় ইনিংসে কিউইদের শুরুটা বিপর্যয়কর হলেও তৃতীয় দিন শেষে তারা এগিয়ে আছে ২৬০ রানে।এর আগে কেন উইলিয়ামসন ও জিমি নিশামের সেঞ্চুরি (১১৩ ও ১০৭), টম লাথাম, রস টেলর আর বিজে ওয়াটলিংয়ের দারুণ তিনটি ফিফটির ওপর ভর করে নিউজিল্যান্ড প্রথম ইনিংসে ৫০৮ রান করে ইনিংস ঘোষণা করে।জবাবে ক্যারিবীয়দের পক্ষে লড়াইটা করেছেন ক্রিস গেইল, শিবনারায়ণ চন্দরপল ও দিনেশ রামদিন। গেইল ৬৪, চন্দরপল ৮৪ ও অধিনায়ক রামদিনের ৩৯ রানের ইনিংসগুলো না থাকলে ওয়েস্ট ইন্ডিজের ব্যাটিং কী চেহারা নিত—সেটা অবশ্য বলাই বাহুল্য।ক্যারিবীয়দের ইনিংস গুঁড়িয়ে দিয়েছেন টিম সাউদি। মাত্র ১৯ রানের বিনিময়ে তাঁর সংগ্রহ ৪ উইকেট। মার্ক ক্রেইগও ৪টি উইকেট তুলে নিয়েছেন, তবে তাঁর সাফল্য এসেছে ৯১ রান খরচে।সাউদি ও ক্রেইগের পাশাপাশি ট্রেন্ট বোল্ট ও ইশ সোধি দুজনই একটি করে উইকেট তুলে নিলে ওয়েস্ট ইন্ডিজের ইনিংস শেষ হয় ২৬২ রানেই।
তৃতীয় দিনের একেবারে শেষ প্রান্তে নিজেদের দ্বিতীয় ইনিংসে ব্যাট করতে নেমে কিউইরা অবশ্য বেশ বিপর্যয়েরই মুখে। মাত্র ১৪ রান তুলতেই ফিরে গেছেন পিটার ফুলটন ও আগের ইনিংসের সেঞ্চুরিয়ান উইলিয়ামসন। টম লাথাম দিনের শেষ বল পর্যন্ত নাইটওয়াচম্যান সোধিকে সঙ্গী বানিয়ে অব্যাহত রেখেছিলেন ইনিংস মেরামতের সংগ্রামটা। সূত্র: রয়টার্স।
