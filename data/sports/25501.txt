
বিশ্বকাপের প্রথম পর্ব ঝড় তুলেছে সামাজিক যোগাযোগের মাধ্যম টুইটারে। ১২ জুন শুরু হওয়া বিশ্বকাপ ফুটবলের এই আসরে এখনো পর্যন্ত মোট টুইট হয়েছে ৩০ কোটি। কাল শেষ হওয়া প্রথম পর্বের ম্যাচগুলোর প্রায় প্রতিটিতেই সারা পৃথিবীর টুইটারপ্রেমীরা আলোচনা-সমালোচনা আর তর্ক-বিতর্কের চারণভূমি বানিয়েছে টুইটারকে। প্রতিটি ঘটনা, প্রতিটি গোলই এসেছে আলোচনার অনুষঙ্গ হিসেবে। এখনো পর্যন্ত টুইটারে সবচেয়ে আলোচিত ম্যাচ ব্রাজিল-ক্রোয়েশিয়ার উদ্বোধনী ম্যাচটি। ওই ম্যাচে ব্রাজিলীয় ডিফেন্ডার মার্সেলোর পা থেকে আসা আত্মঘাতী গোলটির মুহূর্তই এখনো পর্যন্ত টুইটারে সবচেয়ে আলোচিত মুহূর্ত।
ফুটবল বিশ্বকাপ হাতের মুঠোয় এনে দেবে খুদে ব্লগ লেখার জনপ্রিয় ওয়েবসাইট টুইটার। এ উপলক্ষে বিশেষ একটি পাতা তৈরি করেছে টুইটার। বিশ্বকাপের সময় এতে প্রিয় দল, প্রিয় খেলোয়াড়কে অনুসরণ করতে পারবেন যেকোনো ব্যবহারকারী। এ জন্য বাংলাদেশে গ্রামীণফোনের সংযোগ থেকে #GoalGP লিখে ৯৫৯৪ নম্বরে এসএমএস পাঠালেই চলবে। বিশ্বকাপ চলাকালে টুইটারের ওই পাতায় যাওয়ার জন্য ইন্টারনেট ব্যবহারের কোনো খরচ বা ব্রাউজিং চার্জ লাগবে না। টুইটারের এই আয়োজনের সঙ্গে সহযোগী হিসেবে রয়েছে গ্রামীণফোন ও প্রথম আলো'
