
মোস্তাফিজুর রহমানকে জড়িয়ে ধরছেন রোহিত শর্মা। উইকেট ফেলার সাফল্যে উদ্ভাসিত দুজনের মুখ। মুম্বাই ইন্ডিয়ানসের সর্বশেষ ম্যাচের দৃশ্য। বাংলাদেশের ক্রিকেটপ্রেমীরা তা গেঁথে রেখেছেন মনের ফ্রেমে। সাকিবকে নিয়েও নিশ্চয়ই কল্পনার তুলি ছুটছে—কেন উইলিয়ামসনের সঙ্গে জুটি বেঁধে সানরাইজার্সকে জয়ের বন্দরে নোঙর করাচ্ছেন সাকিব! কিংবা তাঁর ম্যাচ জেতানো বোলিং। আজ দেখা যাবে তো?
আজই আবার দুজন নেমে পড়ছেন মাঠে। আইপিএল দুজনেরই খেলা আছে। সাকিব খেলবেন পুরোনো দল কলকাতা নাইট রাইডার্সের বিপক্ষে। বাংলাদেশ সময় রাত সাড়ে আটটায়। আর মোস্তাফিজের মুম্বাই মুখোমুখি দিল্লি ডেয়ারডেভিলসের, বাংলাদেশ সময় বিকেল সাড়ে চারটায়। দুজনই নিজ নিজ দলের প্রথম দুই ম্যাচে একাদশে ছিলেন। একাদশে জায়গা ধরে রাখা খুব কঠিন। কিন্তু দুজনই এখন পর্যন্ত যা খেলেছেন, তাতে বাদ পড়ার কথা নয়।
বিশেষ করে গত ম্যাচে তো ঝলসে উঠেছিলেন পুরোনো ফিজ। ১৯তম ওভারে বল করতে এসে ১ রান দিয়ে তুলে নিয়েছিলেন ২ উইকেট। সব মিলিয়ে গত ম্যাচে ২৪ রানে ৩ উইকেট নিয়েছেন। দুই ম্যাচে ৪ উইকেট তাঁর। আর সাকিব ২ ম্যাচে ৩ উইকেট নেওয়ার পাশাপাশি গত ম্যাচে গুরুত্বপূর্ণ সময়ে নেমে ১২ রান করেছিলেন।
আজ আবার সাকিবের খেলা তাঁর পুরোনো ডেরার বিপক্ষে। কলকাতার বিপক্ষে সাকিব নিজেকে আরও উজাড় করে দিতে চাইবেন। এই দলের হয়ে দুবার আইপিএল জিতেছেন সাকিব। কিন্তু এবার থেকে তিনি সানরাইজার্সের যাত্রী। পেছনে ফেলে এসেছেন কলকাতার সঙ্গে সহস্র সুখ-দুঃখের স্মৃতি।
তা ওপর আজ আবার খেলা কলকাতায়। মাঠে নেমে সাকিব কি বুকের ভেতরে মোচড়টা অনুভব করবেন? সাকিব অবশ্য বলেছেন, ‘সেখানে দুটি শিরোপা জিতেছি। কেকেআর-এর সঙ্গে সাত বছরে আমার দারুণ কিছু স্মৃতি আছে। কিন্তু আমার রং এখন কমলা (সানরাইজার্স)। আশা করি সানরাইজার্সের হয়ে ভালো কিছু স্মৃতি উপহার দিতে পারব।'
