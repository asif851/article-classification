
বার্সেলোনা সমর্থকদের চোখে ‘একই বৃন্তে দুটি কুসুম’ হলো তাঁদের প্রাণের ক্লাব এবং লিওনেল মেসি। গত নভেম্বরে বার্সার সঙ্গে মেসি নতুন চুক্তি করার পর কাতালান ক্লাবটির সমর্থকেরা হাঁফ ছেড়ে বেঁচেছিলেন। কিন্তু এখন তাঁরা ভাবতেই পারেন, বার্সার প্রতি মেসির ভালোবাসায় ‘শর্ত’ আছে!স্পেনের কাতালোনিয়া অঞ্চলে টালমাটাল রাজনৈতিক অবস্থা বিরাজ করছে। কাতালোনিয়া যদি শেষ পর্যন্ত স্বাধীনতা পেয়েই যায়, তাহলে বার্সার কী হবে? ক্লাবটি কী লা লিগা ছেড়ে চলে আসবে কাতালোনিয়া লিগে? সে রকম কিছু ঘটলে কিন্তু বার্সার সঙ্গে মেসির সম্পর্কচ্ছেদ ঘটতে পারে! স্প্যানিশ সংবাদমাধ্যম ‘এল মুন্দো’ জানিয়েছে, সই করা চুক্তিপত্রে ‘ক্লাব ছাড়ার পথ’ খোলা রাখার পরিকল্পনা করেছেন বার্সার এ ফরোয়ার্ড।সেই পরিকল্পনা আসলে একটা শর্ত—তিনি বার্সায় থাকবেন, যদি ক্লাবটি স্প্যানিশ, ইংলিশ, ফ্রেঞ্চ অথবা জার্মান লিগের অধীনে খেলে। কাতালোনিয়া স্বাধীনতা পেলে বার্সাকে যদি সত্যিই এ চারটি লিগের বাইরে খেলতে হয়, তাহলে ‘ফ্রি’তে ক্লাব ছাড়ার শর্তও দেবেন মেসি। বার্সায় তাঁর ‘রিলিজ ক্লজ’ ৭০ কোটি ইউরো। সংবাদমাধ্যমটি জানিয়েছে, বার্সাও মনে করে, কাতালোনিয়া স্বাধীনতা পেলে মেসির চুক্তিপত্র অকার্যকর হয়ে পড়বে। সহজ কথায় ‘মেসি স্বয়ংক্রিয়ভাবেই মুক্ত হয়ে পড়বেন। কারণ, বার্সা মনে করে, সে ধরনের পরিস্থিতিতে চুক্তিপত্রের বিষয়াদি পাল্টাতে হবে।’
