
ফর্মে থাকলে বিধ্বংসী এক ব্যাটসম্যান তিনি, ঠান্ডা মাথায় বোলারদের খুন করে ফেলতে পারেন। ডেভিড মিলারের নামের পাশে তাই বসে গেছে ‘দ্য কিলার’ তকমা! বিপিএল রাঙাতে বাংলাদেশে আসার কথা প্রোটিয়া এই বিধ্বংসী ব্যাটসম্যানের। মিলার খেলবেন রংপুর রাইডার্সের হয়ে।মিলার ঠিক কবে বাংলাদেশে আসবেন, তা জানা যায়নি। সূত্র জানিয়েছে, চট্টগ্রাম পর্বে তাঁকে পাওয়ার সম্ভাবনা নেই রংপুরের। তবে টিম ম্যানেজমেন্টের আশা, প্রোটিয়া ব্যাটসম্যান খেলবেন ঢাকার দ্বিতীয় পর্ব থেকে। 
 
৮৭ ওয়ানডে ও ৪৬ আন্তর্জাতিক টি-টোয়েন্টি খেলা মিলার এর আগে ২০১৩ বিপিএলে খেলেছেন চিটাগং কিংসের হয়ে, ৩ ম্যাচে করেছিলেন ৪১ রান। তাঁর সাম্প্রতিক ফর্মটা বেশ ভালো। গত মাসে দেশের মাটিতে পাঁচ ম্যাচের ওয়ানডে সিরিজে অস্ট্রেলিয়া যে ধবলধোলাই হলো, তাতে তাঁর অবদানটা কম নয়। ৪ ম্যাচে ৯৬.৫০ গড়ে করেছেন ১৯৩ রান। এর মধ্যে অপরাজিত ১১৮ রানের একটি ইনিংসও আছে। 
তাঁর ক্যারিয়ার সীমাবদ্ধ ওয়ানডে ও টি-টোয়েন্টিতে। তাই অস্ট্রেলিয়ার বিপক্ষে দক্ষিণ আফ্রিকার টেস্ট দলে নেই মিলার। ঘরোয়া ক্রিকেটে সময়টা ভালোই যাচ্ছে তাঁর, নাইটসের হয়ে প্রথম শ্রেণির ক্রিকেটে মিলারের সর্বশেষ চারটি ইনিংস ৫৫, ২৮, ৬০ ও ১৭৭ রানের। ছন্দটা নিশ্চয়ই তিনি টেনে আনতে চাইবেন বিপিএলেও।মিলার হয়তো আগামী দু-একদিনের মধ্যে আসবেন, তবে রংপুরে আগামীকালই যোগ দেওয়ার কথা পাকিস্তান অলরাউন্ডার আনোয়ার আলীর।
