
মোস্তাফিজুর রহমান সর্বশেষ আন্তর্জাতিক ম্যাচ খেলেছেন ২৬ মার্চ, গত টি-টোয়েন্টি বিশ্বকাপে। যেকোনো ম্যাচ ধরলে ২২ জুলাই, ন্যাটওয়েস্ট টি-টোয়েন্টি ব্ল্যাস্টে সাসেক্সের হয়ে সারের বিপক্ষে খেলেছেন ‘ফিজ’। এরপর কাঁধের চোটে পড়ে প্রায় ছয় মাসের বিরতি। দীর্ঘ সময় পর কাল আবার ম্যাচ খেলতে নামছেন বাঁহাতি পেসার। ওয়াঙ্গেরির কোবহাম ওভালে নিউজিল্যান্ড একাদশের বিপক্ষে ৫০ ওভারের একমাত্র প্রস্তুতি ম্যাচ খেলবে বাংলাদেশ দল। প্রধান নির্বাচক মিনহাজুল আবেদীন আজ বলেছেন, প্রস্তুতি ম্যাচে থাকছেন মোস্তাফিজ, ‘এখনো পর্যন্ত আমাদের কাছে যে রিপোর্ট আছে, নেটে সে ভালোই বোলিং করেছে। কিছু লম্বা থ্রো করেছে। ওর যে ফিটনেস, আগামীকালের প্রস্তুতি ম্যাচটি সে খেলবে।’ ২৬ ডিসেম্বর থেকে শুরু হতে যাওয়া তিন ম্যাচের ওয়ানডে দিয়ে সিরিজেও মোস্তাফিজ থাকবেন কি না, সেটি নির্ভর করছে কাল তাঁর পারফরম্যান্সের ওপর। ‘ফিজ’কে ওয়ানডে দলে রাখা নিয়ে মিনহাজুল বললেন, ‘অস্ত্রোপচারের পর সে অনেক দিন ম্যাচ খেলেনি। দীর্ঘ পুনর্বাসন শেষে ফিটনেস ফিরে পেয়েছে। আগামীকালের প্রস্তুতি ম্যাচটা ওর জন্য খুবই জরুরি। তাতে ওর অবস্থাটা ভালোভাবে বোঝা যাবে। সে যদি তিনটি স্পেলে ৭-৮ ওভার বোলিং করতে পারে, আমরা তাকে ওয়ানডে সিরিজে রাখব।’প্রস্তুতি ম্যাচে বাংলাদেশ দলমাশরাফি বিন মুর্তজা (অধিনায়ক), সাকিব আল হাসান (সহ–অধিনায়ক), তামিম ইকবাল, মুশফিকুর রহিম, মাহমুদউল্লাহ, ইমরুল কায়েস, সৌম্য সরকার, সাব্বির রহমান, মোসাদ্দেক হোসেন, রুবেল হোসেন, তাসকিন আহমেদ, মোস্তাফিজুর রহমান, মেহেদী হাসান মিরাজ, শুভাশিস রায় ও তানভীর হায়দার।
