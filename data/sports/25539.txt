
রাশিয়া বিশ্বকাপ বাছাইপর্ব খেলতে বাংলাদেশে অস্ট্রেলিয়ার পা রাখা নিয়ে কম নাটক হয়নি। প্রথমে নিরাপত্তার কারণ দেখিয়ে বাংলাদেশে খেলতে রাজি ছিল না সকারুরা। পরে ফিফার নির্দেশে ম্যাচের আগের দিন ঢাকায় এসেছিল তারা। ২০১৫ সালে ঢাকায় অনুষ্ঠিত সে ম্যাচে টিম কাহিলের হ্যাটট্রিকে বাংলাদেশ হজম করেছিল ৪ গোল। পুরোনো খবর। তবে নতুনে একটি অজানা তথ্য প্রকাশ করেছে বিশ্ব ফুটবলের সর্বোচ্চ সংস্থা ফিফা। তাদের প্রতিবেদন অনুযায়ী সে ম্যাচে মাঠে দেরিতে নামার কারণে বাংলাদেশকে ৭৫০০ সুইস ফ্রাঁ জরিমানা করা হয়েছিল। বাংলাদেশি মুদ্রায় যা ৬ লাখ টাকার বেশি।
টাকার অঙ্কটা কম না বেশি, এটা নিয়ে তর্ক হতে পারে। কিন্তু নির্দিষ্ট সময়ের পরে মাঠে নামা বাংলাদেশ দলের অপেশাদার মানসিকতার আরেক ছবি। এই অস্ট্রেলিয়ার বিপক্ষেই আরেক ম্যাচে বাংলাদেশ দলের খেলোয়াড়দের ফিটনেস নিয়ে সে দেশের মিডিয়ায় বিদ্রূপ করা হয়েছিল। অস্ট্রেলিয়ার সঙ্গে বাংলাদেশের ফুটবলের দূরত্ব রাতারাতি ঘুচে যাবে না। কিন্তু খেলার মানে না হোক, যেসব জায়গায় একটু নজর দিলে ঠিকঠাকভাবে কাজটা করা যায়, সেখানেও অবহেলা! ৬ লাখ টাকা জরিমানা এরই উদাহরণ হয়ে থাকল।
অথচ সেবার বাছাইপর্বে বিশকেকে অনুষ্ঠিত কিরগিজস্তানের বিপক্ষে ম্যাচে দেরিতে নামার কারণে সতর্ক করা হয়েছিল বাংলাদেশকে। কিন্তু তাতেও টনক নড়েনি মামুনুল বাহিনীর। অস্ট্রেলিয়ার বিপক্ষে একই কাণ্ড ঘটানোতে বাধ্যতামূলক শাস্তির খড়্গ নেমে আসে; যা এত দিন গোপন করে রেখেছিল বাংলাদেশ ফুটবল ফেডারেশন। বিশ্বকাপ বাছাইপর্বের আট ম্যাচে মোট ৩২ গোল হজম করেছিল বাংলাদেশ। এখন দেখা যাচ্ছে সঙ্গে আছে জরিমানাও।
