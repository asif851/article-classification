
ভারত সফর থেকে নিজে থেকেই সরে দাঁড়ালেন অস্ট্রেলিয়ার অধিনায়ক মাইকেল ক্লার্ক। কারণ পিঠের চোট। সময়মতো চোট সারিয়ে তুলতে পারবেন না, এমন ভাবনা থেকেই তাঁর এই সিদ্ধান্ত। অসি অধিনায়কের জায়গায় ভারত সফরে দলে জায়গা পেয়েছেন কালাম ফার্গুসন।এই মুহূর্তে ভারত সফরের চেয়ে নিজের মাটিতে ফিরতি অ্যাশেজ সিরিজ নিয়েই বেশি ভাবছে অস্ট্রেলিয়া। কারণটা সহজেই অনুমেয়। ঘরের মাটিতে ইংল্যান্ডের বিপক্ষে মান রাখতেই হবে। অ্যাশেজ সিরিজে পাছে ক্লার্ককে হারাতে হয়, সেই ভাবনাই মূলত কাজ করেছে ভারত সফরের দল থেকে ক্লার্কের সরে যাওয়ার পেছনে।পিঠের চোট থেকে ক্লার্ক খুব ধীরগতিতে সেরে উঠছেন। ব্যাপারটি জানিয়েছেন অস্ট্রেলিয়া দলের চিকিত্সক অ্যালেক্স কুন্তরিস, ‘মাইকেলের পিঠের চোটটা বেশ পুরোনো। অনেক দিন ধরেই সে এতে ভুগছে। সম্প্রতি ইংল্যান্ডের বিপক্ষে ওয়ানডে সিরিজে চোটটা গুরুতর রূপ নিয়েছে। এর মধ্যে ভারত সফরে গেলে সে হয়তো আরও দীর্ঘ দিনের জন্য মাঠের বাইরে চলে যেত।’কালাম ফার্গুসন এর আগেও অস্ট্রেলিয়ার পক্ষে খেলেছেন। সীমিত ওভারের ক্রিকেটে তাঁর পারফরম্যান্স যথেষ্টই ভালো। ২০০৯ সালে অভিষেক তাঁর। পরে চোটের কারণে মাঠের বাইরে চলে গিয়েছিলেন। চলতি ঘরোয়া মৌসুমে ভালো খেলেই জাতীয় দলে প্রত্যাবর্তন তাঁর। সূত্র: পিটিআই।
