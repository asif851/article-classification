

• মোহালিতে সানরাইজার্স হায়দরাবাদকে ১৫ রানে হারিয়েছে পাঞ্জাব। • গেইলের সেঞ্চুরিতে পাঞ্জাবের স্কোর ৩ উইকেটে ১৯৩। • হায়দরাবাদ করে ৪ উইকেটে ১৭৮।
ইনিংসের শেষ ওভারে রবীচন্দ্রন অশ্বিনকে পর পর দুবার লংঅন দিয়ে উড়িয়ে মারলেন সাকিব আল হাসান। যদিও ততক্ষণে ম্যাচের ভাগ্য নির্ধারণ হয়ে গেছে অনেকটাই। সাকিব যতই উড়িয়ে মারুন, তাতে শুধু সানরাইজার্স হায়দরাবাদের পরাজয়ের ব্যবধানই কমেছে। কিন্তু শেষ মুহূর্তে নামা সাকিবের ব্যাটিং দেখে প্রশ্ন হতে পরে, এত পরে কেন নামানো হয়েছে তাঁকে?
আগের দুই ম্যাচে সাকিব ব্যাটিং করেছেন পাঁচে। ১৪ এপ্রিল ইডেন গার্ডেনে কলকাতা নাইট রাইডার্সের বিপক্ষে হায়দরাবাদের জয়ে গুরুত্বপূর্ণ অবদান রেখেছে তাঁর ২৭ রান। হায়দরাবাদ টিম ম্যানেজমেন্ট একটু ওপরের দিকেই সাকিবের ব্যাটিংয়ের সুযোগ করে দিচ্ছিল। কিন্তু আজ ব্যত্যয় ঘটল। চোট পেয়ে শিখর ধাওয়ান আহত অবসর নেওয়ায় ইউসুফ পাঠানকে নামানো হলো চারে। স্ট্রোক খেলতে সিদ্ধহস্ত পাঠানের আগেভাগে নামাটা ঠিক আছে। কিন্তু সাকিবের আগে দীপক হুদার নামার যৌক্তিকতা নিয়ে প্রশ্ন তোলাই যায়।
সাকিব যখন ব্যাটিংয়ে এলেন হায়দরাবাদের দরকার ২০ বলে ৫৯। কঠিন এ সমীকরণটা মেলানো প্রায় অসম্ভব বলে নেট রানরেট ঠিক রাখাতেই যেন মনোযোগী হলেন হায়দরাবাদের দুই ব্যাটসম্যান সাকিব ও মনিশ পান্ডে। দুজনের অবিচ্ছিন্ন ষষ্ঠ উইকেটে যোগ হলো ২১ বলে ৪৫ রান। মনিশ অপরাজিত ৪২ বলে ৫৭ রান করে। ১ চার ও ২ ছক্কায় সাকিব ১২ বলে অপরাজিত ২৪ রানে। বাংলাদেশের টেস্ট ও টি-টোয়েন্টি অধিনায়কের স্ট্রাইকরেট ২০০, যেটি আজ হায়দরাবাদের ব্যাটসম্যানদের মধ্যে সবচেয়ে সেরা। মনিশ-সাকিবের দারুণ ব্যাটিংয়ের পরও হায়দরাবাদ পাঞ্জাবের কাছে হারল ১৫ রানে।
মোহালিতে আজ রাতটা অবশ্য ক্রিস গেইলের। মারকুটে ব্যাটিংয়ে হায়দরাবাদের বোলারদের কচুকাটা করে ক্যারিবীয় ওপেনার তুলে নিয়েছেন তাঁর ২১তম টি-টোয়েন্টি সেঞ্চুরি। গেইলের সেঞ্চুরির পরও পাঞ্জাবকে আটকে রাখা গিয়েছিল ২০০ রানের নিচে। কিন্তু পাঞ্জাবের দেওয়া ১৯৪ রানের লক্ষ্যটা পাহাড় হয়ে গেল টানা তিন ম্যাচ জিতে মোহালিতে আসা হায়দরাবাদের।
