



সাবিনার দল সিথু এফসি ৩-১ গোলের জয় পেয়েছে
এ ম্যাচে জোড়া গোল করেছে সাবিনা 
টানা দুই ম্যাচে জোড়া গোল করলেন তিনি 


ভারতীয় ফুটবল ফেডারেশনের ফেসবুক পেজে বারবার রিপ্লে করে দেখানো হলো সাবিনার দ্বিতীয় গোলটি। বাংলাদেশ অধিনায়কের পা থেকে আসা এমন দুর্দান্ত গোল বারবার না দেখিয়ে উপায় আছে!
ইন্দিরা গান্ধী একাডেমি বক্সের বাঁ প্রান্তে সাবিনার উদ্দেশে রক্ষণচেরা থ্রু ইন্দুমাথির। উইং দিয়ে দৌড়ে ভেতরে ঢুকে সাবিনার সে বলটি ওয়ান টাচের প্লেসিং শটে হাওয়ায় ভাসিয়ে দূরের পোস্ট দিয়ে পাঠাল জালে। প্রতিপক্ষ গোলরক্ষক হয়তো ভাবছিল, এভাবেও গোল করা যায়!
দুর্দান্ত সেই গোলটির আগেও এক গোল করে দলকে এগিয়েও নিয়েছিলেন সাবিনাই। তার জোড়া গোলের সুবাদে ইন্দিরা গান্ধী একাডেমিকে ৩-১ ব্যবধানে হারিয়েছে তামিলনাড়ুর সিথু এফসি।
৭৫ মিনিট পর্যন্তও ১-১ গোলে ড্রয়ের দিকে এগিয়ে যাচ্ছে ম্যাচ। এরপরই সাবিনার ৬ মিনিটের ঝলক। গোলের খাতা খুলেছে ৭৬ মিনিটে। ডান প্রান্ত থেকে মনীষার ক্রস পেয়ে ব্যবধান ২-১ করে সাবিনা। এর পাঁচ মিনিট পরই সেই দুর্দান্ত গোল। সামাজিক যোগাযোগমাধ্যমেও ভীষণ সাড়া ফেলেছে গোলটি।
ইন্ডিয়ান উইমেন্স লিগে এ নিয়ে টানা দুই ম্যাচে জোড়া গোল করল সাবিনা। আর সব মিলিয়ে টানা চার ম্যাচে গোল। এ চার ম্যাচেই জয় পেয়েছে তার দল। সাবিনা গোল করলেই যেন তার দল জেতে!
ভারতে গিয়ে প্রথম ম্যাচে বদলি হিসেবে মাঠে নেমেছিল সাবিনা। কিন্তু এরপর থেকে টানা চার ম্যাচে একাদশে সুযোগ পেয়ে প্রতিদিনই গোল করে প্রমাণ দিচ্ছে নিজের যোগ্যতার। সব মিলিয়ে এ পর্যন্ত তাঁর গোলসংখ্যা ৬।

