



ভারতের বিপক্ষে আজ পরিবর্তন আসতে পারে বাংলাদেশ দলের একাদশে।
নিদাহাস ট্রফিতে প্রতি ম্যাচেই টস হয়ে উঠেছে ভীষণ গুরুত্বপূর্ণ।
টসজয়ী দলই জিতছে ম্যাচ।
বাংলাদেশের একাদশে পরিবর্তন আসতে পারে আজ।


ম্যাচের আগের দিন অনুশীলন দেখে এখন একাদশ অনুমান করা কঠিন। সব খেলোয়াড়ই কঠোর পরিশ্রম করেন, সব খেলোয়াড়কেই সমান সময় দেন কোচিং স্টাফ। প্রেমাদাসার নেটে কালকের অনুশীলন দেখে যেমন বোঝা কঠিন হলো আজ ভারতের বিপক্ষে ঠিক কোন একাদশ নিয়ে নামছে বাংলাদেশ। তবে দুইয়ে দুইয়ে চার তো মেলানোই যায়। 
সেটি হলে আজ দুটি পরিবর্তন দেখা যেতে পারে একাদশে। নিদাহাস ট্রফিতে প্রথম দুই ম্যাচ একই একাদশ নিয়ে খেলেছে বাংলাদেশ। আজ একাদশে পরিবর্তন আসার জোর সম্ভাবনা। শ্রীলঙ্কার বিপক্ষে বাজে বোলিংয়ের ‘শাস্তি’ হিসেবে হিসেবে তাসকিন আহমেদের একাদশের বাইরে থাকার কথা শোনা যাচ্ছে। তাঁর জায়গায় সুযোগ মিলতে পারে আবু হায়দারের। একাদশে জায়গা পাওয়ার সম্ভাবনা আছে, সেটি জানতে পেরে কিনা কাল প্রেমাদাসার নেটে নিজেকে দারুণভাবে প্রস্তুত করলেন বাঁহাতি পেসার। শোনা যাচ্ছে, ছন্দ হারিয়ে ফেলা সাব্বির রহমানকে বাদ দিয়ে আরিফুল হককে এ ম্যাচে সুযোগ দিতে পারে টিম ম্যানেজমেন্ট। শ্রীলঙ্কার বিপক্ষে ব্যাটসম্যানদের রান উৎসবের দিনেও যেভাবে দৃষ্টিকটু রানআউট হয়েছেন সাব্বির, বিসিবি সভাপতি নাজমুল হাসান পর্যন্ত তাঁর বিরক্তি লুকাননি। সাব্বিরকে বসিয়ে দেওয়ার জোর গুঞ্জন আছে। প্রতিপক্ষ আর মাঠের কন্ডিশন বুঝে যেভাবে ইচ্ছে একাদশ নির্বাচন করতে পারে বাংলাদেশ। কিন্তু টস তো আর চাইলেই নিজেদের পক্ষে আনা যায় না—এ যে ভাগ্যের খেলা! নিদাহাস ট্রফিতে প্রতি ম্যাচেই টস হয়ে উঠেছে ভীষণ গুরুত্বপূর্ণ। একটা অলিখিত নিয়ম হয়ে দাঁড়িয়েছে সিরিজে, যে দলই টস জিতছে, তারা ফিল্ডিং নিচ্ছে। শেষ পর্যন্ত ম্যাচও জিতছে টসজয়ী দল। আজ ভারতের বিপক্ষে ম্যাচেও টস যে গুরুত্বপূর্ণ ভূমিকা রাখবে, সেটিই কাল বললেন মাহমুদউল্লাহ, ‘টসটা খুবই গুরুত্বপূর্ণ। খেয়াল করে দেখবেন, প্রতি ম্যাচেই রান তাড়া করে জিতছে সবাই। পিচ মনে হয় আরও ভালো হতে পারে, ব্যাটসম্যানদের জন্য আরও সহজ হতে পারে। ব্যাটসম্যানরা যদি সুযোগ কাজে লাগাতে পারে...টস অনেক গুরুত্বপূর্ণ। টস জিততে পারলে ফল আমাদের পক্ষে নিয়ে আসার চেষ্টা করব।’আর যদি টস না জিততে পারেন? তবুও ফল পক্ষে নিয়ে আসতেই খেলতে হবে মাহমুদউল্লাহদের।
