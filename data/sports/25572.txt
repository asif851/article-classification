
কাল মেয়েদের বিশ্বকাপে নিজেদের প্রথম ম্যাচে ভারত হারিয়ে দিয়েছে স্বাগতিক ইংল্যান্ডকে। চমকে দেওয়া এই জয়ে অধিনায়ক মিতালি রাজ ৭৩ বলে ৭১ রানের দারুণ এক ইনিংস খেলেছেন। জয় বা এই ইনিংসের জন্যও নয়, মিতালি ভারতীয়দের মন জিতে নিয়েছেন অন্য কারণে। টুইটারে মিতালির প্রশংসার বান ডেকেছে।
ব্যাট হাতে ওয়ান ডাউনে নামার কথা ছিল তাঁর। কিন্তু ওপেনিং জুটিটা ইনিংসের অর্ধেকের বেশি খেলে ফেলে। ২৬ ওভার ৫ বল স্থায়ী ১৪৪ রানের সেই জুটির সময় অধিনায়ক প্যাড-ট্যাড পরে বৃথা সময় নষ্ট করেননি। সে সময় তিনি একটি বই পড়ছিলেন। আর মিতালির এই বই পড়ার দৃশ্য বারবার ভেসে আসছিল টিভি পর্দায়। অনেকে মিতালির এই ছবি তুলে টুইট করেন। এক সময় ভারতীয় ড্রেসিং রুমে রাহুল দ্রাবিড়কে কখনো কখনো মনোযোগ দিয়ে পড়তে দেখা যেত। অনিল কুম্বলেরও পড়ুয়া হিসেবে সুখ্যাতি ছিল। ভারতের বর্তমান দলটির খেলোয়াড়দের শরীরী ভাষা ও দৃষ্টিভঙ্গিই এখন প্রশ্নের মুখে। বিশেষ করে কোচ কুম্বলেকে যেভাবে চলে যেতে হলো, সেটা মানতে পারেননি ভারতেরই অনেক সমর্থক। এই সময় মিতালির কাছ থেকেই যেন অনেক কিছু শেখার আছে কোহলিদের।মিতালি অবশ্য এর আগেই আলাদা করে আলোচনার জন্ম দিয়েছিলেন। বিশ্বকাপ শুরুর আগে ভারত অধিনায়ককে প্রশ্ন করা হয়েছিল, ভারত বা পাকিস্তানের পুরুষ ক্রিকেটারদের মধ্যে তাঁর প্রিয় কে। মিতালি জবাব দিয়েছিলেন, ‘এই প্রশ্নটা কি আপনারা পুরুষ ক্রিকেটারদেরও করেন? ওদের কাছে জানতে চান ওদের প্রিয় নারী ক্রিকেটার কে? আমাকে সব সময় প্রশ্ন করা হয় ছেলেদের মধ্যে আমার প্রিয় ক্রিকেটার কে। আপনাদের কিন্তু ওদেরও জিজ্ঞেস করা উচিত, মেয়েদের মধ্যে ওদের প্রিয় ক্রিকেটার কে।’
