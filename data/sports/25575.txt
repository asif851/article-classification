
লরা বাসেটের দেওয়া শেষ মুহূর্তের উপহারে বর্তমান চ্যাম্পিয়ন জাপান পৌঁছে গেল ফাইনালে। গতকাল মেয়েদের বিশ্বকাপের দ্বিতীয় সেমিতে সেই উপহারটা এসেছে নির্ধারিত ৯০ মিনিটের একেবারে শেষ মুহূর্তে। আত্মঘাতী গোলটি নিশ্চয়ই অনেক দিন পোড়াবে ইংলিশ ফুটবলার বাসেটকে। 
পুরো খেলায় ছিল ১-১ গোলের সমতা। দুই দলের দুটি গোলই আসে প্রথমার্ধে। দুটোই পেনাল্টি গোল। মজার ব্যাপার হচ্ছে দুটো পেনাল্টিই ছড়িয়েছে বিতর্কের উত্তাপ। খেলার ৩৩ মিনিটে আয়া মিয়ামা এগিয়ে দেন জাপানকে। এগিয়ে থাকার আনন্দের রেশ না কাটতেই ফারাহ উইলিয়ামসের মাধ্যমে সমতায় ফেরে ইংলিশরা। এরপর অবশ্য দুর্ভাগ্য পিছু ধাওয়া শুরু করে ইংল্যান্ডের মেয়েদের। বার দুয়েক বল লাগে বারে। এরপর তো সেই হৃদয় ভেঙে দেওয়া আত্মঘাতী গোল। জাপানি কোচ নোরিও সাসাকি অবশ্য এই জয়কে ‘ভাগ্যপ্রসূত’ বলতে নারাজ। বরং এই জয়কে তাঁর দলের খেলোয়াড়দের পরিশ্রম আর দৃঢ় প্রতিজ্ঞার ফসল হিসেবে অভিহিত করেছেন তিনি, ‘ইংল্যান্ড অবশ্যই ভালো খেলেছে, কিন্তু এই জয় আমাদের পরিশ্রম আর প্রতিজ্ঞার ফসল। ফাইনালেও যেন দল ঠিক এই খেলাটাই খেলতে পারে! ’রোববারের ফাইনালে জাপানের প্রতিপক্ষ যুক্তরাষ্ট্র। র‍্যাঙ্কিংয়ের শীর্ষ দল জার্মানিকে ২-০ গোলে হারিয়ে তারা এই মুহূর্তে অপেক্ষায় চূড়ান্ত লড়াইয়ের। ২০১১ সালের আসরের পুনরাবৃত্তি এই ফাইনাল। জাপানের জন্য এই লড়াই চার বছর আগের উৎসব ফিরিয়ে আনার, যুক্তরাষ্ট্রের জন্য প্রতিশোধের। শেষ হাসিটা কে হাসে, দেখার বিষয় এখন এটিই। সূত্র: রয়টার্স।
