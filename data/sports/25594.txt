
এবারের প্রিমিয়ার লিগ জিতবে কোন দল? সময়ই দেবে উত্তর। তবে শিরোপা লড়াইয়ে শেখ জামাল আর আবাহনীই অনেকটা এগিয়ে। এই দুই দলের ঠিক পেছনেই মোহামেডান। যদিও মোহামেডানের জন্য শিরোপা জেতা বেশ কঠিন। তবে আবাহনী-শেখ জামালের পা হড়কালে সাদা-কালোদের সম্ভাবনা বাড়তে পারে।
সেই সম্ভাবনার পথে টিকে থাকতে আজ বড় পরীক্ষা মোহামেডানের। একই সঙ্গে আবাহনীর জন্যও বড় এক বাধা পেরোনোর দিন। আজ লিগের দ্বিতীয় পর্বে মুখোমুখি আবাহনী-মোহামেডান।
১৩ ম্যাচে ৩১ পয়েন্ট নিয়ে লিগ টেবিলের শীর্ষে শেখ জামাল। ১২ ম্যাচে ২৫ পয়েন্ট পাওয়া আবাহনী দুইয়ে। তিনে মোহামেডান (২০)। আজ জিতলে মোহামেডান চলে আসবে আবাহনীর আরও কাছে। আবাহনীর জয় মানে শেখ জামালের সঙ্গে পয়েন্টের ব্যবধান কমে আসবে তিন। বঙ্গবন্ধু স্টেডিয়ামে সন্ধ্যা ৬টায় শুরু হওয়া ম্যাচটা দুই দলের জন্যই গুরুত্বপূর্ণ।
মোহামেডান এরই মধ্যে জিতে নিয়েছে স্বাধীনতা কাপ। আবাহনীর সময়টা ভালো কাটছে না। এই মৌসুমে এখনো কোনো সাফল্য নেই। আজ হারলে তো লিগে পিছিয়ে পড়বে অনেকটা। তবে এই মৌসুমে মোহামেডানের সঙ্গে চার সাক্ষাতের দুটি জেতায় আকাশি-নীলরা একটু মানসিকভাবে উজ্জীবিত থাকতে পারে। মোহামেডানের একটি মাত্র জয় স্বাধীনতা কাপের সেমিফাইনালে (অন্য ম্যাচটি ড্র)। সেই জয়ই অবশ্য মোহামেডানকে আত্মবিশ্বাসের টনিক।
এটা ঘটনা, মোহামেডান কোচ রুই ক্যাপেলা সাদা-কালোর চিরন্তন খেলাই বদলে দিয়েছেন। রক্ষণাত্মক কৌশলই নিচ্ছেন পর্তুগিজ কোচ। অনেকটা একই পথে হাঁটছেন আলী আকবর পোরমুসলিমি। যার অর্থ, আজ দুই কোচই রক্ষণ ঠিক রেখে পাল্টা-আক্রমণে যেতে চাইবেন।
যেভাবেই হোক দিন শেষে জয় চান দুই কোচ। ক্যাপেলা বলছেন, ‘আবাহনীর চেয়ে আমাদেরই জয়টা বেশি গুরুত্বপূর্ণ। কারণ লিগের লড়াইয়ে টিকে থাকতে হলে জেতার কোনো বিকল্প নেই।’ আবাহনীর ইরানি কোচের কথা, ‘আপাতত চোটসমস্যা কাটিয়ে উঠেছি। তাই এই ম্যাচ জেতার ব্যাপারে আত্মবিশ্বাসী আমি।’
রক্ষণাত্মক ফুটবল নয়, আবাহনী-মোহামেডানের কাছে আক্রমণাত্মক ফুটবলই দেখতে চায় সমর্থকেরা। 
