
বাংলাদেশ প্রিমিয়ার লিগের (বিপিএল) ঢাকা পর্বে দুটি দৃশ্য দেখা যাচ্ছিল নিয়মিত—একপেশে ম্যাচ আর ফাঁকা গ্যালারি! কিন্তু কাল ছিল ভিন্ন ছবি। দর্শকে টইটম্বুর মিরপুর শেরেবাংলা স্টেডিয়াম দেখল এক দিনে দুটি টান টান উত্তেজনার ম্যাচ।অবশ্য গত তিন দিনই মিরপুর শেরেবাংলা স্টেডিয়ামের গ্যালারি ছিল কানায় কানায় পূর্ণ। কিন্তু শুধু ক্রিস গেইল-ব্রেন্ডন ম্যাককালামের ব্যাটিং দেখেই তো মন ভরবে না, যদি না ম্যাচ জমজমাট হয়! অবশেষে ঢাকায় প্রথম পর্বের শেষ দিনে দেখা মিলেছে শ্বাসরুদ্ধকর, স্নায়ুক্ষয়ী দুটি লড়াইয়ের।দিনের প্রথম ম্যাচে খুলনা টাইটানসকে ১৬৭ রানের লক্ষ্য দিয়েছিল রাজশাহী কিংস। ১৬.৩ ওভারে ১২৮ রানে ৮ উইকেট হারানো খুলনার ম্যাচ জেতা দূরে থাক, উল্টো অলআউট হওয়ার আশঙ্কা ছিল! একটা সময়ে সমীকরণ দাঁড়াল ১৮ বলে খুলনাকে করতে হবে ৩৬ রান। তীব্র স্নায়ুচাপে দুর্দান্ত এক ইনিংস দেখা গেল আরিফুল হকের কাছ থেকে। হোসেন আলীর করা ১৮তম ওভারে প্রথম চার বলে ১৬ রান তুলে বদলে দিলেন ম্যাচের রং। শেষ ওভারে ডোয়াইন স্মিথকে পরপর দুই বলে চার-ছক্কা মেরে কী দারুণ সমাপ্তি!
১৯ বলে অপরাজিত ৪৩ রান করে আরিফুল ম্যাচের সব আলো টেনে নিলেন নিজের দিকে। নবম উইকেটে জুনায়েদ খানের সঙ্গে যে ৪০ রানের জুটি গড়লেন, তাতে ৩৯ রানই আরিফুলের। খুলনা ম্যাচটা জিতে গেল ২ উইকেটে।
ঢাকা ডায়নামাইটস-রংপুর রাইডার্সের পরের ম্যাচটাও হেঁটেছে একই পথে, যার সমাপ্তিটা ছিল স্নায়ুর চূড়ান্ত পরীক্ষা নিয়ে। তবে কাল একসঙ্গে ঝড় তুলতে পারেননি গেইল-ম্যাককালাম। ৬ রানে ম্যাককালাম বিদায় নিলেও গেইলের কাছ থেকে পাওয়া গেল আরও একটা ঝোড়ো ফিফটি। বিস্ফোরক দুই ওপেনার বিদায় নেওয়ার পরই তাসের ঘরের মতো ভেঙে পড়ে রংপুরের ব্যাটিং লাইনআপ। ১৯.৫ ওভারে মাশরাফির দল অলআউট ১৪২ রানে। কিন্তু সাদামাটা এই রানটাই তাড়া করতে নেমে শেষ পর্যন্ত পারেনি তারকায় ঠাসা বর্তমান চ্যাম্পিয়ন ঢাকা!শেষ ওভারে ঢাকার দরকার ছিল ১০ রান। হাতে উইকেট দুটি। উইকেটে তখন টি-টোয়েন্টির বড় নাম কাইরন পোলার্ড। থিসারা পেরেরার প্রথম দুই বলে এক রান নেওয়ার সুযোগ থাকলেও নেননি পোলার্ড। তৃতীয় বলে ফুলটস পেয়ে মারেন ছক্কা। চতুর্থ বলে আবার সিঙ্গেলের সুযোগ পেলেও নেননি।
পোলার্ড কেন সিঙ্গেল নিলেন না, তার ব্যাখ্যায় ম্যাচ শেষে সংবাদ সম্মেলনে দলের প্রতিনিধি হয়ে আসা আবু হায়দার বললেন, ‘ওর হয়তো পরিকল্পনা ছিল ছক্কা মারার। তার জন্য আসলে দুটি বলই প্রয়োজন ছিল।’ কিন্তু পোলার্ড পারেননি। তার খেসারত গুনতে হয়েছে ঢাকাকে। শেষ দুই বলে পোলার্ড ও আবু হায়দারকে বোল্ড করে ম্যাচটা নিজেদের করে নেন পেরেরা। রংপুরও ম্যাচটা জিতে নেয় ৩ রানে।
এবার বিপিএলে প্রথমবারের মতো ম্যাচে দুই দলকেই অলআউট হতে দেখা গেল কাল। যে দুটি দল কিনা টুর্নামেন্টের ফেবারিট। মাঠের খেলার মতো জমে উঠেছে পয়েন্ট তালিকার হিসাবটাও। ৬ ম্যাচে ১০ পয়েন্ট নিয়ে সবার ওপরে আছে কুমিল্লা ভিক্টোরিয়ানস। ৮ ম্যাচে ৯ পয়েন্ট নিয়ে দুইয়ে ঢাকা। ৭ ম্যাচে সমান পয়েন্ট নিয়ে তিনে খুলনা টাইটানস।
৮ ম্যাচে ৭ পয়েন্ট নিয়ে চারে সিলেট সিক্সার্স। ৬ ম্যাচে ৬ পয়েন্ট নিয়ে তলানি থেকে পাঁচে উঠে এসেছে রংপুর। ৭ ম্যাচে ৪ পয়েন্ট নিয়ে রাজশাহী ও ৬ ম্যাচে ৩ পয়েন্ট নিয়ে নিচের দিকে থাকা চিটাগং ভাইকিংসকে এখনই উড়িয়ে দেওয়ার সুযোগ নেই। সাত দলেরই এখনো সমান সুযোগ আছে শেষ চারে পা রাখার। অনিয়ম ও বিশৃঙ্খলামুক্ত দুর্দান্ত ম্যাচ, দলগুলোর মধ্যে ভীষণ প্রতিদ্বন্দ্বিতা, গ্যালারিভরা দর্শক, পয়েন্ট তালিকায় জটিল হিসাব—একটা টুর্নামেন্ট জমতে আর কী লাগে! কালকের জমজমাট দুটি ম্যাচের নিরিখে দর্শকদের প্রাণের দাবি তো, এমন বিপিএলই চাই!
