
ব্যালন ডি’অর নিয়ে কোনো আগ্রহ নেই ফুটবল কিংবদন্তি ইয়োহান ক্রুইফের। হতেই পারে! কিন্তু সাবেক এই ডাচ গ্রেট ব্যালন ডি’অরকে এমন অভিধায় অভিহিত করেছেন, যা এই প্রশ্ন তুলে দেয় এই পুরস্কারের নির্ভরযোগ্যতা নিয়েই। তিনি বলেছেন, ‘মিডিয়া সার্কাস ছাড়া আর কিছুই নয় এই ব্যালন ডি’অর পুরস্কার। ফিফার বর্ষসেরা ফুটবলার নির্বাচনের পুরো প্রক্রিয়াটিই নাকি তাঁর কাছে যথেষ্ট প্রশ্নবিদ্ধ।তিনি নিজে তাঁর ক্যারিয়ারে ব্যালন ডি’অর জিতেছেন তিনবার। কিন্তু এই পুরস্কারটি তাঁকে কোনোভাবেই উদ্বেলিত করে না। ক্রুইফের মতে, ‘এই পুরস্কারটি একটা বড় ধরনের নাটকের মঞ্চায়ন। এই পুরস্কার আমাকে আলোড়িত করে না এর ভোটাভুটির প্রক্রিয়ার কারণে।’ভোটাভুটির ব্যাপারে নিজের আপত্তির ব্যাপারটির ব্যাখ্যাও দিয়েছেন ক্রুইফ, ‘জনপ্রিয়তার মাপকাঠিই এই পুরস্কারের সবচেয়ে বড় ব্যাপার। মাঠের খেলা যা-ই হোক, প্রত্যেকেই নিজের পছন্দের খেলোয়াড়কে অন্ধের মতো ভোট দিয়ে যায়। এখানে জনপ্রিয়তার ব্যাপারটিই প্রধান। এই ভোট একসঙ্গে করে ব্যালন ডি’অর বিজয়ীকে নির্বাচন করা হয়। এই প্রক্রিয়াটি ঠিক নয়। এ কারণেই এটি পরিণত হয় মিডিয়া সার্কাসে। আর যার থাক। আমার এই পুরস্কারে কোনো আস্থা নেই। বছরান্তে এই পুরস্কারটি কে পাচ্ছে, এ নিয়েও কোনো আগ্রহ নেই।’ সূত্র: মার্কা।
