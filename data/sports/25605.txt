
ডিসেম্বর ভারতের বিপক্ষে দ্বিপক্ষীয় সিরিজ না হলে আইসিসি ও এসিসির প্রতিযোগিতায় ভারতের সঙ্গে না খেলার সিদ্ধান্ত নিতে পারে পাকিস্তান।পাকিস্তান ক্রিকেট বোর্ডের সভাপতি (পিসিবি) শাহরিয়ার খান নিজেই জানিয়েছেন এ কথা। এখনো চূড়ান্ত সিদ্ধান্ত না হলেও ভারতের ডিসেম্বরে প্রস্তাবিত সিরিজটি না খেললে পিসিবি এমন সিদ্ধান্ত নিতে বাধ্য হবে বলেই জানিয়ে দিয়েছেন তিনি।বেশ কয়েক মাস ধরেই ভারত-পাকিস্তানের মধ্যকার দ্বিপক্ষীয় সিরিজ নিয়ে চলছে অনিশ্চয়তা। প্রথমে ভারত পাকিস্তানের বিপক্ষে এই সিরিজের ব্যাপারে নিজেদের সম্মতির কথা জানালেও রাজনৈতিক ইস্যুতে এই মুহূর্তে তাদের মনোভাব বেশ নেতিবাচক। ভারত সরকার এই সিরিজের ব্যাপারে আনুষ্ঠানিক কোনো সিদ্ধান্ত না জানালেও ভারতীয় ক্রিকেট বোর্ড আপাতত এই সিরিজ না খেলার পক্ষেই অবস্থান নিয়েছে।ভারতের বিপক্ষে সিরিজটি আর্থিক দিক দিয়ে পাকিস্তানের জন্য অত্যন্ত গুরুত্বপূর্ণ। ২০০৯ সালে শ্রীলঙ্কান ক্রিকেট দলের ওপর সন্ত্রাসী হামলার পর থেকেই অর্থ আয়ের উৎস আন্তর্জাতিক ক্রিকেট পাকিস্তান থেকে নির্বাসিত। গত ছয় বছর ধরেই কখনো আরব আমিরাত আবার কখনো ইংল্যান্ডে হোম সিরিজ আয়োজন করতে হয়েছে পিসিবিকে। আর্থিক দিয়ে যা যথেষ্ট ব্যয়বহুল।কিছু দিন আগেই পাকিস্তান ক্রিকেট বোর্ডের প্রধান শাহরিয়ার খান বলেছিলেন, ভারতের বিপক্ষে সিরিজটি না হলে কর্মী ছাঁটাইয়ের মতো অপ্রিয় কর্মকাণ্ডে জড়াতে হতে পারে তাঁকে। এসব কারণেই ভারতের বিপক্ষে সিরিজটি নিয়ে রীতিমতো মরিয়া পাকিস্তান।ভারতকে আন্তর্জাতিক ক্রিকেটে বয়কট করার ব্যাপারে শাহরিয়ার খান এখনো দর-কষাকষির দরজা খোলা রাখতে চান। তিনি বলেছেন, ‘যদি ভারত কট্টর অবস্থানে যায়, তাহলে আমাদেরও তেমন কট্টরই হতে হবে। সিরিজটি না হলে আন্তর্জাতিক ক্রিকেটে আমরা ভারতের সঙ্গে না খেলারই সিদ্ধান্ত নিয়ে রেখেছি।২০১২ সালে ভারতের মাটিতে সর্বশেষ একটি ওয়ানডে সিরিজ খেলেছিল পাকিস্তান। এই দুই দেশের মধ্যে সর্বশেষ পূর্ণাঙ্গ সিরিজ অনুষ্ঠিত হয়েছিল আজ থেকে আট বছর আগে, ২০০৭ সালে। সূত্র: এনডিটিভি অনলাইন, আনন্দবাজার পত্রিকা।
