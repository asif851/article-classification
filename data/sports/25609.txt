
আগের দিনের বিনা উইকেটে ৩০ রানে খেলতে নেমে শ্রীলঙ্কা আজ মাত্র ৯ রান যোগ করতেই ডেল স্টেইনের আঘাত। সেই যে শুরু, গোটা দিনে ক্ষণে ক্ষণে তোপ দাগলেন প্রোটিয়া ফাস্ট বোলার। মূলত স্টেইন-ঝড়ে তৃতীয় দিনে গল টেস্টের লাগাম দক্ষিণ আফ্রিকার হাতে। দিন শেষে শ্রীলঙ্কার সংগ্রহ ৯ উইকেটে ২৮৩। এখনো পিছিয়ে ১৭২ রানে। খবর টেন ক্রিকেট, রয়টার্স, ক্রিকইনফোর। 
কুশল ফিরে যাওয়ার পর লড়াই চালান উপুল থারাঙ্গা ও কুমার সাঙ্গাকারা। দ্বিতীয় উইকেট জুটিতে আসে ৫৯ রান। মরনে মরকলের বলে বোল্ড হয়ে সাঙ্গাকারা ফেরেন ২৪ রানে। জেপি ডুমিনির শিকার হওয়ার আগে থারাঙ্গা করেন ৮৩। ১ উইকেটে ৯৮ থেকে ৭ উইকেটে ২০১। অর্থাত্ ১০৩ রানে শ্রীলঙ্কা হারিয়েছে ৬ উইকেট। এর মধ্যে চারটিই স্টেইনের।
লঙ্কানদের সামনে যখন ফলো অনের চোখ রাঙানি, উদ্ধারকর্তা হিসেবে আবির্ভাব হলেন অ্যাঞ্জেলো ম্যাথুস। রঙ্গনা হেরাথ ও ম্যাথুসের অষ্টম উইকেট জুটিতে এল সর্বোচ্চ ৭১। ইমরান তাহিরের বলে ফেরার আগে লঙ্কান অধিনায়কের সংগ্রহ ৮৯। সকালে রুদ্রমূর্তির পর মাঝে থিরিমান্নে-ম্যাথুসের প্রতিরোধ। চা-বিরতির পর আবার স্বরূপে স্টেইন। এ স্পেলে বোলিং ফিগার ৫-৩-৮-৩! সব মিলে স্টেইনের সংগ্রহে ৫০ রানে ৫ উইকেট।  
