
বার্সেলোনা-রিয়াল মাদ্রিদ সমর্থকেরা কেউ কারও সাফল্য চাইবেন না—এটা অনুমিতই। খুবই স্বাভাবিক ব্যাপার। তাঁরা তো নিজেদের নাক কেটে হলেও অপরের যাত্রাভঙ্গে আনন্দিত। কিন্তু সমর্থকদের মনোভাব যে দুই দলের খেলোয়াড়দের মধ্যেও সঞ্চারিত, সেটা স্বীকার করলেন লিওনেল মেসিই। তিনি বলেছেন, ন্যু ক্যাম্পের প্রতিটি সদস্যই এই মুহূর্তে মনে-প্রাণে প্রার্থনা করেন কোনোভাবেই যেন চ্যাম্পিয়নস লিগের শিরোপাটা চিরশত্রু রিয়াল মাদ্রিদের ঘরে না যায়।২৮ মে মিলানে ইউরোপ-সেরার লড়াইয়ে মুখোমুখি দুই ‘মাদ্রিদ’—রিয়াল ও অ্যাটলেটিকো। ফাইনালে থাকতে পারত বার্সেলোনাও। কিন্তু চ্যাম্পিয়নস লিগের কোয়ার্টার ফাইনালে অ্যাটলেটিকোর কাছে হেরেই তো প্রতিযোগিতা থেকে ছিটকে গেছে মেসির দল। তবে তাতেও অ্যাটলেটিকোর বিপক্ষে নয়, বরং বার্সেলোনা যেন তাদের পক্ষেই। অ্যাটলে​টিকোর পক্ষে ফাইনালের রাতে বার্সা খেলোয়াড়রা গলাও ফাটাবেন। অন্য প্রান্তে যে আছে রিয়াল! ফাইনালে রিয়ালকে ‘ট্রফিশূন্য’ রাখার কামনায় বার্সেলোনার পূর্ণ সমর্থনই পাবে অ্যাটলেটিকো।বার্সেলোনার প্রত্যাশায় যে ‘সাফল্যহীন রিয়াল’, ইএসপিএনকে সেটাই বলেছেন মেসি, ‘এটা সত্যি যে বার্সেলোনার কেউই রিয়ালের সাফল্য চাইতে পারে না।’ 
কিছুদিন আগেই বার্সেলোনার ইভান রাকিতিচ চ্যাম্পিয়নস লিগ ফাইনালে স্বদেশি লুকা মডরিচের সাফল্য কামনা করে ব্যাপক তোপের মুখে পড়েছিলেন। পরে রাকিতিচ অবশ্য সমর্থকদের চাপে নিজের অবস্থান ব্যাখ্যা করতে বাধ্যও হয়েছিলেন। তবে চ্যাম্পিয়নস লিগ ফাইনালে অ্যাটলেটিকোর জন্যই যে বার্সেলোনার সবার শুভকামনা, মেসি জানিয়ে দিয়েছেন সেটাও, ‘আমরা ফাইনালে অ্যাটলেটিকোর সাফল্যই চাইব। রিয়ালকে হারিয়ে অ্যাটলেটিকো যদি চ্যাম্পিয়নস লিগ জিততে পারে, তাতে আমরা সবাই সত্যিই অনেক খুশি হব।’ ফাইনালে অ্যাটলেটিকোর সম্ভাবনা নিয়েও কথা বলেছেন মেসি, ‘অ্যাটলেটিকো মোটেও সহজ কোনো প্রতিপক্ষ নয়। তারা দুর্দান্ত দল। শক্ত দল। এ ধরনের শিরোপা ডিয়েগো সিমিওনের মতো একজন কোচের প্রাপ্য। সিমিওনের জন্যই তো তাদের এই দুর্দান্ত পারফরম্যান্স।’ দ্বিতীয়বারের মতো ট্রেবল জয়ের স্বপ্ন ছিল বার্সেলোনার। চ্যাম্পিয়নস লিগ নিয়ে স্বপ্নভঙ্গ হয়ে গেছে। এখন মেসির প্রত্যাশা লিগ আর কোপা ডেল রের শিরোপা। ট্রেবল স্বপ্ন ভেস্তে যাওয়ার পর আপাতত ডাবলেই চোখ এই মহা তারকার, ‘চ্যাম্পিয়নস লিগের কোয়ার্টার ফাইনাল থেকে বাদ পড়াটা আমাদের জন্য বিরাট এক ধাক্কা ছিল। প্রথম লেগে আমরা অ্যাটলেটিকোর চেয়ে ভালো খেলেও হেরেছি। আমরা লড়াইটা ওখানেই শেষ করে দিয়ে আসতে পারতাম, কিন্তু পারিনি। ভিসেন্তে ক্যালদরনে পরিস্থিতি খুবই কঠিন হয়ে পড়েছিল। তবে আশা করছি লা লিগার শিরোপাটা ঘরে তুলতে পারব। সেই সঙ্গে কোপা ডেল রে। ব্যাপারটা খুব যে সহজ হবে—তা নয়। আমাদের সামনে এখনো দুটি অগ্নিপরীক্ষা বাকি। একটি লা লিগা অপরটি কোপা ডেল রের। লিগে আমরা প্রচুর পয়েন্ট নষ্ট করেছি। তবে খুশির কথা, ঠিক সময় আমরা ঘুরে দাঁড়াতে পেরেছি সাফল্যের সঙ্গেই।’
