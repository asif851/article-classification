
কোচ দুই রকম—একদল বরখাস্ত হয়েছেন, আরেক দল বরখাস্ত হতে চলেছেন। ফুটবলে কথাটা অতি ব্যবহারে ক্লিশেই হয়ে গেছে। তবে জিউসেপ্পে ইয়াচিনির চেয়ে ভালোভাবে আর অন্য কোনো কোচের জন্য কথাটা খাটে বলে মনে হয় না! এক বছরে তিনবার বরখাস্ত হওয়ার ‘রেকর্ড’ তো শীর্ষ পর্যায়ে খুব বেশি কোচের নেই!গত এক বছরের মধ্যে তৃতীয়বার চাকরি ছাঁটাইয়ের চিঠি পেয়েছেন ইয়াচিনি। এই মৌসুমে সিরি আ তে রীতিমতো ধুঁকছে উদিনেসে। পরশু লাৎসিওর কাছে ৩-০ গোলে হেরে চলে গেছে পয়েন্ট তালিকার ১৫ নম্বরে। এর পরেই ক্লাবের কর্তাব্যক্তিদের টনক নড়েছে, বিদায় করে দেওয়া হয়েছে ইয়াচিনিকে।তার আগে গত মৌসুমে ৫২ বছর বয়সী এই কোচ দায়িত্ব পেয়েছিলেন সিরি আরই আরেক ক্লাব পালের্মোর। কিন্তু গত নভেম্বরে ছাঁটাই করে দেওয়া হয়েছিল তাঁকে। তিন মাস পরে আবার ফেব্রুয়ারিতেই তাঁকে ডেকে পাঠানো হয়। কিন্তু এবার এক মাসও টিকতে পারেননি, মার্চেই আবার বিদায় করে দেওয়া হয় তাঁকে।এরপর গত মে মাসে দায়িত্ব নিয়েছিলেন উদিনেসের। কিন্তু সেখানেও চার মাসের বেশি থাকতে পারলেন না। অবশ্য ইয়াচিনির রেকর্ড বলছে, শিগগিরই হয়তো ইতালিরই কোনো ক্লাবে আবার ডাক পড়বে তাঁর। ভেনেজিয়া, সেসেনা, ভিসেনজা, পিয়াসেনজা, শিয়েভো, সাম্পদোরিয়া, সিয়েনা, ব্রেসিয়া, পালের্মো থেকে উদিনেসেসহ ইতালির কম ক্লাবের তো দায়িত্ব নেননি!
