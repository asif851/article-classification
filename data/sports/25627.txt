

বিশ্বকাপ সূচি জানাচ্ছে, পরের ম্যাচটি বাংলাদেশের। মাশরাফিদের বিশ্বকাপ তবে এসেই গেল! ক্যানবেরার মানুকা ওভালে আফগানিস্তানের বিপক্ষে ম্যাচটা আর কয়েক ঘণ্টা পরেই। রাত পোহালেই মাশরাফি বিন মুর্তজাদের আফগান-পরীক্ষা। আর সেই পরীক্ষায় উতরে যেতে উদগ্রীব বাংলাদেশ।মাত্র ৪৫ ওয়ানডে খেলার অভিজ্ঞতা আফগানিস্তানের। সেখানে বাংলাদেশ খেলেছে ২৯৪টি। শক্তিমত্তা আর অভিজ্ঞতায় অাফগানদের তো হেসে-খেলেই হারানোর কথা। কিন্তু তা হচ্ছে কোথায়? দুই দলের মুখোমুখিতে যে আফগানিস্তানই এগিয়ে। গত এশিয়া কাপে ঘরের মাঠে এই আফগানদের বিপক্ষে ৩২ রানের ব্যবধানে হেরেছিল বাংলাদেশ। ১-০ ব্যবধানে এগিয়ে থেকে আফগানিস্তানের সাফল্য তাই শতভাগ!আফগানদের বিপক্ষে পরাজয়ের অভিজ্ঞতা আর অস্ট্রেলিয়ায় একটি প্রস্তুতি ম্যাচও না জেতায় বেশ সতর্ক হয়েই প্রথম ম্যাচ খেলতে নামতে হচ্ছে মাশরাফিদের। অাজ সংবাদ সম্মেলনে বাংলাদেশ অধিনায়ক বললেন, ‘ম্যাচটা জিততে আমরা সর্বোচ্চ ঢেলে দেব।’চোট কাটিয়ে দ্রুত দলে ফেরা ও প্রস্তুতি ম্যাচে পাকিস্তানের বিপক্ষে ভালো করায় আশা জাগাচ্ছেন তামিম ইকবাল। দলের অন্যতম এ ভরসা প্রসঙ্গে মাশরাফি বললেন, ‘তামিম ভালো করেছে। সে মানসিকভাবে শক্ত। আশা করছি, সামর্থ্যের সেরাটাই দেবে ও।’বাংলাদেশ দল তারুণ্যনির্ভর। তরুণেরা পারবেন প্রত্যাশার প্রতিদান দিতে? এ প্রশ্নটা মাশরাফিকে অনেকবারই শুনতে হয়েছে। আগের মতো এবারও বাংলাদেশ অধিনায়কের জবাব, ‘আমি বিশ্বাস করি, তরুণদের সব সময় দরকার আছে। তারা ভীষণ আত্মবিশ্বাসী।’ এ ক্ষেত্রে মুশফিক-তামিমকে উদাহরণ মানতে পারেন নতুনেরা। নিজেদের প্রথম বিশ্বকাপে (২০০৭) দারুণ চমকে দিয়েছিলেন তাঁরা। মাশরাফি তাই বললেন, ‘মুশফিক কিংবা অন্যরা নিজেদের প্রথম বিশ্বকাপে যেমন চমকে দিয়েছিল, বর্তমানে দলের তরুণেরাও পারবে ইনশা অাল্লাহ।’
