
ভদ্রলোক অসাধারণ একটা মুহূর্তই বেছে নিলেন তাঁর বান্ধবীকে বিয়ের প্রস্তাব দেওয়ার জন্য। প্রথম কোনো ইংলিশ ক্রিকেটার টেস্টে ৫০০ উইকেট পেলেন। জেমস অ্যান্ডারসনের জন্য দিনটি বিশেষ গর্বের। এই মুহূর্তের জন্য অ্যান্ডারসন কতটা উন্মুখ হয়েছিলেন, জানা নেই। তবে আরও একজন কিন্তু ভীষণভাবে অপেক্ষা করে ছিলেন সময়টার জন্য। অ্যান্ডারসনের সঙ্গে তাঁর জীবনের জন্যও স্মরণীয় মুহূর্ত হয়ে থাকল এই ৫০০তম টেস্ট উইকেট।
একটু খোলাসা করে বলা দরকার। অভূতপূর্ব কায়দায় বান্ধবীকে বিয়ের প্রস্তাব দিয়েছেন এক খেলাপাগল। বিষয়টি পূর্বপরিকল্পিতই ছিল। নাম না-জানা সেই ব্যক্তিটি ঠিক করে রেখেছিলেন, অ্যান্ডারসন যখন টেস্টে ৫০০তম উইকেটটি নেবেন, ঠিক তখনই বান্ধবীকে তিনি দেবেন বিয়ের প্রস্তাব। আংটি বের করে হাঁটু গেড়ে বলবেন, উইল ইউ ম্যারি মি?গত শুক্রবার লর্ডসেই ক্রেইগ ব্রাফেটকে আউট করে টেস্টে ৫০০ উইকেট নিজের করে নেন অ্যান্ডারসন। ২০০৩ সালে এই লর্ডসেই জিম্বাবুয়ের বিপক্ষে অভিষেক টেস্টে ৫ উইকেট নিয়েছিলেন। সেই দুর্দান্ত শুরুটাকে ১৪ বছরের মাথায় এসে দারুণ পরিণতি দিলেন এই ইংলিশ ফাস্ট বোলার। ক্রিকেট ইতিহাসে দুর্দান্ত একটা ক্লাবের সদস্য হলেন, যে ক্লাবে সদস্যসংখ্যাই মাত্র ৬।গোটা লর্ডস যখন অ্যান্ডারসনকে দাঁড়িয়ে অভিনন্দিত করছে, ঠিক তখনই এক ক্রিকেট-পাগল সেই কাণ্ডটা করে বসেন। বান্ধবীও চমকে গেছে। এভাবে বিয়ের প্রস্তাব পাবেন, হয়তো ভাবেনইনি। মাথা নেড়ে হ্যাঁ জানিয়েছেন। তারপর প্রগাঢ় চুমু। আর পুরো ব্যাপারটি ধরা পড়েছে টিভি ক্যামেরায়।খোদ লর্ডসের টুইটার পেজ থেকে শেয়ার করা হয়েছে মুহূর্তটির ভিডিও।
ভিডিওটি এখানে দেখুন
