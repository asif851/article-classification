

আন্তর্জাতিক ক্রিকেটে এসেই তাঁরা দ্যুতি ছড়িয়েছেন, দ্রুতই নিজেকে প্রতিষ্ঠা করেছেন দলের অপরিহার্য সদস্য হিসেবে। চ্যাম্পিয়নস ট্রফিতে আলো ছড়াতে পারেন এমন আট তরুণ ক্রিকেটারের তালিকা করেছে আইসিসি। মোস্তাফিজুর রহমান আছেন এই তালিকায়।চ্যাম্পিয়নস ট্রফিতে অংশ নেওয়া প্রতিটি দলেরই একজন তরুণ খেলোয়াড় আছেন আইসিসির তালিকায়। বাংলাদেশের মোস্তাফিজ ছাড়াও দক্ষিণ আফ্রিকা থেকে আছেন কাগিসো রাবাদা, নিউজিল্যান্ডের মিচেল স্যান্টনার, পাকিস্তানের বাবর আজম, শ্রীলঙ্কার কুশল মেন্ডিস, ভারতের জসপ্রীত বুমরা, অস্ট্রেলিয়ার প্যাট কামিন্স আর ইংল্যান্ডে স্যাম বিলিংস। এই তালিকার বেশির ভাগ খেলোয়াড়ের আন্তর্জাতিক অভিষেক হয়েছে ২০১৫ সালে। গত দুই-তিন বছরে প্রত্যেকেই নিজেকে চিনিয়েছেন অন্যভাবে। আইসিসি তাই বলছে, এবার চ্যাম্পিয়নস ট্রফিতে চোখ রাখুন এই আট তরুণ খেলোয়াড়ের দিকে।আন্তর্জাতিক অভিষেকেই বিস্ময় উপহার দেওয়া মোস্তাফিজ গত তিন বছর ধরেই বাংলাদেশ টিম ম্যানেজমেন্টের কাছে ‘অটোমেটিক চয়েস’। যদিও বারবার চোট পড়ে ব্যাহত হয়েছে তাঁর অগ্রযাত্রা। এর মধ্যে বাংলাদেশ দলও পেয়েছে আরও কয়েকজন প্রতিভাবান তরুণ ক্রিকেটার। তবুও এবারও চ্যাম্পিয়নস ট্রফিতে মোস্তাফিজের দিকে তাকিয়ে থাকবে বাংলাদেশ।আইসিসিও বলছে চোখ রাখুন মোস্তাফিজের দিকে, ‘বাঁহাতি পেসারের মধ্যে বিশেষ কিছু আছে। ভবিষ্যতে যে প্রজন্মের খেলা দেখতে আপনি তাকিয়ে থাকবেন, সে তাদের একজন। এরই মধ্যে নিজেকে সে আলাদাভাবে চিনিয়েছে। বাংলাদেশ মোস্তাফিজের মধ্যে সত্যিকারের একটা রত্ন পেয়েছে। সে দ্রুত, নিখুঁত ও অফ কাটার শিল্পী।’শুধুই প্রশস্তিগাথা নয়, আইসিসি জানাচ্ছে, চোটমুক্ত থাকলে মোস্তাফিজের দেওয়ার আছে অনেক, ‘২১ বছর বয়সী এই পেসারের এখনো অনেক কিছু আছে। যদি সে চোটমুক্ত থাকে আরও পরিণত হওয়ার সময় পাবে এবং দক্ষতা দেখানোরও সময় পাবে। বর্তমান ফর্ম ও সম্ভাবনা মিলিয়ে মোস্তাফিজ অনেক বড় কিছু অর্জন করতে পারে।’ সূত্র: আইসিসি।
 
