
‘সুপার ক্লাসিকো’র নামে রক্তে যুদ্ধের দামামা বেজে ওঠে বোকা জুনিয়র্স আর রিভার প্লেট সমর্থকদের মধ্যে। এক দলের সমর্থকেরা অন্য দলকে এতটাই ‘ঘৃণা’র চোখে দেখে, সরকারিভাবে সুপার ক্লাসিকো প্রতিপক্ষের মাঠে বসে দেখাতেই নিষেধাজ্ঞা জারি করে রাখা হয়েছে। বোকা ও রিভারের যুদ্ধংদেহী দ্বৈরথের সর্বশেষ সংস্করণে বোকা প্রতিপক্ষের মাঠে ‘ফ্যান’ নিয়ে যেতে পারেনি। কিন্তু পরিস্থিতির কারণে ম্যাচের আগ মুহূর্তে দুটি ‘ফ্যান’ ঠিকই সঙ্গী হয়েছিল বোকার।
অবতরণিকায় রহস্যের আবহ আছে। ঠিক যে কারণে দুটি ফ্যান বোকার সঙ্গী হয়েছিল, সে কারণটা বেশ অদ্ভুতই। সুপার ক্লাসিকো শুরুর আগে দিয়ে তারা আবিষ্কার করল, বোকার ড্রেসিংরুমের এসি নষ্ট। বদ্ধ ঘরে শীতাতপ নিয়ন্ত্রণ যন্ত্র নষ্ট হয়ে গেলে সেটির পরিবেশ কী ধরনের অসহনীয় হয়ে ওঠে তা ভুক্তভোগী মাত্রই বুঝতে পারবেন। গরমের হাত থেকে বাঁচার সহজ সমাধান হিসেবেই ড্রেসিংরুমে ব্যবহারের জন্য হোটেল থেকে নিয়ে আসা হয় দুটি বৈদ্যুতিক পাখা। দুটি ‘ফ্যান’!প্রবল প্রতিপক্ষ ও চিরপ্রতিদ্বন্দ্বীর মাঠে গিয়ে এমন একটা পরিস্থিতির শিকার হওয়াটা মোটেও ভালোভাবে নেয়নি বোকা। অনেকেই ভাবছিলেন মহারণের আগে বোকাকে চাপে ফেলতেই রিভার হয়তো ইচ্ছে করেই এমনটা করে রেখেছে। কিন্তু রিভার এমন অভিযোগ অস্বীকারই করেছে।তবে রহস্য আরও ঘনীভূত হয় পাখা দুটি রিভারের স্টেডিয়ামে এসে পৌঁছানোর পর। পাখা চলবে কীভাবে, স্টেডিয়ামের বিদ্যুৎ সরবরাহই যে ওই মুহূর্তে বন্ধ ছিল!ভাগ্যিস ৪-২ গোলে সুপার ক্লাসিকোটা জিতে গেছে বোকা জুনিয়র্স। নয়তো বিদ্যুৎ সরবরাহ বন্ধ থাকা কিংবা ড্রেসিংরুমের শীতাতপ নিয়ন্ত্রণ যন্ত্র নষ্ট থাকার উত্তাপটা ম্যাচ শেষে ঠিকই ছড়িয়ে পড়ত আর্জেন্টিনায়। 
