
সান্তোসের ব্রাজিলীয় স্ট্রাইকার নেইমারকে পেতে প্রস্তাব দিয়েছিল রিয়াল মাদ্রিদ। প্রস্তাব দিয়েছিল রিয়ালের চিরপ্রতিদ্বন্দ্বী বার্সেলোনাও। এর মধ্যে আর্থিক দিক থেকে রিয়ালের প্রস্তাবটাই ছিল বড়। তবে ২১ বছর বয়সী নেইমার অর্থের কথা ভাবেননি, যোগ দিয়েছেন স্প্যানিশ জায়ান্ট বার্সেলোনায়।
নেইমারের মতো একজন প্রতিভাবান ফুটবলারকে না পাওয়া রিয়ালের জন্য নিঃসন্দেহে কষ্টের। তবে রিয়াল কর্তৃপক্ষ জানিয়ে দিয়েছে, নেইমারের প্রতি কোনো ক্ষোভ নেই তাদের। তাঁর বার্সায় যাওয়ার সিদ্ধান্তটা মেনে নিয়েছে রিয়াল।
‘নেইমার বার্সেলোনাকে বেছে নিয়েছে। আমরা এটা মেনে নিয়েছি। আমাদের এর চেয়ে বেশি কিছু বলার নেই।’ এক সাক্ষাত্কারে বলেছেন রিয়ালের স্পোর্টিং ডিরেক্টর মিগুয়েল পারেজা।
সান্তোস থেকে নেইমারকে আনতে ৫৪ মিলিয়ন ইউরো ব্যয় করেছে বার্সেলোনা। তবে রিয়ালকে খরচ করতে হতো ১৫০ মিলিয়ন ইউরো। এর মানে, প্রায় তিন গুণ বেশি! বিস্ময়কর হলেও অবিশ্বাস করার কারণ নেই। কারণ তথ্যটা জানিয়েছেন রিয়ালের প্রেসিডেন্ট ফ্লোরেন্তিনো পেরেজ নিজে।
আজ স্প্যানিশ একটি রেডিওকে পেরেজ বলেন, ‘নেইমারকে পেতে আমাদের ১৫০ মিলিয়ন ইউরো খরচ করতে হতো। তিন বছর আগেই ওকে চুক্তিবদ্ধ করার সুযোগ পেয়েছিলাম আমরা। তবে এবার প্রচুর শর্ত জড়িত ছিল।’
পেরেজ মনে করেন, লিওনেল মেসি বিশ্বের সেরা খেলোয়াড় নন, রিয়ালের পর্তুগিজ উইঙ্গার ক্রিস্টিয়ানো রোনালদোই সেরা। তবে মেসিকে বার্সা থেকে নেওয়ার সুযোগ পেলে যে তা হাতছাড়া করবেন না, সেটাও এক ফাঁকে জানিয়ে দিয়েছেন রিয়াল প্রেসিডেন্ট। পেরেজ বলেন, ‘ক্রিস্টিয়ানো রোনালদো বিশ্বের সেরা খেলোয়াড়। ওকে ঘিরেই দল সাজাতে চাই আমি। লিওনেল মেসিকে নেওয়ার সুযোগ পেলে অবশ্যই তাঁকে চুক্তিবদ্ধ করার চেষ্টা করব।’ সূত্র: গোল ডটকম।
