
এই ধরণিতে উসাইন বোল্টের চেয়ে জোরে কেউ দৌড়ায় নাকি! এই প্রশ্নের উত্তরে যাঁদের মনে কোনো দ্বিধা কাজ করছে না, তাঁরা একটু অবাকই হবেন এ সংবাদটিতে। জার্মান ক্লাব বরুসিয়া ডর্টমুন্ডে এমন একজন ফুটবলারের আবির্ভাব ঘটেছে, কোনো কোনো ক্ষেত্রে যাঁর গতি বোল্টের চেয়েও বেশি!খেলোয়াড়টির নাম পিয়েরে-এমিরিক আউবামিয়াং। খেলেন গ্যাবন জাতীয় দলে। এই মৌসুমে নাম লিখিয়েছেন ইউরোপের দ্বিতীয় সেরা দলটিতে। আউবামিয়াং দলের সঙ্গে অনুশীলনের একপর্যায়ে ৩০ মিটার দূরত্ব অতিক্রম করেন ৩.৭ সেকেন্ড সময় নিয়ে। রেকর্ড ঘেঁটে দেখা যায়, আউবামিয়াং এই দৌড়ে ২০০৯ সালে বার্লিনে বিশ্ব অ্যাথলেটিক্স প্রতিযোগিতায় ১০০ মিটারে বিশ্ব রেকর্ডধারী বোল্টের প্রথম ৩০ মিটারের চেয়ে সময় নিয়েছেন কম। ব্যাপারটি সঙ্গে সঙ্গেই আলোড়ন ফেলে দেয় সর্বত্র।গ্যাবনের এই তারকাকে বেড়ে উঠতে দেখা কিংবদন্তি জার্মান কোচ অটো ফিস্টার বুন্দেসলিগার ক্লাবগুলোকে সতর্ক করে দিয়েছেন নিজের অভিজ্ঞতা থেকেই, ‘কোনো সন্দেহ নেই আউবামিয়াং এবারের বুন্দেসলিগায় প্রতিদ্বন্দ্বীদের জন্য বিপদের কারণ হবে। আমি আমার জীবনে ওর মতো দুর্ধর্ষ গতির কোনো খেলোয়াড় দেখিনি।’বরুসিয়ার ক্রীড়া পরিচালক মাইকেল জর্ক আউবামিয়াংয়ের এই কৃতিত্বে রীতিমতো হতবাক। জার্মানির ‘বিল্ড’ পত্রিকাকে দেওয়া এক সাক্ষাত্কারে আউবামিয়াংয়ের কৃতিত্বের প্রশংসা করেছেন তিনি আন্তরিকভাবেই, ‘কোনো সন্দেহ নেই আউবামিয়াং এখনো পর্যন্ত জার্মানির মাটিতে খেলা সবচেয়ে দ্রুতগতির ফুটবলার।’
আউবামিয়াং বরুসিয়ায় যোগ দিয়েছেন বেশি দিন হয়নি। গত সপ্তাহেই তিনি সেইন্ট-এতিয়েনে ছেড়ে ডর্টমুন্ডে এসেছেন ১৩ মিলিয়ন ইউরোর বিনিময়ে। বুধবার বরুসিয়ার হলুদ-কালো জার্সি গায়ে মাঠেও নেমেছেন তিনি। ওই ম্যাচে ইয়ুর্গেন ক্লপের দল ৩-১ গোলে হারিয়েছে বাসেলকে।
