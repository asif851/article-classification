



ক্রোয়েশিয়ায় মডরিচের বিপক্ষে মিথ্যা সাক্ষ্য দেওয়ার অভিযোগ গঠন।
অভিযোগ প্রমাণিত হলে রিয়াল তারকার পাঁচ বছর জেল হতে পারে।


রিয়াল মাদ্রিদ মিডফিল্ডার লুকা মডরিচের বিপক্ষে মিথ্যা সাক্ষ্য দেওয়ার অভিযোগ এনেছেন ক্রোয়েশিয়ার রাষ্ট্রীয় কৌঁসুলি। ডায়নামো জাগরেবের সাবেক সভাপতি দ্রাভকো মামিচের বিচারে মডরিচ মিথ্যা সাক্ষ্য দিয়েছিলেন বলে শুক্রবার অভিযোগ গঠন করেছে দেশটির প্রধান আইন কর্মকর্তার কার্যালয়।
অভিযোগ প্রমাণিত হলে পাঁচ থেকে ছয় বছরের জেল হতে পারে মডরিচের। তবে অভিযোগপত্রে মডরিচের নাম উল্লেখ করা হয়নি। ক্রোয়েশিয়ায় অভিযুক্ত ব্যক্তির নাম উল্লেখ না করাই প্রচলিত রীতি। শুধু মিথ্যা সাক্ষ্যের বিস্তারিত বিবরণ দিয়ে ৩২ বছর বয়সী ক্রোয়েশিয়ান এই নাগরিককে অভিযুক্ত করা হয়েছে। দেশটির সংবাদমাধ্যম (রাষ্ট্রীয় টেলিভিশনসহ) জানিয়েছে, রিয়াল মাদ্রিদে তারকা মডরিচের বিপক্ষে এ অভিযোগ গঠন করা হয়েছে।
২০০৩ থেকে ২০০৮ পর্যন্ত ডায়নামো জাগরেবে খেলেছেন মডরিচ। ক্রোয়েশিয়ার এ ক্লাব থেকে তিনি নাম লেখান টটেনহাম হটস্পারে। সেখান থেকে ২০১২ সালে যোগ দেন রিয়াল মাদ্রিদে। ক্রোয়েশিয়ার অ্যাটর্নি জেনারেলের কার্যালয় জানিয়েছে, গত বছরের জুনে দ্রাভকো মামিচসহ ডায়নামোর আরও তিন কর্মকর্তার বিপক্ষে মামলায় মিথ্যা সাক্ষ্য দেন এ মিডফিল্ডার। ডায়নামো অফিশিয়ালদের বিপক্ষে সেই মামলায় ২.২ মিলিয়ন ডলার কর ফাঁকির অভিযোগ আনা হয়েছিল। এ ছাড়া ক্লাবটি থেকে ১৯.১৯ মিলিয়ন ডলার পাচারের অভিযোগও ছিল তাঁদের বিপক্ষে।
মডরিচ কিংবা রিয়াল মাদ্রিদের পক্ষ থেকে এ ব্যাপারে কোনো মন্তব্য পাওয়া যায়নি।
