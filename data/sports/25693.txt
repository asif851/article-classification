


• মরিসিও ব্রাজিলিয়ান ক্লাব ফ্ল্যামেঙ্গোর সমর্থক• ফ্ল্যামেঙ্গোর জার্সির আদলে শরীরে আঁকিয়েছেন উলকি

দলের প্রতি ভালোবাসা দেখিয়ে সমর্থকেরা কত কিছুই না করেন। মহাদেশ পাড়ি দিয়ে খেলা দেখতে চলে যাওয়াসহ আরও কত-কী। কিন্তু ব্রাজিলের ক্লাব ফ্ল্যামেঙ্গো-সমর্থক মরিসিও দস অ্যাঞ্জোস যা করলেন, তা আগে কখনো কেউ করেছেন বলে শোনা যায়নি। কী করেছেন মরিসিও?
উলকি দিয়ে পুরো শরীরে দলের জার্সি আঁকার মতো ঘটনা ঘটিয়েছেন ৩৩ বছর বয়সী মরিসিও, যা ২০১৫ মৌসুমের হোম জার্সির আদলে। বুক-পিঠ মিলিয়ে গলা থেকে একদম পেট পর্যন্ত, হাতের কিছুটা অংশ নিয়ে পুরো একটি হাফহাতা জার্সি।
এ জন্য মোট ৩২ বার ট্যাটু পারলারে যেতে হয়েছে তাঁকে। সময় ব্যয় করতে হয়েছে হয়েছে ৯০ ঘণ্টা। আর অর্থ জোগানের জন্য বিক্রি করতে হয়েছে নিজের মোটরসাইকেলটি। তবে ভালোবাসার দলের জন্য ব্যয়টা খুব অল্পই বলে মনে করেন মরিসিও, ‘প্রথমে অনেক বেশি খরচ হবে ভেবেছিলাম, কিন্তু উলকি যার কাছ থেকে আঁকিয়েছি, তিনি খুব অল্প দামে করে দেন। কারণ, তিনিও ফ্ল্যামেঙ্গো সমর্থক।’
উলকি করার পর অবশ্য নামীদামি খেলোয়াড়দের সঙ্গে দেখা করার সুযোগ হয়েছে তাঁর। ব্রাজিলিয়ান তারকা জিকো তাঁর গায়ে অটোগ্রাফও দিয়েছেন।
