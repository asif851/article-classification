
নেইমারের দলবদল নিয়ে কথাবার্তা সহসা থামার কোনো সম্ভাবনা নেই। দলবদলের বিশ্ব রেকর্ড গড়ে পিএসজিতে যাওয়ার পরও নাকি নেইমার থিতু হতে পারেননি। আগামী মৌসুমে নাকি রিয়াল মাদ্রিদে দেখা যাবে তাঁকে। বার্সেলোনার জন্য ব্যাপারটা গ্রহণ করা কঠিন। তবে ক্লাবের সাবেক সভাপতি হুয়ান গ্যাসপার্তের চোখে নেইমার অন্তত লুইস ফিগোর চেয়ে ভালো।
২০০০ সালে পুরো ফুটবল বিশ্বকে স্তব্ধ করে দিয়ে ফিগোকে রিয়ালে টেনে নিয়েছেন ফ্লোরেন্তিনো পেরেজ। অথচ এর কয়েক মাস আগেই বার্সেলোনায় থাকবেন বলে প্রকাশ্যে ঘোষণা দিয়েছিলেন পর্তুগিজ তারকা। সে ঘটনা এখনো কোনো বার্সেলোনা সমর্থক মেনে নিতে পারেনি। অনেকে নেইমারের রিয়ালে আসার গুঞ্জনকে ফিগোর দলবদলের সঙ্গে মেলাতে চাচ্ছেন। তবে গ্যাসপার্ত দুজনের মধ্যে অনেক পার্থক্য খুঁজে পাচ্ছেন, ‘নেইমারের মাদ্রিদে যাওয়ার সম্ভাবনার সঙ্গে ফিগোর ব্যাপারটা মেলানো যায় না। ফিগো প্রতারণা করেছে, দলকে নতুন করে সাজানোর কোনো সময়ই দেয়নি। সে ছিল একটা ভিতু যে আমাদের সঙ্গে বিশ্বাসঘাতকতা করেছে। নেইমার তো গেছে টাকার জন্য, ব্যাপারটা ওখানেই শেষ!’গ্যাসপার্তের পরের কথায় অবশ্য মন খারাপ হবে বার্সেলোনা সমর্থকদেরও। অনেক কাতালান ভক্তেরই দাবি, ভালভার্দের বার্সা জিতছে ঠিকই কিন্তু সুন্দর ফুটবল খেলছে না। গ্যাসপার্ত সুন্দর ফুটবল নিয়ে ভাবতে রাজি নন, ‘বার্সেলোনা জিতলেই শুধু খেলা উপভোগ করি আমি। দল যদি বাজে খেলে জেতে তাহলে আমি খুশি মনেই ঘুমাতে যাই।’
