
২০০৬ বিশ্বকাপে রেকর্ডটা গড়েছিলেন রোনালদো। আট বছর পর ব্রাজিলীয় কিংবদন্তির সেই রেকর্ডে ভাগ বসালেন মিরোস্লাভ ক্লোসা। বিশ্বকাপের ইতিহাসে সর্বোচ্চ গোলদাতার (১৫) তালিকায় রোনালদোর পাশাপাশি গত রাতে লেখা হয়ে গেছে জার্মান ফরোয়ার্ডের নাম। ব্যাপারটা নিশ্চয়ই রোনালদোর জন্য সুখকর নয়। তবে টুইটারবার্তায় তাত্ক্ষণিকভাবেই ক্লোসাকে অভিনন্দন জানিয়েছেন ‘দ্য ফ্যানোমেনোন।’ক্লোসার উদ্দেশে রোনালদোর টুইট, ‘সর্বোচ্চ গোলদাতার ক্লাবে তোমাকে স্বাগত। তুমি কতটা আনন্দিত তা কেবল আমিই বুঝতে পারছি! কী দারুণ একটা বিশ্বকাপ কাটছে তোমার!!’যাঁর রেকর্ডে ভাগ বসিয়েছেন সেই রোনালদোর অভিনন্দন বার্তাটা ক্লোসার জন্য বিশেষ কিছু, বলার অপেক্ষা রাখে না। আর একটি গোল করতে পারলেই বিশ্বকাপ ফুটবলের ইতিহাসে সর্বোচ্চ গোলদাতার তালিকায় এককভাবে থাকবে ক্লোসার নাম।
রোনালদোকে ছোঁয়ার রাতে আরও দুজন সাবেক কিংবদন্তি ফুটবলারকে স্পর্শ করেছেন ৩৬ বছর বয়সী ক্লোসা। বিশ্বকাপের চারটি ভিন্ন আসরে গোল করা তৃতীয় খেলোয়াড় হিসেবে এখন লেখা হবে তাঁর নাম। এমন কীর্তি এর আগে আছে কেবল ব্রাজিলীয় বিংবদন্তি পেলে আর সাবেক জার্মান স্ট্রাইকার উয়ে সিলারের।
কাল ঘানার বিপক্ষে ক্লোসা মাঠে নেমেছিলেন খুব গুরুত্বপূর্ণ এক সময়ে। তাঁর দল তখন পিছিয়ে ২-১ গোলে। কোচ জোয়াকিম লো তাঁর ওপর যে ভরসা রেখেছিলেন, তার প্রতিদান তিনি দিয়েছেন মাঠে নামার মাত্র দুই মিনিটের মধ্যেই। তাঁর গোলেই পরাজয়ের বিপর্যয়ের হাত থেকে রক্ষা পায় জার্মানি। পর্তুগালের সঙ্গে প্রথম ম্যাচে তিনি খেলেননি। জার্মানির সেই গোল-উত্সবের দিনে ক্লোসা মাঠে থাকলে হয়ত রোনালদোর অভিনন্দন-বার্তাটা লিখতে হতো সেদিনই!
