
ফিফা সভাপতির ওপর রাগটা এখনো কমেনি রোনালদো ভক্তদের। এবার বুঝি উয়েফা সভাপতি মিশেল প্লাতিনির ওপরও চটে যাবে তারা! সেপ ব্ল্যাটারের মতো প্লাতিনিও ‘কৌতুক’ করে এমন কথা বলেছেন, যেটা সহজভাবে নাও নিতে পারেন ক্রিস্টিয়ানো রোনালদো। প্লাতিনি বলেছেন, রোনালদোকে খুশি করাতেই নাকি ফিফা ব্যালন ডি’অরের ভোটদানের শেষ তারিখ পিছিয়ে দিয়েছে ফিফা। শুধু তা-ই নয়, এর আগে কেউ ভোট দিয়ে ফেললেও নতুন করে ভোট পরিবর্তনের সুযোগ করে দিয়েছে ফিফা।এ বছরের সেরা খেলোয়াড় নির্বাচনের ভোটাভুটির শেষ তারিখ ছিল ১৫ নভেম্বর। কিন্তু তিন দিন পরেই ভোট গ্রহণের সময় বাড়িয়ে দেওয়া হয় ২৯ নভেম্বর পর্যন্ত। ঘটনাচক্রে ফিফার এই সিদ্ধান্তের দিনই বিশ্বকাপ বাছাইপর্বের প্লে-অফ ম্যাচে সুইডেনের বিপক্ষে দুর্দান্ত হ্যাটট্রিক করে দলকে বিশ্বকাপে নিয়ে যান রোনালদো। ফলে আবারও ভোট দেওয়ার ক্ষেত্রে রোনালদোর গত কিছুদিনের দুর্দান্ত ফর্মও প্রভাবিত করতে পারবে ভোটারদের।
প্লাতিনি তাই কৌতুক করে বলেছেন, ‘হতে পারে যে রোনালদোকে খুশি করার জন্যই ফিফা এই সিদ্ধান্তটা নিয়েছে।’
ভোট গ্রহণের সময় বাড়ানো হলেও এবারের বর্ষসেরা নির্বাচনের কাজটা নিশ্চিতভাবেই কঠিন। টানা চারবারের ব্যালন ডি’অর জয়ী লিওনেল মেসি তো আছেনই। হাড্ডাহাড্ডি লড়াই হচ্ছে রোনালদো আর রিবেরির মধ্যেও। গোল করার দিক দিয়ে মেসি বা রিবেরির চেয়ে বেশ এগিয়ে আছেন রোনালদো। অন্যদিকে রিবেরি এ বছর জিতেছেন তিনটি প্রধান শিরোপার সব কটিই।
বায়ার্ন মিউনিখের ঐতিহাসিক ট্রেবল জয়ের পেছনে বড় অবদানও ছিল এই ফরাসি উইঙ্গারের। এ বছরের বর্ষসেরা ফুটবলার নির্বাচনের কাজটা যে অন্য যেকোনো বছরের চেয়ে কঠিন, সেটা স্বীকার করেছেন প্লাতিনিও, ‘মেসি আর রোনালদো খুবই ভালো খেলোয়াড়। অন্যদিকে রিবেরি জিতেছে সব কটি শিরোপা। এ বছরের ব্যালন ডি’অরের বিজয়ী নির্বাচনের কাজটা অন্য যেকোনো বছরের চেয়ে অনেক কঠিন।’
শেষ পর্যন্ত পুরস্কারটা কার হাতে উঠবে, সেটা জানার আগ্রহও হয়তো অন্যান্য বছরের তুলনায় অনেক বেশিই থাকবে। তবে সে জন্য সবাইকে অপেক্ষা করতে হবে ১৩ জানুয়ারি পর্যন্ত। 
