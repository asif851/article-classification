
ব্যাট হাতে দলের অন্যতম ভরসা, উইকেটকিপিংটাও করেন। সঙ্গে ভারতের মতো একটি ক্রিকেট পাগল দেশকে নেতৃত্ব দেওয়ার কঠিন কাজটাও তাঁর। যে কারও জন্যই তো পাহাড়সম চাপ এটি। ভারতের ‘নতুন ধোনি’ ইশান কিষান সেটা মানছেনও। চাপ সামলাতে নতুন ধোনি সাহায্য চেয়েছেন আসল ধোনির কাছেই। নিজের উত্তরসূরিকে খালি হাতে ফেরাননি ধোনিও।উইকেটকিপার-ব্যাটসম্যান, দলের অধিনায়কও। ভারতের ক্রিকেটে এত দিন এতটুকু বললেই মাথায় আসতো মহেন্দ্র সিং ধোনির নাম। কিন্তু কিষানের আবির্ভাব সেখানে ভাগ বসিয়েছে। অনূর্ধ্ব-১৯ বিশ্বকাপ উপলক্ষে ভারতীয় দলের অধিনায়ক করা হয়েছে কিষানকে। তখন থেকেই ইশানের সঙ্গে ধোনির তুলনা শুরু হয়ে গেছে। মজাটা আরও বাড়িয়েছে কিষানের পুরো পরিচয়। নতুন ধোনিও যে ধোনির মতোই ঝাড়খন্ডের খেলোয়াড়। সে সুবাদে দুজনে একসঙ্গে খেলার সুযোগ পেয়েছেন কদিন আগে।সেখানেই নিজের পূর্বসূরির কাছে পরামর্শ চেয়েছেন কিষান, ‘বিজয় হাজারে ট্রফিতে খেলার সময় ধোনির সঙ্গে দেখা হয়েছে। তখনই তিনি আমাকে চাপের মুখে কী করা উচিত—সে বিষয়ে বেশ কিছু টিপস দিয়েছেন। তাঁর পরামর্শগুলো বিশ্বকাপে আমাকে অনেক সাহায্য করবে।’যুবাদের বিশ্বকাপে ভারতের অতীত রেকর্ড এমনিতেই দুর্দান্ত। এর আগে তিনবার শিরোপা জিতেছে তারা। শিরোপা দৌড়ে ভারতের মূল প্রতিদ্বন্দ্বী অস্ট্রেলিয়া নিজেদের সরিয়ে নিয়েছে প্রতিযোগিতা থেকে। গ্রুপ পর্বে অস্ট্রেলিয়ার বদলি হিসেবে সুযোগ মিলেছে আয়ারল্যান্ডের। সেই হিসাবে ২৭ জানুয়ারি থেকে বাংলাদেশে শুরু হতে যাওয়া এই টুর্নামেন্টে ভারতের বেশ নির্ভার থাকার কথা।কিষানকে তাই প্রত্যাশার এমন চাপের মুখেও নির্ভার শোনাল, অনেকটা যেন ধোনির মতোই, ‘দলের সবাই যার যার দায়িত্ব করছে। বোলার, ব্যাটসম্যান কিংবা অলরাউন্ডার—সবাই। আশা করি বাংলাদেশে আমাদের সব পরিকল্পনা কাজে আসবে।’ সূত্র: এনডিটিভি।
