
রোনালদো না মেসি? মেসি না রোনালদো? বিশ্বের সেরা ফুটবলার কে সেটি নিয়ে তর্ক বিতর্ক এখন ক্লিশে হওয়ারই পথে। সেরা ফুটবলারের মানদণ্ড ধরা হয় যে ‘ব্যালন ডি’অর’ সেটাও গত সাত বছর ধরে নিজেদের মধ্যে ভাগাভাগি করে নিয়েছেন এ দুজন। খুব শিগগিরই তাই এই প্রশ্নের উত্তর পাওয়ার আশা করা বৃথা। বিভ্রান্তিতে পড়ে অনেকেই হয়তো এ নিয়ে ভাবনাও ঝেড়ে ফেলেছেন মাথা থেকে। মেসি-রোনালদোর শ্রেষ্ঠত্বের প্রশ্নে এই ‘অমীমাংসিত’ বিশ্ব ফুটবলেও যোগ করেছে এক অন্যমাত্রাই।তবে একটি বিষয়ে মেসির চেয়ে যোজন ব্যবধানে নিজেকে এগিয়ে রেখেছেন রোনালদো। দাতব্য কার্যক্রমে এই মুহূর্তে বিশ্বসেরা খেলোয়াড় তিনি। যুক্তরাষ্ট্রের এক ওয়েবসাইট ‘অ্যাথলেট অন গুড’ সম্প্রতি দাতব্য কার্যক্রম করছেন এমন কিছু খেলোয়াড়ের তালিকা প্রকাশ করেছে। ‘ডুসামথিং ডট ওআরজি’ নামের একটি প্রতিষ্ঠানের সহায়তায় মোট কুড়িজন তারকা খেলোয়াড়কে নিয়ে তৈরি এই তালিকা। মজার ব্যাপার হচ্ছে, এই তালিকায় জায়গা হয়নি লিওনেল মেসির!কিছুদিন আগেই এক দশ মাস বয়সী শিশুর চিকিৎসার জন্য ৮৩ হাজার ডলার (প্রায় ৬৫ লাখ টাকা) দান করেছেন রোনালদো। সেই সঙ্গে নিজের একটি করে জার্সি ও বুট নিলামে তুলেছিলেন শিশুটির চিকিৎসার ব্যয় বহন করার জন্য। ২০০৯ সালে এক পর্তুগিজ হাসপাতালকে ১ লাখ ৬৫ হাজার ডলার (প্রায় ১ কোটি ২৭ লাখ টাকা) দিয়েছিলেন ক্যানসার নিরাময়ে তহবিল সংগ্রহের উদ্দেশে। ২০১২ সালে গাঁজার শিশুদের জন্য তাঁর গোল্ডেন বুট নিলামে তুলে জোগাড় করে দিয়েছিলেন ১৫ লাখ ইউরো (প্রায় ১২ কোটি ৯৬ লাখ টাকা)। তাই তর্কাতীত ভাবেই এই তালিকার শীর্ষে রোনালদোর নাম উঠে এসেছে।রোনালদোর সঙ্গে এই তালিকায় মেসি না থাকলেও আছেন নেইমার। তাঁর অবস্থান পঞ্চম। রোনালদোর ঠিক পরের স্থানটিই রেসলার জন সেনার। টেনিস তারকা সেরেনা উইলিয়ামস ও ফিগার স্কেটার উনা কিম আছেন তৃতীয় ও চতুর্থ স্থানে। এই তালিকায় নাম এসেছে একজন আন্তর্জাতিক ক্রিকেটারেরও। পাকিস্তানের অলরাউন্ডার শহীদ আফ্রিদি অবশ্য এই তালিকার সর্বশেষ নাম।কিছুদিন আগেই বিজ্ঞাপন মূল্যের দিক দিয়ে প্রভাবশালীদের তালিকা তৈরি করা হয়েছিল। ওই তালিকায়ও ছিলেন রোনালদো ও নেইমার। ওই তালিকায় ছিল মেসি ছাড়াও ছিল ক্রিকেটার মহেন্দ্র সিং ধোনির নামও।। কিন্তু এবার দাতব্য কার্যক্রমের তালিকায় খুঁজে পাওয়া গেল না তাদের কাউকেই।ফুটবল মাঠে এখনো হার মানেননি। কিন্তু দানের প্রশ্নে রোনালদোর চেয়ে তাহলে পিছিয়েই পড়লেন মেসি? সূত্র: দ্য মার্কা।
