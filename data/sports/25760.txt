
গুজবটাই সত্যি হলো! ক্রিস্টিয়ানো রোনালদোর সঙ্গে প্রেমিকা ইরিনা শায়াকের সম্পর্কটা তবে চুকেবুকেই গেল। বিষয়টি নিশ্চিত করেছেন রাশিয়ান সুপার মডেলের এজেন্ট।নিউইয়র্ক পোস্ট-এ শায়াকের প্রতিনিধি বলেছেন, ‘আমরা নিশ্চিত করতে পারি, ক্রিস্টিয়ানো রোনালদোর সঙ্গে ইরিনা শায়াক সম্পর্ক ছিন্ন করেছে।’ তবে এটা এখনো জানা যায়নি, ঠিক কী কারণে দুজনের পথ দুটি হলো।তবে ওই এজেন্ট বলেছেন, ‘সম্পর্কের কারণে সে (ইরিনা) তার (রোনালদো) পরিবারের অনেক নিকটজন ছিল। তবে ইরিনা ও রোনালদোর পরিবারকে ঘিরে যে তথ্য ছড়িয়েছে, সেটি সত্য নয়। দুজনের বিচ্ছেদের পেছনে এটি কোনো কারণ নয়। তবে এ মুহূর্তে ইরিনা কোনো মন্তব্য করতে চায় না।’ব্যালন ডি’অর পুরস্কারেও রোনালদোর সঙ্গে আসেননি ইরিনা। সম্প্রতি টুইটারে রোনালদোকে অনুসরণ করা বন্ধও করে দিয়েছেন ইরিনা। এরপর গুঞ্জনের ডালপালা ছড়াতে থাকে।দুদিন আগে রোনালদো-ইরিনার সম্পর্কের অবনতি নিয়ে এক বোমা ফাটিয়েছে পর্তুগিজ ট্যাবলয়েড কোরেইয়ো ডা মানহা। পত্রিকাটি জানিয়েছে, ইরিনাকে নিয়ে বড়দিন দুবাইয়ে কাটিয়েছিলেন রোনালদো। এর কদিন পরই ছিল মা দোলোরেস আভেইরার ৬০তম জন্মদিন। পর্তুগিজ উইঙ্গার পরিকল্পনা করেন, মাদেইরাতে গিয়ে মাকে চমকে দেবেন। এটাই হবে তাঁর জন্মদিনের বড় উপহার। কিন্তু বেঁকে বসেন ইরিনা। কিছুতেই রোনালদোর সঙ্গে পর্তুগালে যাবেন না তিনি। অগত্যা রোনালদো একাই চলে যান জন্মশহরে। পরে ছেলেকে নিয়ে একাই উদ্‌যাপন করেন ইংরেজি বর্ষ।কিন্তু কেন রোনালদোর মায়ের জন্মদিনে যাননি ইরিনা? কোরেইয়ো ডা মানহা জানিয়েছেন, গত কয়েক মাস রোনালদোর জীবনসঙ্গিনীর সঙ্গে ‘ঠান্ডাযুদ্ধ’ চলছে দোলোরেসের! এ যেন বাংলা চলচ্চিত্রের চিত্রনাট্য অনুযায়ী ‘বড়-শাশুড়ির যুদ্ধ’! সূত্র জানিয়েছে, আসলে রোনালদোর মা ভাবছেন সিআর সেভেনের চার বছর বয়সী পুত্রকে নিয়ে। দোলোরেস ভাবছেন, ক্রিস্টিয়ানো জুনিয়রের লালন-পালনের দায়িত্ব নিতে ইরিনা যথার্থ নারী নন। তিনি এমন নারী চাইছেন, যিনি মা হিসেবে নাতির জন্য উপযুক্ত। ক্রিস্টিয়ানো জুনিয়র এখন দাদিমায়ের কাছেই বড় হচ্ছে। সম্প্রতি স্পেনে গিয়ে রোনালদোর বাড়িতে না গিয়ে হোটেলে থেকেছিলেন ইরিনা। কারণ, রোনালদোর বাড়িতে ছিলেন দোলোরেস। তথ্যসূত্র: মেইলঅনলাইন।
