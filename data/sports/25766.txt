



 জাতীয় দলের অধিনায়ক সাবিনা দেশের প্রথম ফুটবলার হিসেবে মালদ্বীপ লিগে খেলেছেন।
 ভারতের ক্লাব সেথু এফসিতে এবার খেলবেন।


গোল করাটা তাঁর কাছে মুড়িমুড়কির মতো ব্যাপার। ঘরোয়া ফুটবলে হ্যাটট্রিক-ডাবল হ্যাটট্রিক আছে অহরহ। আন্তর্জাতিক ফুটবলেও কম যাননি। সর্বশেষ নারী সাফ ফুটবলে আফগানিস্তানের বিপক্ষে করেছিলেন ৫ গোল। এ ছাড়া মালদ্বীপ ফুটবল ফিয়েস্তায় প্রতিপক্ষের জালে বল পাঠিয়েছেন বলে-কয়ে। যাঁর সম্পর্কে বলা, তিনি বাংলাদেশ নারী ফুটবল দলের অধিনায়ক সাবিনা খাতুন। বাংলাদেশ অধিনায়ক এবার যাচ্ছেন ভারতে লিগ খেলতে।মার্চের তৃতীয় সপ্তাহে শুরু হতে যাওয়া ইন্ডিয়ান উইমেন্স লিগে সাবিনা খেলবেন তামিলনাড়ুর সেথু এএফসির হয়ে। তাঁর সঙ্গী হবেন জাতীয় দলের আরেক ফরোয়ার্ড কৃষ্ণা রানী সরকার। সাবিনা এর আগে দেশের বাইরে লিগ খেললেও কৃষ্ণার জন্য এটাই প্রথম।সাবিনা দুই বছর আগে খেলেছেন মালদ্বীপে। প্রথমবার পুলিশ ক্লাবের হয়ে খেলেছেন ফুটসাল টুর্নামেন্টে। পরেরবার উইমেন্স চ্যাম্পিয়নশিপে মালদ্বীপ আর্মি দলের হয়ে। দুই প্রতিযোগিতাতেই মালদ্বীপ মাতিয়েছিলেন বাংলাদেশের স্ট্রাইকার। এবার ভারত জয় করতে চান বাংলাদেশ অধিনায়ক। ভারতের উদ্দেশে দেশ ছাড়ার দিনক্ষণ ঠিক না হলেও কতগুলো গোল করবেন, মনে মনে তা নাকি ঠিক করে ফেলেছেন সাবিনা, ‘অনেক দায়িত্ব নিয়ে ভারতে যেতে চাই। খেললে আমাদের অনেক খেলোয়াড় সেখানে সুযোগ পাবে। চেষ্টা করব মালদ্বীপের চেয়ে বেশি গোল করতে। যেন ভারতের দর্শক আমাকে মনে রাখে।’প্রথমবার মালদ্বীপ ফুটসালে ৬ ম্যাচে ৫ হ্যাটট্রিকসহ সাবিনা করেছিলেন ৩৭ গোল। ৫টিতেই ম্যাচসেরা হয়ে জিতেছিলেন টুর্নামেন্ট সেরার খেতাব। অ্যালাইড সালহি গোলস্কোরারের পুরস্কারসহ অ্যাডিডাস হিটার বুট পুরস্কারেও ভূষিত হয়েছেন তিনি। পরের বছর উইমেন্স চ্যাম্পিয়নশিপে ২২ গোল নিয়ে হয়েছিলেন দ্বিতীয় সর্বোচ্চ গোলদাতা।
