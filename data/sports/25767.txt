
ছেলেদের টি-টোয়েন্টি বিশ্বকাপ শুরু হয়েছে আগেই। মেয়েরা মঞ্চে আসছেন আজ থেকে। ছেলেদের বিশ্বকাপের মতো এই মঞ্চও সাজানো-গোছানো। তাতে নিজেদের তুলে ধরার পালা এবার মেয়েদের। মেয়েরা একটু অনুযোগ করতেই পারেন, ছেলেদের মতো প্রচারের আলো পড়ে না তাঁদের ওপর। একই সঙ্গে দুটি বিশ্বকাপ চললেও মেয়েরা থাকেন অনেকটা আড়ালেই। তাই বলে মন খারাপ করে তো আর বসে নেই মেয়েরা। তাঁরা প্রস্তুত। প্রস্তুত সিলেটও।এই প্রথম আন্তর্জাতিক প্রতিযোগিতা সিলেটকে রাঙিয়েছে ক্রিকেটের রঙে। গত কদিন ছেলেদের খেলা নিয়ে সিলেটবাসীর উৎসাহ নজর কেড়েছে আলাদাভাবে। সেটিতে আজ লাগছে নতুন রং। এই প্রথম কোনো বিশ্বকাপে খেলার প্রহর গোনা বাংলাদেশের মেয়েদের দল যেটির ভরকেন্দ্রে। ২৬ মার্চ ওয়েস্ট ইন্ডিজের বিপক্ষে ম্যাচ দিয়ে বিশ্বকাপে অভিষেক হবে সালমাদের। স্বাগতিক দলকে মাঠে গিয়ে সমর্থন জানাতে শহর সিলেটের যেন তর সইছে না আর।অস্ট্রেলিয়া-নিউজিল্যান্ড, পাকিস্তান-দক্ষিণ আফ্রিকা ম্যাচ দিয়ে আজ মেয়েদের বিশ্বকাপ পর্দা উঠছে। অস্ট্রেলিয়ার মেয়েদের সামনে হ্যাটট্রিক চ্যাম্পিয়ন হওয়ার হাতছানি। ক্রিকেটের ছোট সংস্করণে অস্ট্রেলিয়ার পুরুষ দল এবার অন্যতম ফেবারিট। মজার ব্যাপার, টি-টোয়েন্টি বিশ্বকাপে অস্ট্রেলিয়ার পুরুষ দল এখনো চ্যাম্পিয়ন হয়নি। সে দেশের মেয়েরা কি না জিতে নিয়েছে গত দুটি টি-টোয়েন্টির শিরোপা—২০১২ ও ২০১০। স্টুয়ার্ট ব্রডদের অবশ্য তেমন তাড়া নেই। টি-টোয়েন্টি বিশ্বকাপ তারা একবার জিতেছে। তবে ইংল্যান্ডের পুরুষ দলের আগে নারী দল জিতে নিয়েছে ঘরের মাঠে ২০০৯ প্রথম টি-টোয়েন্টি বিশ্বকাপ। অস্ট্রেলিয়া, ইংল্যান্ডের দিকেই এখন পর্যন্ত তাকিয়ে হেসেছে ২০ ওভারের নারীদের বিশ্বকাপ। এবার হাসবে কারা?অনুমান করা কঠিন। টি-টোয়েন্টি যে সবচেয়ে রহস্যময়ী! তবে রেকর্ড এগিয়ে রাখছে অস্ট্রেলিয়া, নিউজিল্যান্ড, ইংল্যান্ডকে। মেয়েদের টি-টোয়েন্টি বিশ্বকাপে এখন পর্যন্ত এই তিন দল সর্বোচ্চ ১০টি করে ম্যাচ জিতেছে। প্রথম দুটি দল খেলেছে ১৪টি করে ম্যাচ, ইংল্যান্ড ১৩। ১২ ম্যাচে পাঁচ জয় ভারতের। ওয়েস্ট ইন্ডিজও জিতেছে পাঁচটি ম্যাচ। শ্রীলঙ্কা ৩, দক্ষিণ আফ্রিকা ২ এবং পাকিস্তান ১!উপমহাদেশের বড় দেশগুলোর জন্য মেয়েদের টি-টোয়েন্টি বিশ্বকাপ জেতা কঠিনই মনে করাচ্ছে ওপরের খুচরা তথ্য। ভারত দুবার সেমিফাইনালে উঠলেও শ্রীলঙ্কা, পাকিস্তান তিনবারই বিদায় নিয়েছে গ্রুপ পর্ব থেকে। ভারত, শ্রীলঙ্কা ও পাকিস্তানের মেয়েরাই সুবিধা করতে পারেন না যে টুর্নামেন্টে, বাংলাদেশের মেয়েরা স্বপ্ন দেখবে কোন সাহসে! সালমারা ঘরের মাঠে বিশ্বকাপ খেলছেন, সেটিই আসলে বড় ব্যাপার। কিন্তু বড় দলগুলো স্বপ্ন দেখছে ঠিকই। অস্ট্রেলিয়া, ইংল্যান্ড, নিউজিল্যান্ড, দক্ষিণ আফ্রিকা, পাকিস্তান ও ভারতের অধিনায়ক কাল সংবাদ সম্মেলনে টুর্নামেন্ট জয়ের প্রত্যয়ই জানিয়ে গেলেন। সিলেট থেকে আমাদের প্রতিনিধি সুমনকুমার দাশ জানিয়েছেন, সংবাদ সম্মেলন শেষে ছয় দলের অধিনায়ক বিশ্বকাপ ট্রফি নিয়ে ফটোসেশনে অংশ নেন, যা ছিল খুব আকর্ষণীয়।ভারত অধিনায়ক মিতালি রাজ এক পা এগিয়ে স্থানীয় দর্শকদের সমর্থন চাইলেন, ‘দর্শক মাঠে এসে আমাদের সমর্থন দেবে আশা করি। সেটি পেলে আমাদের ভালো লাগবে।’ তবে ৩০ মার্চ বাংলাদেশ-ভারত ম্যাচে সেই সমর্থন নিশ্চয়ই পাবেন না। সেটা তিনি আশাও করেন না।
 
