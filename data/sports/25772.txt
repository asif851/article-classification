
সুপার লিগে খেলার স্বপ্ন বাঁচিয়ে রাখল প্রাইম ব্যাংক ক্রিকেট ক্লাব। আজ ফতুল্লার খান সাহেব ওসমান আলী স্টেডিয়ামে বাঁচা-মরার লড়াইয়ে ডাকওয়ার্থ-লুইসের হিসাবে প্রাইম দোলেশ্বরকে ৭ উইকেটে হারিয়েছে তারা। সুপার লিগ নিশ্চিত করতে প্রাইম ব্যাংককে এখন তাকিয়ে থাকতে হচ্ছে প্রথম পর্বের শেষ চারটি ম্যাচের দিকে। জিততে হলে করতে হবে ১৮৯ রান। এই লক্ষ্য জেনেই মধ্যাহ্নভোজে গিয়েছিল প্রাইম ব্যাংক। কিন্তু ভোজ সারার আগেই বৃষ্টি। বৃষ্টি থামার পর ম্যাচ শুরু করতে করতে বেলা পৌনে তিনটা। ডাকওয়ার্থ-লুইসের হিসাবে ব্যাংকের নতুন লক্ষ্য ৩৬ ওভারে ১৬৫। ব্যাংকাররা হিসাবটা দারুণভাবেই মেলাল। ২৭ বল বাকি রেখেই তারা জিতে গেল ৭ উইকেটে। শুরুতে অবশ্য দোলেশ্বরের বোলাররা বেশ বিপাকেই ফেলেছিল প্রাইম ব্যাংককে। ১৩.৪ ওভারে ৫১ রান তুলতেই নেই ৩ উইকেট। অবশ্য বোলিংয়ে দোলেশ্বরের সাফল্য ওটুকুই। ইনিংসের পরের অংশটা পুরোপুরিই উন্মুক্ত চাঁদ ও সাব্বির রহমানের। দুজনের অবিচ্ছিন্ন ১১৪ রানের চতুর্থ উইকেট জুটিতেই ম্যাচ পকেটে পুরেছে ব্যাংক। সাব্বির অপরাজিত ছিলেন ৫৭ বলে ৬২ রান করে। তাঁর ইনিংসে ৪টি চারের পাশাপাশি আছে লং অন, মিড উইকেট ও লং অফ দিয়ে মারা তিনটি বিশাল ছক্কা। যার শেষ দুটি আবার বাঁহাতি স্পিনার সানজামুলের করা ২৫ তম ওভারে টানা দুই বলে। ওই ওভারের প্রথম বলেই মিডউইকেট দিয়ে ছক্কা মেরেছিলেন ভারত অনূর্ধ্ব-১৯ দলের সাবেক অধিনায়ক উন্মুক্ত চাঁদ। চাঁদই পরে স্কয়ার লেগ দিয়ে ছয় মেরে ম্যাচের ইতি টেনেছেন। এ ছাড়াও তাঁর ৭৪ বলের ৫৯ রানের ইনিংসে আছে আরও ১টি ছয়। এর আগে টস হেরে ব্যাট করতে নেমে ৪৭.৪ ওভারে ১৮৮ রানে অলআউট হয় দোলেশ্বর। সর্বোচ্চ ৪৪ রান করেন রকিবুল হাসান।
