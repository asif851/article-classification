
সম্পর্কটা ভালো ছিল না কখনোই। যদিও তাঁরা অস্ট্রেলিয়ার সর্বজয়ী দলে সতীর্থ ছিলেন। একজন ছিলেন অধিনায়ক, অন্যজন তাঁর ডেপুটি। কিন্তু স্টিভ ওয়াহকে যে কখনোই খুব একটা পছন্দ করেননি, সেটা শেন ওয়ার্ন আগেও বলেছেন, বললেন আরও একবার। ওয়াহর মতো ‘স্বার্থপর’ ক্রিকেটার জীবনে দেখেননি বলে মন্তব্য করলেন কিংবদন্তি স্পিনার!স্টিভ ওয়াহকে নিয়ে আগেও বেশ কয়েকবার এমন চাঁছাছোলা মন্তব্য করেছেন ওয়ার্ন। বছর দুয়েক আগে একবার বলেছিলেন, অধিনায়ক থাকার সময়ে ওয়াহ দলের সবাইকে অস্ট্রেলিয়ার ঐতিহ্যবাহী ব্যাগি গ্রিন ক্যাপ পরতে বাধ্য করতেন, যেটি তাঁর কাছে ‘হাস্যকর’ আর ‘ফালতু’ ব্যাপার মনে হতো। কিছুদিন আগে যখন নিজের সময়ে অস্ট্রেলিয়ার সেরা ওয়ানডে ও টেস্ট একাদশ বেছে নিয়েছিলেন, সেখানে ওয়াহকে কোনো দলেই রাখেননি ওয়ার্ন। সাবেক অধিনায়কের প্রতি কিংবদন্তি এ স্পিনারের ক্ষোভ কত তীব্র সেটি বোঝা গেল এবার আরও একটা মন্তব্যে। ইংল্যান্ডের রিয়েলিটি টেলিভিশন শো ‘আই অ্যাম এ সেলেব্রিটি, গেট মি আউট অব হেয়ার’-এ উপস্থিত হয়ে ওয়ার্ন সোজা বলে দিয়েছেন, ‘আমি স্টিভ ওয়াহকে পছন্দ করি না অনেক কারণে। আমার দেখা সবচেয়ে স্বার্থপর ক্রিকেটার সে।’কেন? অনেক কারণের মধ্য থেকে উদাহরণ হিসেবে ১৯৯৯ সালের একটি ঘটনার কথা বলেছেন ওয়ার্ন। সে বছর ক্যারিবিয়ান সফরে চার টেস্ট সিরিজের প্রথম তিনটি শেষে ২-১ ব্যবধানে এগিয়ে ছিল ওয়েস্ট ইন্ডিজ। তিন ম্যাচে মাত্র দুটি উইকেট পেয়েছিলেন ওয়ার্ন। ১৯৯৮ সালে কাঁধের অস্ত্রোপচারের পর এটি ছিল তাঁর দ্বিতীয় সিরিজ। অ্যান্টিগায় শেষ টেস্টের দল নির্বাচনের সময় ওয়ার্ন জানতে পারেন তাঁর খেলা হচ্ছে না। সেই সময়ের স্মৃতিচারণ করে ওয়ার্ন বলেছেন, ‘আমি সত্যিই তার ওপর খুব বিরক্ত হয়েছিলাম। তখন অধিনায়ক (ওয়াহ), সহ-অধিনায়ক (ওয়ার্ন) ও কোচ (জিওফ মার্শ) মিলে একাদশ নির্বাচন করতেন। দল নির্বাচনের সময় আমি বললাম, “কে কী ভাবছে?” স্টিভ ওয়াহ তখন বলেছিল, “তুমি খেলছ না।” আমি অবাক হয়ে বলেছিলাম, “কী? দাঁড়াও! আমাকে ছাড়া দল কেমন হবে বলে মনে করছ?” ওয়াহ বলেছিল, “আমি এই দলের অধিনায়ক। আমি বলছি, তুমি খেলছ না।” আমি সত্যিই খুব হতাশ হয়েছিলাম।’১৭ বছর আগের সেই ঘটনা এখনো ক্ষত হয়ে আছে ওয়ার্নের মনে, ‘ওই সিরিজে আমি ভালো করতে পারিনি। তবে সেটার জন্য দায়ী ছিল চোট। সে কারণেই ভালো বল করতে পারিনি। আর সে কারণেই সে (স্টিভ ওয়াহ) আমাকে বলির পাঁঠা বানায়। অথচ তিন টেস্ট শেষে পিছিয়ে থাকায় আমার ভেতরে তখন আগুন জ্বলছিল। আমাদের জিততেই হতো—এমন একটা টেস্ট ম্যাচ হয়তো আমার ভেতর থেকে সেরাটা বের করে আনত।’তবে শেষ পর্যন্ত ওয়াহর সিদ্ধান্তটাই সঠিক প্রমাণিত হয়েছিল। ওয়ার্নকে বাদ দিয়েই শেষ টেস্টটা অস্ট্রেলিয়া জিতেছিল ১৭৬ রানে। ওয়ার্নের বদলে খেলেছিলেন কলিন মিলার। ওই সিদ্ধান্তটা যে তাঁর জন্যও খুব সহজ ছিল না, সেটি পরে নিজের লেখা মিনিং অব লাক বইয়ে উল্লেখ করেছিলেন ওয়াহও। সে সিদ্ধান্তই তাঁকে অধিনায়ক হিসেবে আরও পরিণত করেছিল বলেই মনে করেন ওয়াহ, ‘আমি সেদিন একজন বন্ধু হারিয়েছিলাম, তবে ওই অভিজ্ঞতা থেকে পেয়েছিলাম সহনশীলতার শিক্ষাও। বুঝতে পেরেছিলাম, কোনটা সঠিক এটা জানা আর সেই অনুযায়ী কাজ করা দুটি আলাদা ব্যাপার।’ এএফপি।
