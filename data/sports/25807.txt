
লিওনেল মেসি এখনো কিছু বলছেন না। বার্সেলোনার সঙ্গে তাঁর বর্তমান চুক্তিটা শেষ হয়ে যাচ্ছে আগামী বছর। গুঞ্জন শোনা যাচ্ছে, বার্সা তাঁকে চুক্তি নবায়নের প্রস্তাব দিয়ে রেখেছে, কিন্তু মেসি এখনো সেই চুক্তি সই করেননি। তাহলে কি অন্য কোনো পরিকল্পনা আছে আর্জেন্টাইন ফরোয়ার্ডের? হতেও পারে। মাঝে তাঁর সঙ্গে বার্সার সম্পর্কের টানাপোড়েন নিয়েও তো কত গল্প এসেছে সংবাদমাধ্যমে। তবে বার্সেলোনার ক্রীড়া পরিচালক রবার্তো ফার্নান্দেজ সেগুলোকে মনগড়া গল্প বলেই উড়িয়ে দিলেন। তাঁর দৃঢ় বিশ্বাস, মেসি বার্সেলোনাতেই থাকবেন। স্প্যানিশ রেডিও কাদেনা সার-এর সঙ্গে সাক্ষাৎকারে বলেছেন, ‘ও (মেসি) চুক্তি নবায়ন করবে। আমার এ নিয়ে কোনো সন্দেহ নেই। আমি আগেও বলেছি, মেসি বার্সাতে শুধু খুশি নয়, খুবই খুশি।’ কথাটা মেসির মুখ থেকে শুনলে বোধ হয় আরেকটু নিশ্চিন্ত হতেন বার্সা সমর্থকেরা। গোল ডটকম।
