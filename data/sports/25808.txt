
হতাশাটা লুকাতে পারলেন না বিরাট কোহলি। ৯৯ রানে আউট হয়ে সাজঘরে ফিরতে ফিরতে নিজের ওপরেই যেন ক্ষোভ ঝাড়লেন। প্রায় পুরোটা সময়ই দারুণ ব্যাটিং করে গেলেও আক্ষেপ নিয়েই ফিরতে হলো ডানহাতি এই ব্যাটসম্যানকে। ওয়ানডে ক্যারিয়ারের ১৮তম সেঞ্চুরি থেকে বঞ্চিত হলেন মাত্র ১ রানের জন্য। রবি রামপলের শর্টপিচ বলটা উড়িয়ে না মেরে ধীরেসুস্থে একটি রান নিলেই তিনি চলে যেতে পারতেন টেন্ডুলকারের ৪৯টি ওয়ানডে সেঞ্চুরির আরেকটু কাছাকাছি।কোহলির ১০০ বলে ৯ চারে খেলা ৯৯ রানের ইনিংসে ভর করেই ২৮৮ রানের বড় সংগ্রহ গড়েছে ভারত। শেষমুহূর্তে সংগ্রহটা বড় করার পেছনে বড় অবদান আছে ধোনিরও। ৪০ বলে ৫১ রানের ইনিংস খেলে শেষপর্যন্ত অপরাজিত ছিলেন ভারতীয় অধিনায়ক।টেন্ডুলকারের ব্যাটিং রেকর্ডগুলো ভাঙার কথা কয়েক বছর আগেও ছিল অচিন্তনীয় ব্যাপার। এখনো অন্যদের চেয়ে অনেকখানিই এগিয়েই আছেন লিটল মাস্টার। কিন্তু সাম্প্রতিক সময়ে বিরাট কোহলির দিকে তাকিয়ে অনেকেরই মনেই আসছে সেই অকল্পনীয় ভাবনা। কখনো হয়তো টেন্ডুলকারকে সত্যিই ছাড়িয়ে যেতে পারেন কোহলি। অন্তত ওয়ানডে ক্রিকেটে যেভাবে ধারাবাহিক পারফরম্যান্স দেখিয়ে যাচ্ছেন, তাতে সম্ভাবনাটা এককথায় উড়িয়ে দেওয়াও কঠিন। কোহলি সত্যিই হয়তো ভেঙে দিতে পারেন ওয়ানডেতে সবচেয়ে বেশি রান আর সেঞ্চুরির রেকর্ড।অবশ্য আজ একটি সেঞ্চুরি হাত ফসকে বেরিয়ে যাওয়ার দুঃখ পেতে হলো কোহলিকে। মজার ব্যাপার হলো, রেকর্ড সর্বোচ্চ তিনবার ৯৯ রানে আউট হয়েছিলেন টেন্ডুলকার। কে জানে, সেই রেকর্ডেও ভাগ বসানোর ইচ্ছা কোহলির আছে কি না!গত ম্যাচেই ৮৬ রানের ইনিংস খেলে ওয়েস্ট ইন্ডিজের ব্যাটিং কিংবদন্তি ভিভ রিচার্ডসের রেকর্ডে ভাগ বসিয়েছেন বিরাট কোহলি। ১১৪টি ইনিংস খেলেই ছুঁয়ে ফেলেছেন ৫০০০ রানের মাইলফলক। এখানেই যে থেমে যাবেন না, সেটা কোহলি নিজেও বলেছেন। আর সত্যিই থামছেন না এই তরুণ ডানহাতি ব্যাটসম্যান।টেন্ডুলকারের ওয়ানডে রেকর্ডগুলো থেকে এখনো অনেক দূরে আছেন কোহলি। তার পরও তাঁকে টেন্ডুলকারের উত্তরসূরি হিসেবে বিবেচনা করার কারণ ধারাবাহিক পারফরম্যান্স। ২০০৮ সালে অভিষেকের পর এখন পর্যন্ত কোহলি খেলেছেন ১২০টি ওয়ানডে। এর মধ্যেই ৫২ দশমিক ১৩ গড়ে কোহলির সংগ্রহ ৫০০৫ রান। ২০১৩ সালে এখন পর্যন্ত ৩০টি ম্যাচ খেলে ১২১৬ রান করেছেন। ব্যাটিং গড় ৬০ দশমিক ৮০। গত বছর এই গড়টা ছিল ৬৮ দশমিক ৪০। আজকের ম্যাচটির আগে শেষ নয়টি ইনিংসেই কোহলি করেছেন তিনটি সেঞ্চুরিসহ ৬২৭ রান।
টেন্ডুলকার দীর্ঘ ২৪ বছরের ক্যারিয়ারে ৪৬৩টি ওয়ানডে খেলে করেছিলেন ১৮৪২৬ রান। সেঞ্চুরি করেছেন ৪৯টি।
কোহলি টেন্ডুলকারের ওয়ানডে রেকর্ডগুলো সত্যিই ভেঙে দিতে পারবেন কি না, এ নিয়ে প্রথম আলোর অনলাইন খেলার বিভাগে একটি ভোট চলছে। আপনিও দিতে পারেন আপনার মতামত।
শুধু ক্রিকেটের সর্বশেষ স্কোর জানতে C লিখে এসএমএস করুন 2221 নম্বরে। যেকোনো খেলার আপডেট পেতে S লিখে এসএমএস করুন 2221 নম্বরে।
