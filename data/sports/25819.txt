
আগামী মৌসুমের দলবদলের দাবিতে আন্দোলন চালিয়ে যাচ্ছেন হকি খেলোয়াড়েরা। ঢাকার খেলোয়াড়দের সঙ্গে এবার একাত্মতা প্রকাশ করেছেন ফরিদপুর ও চট্টগ্রামের খেলোয়াড়েরাও।
জাতীয় দলের মিডফিল্ডার ফরিদপুরের খন্দকার হাসান আহমেদ জানিয়েছেন, ‘আমাদের এখানে ৪০ জন খেলোয়াড় এই আন্দোলনের সঙ্গে একাত্মতা জানিয়ে স্বাক্ষর দিয়েছে। এরপর আমরা একটি লিখিত আবেদনপত্র জমা দিয়েছি ফরিদপুর জেলা ক্রীড়া সংস্থায়। এর অনুলিপিও আমরা ঢাকায় হকি ফেডারেশনে পাঠাব।’ চট্টগ্রাম হকি খেলোয়াড় কল্যাণ সমিতির উদ্যোগে কাল ৪৫ জন খেলোয়াড় সভা করে সিদ্ধান্ত নেন ঢাকার খেলোয়াড়দের পাশে থাকবেন তাঁরা। কাল তাঁরা দলবদলের দাবির প্রতি একাত্ম হয়ে একটি চিঠি দিয়েছেন জাতীয় হকি খেলোয়াড় কল্যাণ সমিতিকে। তাঁদের একটাই দাবি, নির্বাচনের আগেই দলবদলের তারিখ চূড়ান্ত করতে হবে।
হকি স্টেডিয়ামে চাহিদামতো জাতীয় ক্রীড়া পরিষদ খেলোয়াড়দের আবাসন বরাদ্দ দেয়নি জানিয়ে আগেই ক্যাম্প স্থগিত করে দেয় ফেডারেশন। তবে ধারণা করা হচ্ছে, খেলোয়াড়দের বিদ্রোহ ঠেকাতেই ফেডারেশনের এই পথ বেছে নেওয়া।
আন্দোলনের মুখে কাল ফেডারেশন থেকে এক বিজ্ঞপ্তি দিয়ে জানানো হয়েছে, হকির দলবদলের তারিখ নির্ধারণের ব্যাপারে আলোচনার উদ্দেশ্যে ফেডারেশন সভাপতি এয়ার মার্শাল ইনামুল বারী চলতি সপ্তাহে বসতে চান ক্লাবগুলোর সঙ্গে।
