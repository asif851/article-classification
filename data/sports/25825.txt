
জয়সূচক রানটা নাহিদুলের ব্যাটে এল। মাশরাফি বিন মুর্তজার ব্যাটে এলেই ভালো হতো সবচেয়ে বেশি। নাগালের বাইরে চলে যাওয়া একটা ম্যাচ যে জিতিয়ে ফিরলেন তিনি। ব্যাটসম্যান মাশরাফি আবারও রংপুর রাইডার্সের জয়ের নায়ক। তাঁর ১০ বলে ১৭ রানের ক্যামিও ইনিংসে ৪ উইকেটে সিলেট সিক্সার্সকে হারিয়েছে রংপুর। সিলেটের তোলা ৫ উইকেটে ১৭৩ রানে জবাবে রংপুর জিতেছে ২ বল বাকি থাকতে।
শেষ ওভারে গড়ানো ম্যাচটায় রংপুরের জন্য সমীকরণ কঠিন হয়ে গিয়েছিল। মাশরাফি যখন নামেন, ২৭ বলে দরকার ৪৮। বলে বলে প্রায় ২ রান করে তোলার কঠিন চ্যালেঞ্জ। সেটিকে আরও কঠিন করে তুললেন রবি বোপারা, ২৪ বলে ৩৩ করে ফিরে গেলেন। উইকেটে মাশরাফিকে সঙ্গ দেওয়ার জন্য এলেন নাহিদ। দায়িত্বটা কাঁধে তুলে নিলেন অধিনায়ক।
শুরুটা করলেন সোহেল তানভীরকে দিয়ে। ১৯তম ওভারের প্রথম বলেই উড়িয়ে মারলেন। ১২ বলে ২০ রান তোলার সমীকরণটা মুহূর্তেই সহজ হয়ে গেল। ১১ বলে ১৪। কিন্তু পরের ৫ বলে আর বাউন্ডারি এল না। সব মিলিয়ে ওই ওভারে ১১ রান। শেষ ওভারটা সহজ হবে না।
ওয়াইড দিয়ে শুরু করলেও দ্বিতীয় বলেই মাশরাফিকে বোকা বানালেন টিম ব্রেসনান। অভিজ্ঞ এই ইংলিশ পেসার জানেন, বল দিতে হবে অফের বাইরে। মাশরাফি যেন টেনে মারতে না পারেন লেগে। ডট বলটা সেই পরিকল্পনারই ফসল। কিন্তু মাশরাফিও ততক্ষণে পড়ে ফেলেছেন দাবার চালটা। এবার তিনি নিজে বেরিয়ে এলেন অফের বাইরে। ব্রেসনানের বলটা পেলেন মওকামতো। অফের অনেক বাইরের ফুল টস টেনে লেগেই উড়িয়ে মারলেন। আবার ছক্কা।
নেমে গেল সব চাপ। নিজের কাজটা সেরে এক রান নিয়ে ননস্ট্রাইক প্রান্তে দাঁড়ালেন মাশরাফি। যেন সুযোগ করে দিলেন আরেক তরুণকে নিজেকে আলোতে নিয়ে আসার। ৩ বলে যে তখন মাত্র ১ রান চাই। ব্রেসনানের আরও একটা ফুল টস নাহিদের ব্যাটে সোজা চারে রূপ পেল। আর এই জয়ে প্রথম চার ম্যাচে মাত্র ১ জয় দিয়ে শুরু করা রংপুর সর্বশেষ ৫ ম্যাচে চতুর্থ জয় নিয়ে ঘুরে দাঁড়াল দারুণভাবে। ৭ বলে ১৪ করা নাহিদ পেলেন মাশরাফির জয়-আলিঙ্গন।
মাশরাফি অবশ্য এদিন ভালো বোলিং করেননি। ৪ ওভার ৩৯ রান দিয়ে নিয়েছেন ১ উইকেট। নাজমুল ইসলাম ৪ ওভারে মাত্র ১৮ রান দিয়ে ৩ উইকেট নিলেও তাই বড় সংগ্রহ পেয়েছিল সিলেট। এর পেছনে ছিল আন্দ্রে ফ্লেচারের ১৭ বলে ২৬, বাবর আজমের ৩৭ বলে ৫৪ আর সাব্বিরের ৩৭ বলে ৪৪। জবাবে গেইল ৩ বলে ৫ রান করে ফিরে গেলে শুরুতে চাপে পড়ে রংপুর।
জিয়াউর রহমানের ১৮ বলে ৩৮ রানের ইনিংসের পরও জয়ের লক্ষ্যটা কিছুতেই নাগালে আসছিল না। ব্রেন্ডন ম্যাককালাম ৪৩ রানের ইনিংস খেললেও যে বল খরচ করেছেন ৩৮টি। মোহাম্মদ মিথুন ১৭ বলে ১৮, বোপারার ৩৩ রানও এসেছে ২৪ বলে। এ কারণেই মাশরাফি ব্যাট হাতে নেমেছেন ওভারে ১১ করে তোলার চ্যালেঞ্জ নিয়ে। দুটি ছক্কাতেই সহজ করে দিয়েছেন সব।
এই আসরের সবচেয়ে তারকা ও ব্যয়বহুল দল রংপুর তাই নিরাপদ চারে নিজেদের খুঁজে পাচ্ছে।
