

২০০৮ যুব বিশ্বকাপ জয়ে ভারতকে নেতৃত্ব দিয়েছেন। বিরাট কোহলিকে ভারত জাতীয় দলের অধিনায়ক হিসেবেই গড়ে তোলা হয়েছে। আনুষ্ঠানিকভাবে বাংলাদেশ সফরে সেই যাত্রা শুরুও হতে যাচ্ছে। তবে অধিনায়ক কোহলির সবচেয়ে দুর্বল জায়গা হয়ে উঠতে পারে তাঁর মেজাজ আর আবেগ ধরে রাখতে না-পারা। সাবেক অধিনায়ক বিষেণ সিং বেদীর অনুমান এমনটাই। এ জন্য জাতীয় দলে তিনি এমন একজন কোচকে চাইছেন, যিনি কোহলির মেজাজ ধরে রাখতে পারবেন।বরাবরই ছাঁচাছোলা কথা বলায় অভ্যস্ত ভারতীয় স্পিন কিংবদন্তি বলেছেন, ‘আমি মনে করি বিরাটের একজন ভালো কোচ দরকার, যিনি ওকে শাসন করে রাখতে পারবেন। ওর মেজাজটা ধরে রাখতে পারবেন। বিরাট খুবই আবেগ তাড়িত। এটা বদলানো দরকার। ক্রিকেট তো আর কাবাডি বা খো-খো খেলা নয়। দীর্ঘ সময় ধরে যদি ক্রিকেটটা খেলে যেতে চান, আপনাকে আপনার মেজাজ ধরে রাখতে জানতে হবে।’ভারতীয় সংবাদমাধ্যম সব সময়ই কোহলির আক্রমণাত্মক মেজাজকে সমর্থন দিয়ে এসেছে। এটাও ঠিক হয়নি বলে মনে করেন বেদী, ‘মিডিয়াই ওর এই ভাবমূর্তি বানিয়েছে, মিডিয়াই ওকে ধ্বংস করবে। ওর খুবই সতর্ক হওয়া দরকার। ওর প্রত্যেকটা পদক্ষেপ আতশকাচের নিচে থাকবে। এমনকি কাঁটা চামচটা ডান হাতে ধরল, নাকি বাঁ হাতে, সেটাও।’বাংলাদেশ সফরে হরভজন সিংকে দলে নেওয়াটাও সমর্থন করেননি বে​দী। তাঁর মতে এটা ভারতের ক্রিকেটের জন্য পেছনের দিকে হাঁটা।
