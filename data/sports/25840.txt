
বিসিএলের দ্বিতীয় দিনে মোটামুটি রান পেয়েছে চার দলই। সে তুলনায় উইকেট পড়েছে কম। তবে ব্যাটে-বলে লড়াইটা সমানে সমান হয়েছে। বিকেএসপির তিন নম্বর মাঠে অনুষ্ঠিত মধ্যাঞ্চলের বিপক্ষে ম্যাচের দ্বিতীয় দিন শেষে ৩৪১ রানে এগিয়ে উত্তরাঞ্চল। অন্য দিকে বিকেএসপির চার নম্বর মাঠে অনুষ্ঠিত ম্যাচে দক্ষিণাঞ্চলের বিপক্ষে ১০৩ রানে পিছিয়ে পূর্বাঞ্চল। আগের দিন উত্তরাঞ্চলের প্রথম ইনিংসে সংগ্রহ ছিল ৪ উইকেটে ২৮৭। আজ অবশিষ্ট ৬ উইকেটে ১৭০ রান যোগ করে ৪৫৭ রানে অল আউট হয় নাসির হোসেনের দল। তানভীর হায়দারের ব্যাট থেকে এসেছে ৬৬, ফরহাদ রেজা ৪৯, মুশফিকের বদলে অধিনায়কের দায়িত্ব পাওয়া নাসির করেছেন ৩৬। মধ্যাঞ্চলের পক্ষে সর্বোচ্চ ৪ উইকেট নিয়েছেন ইলিয়াস সানি, ৩ উইকেট মাহমুদউল্লাহের সংগ্রহে।
প্রথম ইনিংসে ব্যাট করতে নেমে দ্বিতীয় দিন শেষে ৩০.৫ ওভারে ৩ উইকেটে ১১৬ করেছে মধ্যাঞ্চল। এখনো পিছিয়ে ৩৪১ রানে।
অন্যদিকে পূর্বাঞ্চলের প্রথম ইনিংসের ১৩৫ রানের জবাবে দক্ষিণাঞ্চলে প্রথম ইনিংসে করেছে ৩৭৬। আগের দিনের ১০৮ রানের সঙ্গে আজ ২৬৮ রান যোগ করেছে আবদুর রাজ্জাকের দল। সর্বোচ্চ ৭৭ এসেছে মিঠুনের ব্যাট থেকে, সৌম্য সরকার করেছেন ৭১। এ ছাড়া এনামুল হকের ব্যাট থেকে এসেছে ৫৯। তবে দক্ষিণাঞ্চলের ইনিংসের বড় চমক নয় নম্বরে নামা সোহাগ গাজীর ৫৫ বলে ৬৪। পূর্বাঞ্চলের পক্ষে সর্বোচ্চ ৫ উইকেট নিয়েছেন এনামুল হক জুনিয়র।
দ্বিতীয় ইনিংসে ব্যাট করতে নেমে অবশ্য পূর্বাঞ্চলের শুরুটা ভালোই হয়েছে। ৪০ ওভারে ১ উইকেটে ১৩৮ তুলেছে অলক কাপালির দল। সাদমান উইকেটে রয়েছেন ৫৬ ও  লিটন কুমার  ৪৭ রানে।
