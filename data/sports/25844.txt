
হতে পারেন তারকা ক্রিকেটার, তাই বলে আইন-কানুনকে তো আর অবজ্ঞা করতে পারেন না। উমর আকমলের আজ কি যে হলো, লাহোরের ফেরদৌস মার্কেট এলাকায় ফট করে এক ট্র্যাফিক পুলিশের সঙ্গে কল্পনাতীত দুর্ব্যবহার করে বসলেন। আর যায় কোথায়, এ বাজে আচরণের ‘মজা’ ভালোই বুঝিয়েছে লাহোর পুলিশ। ট্র্যাফিক পুলিশের ওপর হামলার অভিযোগে আকমলকে আটক করেছে স্থানীয় পুলিশ। খুলেই বলা যাক, মার্সিডিজ হাঁকিয়ে কোথায় যেন যাচ্ছিলেন। লাহোরের বাণিজ্যিক এলাকা ফেরদৌস মার্কেটের কাছে ট্রাফিক সংকেত অমান্য করলে আকমলকে থামতে বলেন কর্তব্যরত ট্রাফিক পুলিশ। এরপর পুলিশের সঙ্গে বাদানুবাদে জড়িয়ে পড়লেন ২৩ বছর বয়সী পাকিস্তানি ব্যাটসম্যান। এক পর্যায়ে পুলিশের সঙ্গে শুরু হলো তুমুল ধস্তাধস্তি। অতঃপর ছিঁড়ে ফেললেন পুলিশের পোশাক। 
ঘটনার পরপরই নিকটস্থ গুলবার্গ পুলিশ স্টেশনে তাঁর বিরুদ্ধে এফআইআর (ফার্স্ট ইনফরমেশন রিপোর্ট) করা হয়েছে।   পাকিস্তান পেনাল কোডের ১৮৬, ২৭৯ ও ৩৫৩ ধারার আওতায় ট্রাফিক আইনভঙ্গ ও পুলিশের সঙ্গে দুর্ব্যবহারের অভিযোগে আকমলকে আটক করে পুলিশ।   
ঊর্ধ্বতন পুলিশ কর্মকর্তা তারিক আজিজ সাংবাদিকদের জানিয়েছেন, ‘তিনি ট্রাফিক আইন অমান্য করেছেন। ট্রাফিক পুলিশ তাঁকে থামতে বললে তাঁর (পুলিশ) সঙ্গে ভীষণ বাজে ব্যবহার করেন। গালিগালাজ তো করেনই, একই সঙ্গে তাঁর জামা ছিঁড়ে ফেলেন। জিজ্ঞাসাবাদের জন্য আটক করে পুলিশ স্টেশনে আনা হয়েছে তাঁকে।’
আকমল অবশ্য অভিযোগ অস্বীকার করেছেন। সাংবাদিকদের বলেছেন, ‘পুলিশ তাঁকে চড় মেরেছে। সামান্য বিষয়ে দোষী সাব্যস্ত করেছে।’  রয়টার্স ও ওয়েবসাইট।
