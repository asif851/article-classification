
এখনো টেস্ট অভিষেক হয়নি। ৩৫ ওয়ানডেতে ৫৪.৯৬ গড়ে সংগ্রহ এক হাজার ৫৩৯ রান। ১৯ টি-টোয়েন্টিতে ২২.৯২ গড়ে সংগ্রহ ২৯৮ রান। সদ্যসমাপ্ত ভারত সফরের ওয়ানডে সিরিজে ঈর্ষণীয় পারফরম্যান্স। ৯৫.৬০ গড়ে করেছেন ৪৭৮ রান। দলকে নেতৃত্বও দিয়েছেন। ভারত সফরের নজরকাড়া পারফরম্যান্সের স্বীকৃতিটা দ্রুতই পেয়ে গেলেন জর্জ বেইলি। আগামী সপ্তাহে ঘরের মাঠে শুরু হতে চলা অ্যাশেজ সিরিজের প্রথম টেস্টের দলে তাঁকে রেখেছেন অস্ট্রেলীয় নির্বাচকেরা।৩১ বছর বয়সী বেইলির অন্তর্ভুক্তি ছাড়া ঘোষিত ১২ সদস্যের দলে বিশেষ কোনো চমক নেই। চোট-সমস্যায় থাকা অলরাউন্ডার শেন ওয়াটসনকে দলে রাখা হয়েছে। ডেভিড ওয়ার্নারের সঙ্গে ইনিংস উদ্বোধন করবেন ক্রিস রজার্স। পিটার সিডল ও রায়ান হ্যারিসের সঙ্গে পেস আক্রমণে রাখা হয়েছে মিচেল জনসনকে। দ্বাদশ খেলোয়াড় হিসেবে দলে আছেন ফালকনার। অবশ্য ওয়াটসন যদি খেলার জন্য পুরো ফিট হয়ে উঠতে না পারেন, তাহলে মূল একাদশে খেলবেন তিনি। চোটের কারণে বিবেচনা করা হয়নি মিচেল স্টার্ক, জ্যাকসন বার্ড ও জেমস প্যাটিনসনকে।ইংল্যান্ড-অস্ট্রেলিয়ার পাঁচ টেস্টের অ্যাশেজ মাঠে গড়াবে ২১ নভেম্বর। প্রথম ম্যাচটি অনুষ্ঠিত হবে ব্রিসবেনে। আজ মঙ্গলবার প্রথম টেস্টের দল ঘোষণার পর প্রধান নির্বাচক জন ইনভারারিটি বলেন, ‘আমাদের বিবেচনায় সেরা ১২ জনকেই নির্বাচন করেছি আমরা। এর মধ্যে পাঁচজন করে বোলার ও ব্যাটসম্যান খেলানো হতে পারে। চারজন বোলারও খেলতে পারে। সে ক্ষেত্রে শুধু চারজন পেসার কিংবা তিনজন পেসার ও একজন স্পিনার খেলানো হতে পারে।’ ভারত সফরের নজরকাড়া পারফরম্যান্সের ‘পুরস্কার’ হিসেবেই যে বেইলিকে দলে ডাকা হয়েছে, সেটাও অকপটে স্বীকার করেন ইনভারারিটি, ‘ব্যাট হাতে দুর্দান্ত ফর্মে আছে বেইলি। ওয়ানডে ক্রিকেটে ওর পারফরম্যান্স, আত্মবিশ্বাস অসাধারণ। টেস্ট দলে সুযোগ পাওয়াটা বেইলির প্রাপ্য ছিল।’
স্কোয়াড: ক্রিস রজার্স, ডেভিড ওয়ার্নার, শেন ওয়াটসন, মাইকেল ক্লার্ক (অধিনায়ক), স্টিভ স্মিথ, জর্জ বেইলি, ব্রাড হাডিন, মিচেল জনসন, পিটার সিডল, রায়ান হ্যারিস, নাথান লায়ন ও জেমস ফালকনার। সূত্র: রয়টার্স।
 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে ঝ লিখে এসএমএস করুন ২২২১ নম্বরে।
 
