
মস্তিষ্কে মৃদু রক্তক্ষরণে আক্রান্ত হয়ে হাসপাতালে ভর্তি হয়েছেন সাবেক তারকা ফুটবলার ও বাংলাদেশ ফুটবল ফেডারেশনের (বাফুফে) সহসভাপতি বাদল রায়। গত রাতে নিজের বাসায় অসুস্থবোধ করলে তাঁকে দ্রুত রাজধানীর স্কয়ার হাসপাতালে ভর্তি করা হয়। তাঁকে নিবিড় পরিচর্যা কেন্দ্রে (আইসিইউ) রাখা হয়েছে।খেলোয়াড়ি জীবনে বাদল রায়ের অন্যতম সতীর্থ হাসানুজ্জামান বাবলু প্রথম আলোকে বলেন, রাত তিনটার দিকে বাদল অসুস্থবোধ করলে তাঁকে স্কয়ার হাসপাতালে ভর্তি করা হয়। প্রাথমিকভাবে চিকিৎসকেরা জানিয়েছেন, মস্তিষ্কে মৃদু রক্তক্ষরণে আক্রান্ত তিনি। তাঁর জ্ঞান আছে, তবে শরীরের বাঁ দিকটা কিছুটা অবশ। কথাও জড়িয়ে যাচ্ছে।’আশির দশকে বাংলাদেশের ফুটবলের অন্যতম সেরা তারকা বাদল রায় তাঁর ক্যারিয়ারের পুরো সময়টা কাটিয়েছেন মোহামেডান স্পোর্টিং ক্লাবে। জাতীয় ফুটবল দলেও খেলেছেন দীর্ঘ দিন। মোহামেডানে ‘বাদল-সালাম’ জুটির কথা এখনো কিংবদন্তির মতো ফেরে ফুটবলপ্রেমীদের মুখে মুখে। ১৯৮১ ও ১৯৮৬ সালে মোহামেডানের অধিনায়ক ছিলেন বাদল রায়। ৮৬  সালে মোহামেডান লিগ শিরোপা জয় করে। ১৯৮২ সালে দিল্লিতে মালয়েশিয়াকে হারিয়ে বাংলাদেশ এশিয়ান গেমসের ফুটবলে প্রথম জয় তুলে নেয় বাদল রায়ের গোলেই।১৯৯০ সালে খেলা ছাড়ার পর তিনি রাজনীতির সঙ্গে নিজেকে জড়িয়েছেন। একজন সফল ব্যবসায়ীও। নব্বইয়ের দশকে বেশ কয়েকবার মোহামেডানের ম্যানেজার হিসেবে দায়িত্ব পালন করেছেন।হাসানুজ্জামান বাবলু জানিয়েছেন, বাদল রায়ের উন্নত চিকিৎসার সম্ভব সব ব্যবস্থাই নেওয়া হচ্ছে।
