
দুজনই এখনো আন্তর্জাতিক ক্রিকেট খেলছেন। এখনো পাকিস্তান ক্রিকেট বোর্ডের (পিসিবি) সঙ্গে খেলোয়াড় হিসেবেই চুক্তিবদ্ধ মিসবাহ উল হক ও ইউনিস খান। অথচ তাঁদেরই কি না বোর্ডের ক্রিকেট কমিটিতে অন্তর্ভুক্ত করল পিসিবি! বর্তমান ক্রিকেটের চাহিদা ও হাল-হকিকত আরও ভালোভাবে বুঝতে দলের সবচেয়ে অভিজ্ঞ দুই ক্রিকেটারকে কমিটিতে অন্তর্ভুক্ত করল বোর্ডটি।
সাধারণত অবসর নেওয়া খেলোয়াড়দের ক্ষেত্রেই এমনটা দেখা যায়। অবসরের পর নিজ দেশের ক্রিকেট বোর্ডের বিভিন্ন কমিটিতে জড়িয়ে যান ক্রিকেটাররা। তবে এখনো খেলছেন এমন কোনো ক্রিকেটারকে বোর্ডের কমিটিতে অন্তর্ভুক্ত করার উদাহরণ এটাই প্রথম।প্রথমে ধারণা করা হচ্ছিল, মিসবাহ ও ইউনিসকে অন্তর্ভুক্ত করা হবে ‘প্লেয়ার্স কমিটি’তে। গত জুলাইয়ে পিসিবির পক্ষ থেকে বলাও হয়েছিল এমন একটি নতুন কমিটি চালু করার কথা, যে কমিটির কাজ হবে বোর্ডের সঙ্গে বর্তমান ও সাবেক খেলোয়াড়দের সেতুবন্ধ তৈরি করা। তবে গত মঙ্গলবার পিসিবি জানিয়েছে, এই দুজনকে নেওয়া হচ্ছে আগে থেকে চালু থাকা ক্রিকেট কমিটিতেই।মিসবাহ ও ইউনিস দুজনই সংক্ষিপ্ত সংস্করণ থেকে অবসর নিয়েছেন। খেলছেন শুধুই টেস্ট ক্রিকেটে। গুঞ্জন আছে, এই ডিসেম্বরে ভারতের সঙ্গে সিরিজটি (যদি হয়) খেলেই অবসর নেবেন বর্তমান টেস্ট অধিনায়ক মিসবাহ। ইউনিসও আর বেশিদিন চালিয়ে যাবেন বলে মনে হয় না। তবে এ দুজনের সঙ্গে দলের খেলোয়াড়দের সম্পর্ক বেশ ভালো। আর আন্তর্জাতিক ক্রিকেটে দুজনের সম্মিলিত অভিজ্ঞতা প্রায় ৬৫৬ ম্যাচের, যেটিকে কাজে লাগাতে চাইছে পিসিবি।বোর্ডের সিদ্ধান্তকে ‘গুরুত্বপূর্ণ’ জানিয়ে পিসিবি প্রধান শাহরিয়ার খান বললেন, ‘ইউনিস ও মিসবাহ শুধু ক্রিকেটীয় বিষয়গুলোই দেখবে। আমরা বর্তমান খেলোয়াড়দেরই ওপরই গুরুত্ব দিচ্ছি, যারা এখনকার খেলাটি বোঝে আর ক্রিকেটীয় ব্যাপারে পরামর্শ দিতে পারবে।’ তথ্যসূত্র: ডন, টাইমস অব ইন্ডিয়া।
