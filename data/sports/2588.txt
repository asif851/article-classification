
ব্যাটিং যেন ভুলেই গেছেন সাকিব আল হাসান। বারবাডোজ ট্রাইডেন্টসের হয়ে প্রথম পাঁচ ম্যাচে ২২ রান করেছেন। এরপর থেকে রান করাই যেন ভুলে গেছেন। ব্যাটিং ব্যর্থতার বৃত্ত থেকে আজও বেরিয়ে আসতে পারেননি তিনি। ক্যারিবিয়ান প্রিমিয়ার লিগে অ্যান্টিগার বিপক্ষে ম্যাচে তিন বল খেলে শূন্য হাতে ফিরেছেন সাকিব।ব্যাটিং ব্যর্থতার মধ্যেও সাকিবের বোলিংটা চলছিল তাঁর মতোই। কিন্তু অ্যান্টিগার বিপক্ষে বল হাতেও ব্যর্থ তিনি। ২১ রান দিয়েছেন ৪ ওভারে। সাকিবের সঙ্গে অ্যান্টিগার বিপক্ষে ব্যর্থ তাঁর দল বারবাডোজও। হারটা তাদের ৫ উইকেটের।প্রথম চার ম্যাচে জয় পাওয়া বারবাডোজ হারল টানা দুই ম্যাচে। দলটির ব্যাটসম্যানরা আজ যে সীমাহীন ব্যর্থতার পরিচয় দিলেন, তাতে জয়ের আশা করাটাও ছিল বোকামি। টসে জিতে প্রথমে ব্যাট করতে নেমে ১৮ রানে প্রথম উইকেটের পতন হওয়ার পর ২৬ না পেরোতেই নেই চার উইকেট। ব্যাটিং ব্যর্থতার এই ধারা অব্যাহত থাকল ইনিংসের শেষ পর্যন্ত। বারবাডোজের ভাগ্যে জুটল মাত্র ৯৭ রান, ৯ উইকেট হারিয়ে।সাকিবদের এই দুর্দশার কারণ শেলডন কটেরেল। ২০ রান দিয়ে চার উইকেট তুলে নিয়ে বারবাডোজের ইনিংসে ধস নামান অ্যান্টিগার এই মিডিয়াম পেসার। দুটি করে উইকেট নেন কেমার রোচ ও মারলন স্যামুয়েলস। বারবাডোজের হয়ে সর্বোচ্চ ৩০ রান করেন র্যামন রেইফার। এ ছাড়া দুই অঙ্কের ঘর স্পর্শ করেন কেবল উমর আকমল (১৫), শোয়েব মালিক (১৪) ও ডোয়াইন স্মিথ (১৩)।
টি-টোয়েন্টিতে ৯৭ রানের দুর্বল পুঁজি নিয়ে লড়াইয়ের সুযোগ থাকে না। তবে ২৩ রানের মধ্যে অ্যান্টিগার দুটি উইকেট পড়ে যাওয়ায় কিছুটা আশা দেখছিল বারবাডোজ। সেটা অবশ্য ধোঁয়াশায় রূপ নেয় দ্রুতই। শেষ পর্যন্ত পাঁচ উইকেট হাতে রেখে স্বস্তির জয় তুলে নেয় অ্যান্টিগা। দলের হয়ে সর্বোচ্চ ৩১ রান করেন ওরলান্ডো পিটারস। অধিনায়ক মারলন স্যামুয়েলস অপরাজিত থাকেন ১৮ রান নিয়ে। সূত্র: ক্রিকইনফো।
