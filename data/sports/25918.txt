
আবারও মাশরাফি বিন মুর্তজার হাতে শিরোপা। অধিনায়ক হিসেবে জিতলেন চারটি বিপিএল শিরোপা। মাশরাফির চারটি হলেও তাঁর দল রংপুর রাইডার্সের শ্রেষ্ঠত্ব এবারই প্রথম। ২০১৩ সালে বিপিএলের দ্বিতীয় মৌসুমে আত্মপ্রকাশের পর মালিকানা বদলেই রংপুরের ফ্র্যাঞ্চাইজিটির এই সাফল্য। শিরোপা জয়ের আনন্দ অনির্বচনীয়। তবে সেই আনন্দের সঙ্গে বিপুল অর্থযোগও হচ্ছে রংপুরের খেলোয়াড়দের। চ্যাম্পিয়ন হওয়ার জন্য প্রাইজমানি হিসেবে ২ কোটি টাকা পাচ্ছেন মাশরাফিরা। 
ফ্র্যাঞ্চাইজি লিগ মানেই টাকার ঝনাঝনানি। দলের পেছনে মালিকপক্ষের বিনিয়োগও নেহাত কম নয়। সে তুলনায় লাভ কতটুকু, সে প্রশ্নটা থাকেই। তবে প্রাইজমানিটা রংপুরের ফ্র্যাঞ্চাইজির মুখে হাসি ফোটাচ্ছেই। শিরোপা জয়ের সন্তুষ্টিটা অন্য মাত্রারই। সেটি টাকার অঙ্কে রূপান্তর করাটা বেশ কঠিনই।শিরোপা জয়ের আনন্দ, সঙ্গে ২ কোটি টাকার প্রাইজমানি—আনন্দের ষোলোকলা পূর্ণ হলো মাশরাফির রংপুরের।
