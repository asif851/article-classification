
আগের ম্যাচেই গায়ানার বিপক্ষে ব্যাট হাতে জ্বলে উঠেছিলেন সাকিব আল হাসান। বল হাতেও খুব খারাপ করেননি। এক দিন পরেই বাংলাদেশ সময় আজ ভোরে সাকিব আবার জ্বলে উঠলেন ব্যাটে-বলে। ক্যারিবীয় প্রিমিয়ার লিগে সেন্ট কিটস অ্যান্ড নেভিস প্যাট্রিয়টসের বিপক্ষে জ্যামাইকা তালওয়াসকে এনে দিলেন দুর্দান্ত এক জয়। প্যাট্রিয়টসের আমন্ত্রণে আগে ব্যাট করা তালওয়াস স্কোরবোর্ডে ঝড়ই তুলেছিল। মূল ভরসা ক্রিস গেইল ব্যর্থ হলেও আলো ছড়িয়েছেন কুমার সাঙ্গাকারা। তাঁর ৪৭ বলে ৬৫ রানের পাশাপাশি রোভমান পাওয়েলের ২৩ বলে ৩৫ আর সাকিবের ১৭ বলে ৩৪ রান নির্ধারিত ২০ ওভারে তালওয়াসকে নিয়ে যায় ৬ উইকেটে ১৮৩-এ। সাকিবের ১৭ বলে ৩৪ রানের ইনিংসটিতে ছিল ৫ চার ও ১টি ছয়ের মার। সাঙ্গাকারা ৬৫ রান করেন ৭ চার ও ২ ছয়ে। পাওয়ালের ৩৫ রান আসে ৪টি চার ও ১টি ছয়ে। প্যাট্রিয়টসের পক্ষে ক্রিসমার সান্তোকি ৩ উইকেট পেয়েছেন ২৪ রানে, পাশাপাশি শেলডন কাটলেন ও তাবরাইজ শামসি নিয়েছেন একটি করে উইকেট। ১৮৪ রানের লক্ষ্যে ব্যাট করতে নেমে প্যাট্রিয়টস তালওয়াস বোলারদের তোপের মুখে পড়ে। বল হাতেও সাকিব জ্বলে ওঠেন দারুণভাবে। ২ ওভার বল করে মাত্র ২ রান দিয়েই তিনি তুলে নেন জোড়া উইকেট। তালওয়াসের সেরা বোলার অবশ্য সাকিব নন, কেসরিক উইলিয়ামস। তিনি ১৯ রান দিয়ে তুলে নেন ৩ উইকেট। দক্ষিণ আফ্রিকান ফাস্ট বোলার ডেল স্টেইন ২টি উইকেট পেয়েছেন মাত্র ৫ রান দিয়ে। আন্দ্রে রাসেল ২ উইকেট নিয়েছেন ১১ রানে। একটি উইকেট নিয়েছেন গ্যারি মাথুরাইন। প্যাট্রিয়টস অলআউট হয়েছে ৭৫ রানে, শেষ পর্যন্ত ১০৮ রানের বড় ব্যবধানেই হারতে হয়েছে তাদের। তালওয়াসের বোলারদের পরিসংখ্যানই বলে দিচ্ছে, ব্যাট হাতে দাঁড়াতেই পারেননি প্যাট্রিয়টসের ব্যাটসম্যানরা। সর্বোচ্চ ২৩ রান এসেছে জোনাথন কার্টারের ব্যাট থেকে। এ ছাড়া এভিন লুইস ১৭ আর ফ্যাফ ডু প্লেসি করেন ১২।  সাকিবের জ্যামাইকা তালওয়াস আগামী পরশু ভোরে ত্রিনবাগো নাইট রাইডার্সের মুখোমুখি হবে।
