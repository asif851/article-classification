
অবশেষে ঠিক হলো মুস্তাফিজুর রহমানের অস্ত্রোপচারের তারিখ। আগামী বৃহস্পতিবার লন্ডনের ফর্টিয়েস হাসপাতালের শল্যবিদ অ্যান্ড্রু ওয়ালেসের অধীনেই হতে যাচ্ছে বাঁহাতি পেসারের কাঁধের অস্ত্রোপচার—নিশ্চিত করেছেন বিসিবির মিডিয়া কমিটির প্রধান জালাল ইউনুস। মুস্তাফিজের বাঁ কাঁধের চোট সারাতে গত সপ্তাহে অস্ত্রোপচারের পরামর্শ দেন টনি কোচার। কিন্তু বিসিবি চেয়েছিল চূড়ান্ত সিদ্ধান্ত নেওয়ার আগে আরও দু-একজন বিশেষজ্ঞের মতামত নিতে। ম্যানচেস্টারের লেনার্ড ফাঙ্ক ও অস্ট্রেলিয়ার শল্যবিদ গ্রেগ হয়ের সঙ্গে তাই যোগাযোগ করা হয়। এ কারণেই খানিকটা দেরি হয়েছে মুস্তাফিজের অস্ত্রোপচারের সিদ্ধান্ত নিতে। কাল স্থানীয় সময় পাঁচটায় (বাংলাদেশ সময় রাত দশটায়) মুস্তাফিজ দেখা করেন ওয়ালেসের সঙ্গে। জালাল ইউনুস বলেছেন, ‘ওয়ালেসের সঙ্গে দেখা করার পরই অস্ত্রোপচারের তারিখ নির্ধারিত হয়েছে। ১১ আগস্ট বৃহস্পতিবার লন্ডনের ফর্টিয়েস হাসপাতালে হবে মুস্তাফিজের অস্ত্রোপচার।’ এই অস্ত্রোপচারের পর কম করে হলেও পাঁচ মাস মাঠের বাইরে থাকতে হবে মুস্তাফিজকে।
