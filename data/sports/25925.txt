

• চার বছর বার্সেলোনায় কাটিয়ে এবারই পিএসজিতে গিয়েছেন নেইমার।• মেসির ছায়া থেকে সরে বিশ্বসেরা হতেই নেইমারের এ দলবদল।• নতুন দলের হয়ে ভালো শুরু হলেও ব্যালন ডি’অর জয়ের পথে এখনো মেসির চেয়ে পিছিয়ে নেইমার।

বিশ্বসেরা হতে চান, জিততে চান ব্যালন ডি’অর। আর এটা করতে হলে মেসির ছায়া থেকে সরতে হবে তাঁকে—এ কারণেই বার্সেলোনা ছেড়ে প্যারিসে গিয়েছেন নেইমার। পিএসজিতে গিয়ে আলোও ছড়াচ্ছেন ব্রাজিলিয়ান ফরোয়ার্ড। তবে সাবেক ফরাসি স্ট্রাইকার থিয়েরি অরির মতে, এসব করে লাভ নেই। মেসির ছায়া থেকে সরতে চাইলে কেবল স্পেন ছাড়লেই হবে না, ছাড়তে হবে ফুটবল খেলাটাই!
আর্সেনাল ছেড়ে বার্সেলোনায় এসে পেপ গার্দিওলার সর্বজয়ী দলের সদস্য হয়েছিলেন অরি। কাতালান দলটির হয়ে মাঠের যে অংশটা দাপাতেন, সে অংশেই খেলতেন নেইমার। তাই মেসির সঙ্গে জুটি বেঁধে খেলার অভিজ্ঞতা আছে এই ফরাসি কিংবদন্তিরও। নেইমারের উদ্দেশে তাই অরির পরামর্শ, মেসিকে ছাড়ানোর চিন্তাভাবনা মাথা থেকে ফেলে দিতে। মেসির ছায়া থেকে যে বের হওয়া সম্ভব নয়, সেটিই জানিয়েছেন অরি, ‘আমি ঠিক জানি না, নেইমার মেসির ছায়া থেকে বের হতেই বার্সেলোনা ছেড়েছে কি না। সত্যি কথা হলো, সব খেলোয়াড়ই মেসির ছায়ায় পড়ে আছে এখন। নেইমার যদি সে ছায়ায় না থাকতে চায়, তবে তার এ খেলা ছেড়ে দেওয়া উচিত!’মেসির সঙ্গ ছেড়ে অবশ্য দুর্দান্ত ফর্মে আছেন নেইমার। সব প্রতিযোগিতা মিলে ২৮ গোল তাঁর। মেসিরও নেইমারের মতোই ২৮ গোল। তবে ব্রাজিলিয়ান প্রতিদ্বন্দ্বীর চেয়ে ৯ ম্যাচ বেশি খেলতে হয়েছে মেসিকে। তবে একটি দিকে এগিয়ে আছেন মেসি। রিয়াল মাদ্রিদের মাঠে এসে রোনালদোকে দর্শক বানিয়ে দলকে ৩-০ ব্যবধানে জিতিয়েছেন মেসি। নিজে গোল করেছেন, করিয়েছেন। নেইমার করতে পারেননি কোনোটি, পিএসজিও হেরেছে ৩-১ ব্যবধানে।
