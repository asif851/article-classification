
২০১৫-১৬ মৌসুমের আবাহনীর অপরাজিত চ্যাম্পিয়ন দলটা ভেঙে হয়ে গিয়েছিল খানখান। জোড়াতালি দিয়ে দল গড়া হয়েছে ২০১৬-১৭ মৌসুমে। বছর শেষে তারাই কিনা লিগ চ্যাম্পিয়ন! ফেডারেশন কাপের শিরোপাও উঠেছে তাদের ঘরে। স্বাভাবিকভাবেই অন্য মৌসুমের তুলনায় বেশি আনন্দ আকাশি-নীল শিবিরে। 
এ রঙিন উৎসবেও দূর আকাশ থেকে ফিরে আসেন অমলেশ সেন—গত ৭ অক্টোবরে যিনি পাড়ি জমিয়েছেন না-ফেরার দেশে। বেঁচে থাকলে আজ নিশ্চয়ই বিজয় মিছিলের সামনেই থাকতেন সবার প্রিয় ‘অমলেশ দা’। আবাহনীর জন্মলগ্ন থেকেই জড়িয়ে থাকা এ মানুষটিকে ভোলেনি আবাহনী। দলের ম্যানেজার রুপু শিরোপা উৎসর্গ করেছেন অমলেশ সেনকে, ‘অমলেশ দা থাকলে অনেক খুশি হতেন। দল জিতেছে। তাঁকে পাশে পেলে অনেক ভালো লাগত। আমরা এই শিরোপা উৎসর্গ করছি অমলেশ দাকেই।’ আবাহনীর আগের সব ট্রফির সঙ্গেই জড়িয়ে ছিলেন অমলেশ সেন। এবার তাদের উৎসব করতে হচ্ছে বাংলাদেশের ফুটবলের অন্যতম সেরা এ কোচকে ছাড়া।
