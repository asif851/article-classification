
ম্যাচের ঘড়িতে মাত্র চার মিনিট। তখনই অ্যানফিল্ড যেন আকাশ কাঁপিয়ে দেওয়া জনতার গর্জনের এক মহাসমুদ্র। ম্যাচের শুরুতেই দুই ড্যানিয়েলের যুগলবন্দি। জেরার্ডের কর্নার থেকে হেড করে বলটা বানিয়ে দিলেন ড্যানিয়েল অ্যাগার। সেটাই আরেকটি দারুণ এক হেডে ঠিক গন্তব্যে পাঠিয়ে দিলেন ড্যানিয়েল স্টুরিজ। গোল! গত দুই মৌসুমে লিভারপুল যা পারেনি, তা পারল আজ। স্টুরিজের একমাত্র গোলে ইংলিশ প্রিমিয়ার লিগে হারিয়ে দিল ম্যানচেস্টার ইউনাইটেডকে।ফুটবলীয় প্রবচন বলে, ইউনাইটেডের জালে কখনো আগে গোল দিতে নেই। পিছিয়ে পড়া মরিয়া ইউনাইটেডের চেয়ে ভয়ংকর কিছু নেই। আজও ডেভিড ময়েসের শিষ্যরা প্রাণপণ চেষ্টা করেছেন গোল শোধ করার। কিন্তু পারেননি। সাতটি কর্নারের একটিও কাজে লাগাতে পারেনি ইউনাইটেড। আর দুটো কর্নারের একটিকেই গোলপ্রসবা বানিয়ে দিয়েছে লিভারপুল। গত মৌসুমের দুর্দান্ত রবিন ফন পার্সি হাতছাড়া করেছেন সহজ সুযোগ। লিভারপুলের গোলদুর্গ আগলানোর দায়িত্ব পাওয়া নতুন গোলরক্ষক মিগনোলেটও দুর্দান্ত সেভ করেছেন।তিন ম্যাচে তিন জয় নিয়ে শীর্ষে উঠে এল লিভারপুল। লিভারপুল শীর্ষে—অলরেড ভক্তদের কানে এই শব্দ-বন্দ কি মধুবর্ষণই না করছে!
