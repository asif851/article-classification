
ত্রিনিদাদে জন্ম। যে সময়টায় বেড়ে উঠেছেন, তখন ব্রায়ান লারা নামে তাঁরই স্বদেশি একজন বিশ্ব ক্রিকেট মাতাচ্ছেন। কিন্তু বড় হয়ে যখন ক্রিকেটার হলেন, এভিন লুইস আদর্শ হিসেবে বেছে নিলেন জ্যামাইকার ক্রিস গেইলকে! কেন? এই প্রশ্নে একবার লুইস বলেছিলেন, ‘ওর মতো আমিও বড় বড় ছক্কা মারতে পছন্দ করি।’সেটা হয়তো আরও অনেকেরই পছন্দ। কিন্তু গেইলের মতো মারতে পারেন কজন! এভিন লুইস পারেন। ছক্কা মারতে ২৫ বছর বয়সী এই ব্যাটসম্যান গেইলের মতোই ওস্তাদ, এখন মনে হচ্ছে এ ক্ষেত্রে হয়তো গেইলকেও ছাড়িয়ে যাবেন। পরশু স্যাবাইনা পার্কে ভারতের বিপক্ষে সিরিজের একমাত্র টি-টোয়েন্টি ম্যাচেই এক ডজন ছক্কা মেরেছেন, যেখানে চার মাত্র আধডজন! টি-টোয়েন্টির ক্যারিয়ারে ৩৭টি ছক্কা হয়ে গেছে। চার সব মিলিয়ে ২০টি। ক্যারিয়ারের প্রথম ১৩টি টি-টোয়েন্টির পর এমনকি গেইলেরও ছক্কা ছিল মাত্র ২৪টি!এই ভারতের বিপক্ষেই পাঁচ ম্যাচের ওয়ানডে সিরিজে চার ম্যাচে লুইস মোট ৬৭ রান করেছেন ১২১ বলে খেলে। অথচ পরশু একমাত্র টি-টোয়েন্টি ম্যাচে নিজের আদর্শ গেইলকে সামনে রেখেই খেললেন ৬২ বলে অপরাজিত ১২৫ রানের বিধ্বংসী ইনিংস। তাঁর তাণ্ডবে ১৯০ রান তুলেও ভারত ম্যাচ হারল ৯ উইকেটে। ওয়ানডে থেকে টি-টোয়েন্টিতে আসতেই ব্যাট হাতে লুইসের এমন বদলে যাওয়ার রহস্য কী?ম্যাচসেরার পুরস্কার নিতে গিয়ে লুইসই দিলেন উত্তরটা, ‘ওয়ানডেতে রান পাইনি বলেই এখানে বিশেষ কিছু করার একটা তাড়না ছিল। নিজের সামর্থ্যের ওপর আমার বিশ্বাস ছিল। আর ক্রিজে সঙ্গী হিসেবে ক্রিস (গেইল) থাকায় কাজটা সহজ হয়ে গেছে আমার জন্য। ও ওপাশ থেকে বোলারদের আক্রমণ করছিল। এপাশ থেকে আমি তাই রান করে গেছি।’গেইলের মতো দশাসই শরীর নয় লুইসের। তারপরও এ রকম ছক্কা কীভাবে মেরে যাচ্ছেন? এই রহস্য কিছুটা খোলাসা করলেন তাঁর অধিনায়ক কার্লোস ব্রাফেট, ‘ওর ব্যাটিংয়ের ধরনটা ঠিক প্রথাগত নয়। আর বেশির ভাগ ব্যাটসম্যান ছক্কার জন্য খুব জোরে বল মারে। কিন্তু ও একেবারে মাঝ ব্যাটে খুব সুন্দর টাইমিং করে। আরেকটা মজার দিক হচ্ছে, ও বিচিত্র সব জায়গায় বল পাঠায়। ফলে অধিনায়ক যতক্ষণে ফিল্ডিং সাজিয়ে আনেন, ততক্ষণে তার পঞ্চাশের বেশি রান হয়ে যায়। সে তখন ৯০ বা সেঞ্চুরির দিকে এগোতে থাকে।’
এই ভারতের বিপক্ষেই গত বছর যুক্তরাষ্ট্রের ফ্লোরিডায় ক্যারিয়ারের প্রথম টি-টোয়েন্টি সেঞ্চুরিটা করেছিলেন মাত্র ৪৯ বলে। পরশু পেলেন দ্বিতীয় সেঞ্চুরিটা। দুটিতেই স্ট্রাইক রেট ২০০-এর বেশি। দুটিতেই জিতেছে তাঁর দল।
ভারতকে নিজের প্রিয় প্রতিপক্ষ হিসেবে এখন দাবি করতেই পারেন লুইস! ক্রিকইনফো।
লুইস–কীর্তি
* আন্তর্জাতিক টি-টোয়েন্টিতে একাধিক সেঞ্চুরিয়ানের তালিকায় ক্রিস গেইল, ব্রেন্ডন ম্যাককালামের পাশে বসলেন এভিন লুইস। তিনজনেরই দুটি করে সেঞ্চুরি। রান তাড়া করতে নেমে টি-টোয়েন্টিতে সর্বোচ্চ ইনিংসটা এখন লুইসের।
* ওয়েস্ট ইন্ডিজের পক্ষে সর্বোচ্চ ইনিংস। ভেঙেছেন গেইলের ১০ বছর পুরোনো ১১৭ রানের ইনিংসের রেকর্ড।
* টি-টোয়েন্টির ইতিহাসে তৃতীয় সর্বোচ্চ। ওপরে আছেন অ্যারন ফিঞ্চ (১৫৬) ও গ্লেন ম্যাক্সওয়েল (১৪৫*)
* ভারতের বিপক্ষে সর্বোচ্চ ইনিংস, গত বছর শেন ওয়াটসন সিডনিতে করেছিলেন ১২৪।
* লুইসের ১২ ছক্কা এক ইনিংসে তৃতীয় সর্বোচ্চ ছক্কার রেকর্ড। অস্ট্রেলিয়ার অ্যারন ফিঞ্চ ২০১৩ সালে সাউদাম্পটনে ইংল্যান্ডের বিপক্ষে মেরেছিলেন সর্বোচ্চ ১৪টি ছক্কা। এর আগের বছর হ্যামিল্টনে নিউজিল্যান্ডের বিপক্ষে ১৩ ছক্কা মেরেছিলেন দক্ষিণ আফ্রিকার রিচার্ড লেভি। 
* ভারতের বিপক্ষে সবচেয়ে বেশি ছক্কার নতুন রেকর্ড। আগের রেকর্ডটিও অবশ্য লুইসেরই ছিল। গত বছর ফ্লোরিডায় মেরেছিলেন ৯টি ছক্কা।
 
