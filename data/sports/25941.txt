
ক্রিকেট ইতিহাসে নতুন এক দিকের উন্মোচন হলো আজ। অ্যাডিলেডে প্রথমবারের মতো গোলাপি বলে টেস্ট খেলছে দুটি আন্তর্জাতিক দল। সিরিজের তৃতীয় টেস্ট বলে অ্যাডিলেডের এই ম্যাচটি সিরিজ নির্ধারণী টেস্ট বলেই গণ্য হচ্ছে। কিন্তু অস্ট্রেলিয়া ও নিউজিল্যান্ডের মধ্যকার এই ম্যাচের ফল নিয়ে আলোচনাটা পাতেই উঠছে না। সবটুকু আলোই কেড়ে নিচ্ছে দিবারাত্রির টেস্টের উপলক্ষ। দুই সেশনের অপেক্ষা ফুরিয়ে মহেন্দ্র ক্ষণটিও চলেই এল, প্রথমবারের মতো কৃত্রিম আলোয় ভেসে যাওয়া মাঠে সাদা পোশাকে খেললেন খেলোয়াড়েরা।
স্টেডিয়ামে আলো অবশ্য জ্বলেছে দ্বিতীয় সেশনেই। অ্যাডিলেডের আকাশ তখনো বেশ আলো ঝলমলে। কিন্তু মাঠের এক দিকে দীর্ঘ ছায়া পড়ায় ধীরে ধীরে জ্বলে উঠতে শুরু করে ফ্লাডলাইটগুলো। অবশ্য পাঁচ মিনিটের ওইটুকু সময় তো আর দিবারাত্রির টেস্টের বিজ্ঞাপন হতে পারে না। তাই সত্যিকারের দিবারাত্রির ইতিহাস তৈরি হতে ‘ডিনার’ শেষ হওয়া পর্যন্ত অপেক্ষা করতে হলো। হ্যাঁ, ঠিকই পড়ছেন, ডিনার। অনেক প্রথমের এক টেস্টের সর্বশেষ অবদান, টেস্ট ক্রিকেটের প্রথম ডিনার সেশন। প্রথাগত লাঞ্চ বিরতির জায়গায় চা-বিরতি, আর চা-বিরতির জায়গা নিয়ে নিয়েছে ডিনার!৪০ মিনিটের ডিনার বিরতির পর দুদল মাঠে নামতেই দেখা গেল অভিনব সেই দৃশ্য। স্টেডিয়াম ঘিরে ফ্লাডলাইট জ্বলে উঠছে। কৃত্রিম আলোয় ভেসে গেছে পুরো মাঠ। আর মাঠে উপস্থিত ৪৪ হাজারেরও বেশি দর্শকের সামনে সেই আলোয় সাদা পোশাক গায়ে গোলাপি বলে ব্যাট-বলের কাব্য রচনা করছেন ক্রিকেটাররা। ফ্লাডলাইটের আলোয় টেস্ট ক্রিকেটের প্রথম পেসার হিসেবে বল করলেন পিটার সিডল। তাঁর করা সেই বলটি খেলার সৌভাগ্য হলো বি জে ওয়াটলিংয়ের।ফ্লাডলাইটের আলোয় প্রথম আউট হওয়া ব্যাটসম্যানও ওয়াটলিংই। তবে তাঁর চেয়েও ইতিহাসে বেশি ‘আলোকিত’ হয়ে থাকবে জশ হ্যাজলউডের নামটি। দিবারাত্রির টেস্টের প্রথম উইকেটটি নিয়েছিলেন তিনি, আর এর মূল আকর্ষণ ফ্লাডলাইটের আলোতেও প্রথম উইকেট এই পেসারের।তবে অ্যাডিলেডের সূর্য এখনো হার না মানায় মাঠে খেলা করছে দিনের আলো। রাতের বেলার টেস্ট দেখার জন্য অপেক্ষাটা আরেকটু বাড়ছেই।
