

টেস্টে বোলিং করার অভিজ্ঞতা তামিম ইকবালের আছে। ওয়ানডেতেও বল করেছেন। মুশফিকুর রহিমের অবশ্য আন্তর্জাতিক ক্রিকেটে বোলিং করার অভিজ্ঞতা নেই। তবে প্রথম শ্রেণির ক্রিকেটে বোলিং করেছেন। উইকেটও আছে তাঁর!কাল দ্বিতীয় দিনে কি সহ-অধিনায়কের হাতে বল তুলে দেবেন অধিনায়ক? নিজেও গ্লাভস খুলে এক-দুই ওভার হাত ঘুরিয়ে দেখবেন নাকি? কাজটা মুশফিক করতেই পারেন। আর তা করলেই একটা বিশ্ব রেকর্ড হয়ে যাবে। টেস্টে এক ইনিংসে ১১ খেলোয়াড়েরই বোলিং করার রেকর্ড! প্রথম দিনে যে নয়-নয়জন বোলারকে দিয়ে বল করিয়েছেন মুশফিক!খুলনা টেস্টে আটজন বোলার ব্যবহার করিয়েছিল বাংলাদেশ। মুশফিক অবশ্য চোটের কারণে সেই ম্যাচে ঠিক অধিনায়কের দায়িত্ব পালন করতে পারেননি। তবে মিরপুর টেস্টে ঠিকই নয় বোলারকে দিয়ে বল করালেন। এর মধ্যে মাত্র দুই বল করে চোটের কারণে মাঠ থেকে বেরিয়ে গেছেন শাহাদাত হোসেন। সর্বোচ্চ ৩০ ওভার বল করেছেন তাইজুল ইসলাম। নবম বোলার হিসেবে ৭৯তম ওভারটি করেছেন ইমরুল কায়েস। টেস্টে ১১ জনেরই বল করার ঘটনা কিন্তু আছে। স্বাভাবিকভাবেই খুব বেশিবার এই ঘটনা ঘটেনি। মিরপুরের টেস্টটি ২ হাজার ১৬১তম ম্যাচ। এখন পর্যন্ত টেস্টে ৭ হাজার ৮৩২ ইনিংসে বোলিং করা হয়েছে। কিন্তু ১১ জন বোলারকে দিয়ে বল করানোর ঘটনা ঘটেছে মাত্র চারবার।প্রথমবার এই ঘটনা ঘটেছিল ১৮৮৪ সালের আগস্টে। ওভাল টেস্টের প্রথম ইনিংসেই অস্ট্রেলিয়ার বিপক্ষে ১১ জনকে দিয়ে বল করান ইংলিশ অধিনায়ক লর্ড হ্যারিস। মজার ব্যাপার হচ্ছে হ্যারিস দশম বোলার হিসেবে আলফ্রেড লাইটেলটনকে নিয়ে এসেছিলেন। প্রথম ব্যক্তি হিসেবে ইংল্যান্ডের ক্রিকেট আর ফুটবল-দুই দলেই খেলার ইতিহাস গড়া সেই লাইটেলটনই শেষ পর্যন্ত ১২ ওভারে ১৯ রানে ৪ উইকেট নিয়ে সবচেয়ে সফল বোলার! ১১ জন বোলার ব্যবহারের সর্বশেষ ঘটনা ঘটেছে ২০০৫ সালের মে মাসে অ্যান্টিগা টেস্টে। ওয়েস্ট ইন্ডিজের প্রথম ইনিংসে দক্ষিণ আফ্রিকার ১১ জনই বল করেন। এর মধ্যে মার্ক বাউচারও গ্লাভস খুলে ১.২ ওভার বোলিং করেন। একটা উইকেটও পান! সেটি ছিল উইকেটকিপার হিসেবে খেলতে নেমে টেস্টে উইকেট পাওয়ার মাত্র দশম এবং এখন পর্যন্ত সর্বশেষ ঘটনা। একই মাঠে ওয়েস্ট ইন্ডিজের বিপক্ষে ২০০২ সালে ১১ জন বোলার ব্যবহার করেছিল ভারত। ১১ জন বোলার ব্যবহারের প্রথম ঘটনার কথা জানলেন, তৃতীয় আর চতুর্থ ঘটনাটিও। কিন্তু দ্বিতীয়? সেটি ঘটেছিল ১৯৮০ সালে ফয়সালাবাদ টেস্টে। পাকিস্তানের বিপক্ষে ১১ জন বোলার ব্যবহার করেছিল অস্ট্রেলিয়া, ১১ বোলার ব্যবহারের প্রথম ঘটনার ৯৬ বছর পর!ফলে বিরল সেই ঘটনার তালিকায় বাংলাদেশের নামটি মুশফিক ঢুকিয়ে দেবেন কি না, সেটিই এখন দেখার। তা ছাড়া মুশফিক উইকেট পেলে ইতিহাসে মাত্র দশম (আগে দশবার ঘটলেও ইংলিশ কিপার বিল স্টোরার দুই ইনিংসে উইকেট নিয়েছেন) উইকেটকিপার হিসেবে টেস্টে উইকেট পাওয়ার কীর্তি গড়বেন। প্রথম কীর্তিটা কার? লাইটেলটনের! হ্যাঁ, ১৮৮৪ সালের সেই ওভাল টেস্টের উইকেটকিপার ছিলেন তিনি। উইকেটকিপারই হয়ে গিয়েছিল দলের সেরা বোলার!
