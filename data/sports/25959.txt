
বহুদিন পর ক্রিস গেইল-বিনোদন! ব্যাট হাতে তুললেন ক্যারিবীয় ঝড়। গেইলের ডাবল সেঞ্চুরি আর মারলন স্যামুয়েলসের সেঞ্চুরির সুবাদে ২ উইকেটে ৩৭২ রানের পাহাড় গড়ল ওয়েস্ট ইন্ডিজ। বৃষ্টির কারণে জিম্বাবুয়ের লক্ষ্য কিছুটা কমলেও তা যেন সাগর থেকে এক বালতি পানি সরানোর মতোই! তবুও ঘাবড়াননি জিম্বাবুয়াইনরা। জবাবটা ভালো দিলেও ৭৩ রানের হারটা এড়াতে পারেনি এল্টন চিগুম্বুরার দল।
বৃষ্টির কারণে জিম্বাবুয়ের লক্ষ্য দাঁড়ায় ৩৬৩ রান। বিরাট লক্ষ্য তাড়া করতে গিয়ে ৮ ওভারে ৪৬ রানে নেই ৩ উইকেট! এরপর চতুর্থ উইকেটে বিপর্যয় সামাল দেন ব্রেন্ডন টেলর-শন উইলিয়ামস। স্যামুয়েলসের বলে ফেরার আগে টেলর করেন ৩৭ রান। পঞ্চম উইকেটে আরেকটি জুটি গড়েন উইলিয়ামস-ক্রেগ আরভিন। এ জুটিতে আসে ৫১ রান। দলের পক্ষে সর্বোচ্চ ৭৬ (৬১ বলে) রান করে হোল্ডারের বলে ফিরে যান উইলিয়ামস। আগের ম্যাচে সংযুক্ত আরব আমিরাতের বিপক্ষেও ৭৬ করেছিলেন উইলিয়ামস। তবে ওই ম্যাচে অপরাজিত ছিলেন। উইলিয়ামসের ফেরার পর আরভিন-স্টুয়ার্ট মাতসিকেনিয়েরির ষষ্ঠ উইকেট জুটিতে আসে ৪৯ রান। গেইলের বলে বোল্ড হওয়ার আগে আরভিনের সংগ্রহ ৪১ বলে ৫২ রান। আরভিন ফিরে যাওয়ার পর কার্যত জিম্বাবুয়ের প্রতিরোধ ভেঙে পড়ে। শেষ ৬৩ রানেই পড়ে ৫ উইকেট। শেষমেশ জিম্বাবুয়ের ইনিংস থামে ৪৪.৩ ওভারে ২৮৯ রানে।এর আগে প্রথমে ব্যাট করতে নেমে বিশ্বকাপের ইতিহাসে প্রথম ব্যাটসম্যান হিসেবে গেইল করলেন ডাবল সেঞ্চুরি। ২১৫ রানের দানবীয় ইনিংসটি সাজালেন ১৬ ছক্কায়। বিশ্বকাপে সবচেয়ে বেশি ছক্কার রেকর্ড এটি। স্যামুয়েলসকে সঙ্গে নিয়ে গড়লেন বিশ্বকাপের সর্বোচ্চ যুগলবন্দির রেকর্ড। এ জুটিতে এল ৩৭২ রান। মাসাকাদজার বলে ইনিংসের শেষ বলে যখন ফিরলেন গেইল, তখন জিম্বাবুয়ের খেলোয়াড়েরা যেন একেকজন ঝড়ে বিধ্বস্ত জনপদের মানুষ! ফিল্ডিংয়েও বেশ বিনোদন দিলেন ক্যারিবীয় ওপেনার। পুরো বিশ্বকাপে গেইলের এ ‘বিনোদন’ চলতে থাকলে প্রতিপক্ষের জন্য দুঃসংবাদই অপেক্ষা করছে!
