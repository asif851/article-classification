
ওয়ানডেতে নিউজিল্যান্ডের সঙ্গে বাংলাদেশের প্রথম দেখা শারজায়, ১৯৯০ সালের এপ্রিলে। প্রথম সাক্ষাতে কিউইদের কাছে বাংলাদেশ হারে ১৬১ রানে। বিদেশের মাটিতে নিউজিল্যান্ডের বিপক্ষে বাংলাদেশের এই পরাজয়ের গল্পে এখনো পরিবর্তন আসেনি। দেশের বাইরে নিউজিল্যান্ডের বিপক্ষে যে ১৬ বার মুখোমুখি হয়েছে বাংলাদেশ, প্রতিটিতেই তারা হেরেছে। কাল ক্লনটার্ফে এই পরিসংখ্যানে পরিবর্তন আনতে পারবেন মাশরাফিরা?
শুধু পরিসংখ্যানে পরিবর্তন নয়, টগবগে আত্মবিশ্বাস নিয়ে চ্যাম্পিয়নস ট্রফিতে পা রাখতে চাইলে ম্যাচটা জেতা দরকার বাংলাদেশের। মাশরাফি চাইছেন, জয় দিয়েই শেষ হোক এবারের আয়ারল্যান্ড সফর, ‘চ্যাম্পিয়নস ট্রফির আগে ম্যাচটা জিতলে আত্মবিশ্বাসটা ভালো থাকবে। যদিও টুর্নামেন্টের আগে ভারত-পাকিস্তানের সঙ্গে দুটি প্রস্তুতি ম্যাচ আছে আমাদের। তবে এখানে (সিরিজের) শেষ ম্যাচটা জিতে গেলে মানসিকভাবে আরও বেশি উজ্জীবিত থাকা যাবে।’ডাবলিনের ক্লনটার্ফে ত্রিদেশীয় সিরিজে দুই দলের প্রথম দেখায় বাংলাদেশ ৪ উইকেটে হেরেছে নিউজিল্যান্ডের কাছে। আইপিএল শেষে এরই মধ্যে নিউজিল্যান্ড দলে যোগ দিয়েছেন তাদের তারকা খেলোয়াড়েরা। তবে এটি নিয়ে চিন্তিত নন মাশরাফি। বাংলাদেশ অধিনায়কের ভাবনায় শুধু আগামীকালের ম্যাচ, ‘জিততে হলে ব্যাটিং-বোলিং দুটিই গুরুত্বপূর্ণ। আগের ম্যাচে (আয়ারল্যান্ডের বিপক্ষে) বোলাররা যেটা করেছে, সেটা কাল করতে পারলে ব্যাটসম্যানদের জন্য কাজটা অবশ্যই সহজ হয়ে যাবে। এখন মাঠে আমরা কেমন করছি, সেটা হচ্ছে মূল ব্যাপার।’আয়ারল্যান্ড সফরের শেষ অনুশীলন আজ ক্লনটার্ফ করে ফেলেছে বাংলাদেশ। কাল ম্যাচ খেলে পরশু ইংল্যান্ডে রওনা দেবেন মাশরাফিরা। অধিনায়কের চোখে আয়ারল্যান্ড সফরটা ভালোই হয়েছে বাংলাদেশের, ‘এখন পর্যন্ত ভালো চলছে। সীমিত সুযোগ-সুবিধার মধ্য যতটা পেরেছি প্রস্তুতি নিয়েছি। তবে মনে হয় আয়ারল্যান্ডের সঙ্গে ওখানে (ইংল্যান্ডের কন্ডিশন) মিল থাকবে না।’নিউজিল্যান্ডকে কাল হারাতে পারলে আয়ারল্যান্ড সফরটা শুধু ভালো নয়, ‘দুর্দান্তই হয়েছে’ বলতে হবে মাশরাফিদের!
 
