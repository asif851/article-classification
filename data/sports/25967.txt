
ব্যাট হাতে রবিচন্দ্রন অশ্বিনের ব্যর্থতা গত সপ্তাহে টেস্ট অলরাউন্ডার র‍্যাঙ্কিংয়ের শীর্ষে উঠিয়েছিল সাকিব আল হাসানকে। অনেক দিন পর তিন সংস্করণের ক্রিকেটেই আবার সেরা অলরাউন্ডার হয়েছিলেন বাংলাদেশের সাবেক অধিনায়ক। কিন্তু সাকিবের তিন ভুবনের রাজত্ব টিকল মাত্র পাঁচ দিন। গল টেস্টের ব্যর্থতার দাম চুকিয়ে আবার সেই অশ্বিনকেই টেস্ট অলরাউন্ডার র‍্যাঙ্কিংয়ের এক নম্বর জায়গা ছেড়ে দিতে হয়েছে সাকিবকে। গলে দুই ইনিংসে সাকিব করেছেন ২৩ ও ৮ রান। বল হাতে ৩ উইকেট পেলেও ক্যারিয়ারে প্রথমবারের মতো দুই ইনিংসেই দিয়েছেন এক শর বেশি রান। ৩৮ রেটিং পয়েন্ট হারানো সাকিবের পয়েন্ট এখন ৪০৩। এক নম্বর অশ্বিনের পয়েন্ট ৪৩৪। ৩৬০ পয়েন্ট নিয়ে তিনে অশ্বিন-সতীর্থ রবীন্দ্র জাদেজা। সাকিব পেছালেও ব্যাটিংয়ে ক্যারিয়ারসেরা রেটিং পয়েন্ট পেয়েছেন বাংলাদেশের অধিনায়ক মুশফিকুর রহিম। গলের ৮৫ ও ৩৪ রানে চার ধাপ এগিয়ে ২৯ নম্বরে ওঠা মুশফিকের পয়েন্ট এখন ৬২৯। বাংলাদেশের ব্যাটসম্যানদের মধ্যে তাঁর চেয়ে এগিয়ে আছেন শুধু সাকিব। যদিও ছয় ধাপ পিছিয়ে ২৬-এ নেমে গেছেন এই বাঁহাতি। বোলিংয়ে তিন ধাপ পেছালেও বাংলাদেশের সেরা বোলার সাকিবই (১৮তম)। এরপরই আছেন চার ধাপ এগিয়ে ৩৬-এ ওঠা অফ স্পিনার মেহেদী হাসান মিরাজ। ব্যাটিংয়ে সবার ওপরে অস্ট্রেলিয়ার স্টিভেন স্মিথ, বোলিংয়ে যৌথভাবে ভারতের অশ্বিন ও জাদেজা।
