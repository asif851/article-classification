
স্টিভেন স্মিথ একটু আগে, বিরাট কোহলি একটু পরে। তবে শান্তির পতাকা উড়িয়েছেন দুই অধিনায়কই। কিন্তু শান্তি যে আসছেই না! ভারত-অস্ট্রেলিয়া সিরিজে দুই দলের যে কথার লড়াই শুরু হয়েছিল, সেটি ড্রেসিংরুম ছাড়িয়ে দুই দলের সাবেক খেলোয়াড়দের মধ্যেও ছড়িয়ে পড়েছে। পাল্টাপাল্টি চলছে দুই দেশের সংবাদমাধ্যমেও। এই বিতর্কে সর্বশেষ যোগ দিলেন এড কাওয়ান। অস্ট্রেলিয়ার সাবেক বাঁহাতি ওপেনার এড কাওয়ান ভারতের একটা অস্ট্রেলিয়া সফরে নাকি রেগে গিয়ে কোহলিকে স্টাম্প দিয়ে পেটাতেও চেয়েছিলেন!অস্ট্রেলিয়ার হয়ে ১৮টি টেস্টে ৩১.২৮ গড়ে ১০০১ রান করা কাওয়ানের অভিষেকই হয়েছিল ভারতের বিপক্ষে, মেলবোর্নে ২০১১ সালের ডিসেম্বরে। যে ঘটনার কথা বলছেন, সেটি সম্ভবত ওই সিরিজেই। কারণ নিজের মাঠে ভারতের বিপক্ষে ওই একটা সিরিজেই খেলেছেন কাওয়ান। ফক্স স্পোর্টসে ওই ঘটনার স্মৃতিচারণা করতে গিয়ে কাওয়ান বলছেন, ‘ওরা যখন অস্ট্রেলিয়া সফরে এল, ওর (কোহলি) সঙ্গে আমার লেগে গিয়েছিল। ওই সিরিজের সময় আমার মা খুব অসুস্থ ছিলেন। সে এমন একটা কথা বলেছিল, যেটা বলা ওর ঠিক হয়নি। ব্যাপারটা একান্তই ব্যক্তিগত ছিল। কিন্তু সে একবারও ভাবেনি যে মাত্রা ছাড়িয়ে যাচ্ছে। আম্পায়ার এসে না থামানো পর্যন্ত ও বাজে কথা বলা চালিয়ে যায়। ওই মুহূর্তে কোহলিকে স্টাম্প দিয়ে পেটাতে ইচ্ছা করছিল আমার।’তবে নির্দিষ্ট ওই ঘটনাটা বাদ দিলে, কোহলির প্রতি কোনো বিরাগ নেই কাওয়ানের, ‘আমাকে ভুল বুঝবেন না, আমি ওর খেলার খুব বড় ভক্ত। সে দুর্দান্ত এক ক্রিকেটার।’ এনডিটিভি, ক্রিকেট অস্ট্রেলিয়া।
