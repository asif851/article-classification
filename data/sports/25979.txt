
টেস্ট চ্যাম্পিয়নশিপের গদাটা বুঝে নিয়েছেন বহু আগেই, সঙ্গে কড়কড়ে একটা মিলিয়ন ডলারের চেক পেলেও মন্দ হয় না! এমন চিন্তাভাবনা বিরাট কোহলি শুরু করতেই পারেন। ২০১৭ সালের টেস্ট চ্যাম্পিয়নশিপটা প্রায় হাতের মুঠোয় নিয়েই নিয়েছেন ভারত অধিনায়ক। এখন শুধু অপেক্ষা এপ্রিলের ১ তারিখের!
আইসিসি যে টেস্ট চ্যাম্পিয়নশিপের অর্থ পুরস্কার এখন কোহলির হাতে ধরিয়ে দিচ্ছে না সেটা দুই কারণে। এক—এমন কিছু করার নিয়ম নেই, দুই-দুইয়ে থাকা অস্ট্রেলিয়ার বিপক্ষে চার টেস্টের সিরিজ শুরু হচ্ছে র‍্যাঙ্কিং শীর্ষ দলটির। তাই এখনই এমন কিছু করে বসাটা বোকামি হয়ে যাবে।আইসিসির টেস্ট র‍্যাঙ্কিংয়ে ভারতের রেটিং পয়েন্ট এখন ১২১। দুইয়ে থাকা অস্ট্রেলিয়ার সেটা ১০৯। দুই শীর্ষস্থানীয় দলের খেলা বলে এ সিরিজে অনেক পরিবর্তনই আসতে পারে। ধরুন, চার টেস্টের সিরিজে অস্ট্রেলিয়া যদি ৩-০ কিংবা ৪-০ ব্যবধানে জিতে যায়, তাহলেই ভারতকে টপকে যাবে স্টিভ স্মিথের দল। আর তাহলেই টানা দ্বিতীয়বারের মতো মিলিয়ন ডলারের চেকটা হাতে তুলবেন স্টিভ স্মিথ।কিন্তু ওটা শুধু কাগজে-কলমে, গাণিতিক হিসাব–নিকাশ। ভারতের মাটিতে অস্ট্রেলিয়া স্বাগতিকদের ৩-০ ব্যবধানে সিরিজ হারাবে এমন দিবাস্বপ্ন সম্ভবত অধিনায়ক স্মিথ কিংবা কোচ ড্যারেন লেম্যানও দেখছেন না! ভারত যে টেস্টে হার কী, সেটাই ভুলে যেতে বসেছে। আর সর্বশেষ দুই ভারত সফরেই ধবল ধোলাই হয়েছে অস্ট্রেলিয়া।‘এটা নতুন বছর, নতুন সিরিজ, নতুন দল’—এমন ভাবনাচিন্তাও সাহস দিচ্ছে না খুব। ক্ষীণশক্তির শ্রীলঙ্কার কাছেই কদিন আগে ধবল ধোলাই হয়েছে অস্ট্রেলিয়া। মুখে যতই সিরিজ জয়ের আশার বাণী শোনাক অস্ট্রেলিয়া, এ সিরিজে হার এড়াতে পারলেই খুশি হবে তারা। অস্ট্রেলিয়া ৩-১ ব্যবধানে সিরিজ জিতলেও কিন্তু লাভ নেই, শীর্ষস্থান হারাবে না ভারত। আর তিনে থাকা দক্ষিণ আফ্রিকার পক্ষেও সম্ভব নয়, এ সময়ের মধ্যে দুই দলকে এক সঙ্গে টপকানো।দলের সঙ্গে সঙ্গে অস্ট্রেলিয়া সিরিজে অর্জনের অনেক কিছু আছে কোহলিদের। বাংলাদেশের বিপক্ষে ডাবল সেঞ্চুরি করে ক্যারিয়ার সেরা ৮৯৫ রেটিং পয়েন্টে আছেন ভারত অধিনায়ক। অস্ট্রেলিয়ার বিপক্ষে নিজের ফর্মটা ধরে রাখলেই ৩১ নম্বর ব্যাটসম্যান হিসেবে ৯০০ রেটিং পয়েন্টের মাইলফলক ছোঁবেন কোহলি। এ কীর্তি তাঁর আগে শুধু একজন ভারতীয়ই করতে পেরেছেন—সুনীল গাভাস্কার। শচীন টেন্ডুলকার কিংবা রাহুল দ্রাবিড়ও কখনো ফর্মের এমন চূড়ায় ওঠেননি। সূত্র: জি নিউজ।
