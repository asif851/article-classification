
জয়ের একেবারে টাটকা সুবাস গায়ে মেখে কলম্বো থেকে ডাম্বুলা যাওয়া। সেখানে সুবাসটা হলো আরো তীব্র। প্রথম ওয়ানডেতেই এল জয়। ওয়ানডে সিরিজ জয়ের উৎসবেরই রং ছড়িয়ে পড়তে পারত দলের মধ্যে। মাঝখানে বৃষ্টি এসেই তুলে দিল বাধার দেয়াল!আজ বুধবার বাংলাদেশ অধিনায়ক মাশরাফি বিন মুর্তজার কথা শুনে তো মনে হলো তা-ই। উইকেটকিপার মুশফিকের নিখুঁত থ্রোয়ে দুটি রান আউট আর শেষ ওভারে তাসকিনের হ্যাটট্রিকে দ্রুত ধাবমান শ্রীলঙ্কার রানের চাকা গেল স্তব্ধ হয়ে। তারপরও স্কোরবোর্ডে তারা জমা করল ৩১১ রান। পুরো খেলা যদি হতো, কিংবা ডাকওয়ার্থ-লুইস পদ্ধতিতে যদি নতুন লক্ষ্যমাত্রা দাঁড়াত সামনে, বাংলাদেশ পারত? মাশরাফি উত্তরটা সরাসরি দেননি, তবে ইঙ্গিতে বলে দিয়েছেন জয় অসম্ভব ছিল না, ‘আমরা কলম্বো ক্রিকেট ক্লাব মাঠের প্রস্তুতি ম্যাচে যে উইকেটে ৩৫২ করেছিলাম, এটা কিন্তু ওরকমই উইকেট ছিল। আমরা প্রস্তুত ছিলাম।’বাংলাদেশ এর আগে তিনবার তিন শতাধিক রান টপকে জিতেছে, তাতে বড় অবদান ছিল তামিম ইকবালের ব্যাটের। আগের ম্যাচেই ১২৭ রানের অসাধারণ এক ইনিংস খেলা জয়ের মূল কারিগর কী বলেন? তামিম একটু বাস্তববাদী, ‘৩১১ রান কম নয়। আমরা জিততে পারতাম কি পারতাম না সেটি ভিন্ন কথা। তবে দুর্দান্ত একটা ম্যাচ হতো।’সাব্বির, সৌম্য, তাসকিন ও মোস্তাফিজের সঙ্গে কথা বলে যা বোঝা গেল, ৩১২ রানের লক্ষ্য পেয়েও বাংলাদেশের ড্রেসিংরুম একটুও ভড়কে যায়নি। বরং সবার মধ্যে টগবগ করে ফুটছিল জয়ের অদম্য ইচ্ছা। শেষ ওভারে তাসকিনের হ্যাটট্রিক দলটিকে রেখেছিল তাতিয়ে!
