
এবার হয়তো জীবনের সবচেয়ে পানসে একটা বড়দিন কাটবে ড্যারেন স্যামিদের। আরও একটা টেস্টে অসহায় আত্মসমর্পণ এবং ২-০-তে সিরিজ হেরে ওয়েস্ট ইন্ডিজ শিবির আক্ষরিক অর্থেই এখন বিধ্বস্ত দল। পরাজয়ের মাতমের সঙ্গে বাজছে পরিবর্তনের সুর!অনুমিতভাবেই নিউজিল্যান্ড শিবিরে ঠিক উল্টো ছবি। প্রায় দুই বছর পর টেস্ট সিরিজ জিতে ব্রেন্ডন ম্যাককালামের দল ভাসছে আনন্দে। হ্যামিল্টন টেস্টের ভাগ্য নিশ্চিত হয়ে যায় তৃতীয় দিনেই। সেটা পাল্টাতে হলে কাল ক্যারিবীয়দের করতে হতো অলৌকিক কিছু। তৃতীয় দিন বিকেলে ঠিক যেভাবে তারা গুটিয়ে গিয়েছিল ১০৩ রানে। কিন্তু স্যামির বোলাররা ভেল্কি দেখাতে পারেননি। নিউজিল্যান্ডের ব্যাটসম্যানরাও দেখাতে দেননি। ১২২ রানের লক্ষ্যে নিউজিল্যান্ড আগের দিনই বিনা উইকেটে ৬ রান করেছিল। কাল বাকি ১১৬ রান তুলে নিয়েছে মাত্র ২ উইকেট হারিয়ে। জয় ৮ উইকেটে।তিন টেস্টেই টানা সেঞ্চুরি। ২৪৭.৫০ গড়ে ৪৯৫ রান। ম্যাচ সেরার পুরস্কারটা তো পেলেনই, সিরিজ-সেরার পুরস্কার থাকলে সেটিও নিশ্চিতভাবেই জিততেন রস টেলর। এমন একটা সিরিজ শেষে টেলর উচ্ছ্বসিত তো হবেনই, ‘নিউজিল্যান্ডের সমর্থক এবং আমাকে যাঁরা সমর্থন দিয়েছেন সবাইকে বড়দিনের শুভেচ্ছা।’ অধিনায়ক ম্যাককালামও টেলরকেই দিয়েছেন বড় কৃতিত্ব।ভারতে হোয়াইটওয়াশ হওয়ার পর নিউজিল্যান্ডে ২-০-তে সিরিজ খোয়ানো। হতাশ স্যামি নিজেদের ভবিষ্যতের সামনেই বড় একটা প্রশ্নবোধক চিহ্ন দেখছেন, ‘নিশ্চিতভাবেই আমরা এভাবে চলতে পারি না। অনেক অনেক কঠিন সিদ্ধান্ত নিতে হবে। সম্ভবত কারও কারও ক্যারিয়ার শেষের দ্বারপ্রান্তে। সেটা হতে পারে আমারও।’ তথ্যসূত্র: এএফপি, ক্রিকইনফো, নিও প্রাইম।
 
