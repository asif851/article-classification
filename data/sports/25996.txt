
লিওনেল মেসি, নাকি ক্রিস্টিয়ানো রোনালদো—কে সেরা? এই বিতর্কের শেষ বোধ হয় কোনো দিনই হবে না। তবে সাম্প্রতিক এক গবেষণার ফলাফল এগিয়ে দিল মেসিকে। দেখা গেছে, জিনগত কারণেই রোনালদোর চেয়ে এগিয়ে আছেন মেসি। মেসি না বলে মেসিরা বলাই ভালো। কারণ, এই গবেষণার ফল বলছে, বাঁ পায়ের খেলোয়াড়েরা বেশি সৃষ্টিশীল।বার্সেলোনার আর্জেন্টাইন মহা তারকার শরীরে বিশেষ একধরনের জিন আছে, যা তাঁকে অন্যদের চেয়ে বেশি সৃষ্টিশীল করে তুলেছে। তা ছাড়া অক্সফোর্ড, সেন্ট অ্যান্ড্রুস ও ব্রিস্টল বিশ্ববিদ্যালয়ের পরিচালিত গবেষণায় দেখা গেছে, বাঁ পায়ে খেলা ফুটবলাররা ডান পায়ে খেলা খেলোয়াড়দের চেয়ে তুলনামূলক বেশি সফল হন। তাঁরা মস্তিষ্কের এমন অংশ বেশি ব্যবহার করেন, যার প্রভাবে তাঁরা অকল্পনীয় কিছু করে ফেলতে পারেন। এই গবেষণার উদাহরণ হতে পারেন মেসি, ডেভিড সিলভা, গ্যারেথ বেল, ডিয়েগো ম্যারাডোনা, রায়ান গিগসসহ অনেকেই।বাঁ পায়ের ফুটবলাররা অন্যদের চেয়ে বেশি সৃষ্টিশীল—সেটি হয়তো গবেষণাগারে প্রমাণ হলো মাত্র। কিন্তু এই ধারণাটি অনেক দিন ধরেই ফুটবলে প্রচলিত। আর এ কারণেই বিশ্বব্যাপী উঠতি কিশোর ফুটবলারদের বাছাই করার সময় কোচ ও স্কাউটরা বাঁ পায়ের খেলোয়াড়দের আলাদা নজরে দেখেন। সূত্র: মার্কা।
