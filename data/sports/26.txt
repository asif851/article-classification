
ঘড়ির কাঁটায় আর মাত্র কয়েক ঘণ্টা। এরপর মারাকানায় আর্জেন্টিনা-জার্মানির শিরোপা নির্ধারণী মহারণ। কিন্তু ফাইনালের আগে আর্জেন্টিনা সমর্থকদের ‘ফাইনাল’ প্রশ্ন হয়ে দাঁড়িয়েছে অ্যাঙ্গেল ডি মারিয়ার চোট। একটাই প্রশ্ন, খেলবেন তো? নানা গুঞ্জন বাতাসে। একবার শোনা যাচ্ছে খেলবেন, আবার শোনা যাচ্ছে খেলার সুযোগ কম।বার্তা সংস্থা রয়টার্স বলছে, অন্তত একটা অর্ধের জন্যও ডি মারিয়াকে মাঠে নামিয়ে দিতে পারেন আলেসান্দ্রো সাবেলা। আর্জেন্টিনা কোচ শনিবার সাংবাদিকদের বলেছেন, ‘আজকের দিনটি গুরুত্বপূর্ণ। কতটা সেরে উঠেছে সেটা আমরা দেখব। আজ (শনিবার) অনুশীলনের পর একটা স্বচ্ছ ধারণা পাব।’আর্জেন্টিনার শীর্ষস্থানীয় পত্রিকা ‘ওলে’ অনলাইন সংস্করণে লিখেছে, ‘ডি মারিয়া খুঁড়িয়ে খুঁড়িয়ে অনুশীলন করছিল। পরে মাঠ থেকে উঠে গেছে। ফাইনালে থাকতে পারবেন কি না সন্দিহান।’ নিউজিল্যান্ডের জনপ্রিয় পোর্টাল ‘স্টাফ’ জানিয়েছে, ‘ডি মারিয়ার সেরে ওঠার ব্যাপারে আশাবাদী আর্জেন্টিনা।’ ইয়াহু স্পোর্টস জানিয়েছে, আর্জেন্টিনা দলের মুখপাত্র আন্দ্রেস ভেনতুরা বলেছেন, ‘বেলো হরিজন্তে দলের অনুশীলন ঘাঁটিতে ৬০-৮০ শতাংশ অনুশীলন করেছে ডি মারিয়া।’কোয়ার্টার ফাইনালে বেলজিয়ামের বিপক্ষে শট নিতে গিয়ে চোট পেয়েছিলেন ডি মারিয়া। চোটের কারণে খেলতে পারেননি সেমিফাইনালে। আর্জেন্টিনার আক্রমণভাগ ও মধ্যমাঠের অন্যতম এ ভরসা লিওনেল মেসির ‘ডান হাত’। মধ্যভাগ সামলে প্রতিপক্ষের রক্ষণভাগ কাঁপাতে পারঙ্গম। দূরপাল্লার শট, গতি, দুর্বোধ্য ড্রিবলিং, ফিনিশিং স্কিল—অসাধারণ এক প্যাকেজ। ফাইনালে ডি মারিয়া থাকা মানে সাবেলার তূণে ধারাল এক অস্ত্র যোগ হওয়া।সেই ডি মারিয়াকে খেলানো-না খেলানো নিয়ে ধোঁয়াশা। কে জানে, এটা সাবেলার একটা মনস্তাত্ত্বিক লড়াইয়ের অংশ কিনা!
