
ঝড়ের পূর্বাভাস রয়্যাল চ্যালেঞ্জার্স বেঙ্গালুরু আগেই পেয়েছিল। গত ম্যাচেই ব্যাট হাতে রুদ্রমূর্তি ছিলেন সাকিব আল হাসান। সেবার কলকাতা নাইট রাইডার্সকে জিতিয়েই মাঠ ছাড়া সাকিব আজ দলকে এনে দিলেন আরেকটি জয়ের ভিত্তি। আইপিএল ক্যারিয়ারেই তাঁর প্রথম ফিফটি তুলে নিয়ে টসে হেরে ব্যাট করতে নামা কলকাতাকে এনে দিয়েছেন ৪ উইকেটে ১৯৫ রানের বিশাল পুঁজি। ৩৮ বলে ৫টি চার ও তিন ছক্কায় ৬০ রান করে ফিরেছেন আবু নেসিমের বলে আউট হয়ে। ৩০ রানে জিতে কলকাতাও নিশ্চিত করেছে প্লেঅফ রাউন্ডে।সাকিব ব্যাট হাতে যখন নেমেছিলেন, গরমে হাঁসফাঁস করতে থাকা ইডেন গার্ডেনের দর্শকদের মতো কলকাতাও অস্বস্তিতে। ৭ ওভারে ৫৬ রান তুলতে নেই ৩ উইকেট। সাকিব যেন এক দমকা শীতল বাতাসের স্বস্তি নিয়ে এলেন স্বাগতিক দর্শকদের জন্য। তবে বেঙ্গালুরুর জন্য অবশ্যই সেটা ঝোড়ো বাতাস। চতুর্থ উইকেটে রবিন উথাপ্পার সঙ্গে ৭০ বলে গড়লেন ১২১ রানের জুটি।দুর্দান্ত ফর্মে থাকা উথাপ্পা আজও ৮৩ রানে অপরাজিত ছিলেন। তবে সাকিবের সঙ্গে জুটিটার সময় নিজে কেবল সঙ্গত করার ভূমিকা নিয়েছিলেন। সাকিব অবশ্য শুরুটা নিজের মতোই করেছিলেন, একটু ধীর লয়ে। ২১ বলে ২৩, চার মাত্র দুটো। তবে ইনিংসের ১৫তম ওভারে হাত খুলে মারতে শুরু করলেন। যুজবেন্দ্র চাহালের করা ওই ওভারেই তিন ছক্কা ও এক চারসহ তুললেন ২৪ রান। ৩২ বলে ফিফটি। ধীর লয়ে ওই শুরুর পর ১১ বলেই তুলেছেন ৩০ রান।পরে বল হাতে উইকেট না পেলেও ৪ ওভারে দিয়েছেন মাত্র ২৭ রান। কমপক্ষে ১০টি ম্যাচ খেলে এমন বোলারদের মধ্যে ইকোনমি রেটের দিক দিয়ে সাকিব আছেন তিনে। 
