
বাসেলের সেন্ট জ্যাকব পার্কে ট্রফিটা হাতে তুলে ধরার কিছুক্ষণ পর টেলিভিশনে প্রতিক্রিয়া দিতে গিয়ে উনাই এমেরি বললেন, ‘আসলে ইউরোপা আমাদের টুর্নামেন্ট।’এ দাবিটা এখন করতেই পারেন সেভিয়া কোচ। বুধবার রাতে লিভারপুলকে ৩-১ গোলে হারিয়ে ইউরোপীয় ক্লাব ফুটবলের দ্বিতীয় সর্বোচ্চ এই টুর্নামেন্টে নতুন ইতিহাসই তো লিখল সেভিয়া। প্রথম দল হিসেবে টানা তিনবার চ্যাম্পিয়ন হলো ইউরোপা লিগে। সব মিলিয়ে ইউরোপের দ্বিতীয় গুরুত্বপূর্ণ এ টুর্নামেন্টে এটি সেভিয়ার পঞ্চম শিরোপা। এর আগে তারা চ্যাম্পিয়ন হয়েছিল ২০০৫-০৬ ও ২০০৬-০৭ মৌসুমে। ইউরোপায় অন্য কোনো দলই তিন বারের বেশি চ্যাম্পিয়ন হতে পারেনি। পাঁচ বারের চ্যাম্পিয়ন সেভিয়া কোচ এমেরি তাই এটিকে সেভিয়ার টুর্নামেন্ট দাবি করতেই পারেন।ইউরোপায় দ্বিতীয় সর্বোচ্চ তিন বার করে চ্যাম্পিয়ন হয়েছে জুভেন্টাস, ইন্টার মিলান ও লিভারপুল।এই জয়ের ফলে আগামী মৌসুমের চ্যাম্পিয়নস লিগে খেলাও নিশ্চিত করল সেভিয়া।গতকালের এই ট্রফি দিয়ে নিজেকে নতুন উচ্চতায় নিয়ে গেছেন উনাই এমেরিও। কোচ হিসেবে তিনবার ইউরোপা লিগ জেতার কীর্তিটা এত দিন শুধু ছিল ইতালির জিওভান্নি ত্রাপাত্তনির। চ্যাম্পিয়ন করেছিলেন জুভেন্টাসকে দুই বার (১৯৭৬-৭৭,১৯৯২-৯৩), ইন্টার মিলানকে (১৯৯০-৯১) একবার। সেন্ট জ্যাকব পার্কে ট্রফি জিতে তাঁকে ছুঁয়ে ফেললেন এমেরিও। তাঁর তিনটি ইউরোপার ট্রফিই অবশ্য সেভিয়াকে নিয়ে। ইএসপিএন
