
বাংলাদেশের সঙ্গে তিন ম্যাচের ওয়ানডে সিরিজ খেলতে আফগানিস্তান দেশ ছেড়েছে ৫ সেপ্টেম্বর। আবহাওয়া-পরিবেশের সঙ্গে মানিয়ে নিতে এই দুই সপ্তাহ ২৩ সদস্যের প্রাথমিক দল অনুশীলন করেছে ভারতে। বাংলাদেশের সঙ্গে প্রথমবারের মতো দ্বিপক্ষীয় সিরিজ খেলতে আফগানরা ঢাকায় আসছে আজ বিকেলে।
আগামীকাল মিরপুর শেরেবাংলা স্টেডিয়ামে প্রথম অনুশীলনে নামবে আফগানিস্তান। পরশু ফতুল্লায় বিসিবি একাদশের বিপক্ষে খেলবে একটি প্রস্তুতি ম্যাচ। কাল প্রস্তুতি ম্যাচের ১৩ জনের দল দিয়েছে বিসিবি। আফগানিস্তান ও ইংল্যান্ড সিরিজের ওয়ানডে পুলে থাকা সাত খেলোয়াড় আছেন এই দলে। সিরিজের প্রথম ওয়ানডে রোববার।
প্রস্তুতি ম্যাচের বিসিবি দল: ইমরুল কায়েস, এনামুল হক, মোসাদ্দেক হোসেন, সাব্বির রহমান, লিটন দাস, শুভাগত হোম, আবু হায়দার, সানজামুল ইসলাম, কামরুল ইসলাম, আল আমিন জুনিয়র, শুভাশিস রায়, মেহেদী মিরাজ ও আলাউদ্দিন বাবু।
