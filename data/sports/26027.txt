
পেশাদার ফুটবলার ছিলেন না, কোনো সংগঠকও নন। তারপরও ইতালির সিলভিও গাজ্জানিগার মৃত্যুতে ফুটবলের ইতিহাস থেকে একটা অধ্যায় যেন মুছে গেল। বিশ্বকাপ ট্রফির স্রষ্টা যে পরশু ৯৫ বছর বয়সে চিরতরে চলে গেলেন। ১৯৭০ বিশ্বকাপ জয়ের পর জুলে রিমে ট্রফিটা পাকাপাকিভাবে নিজেদের করে নিয়েছিল ব্রাজিল। এরপরই নতুন একটা ট্রফির জন্য নকশার আহ্বান করে ফিফা। সেখান থেকেই নির্বাচিত হয় গাজ্জানিগার নকশা করা ট্রফিটি, যেটি হাতে নেওয়ার জন্য তৃষিত অপেক্ষা থাকে ফুটবল পরাশক্তিদের। জুলে রুমে ট্রফির মতো এই ট্রফিটা অবশ্য কাউকে দিয়ে দেওয়া হয়নি, ফিফা সেটি নিজের কাছেই রেখেছে। প্রতিবার বিশ্বকাপজয়ীদের দেওয়া হয় মূল ট্রফির রেপ্লিকা। ফিফাডটকম।
