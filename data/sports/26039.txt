
অ্যান্টিগা টেস্টের আগেই বিরাট কোহলির সঙ্গে তাঁর দেখা হলো। শৈশবের ‘হিরো’কে সামনে পেয়ে ভারতের টেস্ট অধিনায়কের সে কি উচ্ছ্বাস! সেলফি তোলা হলো, আশীর্বাদও নিলেন। কিন্তু ভিভ রিচার্ডস ভাবতেও পারেননি, তাঁর শুভকামনা ভারতের এই ব্যাটিং সেনসেশনের জন্য এতটা প্রেরণাদায়ী হবে। রিচার্ডসের এখনো বিশ্বাস হচ্ছে না তাঁর আশীর্বাদ কীভাবে এতটা অনুপ্রাণিত করতে পারে কোনো ব্যাটসম্যানকে! অ্যান্টিগায় দারুণ এক ডাবল সেঞ্চুরি করে কোহলি নিজেকে নিয়ে গেছেন দারুণ এক উচ্চতায়। প্রথম ভারতীয় অধিনায়ক হিসেবে বিদেশের মাটিতে ডাবল সেঞ্চুরি করলেন। ওয়েস্ট ইন্ডিজের মাটিতেও এটি যেকোনো ভারতীয় অধিনায়কের সেরা ব্যাটিং পারফরম্যান্স। পাঁচ বছর আগে ওয়েস্ট ইন্ডিজে ব্যর্থ হওয়ার পর যেন তাঁর প্রমাণ করার ছিল অনেক কিছুই। এবারের সফরের শুরুতে সেটাই করে দেখালেন। সফর এখনো অনেক বাকি। সামনের দিনগুলোয় তিনি কী করেন, সকলে এখন দেখার অপেক্ষায় সেটিই। রিচার্ডসের কাছে কোহলির এই ইনিংসটি ছিল দারুণ উপভোগের। ভারতীয় ক্রিকেট বোর্ডের অফিশিয়াল ওয়েবসাইটকে দেওয়া এক সাক্ষাৎকারে ক্যারিবীয় কিংবদন্তি জানিয়েছেন সেটিই, ‘একজন ব্যাটসম্যান হিসেবে কোহলির এই ইনিংসটি দারুণ উপভোগ্য, যদিও ইনিংসটি ওয়েস্ট ইন্ডিজের বিপক্ষে, তারপরেও। আমি সব সময়ই উঁচুমানের ইনিংসকে বাহবা জানাই, কোহলির ইনিংসটি সে ধরনেরই। আমি মনে করি দুর্দান্ত এক ডাবল সেঞ্চুরি করল কোহলি। অ্যান্টিগায় এ ধরনের ইনিংস খেলা কিন্তু কোনো সহজ ব্যাপার নয়। টেস্টের আগে কোহলির সঙ্গে দেখা হওয়ার ব্যাপারটি স্মরণ করে রিচার্ডস আরও বেশি উচ্ছ্বসিত, ‘আমি বিশ্বাসই করতে পারছি না, আমার আশীর্বাদ কীভাবে এতটা অনুপ্রাণিত করতে পারে কোনো ব্যাটসম্যানকে।’ রিচার্ডসের আরও আনন্দের কারণ তাঁর দেখা কোহলির ডাবল সেঞ্চুরিটা হয়েছে তাঁর ঘরের মাঠেই, ‘আমরা যারা অ্যান্টিগা ও বারবুডায় আছি তাদের জন্য এই ইনিংসটা বিশেষ কিছুই। আমরা একটা দারুণ ইনিংস দেখলাম, একজন দুর্দান্ত ক্রিকেটারকে বাহবা জানালাম। যারা অ্যান্টিগায় ছিলেন না, তারা সত্যিই এমন একটা ইনিংস কাছ থেকে দেখার সুযোগটা হারিয়েছেন।’ সূত্র: এনডিটিভি।
