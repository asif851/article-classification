
বিশ্বকাপ শিরোপা ধরে রাখার মিশন নিয়েই আগামী বছর ব্রাজিলে যাবে স্পেন। কিন্তু কাজটা যে মোটেই সহজ হবে না, সেটা বেশ ভালোমতোই বুঝতে পারছেন কোচ ভিসেন্তে দেল বস্ক। ব্রাজিল বিশ্বকাপের শিরোপা জেতাটা খুবই কঠিন হবে বলেই মন্তব্য করেছেন এই স্প্যানিশ কোচ।বিশ্ব ফুটবলে স্পেনের বিস্ময়কর উত্থানটা শুরু হয়েছিল ২০০৮ সাল থেকে। সে বছরের ইউরো কাপ জয়ের পর ২০১০ সালে লা রোজারা প্রথমবারের মতো জিতেছিল বিশ্বকাপ শিরোপা। এরপর ২০১২ সালেও টানা দ্বিতীয়বারের মতো ইউরো কাপ জিতে নিজেদের অদম্য হিসেবেই ঘোষণা করেছিলেন স্প্যানিশ ফুটবলাররা। এর ফলে আগামী বিশ্বকাপেও যে এই সাফল্যের ধারাবাহিকতা ধরে রাখার প্রত্যাশা থাকবে, সেটা সহজেই অনুমান করা যায়। কিন্তু স্পেনের কোচ দেল বস্ক অতি আশাবাদের বিপদটাও টের পাচ্ছেন ভালোমতোই। সম্প্রতি এক সাক্ষাত্কারে তিনি বলেছেন, ‘অনেকেই আমাদের ফেবারিট বলছে। কিন্তু আমরা একটা হতাশাজনক অতীত থেকে চলে এসেছি অতিমাত্রায় আশাবাদী পরিস্থিতিতে। বিশ্বকাপে অংশ নেবে ৩২টা দল। আর তাদের মধ্যে কেবল একটি দলই শিরোপা জিততে পারবে। এটা হবে আমাদের সবচেয়ে কঠিন বিশ্বকাপ।’ব্রাজিলে গিয়ে শিরোপা জেতাটা যে কঠিন হবে, সেই ইঙ্গিতটা কনফেডারেশনস কাপেই পেয়েছে স্পেন। ফাইনাল পর্যন্ত যেতে পারলেও স্বাগতিক ব্রাজিলের কাছে ৩-০ গোলে হেরে ধূলিসাত্ হয়েছিল তাদের শিরোপা জয়ের স্বপ্ন। কে জানে, দেল বস্ক হয়তো এ ধরনের পরিস্থিতির আশঙ্কাই করছেন। 
