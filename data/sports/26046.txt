
অবশেষে ভারতীয় দলে এমন একজন এল, বলিউড তারকাদের ভিড়েও যাকে আলাদা করে চেনা যাবে। এই সময়ের দুই রণবীরও পাল্লা দিলে হয়তো হেরে যাবেন তার সঙ্গে। হার্দিক পান্ডিয়া অবশ্য রুপালি পর্দা নয়, নিজের হিরোগিরি দেখানোর জন্য বেছে নিয়েছেন সবুজ মাঠ। তবে বলিউডে সব সময় একটা পা তাঁর দেওয়াই থাকে। ক্রিকেটের ক্লান্তি ঘোচাতে যে বলিউডপাড়ায় ঢুঁ মারেন প্রায়ই। আর পান্ডিয়াকে ঘিরে কোনো নায়িকাকে জড়িয়ে গুজব রটবে না, তাও কি হয়?
এবার তো শোনা যাচ্ছে এলি আভরামের সঙ্গে প্রেম চলছে ভারতীয় অলরাউন্ডারের। এলি আলোচনায় এসেছিলেন ‘বিগ বস সেভেন’-এ অংশ নিয়ে। সালমান খানের উপস্থাপনায় ভীষণ জনপ্রিয় এই টিভি রিয়্যালিটি অনুষ্ঠান শেষে বলিউডে ক্যারিয়ার গড়েছেন সুইডিশ এই অভিনেত্রী। সালমানকে ঘিরে তাঁর প্রেমের গুঞ্জন অনেক দিন ধরেই চলেছে। প্রেম থাকুক আর না থাকুক, সালমান এলিকে যে বিশেষ পছন্দ করেন, এটা বলিউডের সবার জানা। এমনকি এলির ক্যারিয়ার সালমান গুছিয়ে দিতে চান বলেই গুঞ্জন আছে।
তবে সালমান তো আর কোনো এক আঁচলে বাঁধা পড়ার মানুষ নন। ভারতীয় ক্রিকেটের অ্যাকশন হিরো হার্দিক পান্ডিয়ার সঙ্গেই কি তবে হার্দিক সম্পর্ক গড়ে তুললেন ২৭ বছর বয়সী? গুজবের শুরুটা হয়েছে শিখর ধাওয়ানের স্ত্রী আয়েশা ধাওয়ানের পোস্ট করা ইনস্টাগ্রাম ছবি থেকে। সেখানে রোহিত শর্মার স্ত্রী ঋতিকা, ভুবনেশ্বর কুমারের জীবনসঙ্গী নূপুর নাগর, অজিঙ্কার সহধর্মিণী রাধিকা রাহানের সঙ্গে এলিও ছিলেন। এই ছবিতে অবশ্য কোনো ক্রিকেটার নেই।
এই ব্যাপারে এলির অবশ্য এক কথা, ‘আমাকে কেন এর ব্যাখ্যা দিয়ে বেড়াতে হবে? এসব গুজব নিয়ে কথা বলার মানে হয় না। আমাকে নিয়ে কত কিছুই না লেখা হয়েছে। আমি কখনো এটা সত্যি না মিথ্যা, তা বলার প্রয়োজন দেখিনি। আসলে পরিচিত মুখ হয়ে উঠলে লোকে আপনাকে নিয়ে গুজব, খবর এসব অনুসরণ করবে, এটাই স্বাভাবিক।’এর আগে মডেল লিসা শর্মা আর পান্ডিয়াকে ঘিরে গুঞ্জন রটেছিল। দুজনে একসঙ্গে বেশ ঘুরেছেন, ফিরেছেন। তবে পান্ডিয়া বরাবরই বুঝিয়ে দিয়েছেন, এসব খবরে তাঁর আগ্রহ নেই। জীবনটা তিনি তাঁর মতো করেই উপভোগ করবেন। সূত্র: হিন্দুস্তান টাইমস।
