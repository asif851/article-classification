
‘চ্যাম্পিয়নের’ ছন্দে নাচল পুরো টি-টোয়েন্টি বিশ্বকাপ। স্বঘোষিত ডিজে ব্রাভোর এই গান এখন সবার মুখে মুখে। কে জানে নিজের সতীর্থের এমন সাফল্য অনুপ্রাণিত করল কি না জেসন হোল্ডারকে। ওয়েস্ট ইন্ডিজের টেস্ট অধিনায়ক হোল্ডার আইপিএলে খেলছেন কলকাতা নাইট রাইডার্সের হয়ে। নিজের শিল্পীসত্তার পরিচয় দিলেন সেখানেই। নিজের টুইটারে একটি ভিডিও পোস্ট করেছেন এই অলরাউন্ডার। টিম বাসে গত বছর তুমুল জনপ্রিয় হওয়া আশিকি-২ চলচ্চিত্রের ‘তুম হি হো’ গানটি গাইতে শুরু করলেন হোল্ডার। সুরেলা কণ্ঠে এ গান শুনে একটু পরে সতীর্থরাও যোগ দিলেন তাঁর সঙ্গে। নাইট রাইডার্সের অফিশিয়াল টুইটার অ্যাকাউন্ট সেটি আবার রি-টুইট করে ছড়িয়ে দিয়েছে সবার কাছে। তবে কি ব্রেট লি, ব্রাভোর পর হোল্ডার জায়গা করে নিতে যাচ্ছেন বলিউডে! সূত্র: নিউজএইটিনডটকম।
