
সংযুক্ত আরব আমিরাতে পাকিস্তানের বিপক্ষে আসন্ন ওয়ানডে ও টি-টোয়েন্টি সিরিজে থাকছেন না মাহেলা জয়াবর্ধনে। ‘ব্যক্তিগত’ কারণ দেখিয়ে সিরিজ থেকে নিজেকে সরিয়ে নিয়েছেন শ্রীলঙ্কার সাবেক এই অধিনায়ক।জয়াবর্ধনেকে ছাড়াই গতকাল দুই ম্যাচের টি-টোয়েন্টি এবং পাঁচ ম্যাচের ওয়ানডে সিরিজের দল ঘোষণা করেছেন লঙ্কান নির্বাচকেরা। তিন ম্যাচের টেস্ট সিরিজের দল পরে ঘোষণা করা হবে।শ্রীলঙ্কা ক্রিকেট বোর্ডের ম্যানেজার রাজিথ ফার্নান্দো সাংবাদিকদের জানিয়েছেন, ব্যক্তিগত কারণে ওয়ানডে ও টি-টোয়েন্টি দলে না রাখার অনুরোধ করায় জয়াবর্ধনেকে দলে রাখা হয়নি। এদিকে ক্রিকইনফোর এক খবরে বলা হয়, ডিসেম্বরে প্রথম সন্তানের জন্ম দিতে চলেছেন জয়াবর্ধনের স্ত্রী।ওয়ানডেতে ১০ হাজার রানের মাইলফলক পেরোনো শ্রীলঙ্কার তৃতীয় ব্যাটসম্যান জয়াবর্ধনে। তাঁর আগে এ কৃতিত্ব অর্জন করেন সনত্ জয়াসুরিয়া ও কুমার সাঙ্গাকারা। ৪০৭ ওয়ানডেতে ৩৬ বছর বয়সী জয়াবর্ধনের রান সংখ্যা ১১ হাজার ৪০১। সেঞ্চুরি রয়েছে ১৬টি। ৪৯ টি-টোয়েন্টিতে করেছেন ১ হাজার ৩৩৫ রান। ডানহাতি জয়াবর্ধনের জায়গায় নেওয়া হয়েছে কিথুরুয়ান ভিতানাগেকে। বাঁ-হাতি এই ব্যাটসম্যানের শ্রীলঙ্কার হয়ে কেবল দুটি টেস্ট খেলার অভিজ্ঞতা রয়েছে। ওয়ানডে ও টি-টোয়েন্টি অভিষেক এখনো হয়নি।পাকিস্তান-শ্রীলঙ্কার দুই ম্যাচের টি-টোয়েন্টি সিরিজ শুরু হবে ১১ ডিসেম্বর। পাঁচ ম্যাচের ওয়ানডে সিরিজের প্রথমটি হবে ১৮ ডিসেম্বর। ৩১ ডিসেম্বর শুরু হবে তিন ম্যাচের টেস্ট সিরিজ।
শ্রীলঙ্কা ওয়ানডে দল: অ্যাঞ্জেলো ম্যাথুস (অধিনায়ক), তিলকরত্নে দিলশান, কুশাল পেরেরা, দিমুথ করুণারত্নে, কুমার সাঙ্গাকারা, দিনেশ চান্ডিমাল, লাহিরু থিরিমান্নে, আশান প্রিয়াঞ্জন, কিথুরুয়ান ভিতানাগে, থিসারা পেরেরা, নুয়ান কুলাসেকারা, লাসিথ মালিঙ্গা, সুরাঙ্গা লাকমাল, সাচিত্র সেনানায়েকে, রঙ্গনা হেরাথ ও সিকুগে প্রসন্ন।
শ্রীলঙ্কা টি-টোয়েন্টি দল: দিনেশ চান্ডিমাল (অধিনায়ক), লাসিথ মালিঙ্গা, তিলকরত্নে দিলশান, কুশাল পেরেরা, কুমার সাঙ্গাকারা, অ্যাঞ্জেলো ম্যাথুস, লাহিরু থিরিমান্নে, কিথুরুয়ান ভিতানাগে, থিসারা পেরেরা, নুয়ান কুলাসেকারা, সিকুগে প্রসন্ন, সুরাঙ্গা লাকমাল, সাচিত্র সেনানায়েকে, অজন্তা মেন্ডিস ও রামিথ রামবুকবেলা।
শুধু ক্রিকেটের সর্বশেষ স্কোর জানতে C লিখে এসএমএস করুন 2221 নম্বরে। যেকোনো খেলার আপডেট পেতে S লিখে এসএমএস করুন 2221 নম্বরে।
