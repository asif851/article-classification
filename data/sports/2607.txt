
বিশ্ব ফুটবল র‍্যাঙ্কিংয়ে কাতারের অবস্থান ৮৫। আর বাংলাদেশ ১৯৬। র‍্যাঙ্কিংয়ের বিচারে ১১১ ধাপ পিছিয়ে থেকে এএফসি অনুর্ধ্ব ১৬ বাছাইপর্বে স্বাগতিক কাতারের বিপক্ষে আজ মাঠে নেমেছিল বাংলাদেশ। অথচ বাংলাদেশের কাছে পাত্তাই পাইনি ২০২২ বিশ্বকাপ ফুটবলে স্বাগতিক হওয়া দেশটি। গ্র্যান্ড হামাদ স্টেডিয়ামে অনুষ্ঠিত ম্যাচে কাতারকে ২-০ গোলে হারিয়েছে বাংলাদেশ। একটি করে গোল করেছেন দিপক রয় ও ফয়সাল হোসেন ফাহিম।
নিজেদের প্রথম ম্যাচে ইয়েমেনের বিপক্ষে লড়াই করে ২-০ গোলে হেরেছিল বাংলাদেশ। আজ দ্বিতীয় ম্যাচে কাতারের বিপক্ষে জয়। স্বাভাবিকভাবে কাতারের মত শক্তিশালী দলের বিপক্ষে জয়কে অনেক বড় অর্জনই বলতে হবে। তাও আবার কাতারের মাটিতে।  যদিও এই জয়ে বাছাইপর্বে পেরিয়ে চূড়ান্ত পর্বে জায়গা করে নিতে পারেনি লাল সবুজ জার্সিধারীরা। দুই ম্যাচ জিতে গ্রুপ ‘ই’ থেকে ইয়েমেন নিশ্চিত করেছে চূড়ান্ত পর্ব। ১০ গ্রুপ চ্যাম্পিয়নের সঙ্গে সেরা রানার্সআপ হিসেবে পাঁচ দল উঠবে চূড়ান্ত পর্বে। নিজেদের গ্রুপে রানার্সআপ হলেও গোল ব্যাবধানে পিছিয়ে থেকে পাঁচ সেরা রানার্স আপে জায়গা করে নিতে পারেনি বাংলাদেশ।
বয়সভিত্তিক দলের খেলা হলেও ম্যাচ দেখতে প্রচুর সংখ্যক প্রবাসী বাঙালি মাঠে উপস্থিত ছিলেন। সারাক্ষণ গলা ফাটিয়ে সমর্থন যুগিয়েছেন কিশোরদের। ম্যাচ শেষে তারাও খেলোয়াড়দের সঙ্গে ভাগাভাগি করে নিয়েছে আনন্দ। কষ্ট করে মাঠে আসা স্বার্থক হয় হাজারো প্রবাসী বাঙালির।
