

• ৫০ লাখ রুপির পরিবর্তে ২৫ লাখ নিচ্ছেন দ্রাবিড়।• তাঁর দাবি মেনে অন্য কোচদের পুরস্কারের অঙ্ক বাড়িয়ে দিচ্ছে বোর্ড।

বেতন-ভাতা বাড়াতে দুদিন পর পর অলিখিত আন্দোলনে নামছেন ক্রিকেটাররা। অস্ট্রেলিয়ান ক্রিকেটে তো স্থবিরতাই নেমে এসেছিল কদিন আগে। বর্ধিত বেতনকাঠামোতেও অসন্তুষ্টির কথা জানিয়েছেন ভারতের ক্রিকেটারেরা। বাংলাদেশের ক্রিকেটারদেরও এ নিয়ে অসন্তুষ্টির কথা শোনা গিয়েছিল। আর রাহুল দ্রাবিড় কিনা খেপেছেন তাঁকে বেশি ভাতা দেওয়াতে। এ-ও সম্ভব!
ভারতকে মাত্রই অনূর্ধ্ব-১৯ বিশ্বকাপ জিতিয়েছেন দ্রাবিড়। সে খুশিতে দল-সংশ্লিষ্ট সবাইকে পুরস্কৃত করেছে ভারতীয় ক্রিকেট বোর্ড (বিসিসিআই)। পুরস্কারের অঙ্কটাও মন্দ নয়, দলের প্রত্যেক ক্রিকেটারকে ৩০ লাখ রুপি দেওয়া হয়েছে। দলের সব কোচিং স্টাফকে দেওয়া হয়েছিল ২০ লাখ। আর যেহেতু দ্রাবিড়ের হাত ধরেই এত সাফল্য, তাঁকে ৫০ লাখ রুপি পুরস্কার দেওয়া হয়েছিল। এতেই খেপেছেন দ্রাবিড়। তাঁর দাবি, দলের হয়ে সবাই সমান পরিশ্রম করেছেন, তাই সবার পুরস্কার সমান হওয়া উচিত।
ইন্ডিয়ান এক্সপ্রেসকে বোর্ডের এক সদস্য জানিয়েছেন, ‘পুরস্কার ঘোষণার পর থেকেই নিজের বেশি পাওয়ার খবরে অসন্তুষ্ট ছিলেন দ্রাবিড়। তিনি বোর্ডকে জানিয়েছেন, বিশ্বকাপ জেতানোর পেছনে দলের সব সদস্য সমান ভূমিকা রেখেছেন। তিনি নিজের পুরস্কারের অর্থ কমাতে চান, এমন কথায় বোর্ডের অনেকেই বিস্মিত হয়েছেন।’
দ্রাবিড়ের এমন প্রতিবাদে কাজ হয়েছে। দ্রাবিড়সহ সব কোচিং স্টাফকে এখন ২৫ লাখ রুপি করে দিচ্ছে বিসিসিআই।
