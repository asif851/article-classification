
সাদা জার্সি যেন ছেয়ে গেছে রক্তে। রক্তের ধারা বন্ধই হচ্ছে না। তোয়ালে চেপেও লাভ হচ্ছে না। রক্তের ছোপ ছোপ দাগ। তিনবার জার্সি পর্যন্ত বদলাতে হলো। রক্ত দিয়ে লড়ব—কথাটা কাল আক্ষরিক অর্থেই প্রমাণ করে দিলেন ইসকো। মাথায় নয়-নয়টি সেলাই নিয়েও খেলে গেলেন। দলের প্রতি এই আনুগত্য, ভালোবাসা আর নিবেদনে মুগ্ধ সবাই।
কাল চ্যাম্পিয়নস লিগের ম্যাচে নয় মিনিটে মারাত্মক আঘাত পান। পিএসজির সার্জ অরিয়েরের সঙ্গে ঠোকাঠুকিতে। আঘাত পেতেই মাথায় হাত দিয়ে শুয়ে পড়েন ইসকো। হাত-মাথা রক্তে মাখামাখি! অরিয়েরও আহত। তবে কিছুটা শুশ্রূষা নিয়েই ফিরে এলেন চার মিনিট পর। রিয়াল মিডফিল্ডার পড়ে রইলেন সাইড লাইনে, ডাক্তাররা ‘মিনি অপারেশন’ই করে ফেলল। ইসকো ফিরলেন আরও দুই মিনিট পর, মাথায় তখন নয়টি সেলাই!আশ্চর্যের ব্যাপার, এমন আঘাত আর সেলাই নিয়েই ম্যাচের ৮২ মিনিট পর্যন্ত মাঠে ছিলেন। এমন চোট নিয়েও ৭৩ মিনিট তাঁর খেলা সত্যিই বিস্ময়কর। যাঁরা দেরিতে টিভির সামনে বসেছেন, ইসকোর খেলা দেখে আন্দাজই করতে পারেননি, মাথায় কী বড় ক্ষত নিয়ে ঘোড়ার মতো ছুটছেন ২৩ নম্বর। শুধু খেলেছেন? বার কয় হেডও করেছেন। একবার চলে গিয়েছিলেন গোল করার একেবারেই প্রান্তে। তথ্যসূত্র: স্পোর্ত।
