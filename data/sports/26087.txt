
আগামীকাল ঢাকায় শুরু হচ্ছে আন্তর্জাতিক হ্যান্ডবল ফেডারেশন ট্রফি (আইএইচএফ কাপ)। বঙ্গবন্ধু স্টেডিয়াম ও পল্টনের হ্যান্ডবল স্টেডিয়ামে খেলা হবে। বেলা সাড়ে ১১টায় বাংলাদেশের পুরুষ দলের প্রথম ম্যাচ ভারতের সঙ্গে। শ্রীলঙ্কার সঙ্গে বাংলাদেশের মহিলা দলের প্রথম ম্যাচ বিকেল তিনটায়। সাধারণ দর্শকদের জন্য টিকিট নেই, তবে ফেডারেশন থেকে পাস নেওয়া যাবে। নিরাপত্তার কড়াকড়িতেই এটা করা হয়েছে।ছেলেদের বিভাগে বয়সসীমা অনূর্ধ্ব-২১ ও মেয়েদের বিভাগে অনূর্ধ্ব-১৯। ছেলেদের বিভাগে ভারত ছাড়াও ‘বি’ গ্রুপে বাংলাদেশের সঙ্গী শ্রীলঙ্কা। ১১ অক্টোবর শ্রীলঙ্কার সঙ্গে বাংলাদেশের শেষ গ্রুপ ম্যাচ। অন্য গ্রুপে আছে আফগানিস্তান, পাকিস্তান, নেপাল ও মালদ্বীপ। মেয়েদের বিভাগে বাংলাদেশের গ্রুপসঙ্গী শ্রীলঙ্কা, আফগানিস্তান ও বাংলাদেশ।আইএইচএফ টুর্নামেন্টে এ পর্যন্ত বাংলাদেশ পুরুষ দল তিনবার খেলে প্রতিবারই তৃতীয়। মেয়েরা দুবার খেলে ২০১২ সালে চতুর্থ, দুই বছর আগের সর্বশেষ টুর্নামেন্টে অবশ্য চ্যাম্পিয়ন।মাত্র দুই সপ্তাহের প্রস্তুতি হলেও আইএইচএফ ট্রফির ফাইনালে খেলতে চান বাংলাদেশের দুটি দলের প্রধান কোচ কামরুল ইসলাম কিরণ, ‘আমাদের অনুশীলন একটু কম হয়েছে। তবু ছেলে ও মেয়েদের দুটি দলই আশা করি ফাইনালে উঠতে পারবে।’ ফাইনাল ১৩ অক্টোবর।কাল বঙ্গবন্ধু স্টেডিয়ামে সংবাদ সম্মেলনে জানানো হলো, টুর্নামেন্টের বাজেট ১ কোটি ১৩ লাখ টাকার ওপরে। আইএইচএফ দিচ্ছে ৬৫ লাখ, ২৫ লাখ দেবে পৃষ্ঠপোষক ইসলামী ব্যাংক।
