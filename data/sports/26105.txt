

সকালে জহুর আহমেদ চৌধুরী স্টেডিয়ামে এসেই ফিজিও বায়েজিদুল ইসলামের সঙ্গে টেপ প্যাঁচাতে বসলেন মোস্তাফিজুর রহমান। মিনিট দশেক সময় নিয়ে খুব যত্ন করে বাঁহাতি পেসারের দুই গোড়ালিতে টেপ পেঁচিয়ে দিলেন রাজশাহী কিংসের ফিজিও। এবার মোস্তাফিজের ছোটার পালা!
কোনো সমস্যা ছাড়াই পূর্ণ রানআপে নেটে তোপ দাগলেন মোস্তাফিজ। বোলিং করলেন ৫ ওভার। মাঝেমধ্যে তাঁর বিপক্ষে সতীর্থ ব্যাটসম্যানরা যেভাবে খাবি খাচ্ছিলেন, তাতে বোঝা যাচ্ছিল ধীরে ধীরে ছন্দ ফিরে পাচ্ছেন ‘দ্য ফিজ’! এবার শুধু ডানা মেলে ওড়ার অপেক্ষা।
দক্ষিণ আফ্রিকায় ওয়ানডে সিরিজের আগমুহূর্তে বাঁ অ্যাংকেল মচকে যাওয়ায় সফর অসম্পূর্ণ রেখে মোস্তাফিজকে ফিরে আসতে হয়েছিল দেশে। চোটে পড়ায় রাজশাহী কিংসের হয়ে খেলা হয়নি বিপিএলের সিলেট ও ঢাকা পর্বও। তবে রাজশাহী-সমর্থকদের সুখবর, অবশেষে ফিরছেন মোস্তাফিজ। প্রায় এক মাসের পুনর্বাসনপ্রক্রিয়া শেষে ২২ বছর বয়সী পেসার যে মাঠে নামতে প্রস্তুত, সেটি তাঁর ‘থাম্ব আপ’ দেখেই বোঝা গেল, ‘আমি পুরো সেরে উঠেছি।’
পুরো সেরে উঠলেও পরশু কুমিল্লা ভিক্টোরিয়ানসের সঙ্গে ম্যাচটা কি খেলছেন মোস্তাফিজ? ফিজিও বায়েজিদ ইতিবাচক কথাই শোনালেন, ‘দক্ষিণ আফ্রিকা থেকে ফেরার পর থেকে আমরা ওকে দেখছি। ৮ নভেম্বরের পর থেকে আমরা ওকে রাজশাহীর দলের সঙ্গে রেখেছি। ওর পুনর্বাসনের পুরো কাজটা শেষ হয়েছে। আজ নিয়ে চার সেশন কাজ করলাম। কোনো সমস্যা ছাড়াই পূর্ণ গতিতে বোলিং করছে। আজ রানিং, ফিল্ডিংসহ সবই করেছে। এখন পর্যন্ত কোনো সমস্যা নেই। সে খেলবে কি না বাকিটা টিম ম্যানেজমেন্ট ঠিক করবে।’
মোস্তাফিজ যদি শতভাগ ফিট থাকেন, তাঁকে শুধু শুধু বসিয়ে রাখবে কেন রাজশাহী টিম ম্যানেজমেন্ট! সাত ম্যাচে পাঁচ হারে পয়েন্ট তালিকায় রাজশাহীর অবস্থান খুব একটা ভালো নয়। বাঁহাতি পেসার খেললে প্রতিপক্ষ কতটা চিন্তিত থাকে, সেটি বোঝা গেল আড্ডাচ্ছলে বলা কুমিল্লা অধিনায়ক তামিম ইকবালের কথায়, ‘পরের ম্যাচে রাজশাহী শক্তিশালী হয়ে উঠবে, ওদের মোস্তাফিজ ফিরছে না!’
