
লিসান্দ্রো লোপেজ। আর্জেন্টিনার হয়ে খেলেছেন মাত্র সাত ম্যাচ। একটি মাত্র গোলেই শেষ ক্যারিয়ার। ক্লাব ফুটবলের ক্যারিয়ারটাও আহামরি নয়। তবু আর্জেন্টিনার ফুটবল ইতিহাস আলাদা করে মনে রাখবে তাঁকে। লোপেজের বদলি হিসেবেই যে আর্জেন্টিনার হয়ে অভিষেক হয়েছিল লিওনেল মেসির, আজ থেকে ঠিক দশ বছর আগে।এক দশক পূর্তির দিনটা মেসি আলাদা করে উদযাপন করবেন কিনা কে জানে। না করারই কথা। আর্জেন্টিনার হয়ে অভিষেকটা যতটা খারাপ হতে পারত, মেসির অভিষেক হয়েছিল তার চেয়েও খারাপ। মাঠে নামার মাত্র ৪৩ সেকেন্ডের মাথায় লাল কার্ড দেখে ফিরে যেতে হয়েছিল মাঠ ছেড়ে। বুদাপেস্টে হাঙ্গেরির সঙ্গে প্রীতি ম্যাচটা মেসির জন্য ছিল এমনই অপ্রীতিকর এক অভিজ্ঞতা, যার কথা মেসি ভুলবেন না কোনো দিনই।মাত্রই কিছুদিন আগে যুব দলের হয়ে বিশ্বকাপ জিতেছেন। সেই বিশ্বকাপের গোল্ডেন বল আর বুট দুটোই গেছে তাঁর দখলে। পরের মাসে জাতীয় দলে ডাকলেন কোচ হোসে পেকারম্যান। মেসিকে অবশ্য প্রথমার্ধে বেঞ্চেই বসে থাকতে হলো। দ্বিতীয়ার্ধের ১৮ মিনিটে নামলেন ১৮ নম্বর জার্সি পরে। ডান দিক দিয়ে আর্জেন্টিনার একের পর এক ছোট পাসে আক্রমণ শানাচ্ছে। মেসির পায়ে বল এল। মেসি ছুটলেন, সেই হরিণী গতিতে।জার্সি টেনে ধরে মেসিকে থামানোর বৃথা চেষ্টা করতে লাগলেন নাছোড় ভিলমস ভাঞ্চজাক। মেসি তবু ছুটলেন, যেভাবে ছোটেন। ভিলমস এবার পারলে মেসির শার্ট টেনেই ছিঁড়ে ফেলেন! ত্যক্ত-বিরক্ত হয়ে এক ঝাড়ায় ছিটকে ফেলতে চাইলেন। মেসির হাত মুখে লেগেছে কি লাগেনি, ভিলমস অস্কারজয়ী অভিনয়টা করে দেখালেন। যেন গোপন আততায়ীর স্নাইপারের গুলি এসে বিদ্ধ করেছে—এমন ভ​ঙ্গিতে ছিটকে পড়ে গেলেন মাঠে। আর তারই ফলাফল, হাইঞ্জ-সরিন-আয়ালাদের প্রতিবাদের পরেও রেফারির পকেট থেকে বেরিয়ে লাল কার্ড!মেসি যেন বিশ্বাসই করতে পারছিলেন না। এক মা​স আগে ম্যারাডোনার কীর্তির পুনরাবৃত্তি করে যুব বিশ্বকাপ জিতিয়েছিলেন বলে মেসির অভিষেক নিয়ে আগ্রহ ছিল অনেকেরই। তারাও হতভম্ব হয়ে আবিষ্কার করলেন, মেসি রাগে-হতাশায় মাখামাখি হয়ে চলে যাচ্ছেন ড্রেসিংরুমে।সেদিন ড্রেসিংরুমে ফিরে খুব কেঁদেছিলেন ১৮ বছর বয়সী মেসি। কিছুতেই প্রবোধ দেওয়া যাচ্ছিল না তাঁকে। পেকারম্যানও শান্ত করতে পারেননি। এ নিয়ে সবচেয়ে বেশি ফুঁসে উঠেছিলেন ডিয়োগো ম্যারাডোনা। খ্যাপাটে আর্জেন্টাইন কিংবদন্তি এর পেছনে দেখেছিলেন ষড়যন্ত্র, শুরুতেই মেসিকে প্রবল একটা মানসিক ধাক্কা দেওয়া।মেসি অবশ্য দ্রুতই শান্ত করে ফেলেন নিজেকে। পরের মাসে প্যারাগুয়ের বিপক্ষে বিশ্বকাপ বাছাই পর্বের ম্যাচের আগে সাংবাদিকদের বলেন, ‘এবারই আমার অভিষেক হচ্ছে। আগেরটা একটু বাড়াবাড়ি রকমের ছোট হয়ে গিয়েছিল।’মেসি কিন্তু তাঁর ক্যারিয়ারে এর পর আর কখনোই দেখেননি লাল কার্ড। সেখান থেকে এই দশ বছরে সর্বকালের অন্যতম সেরাদের কাতারে নিয়ে গেছেন নিজেকে। অবিশ্বাস্য সব কীর্তি গড়ে চলেছেন একের পর এক। কিন্তু একটা শূন্যতা দিয়ে আর্জেন্টিনার ক্যারিয়ার শুরু করার পর সেই শূন্যতা গুমরে ফিরছে আজও।
