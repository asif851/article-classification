
লোলিত মোদীর সেই ই-মেইলের প্রাপ্তি স্বীকার করেছে আইসিসি। বিশ্ব ক্রিকেটের সর্বোচ্চ সংস্থা এক বিবৃতিতে জানিয়েছে, আইপিএলের সাবেক কমিশনার মোদী ২০১৩ সালের জুন মাসে প্রধান নির্বাহী ডেভ রিচার্ডসনকে ওই মেইলটি পাঠিয়েছিলেন।এক আবাসন ব্যবসায়ীর কাছ থেকে সুরেশ রায়না, রবীন্দ্র জাদেজা ও ডোয়াইন ব্রাভোর উৎকোচ গ্রহণের তথ্য সংবলিত মোদীর ওই মেইলটি ইতিমধ্যেই তোলপাড় ফেলেছে ভারতীয় ক্রিকেট অঙ্গনে। আইসিসির ভাষ্য অনুযায়ী মেইলটি পাওয়ার সঙ্গে সঙ্গেই সেটা নাকি আইসিসির দুর্নীতি-দমন সংস্থা (আকসু) ও ভারতীয় ক্রিকেট বোর্ডের (বিসিসিআই) কাছে পাঠিয়ে দেওয়া হয়।আইসিসির কাছ থেকে মেইলটি পেয়ে আকসু কী করেছে, বিসিসিআইই বা কী করেছে, সে ব্যাপারে পরিষ্কার কোনো তথ্য অবশ্য আইসিসির এই বিবৃতিতে জানানো হয়নি।মোদীর ওই মেইলটি টুইটারে ফাঁস হওয়ার পর বিহার ক্রিকেট অ্যাসোসিয়েশনের প্রধান আদিত্য ভার্মা আইসিসিকে একটা চিঠি লিখে এই মেইলের ব্যাপারে তদন্ত দাবি করেন। তাঁর বক্তব্য ছিল, আইসিসির উচিত নিজেদের স্বচ্ছতা ও দায়বদ্ধতা রক্ষা করা। লোলিত মোদীর আইসিসিকে মেইল করে তিনজন ক্রিকেটারের বিরুদ্ধে কিছু অভিযোগ করেছিলেন। অভিযোগগুলো ছিল বেশ গুরুতর।ভার্মার চিঠি পেয়ে আইসিসি এখন বল ঠেলে দিয়েছে বিসিসিআইয়ের কোর্টে। এখন বিসিসিআই কী করে দেখার বিষয় সেটাই। সূত্র: আইএএনএস।
