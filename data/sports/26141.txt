

বোলিং অ্যাকশন প্রশ্নের মুখে পড়ায় বিশ্বকাপ থেকেই নাম কাটিয়ে নিতে হয়েছিল সাঈদ আজমলকে। বোলিং অ্যাকশন শুধরে দলে ফেরার পর এমনই নির্বিষ মনে হচ্ছিল যে দল থেকে বাদ পড়ে গেলেন মাত্র তিনটি ম্যাচ খেলেই। তারপর থেকেই নিজেকে হারিয়ে খুঁজছেন। আর নিজেকে এমন রূপে দেখার পেছনে খুঁজে পেয়েছেন এক ষড়যন্ত্র তত্ত্ব। আজমলের ধারণা, আইসিসি ইচ্ছে করেই অফ স্পিনারদের বিপদে ফেলছে। সেই সঙ্গে পাকিস্তানিদের বিরুদ্ধে অন্যদের ষড়যন্ত্রের ইঙ্গিতও দিলেন তিনি।
পাকিস্তানি অফ স্পিনার বাংলাদেশ সফরের পর থেকেই ব্রাত্য হয়ে পড়েছেন দলে। নির্বাচকদের দৃষ্টি কাড়ার মতো কিছু করতেও পারছেন না। এর জন্য নতুন বোলিং অ্যাকশনের দায়ও দেখছেন। অবশ্য আটত্রিশ বছর বয়সী আজমল একা নন, গত কিছুদিনে বেশ কয়েকজন অফ স্পিনারকেই বোলিং অ্যাকশন শুধরে আসার নির্দেশ দিয়েছে আইসিসি। অ্যাকশন শোধরানোর এ তালিকায় অফ স্পিনার ছাড়া অন্য কোনো ধরনের বোলারকেই দেখা যাচ্ছে না। আর সে জন্য আইসিসির নিয়মটাতেই সমস্যা দেখছেন তিনি।
আজমলের প্রশ্ন, ‘কেন শুধু অফ স্পিনারদেরই লক্ষ্য বানানো হচ্ছে? কেন বাঁহাতি স্পিনার, লেগ স্পিনার কিংবা পেস বোলারদের পরীক্ষা নেওয়া হয় না? আমাকে অসংখ্যবার বোলিং অ্যাকশন নিয়ে পরীক্ষা দিতে হয়েছে। আমি তাই বেশ যত্ন নিয়েই দেখেছি গত কিছুদিনের ঘটনাগুলো। আমি নিশ্চিত, অন্য বোলারদেরও যদি এই পরীক্ষা নেওয়া হয়, তবে আরও অনেককেই ১৫ ডিগ্রির সীমা পার করতে দেখা যাবে।’এরপরই নিজের এমন পরিণতিতে ষড়যন্ত্রের গন্ধ পেয়েছেন বলে জানালেন আজমল। তিনি পাকিস্তানি বলেই নাকি তাঁকে এমন হেনস্তা করা হচ্ছে। নিজের বক্তব্যের পক্ষে যুক্তি দিলেন এভাবে: ‘বিশ্বকাপের ঠিক আগে আমাকে এবং হাফিজকে বোলিং থেকে সরিয়ে দেওয়া হলো। আবার আসিফ বিলাল দুইটি ওয়ানডে খেলে উইকেট শূন্য থাকল, তখন কেউ সমস্যা খুঁজে পেলো না। আর যখনই পাঁচ উইকেট পেলো তখন তাঁর বোলিংয়ে সবাই সমস্যা খুঁজে পেলো! আমার কাছে এটা হাস্যকর মনে হয়েছে। তাঁরা যদি সঠিকভাবে হরভজনের পরীক্ষা নেয়, তবে আমি নিশ্চিত দেখবেন ১৫ ডিগ্রি পেরিয়ে যাচ্ছে সে।’এরপরই আজমল অফস্পিন বোলিংকে টিকিয়ে রাখার দাবি জানালেন আইসিসির কাছে, ‘অফ স্পিন কিংবা দুসরা একটা শিল্প, একে ধ্বংস করবেন না।’তবে অফস্পিনকে টিকিয়ে রাখার জন্য যে প্রস্তাব দিয়েছেন আজমল, তা শুনলে একটু বাড়াবাড়ি মনে হবে। এই অফ স্পিনারের দাবি, কেবল অফ স্পিনারদের জন্য বোলিংয়ের অ্যাঙ্গেল ২০ ডিগ্রি করা হোক। সূত্র: পিটিআই
