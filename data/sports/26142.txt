
মোস্তাফিজুর রহমানের কী হয়েছে? প্রশ্নটা খোদ বাংলাদেশ টিম ম্যানেজমেন্টের। আর এই প্রশ্নের উত্তর খুঁজতে আজ রাতে তাঁর সঙ্গে সভায় বসবেন কোচ চন্ডিকা হাথুরুসিংহে, প্রধান নির্বাচক মিনহাজুল আবেদীন, ওয়ানডে অধিনায়ক মাশরাফি বিন মুর্তজা ও টেস্ট অধিনায়ক মুশফিকুর রহিম।সিরিজের প্রথম দুটি ওয়ানডের পর তৃতীয় ওয়ানডেতে বিশ্রাম দেওয়া হয় মোস্তাফিজকে। টি-টোয়েন্টি সিরিজে দুই ম্যাচ খেলার পর বিশ্রামে যেতে পারেন আবারও। পিঠে নাকি সামান্য ব্যথা অনুভব করছেন তিনি। সে কারণে নিজেই বিশ্রাম চাইছেন। সেটা হলে বে ওভালে কাল সিরিজের শেষ টি-টোয়েন্টিতে মোস্তাফিজের জায়গায় দলে ঢুকবেন আরেক পেসার তাসকিন আহমেদ।এর আগে জাতীয় দলের ফিজিও ডিন কনয়ের পরামর্শেই বিশ্রাম দেওয়া হয়েছিল মোস্তাফিজকে। কিন্তু যত দূর জানা গেছে, এবার ফিজিরও দিক থেকে সে রকম কোনো পরামর্শ নেই। মোস্তাফিজ নিজেই মানসিকভাবে একটু নুইয়ে পড়েছেন এবং সেটা উল্টো ফিজিওর কাছে অস্বাভাবিকই মনে হচ্ছে। দল সূত্রের তথ্য, ফিজিও ডিন কনয় বলেছেন, এই বয়সে মানসিকভাবে এতটা নুইয়ে পড়া বিস্ময়কর। তার ওপর মোস্তাফিজের এখন দৃশ্যমান কোনো শারীরিক সমস্যা নেই যে টি-টোয়েন্টি ম্যাচ খেলতেও তিনি ইতস্তত করবেন। অনুশীলন থেকেও সরে থাকবেন দূরে। দ্বিতীয় টি-টোয়েন্টির আগের দিন অনুশীলনে এলেও বল করেননি মোস্তাফিজ।টি-টোয়েন্টি খেলতে না পারলে মোস্তাফিজের টেস্টও খেলতে পারার কথা নয়। ঝুঁকি এড়াতে তাই প্রথম টেস্টের দলে রাখা হয়নি তাঁকে। দ্বিতীয় টেস্টের দলে থাকবেন কি না, নিশ্চিত নয় সেটাও। আজ রাতের সভায় তাঁর সঙ্গে কথা বলে হয়তো সে ব্যাপারে কোনো সিদ্ধান্তে পৌঁছাতে পারবেন কোচ-নির্বাচকেরা।
