
আর মাত্র দুটি টেস্ট খেলেই ২৪ বছরের বর্ণাঢ্য ক্রিকেট ক্যারিয়ারটি শেষ করবেন শচীন টেন্ডুলকার। ক্রিকেট বিশ্বে এখন সর্বকালের অন্যতম সেরা এই ব্যাটসম্যানের শেষ উদ্যাপনেরই প্রস্তুতি চলছে। টেন্ডুলকার অবশ্য তার আগে চলে এসেছেন আরও একটি শেষের দ্বারপ্রান্তে। হরিয়ানার বিপক্ষে মুম্বাইয়ের হয়ে রঞ্জি ট্রফির শেষ ম্যাচটা খেলছেন লিটল মাস্টার। আর ঘরোয়া ক্রিকেটের এই শেষ ম্যাচটা জয় দিয়ে শেষ করার থেকে মাত্র ৩৯ রান দূরে আছেন টেন্ডুলকার। নিজে অপরাজিত আছেন ৫৫ রান করে। ২৪০ রানের লক্ষ্যে ব্যাট করতে নেমে ছয় উইকেট হারানো মুম্বাই এখন জয়ের আশা খুঁজছে টেন্ডুলকারের ব্যাটের দিকে তাকিয়েই।প্রথম ইনিংসে সফল হতে পারেননি টেন্ডুলকার। সাজঘরে ফিরেছিলেন মাত্র ৫ রান করে। তবে দ্বিতীয় ইনিংসে ভক্তদের হতাশ করেননি ভারতের এই ব্যাটিং বিস্ময়। ৮৭ রানে ২ উইকেট হারানোর পর উইকেটে এসে দলের হাল ধরেছেন শক্ত হাতেই। এরপর মুম্বাই আরও চারটি উইকেট হারালেও দিনের শেষে অপরাজিতই আছেন টেন্ডুলকার। আগামীকাল শেষ দিনে মাত্র ৩৯ রান সংগ্রহ করতে পারলেই জয় পাবে মুম্বাই। টেন্ডুলকারও ঘরোয়া ক্রিকেট থেকে বিদায় নিতে পারবেন তৃপ্তি নিয়ে।
