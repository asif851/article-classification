
২০১১ সালে দায়িত্ব নেওয়ার পরই ইয়ুর্গেন ক্লিন্সমান মনোযোগ দেন দল গড়ে তোলার দিকে। এ জন্য অজনপ্রিয় সিদ্ধান্ত নিতেও এতটুকু দ্বিধাবোধ করেননি। শেষ পর্যন্ত জয় হয়েছে তাঁরই। শুরুর দিকে অতিমাত্রায় খেলোয়াড় বদলের অভিযোগে বিস্তর সমালোচনা হয়েছে যাঁর, সেই ক্লিন্সমানকে নিয়েই এখন যুক্তরাষ্ট্রে ধন্য ধন্য। কনক্যাকাফ অঞ্চলের চূড়ান্ত বাছাইয়ে চ্যাম্পিয়ন হয়েই বিশ্বকাপের টিকিট কেটেছে যুক্তরাষ্ট্র। বিশ্বকাপেও ক্লিন্সমানের দলকে নিয়ে আশাবাদী মার্কিনরা। ক্লিন্সমানের সঠিক নির্দেশনায় দল অনেক দূর যাবে বলেই বিশ্বাস তাদের। তবে বিশ্বকাপে দল যেমনই করুক, যুক্তরাষ্ট্রের কোচ থাকবেন ক্লিন্সমানই। পারফরম্যান্সের পুরস্কার হিসেবে গত ডিসেম্বরেই ক্লিন্সমানের সঙ্গে ২০১৮ বিশ্বকাপ পর্যন্ত চুক্তি নবায়ন করেছে যুক্তরাষ্ট্র। ইউএস সকারের সভাপতি সুনীল গুলাটি ক্লিন্সমানের প্রশংসায় পঞ্চমুখ। এএফপি।
