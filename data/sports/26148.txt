
জিম্বাবুয়ের বিপক্ষে শেষ টি-টোয়েন্টিতে কী ঝড়টাই না তুলেছিলেন মোহাম্মদ শাহজাদ! ৬৭ বলে ১১৮ রানের ইনিংস খেলে আইসিসির সহযোগী সদস্য দেশের কোনো খেলোয়াড় হিসেবে ক্রিকেটের ক্ষুদ্রতম ফরম্যাটের সর্বোচ্চ ব্যক্তিগত স্কোরটা নিজের করে নিয়েছেন। দারুণ এই কীর্তির পরপরই স্বীকৃতিটা হাতে-হাতেই পেয়ে গেছেন এই আফগান ক্রিকেটার। আইসিসির টি-টোয়েন্টি র‍্যাঙ্কিংয়ের সেরা ব্যাটসম্যান হিসেবে শীর্ষ দশে উঠে এসেছেন তিনি।
শারজার সেই ইনিংসটির কারণেই শীর্ষ দশে উঠে এসেছেন বললে অবিচারই করা হয়। এক ইনিংস খেলেই তো আর কেউ সেরা দশে ঢুকতে পারে না। এর জন্য চাই ধারাবাহিকতা। গত এক বছর ধরেই দুর্দান্ত ফর্মে আছেন এই মারকুটে ব্যাটসম্যান। ২০১৫ সালের শুরু থেকে এ পর্যন্ত ১৩টি টি-টোয়েন্টি ম্যাচ খেলে তাঁর সংগ্রহ ৪৪৮ রান। এই সময়ে যা যেকোনো ব্যাটসম্যানের সর্বোচ্চ সংগ্রহ। নিজের পারফরম্যান্স দিয়েই ১২ ধাপ এগিয়ে তাঁর অবস্থান এখন আট-এ।মোহাম্মদ শাহজাদের সঙ্গে আরেক আফগান ক্রিকেটারেরও র‍্যাঙ্কিংয়ে উল্লম্ফন ঘটেছে। জিম্বাবুয়ের বিপক্ষে টি-টোয়েন্টি সিরিজে দুই ম্যাচে ৫ উইকেট নেওয়া জাদরানও টি-টোয়েন্টির শীর্ষ দশ বোলারের মধ্যে উঠে এসেছেন। তাঁর অবস্থানও আটে। গত বছর অবশ্য জাদরান আরও একবার শীর্ষ দশে স্থান করে নিয়েছিলেন।বৃহস্পতি এখন আফগান ক্রিকেটের তুঙ্গেই বলা চলে। কদিন আগে তারা দল হিসেবেও ওয়ানডে র‍্যাঙ্কিংয়ের দশে উঠে এসেছে। গান শোনাচ্ছে আগামীর সোনালি ভবিষ্যতের।
