
বাউন্সারটা ধেয়ে গেল মাথার ওপর দিয়ে। তবু বল ছাড়লেন না মুশফিকুর রহিম। চেষ্টা করলেন পেরিস্কোপ খেলার। একবার, দুবার...কয়েকবার। শটটা কখনো ঠিক হলো, কখনো হলো না।জিম্বাবুয়ে সিরিজ সামনে রেখে বাংলাদেশ দলের ব্যাটে-বলের অনুশীলন শুরু হবে আজ। তবে কাল নিজ উদ্যোগে কয়েকজন সময় কাটিয়েছেন নেটে। দলের অনুশীলনের বাইরে নেটে আলাদাভাবে সময় কাটান মুশফিক, এটা অনেকেরই জানা। তবে এদিন তাঁকে পাওয়া গেল একটু অন্যরূপে। ঘণ্টা দুয়েকের ব্যাটিং অনুশীলনের পুরো সময়ই ছিলেন বেশ আক্রমণাত্মক।তাঁর ব্যাটে দেখা মিলল বেশ কিছু উদ্ভাবনী শটের। খেললেন স্কুপ, রিভার্স সুইপ, সুইচ হিট কিংবা পেরিস্কোপ। বিসিবি একাডেমির নেটে এই ব্যতিক্রমী শটগুলোই শুধু নয়, ঝালিয়ে নিলেন স্লগ সুইপ, কাট, ড্রাইভ, পুলের মতো নিজের প্রিয় শটগুলোও।২২ গজে ধারাবাহিক পারফরম্যান্স আর নিখুঁত টেকনিকে নিজেকে প্রতিষ্ঠিত করেছেন দলের অন্যতম সেরা ব্যাটসম্যান হিসেবে। ২০১৫ সালে বাংলাদেশের ব্যাটসম্যানদের মধ্যে ওয়ানডেতে সবচেয়ে বেশি রান ছিল তাঁরই। ১৮ ওয়ানডেতে ২ সেঞ্চুরি ও ৪ ফিফটিতে ৫১.১৩ গড়ে রান ৭৬৭। স্ট্রাইক রেট ১০১.৫৮ বলে দেয় বলের সঙ্গে পাল্লা দিয়ে রান তুলতে কতটা দক্ষ তিনি। কিন্তু এই পরিসংখ্যানে তুষ্ট হওয়ার মতো খেলোয়াড় তিনি নন। এ বছরে একের পর এক টি-টোয়েন্টির চ্যালেঞ্জ নিতে নিজেকে অন্যভাবে প্রস্তুত করছেন মুশফিক। তাই তো ব্যতিক্রমী সব শট আয়ত্তে আনতে ঘাম ঝরালেন ঐচ্ছিক অনুশীলনে।অনুশীলন শেষে শটগুলো নিয়ে বিস্তারিত কিছু বলতে চাইলেন না। তবে এটা স্পষ্ট, শটের ভান্ডার সমৃদ্ধ করার লক্ষ্য নিয়েই এগোচ্ছেন মুশফিক, ‘অপশন রাখা ভালো। আমার শক্তিশালী দিক কোনটা, সব প্রতিপক্ষই জানে। এ কারণে নিজের আলাদা পরিকল্পনা থাকা উচিত। শক্তির দিকটা ভেবে তো আর প্রতিপক্ষ বল করবে না। এ কারণেই কিছু বিকল্প রাখা। যখন উপায় থাকবে না, এগুলো কাজে লাগানো যাবে। এ কারণেই বেশি করে অনুশীলন করছি।’
