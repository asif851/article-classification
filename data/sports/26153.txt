
সবকিছু ঠিকঠাক থাকলে আগামী মাসের মাঝামাঝি বাবা হবেন। প্রথম সন্তানের জন্মক্ষণে স্ত্রীর পাশে থাকাটাকেই জরুরি মনে করছেন সাকিব আল হাসান। বিসিবির কাছে তাই ছুটি চেয়েছেন নভেম্বরের মাঝামাঝি পর্যন্ত। ছুটি মঞ্জুর হলে দ্রুতই যুক্তরাষ্ট্রের বিমানে উঠবেন বিশ্বসেরা অলরাউন্ডার।মূলত অস্ট্রেলিয়া সিরিজ না হওয়াতেই সাকিবের এখন যুক্তরাষ্ট্রে যাওয়ার সিদ্ধান্ত। বিসিবি থেকে জাতীয় লিগে খেলার বাধ্যবাধকতা ছিল। কিন্তু স্ত্রী সন্তানসম্ভবা বলে কিছুটা ছাড় পেতে যাচ্ছেন তিনি। কাল মুঠোফোনে বিসিবির ক্রিকেট পরিচালনা প্রধান নাঈমুর রহমান বললেন, ‘নভেম্বরের দ্বিতীয় সপ্তাহ পর্যন্ত ছুটির আবেদন করেছে সাকিব। ক্রিকেটাররা খেলার জন্য এমনিতেই ব্যক্তিগত জীবনে অনেক ত্যাগ স্বীকার করে। তবে কিছু কিছু সময়ে তাদেরও পরিবারের পাশে থাকার সুযোগ পাওয়া উচিত। আমরা বিষয়টা বিবেচনা করে দেখব।’ সঙ্গে অবশ্য জানিয়েছেন, এর মধ্যে জাতীয় দলের কোনো খেলা হলে সাকিবকে অগ্রাধিকার দিতে হবে সেটাকেই।কাল জাতীয় লিগের দ্বিতীয় পর্বের খেলা শুরু হলেও এতে খেলছেন না সাকিব ও মুশফিকুর রহিম। দুজনই কাল গণভবনে প্রধানমন্ত্রী শেখ হাসিনার সংবর্ধনায় উপস্থিত ছিলেন। সাকিব অবশ্য সেখানে না গেলেও এই পর্বে না-ও খেলতে পারতেন। গত সপ্তাহে বিসিবিকে দেওয়া দরখাস্তে যে তিনি ছুটিটা চেয়ে রেখেছেন গতকাল থেকেই!
