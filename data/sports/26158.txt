
গ্যালারিতে দর্শক নেই। বার্সেলোনারা একাদশে তারকা খেলোয়াড় নেই। মেসি-সুয়ারেজ-নেইমার নেই। শেষ পর্যন্ত ম্যাচেও নেই ‘জয়’। তবে এত ‘নেই’-এর মধ্যেও আসল পাওয়াটা ঠিকই পেল বার্সা। কাল কোপা ডেল রের সেমিফাইনালের ফিরতি লেগে ভ্যালেন্সিয়ার সঙ্গে ১-১ ড্র। লুইস এনরিকের বার্সা ভেঙে দিল পেপ গার্দিওলার বার্সার সেই অবিশ্বাস্য রেকর্ড। এ নিয়ে সব প্রতিযোগিতায় টানা ২৯ ম্যাচ অপরাজিত বার্সা। ২০১০-১১ মৌসুমে গার্দিওলার বার্সা টানা অপরাজিত ছিল ২৮ ম্যাচে। ক্লাবের নতুন অপরাজিত থাকার রেকর্ড এই প্রশ্নটাও তুলে দিল—এনরিকের বার্সাই কি গার্দিওলার বার্সার চেয়ে ভালো?
প্রথম লেগটা ৭-০ গোলে জিতেছিল বার্সা। চার গোল করেছিলেন লুইস সুয়ারেজ, তিন গোল মেসির। প্রথম লেগে কোনো দল এভাবে জিতলে ফিরতি লেগের দরকারই পড়ে না। অলৌকিক কিছু করলেও ভ্যালেন্সিয়ার লাভ হতো কি না কে জানে। প্রতিপক্ষের অলৌকিকত্বের দিনেও কি বার্সা সাত গোল হজম করে? টানা ম্যাচের মধ্যে থাকা খেলোয়াড়দের বিশ্রাম দিতে এনরিকে কাল আসলে যে দলটি নামালেন, তাতে দ্বিতীয় সারির একাদশও হয়তো অনেকে বলবেন না। সেই দলটাকেও নিজেদের মাঠে হারাতে পারল না ভ্যালেন্সিয়া। ফুটবল পণ্ডিত হয়ে বিশ্বজুড়ে কোচদের সমালোচনা করে সুনাম কুড়ানো গ্যারি নেভিল কোচ হয়ে আসার পর কাজটার ওজন হাড়ে হাড়ে টের পাচ্ছেন।বার্সা কতটা অপরিচিত একাদশ নামিয়েছিল, সেটি এই তথ্যেও বুঝতে পারেন। ১-১ ড্র ম্যাচে বার্সার হয়ে গোল করেছেন উইলফ্রিড কাপতুম। ফুটবল-কীট না হলে বার্সার সাধারণ সমর্থকদের কাছেও ক্যামেরুনিয়ান মিডফিল্ডারের নামটি অচেনা। সেই অচেনা কাপতুমই এনরিকেকে নতুন ইতিহাস গড়তে সাহায্য করলেন। ৩৯ মিনিটে করা নেগ্রেদোর গোলটি কিছুতেই শোধ দিতে পারছিল না বার্সা। ম্যাচের তখন মাত্র ৫ মিনিট বাকি। সান্দ্রোর বদলি হিসেবে নামার দুই মিনিটের মধ্যেই গোল করলেন কাপতুম। সেটাই অপরাজিত রাখল বার্সাকে। বার্সার সিনিয়র দলের হয়ে প্রথম গোল, সেটিতেই এই ইতিহাস—কাপতুমকে এবার চিনবে সবাই!এ নিয়ে চার মাসেরও বেশি সময় ধরে পরাজয়ের স্বাদ পায়নি বার্সা। গত বছর ৩ অক্টোবর সেভিয়ার কাছে লিগে হারার পর এখন পর্যন্ত ২৩ জয় আর ৬ ড্র। এই সেভিয়ার সঙ্গেই খুব সম্ভবত কোপার ফাইনালে দেখা হবে বার্সার। আজ অন্য সেমিফাইনালের ফিরতি লেগে সেল্টা ভিগোর মুখোমুখি হবে প্রথম লেগে ৪-০ গোলে জিতে এগিয়ে থাকা সেভিয়া।১৩০ দিনের এই অপরাজেয় যাত্রায় বার্সা এরই মধ্যে কাপের ফাইনালে, চ্যাম্পিয়নস লিগের শেষ ১৬তে। লিগেও শক্ত অবস্থান নিয়ে শীর্ষে। এই সময়টাতে বার্সা ২৯ ম্যাচে করেছে ৮৭ গোল, হজম করেছে মাত্র ১৫টি।
