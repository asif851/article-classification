
৪৪ বলে দরকার ৩৮ রান। ৭ উইকেটে এ রান তোলা কঠিন কিছুই না। ভারতের প্রথমবারের বিশ্বকাপ জয়ের স্বপ্নকে আর স্বপ্ন বলা যাচ্ছিল না। কিন্তু শ্রাবসোল নামের এক ঝড় এসে সব বদলে দিল। ৪৬ রানে ৬ উইকেট নিয়ে ভারতকে চুরমার করে দিলেন শ্রাবসোল। ভারতকে ৯ রানে হারিয়ে চতুর্থবারের মতো ওয়ানডে বিশ্বকাপ জিতে নিল ইংল্যান্ড। 
কিছুদিন আগে এই ইংল্যান্ডে এ রকম এক ফাইনাল থেকে হতাশা নিয়ে ফিরেছেন বিরাট কোহলিরা। চ্যাম্পিয়নস ট্রফিতে কোহলিদের দর্শক বানিয়ে উৎসবে মেতেছে পাকিস্তান। ছেলেদের অতৃপ্তি মেয়েরা কাটিয়ে দেবেই বলে মনে হচ্ছিল। পুনম রউত, হারমানপ্রীত কৌরদের (৫১) ব্যাটে যখন ৩ উইকেটে ১৯১ রান করে ফেলল ভারত। কৌর আউট হয়ে গেলেও ওপেনার রউত ছিলেন উইকেটে, আক্রমণাত্মক মেজাজে থাকা কৃষ্ণমূর্তিও ছিলেন। এই সময়ে এগিয়ে এলেন আনিয়া শ্রাবসোল। মিডিয়াম পেসে তছনছ করে দিলেন দিলেন ভারতের ব্যাটিং। ৯ রানের মধ্যে রউত (৮৬) ও কৃষ্ণমূর্তিকে (৩৫) ফেরালেন। মাঝে কোনো রান করেই ফিরেছেন ভার্মা। তবুও জয়ের আশা করছিল ভারত। শেষ ১২ বলে ১১ রানের সমীকরণেও এনে ফেলেছিলেন দীপ্তি শর্মা। কিন্তু চার বলের মধ্যে শেষ দুই উইকেটও তুলে নিয়ে ম্যাচ শেষ করে দিলেন শ্রাবসোল। এর আগে ঝুলন গোস্বামীর দুর্দান্ত বোলিংয়ে (৩/২৩) ইংল্যান্ডকে ২২৮ রানে বেধে ফেলেছিল ভারত। কিন্তু শ্রাবসোল এ রানকেই জয়ের জন্য যথেষ্ট বানিয়ে দিলেন।
 
