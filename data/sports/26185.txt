
২০১৫ সালে পাকিস্তানের বিপক্ষে অপরাজিত ১২৭ রান। ওই বছরই পরপর দুই ম্যাচে দক্ষিণ আফ্রিকার বিপক্ষে অপরাজিত ৮৮ ও ৯০ রান। এরপর গত শুক্রবার আয়ারল্যান্ডের বিপক্ষে অপরাজিত ৮৭ রান। ইনিংসগুলো সৌম্য সরকারের। বাংলাদেশ জিতেছে এমন ওয়ানডেতেই যেন চওড়া হয়ে যায় সৌম্যর ব্যাট। শুধু এই চার ইনিংসই নয়, বাংলাদেশ জিতেছে এমন ম্যাচে সবচেয়ে বেশি ব্যাটিং গড় সৌম্যরই। বাংলাদেশ জিতেছে এমন ১৫ ম্যাচে এই বাঁহাতির গড় ৫২.৩৩। ৪৯.১৮ গড় নিয়ে দুইয়ে আরেক বাঁহাতি সাকিব আল হাসান। সাকিবকে নিয়ে ৭৭টি ওয়ানডে জিতেছে বাংলাদেশ। দল জিতেছে এমন ওয়ানডেতে কমপক্ষে পাঁচ ইনিংস ব্যাট করেছেন এমন ব্যাটসম্যানদের মধ্যে সবচেয়ে বেশি গড়ের মালিকের নামটা অবাকই করবে—আন্দিলে ফিকোয়াও। পাঁচ ইনিংসের চারটিতেই অপরাজিত থাকায় দক্ষিণ আফ্রিকার তরুণ অলরাউন্ডারের ব্যাটিং গড় ৯৬.০০। 
