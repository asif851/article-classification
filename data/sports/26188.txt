
• উইগানের কাছে ১-০ গোলে হেরেছে ম্যানচেস্টার সিটি। • ৭৯ মিনিটে উইগানের পক্ষে গোল করেন উইল গ্রিগ। • দ্বিতীয়ার্ধে ১০ জন নিয়ে খেলেছে ম্যানচেস্টার সিটি। • ম্যাচের ৮২ শতাংশ সময় বলের দখল ছিল সিটির
ইংলিশ প্রিমিয়ার লিগে শিরোপার লড়াইটাকে প্রায় একপেশে বানিয়ে ফেলেছে যে ম্যানচেস্টার সিটি, তারাই কিনা এফএ কাপে হোঁচট খেল পুঁচকে উইগান অ্যাথলেটিকের কাছে! সেই হোঁচটে ধপাস করে পড়ে গেল পেপ গার্দিওলার দল। এই গার্দিওলা এক বছরে ৬ শিরোপা জেতার অনন্য কীর্তি গড়েছিলেন বার্সেলোনাকে নিয়ে। এবার আরও বড় কীর্তির হাতছানি ছিল তাঁর সামনে। এক বছরে জিততে পারতেন সাতটি শিরোপাও। কিন্তু তা আর হচ্ছে না। এফএ কাপ থেকে বিদায় নিতে হলো সিটিকে। অথচ উইগান এবার পড়ে আছে ইংলিশ ফুটবলের তৃতীয় সারির প্রতিযোগিতায়!
বিশ্বের সবচেয়ে পুরোনো এই ক্লাব প্রতিযোগিতার কোয়ার্টার ফাইনালে সিটি যাচ্ছে না—এমন ভাবনা বোধ হয় ছিল না কারওরই। কিন্তু ম্যাচের ৭০ মিনিটে উইল গ্রিগের গোল হতভম্ব করে দেয় সিটি-সমর্থকদের। বক্সের ঠিক মাথা থেকে সিটি ডিফেন্ডার কাইল ওয়াকারের একটা ভুলকে কাজে লাগান গ্রিগ। ম্যাচের দ্বিতীয়ার্ধটা অবশ্য ১০ জনে খেলেছে সিটি। ৪৫ মিনিটের মাথায় সিটি মিডফিল্ডার ফ্যাবিয়ান ডেলফ উইগানের ম্যাক্স পাওয়ারকে স্লাইডিং ট্যাকল করে লাল কার্ড খান। একজন খেলোয়াড় কম নিয়ে সিটি আর ম্যাচে ফিরতে পারেনি। নকআউট এই টুর্নামেন্টের পঞ্চম রাউন্ডে বিদায় নিতে হলো অন্যতম ফেবারিটদের। পুরো মৌসুমে সব প্রতিযোগিতায় সিটির তৃতীয় হার।
এই হারে চারটি ট্রফি জয়ের স্বপ্নকে কবর দিতে হচ্ছে সিটির। ইংলিশ ফুটবলে একটি বাড়তি টুর্নামেন্ট খেলার সুযোগ থাকে। ইউরোপের বাকি দলগুলো যেখানে লিগ-কাপ-চ্যাম্পিয়নস ট্রফির ট্রেবল জয়কে পরম আরাধ্য মনে করে, ইংল্যান্ডের শীর্ষ দলগুলোর জন্য ট্রেবলের বদলে কোয়াড্রুপল জেতার সুযোগ। সিটি এবার শুরু থেকে এত অবিশ্বাস্য খেলছিল, শিরোপা-চতুষ্টয়ের একটা শোরই উঠে গিয়েছিল। কিন্তু কালকের হার এই সতর্কবার্তা দিল, মৌসুমের আসল পর্যায়ে এসে একটু পা হড়কালে এত দিনের সব সাধনা বৃথা।
ম্যাচ শেষে গার্দিওলাও তাই বললেন, এটা একটা নকআউট ম্যাচ। ফাইনালের মতো এই খেলায় জয়ের জন্য তাঁরা সর্বশক্তিই প্রয়োগ করেছিলেন। সুতরাং এই হার মেনে নিচ্ছেন। উইগানকে শুভেচ্ছা।
