
বাংলাদেশে আসন্ন সফর নিয়ে কিছুটা টালবাহানা আছে অস্ট্রেলিয়ার। তবে কাগজে-কলমে এখন পর্যন্ত এটাই ঠিক, আগামী আগস্টে তারা বাংলাদেশে আসবে দুই টেস্টের সিরিজ খেলতে। সম্ভাব্য সে সিরিজের আগে অস্ট্রেলিয়া দলকে সতর্ক করে দিলেন অস্ট্রেলিয়ারই সাবেক ক্রিকেটার ও বর্তমানে ধারাভাষ্যকার ডিন জোন্স। অস্ট্রেলিয়া দলকে উদ্দেশ করে তিনি টুইট করেছেন, ‘আগস্টে বাংলাদেশকে হারাতে হলে অস্ট্রেলিয়াকে সেরা খেলাটাই খেলতে হবে, না হলে তারা বাংলাদেশের কাছে হারবে।’ ২০১৫ সালের অক্টোবরে বাংলাদেশে এসে দুটি টেস্ট খেলার কথা ছিল অস্ট্রেলিয়া দলের। নিরাপত্তাহীনতার কথা বলে সফরটি শেষ মুহূর্তে স্থগিত করে তারা। ডিন জোন্সের টুইট দেখে অস্ট্রেলিয়া দল ‘নিরাপত্তাহীনতা’য় ভুগতে পারে এবারও। তবে সেটি কোনো সন্ত্রাসী হামলার ভয়ে নয়, বাংলাদেশ দলের সাম্প্রতিক পারফরম্যান্সের কারণেই।
