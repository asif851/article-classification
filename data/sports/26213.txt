



অকল্যান্ড টেস্টে প্রথম ইনিংসে ৫৮ রানে অলআউট ইংল্যান্ড।
৩২ রানে ৬ উইকেট নিয়েছেন নিউজিল্যান্ডের পেসার ট্রেন্ট বোল্ট।
টেস্টে এটা ইংল্যান্ডের ষষ্ঠ সর্বনিম্ন রানের ইনিংস।
তবে নিউজিল্যান্ডের বিপক্ষে টেস্টে এটা ইংল্যান্ডের সর্বনিম্ন রানের ইনিংস।


ঘরের বাইরে সর্বশেষ ১২ টেস্টের ৯টিতেই হার। নিউজিল্যান্ড সফর দিয়ে তাই ঘরের বাইরে ভালো করতে চেয়েছিলেন জো রুট। অকল্যান্ডের পেসবান্ধব উইকেটে টস জিতে বেশ সাহস নিয়েই আগে ব্যাটিংয়ে নেমেছিলেন। ইংল্যান্ড অধিনায়ক যদি জানতেন, চকচকে গোলাপি বলটা নিয়ে কিউই পেসাররা ৬৩ বছরের পুরোনো এক হিসাব চুকিয়ে দেওয়ার লক্ষ্যে মাঠে নামবেন, তাহলে অন্তত ব্যাটিং নিতেন না!
প্রথম ইনিংসে এক সেশনও ব্যাট করতে পারেনি ইংল্যান্ড। সর্বসাকল্যে ২০.৪ ওভারে তারা ৫৮ রানে অলআউট! নিয়ন্ত্রিত লাইন-লেংথের সঙ্গে সুইংয়ের পসরা সাজিয়ে ইংল্যান্ডের ১০ উইকেট ভাগ করে নিয়েছেন নিউজিল্যান্ডের দুই পেসার ট্রেন্ট বোল্ট ও টিম সাউদি। মাত্র ১০.৪ ওভার বোলিং করেই টেস্টে নিজের সেরা ফিগার (৬/৩২) তুলে নিয়েছেন বোল্ট। সাউদিও ১০ ওভার বোলিং করে ২৫ রানে নিয়েছেন ৪ উইকেট। টেস্ট ইতিহাসে এ নিয়ে মাত্র ১৫তমবারের মতো মাত্র দুজন বোলারের কাছেই গুটিয়ে গেল গোটা প্রতিপক্ষ!
১৯৫৫ সালে অকল্যান্ডের এই এডেন পার্কেই ইংল্যান্ডের বিপক্ষে টেস্টে নিজেদের দ্বিতীয় ইনিংসে ২৬ রানে অলআউট হয়েছিল নিউজিল্যান্ড। টেস্ট ইতিহাসে এক ইনিংসে সর্বনিম্ন রানে গুটিয়ে যাওয়ার সেই রেকর্ডটা বোল্ট-সাউদি জুটি আজ হয়তো মুছে ফেলতে চেয়েছিলেন। মাত্র ২৩ রানে ইংল্যান্ডের ৮ উইকেট ফেলে তাঁরা সেই পথেও ছিলেন। কিন্তু ইংল্যান্ডকে বাঁচিয়েছেন ক্রেগ ওভারটন, নয় নম্বরে ব্যাটিংয়ে নেমে খেলেছেন দলের হয়ে সর্বোচ্চ রানের ইনিংস—২৫ বলে ৩৩।
ইংল্যান্ডের আগের নয়টি উইকেটের জুটি থেকে এসেছে মাত্র ২৭ রান। দশম উইকেটে ওভারটন-অ্যান্ডারসন জুটির অবদান ৩১! বোল্ট-সাউদিরা শেষ পর্যন্ত টেস্টে এক ইনিংসে সর্বনিম্ন রানে গুটিয়ে দেওয়ার কোনো রেকর্ড নতুন করে লেখাতে না পারলেও একটা কীর্তি ঠিকই গড়েছেন—নিউজিল্যান্ডের বিপক্ষে টেস্টে এটাই ইংল্যান্ডের সর্বনিম্ন রানের ইনিংস। আর টেস্টে এটা ইংল্যান্ডের ষষ্ঠ সর্বনিম্ন স্কোর।
ওভারটনের ৩৩ রান বাদ দিলে ইংল্যান্ড কিন্তু টেস্টে এক ইনিংসে সর্বনিম্ন রানে গুটিয়ে যাওয়ার রেকর্ডটা এড়াতে পারত না। অধিনায়ক রুট, টেস্ট দলে ফেরা বেন স্টোকস, জনি বেয়ারস্টো, মঈন আলীদের কেউ রানের খাতাই খুলতে পারেননি। মোট ৫টি ‘ডাক’! কাকতালীয় ব্যাপার, ৬৩ বছর আগের সেই টেস্টে নিউজিল্যান্ডের ২৬ রানে অলআউট হওয়ার ইনিংসেও ৫টি ‘ডাক’ ছিল! সর্বোচ্চ ১১ রান করেছিলেন বার্ট সাটক্লিফ।
অর্থাৎ, ওভারটনের ইনিংসটা বাদ দিলে বোল্ট-সাউদিরা কিন্তু সেই হিসাব কড়ায়-গন্ডায় চুকিয়ে দেওয়ার পথেই ছিলেন। ইংল্যান্ড দলের স্বীকৃত ব্যাটসম্যানের মধ্যে মার্ক স্টোনম্যানের ১১ রানের ইনিংসটা যে সর্বোচ্চ!
এ প্রতিবেদন লেখা পর্যন্ত প্রথম ইনিংসে নিউজিল্যান্ডের স্কোর ১ উইকেটে ৩৬। জিত রাভালকে (৩) তুলে নিয়েছেন ইংল্যান্ডের পেসার জেমস অ্যান্ডারসন।
