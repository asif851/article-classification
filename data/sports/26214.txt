
প্রতিবাদ-বিরোধিতা যথেষ্ট হওয়ার পরও থামানো যায়নি আইসিসির আমূল পরিবর্তন। ‘বিগ থ্রি’র সংস্কার প্রস্তাব ঠিকই পাস হয়েছে সিঙ্গাপুরের বৈঠকে। পাকিস্তান ছাড়া একে একে সবাই ভিড়েছে বিগ-থ্রির পক্ষে। রাজনীতির মারপ্যাঁচে পাকিস্তান পড়ে গেছে ফাঁকে! এ কারণেই কিনা মুখ ফসকে পিসিবির সাবেক চেয়ারম্যান ইজাজ বাট ফট করে বলে বসলেন—বিগ থ্রি ‘শূকরশাবক’ (সন্স অব পিগস)!২০০৮ থেকে ২০১১—এ তিন বছর পিসিবির চেয়ারম্যান ছিলেন বাট। কদিন আগে লাহোরের গাদ্দাফি স্টেডিয়ামে আইসিসির সংস্কার প্রসঙ্গে পিসিবির বর্তমান চেয়ারম্যান নজম শেঠির সঙ্গে বৈঠক শেষে বেরিয়ে আসার পর সরাসরি সম্প্রচার হওয়া এক টেলিভিশন সাক্ষাত্কারে বাটকে জিজ্ঞেস করা হয়, ‘তিন বোর্ডের (বিগ থ্রি) ব্যাপারে আপনার ভাবনা কী?’পিসিবির চেয়ারম্যান বুঝতে পারেননি সাক্ষাত্কারটি সরাসরি সম্প্রচার হচ্ছে। ভেবেছিলেন পরে হয়তো প্রচার করা হবে। সেই ভেবেই বলেন, ‘দেখুন, আমার এই মন্তব্যটা প্রচার করবেন না, যদিও আমার ব্যক্তিগত অভিমত, ওই তিন বোর্ডই আসলে শূকরশাবক।’বাটের উদ্ধৃতি সম্প্রচার হয়েই যাবে বুঝতে পেরে তাঁর পাশে থাকা পিসিবির এক কর্তা তড়িঘড়ি করে পরিস্থিতি সামাল দেওয়ার চেষ্টা করে বলেন, ‘এটা কিন্তু ওনার একান্ত অভিমত, আমাদের নয়।’বোঝাই যাচ্ছে, বাট কী ধরনের মন্তব্য করে বসেছেন! একে ‘মন্তব্য’ না বলে ‘গালি’ বলা বোধ হয় ভালো। সে যা হোক, এমনিতেই একঘরে হওয়ার শঙ্কা, তার ওপর আবার বাটের এ বেফাঁস মন্তব্য। খুবই অস্বস্তিতেই পড়েছে পিসিবি। রয়টার্স।
  
