
বাংলাদেশ সফরে ওয়ানডে খেলতে চেয়েছিল অস্ট্রেলিয়া, ভারতের বিপক্ষে সিরিজটায় যে প্রস্তুতি হয়ে যেত। তবে টেস্ট সিরিজ খেলেই উপমহাদেশের কন্ডিশনের সঙ্গে বেশ ভালো মানিয়ে নিচ্ছে দেখা যাচ্ছে। ভারত-অস্ট্রেলিয়া সিরিজের শুরুতে যে স্বাগতিকদের কাঁপিয়ে দিয়েছে স্টিভ স্মিথের দল। চেন্নাইয়ে ৮৭ রান তুলতেই ৫ উইকেট হারিয়েছে ভারত। শেষ ভরসা হিসেবে উইকেটে আছেন সাবেক অধিনায়ক ধোনি ও নতুন তারকা হার্দিক পান্ডিয়া। দুজনের ১১১ রানের অবিচ্ছিন্ন জুটিতে ৪০ ওভারে ৫ উইকেটে ১৯৮ তুলেছে ভারত। পান্ডিয়া অপরাজিত আছেন ৭৭ রানে।
১১ রানে ৩ উইকেট হারানোর পর কেদার যাদবকে নিয়ে ধাক্কা সামলানোর চেষ্টা করেছেন রোহিত শর্মা। এর আগে দলকে বিপদে রেখে ফিরে গেছেন অজিঙ্কা রাহানে (৫), বিরাট কোহলি (০) ও মনীশ পান্ডে (০)। এর মধ্যে শেষের দুজনকে তিন বলের মধ্যে ফিরিয়েছেন কোল্টার-নাইল।
কিন্তু রোহিত ২৮ রানে ফিরে গেলে ৫৩ রানের জুটি ভাঙে। কেদারও ৪০ রান করে ফিরে গেলে বিপদে পড়ে যায় ভারত। সেখান থেকেই ষষ্ঠ উইকেটে অবিশ্বাস্য এক জুটি গড়েন পান্ডিয়া-ধোনি। জুটিতে পান্ডিয়ার নাম লিখতে হচ্ছে আগেই। এই অলরাউন্ডার যে ৭৭ রান তুলেছেন মাত্র ৬২ বলে। চাপের মুখে কী অবিশ্বাস্য ইনিংসটাই না খেলছেন। সেঞ্চুরি করতে পারলে সাতে নেমে সেঞ্চুরি করা চতুর্থ ভারতীয় হবেন।
