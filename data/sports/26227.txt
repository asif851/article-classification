
দুবছর আগেও ফ্লয়েড মেওয়েদারকে নিয়ে এমন খবর ছাপাতে হয়েছে সংবাদমাধ্যমকে। এরপর মেওয়েদার অবসর নিয়ে দুদণ্ড শান্তি দিয়েছিলেন সবাইকে। যাক, অন্যের টাকা-পয়সা গোনার দায়িত্ব থেকে রেহাই পেল খেলার পাতা। কিন্তু বিধি বাম, আবারও হাজির হয়েছেন এই বক্সার। আরেকটি মাল্টি মিলিয়ন ডলার লড়াই জিতে কাঁপিয়ে দিয়েছেন খেলার জগৎ। প্রতিটি জ্যাব আর পাঞ্চে উশুল করে নিয়েছেন হাজার হাজার কোটি টাকা!
বাংলাদেশ সময় আজ সকালে যুক্তরাষ্ট্রের লাস ভেগাসে হয়ে গেল সাম্প্রতিক সময়ের সবচেয়ে আলোচিত বক্সিং লড়াই। আর সেই লড়াইয়ে আইরিশ মিক্সড মার্শাল আর্ট খেলোয়াড় কনর ম্যাকগ্রেগরকে দশম রাউন্ডে টেকনিক্যাল নকআউট করে নিজের ৫০তম লড়াইটাও জিতে গেলেন মেওয়েদার। ৫০-০, এই হলো মেওয়েদারের ক্যারিয়ার রেকর্ড! আর এই জয় দিয়ে ২০০ মিলিয়ন ডলারও জিতেছেন মেওয়েদার!
তবে সিএনএনের দাবি, এই ফাইট থেকে সব মিলিয়ে প্রায় ৪০০ মিলিয়ন ডলার (৩ হাজার ২০০ কোটি টাকারও বেশি) পাবেন মেওয়েদার। অবশ্য ‘মানি’ ডাকনামের এই বক্সার কদিন আগে জিমি কিমেল শোতে দাবি করেছিলেন, হার-জিত যা-ই হোক না কেন, অন্তত সাড়ে তিন শ মিলিয়ন ডলার নিয়েই রিং ছাড়বেন তিনি। সব মিলিয়ে এই ম্যাচ ৬০০ মিলিয়ন ডলারের আয় এনে দেবে বলে ধারণা করা হচ্ছিল। বাংলাদেশি টাকায় যেটি ৪ হাজার ৮৭০ কোটি টাকা!
দুবছর আগে ম্যানি প্যাকিয়াওকে হারিয়ে ৪৯তম জয় নিয়ে অবসরে গিয়েছিলেন। হোটেল রুমে নোটের বান্ডিলের মাঝে শুয়ে ছবি তুলে সবাইকে সেটা দেখিয়েছিলেন। এবার কী করবেন তিনি?
এবারের লড়াইটা প্যাকিয়াও-মেওয়েদারের লড়াইয়ের চেয়েও কয়েক গুণ বেশি উন্মাদনা তৈরি করেছিল। এতটাই ‘ট্রেন্ড’ তৈরি করেছিল, গুগলে শুধু হোয়েন (when) লিখলে অটোসাজেশন হিসেবে প্রথমেই দেখাত ‘মেওয়েদার ও ম্যাকগ্রেগরের ফাইট কখন?’ উন্মাদনার আসল কারণ মেওয়েদারের প্রতিপক্ষ। ম্যাকগ্রেগর আগে কখনো পেশাদার বক্সিংয়ের লড়াইয়ে নামেননি। এটাই ছিল তাঁর প্রথম লড়াই। মিক্সড মার্শাল আর্টের আল্টিমেট ফাইটিংয়ের (ইউএফসি) লাইট ওয়েট বিভাগের বর্তমান চ্যাম্পিয়ন। তাঁর জীবনের গল্পটাও অদ্ভুত। চার বছর আগেও বেকার পানির মিস্ত্রি থেকে অবিশ্বাস্য উত্থান হয়েছিল। মিক্সড মার্শাল আর্ট তাঁকে যশ, খ্যাতি—সবই দিয়েছে।
স্বাভাবিকভাবেই এই লড়াইয়ে মেওয়েদার ছিলেন হট ফেবারিট। শুধু বয়স আর দুই বছর রিংয়ের অনুপস্থিতি, যা একটু আশা দেখাচ্ছিল ম্যাকগ্রেগরকে। শেষ পর্যন্ত পারেননি। নিজে থেকে হাল ছাড়তেও রাজি ছিলেন না। তবে দুই রাউন্ড আগেই তাঁর বেগতিক অবস্থা দেখে রেফারি নিজে থেকে ম্যাচের শেষ ঘোষণা করেন।
পেশাদার বক্সিংয়ে অভিষেকে একালের সেরা বক্সারের মুখোমুখি হওয়ার সাহস দেখানোর জন্যই ম্যাকগ্রেগর বাহবা পাচ্ছেন। পয়সাকড়িও কম জুটছে না। হেরে গেলেও অন্তত ১০০ থেকে ১২০ মিলিয়ন ডলার পাচ্ছেন তিনিও।
কিছুদিন ধরেই এই ফাইট নিয়ে উত্তেজিত বক্সিং ও ইউএফসি জগতের লোকজন। মাত্র ২০ হাজার দর্শকের একটি প্রদর্শনী ম্যাচের টিকিট বিক্রি করেই ৭০ মিলিয়ন ডলার আয় করেছে আয়োজকেরা। আর পে-পার-ভিউ থেকে আয়ের অঙ্কটার মোট হিসাব এখনো মেলেনি। ৯৯ ডলার দিয়ে সরাসরি এ ম্যাচ দেখার সুযোগ করে দেওয়া হয়েছে টিভি দর্শকদের। ধারণা করা হচ্ছে, প্রায় ৫০ লাখ মানুষ সরাসরি দেখেছে এ ফাইট। সে ক্ষেত্রে পে-পার-ভিউ থেকেই প্রায় ৪৮ কোটি ৫০ লাখ ডলার আয় করেছে আয়োজকেরা। সব মিলিয়ে ৬০০ মিলিয়ন ডলার উঠে আসার কথা এ লড়াই থেকে!
তার বড় অংশ মেওয়েদার বাগিয়ে নিয়ে গেলেন। আর এই জয় দিয়ে নিজের প্রাইজমানির অঙ্কটাও এক বিলিয়ন ডলার পার করিয়ে চূড়ান্ত অবসরের ঘোষণা দিলেন মেওয়েদার।
বাকি সব খেলার খেলোয়াড় হিংসা করতেই পারেন। ২০১৪ বিশ্বকাপ জয়ী দল প্রাইজমানি পেয়েছে ৩৫ মিলিয়ন ডলার। উইম্বলডন জিতে রজার ফেদেরার পেয়েছেন ২.২ মিলিয়ন পাউন্ড। ২০১৫ ক্রিকেট বিশ্বকাপের চ্যাম্পিয়ন হয়ে অস্ট্রেলিয়া জিতেছে ৩.৯ মিলিয়ন ডলার।
বাকি কোন খেলাতেইবা এভাবে শরীরে আর মুখে আঘাতের পর আঘাত সহ্য করে টিকে থাকতে হয়! সূত্র: এএফপি, সিএনএন, রয়টার্স, বিবিসি।
