
কোপা আমেরিকার ফাইনালের পর জাতীয় দলকে বিদায় বলে দেওয়া লিওনেল মেসির সঙ্গে বার্সেলোনায় দেখা করতে গিয়েছিলেন আর্জেন্টিনার নতুন কোচ এদগার্দো বাউজা। এর কিছুদিন পরই অবসর ভেঙে আবারও জাতীয় দলে ফেরার ঘোষণা দিয়েছেন আর্জেন্টিনা অধিনায়ক। বাউজা কী এমন বলেছিলেন, মেসি দ্রুতই সিদ্ধান্ত বদলে ফেললেন। আর্জেন্টিনা কোচ বলছেন, তেমন কিছুই নয়; সমকালীন ফুটবলের এই মহাতারকাকে নির্বোধদের কথায় কান না দেওয়ার পরামর্শ দিয়েছেন তিনি। 
প্রাক-মৌসুম প্রস্তুতির অংশ হিসেবে গাম্পার ট্রফিতে ১০ আগস্ট সাম্পাদোরিয়ার বিপক্ষে খেলেছিলেন মেসি। ম্যাচের পরে বার্সা তারকার সঙ্গে দেখা করেন তিনি। প্রায় দুই ঘণ্টার আলোচনার বিষয়বস্তু নিয়ে বাউজা বললেন, ‘মেসিকে বোঝাতে নয়, ফুটবল নিয়ে কথা বলতে গিয়েছিলাম। প্রায় দুই ঘণ্টা আমরা ফুটবল নিয়ে কথা বলেছি। স্বাভাবিকভাবেই আলোচনায় তার প্রসঙ্গও এসেছে। আমি তাকে বলেছি, “আর্জেন্টিনায় ১০০টা নির্বোধ আছে। যাদের কাজ কথা বলা ও সমালোচনা করা। এরা সব সময়ই বেশি বেশি চায়। তুমি যদি ওই ১০০ নির্বোধের সমালোচনায় কান দাও পাগল হয়ে যাবে।”’ মেসি ফেরার পরপরই বিশ্বকাপ বাছাইপর্বের দল ঘোষণা করেছে আর্জেন্টিনা। স্বাভাবিকভাবে তিনি আছেন এই দলে। জাতীয় দলের হয়ে বড় শিরোপা জিততে মেসির তৃষিত অপেক্ষার কথাই বললেন বাউজা, ‘এরপর সে যে ফেরার ঘোষণা দিয়েছে, এটা স্বাভাবিকভাবেই দেখছি। জাতীয় দলে খেলা ও বড় কিছু জয়ের আকুলতা নিয়ে আপনাদের বলেছি। বিশ্বের সেরা হয়েও ম্যাচ জয়ের নিশ্চয়তা আপনার নেই। তবে প্রতিপক্ষের বিরাট হুমকি হওয়ার নিশ্চয়তা তো আছে। মেসির থাকার সুবিধা আমাদের নেওয়া প্রয়োজন। সে যে মানের খেলোয়াড়, স্বাভাবিকভাবেই তার ওপর চাপ থাকে। সে এটা জানে। আমরাও জানি, তার কাছে বল গেলে সে ভিন্ন কিছুই করতে পারে। তবে দল থেকে তাকে সহায়তা করা প্রয়োজন।’ তথ্যসূত্র : গোলডটকম।
