
লক্ষ্যটা খুব বড় কিছু ছিল না। ৫০ ওভারে ২২৬। ইংল্যান্ডের শক্তিশালী ব্যাটিং লাইনআপের এটা সহজেই পেরিয়ে যাওয়ার কথা। কিন্তু অ্যাশলি নার্স ও দেবেন্দ্র বিশুর দারুণ বোলিংয়ে হঠাৎই পথ হারিয়ে ফেলেছিল তারা। স্কোরবোর্ডে ১২৪ রান উঠতেই ৬ উইকেট হারিয়ে হারের শঙ্কা ঘাড়ে চেপেছিল ইংলিশদের। তবে সেটা হতে দেননি জো রুট আর ক্রিস ওকস। রুটের অপরাজিত ৯০ আর ওকসের ৬৮ রানে অ্যান্টিগায় দ্বিতীয় ওয়ানডেতে ৪ উইকেটে জিতে সিরিজ নিজেদের করে নিয়েছে ইংল্যান্ড।রুট তাঁর ৯০ রানের ইনিংসটি খেলেছেন ১২৭ বলে। বাউন্ডারির মেরেছেন মাত্র ৩টি। সেই তুলনায় ওকস একটু আক্রমণাত্মকই ছিলেন ৮৩ বলের ইনিংসটিতে ৫টি চার ও ২টি ছক্কা। রুট-ওকস ছাড়াও রান পেয়েছেন জেসন রয়, ৪৮ বলে ৫২। ওয়েস্ট ইন্ডিজের ২২৫ রানের জবাবে শুরুটা অবশ্য ভালো হয়নি ইংল্যান্ডের। স্কোরবোর্ডে এক রান উঠতেই ফিরে যান স্যাম বিলিংস। এরপর জেসন রয় আর রুট দলকে নিয়ে যান ৮৭ পর্যন্ত। রয় নার্সের বলে ফেরার পরপরই মড়ক লাগে ইংলিশ ইনিংসে। নার্স ও বিশুর বলে একে একে ফেরেন অধিনায়ক এউইন মরগান, বেন স্টোকস, জস বাটলার ও মঈন আলী। ১৬ রানে ৪ উইকেট হারিয়ে দল যখন মহাবিপর্যয়ে, ঠিক তখনই হাল ধরেন রুট ও ওকস। নার্স ১০ ওভার বল করে ৩৪ রানে নিয়েছেন ৩ উইকেট। বিশু পেয়েছেন ২ উইকেট। একটি উইকেট শ্যানন গ্যাব্রিয়েলের।এর আগে টসে জিতে ব্যাটিংয়ে নেমে ৫০ ওভারে ২২৫ রানে অলআউট হয় ওয়েস্ট ইন্ডিজ। জেসন মোহাম্মদের ব্যাট থেকে আসে সর্বোচ্চ ৫০। ক্রেইগ ব্রাফেট করেন ৪২। এ ছাড়া জোনাথন কার্টার ৩৯ ও কার্লোস ব্রাফেট ২৩ রান করেন। ইংল্যান্ডর লিয়াম প্লাংকেট ৩২ রানে নেন ৩ উইকেট। স্টিভেন ফিন পেয়েছেন ২ উইকেট। সূত্র: ক্রিকইনফো।
