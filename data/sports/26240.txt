
এক সপ্তাহও হাতে নেই, ২৩ ডিসেম্বরেই এল ক্লাসিকো। বার্সেলোনা ও রিয়াল মাদ্রিদ—দুই দলই চাইবে সেদিন সেরা দলকে নামাতে। এবারই ওউসমানে ডেমবেলেকে ১৪৭ মিলিয়ন ইউরোতে দলে টেনেছে বার্সা। সেরা একাদশে বার্সা খুব করেই চাইবে তাঁকে। তাঁর নাম থাকবে। কিন্তু চোটাক্রান্ত ডেমবেলেকে শনিবার বার্নাব্যুতে দেখা যাবে কি না, সেটা নিয়ে ধোঁয়াশা সৃষ্টি করছে বার্সেলোনা।
এবার দুটি এল ক্লাসিকো দেখা হয়ে গেছে ইতিমধ্যে। স্প্যানিশ সুপার কাপের দুই লেগেই বার্সেলোনাকে হারিয়েছে রিয়াল। এর মাঝে দুই দলেই এসেছে অনেক পরিবর্তন। রিয়ালের গতবারের সাফল্য এনে দেওয়া তিন ফুটবলার চলে গেছেন। বার্সাও নেইমারের বদলি হিসেবে এনেছে ডেমবেলেকে। দুই দলের সামগ্রিক অবস্থাতেও এসেছে পরিবর্তন। রিয়াল লা লিগায় অনেকটা পিছিয়ে গেছে। আর অনেকটা দূরত্ব নিয়ে এগিয়ে আছে বার্সেলোনা।
এমন অবস্থায় এই ক্লাসিকোতেই লিগের মীমাংসা হয়ে যাবে বলে ভাবা হচ্ছে। এমন ম্যাচে সেরা দলকে হাতে চাইবেন সবাই। চোটের কারণে মাত্র তিন ম্যাচ খেলেই ডেমবেলে দলের বাইরে। তবে এরই মধ্যে চোট সারিয়ে ফিটনেস ফিরিয়ে আনার কাজ করছেন এই ফরাসি ফরোয়ার্ড। এমনও শোনা গিয়েছিল, এল ক্লাসিকোতে দেখা যাবে তাঁকে। কিন্তু এখন বার্সা কোচ আরনেস্তো ভালভার্দে বলছেন, ‘ডেমবেলের অবস্থা ভালো, এ সপ্তাহেই সে দলের সঙ্গে অনুশীলনে অংশ নিয়েছে। কিন্তু এখনো পুরো সেশনে অংশ নেওয়ার মতো নয়। আমরা আগের মতোই কাজ করে যাব। সে সম্ভবত জানুয়ারিতে ফিরবে, অন্য কিছু করলে ঝুঁকি হয়ে যায়।’
বার্সা কোচের এমন কথার পর ডেমবেলেকে নিয়ে আর কোনো দ্বিধা থাকার কথা নয়। কিন্তু স্প্যানিশ সংবাদমাধ্যমের দাবি, ক্লাব কর্মকর্তারা নাকি আশা করছেন, ২৩ ডিসেম্বরে মাঠে নামবেন ডেমবেলে। গত সেপ্টেম্বরে চোট পাওয়া এই ফরাসি ফরোয়ার্ড নাকি প্রত্যাশার চেয়ে দ্রুতগতিতে সেরে উঠছেন। এক সপ্তাহের মধ্যেই মাঠে নামার উপযুক্ত হয়ে যাবেন। কিন্তু আগেই সেটা জানিয়ে পড়ে যেন হতাশ হতে না হয়, তাই প্রকাশ্যে জানুয়ারির কথা বলা হচ্ছে। তা ছাড়া বার্সার সম্ভাব্য একাদশ নিয়ে রিয়ালকেও একটু বিভ্রান্তির মধ্যে রাখা গেল!
দেখাই যাক, রিয়ালের জন্য কোনো চমক নিয়ে হাজির হতে পারে কি না বার্সেলোনা! সূত্র: মার্কা।
