
ক্রিকেট বিশ্বকাপের সবচেয়ে দীর্ঘ পর্বটা শেষ পর্যায়ে। এরই মধ্যে গ্রুপ পর্বেই বিদায়ঘণ্টা বেজে গেছে পাঁচ দলের। তবে এ পাঁচ দলের কেউ বিদায় নিচ্ছে একটি-দুটি জয়ের সান্ত্বনা নিয়ে, কেউবা শূন্য হাতে। স্কটল্যান্ড পড়বে শেষ দলেই। আজ অস্ট্রেলিয়ার বিপক্ষে বৃষ্টিবিঘ্নিত খেলায় ন্যূনতম প্রতিরোধও গড়ে তুলতে পারেনি স্কটিশরা। স্কটল্যান্ডকে ৭ উইকেটে হারিয়ে গ্রুপ পর্বটা ভালোভাবেই শেষ করল অন্যতম আয়োজক অস্ট্রেলিয়া।
ছোট লক্ষ্য তাড়া করতে নেমে শুরু থেকেই হাত খুলে খেলছিলেন অস্ট্রেলিয়ার ওপেনার মাইকেল ক্লার্ক ও অ্যারন ফিঞ্চ। স্কটল্যান্ডের বেঁধে দেওয়া লক্ষ্য টপকাতে অস্ট্রেলিয়া ব্যয় করে ৩ উইকেট ও ১৫ দশমিক ২ ওভার। দলীয় ৩০ রানে প্রথম উইকেটের পতন। ১০ বলে ২০ রানে টেলরের বলে ফিরে যান ফিঞ্চ। এরপর ওয়াটসন-ক্লার্কের দ্বিতীয় উইকেটে ৫৮ রানের জুটি। ডেভির বলে ২৪ রান করা ওয়াটসন ফিরলে অস্ট্রেলিয়ার সামান্য ছন্দপতন। ১ উইকেটে ৮৮ থেকে ৩ উইকেটে ৯২-৪ রানের ব্যবধানে দুই উইকেটের পতন। ৪৭ বলে ৪৭ রান করে ফেরেন অধিনায়ক ক্লার্ক। দলকে জয়ের বন্দরে নিয়ে জেমস ফকনার অপরাজিত ছিলেন ১৬ ও ডেভিড ওয়ার্নার ২১ রানে।এর আগে টসে জিতে স্কটল্যান্ডকে প্রথমে ব্যাট করতে পাঠান ক্লার্ক। শুরু থেকেই অস্ট্রেলিয়ান বোলারদের দাপটে উইকেটে থিতু হতেই পারছিলেন না কোনো স্কটিশ ব্যাটসম্যান। স্কোরবোর্ডে ৯৫ রানে তুলতেই ৮ উইকেট নেই স্কটল্যান্ডের! শেষমেশ ২৫ দশমিক ৪ ওভারে তাদের ইনিংস গুটিয়ে যায় মাত্র ১৩০ রানে। অস্ট্রেলিয়ার পক্ষে সর্বোচ্চ ৪ উইকেট নেন মিচেল স্টার্ক, প্যাট কামিন্সের সংগ্রহে ৩টি। শেন ওয়াটসন, গ্লেন ম্যাক্সওয়েল ও মিচেল জনসন নেন ১টি করে উইকেট।কোয়ার্টার ফাইনালে অস্ট্রেলিয়ার প্রতিপক্ষ অবশ্য এখনো নিশ্চিত নয়। অন্যদিকে বিশ্বকাপে কোনো ম্যাচ না জিতেই বিদায় নিতে হল স্কটল্যান্ডকে।
