
বাংলাদেশের বিপক্ষে টেস্ট-লড়াইকে ‘সমানে-সমান’ই মনে করেন ভারতের অধিনায়ক বিরাট কোহলি। টেস্ট শুরুর আগের দিন হায়দরাবাদে এক সংবাদ সম্মেলনে কোহলির মুখে ছিল বাংলাদেশের-স্তুতি। নিউজিল্যান্ডের বিপক্ষে ওয়েলিংটন টেস্টে সাকিব আল হাসান ও মুশফিকুর রহিমের ৩৫৯ রানের জুটির কথা উল্লেখ করে তাঁর মন্তব্য, ‘বাংলাদেশের ব্যাটিং হেলাফেলা করা যাবে না। টেস্টের এক দিনে সাড়ে তিন শর ওপর রান করাটা দুর্দান্ত ব্যাপার। টেস্টে সারা দিনে ওভার প্রতি সাড়ে চার করে রান করাটাও বিশেষ কিছুই।’র‍্যাঙ্কিংয়ে বিরাট পার্থক্য। কিন্তু হায়দরাবাদে বাংলাদেশকে সহজ প্রতিপক্ষ ভাবার কোনো কারণই দেখেন না হাল আমলের অন্যতম সেরা এই ব্যাটসম্যান, ‘পরিশ্রম, সামর্থ্যের সঠিক প্রয়োগ আর পারফরম্যান্সে শৃঙ্খলা ছাড়া আপনি টেস্ট ম্যাচ জিততে পারবেন না। বাংলাদেশ দলে উঁচু মানের বেশ কয়েকজন ক্রিকেটার আছে। বাংলাদেশের বিপক্ষে জিততে হলে আমাদের দলগতভাবে সেরা পারফরম্যান্সটাই করতে হবে।’আন্তর্জাতিক অঙ্গনে প্রতিটি ম্যাচই এক রকম। চ্যালেঞ্জ সব ম্যাচেই থাকে। বাংলাদেশের বিপক্ষে টেস্টটাও ব্যতিক্রম নয়। কোহলির মতে, ‘এই ম্যাচেও আমাদের প্রস্তুতিটা একই থাকবে। মাঠেও একই পরিকল্পনা অনুসরণ করতে হবে। এখানে প্রতিপক্ষ কে, সেটি নিয়ে ভেবে লাভ নেই। এমন নয় যে বাংলাদেশ ভারতের জন্য সহজ প্রতিপক্ষ।’একটি জায়গায় বাংলাদেশের অধিনায়ক মুশফিকুর রহিমের সঙ্গে একমত নন কোহলি। টেস্ট মর্যাদা পাওয়ার ১৭ বছর পর ভারতের মাটিতে বাংলাদেশ টেস্ট খেলতে যাচ্ছে। এমন মুহূর্তকে ‘ঐতিহাসিক’ই মনে করেন ভারতীয় অধিনায়ক, ‘আমরা বাংলাদেশে অনেকবারই খেলতে গিয়েছি। বাংলাদেশ ভারতে খুব বেশি বার আসেনি। দ্বিপাক্ষিক সিরিজ খেলতে তো নয়ই। সুতরাং, অবশ্যই এটি ঐতিহাসিক এক মুহূর্ত।’ভবিষ্যতে বাংলাদেশ ভারতে আরও বেশি করে আসবে বলেই আশা কোহলির, ‘আশা করি ভবিষ্যতে ভারতের মাটিতে ধারাবাহিকভাবেই খেলতে আসবে বাংলাদেশ। ভারতের মাটিতে খেলতে আসাটা বাংলাদেশের জন্যও খুব ভালো। ভারত অবশ্যই ক্রিকেটের জন্য দারুণ এক জায়গা। আমি মনে করি এই সফরটা তারা উপভোগই করবে। বাংলাদেশের এই সফর অবশ্যই বিশেষ এক উপলক্ষ।
