
ভাবনাটা ছিল পোপ ফ্রান্সিসের। জনকল্যাণে ফুটবলকে কাজে লাগানো। তাঁর সেই ভাবনা বাস্তবে রূপ দিতে এগিয়ে এসেছেন মেসি, জিদান, ইতো, পিরলো, জানেত্তিদের মতো একঝাঁক সাবেক ও বর্তমান ফুটবলার। তাঁরা সবাই মিলে খেলবেন একটা প্রীতি ম্যাচ। ১ সেপ্টেম্বর রোমের অলিম্পিক স্টেডিয়ামে হতে যাওয়া ম্যাচটা থেকে পাওয়া পুরো অর্থ ব্যয় করা হবে ইউরোপ-দক্ষিণ আমেরিকাসহ বিশ্বের দরিদ্র জনগোষ্ঠীর কল্যাণে। ‘ম্যাচ ফর পিস’ নামে এই উদ্যোগের সঙ্গী দুটি দাতব্য প্রতিষ্ঠানও। এর একটি আবার চালাচ্ছেন সাবেক আর্জেন্টাইন ডিফেন্ডার হাভিয়ের জানেত্তি ও তাঁর স্ত্রী পলা। অলিম্পিক স্টেডিয়ামের ওই ম্যাচে খেলতে সম্মতি দিয়েছেন রবার্তো বাজ্জো, জিয়ানলুইজি বুফনরাও। শুধু তা-ই নয়। সবাই মিলেই চাইছেন যেন সফল হয় এ উদ্যোগ। গোলডটকম।
