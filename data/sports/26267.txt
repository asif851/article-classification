
ক্রিকেটে ম্যাচ ফিক্সিংসহ ক্রীড়া জগতের সব ধরনের দুর্নীতি ও অনিয়ম দূর করতে এবং এসব অপরাধের শাস্তি দেওয়ার জন্য ভারত এবং পাকিস্তানের আইন ও বিধিবিধান পর্যালোচনা করতে বলেছে যুব ও ক্রীড়া মন্ত্রণালয়-সম্পর্কিত সংসদীয় কমিটি।
আজ মঙ্গলবার জাতীয় সংসদ ভবনে অনুষ্ঠিত কমিটির বৈঠকে ওই সুপারিশ করা হয়। কমিটি ভারত-পাকিস্তানের ক্রীড়া আইনে ইতিবাচক কিছু থাকলে তা বাংলাদেশের ক্রীড়া আইনে সংযোজন করতে বলেছে। 
সংসদ সচিবালয় থেকে জানানো হয়, বৈঠকে উপজেলা পর্যায়ে মিনি স্টেডিয়াম নির্মাণের অগ্রগতি নিয়ে আলোচনা করা হয়। একই সঙ্গে কাজের অগ্রগতি জোরদার করতে নিয়মিত পর্যবেক্ষণের সুপারিশ করা হয়। এ ছাড়া ক্রীড়া সামগ্রী কেনার ক্ষেত্রে ক্রীড়া পরিদপ্তর থেকে যথাযথ বিধিবিধান অনুসরণ করে দরপত্র আহ্বান ও সাংসদদের চাহিদার ভিত্তিতে সেগুলো সরবরাহ করার সুপারিশ করা হয়।
ক্রীড়া সামগ্রীর গুণগতমান নিশ্চিত করতে কমিটির সদস্য গোলাম ফারুক খন্দকারকে আহ্বায়ক এবং সামশুল হক চৌধুরী, মাহাবুব আরা বেগম, শফিকুল আজম খাঁন ও কবিরুল হককে সদস্য করে একটি সংসদীয় উপকমিটি গঠন করা হয়।     
কমিটির সভাপতি জাহিদ আহসানের সভাপতিত্বে অনুষ্ঠিত বৈঠকে কমিটির সদস্যরা ছাড়াও  যুব ও ক্রীড়া প্রতিমন্ত্রী আহাদ আলী সরকার অংশ নেন।
