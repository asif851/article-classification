
দেয়ালে পিঠ থেকে যাওয়া থেকেই ঘুরে দাঁড়াল অস্ট্রেলিয়া। নিজেদের মাটিতে হোয়াইটওয়াশ হওয়ার লজ্জার সামনে পড়ে গিয়েছিল স্টিভ স্মিথের দল। আগের টেস্টগুলোতে যেভাবে খেলেছে, মনে হচ্ছিল না এই লজ্জা তারা এড়াতে পারবে। আগের সিরিজেই শ্রীলঙ্কার কাছে এই লজ্জায় পড়েছে তারা। ঘরের মাঠের সিরিজে একের পর এক ইনিংসে রীতিমতো নাকাল হচ্ছিল দক্ষিণ আফ্রিকার কাছে। কিন্তু অ্যাডিলেডের দিবারাত্রির টেস্টটা ৭ উইকেটে জিতে ঘুরে দাঁড়ানোর বার্তা দিল অস্ট্রেলিয়া।এই টেস্টের আগে অস্ট্রেলিয়ার ক্রিকেটে অনেক ওলটপালট এসেছিল। প্রধান নির্বাচকের পদ থেকে সরে দাঁড়িয়েছেন রডনি মার্শ। আগের টেস্টের দল থেকে পাঁচজনকে বাদ দিয়ে নতুন ছয়জনকে ডেকে পাঠিয়েছিল অস্ট্রেলিয়া। এই টেস্টে অভিষেকই হয়েছে তিনজনের। অস্ট্রেলিয়ার ক্রিকেটে এমন টালমাটাল সময় খুব বেশি আসেনি। এত এত অদল-বদল হিতে বিপরীতও হতে পারত। কিন্তু অস্ট্রেলিয়া লজ্জা করল উজ্জীবিত হয়ে। নিজেদের ব্যাগি গ্রিন টুপিটার সম্মান বাঁচাতে লড়ল যেন দাঁত চেপে। ১২৭ রানের লক্ষ্যটা আজ টেস্টের চতুর্থ দিনেই ছুঁয়ে ফেলল। বেনশর ৩৪, অন্য ওপেনার ডেভিড ওয়ার্নারের ৪৭; এরপর অধিনায়ক স্মিথের ৪০ দাপুটে এক জয় এনে দিল তাদের। যে জয় হয়তো আত্মবিশ্বাসও ফিরিয়ে আনবে গত পাঁচ বছরে চারবার ধবল-ধোলাইয়ের শিকার হওয়া ক্রিকেটের এক সময়ের রাজাদের। ৬ উইকেটে ১৯৪ রান নিয়ে তৃতীয় দিন শেষ করেছিল দক্ষিণ আফ্রিকা। নাছোড় স্টিভেন কুক ওপেনিংয়ে নেমে এক প্রান্ত আগলে রেখেছিলেন। শেষ পর্যন্ত শেষ ব্যাটসম্যান হিসেবে আউট হওয়ার আগে সেঞ্চুরি (১০৪) তুলে নিয়েছেন। তবে শেষ দিকে এক ভারনন ফিল্যান্ডার ছাড়া আর কেউ তাঁকে সেভাবে সঙ্গ দিতে পারেনি। দ্বিতীয় ইনিংসে ২৫০ রান তুলে অলআউট হয়েছে দক্ষিণ আফ্রিকা।প্রথম ইনিংসে পাওয়া বড় লিডের সুবাদে তাতে ১২৭ রানের লক্ষ্য দাঁড়ায় অস্ট্রেলিয়ার সামনে। বিনা উইকেটে ৬৪ তুলে দারুণ এক শুরুও পেয়ে যায় তারা। ফিফটি থেকে ৩ রান দূরে থাকতে রান আউট হন ওয়ার্নার। দুই বল পরে প্রথম ইনিংসের সেঞ্চুরিয়ান উসমান খাজা শূন্য রানে ফিরে যান। স্কোর ৬৪ থাকতেই দুই উইকেট পড়ে যাওয়ার ধাক্কা দ্রুত সামলে নেয় স্মিথ-রেনশর ৬১ রানের জুটি। জয় থেকে মাত্র ২ রান দূরে থাকতে ​স্মিথ ফিরে না গেলে আরেকটু বড় জয় অস্ট্রেলিয়া পেতেই পারত।শেষ টেস্টে হেরে গেলেও সিরিজ আগেই নিশ্চিত করেছিল দক্ষিণ আফ্রিকা। শেষ টেস্টটা না জিতলেও ২-১-এ সিরিজের ট্রফি উঠল তাদের হাতেই।
