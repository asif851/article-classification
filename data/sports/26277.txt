
দুবাইয়ে শেষ হওয়া আইসিসির বোর্ড সভা বড় এক ধাক্কাই দিল ভারতীয় ক্রিকেটকে। ৫৭ কোটি ডলার প্রাপ্তির আশা নিয়ে যাওয়া বিসিসিআই নতুন আর্থিক মডেলে পাচ্ছে শুধু ২৯ কোটি ৩০ লাখ মার্কিন ডলার। তবে সভা শেষে ভারতকে একটা সুসংবাদ দিয়েছেন আইসিসি সভাপতি শশাঙ্ক মনোহর। ভোটাভুটির আগে সমঝোতা প্রস্তাবটা গ্রহণ করার সুযোগ ভারতের জন্য খোলা রেখেছে আইসিসি। সে ক্ষেত্রে ভারতের ভাগে পড়বে আরও ১০ কোটি ডলার। 
মঙ্গলবার বিসিসিআইকে ৪০ কোটি ডলারের সমঝোতা করার প্রস্তাব দিয়েছিল আইসিসি। সে প্রস্তাব গ্রহণ না করে বিসিসিআই উল্টো প্রস্তাব দেয়, তাদের প্রাপ্যটা বুঝিয়ে দেওয়া হোক আর অন্য বোর্ডগুলো নতুন আর্থিক কাঠামো অনুযায়ী অর্থ বুঝে নিক। বিসিসিআই সচিব অমিতাভ চৌধুরী তখন বলেছিলেন, যেহেতু ফেব্রুয়ারিতেই নতুন প্রস্তাব পাস হয়েছে, তাই এই সমঝোতা গ্রহণ করবে না ভারত। ভারত আশা করেছিল, ৫৭ কোটি না হলেও তাদের পরিচালন কমিটির প্রস্তাবিত ৪৪ কোটি ৫০ লাখ ডলারের প্রস্তাবে অন্তত রাজি হবে আইসিসি। ভোটাভুটির একটু আগে ইংল্যান্ড, অস্ট্রেলিয়া ও ওয়েস্ট ইন্ডিজের বোর্ডের সঙ্গে এ নিয়ে কথাও হয় বিসিসিআইয়ের।গত দুই মাসে বাংলাদেশ, জিম্বাবুয়ে ও ওয়েস্ট ইন্ডিজ বোর্ডকেও নানা প্রলোভন দেখিয়েছে ভারত; যেন তাদের পক্ষে ভোট দেয় এই তিনটি বোর্ড। দ্বিপাক্ষিক সিরিজ ও এ থেকে পাওয়া স্বত্বের আর্থিক দিকগুলো দেখিয়ে ভোট নিজেদের পক্ষে নেওয়ার চেষ্টা করেছে বিসিসিআই। কিন্তু এ তিন দেশের এভাবে বিপক্ষে ভোট দেওয়া কল্পনা করতে পারেনি ভারত। আইসিসির বিভিন্ন সূত্র জানিয়েছে, জিম্বাবুয়ের ক্রিকেট বোর্ডকে দেনা শোধ করার জন্য ১ কোটি ৯০ লাখ ডলার দেবে আইসিসি। ওয়েস্ট ইন্ডিজ ক্রিকেট বোর্ডও ৪ কোটি ডলার অনুদানের অপেক্ষায় আছে। এ ঘটনাগুলোও প্রভাব ফেলেছে ভারতের কূটনৈতিক চাল ব্যর্থ হওয়ার পেছনে।তবে সভা শেষে বাড়তি ১০ কোটি ডলারের প্রস্তাবে সে ক্ষতিটা পুষিয়ে দেওয়ার চেষ্টা করেছে আইসিসি। বিসিসিআই প্রস্তাবটা গ্রহণ করবে কি না সেটা নিয়ে দুই মত পাওয়া যাচ্ছে। এক পক্ষ বলছে প্রস্তাবটা গ্রহণ করে নেওয়াই ভালো, কারণ মনোহর যে এর চেয়ে বেশি কিছু দিতে রাজি নন সেটা বুঝিয়ে দিয়েছেন। অন্য পক্ষের দাবি, ক্রিকেট বাণিজ্যে ভারতের অবস্থানটা ব্যবহার করে আইসিসিকে একটা ধাক্কা দেওয়া হোক। জুনের চ্যাম্পিয়নস ট্রফির জন্য দল ঘোষণা না করে এরই মাঝে সে পথে হাঁটছে ভারত। পরবর্তী বিশেষ সভায় দল না পাঠানোর সিদ্ধান্তও হয়ে যেতে পারে। তবে এক দিক দিয়ে দেখলে আইসিসি ভারতকে ভালো প্রস্তাবই দিয়েছে। ভারতের প্রাথমিক দাবি ছিল ৫৭ কোটি ডলার। যেখান থেকে তারা সরে এসে সাড়ে ৪৪ কোটি ৫০ লাখ ডলারের প্রস্তাব দেয়। এখন আইসিসি ভারতকে দিতে চাইছে প্রায় ৪০ কোটি ডলার। ভারত এই প্রস্তাব মেনে নেবে, নাকি ক্রিকেট রাজনীতিতে নিজেদের ক্ষমতা দেখিয়ে দেওয়ার অহংয়ে অটল থাকবে, তা-ই এখন দেখার।
