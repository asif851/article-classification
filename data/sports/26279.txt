
শচীন টেন্ডুলকারকে সত্যি সত্যিই ছাড়িয়ে যাবেন কি না, সে তো সময়ই বলে দেবে। কিন্তু এক দিক দিয়ে এখনই যেন বিরাট কোহলি ছাপিয়ে যাচ্ছেন বাকি সবকিছু​ই। তাঁর কালকের ইনিংসটা দেখার পর মুগ্ধতার ঘোর যেন কারও কাটছেই না। টেন্ডুলকারের দীর্ঘ দিনের ওপেন সঙ্গী সৌরভ গাঙ্গুলী তো অনেক বড় সার্টিফিকেটই দিয়ে দিলেন। বললেন, রান তাড়া করার দিক দিয়ে এরই মধ্যে টেন্ডুলকারকে পেরিয়ে গেছেন কোহলি। ইন্ডিয়া টুডেকে সৌরভ বলেছেন, ‘রান তাড়া করায় এখন পর্যন্ত কোহলিই সবার সেরা। আমি কিন্তু শচীন টেন্ডুলকারের মতো মানুষটাকে মাথায় রেখেই এ কথা বলছি। শচীন স্পেশাল একজন ছিল। কিন্তু যদি আপনি শুধু রান তাড়া করার কথা ভাবেন, কোহলি এরই মধ্যে টেন্ডুলকারের চেয়ে বেশি কিছু করেছে। কোহলি অবাস্তব কিছু!’একটা সময় ম্যাচ ভারতের নাগাল থেকে বেরিয়েই গিয়েছিল প্রায়। ওভারপ্রতি ১৩-এর মতো করে রান দরকার ছিল। কিন্তু সেই অবিশ্বাস্য সমীকরণ ভারত এত অনায়াসে মিলিয়ে দিয়েছে, ৫ বল হাতে রেখেই জিতে গেছে ম্যাচ। সৌরভ জানালেন, যত কঠিনই লাগুক না কেন, তিনি জানতেন কোহলি ম্যাচ বের করে দেবেন, ‘ও ঠিকই জানত যেকোনো সময় রানের গতি বাড়িয়ে ম্যাচটা বের করে আনতে পারবে। ভারতের টিম ম্যানেজমেন্টও জানে, ও ভারতের আসল চাবিকাঠি। তাই ও যখন ধীরে রান তোলে, তখনো কেউ ওর ওপর চাপ তৈরি করে না।’একপর্যায়ে ৩০ বলে ৩৫ রান ছিল কোহলির। পরের ২১ বলে ৪৭ রান তুলে সেই কোহলি ম্যাচটার রংই বদলে ​দিয়েছেন মুহূর্তেই।
