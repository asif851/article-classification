
বেনোনিতে প্রস্তুতি ম্যাচের প্রথম দিনের সকালটাই দুঃসংবাদ নিয়ে এল বাংলাদেশের জন্য। দ্রুত এক রান নিতে গিয়ে ঊরুর পেশিতে ব্যথা অনুভব করেন তামিম ইকবাল। মাত্র ৫ রানেই ড্রেসিংরুমে ফিরে আসতে বাধ্য হন তিনি। কাল চোট পেয়েছেন সৌম্য সরকার। দুই বাঁহাতি ওপেনারকে ছাড়াই ক্রিকেট দক্ষিণ আফ্রিকা আমন্ত্রিত একাদশের বিপক্ষে দ্বিতীয় ইনিংসে ব্যাটিং করেছে বাংলাদেশ।
তামিম-সৌম্যর চোট নিয়ে দুদিন অবশ্য বেশ ‘লুকোছাপা’ করেছে টিম ম্যানেজমেন্ট। তবে আজ ম্যাচ শেষে দলের ফিজিও থিহান চন্দ্রমোহন যা বললেন, তাতে উদ্বেগ প্রশমিত হতেই পারে। চন্দ্রমোহনের আশা, পচেফ্স্ট্রুমে প্রথম টেস্টের আগেই সেরে উঠবেন দুই ওপেনার, ‘ব্যাটিং করতে নেমে পেশিতে হালকা চোট পেয়েছে তামিম। এই সপ্তাহে সে অনুশীলন শুরু করবে। আশা করি তাকে টেস্টে পাওয়া যাবে। ফিল্ডিংয়ের সময় কাঁধে চোট পেয়েছে সৌম্য। সাবধানতার জন্য তাকে মাঠের বাইরে রাখা হয়েছে। এই সপ্তাহে ও অনুশীলন শুরু করবে।’
 
