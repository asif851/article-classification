
কাল ভিসা পেলে আজই উড়াল দেওয়ার একটা সম্ভাবনা ছিল। কিন্তু মুস্তাফিজুর রহমান ভিসা নেওয়ার প্রক্রিয়া শেষই করেছেন গত পরশু। এক দিনের মধ্যে ইংল্যান্ডের ভিসা হওয়াটা একটু কঠিন। আজ রাতে তাই ইংল্যান্ডের উদ্দেশে ঢাকা ছাড়ার সম্ভাবনা কম মুস্তাফিজুর রহমানের।‘কাটার মাস্টার’কে পেতে কাউন্টি দল সাসেক্সের অপেক্ষাও তাই আরেকটু বাড়তে পারে। আজ রওনা না দেওয়া মানে ১৫ জুলাই হ্যাম্পশায়ারের বিপক্ষে পরের ম্যাচে খেলবেন না মুস্তাফিজ। সে ক্ষেত্রে ন্যাটওয়েস্ট টি-টোয়েন্টি ব্লাস্টে তিনি প্রথম মাঠে নামতে পারেন ২১ জুলাই এসেক্সের বিপক্ষে ম্যাচে।আজ রাতের জন্য মুস্তাফিজের টিকিট বুকিং দেওয়া আছে বাংলাদেশ বিমানের ঢাকা-লন্ডন সরাসরি ফ্লাইটে। কিন্তু আজ ভিসা পেয়ে রাতেই বিমান ধরার তাড়াহুড়োটা নাকি করতে চাচ্ছেন না তিনি। ওদিকে এই ফ্লাইটের পর পরশুর আগে বিমানের আর কোনো লন্ডন ফ্লাইট নেই। কাল গেলে তাই যেতে হবে অন্য কোনো এয়ারলাইন্সের বিমানে। সে ক্ষেত্রে যাত্রাবিরতিসহ ঢাকা থেকে লন্ডন পৌঁছানোর সময়টা যাবে বেড়ে। মুস্তাফিজের ১৫ জুলাই মাঠে নামার সম্ভাবনা কমে যাচ্ছে সে কারণেই। আর ১৫ জুলাই যদি না-ই খেলেন, তাহলে তো আরেকটু পরেও যাওয়া যায়!ভিসা হাতে না পাওয়ায় মুস্তাফিজের সাসেক্সে যাওয়া নিয়ে কাল রাত পর্যন্তও এ রকম জল্পনা-কল্পনাই ছিল। মুস্তাফিজ শেষ পর্যন্ত কবে ইংল্যান্ডে যাবেন, সেটা নিশ্চিত করে বলতে পারছিলেন না বিসিবি এবং তাঁর পরিবারের লোকজনও।
