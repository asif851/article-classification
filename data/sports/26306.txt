
রোগ হলে অনেক সময় প্রিয় খাবারের লোভ বির্সজন দিতে হয় রোগীকে। মুশফিকুর রহিমের সেটি নিশ্চয়ই অজানা নয়। কিন্তু ব্যাটিংয়ে কেন এই তত্ত্ব কাজে লাগাতে পারছেন না বাংলাদেশ দলের এই উইকেটকিপার-ব্যাটসম্যান? 
মুশফিকের অন্যতম প্রিয় শট স্লগ সুইপ। সাম্প্রতিক সময়ে এই শট খেলতে গিয়ে বারবার তিনি আউট হচ্ছেন। পরশু ইংল্যান্ডের বিপক্ষে আদিল রশিদকে স্লগ সুইপে বাউন্ডারি মারতে গিয়ে আউট হয়েছেন। আফগানিস্তানের বিপক্ষে প্রথম ওয়ানডেতেও তিনি একই ভুল করেছিলেন। আফগান লেগ স্পিনার রশিদ খানের গুগলি না বুঝেই স্লগ সুইপ করতে গিয়ে আউট! গত বছর জুলাইয়ে দক্ষিণ আফ্রিকার বিপক্ষেও বেশ কবার স্লগ সুইপ খেলতে গিয়ে আউট হয়েছেন তিনি। গত জানুয়ারিতে খুলনায় জিম্বাবুয়ের বিপক্ষে চার ম্যাচ সিরিজের প্রথম টি-টোয়েন্টিতেও দেখা গেছে একই ছবি। সময়টা এমনই খারাপ যাচ্ছে, প্রিয় শট হয়ে গেছে তাঁর জন্য আত্মঘাতী! শুধু উইকেটের সামনে নয়, উইকেটের পেছনেও কখনো ক্যাচ-স্টাম্পিং হাতছাড়া করে হচ্ছেন সমালোচিত। এই বছরে আন্তর্জাতিক ক্রিকেটে এখনো জ্বলে উঠতে না পারলেও দলে মুশফিকের জায়গা নিয়ে প্রশ্ন তোলার সময় এখনো নিশ্চয়ই হয়নি। কিন্তু পরশু ম্যাচ শেষে মাশরাফি বিন মুর্তজার সংবাদ সম্মেলনে এমন প্রশ্নই কি না উঠল! নিজের কানকেও যেন বিশ্বাস করতে পারছিলেন না অধিনায়ক। ফের জানতে চাইলেন, ‘কার কথা বলছেন?’ নিশ্চিত হয়ে অবশ্য সতীর্থকে আগলে রাখলেন মাশরাফি, ‘মুশফিক আমাদের দলের অন্যতম সেরা ব্যাটসম্যান। এটা আমরা সবাই জানি। তিন-চার ম্যাচ খারাপ খেললেই মুশফিককে নিয়ে প্রশ্ন করা দুঃখজনক। সে আমাদের দলের অন্যতম সেরা খেলোয়াড়। ঠিক সময়েই ও ফিরে আসবে।’ মুশফিক নিশ্চয়ই অধিনায়কের আস্থার প্রতিদান দেবেন, উত্তর দেবেন সব প্রশ্নের। 
