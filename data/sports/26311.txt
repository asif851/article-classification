
চ্যাম্পিয়নস ট্রফির সেমিফাইনালের এমন রূপ দেখার চিন্তা কেউ মাথায় আনেনি। কিন্তু সেটাই হয়েছে, তাবৎ ক্রিকেট বিশেষজ্ঞদের ভবিষ্যদ্বাণী ভুল প্রমাণ করে ঠিকই সেমিফাইনালে চলে এসেছে পাকিস্তান ও বাংলাদেশ। সেমিফাইনালে কে কার মুখোমুখি হচ্ছে সেটি জানতে গ্রুপ পর্বের শেষ ম্যাচ পর্যন্ত অপেক্ষা করতে হয়েছে। 
আজ কার্ডিফে শ্রীলঙ্কাকে ৩ উইকেটে হারিয়েছে পাকিস্তান। এতেই নিশ্চিত হওয়া গেছে আগামী ১৪ জুন এ মাঠেই ইংল্যান্ডের মুখোমুখি হবে তারা। আর পরদিন এজবাস্টনে ভারতের বিপক্ষে সেমিফাইনালে খেলবে বাংলাদেশ। অথচ ১ জুন বাংলাদেশ-ইংল্যান্ড ম্যাচ দিয়ে যখন টুর্নামেন্টের উদ্বোধন হলো, এমন কিছু ভাবা যায়নি। প্রথম যখন দুই গ্রুপ নির্ধারিত হলো তখনো না। ‘এ’ গ্রুপে ইংল্যান্ড, অস্ট্রেলিয়া ও নিউজিল্যান্ডের সঙ্গে বাংলাদেশের নাম দেখার পর মাশরাফিদের পক্ষে বাজি ধরবে কে? পেস বান্ধব ইংলিশ কন্ডিশনে এমন তিন দলকে টপকে সেমিফাইনালে ওঠা যে বড্ড কঠিন কাজ।  ‘বি’ গ্রুপের সমীকরণটাও অনেকটা এমন ছিল। দুর্দান্ত ফর্মে থাকা দুই দল ভারত ও দক্ষিণ আফ্রিকাকেই সেমিতে দেখছিল সবাই। কিন্তু ঠিকই দক্ষিণ আফ্রিকাকে বিদায় করে দিয়ে উল্টো সেমির আশা বাঁচিয়ে শেষ ম্যাচে নেমেছিল পাকিস্তান-শ্রীলঙ্কা। এখন দেখা যাক, সেমিফাইনালেও চমক কিছু থাকে কি না। ১৮ জুনের ফাইনালে মুখোমুখি হয় কোন দুই দল।
সেমিফাইনালের লাইনআপ:তারিখ ম্যাচ মাঠ১৪ জুন ইংল্যান্ড-পাকিস্তান কার্ডিফ১৫ জুন ভারত-বাংলাদেশ এজবাস্টন
 
