
বাংলাদেশের দক্ষিণ আফ্রিকা অভিযান শুরু হয়ে যাচ্ছে আজ। দল রওনা দিচ্ছে দুই ভাগে ভাগ হয়ে। বিশ্ব একাদশের হয়ে পাকিস্তানে টি-টোয়েন্টি সিরিজ খেলতে যাওয়া তামিম ইকবাল দক্ষিণ আফ্রিকা যাবেন একেবারেই দলছুট হয়ে।
আজ সকাল ১০টায় প্রথম ভাগে রওনা দেবেন দলের ম্যানেজার মিনহাজুল আবেদীন, পেস বোলিং কোচ কোর্টনি ওয়ালশ ও তিন খেলোয়াড় মাহমুদউল্লাহ, তাইজুল ইসলাম, লিটন দাস। বাকিরা যাবেন সন্ধ্যা সাড়ে ৭টায়। ওয়ালশ বাদে কোচিং স্টাফের অন্যরা এখন ছুটিতে। প্রধান কোচ চন্ডিকা হাথুরুসিংহেসহ বাকিরা একবারে দলের সঙ্গে যোগ দেবেন দক্ষিণ আফ্রিকায়।
জোহানেসবার্গের হোটেল ইন্টারকন্টিনেন্টাল সানফ্লাওয়ার মুশফিকদের প্রথম ঠিকানা। নয় বছর পর দক্ষিণ আফ্রিকায় বাংলাদেশের পূর্ণাঙ্গ সফরটি শুরু হবে বেনোনিতে তিন দিনের প্রস্তুতি ম্যাচ দিয়ে। ম্যাচটি শুরু হবে ২১ সেপ্টেম্বর। জোহানেসবার্গের টিম হোটেল থেকে আধঘণ্টার দূরত্বে প্রস্তুতি ম্যাচের ভেন্যু সাহারা পার্ক। দক্ষিণ আফ্রিকা আমন্ত্রিত একাদশের বিপক্ষে প্রস্তুতি ম্যাচ খেলে প্রথম টেস্টের ভেন্যু পচেফস্ট্রুমে মুশফিকরা রওনা দেবেন ২৪ অক্টোবর। বাংলাদেশ দল রওনা হলেও তামিম আজই যাচ্ছেন না দক্ষিণ আফ্রিকায়। পাকিস্তান থেকে তিনি ফিরবেনই আজ সন্ধ্যায়। বিসিবি সূত্রে জানা গেছে, তামিম দক্ষিণ আফ্রিকার বিমান ধরবেন আগামীকাল।
৪৩ দিনের এই সফরে বাংলাদেশ খেলবে দুটি টেস্ট, তিনটি ওয়ানডে ও দুটি টি-টোয়েন্টি।
