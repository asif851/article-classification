
জানুয়ারিতে ত্রিদেশীয় সিরিজ, পরে শ্রীলঙ্কার বিপক্ষে টেস্ট ও টি-টোয়েন্টি সিরিজ সামনে রেখে আজ ৩২ জনের প্রাথমিক দল ঘোষণা করেছে বাংলাদেশ ক্রিকেট বোর্ড (বিসিবি)। নির্বাচক, এমনকি বিসিবির পরিচালনা বিভাগের প্রধান আগেই আভাস দিয়েছিলেন, নতুন মুখ থাকবে না এই দলে। কিন্তু স্কোয়াড ঘোষণার পর দেখা যাচ্ছে, প্রাথমিক দলে সুযোগ পেয়েছেন অন্তত তিন নতুন মুখ।
প্রাথমিক দলে ঠাঁই পাওয়া বেশির ভাগই জাতীয় দলের নিয়মিত মুখ। বাংলাদেশ দল থেকে ছিটকে পড়া খেলোয়াড়দের মধ্যে নতুন করে সুযোগ পেয়েছেন এনামুল হক-মোহাম্মদ মিঠুনরা। বিপিএলে ভালো করে এই দলে সুযোগ মিলেছে আবু হায়দার, আবু জায়েদ ও আরিফুল হকের। একেবারে নতুন মুখ হচ্ছেন সাদমান ইসলাম অনিক, বিপিএলে আলো ছড়ানো মেহেদী হাসান ও নাজমুল ইসলাম।১১ পেসার, ৫ বিশেষজ্ঞ স্পিনার রাখা হয়েছে দলটাতে। ২৭ ডিসেম্বর ট্রেনার মারিও ভিল্লাভারায়নের অধীনে শুরু হবে বাংলাদেশ দলের কন্ডিশনিং ক্যাম্প। আজ বিসিবির পরিচালনা বিভাগের প্রধান আকরাম খান জানান, সর্বশেষ বোর্ড সভার সিদ্ধান্ত অনুযায়ী, বর্তমান কোচিং স্টাফ চালিয়ে নেবে জানুয়ারিতে দেশের মাঠে হতে যাওয়া শ্রীলঙ্কা সিরিজ।
বাংলাদেশ প্রাথমিক দল:মাশরাফি বিন মুর্তজা, সাকিব আল হাসান, তামিম ইকবাল, মুশফিকুর রহিম, মাহমুদউল্লাহ, ইমরুল কায়েস, লিটন দাস, এনামুল হক, নাজমুল হোসেন শান্ত, মুমিনুল হক, সাদমান ইসলাম, নাসির হোসেন, মোসাদ্দেক হোসেন, সাব্বির রহমান, মোহাম্মদ মিঠুন, সৌম্য সরকার, মোস্তাফিজুর রহমান, তাসকিন আহমেদ, শফিউল ইসলাম, আবু হায়দার, আবু জায়েদ, শুভাশিস রায়, রুবেল হোসেন, আবুল হাসান, কামরুল ইসলাম রাব্বী, তাইজুল ইসলাম, মেহেদী হাসান মিরাজ, নাজমুল ইসলাম অপু, সানজামুল ইসলাম, আরিফুল হক, মেহেদী হাসান ও সাইফউদ্দিন।
