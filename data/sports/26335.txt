
একটি বৈধ ডেলিভারি থেকে ব্যাটসম্যান সর্বোচ্চ কত রান করতে পারেন? মুখ ফসকে ৬ রান বলে দেওয়ার আগে একটু ভাবুন। নো বল কিন্তু নয়, একদম বৈধ ডেলিভারি থেকেও ৭ রান পাওয়া তো সম্ভব! টি-টোয়েন্টি ক্রিকেটে বিরল এই ঘটনা দেখা গেল কাল। ন্যাটওয়েস্ট টি-টোয়েন্টি ব্ল্যাস্টে সমারসেট-কেন্ট ম্যাচে।
৩২ বলে ৬২ রানের ইনিংস খেলার পথে এই রান যোগ হয়েছে স্টিভ ডেভিসের নামের পাশে। ৭টি চার, ২টি ছয় ও ১টি সাত মেরেছেন ডেভিস! পেয়েছেন বলাই ভালো। দৌড়ে ৩ রান নিয়েছিলেন ডেভিস, সে সময় কেন্টের উইকেটরক্ষক স্যাম বিলিংস পাগলাটে এক থ্রো করেন। সেটি ৪ হয়ে যায়। আইন অনুযায়ী পুরো ৭ রান যোগ হয় ব্যাটসম্যানের নামের পাশে।নিশ্চয়ই ভাবছেন, ও এই কথা! এ আর এমন কী! তাহলে চমক কিছু জমিয়ে রাখুন। কারণ এক বলে ৮ রানও উঠতে পারে। উঠেছে। সেটিও টেস্ট ক্রিকেটে!২০০৮ সালে অস্ট্রেলিয়া-নিউজিল্যান্ড ব্রিসবেন টেস্টে এ ঘটনা ঘটেছিল। অ্যান্ড্রু সাইমন্ডস দৌড়ে ৪ রান নেন। নিউজিল্যান্ডের বোলার ইয়ান ও’ব্রায়েনের ওভার থ্রো থেকে আসে আরও ৪ রান।টেস্ট ক্রিকেটে এর আগেও এমন তিনটি ঘটনা ঘটেছে বলে জানা যায়। এর মধ্যে ২০০৪-০৫ মৌসুমে পোর্ট অব স্পেনে ব্রায়ান লারা নিকি বোয়ের বলে গ্ল্যান্স করে ৩ রান নিয়েছিলেন। বাকি ৫ রান এসেছিল ফিল্ডারের থ্রো মাটিতে রাখা হেলমেটে গিয়ে লাগায় জরিমানা হিসেবে। জরিমানার রান অবশ্য ব্যাটসম্যানের নামের পাশে যোগ হয় না। আগে রানটা ব্যাটসম্যানকেই দেওয়া হতো, পরে আইনের সংশোধন করা হয়। অতিরিক্ত খাত থেকে দল ৫ রান পেলেও ব্যাটসম্যান তা পান না।লারার এ নিয়ে দুঃখবোধ থেকে থাকলেও থাকতে পারে। কারণ ওই ইনিংসে ১৯৬ রানে আউট হয়েছিলেন তিনি!
