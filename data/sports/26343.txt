
অবিশ্বাস্য এক রেকর্ডের পেছনে ছুটছেন ক্রিস্টিয়ানো রোনালদো। এক বছরে ১০টি শিরোপা জেতার সুযোগ রয়েছে তাঁর সামনে। এর ৭টি দলীয় এবং ৩টি ব্যক্তিগত।
ব্যক্তিগত তিনটি শিরোপার মধ্যে সহজেই দুটি শিরোপা জিততে পারেন পর্তুগাল জাতীয় দলের অধিনায়ক। সর্বশেষ ফুটবল মৌসুমে রিয়ালকে লিগ ও চ্যাম্পিয়নস লিগ শিরোপা জেতানোর পাশাপাশি পর্তুগালের হয়ে জিতেছেন ইউরো। পঞ্চম ব্যালন ডি অর আর ফিফা দ্য বেস্ট ট্রফি এই বছর হাতের নাগালেই আছে। তবে চলতি মৌসুমের শুরুটা মোটেও রোনালদোসুলভ হয়নি। ৭ ম্যাচে ৫ গোল আর ১ অ্যাসিস্ট করেছেন, যার একটিও আসেনি লা লিগা থেকে। অন্যদিকে, বার্সেলোনার হয়ে লিওনেল মেসি এর মধ্যেই ১১ ম্যাচে ১৪ গোল আর ৩টি অ্যাসিস্ট করেছেন। আগামী মৌসুমে ব্যক্তিগত ট্রফি জেতাটা কঠিন হবে রোনালদোর। মৌসুমে ছয় শিরোপা জেতার অভিযানে রয়েছে রিয়াল। এর মধ্যে উয়েফা সুপার কাপ ও সুপারকোপা ডি এস্পানা জিতে নিয়েছে লস ব্লাঙ্কোরা। ডিসেম্বরে ক্লাব বিশ্বকাপ জেতাটাও কঠিন হবে না তাঁদের। এর সঙ্গে লা লিগা, চ্যাম্পিয়নস লিগ আর কোপা দেল রে ঝুলিতে পুরতে হবে রোনালদোকে। সফল হলে আক্ষরিকভাবেই নিখুঁত মৌসুম পার করবেন রিয়াল মাদ্রিদ ও রোনালদো।
বাছাইপর্বের শেষ ম্যাচে সুইজারল্যান্ডকে ২-০ গোলে হারিয়ে ২০১৮ রাশিয়া বিশ্বকাপের চূড়ান্ত পর্বে পৌঁছেছে পর্তুগাল। অর্থাৎ মৌসুম শেষে বিশ্বকাপজয়ের মিশনে নামতে হবে রোনালদোকে। সব কটিতে সফল হলেই ১০ শিরোপা জিতবেন রোনালদো। বলার অপেক্ষা রাখে না, ইতিহাসের কোনো খেলোয়াড়ই এক মৌসুমে ১০ শিরোপা অর্জন করতে পারেনি। কিন্তু ইতিহাসে আরেকজন ক্রিস্টিয়ানো রোনালদোও তো ছিল না। তাঁর ওপর প্রশ্নটা যখন রেকর্ডের, তখন রোনালদো এটা পারবেন না, এমন নিশ্চয়তা না দেওয়াই নিরাপদ। সূত্র: মার্কা
