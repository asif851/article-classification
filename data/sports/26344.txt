
বিশ্বকাপে এখনো পর্যন্ত ‘গ্রুপ-জি’ থেকে কোনো দলেরই দ্বিতীয় রাউন্ডে যাওয়ার বিষয়টি পরিষ্কার নয়। জার্মানি, পর্তুগাল, ঘানা, যুক্তরাষ্ট্র—চার দলেরই কমবেশি দ্বিতীয় রাউন্ডের আশাটা বেঁচে আছে। জয়হীন পর্তুগাল পরের রাউন্ডে যেতে পারবে কি না, সেটা অবশ্য নির্ধারিত হবে জার্মানি-যুক্তরাষ্ট্র ম্যাচে। ক্রিস্টিয়ানো রোনালদোর দল নিজেদের শেষ ম্যাচে যদি ঘানাকে ৪-০ গোলে হারাতে পারে, তবেই জার্মানির বিজয় তাদেরকে দ্বিতীয় রাউন্ডে নিতে পারবে। ঘানার সম্ভাবনাটা অবশ্য পর্তুগালের চেয়ে ভালো। ঘানা পর্তুগালকে হারালে জার্মানির জয় তাদের সরাসরি নেবে দ্বিতীয় রাউন্ডে। কিন্তু জার্মানি-যুক্তরাষ্ট্র ম্যাচটি যদি ১-১ গোলে ড্র হয়, সে ক্ষেত্রে ঘানা কিংবা পর্তুগাল, কারোরই দ্বিতীয় রাউন্ডে যাওয়ার আশাটা থাকছে না। টুইটারে বিষয়টির উল্লেখ করেই মজা করেছেন সাবেক ইংলিশ গ্রেট গ্যারি লিনেকার। যুক্তরাষ্ট্রের কোচ ইয়ুর্গেন ক্লিন্সম্যানের দিকেই তাঁর সরস ইঙ্গিত। তিনি প্রমাদ গুনেছেন, জার্মানি-যুক্তরাষ্ট্র ম্যাচ না আবার পাতানো হয়। জার্মান দলের দায়িত্বে যে তাঁরই এক কালের সহকারী জোয়াকিম লো। উদাহরণ হিসেবে তিনি টেনেছেন ১৯৮২ বিশ্বকাপে জার্মানি-অস্ট্রিয়া ম্যাচটির কথা। ইতিহাস বলে, ওই ম্যাচটিতে ‘দ্বিপক্ষীয় সমঝোতার ভিত্তি’তে গ্রুপ পর্বে দুই ম্যাচ জেতা আলজেরিয়াকে বিশ্বকাপ থেকে বিদায় করে দিয়েছিলেন দুই দলের দুই জার্মান কোচ।
ফুটবল বিশ্বকাপ হাতের মুঠোয় এনে দেবে খুদে ব্লগ লেখার জনপ্রিয় ওয়েবসাইট টুইটার। এ উপলক্ষে বিশেষ একটি পাতা তৈরি করেছে টুইটার। বিশ্বকাপের সময় এতে প্রিয় দল, প্রিয় খেলোয়াড়কে অনুসরণ করতে পারবেন যেকোনো ব্যবহারকারী। এ জন্য বাংলাদেশে গ্রামীণফোনের সংযোগ থেকে #GoalGP লিখে ৯৫৯৪ নম্বরে এসএমএস পাঠালেই চলবে। বিশ্বকাপ চলাকালে টুইটারের ওই পাতায় যাওয়ার জন্য ইন্টারনেট ব্যবহারের কোনো খরচ বা ব্রাউজিং চার্জ লাগবে না। টুইটারের এই আয়োজনের সঙ্গে সহযোগী হিসেবে রয়েছে গ্রামীণফোন ও প্রথম আলো'
