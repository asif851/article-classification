
ডিয়েগো আন্দ্রেস ক্রুসিয়ানি, বাংলাদেশ ফুটবল দলের সাবেক কোচ। আবাহনীর কোচ হিসেবেও দায়িত্ব পালন করেছেন। এ আর্জেন্টাইন কোচ এখন নিজের দেশে। সেখান থেকেই ই-মেইলে আর্জেন্টিনার বিশ্বকাপ দল প্রসঙ্গে নানা কথা বলেছেন—আলেসান্দ্রো সাবেলার দল কি পছন্দ হয়েছে আপনার?হ্যাঁ। তবে ওয়াল্টার স্যামুয়েল, ফেদেরিকো ফাজিওকে রক্ষণভাগের জন্য ডাকতে পারতেন। আর রিকি আলভারেজ কিংবা এজেকিয়েল লাভেজ্জির বদলে কার্লোস তেভেজকে রাখা প্রয়োজন ছিল। গোলরক্ষক নির্বাচন কোচের জন্য খুব কঠিন ছিল। কেননা, তিনজন গোলরক্ষকের সময়টা ভালো যাচ্ছিল না। কিন্তু মালাগার আর্জেন্টাইন গোলরক্ষক কাবায়েরো স্প্যানিশ লিগে দারুণ খেলেছে এবার।তেভেজের অভাব কি দল অনুভব করবে?আগেই বলেছি, তেভেজকে দলে রাখা উচিত ছিল। তবে ইতিহাস বদলে দেওয়ার মতো খেলোয়াড়ও সে নয়।দলের দুর্বল ও শক্তিশালী দিক কোনটি?
সবচেয়ে দুর্বলতা রক্ষণভাগে। আর শক্তিশালী দিক নিঃসন্দেহে আক্রমণভাগ। বিশ্বের সেরা খেলোয়াড়টি (লিওনেল মেসি) আছে আর্জেন্টিনা দলে। সঙ্গে আছে আরও তিন তারকা—অ্যাঙ্গেল ডি মারিয়া, সার্জিও আগুয়েরো ও গঞ্জালো হিগুয়েইন।মেসি কি পারবেন ১৯৮৬ বিশ্বকাপের স্মৃতি ফিরিয়ে আনতে?না। মেসিকে ম্যারাডোনার সঙ্গে তুলনা করাটাই ভুল। মেসি ম্যাচের ফল নির্ধারণ করে দিতে পারে বটে, তবে ওকে সহায়তা করতে খুব ভালো সহযোগী প্রয়োজন। এমন হলেই কেবল সে পার্থক্য গড়ে দিতে পারে। একার পক্ষে সম্ভব নয়। ম্যারাডোনা যেভাবে একাই আর্জেন্টিনা কিংবা নাপোলির ইতিহাস বদলে দিয়েছিল, এখন বিশ্বের কোনো খেলোয়াড়ই এককভাবে সেটা করতে পারবে না।এবার বিশ্বকাপে কে আলো ছড়াতে পারে বলে মনে করেন?অবশ্যই মেসি, নেইমার ও ক্রিস্টিয়ানো (রোনালদো)।সাবেলার কৌশল কী হতে পারে?সাবেলা খুবই ভালো কোচ। তিনি কোনো নির্দিষ্ট পদ্ধতি বা কৌশলে আটকে থাকবেন না। গ্রুপ ম্যাচে হয়তো ৪-৩-৩ ফর্মেশন খেলাবেন। যদি ডি মারিয়া আক্রমণভাগে উইং অ্যাটাকার হিসেবে খেলেন তা হলে ফর্মেশন হবে ৪-২-৪। এটি যদি হয় তবে দলের একাদশ হতে পারে এমন: গোলরক্ষক রোমেরো, রক্ষণে জাবালেতা, গ্যারাই, ফার্নান্দেজ, রোহো, মাঝ মাঠে গ্যাগো, মাচেরানো, ডি মারিয়া আর আক্রমণভাগে হিগুয়েইন, মেসি ও আগুয়েরো।তবে শক্তিশালী দলের বিপক্ষে মধ্যভাগের খেলোয়াড় বাড়াবেন সাবেলা। সেখানে হয়তো অগুস্তো ফার্নান্দেজ, লুকাস বিগলিয়া সুযোগ পাবে। তখন একাদশ থেকে বাদ পড়বে হিগুয়েইন কিংবা আগুয়েরো। আর্জেন্টিনার উচিত হবে না ২০১০ বিশ্বকাপে জার্মানির বিপক্ষে করা সেই ভুলের পুনরাবৃত্তি করা। সেবার তো আমাদের মধ্যভাগে রীতিমতো দুর্যোগ সৃষ্টি হয়েছিল। আক্রমণভাগ থেকে এসে জায়গা দখলে সহায়তা করার কেউ ছিল না সেদিন।আর্জেন্টিনা কি বিশ্বকাপ জিততে পারবে?আমি আত্মবিশ্বাসী, আর্জেন্টিনা ফাইনালে যেতে পারবে। কিন্তু আগে রক্ষণভাগে অনেক উন্নতি করতে হবে।আপনার দৃষ্টিতে এ বিশ্বকাপে ফেবারিট দল কারা?আমার মনে হয় ব্রাজিলই চ্যাম্পিয়ন হবে। ওদের দল খুবই শক্তিশালী। আগের মতো গ্রেট খেলোয়াড় এ মুহূর্তে তাদের দলে হয়তো নেই। কিন্তু শক্তিশালী রক্ষণভাগ নিয়ে তারা সত্যিকারের দল। নেইমার এবার বিশ্বকাপে সেরা খেলাটাই খেলতে পারে। তবে সবচেয়ে গুরুত্বপূর্ণ, ব্রাজিল এবার আয়োজক।বিশ্বকাপের আগ মুহূর্তে আপনার দেশের অবস্থা কেমন?মানুষ খুবই আত্মবিশ্বাসী, বিশ্বকাপের আগে যেমনটা সব সময় থাকে। আর্জেন্টিনা সমর্থকেরা অনুভব ও বিশ্বাস করে আমাদের দল শিরোপার দাবিদার। কিন্তু সবাই রক্ষণভাগ নিয়ে উদ্বিগ্ন।২০১০ বিশ্বকাপের আগে আপনার সঙ্গে ম্যারাডোনার কথা হয়েছিল, এবার দলের কারও সঙ্গে দেখা-সাক্ষাত্ হয়েছে?হ্যাঁ, হয়েছে। কার্লোস বিলার্দোর সঙ্গে কথা হয়েছে। জাতীয় দলের কমিটি প্রধানের কাছে ইরান দল সম্পর্কে একটি প্রতিবেদন দিতে হয়েছিল। বিশ্বকাপ বাছাইয়ে ইরানের বিপক্ষে খেলেছিল মালদ্বীপ। আমি তখন মালদ্বীপের কোচ ছিলাম।বাংলাদেশের আর্জেন্টিনা সমর্থকদের উদ্দেশে কিছু বলুন।আমাদের জাতীয় দলকে সমর্থন জানানোর জন্য ধন্যবাদ। একই সঙ্গে দক্ষিণ আমেরিকার দলগুলোকে সমর্থন করার জন্যও ধন্যবাদ। কারণ, তারা আমাদের খেলা ও খেলোয়াড়দের ধরনটাকে পছন্দ করেন।এখন আপনি কোথায়? কী করছেন?এখন আর্জেন্টিনায়। নতুন একটি ফুটবল একাডেমি রয়েছে আমার। বোকা জুনিয়র্সের সঙ্গে একটি চুক্তির কথা হচ্ছে। সেটি হলে একাডেমি বোকা জুনিয়র্সকে খেলোয়াড় সরবরাহ করবে। এ ছাড়া চিলির প্রথম বিভাগের একটি ক্লাবে কোচ হিসেবে যোগ দেওয়ার কথা চলছে।
