
শচীন টেন্ডুলকার—এই নামের চেয়ে বড় ব্র্যান্ড আর কী আছে? এটাকেই কাজে লাগাতে যাচ্ছে স্মার্টরন। টেন্ডুলকারের নামে স্মার্টফোন বাজারে আনতে যাচ্ছে কোম্পানিটি। 
টেন্ডুলকারের নামে ফোনটি বাজারে আসছে আগামী বুধবার। স্মার্টফোনটির নাম দেওয়া হয়েছে এসআরটি ডট ফোন। এসআরটি দিয়ে বোঝানো হয়েছে শচীন রমেশ টেন্ডুলকার। ক্রিকেটকে বিদায় জানানোর পর নিজেকে নানা কাজে যুক্ত করে যাচ্ছেন টেন্ডুলকার। ফোনের সঙ্গে নিজের নাম এই দ্বিতীয়বার যুক্ত করলেন কিংবদন্তি এই ক্রিকেটার। এর আগে নিজেই এনেছিলেন টিফোন। তবে টেন্ডুলকারের নামে বাজারে আসতে যাওয়া এসআরটি ডট ফোনের বিষয়ে বিস্তারিত তথ্য এখনো দেয়নি স্মার্টরন। কোথায় পাওয়া যাবে আর এর মূল্যই বা কত হবে সে বিষয়েও কিছু জানানো হয়নি। তবে ফোনটি আধুনিক প্রযুক্তির স্মার্টফোন হবে। টেন্ডুলকারের মতো সর্বকালের অন্যতম সেরা স্মার্ট ক্রিকেটারের নামে ফোন বলে কথা! সূত্র: জি নিউজ।
