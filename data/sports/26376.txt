
অস্ট্রেলিয়ার ঘরোয়া টি-টোয়েন্টি প্রতিযোগিতা বিগ ব্যাশ খেলতে সাকিব এখন অস্ট্রেলিয়ায়—খবরটি পুরোনো। তিনি প্রথম বাংলাদেশি হিসেবে অস্ট্রেলিয়ার ঘরোয়া এ প্রতিযোগিতায় অ্যাডিলেড স্ট্রাইকার্সের হয়ে খেলবেন—এটাও নতুন কোনো তথ্য নয়। নতুন তথ্য হলো অ্যাডিলেড পৌঁছেই অস্ট্রেলীয় গণমাধ্যমের আগ্রহের কেন্দ্রে বিশ্বের অন্যতম সেরা এই অলরাউন্ডার।অ্যাডিলেড স্ট্রাইকার্সের জার্সি গায়ে ফটোসেশন করেছেন তিনি। গণমাধ্যমের মুখোমুখি হয়ে তাঁর কণ্ঠে ঝরেছে বিগ ব্যাশে ‘বাংলাদেশকে প্রতিনিধিত্ব করা’র গর্ব। সেই সঙ্গে বিগ ব্যাশে খেলাটা যে তাঁর জন্য অনেক বড় একটা স্বপ্ন পূরণ, সেটাও জানাতে ভোলেননি তিনি, ‘অ্যাডিলেডের হয়ে খেলতে পেরে আমি আনন্দিত। প্রথমে প্রস্তাবটা পেয়েই আমি দারুণ উত্তেজনা বোধ করেছি। সবকিছুই খুব দ্রুত ঘটে গেছে। দুই দিনের মধ্যেই আমাকে চূড়ান্ত সিদ্ধান্ত নিতে হয়েছে।’আপাতত বিগ ব্যাশে একমাত্র বাংলাদেশি ক্রিকেটার হলেও এই প্রতিযোগিতায় ভবিষ্যতে বাংলাদেশের ক্রিকেটারদের খেলার ব্যাপারেও আশাবাদ ছিল তাঁর কণ্ঠে, ‘বিগ ব্যাশে খেলাটা বাংলাদেশের ক্রিকেটের জন্যও বিরাট এক অর্জন। আশা করব, আমার পথ ধরে ভবিষ্যতে আরও অনেক বাংলাদেশি ক্রিকেটারের এই প্রতিযোগিতায় খেলার পথ সুগম হবে।’অ্যাডিলেডের হয়ে নিজের লক্ষ্য সম্পর্কেও বলেছেন সাকিব, ‘আমার লক্ষ্য অ্যাডিলেডের হয়ে উইকেট নেওয়া। ব্যাট হাতেও আমি দলের সাফল্যে ভূমিকা রাখতে চাই।’আগামীকাল (রোববার) দুপুরেই বিগ ব্যাশে অভিষেক হয়ে যেতে পারে সাকিবের। তাঁর দল অ্যাডিলেড স্ট্রাইকার্সের প্রতিপক্ষ সিডনি সিক্সারস। খেলাটি শুরু হবে বাংলাদেশ সময় বেলা সোয়া দুইটায়।
