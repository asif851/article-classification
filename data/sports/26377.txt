
আইসিসির ওয়ানডে র‌্যাঙ্কিংয়ের সাতে উঠতে একটি জয়ই যথেষ্ট ছিল। সেই জয়টা পাওয়া হয়ে গেল ভারতের বিপক্ষে সিরিজের প্রথম ওয়ানডেতেই। পরশু ম্যাচটির পরই হালনাগাদ করা তালিকায় ওয়েস্ট ইন্ডিজকে টপকে সাতে উঠে গেছে বাংলাদেশ। ২০১৭ আইসিসি চ্যাম্পিয়নস ট্রফিকে পাখির চোখ করা বাংলাদেশের লড়াই এখন অবস্থানটা ধরে রাখার। যদিও আগামী ৩০ সেপ্টেম্বর পর্যন্ত র‌্যাঙ্কিংয়ে সেরা আটে থাকলেই মিলবে চ্যাম্পিয়নস ট্রফিতে খেলার সুযোগ।তবে সেপ্টেম্বরের শেষে বাংলাদেশের সেরা আটে থাকাটা এখনো নিশ্চিত নয়। ভারতের বিপক্ষে শেষ দুই ম্যাচ ও দক্ষিণ আফ্রিকার বিপক্ষে তিন ম্যাচের সব কটিতে হেরে গেলে অনিশ্চিত হয়ে পড়বে সেরা আটে থাকা। আগামী তিন মাসে ওয়েস্ট ইন্ডিজের কোনো ওয়ানডে ম্যাচ নেই। তাই যা-ই হোক না কেন ক্যারিবীয়দের পয়েন্ট থাকছে ৮৮-ই। বাংলাদেশের রেটিং পয়েন্ট এখন ৯১, নয়ে থাকা পাকিস্তানের ৮৭। সব ম্যাচ হেরে গেলে বাংলাদেশের পয়েন্ট ওয়েস্ট ইন্ডিজের চেয়েও কমে যাবে। তখন তাকিয়ে থাকতে হবে পাকিস্তান ও শ্রীলঙ্কার ওয়ানডে সিরিজের ফলের ওপর, পাকিস্তানের হারই হবে একমাত্র কাম্য।তবে ভারত কিংবা দক্ষিণ আফ্রিকার বিপক্ষে আরেকটি জয় পেলেই নিশ্চিত হয়ে যাবে বাংলাদেশের চ্যাম্পিয়নস ট্রফি খেলা। পরের পাঁচ ম্যাচের একটিতে জিতলেই নিশ্চিত বাংলাদেশের রেটিং পয়েন্ট ওয়েস্ট ইন্ডিজের ওপর থাকছে। সে ক্ষেত্রে শ্রীলঙ্কা-পাকিস্তান সিরিজের ফলের দিকে আর তাকাতে হবে না।বাংলাদেশের সামনে সুযোগ আছে র‌্যাঙ্কিংয়ের ছয় নম্বরে ওঠারও। তবে সে ক্ষেত্রে আজ নিউজিল্যান্ডের কাছে ইংল্যান্ডকে হারতে হবে। এবং এরপর বাংলাদেশ ভারতকে ধবলধোলাই করতে পারলে বা কিংবা পরের পাঁচ ম্যাচের দুটিতে জিতলেই ইংলিশদের টপকে ছয় নম্বরে উঠে যাবে মাশরাফির দল। তথ্যসূত্র: আইসিসি।
