
গত বছর একই টুর্নামেন্টে নিজেদের প্রথম ম্যাচে এই ইংল্যান্ডকেই হারিয়েছিল বাংলাদেশ শারীরিক প্রতিবন্ধী ক্রিকেট দল। তবে সেটা ছিল নিজের মাঠে। দুবাইতে অচেনা কন্ডিশনে এবার আর পারলেন না আলম-জাভেদরা। আইসিসি আয়োজিত শারীরিক প্রতিবন্ধীদের ত্রিদেশীয় টি-টোয়েন্টি টুর্নামেন্টে তাই শুরুটাও ভালো হলো না বাংলাদেশের। ইংল্যান্ডের কাছে প্রথম ম্যাচটা ৬ উইকেটে হেরে গেছে বাংলাদেশ। দিনের অন্য ​ম্যাচেও ইংল্যান্ড ২১ রানে হারিয়েছে পাকিস্তানকে।
টসে হেরে আগে ব্যাট করতে নেমে ৭ উইকেটে ১৩২ রান তুলেছিল বাংলাদেশ। জবাবে ৭ বল বাকি থাকতেই লক্ষ্যে পৌঁছে যায় ইংল্যান্ড।
প্রথম বলেই ওপেনার মনিরুজ্জামানের উইকেট হারানো বাংলাদেশকে লড়ার মতো স্কোর এনে দিয়েছেন আরেক ওপেনার জাভেদ ভূঁইয়া ও মিডল অর্ডার ব্যাটসম্যান রিয়াদুল ইসলাম। ২২ বলে ২৯ রান করেছেন জাভেদ, রিয়াদ অপরাজিত ছিলেন ৩২ বলে ৩২ রান করে।
তাড়া করতে নামা ইংল্যান্ডও প্রথম উইকেট হারায় মাত্র ৮ রানে। তবে লিয়াম টমাস ও গুডউইনের ৮৮ রানের দ্বিতীয় উইকেট জুটি ম্যাচ থেকে ছিটকে দেয় বাংলাদেশকে। ৪৯ বলে ৬৩ রান করে মনিরুজ্জামানের বলে মনির হোসেনকে ক্যাচ দিয়ে আউট হয়েছেন টমাস। ২ ছক্কা আর ৭ চারে সাজানো ইনিংসটা তাঁকে এনে দিয়েছে ম্যাচসেরার পুরস্কারও।
