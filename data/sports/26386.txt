
দলবদলের পুরো সময়টায় কিলিয়ান এমবাপ্পেকে দলে টানতে চাইছিল রিয়াল মাদ্রিদ। ক্লাব চেয়ারম্যান ফ্লোরেন্তিনো পেরেজ বারবার বললেও শেষ পর্যন্ত এই বিস্ময়-বালককে কিনতে ব্যর্থ হয়েছেন। এর পেছনে অনেক অজুহাত দাঁড় করালেও ‘মূল কারণ’টা জানালেন আর্জেন্টাইন কিংবদন্তি ডিয়েগো ম্যারাডোনা। তাঁর দাবি, ক্রিস্টিয়ানো রোনালদো দলে থাকার কারণেই এমবাপ্পেকে দলে টানেনি রিয়াল। 
গত মৌসুমে ধূমকেতুর মতো উঠে এসেছিলেন ১৮ বছর বয়সী সাবেক মোনাকো ফরোয়ার্ড। সব প্রতিযোগিতা মিলিয়ে ২১ গোল করেছিলেন। তাঁর পারফরম্যান্সেই পিএসজিকে হটিয়ে ১৭ বছর পর ফ্রেঞ্চ লিগ ওয়ান জিতেছিল মোনাকো। এমন চোখ–ধাঁধানো নৈপুণ্যের পর নতুন মৌসুমে তাঁকে দলে নিতে ইউরোপের বড় ক্লাবগুলোর মধ্যে রীতিমতো কাড়াকাড়ি পড়ে গিয়েছিল। এর মধ্যে রিয়ালই ছিল হট ফেবারিট, এমবাপ্পে নিজেও যে রোনালদোর বড় ভক্ত! কিন্তু শেষমেশ রিয়াল ছেড়ে এমবাপ্পের পিএসজিতে যাওয়ার কারণ রোনালদো! ম্যারাডোনা তো তেমন কিছুই মনে করেন।ম্যারাডোনা নিজেই নাকি পেরেজকে পরামর্শ দিয়েছিলেন এমবাপ্পেকে দলে নিতে। এএসও ডটকমকে দেওয়া এক সাক্ষাৎকারে আর্জেন্টাইন কিংবদন্তি বলেন, ‘আমার কাছে এমবাপ্পে ফুটবলের বড় একটা উদ্ভাবন। অনেককেই ছাড়িয়ে যেতে পারে। তারা কেন তাকে দলে নেয়নি? আমি নিজে ফ্লোরেন্তিনোকে বলেছিলাম ওকে সাইন করাতে। ফিফার অনুষ্ঠানেই তাকে আমি এই কথা বলেছিলাম।’ এই কথার জবাবে কী বলেছিলেন পেরেজ? ম্যারাডোনা বলেন, ‘সে আমাকে বলল...“তুমি তো জানোই, আমার ক্রিস্টিয়ানো আছে।”’ ১৮ বছর বয়সী এই বালকের তুলনায় ৩২ বছরের রোনালদোর অভিজ্ঞ বুটজোড়ায় আস্থা রেখেছিলেন পেরেজ। মৌসুমের মাঝামাঝি এসে কিন্তু এই সিদ্ধান্তের যৌক্তিকতা নিয়ে ভালোই প্রশ্ন জাগছে। লা লিগায় গোল করতে পারছেন না রিয়াল ফরোয়ার্ডরা। যদিও চ্যাম্পিয়নস লিগে আগের মৌসুমের আগুনে ফর্মটা ধরে রেখেছেন পর্তুগাল অধিনায়ক। গ্রুপ পর্বের ছয় ম্যাচের প্রতিটিতেই গোল পেয়েছেন তিনি। অন্যদিকে পিএসজির হয়ে প্রথম মৌসুমেই ১০ গোল করে ফেলেছেন এমবাপ্পে। আরেক ফরোয়ার্ড করিম বেনজেমার ফর্মহীনতার মৌসুমে এমবাপ্পেকে দলে না টেনে কী ভুলই করল রিয়াল? সূত্র : গোল ডটকম।
