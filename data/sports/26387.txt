
ওয়ানডে সিরিজে নিউজিল্যান্ডকে উড়িয়ে দিয়েও যেন ঠিক সন্তুষ্ট হতে পারছেন না মুশফিকুর রহিম। কাল একমাত্র টি-টোয়েন্টিতে জিতেই আনন্দটাকে পূর্ণতা দিতে চান বাংলাদেশ অধিনায়ক।শেষ ভালো যার, সব ভালো তার। আর তাই শেষটায় এসে জয় ছাড়া আর অন্যকিছু ভাবছে না বাংলাদেশ। যে দলকে টানা দুবার ধবলধোলাই করার অভিজ্ঞতা আছে টাইগারদের, সে দলের সঙ্গে একটা টি-টোয়েন্টি ম্যাচ জিততে পারবে না! সবার মনোভাব এমনটা হলেও নিজেদের ওপর একেবারেই চাপ নিতে চান না অধিনায়ক। তাই ‘জেতার জন্য মাঠে নামব’ জাতীয় গতানুগতিক মন্তব্যেই সংবাদ সম্মেলনে নিজেকে সীমাবদ্ধ রাখলেন তিনি।কালকের টি-টোয়েন্টি ম্যাচটি দিয়েই এ বছর শেষ করতে যাচ্ছে বাংলাদেশ। বছরের শেষ ম্যাচটি জিতে বছরটিকে স্মরণীয় করে রাখতে চান মুশফিক, ‘এ সিরিজটি আমরা ভালো খেলেছি। এখন প্রস্তুত কালকের ম্যাচের জন্য। বছরের শেষ আন্তর্জাতিক ম্যাচ এটি। আশা করি জিতেই বছরটা শেষ করতে পারব।’
টি-টোয়েন্টিতে নিউজিল্যান্ডের বিপক্ষে রেকর্ডটা খুব একটা ভালো নয় বাংলাদেশের। এটা জানেন মুশফিক। র্যাঙ্কিংয়ে ১১ নম্বরে থাকা বাংলাদেশের চেয়ে ২৮ রেটিং পয়েন্ট এগিয়ে কিউইদের অবস্থান অষ্টম। আসছে বছর টি-টোয়েন্টি বিশ্বকাপ সামনে রেখে এই ম্যাচটাকে একটা বড় সুযোগ হিসেবেই দেখছেন তিনি। কাল জিতলে নিজেদের টি-টোয়েন্টি রেকর্ডটাকে যে একটু সমৃদ্ধ করা যায়, সেটা তো নতুন করে বলার কিছু নেই।
টি-টোয়েন্টিতে বাংলাদেশের রেকর্ড নিয়ে হতাশা থাকলেও দলের সাম্প্রতিক ধারাবাহিকতায় দারুণ সন্তুষ্ট অধিনায়ক, ‘আমরা কয়েক দিন ধরে ধারাবাহিক পারফর্ম করে যাচ্ছি। এবারের সিরিজটাও আমাদের দারুণ কেটেছে। জয়ের মানসিকতাও কাজ করছে। শেষটা ভালো করতে পারব বলেই আমার বিশ্বাস।’
কাল দলে সুযোগ মিলতে পারে সৌম্য সরকারের। তাঁর ব্যাপারেও আশাবাদী মুশফিক, ‘সৌম্য ভালো খেলোয়াড়। কাল সুযোগ পেলে আশা করি সে ভালোই করবে। সৌম্যর মতো অনেক খেলোয়াড়ই আছে, যারা সুযোগ পেলে নিজেদের প্রমাণ করতে পারবে।’
মিরপুরের টি-টোয়েন্টিতে ১৫০ বা ১৬০ ভালো স্কোর হবে বলেই মনে করেন মুশফিক। তবে উইকেটও যে একটা গুরুত্বপূর্ণ অনুষঙ্গ, সেটা জানাতে ভোলেননি।
