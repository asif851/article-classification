
এমিরেটস এয়ারলাইনসের সকাল ৮টা ৪০ মিনিটের ফ্লাইটে আসছে দক্ষিণ আফ্রিকা দল—বিসিবির কাছে এমন খবরই ছিল। খেলোয়াড়দের হোটেলে আনার জন্য টিম বাস, বিসিবির লোকজন, আইনশৃঙ্খলা রক্ষাকারী বাহিনীর সদস্য ও সংবাদমাধ্যমের কর্মীসহ সংশ্লিষ্ট সবাই সকাল সকালই উপস্থিত হন হজরত শাহজালাল আন্তর্জাতিক বিমানবন্দরে। কিন্তু যথাসময়ে এমিরেটসের ফ্লাইটটি রানওয়ে ছুঁলেও তাতে দক্ষিণ আফ্রিকা ক্রিকেট দল ছিল না!শেষ পর্যন্ত অবশ্য জোহানেসবার্গ থেকে দুবাই হয়ে দলটা ঢাকায় পৌঁছেছে এমিরেটসের বিকেল ৫টা ৩৫ মিনিটের ফ্লাইটে। ১৪ জন খেলোয়াড় ও টিম ম্যানেজমেন্টের ১১ সদস্যসহ মোট ২৫ সদস্যের দল এসেছে দুই ম্যাচের টি-টোয়েন্টি সিরিজের জন্য। মিরপুর শেরেবাংলা স্টেডিয়ামে তারা প্রথম অনুশীলন করতে নামবে আজ দুপুরে। ৫ জুলাইয়ের প্রথম টি-টোয়েন্টি ম্যাচের আগে ৩ জুলাই ফতুল্লায় একটি টি-টোয়েন্টি প্রস্তুতি ম্যাচও খেলবে দক্ষিণ আফ্রিকা।দক্ষিণ আফ্রিকা দল সকালে না পৌঁছানোয় নানা রকম গুজব ছড়িয়ে পড়ে ক্রিকেটাঙ্গনে। কেউ বলেছেন দুবাই থেকে তারা ফ্লাইট মিস করেছে, কেউ বলেছে আসলে বিমানই আকাশে উড়েছে দেরিতে। আবার অনেকের ধারণা ছিল দুবাইয়ের ট্রানজিটে কোনো একটা সমস্যায় পড়েছে দক্ষিণ আফ্রিকা দল। তবে বিসিবি সূত্রে এর অন্য কারণই জানা গেছে।দক্ষিণ আফ্রিকা দলের ঢাকায় পৌঁছানোর সময় নিয়ে বিভ্রাটটা নাকি ক্রিকেট দক্ষিণ আফ্রিকার ভুলের কারণে। সফর-সংক্রান্ত সব ই-মেইলে তারা ক্রিকেটারদের ঢাকা অবতরণের সময় উল্লেখ করেছে কাল সকাল ৮টা ৪০ মিনিট। বিসিবিও সেভাবেই সব ব্যবস্থা নেয়। কিন্তু আসলে দুবাই থেকে ক্রিকেটারদের ঢাকায় নিয়ে আসা বিমানটির অবতরণের সময় ছিল বিকেল ৫টা ৩৫ মিনিটে। শেষ মুহূর্তে ভুলটা ধরা পড়ার পর বাংলাদেশ সময় পরশু রাত ১টা ২৫ মিনিটে দক্ষিণ আফ্রিকা ক্রিকেট বিসিবিকে ই-মেইলে আসল সময়টা জানায়। স্বাভাবিকভাবেই অত রাতে বিসিবির কেউ মেইল চেক করেনি। সকাল সকাল বিমানবন্দরে সবার উপস্থিতি সে কারণেই। বিসিবি ক্রিকেট দক্ষিণ আফ্রিকার ই-মেইলটি পাওয়ার পর আসল সময় জেনে যে যার মতো ফিরে যায় বিমানবন্দর থেকে। বিকেলে ফেরত আসে আবারও।মজার ব্যাপার হলো দক্ষিণ আফ্রিকা দলের জন্য বিসিবি দিনভর অপেক্ষায় থাকলেও এসবের কিছুই জানে না দলটির খেলোয়াড়-কর্মকর্তা কেউ। ‘দেরি’তে পৌঁছানো নিয়ে সবার কৌতূহল দেখে টিম ম্যানেজমেন্টের এক সদস্য বিমানবন্দরেই নাকি বলেছেন, ‘আমাদের তো এই সময়েই পৌঁছানোর কথা! ফ্লাইট মিস করা বা বিমান দেরিতে ছাড়ার খবর সঠিক নয়।’দক্ষিণ আফ্রিকার সফরসূচি



তারিখ
ম্যাচ
 ভেন্যু
 সময়


৩ জুলাই 
প্রস্তুতি ম্যাচ (টি-২০)
ফতুল্লা
দুপুর ১টা


৫ জুলাই
১ম টি-টোয়েন্টি
মিরপুর 
দুপুর ১টা


৭ জুলাই
২য় টি-টোয়েন্টি
মিরপুর
দুপুর ১টা


১০ জুলাই
১ম ওয়ানডে
মিরপুর
দুপুর ১২টা


১২ জুলাই 
২য় ওয়ানডে
মিরপুর
দুপুর ১২টা


১৫ জুলাই 
৩য় ওয়ানডে
চট্টগাম 
দুপুর ১২টা


২১-২৫ জুলাই
১ম টেস্ট
চট্টগাম 
সকাল ৯-৩০ মি.


৩০ জুলাই-৩ আগস্ট
২য় টেস্ট 
মিরপুর
সকাল ৯-৩০ মি.



