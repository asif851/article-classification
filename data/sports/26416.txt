
মেহেদী হাসান মিরাজের বলটা রক্ষণাত্মক ভঙ্গিতেই খেলতে চেয়েছিলেন গ্যারি ব্যালান্স। পারেননি। বলটা লাগে তাঁর পেছনের পায়ে। বাংলাদেশের জোরালো আবেদনে অবশ্য সাড়া দেননি আম্পায়ার ক্রিস গ্যাফেনি। রিভিউ চান বাংলাদেশ অধিনায়ক। ফল বাংলাদেশের পক্ষেই আসে। রিভিউয়ে ‘শুভসূচনা’ হলেও পরে অবশ্য মুশফিকদের বেশির ভাগ সময়ই হতাশ হতে হয়েছে।
চট্টগ্রাম টেস্টে ইংল্যান্ডের প্রথম ইনিংসটা ‘রিভিউময়’ বললেও ভুল হবে না। দুই দল মিলে রিভিউ নিয়েছে মোট ১০টি। ক্রিকইনফো বলছে, এক ইনিংসে সর্বোচ্চ রিভিউ নেওয়ার রেকর্ড এটি। ১০ রিভিউয়ে ৮টি অবশ্য গেছে ইংল্যান্ডের পক্ষে। বাকি দুটি বাংলাদেশের। প্রথম দিনেই রিভিউ নেওয়া হয়েছে সাতটি। এর মধ্যে মঈন আলীই নিয়েছেন পাঁচটি।রিভিউ মঈনের মুখে যেমন হাসি ফুটিয়েছে, বাংলাদেশের বোলারদের ক্ষেত্রে দেখা গেছে বিপরীত ছবি। মেহেদী-তাইজুল ইসলামের হাত থেকে ফসকে গেছে বেশ কটি উইকেটে। বাংলাদেশের সবচেয়ে ‘দুর্ভাগা’ বোলারের নাম সাকিব আল হাসান। তাঁর বলে তিন-তিনবার কুমারা ধর্মসেনা তর্জনী তুলে মঈনকে আউট ঘোষণা করেন। তিনবারই রিভিউ নিয়েছে ইংল্যান্ড। আর প্রতিবারই ইংলিশ ব্যাটসম্যান ‘নট আউট’!প্রথমবার ইনিংসের ২৭তম ওভারের পঞ্চম বলে। পরেরটি লাঞ্চের পর প্রথম ওভারের দ্বিতীয় বলে। শেষেরটি একই ওভারের চতুর্থ বলে। বারবার তৃতীয় আম্পায়ারের দ্বারস্থ হওয়া, প্রতিবারই মঈনের বেঁচে যাওয়া। ছয় বলের মধ্যে এমন ঘটনা তিনবার!মেহেদীর করা ৪৮তম ওভারের চতুর্থ বলটায় জোরালো আবেদন বাংলাদেশের। হক-আইয়ে দেখা গেল বলটা লেগ স্টাম্পের বাইরে দিয়ে যেত। আবারও বেঁচে যান মঈন। বাংলাদেশ হারাল ৮০ ওভারে ২টি রিভিউ নেওয়ার সুযোগ। ৮৪তম ওভারে আবারও মিরাজের বলে রিভিউ নেয় বাংলাদেশ। ব্যাটসম্যান আদিল রশিদ। এবারও হক-আইয়ে দেখা যায় বলটা লেগ স্টাম্পের বাইরে দিয়ে যেত।আজ দ্বিতীয় দিনের শুরুতেও মিরাজের বলে রিভিউ নেয় বাংলাদেশ। বলটা আদিল দেখেশুনে ছেড়ে দিতে চেয়েছিলেন। সাদা চোখে প্লাম্বই মনে হয়েছে। আম্পায়ারও তর্জনী তুলে দেন। ইংল্যান্ড রিভিউ নেয়। পরে হক-আই প্রযুক্তিতে দেখা যায় বলটা লেগ স্টাম্পের বাইরে দিয়ে যেত।১০২তম ওভারের প্রথম বলে তাইজুলের বলে স্টুয়ার্ট ব্রডের বিপক্ষে এলবিডব্লুর জোরালো আবেদন বাংলাদেশের। আউট দেন আম্পায়ার ধর্মসেনা। কিন্তু রিভিউ নিয়ে বেঁচে যায় ইংল্যান্ড। পরে দেখা যায় বলটা লেগ স্টাম্পের বাইরে দিয়ে বেরিয়ে যেত।১০৫.৫ ওভারে মেহেদীর বলটা আলতো করে ব্রডের ব্যাটে চুমু খেয়ে যায় মুশফিকের গ্লাভসে। জোরালো আবেদনে আম্পায়ার সাড়া না দিলে রিভিউ নেয় বাংলাদেশ। অবশেষে বাংলাদেশ রিভিউ নিয়ে দেখা পায় উইকেটের!ইনিংসের প্রথম রিভিউ বাংলাদেশের পক্ষে এসেছিল। মাঝের আটটি ইংলিশদের। শেষটিতে অবশ্য হাসি ফোটে মুশফিকদের মুখে।শেষ উইকেটটি রিভিউয়ে নিষ্পত্তি হওয়াটা ইনিংসের প্রতীকী চিত্রও বলতে পারেন। পরিষ্কার বোল্ড ছাড়া অন্য আউটগুলোয় প্রযুক্তির সহায়তা যেন লাগবেই!
