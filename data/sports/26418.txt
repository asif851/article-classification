
লুইস এনরিকের এই বদনাম কেউ কখনো করেননি যে তাঁর কথা শুনলে ঘুম আসে! সংবাদ সম্মেলনগুলোতে সাধারণত বুদ্ধিদীপ্ত উত্তরই দেন বার্সেলোনা কোচ। কিন্তু এক সাংবাদিকের সম্ভবত সেগুলোতে কোনো আকর্ষণই ছিল না। এমনই যে ঘুমিয়েই পড়লেন এনরিকের সংবাদ সম্মেলনে! ঘটনাটা পরশু ভ্যালেন্সিয়ার সঙ্গে বার্সেলোনার ম্যাচের পর। সংবাদ সম্মেলনে দলের ডিফেন্সে সমস্যা নিয়ে কথা বলছিলেন এনরিকে। এর মধ্যেই হঠাৎ চোখে পড়ল, এক সাংবাদিক দিব্যি ঘুমোচ্ছেন। আঙুল দিয়ে তাঁকে দেখিয়ে বার্সা কোচ বললেন, ‘দেখুন, এই প্রথম আমার সঙ্গে এমনটা হচ্ছে। আমার সংবাদ সম্মেলনে কেউ ঘুমাচ্ছে। আমার নিজেরও ধারণা ছিল না, আমি এতটা একঘেয়ে!’ পুরো সম্মেলনকক্ষেই তখন হাসির রোল ওঠে। হাসতে হাসতেই ওই সাংবাদিককে পরে এনরিকে বললেন, ‘শুভ সকাল, কেমন আছেন আপনি?’ গোলডটকম।
