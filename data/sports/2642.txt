
দুই দলের প্রথম দেখায় ম্যাচটা হয়েছিল দুর্দান্ত। রোমাঞ্চ ছড়ানো সে ম্যাচে শেষ বলে ১ উইকেটে জিতেছিল সানরাইজার্স হায়দরাবাদ। আজ মুম্বাই ইন্ডিয়ানসের প্রতিশোধ নেওয়ার পালা। প্রতিশোধের সেই ম্যাচে আবার মুখোমুখি সাকিব আল হাসান ও মোস্তাফিজুর রহমান। কিন্তু নিজ নিজ একাদশে দুজন দুজনকে খুঁজে পাবেন তো?
যতটুকু খবর মিলছে, তাতে সাকিবের চেয়ে মোস্তাফিজের একাদশে থাকার সম্ভাবনা বেশি। অবশ্য চোট জর্জর হায়দরাবাদ শেষ পর্যন্ত সাকিবকে একাদশে রেখেও দিতে পারে। আবার এমনও শোনা যাচ্ছে, হারতে হারতে কোণঠাসা হয়ে পড়া মুম্বাই একাদশে পরিবর্তন এনে দেখতে পারে।
ভূতই ভর করেছে মুম্বাইয়ের ওপর। এবার পাঁচ ম্যাচের চারটিতেই হেরেছে গতবারের চ্যাম্পিয়নরা। সব কটিই শেষ ওভারে, যার দুটি আবার শেষ বলে! এই চার হারের দুটিতে শেষ ওভারে প্রতিপক্ষকে ৬ ও ১০ রানের মধ্যে আটকাতে ব্যর্থ হয়েছেন ‘ফিজ’। আজ কি গল্পটা অন্য রকম হবে?
এদিকে গতকাল দিল্লিতে কিংস ইলেভেন পাঞ্জাব ৪ রানে হারিয়েছে স্বাগতিক দিল্লি ডেয়ারডেভিলসকে। প্রথমে ব্যাট করে ৮ উইকেটে ১৪৩ রান করে পাঞ্জাব। ফিফটিশূন্য পাঞ্জাব ইনিংসে ৩২ বলে সর্বোচ্চ ৩৪ রান করুন নায়ারের। ১৯ বলে ২৬ করেন ডেভিড মিলার। সফল বোলার লিয়াম পাঙ্কেট-৪ ওভারে ১৭ রান দিয়ে নিয়েছেন ৩ উইকেট। তবে রান তাড়া করতে এসে ১৪৪ রানের লক্ষ্য ছুঁতে পারেনি দিল্লি। শ্রেয়াস আয়ারের ৪৫ বলে ৫৭ রানের পরও দিল্লির স্কোর ১৩৯ /৮।
বাংলাদেশ সময় রাত সাড়ে আটটায় শুরু হবে ম্যাচটি। সরাসরি দেখাবে স্টার স্পোর্টস।
