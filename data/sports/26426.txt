
কিডনির সমস্যা আছে। সঙ্গে আছে বার্ধক্যজনিত অন্যান্য শারীরিক জটিলতা। ষাটের দশকের এই কৃতী ফুটবলার আবারও অসুস্থ হয়ে হাসপাতালে ভর্তি হয়েছেন। মহাখালীর আয়েশা মেমোরিয়াল হসপিটালের বেডে শুয়েই এখন দিন কাটছে জাতীয় ক্রীড়া পুরস্কারপ্রাপ্ত এই ফুটবলারের। ‘মোহামেডানের জহিরুল হক’ নামেই যাঁর বেশি পরিচিতি। ১৯৬০ সালে মোহামেডানে শুরু, ১৯৭৬ সালে শেষও এই দলের জার্সি গায়ে। টানা ১৭ বছর মোহামেডানে খেলেছেন, দলকে নেতৃত্ব দিয়েছেন পাঁচ মৌসুম। ১৯৬১ সালে পাকিস্তান জাতীয় দলের হয়ে প্রথম খেলেন সেই সময়কার বার্মার বিপক্ষে। অসুস্থ এই ফুটবলারের রোগমুক্তির জন্য সকলের দোয়া চেয়েছেন তাঁর স্বজনেরা। 
