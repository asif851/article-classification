
পিএসজিতে এসে প্রথম মৌসুমেই বাজিমাত করেছেন জ্লাতান ইব্রাহিমোভিচ। ১৯ বছর পর লিগ জিতিয়েছেন দলকে। সুইডিশ স্ট্রাইকার জিতে নিলেন একটা ব্যক্তিগত পুরস্কারও। ফ্রেঞ্চ লিগ ওয়ানে মৌসুমের সেরা খেলোয়াড় নির্বাচিত হয়েছেন তিনি। গত গ্রীষ্মে এসি মিলান থেকে পিএসজিতে যোগ দেওয়া ইব্রাহিমোভিচ দলকে শিরোপা জেতাতে ইতিমধ্যেই করেছেন লিগ সর্বোচ্চ ২৯ গোল। এক মৌসুমে এটি তাঁর ব্যক্তিগত সর্বোচ্চ গোলের রেকর্ডও। শ্রেষ্ঠত্বের লড়াইয়ে ইব্রার মূল প্রতিদ্বন্দ্বিতা হয়েছে দুই সতীর্থ থিয়াগো সিলভা ও ব্লেইসে মাতুইদির সঙ্গে। সেঁত এতিয়েনের কোচ ক্রিস্তোফ গলতিয়েরের সঙ্গে যৌথভাবে মৌসুমের সেরা কোচ হয়েছেন কার্লো আনচেলত্তি। রয়টার্স।
