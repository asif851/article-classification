
আন্তর্জাতিক ক্রিকেট থেকে বিদায় নেওয়ার পর মাঝে কিছুদিন পাকিস্তান দলের ব্যাটিং পরামর্শক হিসেবে কাজ করেছিলেন ইনজামাম-উল হক। তবে এবারের ভূমিকাটা আরও বড়। আফগানিস্তান দলের কোচ হিসেবে দায়িত্ব নিতে যাচ্ছেন সাবেক পাকিস্তান অধিনায়ক।
ইনজির দায়িত্বটা অবশ্য সাময়িক। এ মাসে পাঁচটি ওয়ানডে ও দুটি টি-টোয়েন্টি খেলতে জিম্বাবুয়েতে যাচ্ছে আফগানিস্তান। ইনজামামের দায়িত্ব সীমাবদ্ধ থাকছে এ সফর পর্যন্তই। মাত্র ২৫দিনের হলেও নতুন দায়িত্বে বেশ খুশি ইনজি। জানালেন অনেক দিন ধরেই তাঁকে প্রধান কোচ হিসেবে চাইছিল আফগানিস্তান ক্রিকেট বোর্ড, ‘তারা প্রধান কোচ করার প্রস্তাব দিয়েছিল। গত দুটো বছর আমার পেছনে লেগেছিল। এবার বলল, কেবল জিম্বাবুয়ে সিরিজের জন্য দায়িত্ব নিতে। তাতে রাজি হয়েছি। তারা খুবই আক্রমণাত্মক মানসিকতার ও ভীষণ আবেগী। এটার ভালো-খারাপ দুটি দিকই রয়েছে। তাঁদের শেখানোর চেষ্টা করব, আবেগকে কীভাবে নিয়ন্ত্রণ ও সঠিকভাবে কাজে লাগানো যায়।’বেশির ভাগ আফগান খেলোয়াড়েরা কথা বলেন উর্দুতে। আফগানিস্তানের ক্রিকেটেও পাকিস্তানের বিরাট ভূমিকা। এর আগে আফগানিস্তান দলের কোচ হিসেবে কাজ করেছেন পাকিস্তানের সাবেক ক্রিকেটার কবির খান ও রশিদ লতিফ।দায়িত্বটা স্বল্পকালীন হলেও আফগানিস্তান ক্রিকেট বোর্ড (এসিবি) অবশ্য চাইছে ইনজিকে লম্বা সময়ের জন্যই দায়িত্ব দিতে। এসিবির প্রধান নির্বাহী শফিক স্টানিকজাই বললেন, ‘তাঁর (ইনজামাম) দায়িত্ব কেবল জিম্বাবুয়ে সফরের জন্য। জিম্বাবুয়েতে তাঁর সঙ্গে আমরা বেশ কবার বৈঠক করব। এরপর সিদ্ধান্ত নেব। উভয় পক্ষই সম্মত হলে লম্বা সময়ের জন্য তিনি দায়িত্ব নিতে পারেন।’ সূত্র: এএফপি ও ক্রিকইনফো।
