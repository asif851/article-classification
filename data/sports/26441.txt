
একসঙ্গে পাড়ি দিয়েছেন অনেকটা পথ। এক যুগেরও বেশি সময় ধরে শ্রীলঙ্কা ক্রিকেটের অনেক উত্থান-পতনের সাক্ষী তাঁরা। ব্যাট হাতে গড়েছেন দুর্দান্ত সব জুটি। দীর্ঘ যাত্রা সতীর্থ থেকে একসময় বন্ধু বানিয়ে দিয়েছে মাহেলা জয়াবর্ধনে ও কুমার সাঙ্গাকারাকে। ক্যারিয়ারের একটা অধ্যায়ও দুই বন্ধু শেষ করছেন একসঙ্গে। ঘোষণা দিয়েই বাংলাদেশে এসেছেন সাঙ্গাকারা, এই টি-টোয়েন্টি বিশ্বকাপই শেষ, এরপর আন্তর্জাতিক টি-টোয়েন্টি আর খেলবেন না। কাল একই ঘোষণা দিলেন মাহেলা জয়াবর্ধনেও।২০০০ সালের ৫ জুলাই গলে পাকিস্তান-শ্রীলঙ্কা ওয়ানডেতে ক্রিকেট বিশ্ব প্রথম দেখে জয়াবর্ধনে-সাঙ্গাকারা জুটি। জয়াবর্ধনে অবশ্য তত দিনে আন্তর্জাতিক ক্রিকেটে তিন বছরের পুরোনো। পরের ১৪ বছরে টেস্ট ওয়ানডে ও টি-টোয়েন্টি মিলিয়ে দুজনে শ্রীলঙ্কার হয়ে একসঙ্গে খেলেছেন ৫০২টি ম্যাচ। টি-টোয়েন্টিতে দ্বিতীয় উইকেটে বিশ্বরেকর্ড জুটিটাও (১৬৬ রান) তাঁদের। জুটি গড়ে টেস্ট ও ওয়ানডেতে অসংখ্য ম্যাচ জিতিয়েছেন দলকে। অবসরের সিদ্ধান্ত নিতে গিয়েও জয়াবর্ধনে বড় করে দেখালেন দলের স্বার্থ, ‘আমার যা বয়স, তাতে আমি পরের টি-টোয়েন্টি বিশ্বকাপে খেলতে পারব না এটা পরিষ্কার। সুতরাং দলে জায়গা ধরে রাখার কোনো মানে হয় না। এর বদলে একজন তরুণ ক্রিকেটার সুযোগ পেলে তার জন্য এখন থেকেই নিজেকে গড়ে তোলা সহজ হবে।’ মজার ব্যাপার হচ্ছে, আন্তর্জাতিক টি-টোয়েন্টি থেকে অবসরের ঘোষণার পেছনে একই কারণ দেখিয়েছেন সাঙ্গাকারাও। তাঁর ঘোষণাটা এসেছে আগেই। কাল শ্রীলঙ্কা অধিনায়কের সংবাদ সম্মেলনের পরে উন্মুক্ত মিডিয়া সেশনে তাই সব আগ্রহ ছিল সাঙ্গাকারাকে ঘিরেই। তাঁর কাছে প্রথম প্রশ্নটাও এই সিদ্ধান্তের কারণ জানতে চেয়ে। সাঙ্গাকারার জবাব, ‘নিকট ভবিষ্যতে বড় কোনো টি-টোয়েন্টি টুর্নামেন্ট নেই। ২০১৫ বিশ্বকাপের আগে আমরা খুব বেশি হলে দু-একটি টি-টোয়েন্টি খেলব। সুতরাং আমি ঘোষণা দিই আর না দিই, এই টুর্নামেন্টই হতো আমার শেষ আন্তর্জাতিক টি-টোয়েন্টি।’
আফসোস আছে। দীর্ঘ এই ক্যারিয়ারে দুজনের কারোরই ক্রিকেটের কোনো বৈশ্বিক শিরোপা জেতা হয়নি। সর্বশেষ দুটি ওয়ানডে বিশ্বকাপে শ্রীলঙ্কা হেরেছে ফাইনালে, শিরোপা ধরা দেয়নি আগের চারটি টি-টোয়েন্টি বিশ্বকাপেও। বিদায়ের আগে সেই আক্ষেপ ঘোচানোর প্রত্যাশা জয়াবর্ধনের, ‘আশা করছি এখানে আমরা বিশেষ কিছু করে দেখাতে পারব।’ সাঙ্গাকারার পর উন্মুক্ত মিডিয়া সেশনে একই প্রত্যাশার কথা বললেন লাহিরু থিরিমান্নেও, ‘সাঙ্গাকারা এরপর আর টি-টোয়েন্টি খেলবে না। ও আমাদের দলের খুব গুরুত্বপূর্ণ একজন খেলোয়াড়। এটাই তার শেষ টি-টোয়েন্টি বিশ্বকাপ। আমরা সবাই তাঁর জন্যও এটা জিততে চাই।’
তখনো জয়াবর্ধনের অবসরের আনুষ্ঠানিক ঘোষণা আসেনি। এলে হয়তো থিরিমান্নে বলতেন,‘ আমরা সাঙ্গাকারা আর জয়াবর্ধনের জন্য হলেও এবার জিততে চাই।’ ��,���P< �< �য ম্যাচ: পল স্টার্লিং। 
 
