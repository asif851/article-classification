
ওল্ড ট্রাফোর্ডে আগামীকালের ম্যাচটি জিতলেই ইংল্যান্ডের বিপক্ষে ওয়ানডে সিরিজ জিতে যাবে অস্ট্রেলিয়া। সতীর্থদের সে জয়োৎসব দূর থেকেই দেখতে হবে ডেভিড ওয়ার্নারকে। বাঁ হাতের বুড়ো আঙুলের মারাত্মক চোটে ছিটকে গেছেন সিরিজ থেকে। তা-ই নয়, অক্টোবরে বাংলাদেশ সফর অনেকটাই অনিশ্চিত অস্ট্রেলিয়ার সহ অধিনায়কের। মুশফিকদের বিপক্ষে সিরিজটি অনিশ্চিত হয়ে পড়ায় হতাশ ওয়ার্নার।এর আগে ২০১৩ সালে একই আঙুলে চোট পেয়েছিলেন ওয়ার্নার। তবে কয়েক সপ্তাহের মধ্যে সেরে ওঠায় সেবার ভারত সফরে খুব একটা সমস্যা হয়নি অস্ট্রেলীয় ওপেনারের। তবে এবারের চোট আরও মারাত্মক। ওয়ার্নার বললেন, ‘আগের বার যখন হালকা চোট পেয়েছিলাম, ব্যাট হাতে নিতেই কমপক্ষে তিন সপ্তাহ লেগে গিয়েছিল। কখনোই কোনো টেস্ট ম্যাচ হাতছাড়া করতে চাই না। তবে এবার বাংলাদেশ যাওয়া আমার জন্য মোটামুটি অনিশ্চিত।’চিকিৎসকেরা জানিয়েছেন, চোট থেকে সেরে উঠতে চার থেকে ছয় সপ্তাহ লেগে যেতে পারে ওয়ার্নারের। সে হিসেবে ৯ অক্টোবর থেকে শুরু হওয়া চট্টগ্রাম টেস্টে অস্ট্রেলীয় ওপেনারের খেলাটা অনিশ্চিতই বলা যায়। চিকিৎ​সকদের বেঁধে দেওয়া সময়ের মধ্যে ফিট হয়ে গেলে দ্বিতীয় টেস্ট খেলতে পারবেন। যদিও ওয়ার্নারের কথা শুনে মনে হচ্ছে না, ১৭ অক্টোবর শুরু ঢাকা টেস্টে খেলার আশা করছেন। দীর্ঘ বিরতির পর ছন্দ ফিরে পেতে প্রথম শ্রেণির ক্রিকেটে ফিরবেন। অক্টোবর অ্যা​ডিলেডে শুরু দক্ষিণ অস্ট্রেলিয়ার বিপক্ষে নিউ সাউথ ওয়েলসের সেই ম্যাচটিতেই চোখ তাঁর।
স্টিভেন স্মিথের ডেপুটি হওয়ার পর এটিই হতো প্রথম টেস্ট সিরিজ। এ ‘অ্যাসাইনমেন্ট’ হাতছাড়া হওয়ায় স্বাভাবিকভাবেই হতাশার সুর ওয়ার্নারের কণ্ঠে, ‘অস্ট্রেলিয়ার হয়ে টি-টোয়েন্টি, ওয়ানডে কিংবা টেস্ট ম্যাচ হাতছাড়া হওয়াটা সব সময়ই কষ্টদায়ক। টেস্ট ম্যাচ খেলতে না পারা তো আরও হতাশার। মোটেও ভালো লাগছে না। তবে কিছুদিনের বিশ্রাম পাব। দল ফিরে আসার আগে ছয় থেকে আট সপ্তাহ ছুটি পাব। এরপর প্রথম শ্রেণির ম্যাচের জন্য অ্যাডিলেডে জড়ো হব। কাজেই দ্রুত সেরে ওঠা জরুরি। এরপর আগামী কবছর ঠিকঠাক খেলতে ফিটনেস নিয়ে কাজ করব।’
ওপেনার ক্রিস রজার্সের অবসরের পর ওয়ার্নারের চোটে নতুন দুজন ওপেনার নিয়ে বাংলাদেশে আসতে হবে অস্ট্রেলিয়াকে। এ ক্ষেত্রে দুই টেস্ট খেলা জো বার্নস ও অভিষেকের অপেক্ষায় থাকা ক্যামেরন ব্যানক্রফটকে অস্ট্রেলিয়ার নতুন উদ্বোধনী জুটি হিসেবে দেখা যেতে পারে বাংলাদেশের বিপক্ষে। এ তালিকায় আছেন ভারত ‘এ’ দলের বিপক্ষে সম্প্রতি দারুণ পারফর্ম করা উসমান খাজাও। তথ্যসূত্র: রয়টার্স, সিডনি মর্নিং হেরাল্ড।
