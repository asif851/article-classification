
রাশিয়া বিশ্বকাপের টিকিট পেতে জার্মানির অভিযাত্রা শুরু হয়েছিল গত বছরের ৪ সেপ্টেম্বর। প্রায় এক বছরের মধ্যে বাছাইপর্বের সাত ম্যাচেই শতভাগ জয়ের ধারায় জোয়াকিম লোর দল। এই জার্মানিকে ‘পারফেক্ট’ না বলে উপায় আছে!
প্রাগে গতকাল শুক্রবার স্বাগতিক চেক প্রজাতন্ত্রকে ২-১ গোলে হারিয়েছে বিশ্বচ্যাম্পিয়নরা। সাত ম্যাচে এ নিয়ে জার্মানির সংগ্রহ দাঁড়াল ২১ পয়েন্ট। ইউরোপিয়ান অঞ্চলে ‘সি’ গ্রুপে শীর্ষস্থানীয় দলটি এ জয়ে পৌঁছে গেল বিশ্বকাপের গ্রুপ পর্বে খেলার আরও কাছে। বাছাইপর্বে আর মাত্র তিন ম্যাচ খেলবে জার্মানি। এ তিন ম্যাচ থেকে ন্যূনতম ৪ পয়েন্ট তুলে নিতে পারলেই রাশিয়া বিশ্বকাপে নাম লেখাবে চারবারের বিশ্বচ্যাম্পিয়নরা।
একই গ্রুপে সাত ম্যাচে ১৬ পয়েন্ট নিয়ে দ্বিতীয় উত্তর আয়ারল্যান্ড ৩-০ গোলে হারিয়েছে সান ম্যারিনোকে। টেবিলে দ্বিতীয় দলেরও সুযোগ থাকবে বিশ্বকাপের চূড়ান্ত পর্বে খেলার। সে ক্ষেত্রে দুই লেগের প্লে-অফ পরীক্ষায় উত্তীর্ণ হতে হবে টেবিলে দ্বিতীয় দলগুলোকে। তবে ইউরোপিয়ান অঞ্চলের বাছাইপর্বে মোট নয়টি গ্রুপের মধ্য থেকে সেরা আটটি রানার্সআপ (টেবিলে দ্বিতীয়)‍ দল বাছাই করা হবে সবার আগে। এ আটটি দলের মধ্যে দুই লেগের প্লে-অফ পরীক্ষায় উত্তীর্ণ হবে চার দল। অর্থাৎ, নয়টি গ্রুপের চ্যাম্পিয়ন দল আর প্লে-অফে উত্তীর্ণ চার দল নিয়ে মোট ১৩টি দল ইউরোপ থেকে খেলবে বিশ্বকাপের গ্রুপ পর্বে।
লাইপজিগ স্ট্রাইকার ওয়ের্নারের গোলে ম্যাচের চার মিনিটে এগিয়ে যায় জার্মানি। কিন্তু ৭৮ মিনিটে মিডফিল্ডার ভ্লাদিমির দারিদার দূরপাল্লার শট থেকে করা গোলে সমতায় ফেরে চেক প্রজাতন্ত্র। নির্ধারিত সময়ের দুই মিনিট আগে হেডে জার্মানিকে জয়সূচক গোলটি এনে দেন বায়ার্ন ডিফেন্ডার ম্যাট হামেলস। সোমবার বাছাইপর্বের পরের ম্যাচে নরওয়ের মুখোমুখি হবে জার্মানি। বাকি দুই ম্যাচে তাঁদের প্রতিপক্ষ উত্তর আয়ারল্যান্ড ও আজারবাইজান।
‘এফ’ গ্রুপ থেকে মাল্টাকে ৪-০ গোলে বিধ্বস্ত করেছে ইংল্যান্ড। জোড়া গোল করেন টটেনহাম ফরোয়ার্ড হ্যারি কেন। ইংলিশ প্রিমিয়ার লিগের গত দুই মৌসুমে ‘গোল্ডেন বুট’ জয়ী কেন তাঁর ক্যারিয়ারে আগস্ট মাসে কখনো গোল করতে পারেননি! তবে জোড়া গোল করে সেপ্টেম্বরের দারুণ আগমনী বার্তা দিয়ে রাখলেন ইংল্যান্ডের এ ফরোয়ার্ড। ৭ ম্যাচে ১৭ পয়েন্ট নিয়ে ‘এফ’ গ্রুপের শীর্ষে ইংল্যান্ড।
রাশিয়া, ব্রাজিল, ইরান ও জাপানের পর পঞ্চম দল হিসেবে ২০১৮ বিশ্বকাপের গ্রুপ পর্ব নিশ্চিত করেছে মেক্সিকো। শুক্রবার পানামাকে ১-০ গোলে হারিয়ে টানা সপ্তমবারের মতো বিশ্বকাপের গ্রুপ পর্বের টিকিট কাটে কনকাকাফ অঞ্চলের দলটি। সূত্র: এএফপি
