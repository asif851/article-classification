
টানা চতুর্থবারের মতো জাতীয় বয়সভিত্তিক সাঁতারে সেরা হলেন আরিফুল ইসলাম। মিরপুর সুইমিংপুলে কাল শেষ হওয়া সাঁতারে ১৩টি ইভেন্টের মধ্যে ১২টিতেই সোনা জিতেছেন বিকেএসপির তরুণ। একটিতে জেতেন রুপা। এবার নতুন জাতীয় রেকর্ড গড়েছেন ৯টিতে। এর মধ্যে কাল হয়েছে ৩টি (২০০ মিটার ব্যক্তিগত মিডলে, ৫০ মিটার ও ৪০০ মিটার ফ্রি-স্টাইল)। ছেলেদের সাঁতারে যেমন আরিফুল আধিপত্য দেখিয়েছেন, মেয়েদের বিভাগে তেমনি দাপট ছিল বিকেএসপির সোনিয়া খাতুনের। ঝিনাইদহের তরুণী ১২টি ইভেন্টে সাঁতরে ১১টিতেই সোনা জিতেছেন, শুধু ১টিতে ব্রোঞ্জ। তবে নতুন রেকর্ড করেন মাত্র ১টি ইভেন্টে (১০০ মিটার বাটারফ্লাইয়ে)। মেয়েদের বিভাগে সর্বোচ্চ সোনা জিতেও অবশ্য সেরা সাঁতারুর পুরস্কার পাননি সোনিয়া। ৬টি ইভেন্টে সাঁতরে ৫টিতে রেকর্ড গড়ে সোনা জেতায় বিকেএসপির রুপা খাতুন হয়েছেন সেরা।কাল ৩০টি ইভেন্টের মধ্যে নতুন জাতীয় রেকর্ড হয়েছে ৯টিতে। সব মিলিয়ে হয়েছে ২৭টি রেকর্ড। কাল আরিফুলের ৩টি রেকর্ড ছাড়াও বালক বিভাগের ৫০ মিটার বাটারফ্লাইয়ে আবু ইউসুফ (১০ বছর), বালিকাদের ৫০ মিটার বাটারফ্লাইয়ে ও ১০০ মিটার ফ্রি-স্টাইলে রুপা খাতুন (১০ বছর), ২০০ মিটার ব্যাকস্ট্রোকে সুরাইয়া আক্তার (১৭ বছর), ১০০ মিটার ব্যাকস্ট্রোকে রাশেদা (১২ বছর) রেকর্ড গড়েছে। আর ১০০ মিটার ফ্রি-স্টাইলে ২১ বছরের পুরোনো রেকর্ড ভেঙেছে এনামুল হক (১০ বছর)। ডাইভিংয়েও দুটি নতুন রেকর্ড হয়েছে—৫ মিটার প্ল্যাটফর্ম ও ৩ মিটার স্প্রিং বোর্ডে বিকেএসপির নাসির হোসেন করেছেন এই রেকর্ড। মোট ১০০টি ইভেন্টের মধ্যে ৭১টিতে সোনা জিতে চ্যাম্পিয়নের মুকুট ধরে রেখেছে বিকেএসপি। রানার্সআপ আনসার জিতেছে ৩১টি সোনা।
