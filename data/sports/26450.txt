
সাফের ডিফেন্ডিং চ্যাম্পিয়ন ভারত। শ্রেষ্ঠত্ব ধরে রাখার স্বপ্ন নিয়েই নেপালে এবারের আসরে খেলতে গেছে ভারতীয়রা। সেই স্বপ্নটা ফিকে হয়ে যায়নি ঠিকই, তবে ভারত যে খুব একটা ভালো খেলছে, তা-ও কিন্তু নয়। আর সেটারই প্রভাব নাকি পড়েছে দলের মধ্যে। মেজাজ হারিয়ে ফেলছেন ভারতীয় ফুটবলাররা! এখন পর্যন্ত দুটি ম্যাচ খেলেছে ভারত। একটি জয়, একটি ড্র। প্রথম ম্যাচে পাকিস্তানের বিপক্ষে ভারতের সেই জয়টাও এসেছে আত্মঘাতী গোলে। আর বাংলাদেশের বিপক্ষে ড্র তো অনেকটা ভাগ্য। আরও স্পষ্ট করে বললে, রেফারির বদৌলতে। সুনীল ছেত্রীর ফ্রি কিক থেকে করা গোলে ভারত জিতেছে বটে, কিন্তু ম্যাচের শেষ মুহূর্তের সেই ফ্রি কিকটিই ছিল বিতর্কিত সিদ্ধান্তে পাওয়া। বাংলাদেশের সঙ্গে ১-১ গোলে ড্র করার পর ভারতীয় দলে অন্তর্কোন্দল দেখা দিয়েছে বলে খবর পাওয়া গেছে। নাম প্রকাশ না করার শর্তে সেটা ভারতীয় সংবাদ সংস্থা আইএএনএসের কাছে স্বীকারও করেছেন দলের একজন কর্মকর্তা, ‘ম্যাচ চলার সময়ই কথা-কাটাকাটিতে জড়ান মেহতাব হোসাইন ও মোহনরাজ নালাপ্পান। খেলা শেষ হওয়ার পর খেলোয়াড়েরা যখন মাঠ ছাড়ছিলেন, নালাপ্পানকে কিছু একটা বলেন মেহতাব। কথাটা শুনেই মেহতাবের দিকে তেড়ে যান নালাপ্পান। তবে দলের অন্য খেলোয়াড়েরা এসে পরিস্থিতি নিয়ন্ত্রণে আনেন।’ এদিকে অল ইন্ডিয়া ফুটবল ফেডারেশন ঘটনাটা দলের ভেতরে গৃহদাহ হিসেব দেখতে রাজি নয়। ফেডারেশনের পক্ষ থেকে বলা হয়েছে, ব্যাপারটায় তিলকে তাল বানানো হয়েছে।
