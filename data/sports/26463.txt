
আফগানিস্তানের ক্রিকেটের জন্য গত বৃহস্পতিবার ছিল দারুণ আনন্দ আর গর্বের দিন। টেস্ট খেলুড়ে দেশ হিসেবে আবির্ভাবের এই দিনটি বিশেষ এক জায়গা পাবে দেশটির ক্রিকেট ইতিহাসে।টেস্ট মর্যাদা তো পাওয়া হলো। অভিষেক টেস্টটা আফগানিস্তান খেলবে কাদের সঙ্গে? আফগান ক্রিকেট-জাগরণের অন্যতম নায়ক মোহাম্মদ নবী খুব করেই চান তাঁর দেশ অভিষেক টেস্টটা খেলুক ভারতের সঙ্গেই। একটি টেস্ট খেলুড়ে দেশ হিসেবে গড়ে উঠতে ভারত যেভাবে আফগানিস্তানের দিকে সহায়তার হাত বাড়িয়ে দিয়েছে, তাতে অত্যন্ত কৃতজ্ঞ নবী। কৃতজ্ঞতার প্রকাশ হিসেবেই তিনি চান, টেস্ট ক্রিকেটে আফগানিস্তানের শুরুটা ভারতের সঙ্গে খেলেই হোক, ‘আমি আশা করি আফগানিস্তান প্রথম টেস্টটা ভারতের সঙ্গেই খেলুক। আমরা এই স্বপ্নটা দেখি। আমরা টেস্ট খেলার স্বপ্নের পেছনে ছুটেছি এত বছর। সেই স্বপ্নটা আমরা ধরতে পেরেছি। আমরা এখন একটি টেস্ট খেলুড়ে দেশ।’ভারতের সহায়তার ব্যাপারটি কৃতজ্ঞতার সঙ্গেই স্মরণ করেন এই তারকা ক্রিকেটার, ‘আমাদের চলার পথে ভারত যেভাবে সহায়তার হাত বাড়িয়ে দিয়েছে, সেটি অতুলনীয়। ভারতের সহায়তা ও সমর্থন ছাড়া আমাদের পক্ষে এই পর্যায়ে পৌঁছানো বেশ কঠিনই হতো।’টেস্ট মর্যাদা আফগানিস্তানের ক্রিকেটকে সামনে এগিয়ে নেবে বলে বিশ্বাস নবীর, ‘টেস্ট মর্যাদা আফগানদের জন্য বিশেষ কিছুই। এই টেস্ট মর্যাদা আমাদের সামনে তাকাতে সাহায্য করবে।’ যুদ্ধবিধ্বস্ত ও সন্ত্রাসকবলিত আফগানিস্তানের জন্য টেস্ট মর্যাদাকে বড় প্রেরণাই মানেন নবী।২০০০ সালে বাংলাদেশের অভিষেক টেস্টে প্রতিপক্ষ ছিল ভারত। বাংলাদেশ ছাড়া আরও দুটি দেশের অভিষেক টেস্টের সঙ্গী ভারত। ১৯৯২ সালে জিম্বাবুয়ের অভিষেক টেস্টের প্রতিপক্ষ ছিল তারাই। ১৯৫২ সালে চিরপ্রতিদ্বন্দ্বী ও চিরবৈরী প্রতিপক্ষ পাকিস্তানও অভিষেক টেস্ট খেলেছিল ভারতের বিপক্ষে। সূত্র: জিনিউজ
