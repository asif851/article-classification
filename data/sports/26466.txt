
উদয়ন মানে শীর্ষে উঠেছিলেন দ্বিতীয় রাউন্ডেই। ভারতীয় গলফার শীর্ষস্থান ধরে রেখে চ্যাম্পিয়নই হয়ে গেলেন বিটিআই ওপেনে। কাল কুর্মিটোলায় শেষ রাউন্ডে পারের চেয়ে ২ শট কম খেলেছেন মানে। সব মিলিয়ে খেলেছেন পারের চেয়ে ১২ শট কম। পারের চেয়ে ৮ শট কম খেলে যৌথভাবে রানারআপ ভারতের তিন গলফার আমান রাজ, হরেন্দ্র গুপ্তা ও খালিন যোশি।কুর্মিটোলায় খেলা। স্বাভাবিকভাবেই দেশের গলফাররা কেমন করেন, সেটি দেখার জন্য তাকিয়ে ছিল সবাই। কিন্তু সেরা আটের মধ্যেও আসতে পারেননি বাংলাদেশের কেউ। নবম হয়েছেন মোহাম্মদ নাজিম (-৪)। পারের চেয়ে ৩ শট কম খেলে ভারতের এম ধর্মর সঙ্গে যৌথভাবে ১৩তম হয়েছেন বাংলাদেশের জামাল হোসেন, নূর জামাল ও শাখাওয়াত সোহেল।
