
• বাংলাদেশের স্বাধীনতা দিবসে লা লিগার শুভেচ্ছা • নেপালে উড়োজাহাজ দুর্ঘটনার পরেও সমবেদনা জানিয়েছিল তারা
বাংলাদেশের আবেগ ও অহংকারের লাল-সবুজ পতাকা। তার মাঝে লেখা ‘হ্যাপি ইন্ডিপেনডেন্স ডে’—এভাবেই বাংলাদেশের স্বাধীনতা দিবসে শুভেচ্ছা জানিয়েছে মেসি-রোনালদোদের লিগ। হোক না ফেসবুকের কাস্টম পোস্ট—স্প্যানিশ লিগের এই সৌজন্য বাংলাদেশের মানুষের হৃদয় ছুঁয়ে যেতেই পারে। স্বাধীনতা দিবসের সকালেই প্রকাশিত হয় এই শুভেচ্ছাবার্তা। বাংলাদেশের মানুষও উষ্ণতার সঙ্গেই সেই শুভেচ্ছা গ্রহণ করেছে। পোস্টে মন্তব্যগুলো দেখলেই সেটি বোঝা যাবে।কেউ কেউ অনুরোধ করেছেন, এমন পোস্ট কাস্টম (শুধু নির্দিষ্ট মানুষ দেখবে) না করে পাবলিক (যে কেউ দেখতে পারবে) করে দিতে, যেন সারা বিশ্বের মানুষ ব্যাপারটি দেখতে পারে। পৃথিবীর নানা দেশেই যে ছড়িয়ে ছিটিয়ে আছে লাখো-কোটি বাংলাদেশি। এর আগে নেপালে ইউএস–বাংলার উড়োজাহাজ দুর্ঘটনায় নিহত ব্যক্তিদের প্রতি শ্রদ্ধা জানিয়েছিল লা লিগা কর্তৃপক্ষ।
