
১০৬, ১৫, ১২৬, ১২১, ৯৬—জিম্বাবুয়েতে ত্রিদেশীয় সিরিজে ফ্যাপ ডু প্লেসির রান। স্বপ্নের মতো এক সিরিজই গেল প্রোটিয়া ব্যাটসম্যানের। ৫ ম্যাচে ৪৬৪ রান। দ্বিতীয় অবস্থানে থাকা অ্যারন ফিঞ্চের রান সেখানে ২৫০! ওয়ানডে ক্যারিয়ারের তিনটি সেঞ্চুরিই প্রাপ্তি এ সিরিজে। ডু প্লেসির দুরন্ত পারফরম্যান্সে ত্রিদেশীয় সিরিজটা দক্ষিণ আফ্রিকা না জিতলে বরং অন্যায়ই হতো! নিয়তি অবশ্য বিমুখ করেনি দক্ষিণ আফ্রিকাকে। অস্ট্রেলিয়াকে আজ ৬ উইকেটে হারিয়ে সিরিজ জিতেছে প্রোটিয়ারাই।তবে একটু আক্ষেপ থেকেই গেল ডু প্লেসির। অল্পের জন্য হাতছাড়া হয়েছে টানা তিন ম্যাচে সেঞ্চুরি করার সংক্ষিপ্ত তালিকায় ঢুকে পড়ার সুযোগ। মিচেল জনসনের বলে ফেরার আগে করেছেন ৯৬ রান।অস্ট্রেলিয়ার দেওয়া ২১৮ রানের লক্ষ্যে খেলতে নেমে শুরুতেই দক্ষিণ আফ্রিকার ধাক্কা। দলের ১৪ রানের মাথায় ফিরে যান কুইন্টন ডি কক। এরপর হাশিম আমলা ও ডু প্লেসির দ্বিতীয় উইকেট জুটিতে আসে ৯৮। স্মিথের বলে আমলা ৫১ রানে ফিরলে ডু প্লেসি আরেকটি জুটি গড়েন অধিনায়ক এবি ডি ভিলিয়ার্সের সঙ্গে। দুজনের চুতর্থ উইকেট জুটিতে আসে ৯১। প্রোটিয়া অধিনায়ক অপরাজিত ছিলেন ৫৭ রানে।
এর আগে টসে জিতে অস্ট্রেলিয়াকে প্রথম ব্যাট করতে পাঠায় দক্ষিণ আফ্রিকা। ডেল স্টেইনের তোপে টালমাটাল অস্ট্রেলিয়ান ব্যাটসম্যানরা। ২১৭ রানে গুটিয়ে যায় জর্জ বেইলির দল। সর্বোচ্চ ৫৪ আসে ওপেনার অ্যারন ফিঞ্চের ব্যাট থেকে। স্টেইনের ঝুলিতে ৪ উইকেট। ম্যাচসেরাও তিনি। আর সিরিজসেরা অবধারিতভাবেই ডু প্লেসি। টেন ক্রিকেট।
