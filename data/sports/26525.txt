
 

তিন ম্যাচেই উইকেট নিয়েছেন। সানরাইজার্স হায়দরাবাদের বিপক্ষে আইপিএলে নিজের দ্বিতীয় সেরা বোলিং। ২৪ রানে নিয়েছেন ৩ উইকেট। সব মিলিয়ে এবার তিন ম্যাচে ৫ উইকেট। তিন ম্যাচে এখন পর্যন্ত ২৯টি ডট বল। এবার তাঁর স্ট্রাইক রেটও ২০১৬ সালের চেয়ে ভালো। সেবার প্রতি ২২ বলে একটি করে উইকেট পেতেন। এবার প্রতি ১৫ বলে একটি করে উইকেট পাচ্ছেন।

মোস্তাফিজুর রহমানের বোলিং দেখার আনন্দ আবার ফিরে এসেছে আইপিএলে। তিন ম্যাচে সব মিলিয়ে বেশ ভালো বোলিং করেছেন। যদিও নিজের সেরাটা এখনো পাননি। তবে সেরা ছন্দের খুব কাছাকাছি যে আছেন, বোঝা যায়। আজ কি আবার দেখা যাবে তাঁর জাদু?
আজ রয়্যাল চ্যালেঞ্জার্স বেঙ্গালুরুর বিপক্ষে খেলা আছে মুম্বাই ইন্ডিয়ানসের। বেঙ্গালুরু মানে বিরাট সব তারকা ব্যাটসম্যানদের ভিড়। শুধু তো বিরাট কোহলি নয়। এবি ডি ভিলিয়ার্স, কুইন্টন ডি ককেরাও আছেন এই দলে। তবে আসল লড়াইটা হতে পারে মোস্তাফিজ বনাম কোহলি। রোমাঞ্চকর লড়াই হবে সন্দেহ নেই।
এই ম্যাচটা জেতা মুম্বাইয়ের জন্য খুবই জরুরি। আইপিএলে প্রথম তিন ম্যাচেই হেরে শুরু করেছে বর্তমান চ্যাম্পিয়নরা। তিন ম্যাচেই অবশ্য খেলা গড়িয়েছে শেষ ওভারের শেষ বলে। এর মধ্যে দুবার শেষ ওভার বোলিং করেছেন মোস্তাফিজ। অন্তত দুবার ম্যাচ যে শেষ ওভার পর্যন্ত গেছে, তাতে কৃতিত্ব আছে মোস্তাফিজের ফিরতি স্পেলের কৃপণ বোলিংয়ের।
এখন পর্যন্ত তিন ম্যাচেই উইকেট নিয়েছেন মোস্তাফিজ। গত দুই ম্যাচে তো খুবই কৃপণ বোলিং করেছেন। এর মধ্যে নিজের পুরোনো দল সানরাইজার্স হায়দরাবাদের বিপক্ষে করেছেন আইপিএলে নিজের দ্বিতীয় সেরা বোলিং। ২৪ রানে নিয়েছেন ৩ উইকেট। মজার ব্যাপার হলো, এর আগে হায়দরবাদের হয়ে মুম্বাইয়ের বিপক্ষে নিয়েছিলেন ৩ উইকেট। এবার মুম্বাইয়ের হয়ে হায়দরাবাদের বিপক্ষে!
সব মিলিয়ে এবার তিন ম্যাচে ৫ উইকেট তাঁর। ২০১৬ আইপিএলের সেরা উদীয়মানের পুরস্কার জেতার বছরের তুলনায় এবার উইকেটে পাওয়ার দিক দিয়ে বেশি ধারাবাহিক। সেবার ১৬ ম্যাচে পেয়েছিলেন ১৭ উইকেট।
যদিও মোস্তাফিজকে বেশি ব্যবহার করা হয় রান ঠেকানোর কাজে। সেখানেও বেশ সফল তিনি। তিন ম্যাচে এখন পর্যন্ত ২৯টি ডট বল দিয়েছেন। এবার তাঁর স্ট্রাইক রেটও ২০১৬ সালের চেয়ে ভালো। সেবার প্রতি ২২ বলে একটি করে উইকেট পেতেন। এবার প্রতি ১৫ বলে একটি করে উইকেট পাচ্ছেন। প্রথম ম্যাচে ৩৯ রান দিয়ে যতটা খরুচে ছিলেন, পরের দুই ম্যাচে ২৫ ও ২৪ রান দিয়ে পুষিয়ে দিয়েছেন।
আজ কী করেন, সেটাই দেখার। মোস্তাফিজের বোলিং দেখার জন্য বাংলাদেশের দর্শকেরাও উন্মুখ হয়ে থাকছেন। বাংলাদেশ সময় রাত সাড়ে আটটায় শুরু হবে আজকের ম্যাচ। দেখাবে স্টার স্পোর্টস।
