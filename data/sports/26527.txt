
জাতীয় দলের প্রধান কোচ হিসেবে বাংলাদেশ এখনো জুতসই কাউকে খুঁজে পায়নি৷ তবে যিনি শূন্য করে গেছেন এই পদ, তিনি পেয়ে গেছেন নতুন ঠিকানা৷ ফিজির দায়িত্ব নিতে যাচ্ছেন শেন জার্গেনসেন৷ ওশেনিয়ার দেশটির সঙ্গে তিন বছরের চুক্তি হয়েছে বাংলাদেশের সদ্য বিদায়ী কোচের৷ ফিজির ছেলেদের দলের পাশাপাশি মেয়েদের জাতীয় দল ও বয়সভিত্তিক দলগুলো নিয়েও কাজ করবেন জার্গেনসেন৷ আগামী ২ জুন থেকে আনুষ্ঠানিকভাবে দায়িত্ব নেবেন ৩৮ বছর বয়সী অস্ট্রেলিয়ান৷জার্গেনসেন ফিজির কোচ হচ্ছেন, এই বিস্ময়ের পাশাপাশি অনেকের মনে কৌতূহল জাগতে পারে ফিজির ক্রিকেট নিয়েও৷ আইসিসির ২৭টি সহযোগী দেশের অন্যতম ফিজি৷ দেশটির ক্রিকেট ইতিহাস বেশ পুরোনো৷ ইউরোপীয় ঔপনিবেশিক শক্তির হাত ধরে ১৮৭৪ সালে ক্রিকেট শুরু করে সেখানে৷ ১৮৯৫ সালে নিউজিল্যান্ড সফরে গিয়েছিল ফিজি, নেতৃত্বে ছিলেন জন ইউডাল৷ ইংল্যান্ডের হয়ে ৪টি টেস্ট ও ১১টি ওয়ানডে খেলা স্পিনার শন ইউডালের পরদাদা ওই জন৷ ১৯০৮ সালে অস্ট্রেলিয়া সফরেও গিয়েছিল ফিজি৷ আইসিসির সহযোগী সদস্যপদ পায় ১৯৬৫ সালে ৷ তবে আয়ারল্যান্ড, আফগানিস্তান, হল্যান্ডদের মতো সহযোগীদের উচ্চতায় পেঁৗছানো তো বহুদূর, ধারেকাছেও যেতে পারেনি কখনো৷ এখনো পড়ে আছে ফ্রান্স, জার্মানি, ইতালিদের কাতারে৷ ১৯৭৯ থেকে ২০০১ পর্যন্ত দেশটি নিয়মিতই আইসিসি ট্রফিতে খেলেছে৷ ১৯৭৯, ১৯৮২ ও ১৯৯০ আইসিসি ট্রফিতে বাংলাদেশের মুখোমুখি হয়েছিল ফিজি৷ মুখোমুখি হয়েছিল ১৯৯৬ এসিসি ট্রফিতেও৷ এখন আইসিসি ট্রফিতেও জায়গা হয় না৷ বরং আইসিসি ওয়ার্ল্ড ক্রিকেট লিগে প্রতিবারই হচ্ছে অবনমন৷ ডিভিশন তিন থেকে চার-পাঁচ-ছয়ে নামতে নামতে এখন খেলছে সাতে৷ আগামী নভেম্বরে ডিভিশন সাত থেকে ছয়ে ওঠার লড়াই৷ জাতীয় দল নিয়ে জার্গেনসেনের প্রথম মিশনও হবে সেটি৷এমন একটি দেশ একটি টেস্ট দলের সাবেক কোচকে নিজেদের কোচ হিসেবে পেয়ে স্বাভাবিকভাবেই উচ্ছ্বসিত৷ ক্রিকেট ফিজির জেনারেল ম্যানেজার ইনোকো লেসুমা বললেন, ‘শেনের মাপের একজন আমাদের এখানে কাজ করতে রাজি হয়েছেন, এটা অবিস্মরণীয় ব্যাপার৷ একটি টেস্ট খেলুড়ে দেশ থেকে এসে ওয়ার্ল্ড ক্রিকেট লিগের একটি দলের কোচ হওয়া সত্যিই নজিরবিহীন৷’রাগবির দেশ ফিজিতে ক্রিকেট অনেক পেছনের সারির খেলা৷ এত দিন ভালো মানের কোচ রাখার সামর্থ্যই ছিল না দেশটির ক্রিকেট বোর্ডের৷ সম্প্রতি ফিজির ন্যাশনাল স্পোর্টস কাউন্সিল অনুন্নত খেলাগুলোর জন্য বিশেষ অনুদান দিয়েছে৷ সেই অর্থেই নিয়োগ দেওয়া হয়েছে কোচ৷ ৬০ জনের আবেদন থেকে বাছাই করে নেওয়া হয়েছে জার্গেনসেনকে৷বাংলাদেশের দায়িত্ব ছাড়ার ঘোষণা দেওয়ার পরই ধারণা করা হচ্ছিল, আরেকটি চাকরি নিশ্চিত করেই পদত্যাগ করেছেন জার্গেনসেন৷ ফিজির দায়িত্ব নেওয়া সেই ধারণাকেই সত্যি প্রমাণ করল৷ জার্গেনসেনেরও ইচ্ছে ছিল নিজ দেশের কাছাকাছি থেকে কাজ করা৷ জার্গেনসেনের প্রতিক্রিয়াতেও উঠে এসেছে তা, ‘আমি কোচিং ভালোবাসি...ক্রিকেটারদের সঙ্গে সরাসরি কাজ করা, কথা বলা, ওদের কথা শোনা, উন্নতি করতে দেখা এসব ভালো লাগে৷ এই ভূমিকায় আশা করি সেই সময় ও সুযোগ অনেক পাব৷ বাড়ির কাছাকাছি থাকতে পারাটাও আমার কাজকে সহজ করে দেবে৷’ ওয়েবসাইট৷
