
মিরপুরে ছেলেরা আর সিলেটে মেয়েরা—একই দৃশ্য, একই ঘটনার পুনরাবৃত্তি। কেবল পরাজয় আর পরাজয়! সিলেটে মেয়েদের টি-টোয়েন্টিতে ভারতের মেয়েদের দেওয়া ১৫২ রানের লক্ষ্যে খেলতে নেমে বাংলাদেশ রান তুলল শম্বুক গতিতে। নির্ধারিত ২০ ওভারে ৮ উইকেটে ৭২ তুলে হারতে হলো ৭৯ রানের বিরাট ব্যবধানে।বাংলাদেশ ইনিংসে বলার মতো তেমন কোনো স্কোর নেই বললেই চলে। সর্বোচ্চ ১৯ এসেছে সালমা খাতুনের ব্যাট থেকে। হাত উইকেট থাকতেও সালমাদের কেন ওভারপ্রতি ৩.৬০ রান উঠল, সেটি এক প্রশ্ন বটে। ২২ রানে প্রথম উইকেট পতন। এরপর ‘অলআউট হওয়া যাবে না’—এ নীতিতেই বোধ হয় ব্যাট করেছিল বাংলাদেশের মেয়েরা। শেষ অবধি অল আউট হয়নি সালমার দল। ইনিংস থামে ৭২ রানে, ৮ উইকেট হারিয়ে। তবে ততক্ষণে লেখা হয়েছে বিরাট পরাজয়ের খতিয়ান।ভারতের মেয়েদের পক্ষে সর্বোচ্চ তিনটি করে উইকেট পেয়েছেন শুভলক্ষ্মী শর্মা ও জুলহান গোস্বামী। এর আগে টসে জিতে ব্যাট করে ৫ উইকেটে ১৫১ তোলে ভারত। সর্বোচ্চ ৭৭ আসে হরমনপ্রীত খৌরের ব্যাট থেকে। ম্যাচ সেরাও তিনি। বাংলাদেশের পক্ষে সর্বোচ্চ ২ উইকেট নেন রুমানা আহমেদ।
