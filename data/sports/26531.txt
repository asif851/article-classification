
বাপকা বেটা হতেই হবে এ রকম কোনো কথা নেই। লিওনেল মেসির ছেলে যে ফুটবলারই হবে, সেটাও তো দিব্যি দিয়ে বলা যায় না। সেই সিদ্ধান্ত তো সে বড় হয়েই নেবে। তবু যদি সর্বকালের অন্যতম সেরা ফুটবলারের ছেলের মধ্যেও আগামীর তারকার স্বপ্ন দেখে থাকেন, মেসি নিজেই আপনাকে জানাচ্ছে দুঃসংবাদ। তাঁর তিন বছরের শিশুপুত্রর থিয়াগোর নাকি ফুটবলের প্রতি তেমন কোনো আগ্রহ নেই!
বাবার হাত ধরে বেশ কয়েক বারই মাঠে গেছে থিয়াগো। মায়ের সঙ্গে তো গ্যালারিতে তাকে অনেক বার দেখা গেছে। কিন্তু আর্জেন্টাইন টিভি চ্যানেল টেলেফেকে মেসি জানাচ্ছেন, ফুটবল খুব একটা টানে না বড় ছেলেকে, ‘আমি ওকে খুব বেশি বল কিনে দেইনি, অন্যদের সঙ্গে খেলতেও খুব একটা জোরাজুরি করিনি। আসলে সে ফুটবল অতটা ভালোবাসে না।’তবে বার্সার খেলোয়াড়দের শিশুসন্তানদের জন্য খুব শিগগির ক্লাব কর্তৃপক্ষ একটা উদ্যোগ শুরু করেছে। ছেলের ফুটবলপ্রীতি জাগিয়ে তুলতে এখন সেদিকেই তাকিয়ে আছেন মেসি, ‘এই উদ্যোগটা তো ভালোই মনে হচ্ছে, দেখা যাক কী হয়।’বড় হলে আগ্রহের জায়গাটা বদলে যেতেও পারে। অবশ্য বিখ্যাত বাবার সন্তানরা খুব কমই পদাঙ্ক অনুসরণ করতে পেরেছে। পেলের ছেলেও যেমন খুব একটা নাম করতে পারেননি। ডিয়েগো ম্যারাডোনার ছেলেও নয়। তবে কেউ পারেনি জন্য কেউ পারবে না, তাও তো নয়।এখনো সময় আছে। থিয়াগোর আগ্রহ বদলাতেও পারে। আর তা ছাড়া মেসির তো আরও একটা পুত্র সন্তান আছে। মাতেও অবশ্য এখনো ঠিকমতো হাঁটাই শেখেনি।
