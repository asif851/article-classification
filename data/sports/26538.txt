
মারিয়া শারাপোভার সঙ্গে তাঁর সবচেয়ে বড় মিল কোথায়? কেন, দুজনই স্বর্ণকেশী!
একজন টেনিস খেলোয়াড়ের সঙ্গে অন্য আরেকজনের তুলনা করতে গিয়ে আগে শারীরিক সৌন্দর্যটাই বেশি করে চোখে পড়ল? ব্যাপারটা ঠিক কেতামাফিক হচ্ছে না। তবে কোর্টের বাইরে যদি যেতে এতটাই আপত্তি থাকে আপনার, ডোনা ভেচিকের সঙ্গে শারাপোভার ভালো মিল খুঁজে পাবেন এখানেও। মাত্র ১৭ বছর বয়সে ঘাসের কোর্টের স্বর্গরাজ্য জিতে নজরে এসেছিলেন শারাপোভা। হাতে তুলেছিলেন উইম্বলডনের মতো অভিজাত ট্রফি। ডোনাও নজরে এসেছেন ঘাসের কোর্টের সাফল্য দিয়ে।
‘সাফল্য’ শব্দটা উচ্চারিত হলেই মনের মধ্যে উঁকি দেয় এই প্রশ্ন—কী এমন হাতিঘোড়া জিতলেন এই সার্বিয়ান উঠতি খেলোয়াড়? না, এখনো কিছু জেতেননি। পেশাদার ক্যারিয়ারটার বয়সই তো মাত্র সাত মাস। না জিতলেও প্রথম ডব্লুটিএ শিরোপার একদম কাছাকাছি তিনি। নিঃশ্বাস দূরত্বে। উঠেছেন উইম্বলডনের প্রস্তুতি টুর্নামেন্ট বার্মিংহামের ফাইনালে। পোড় খাওয়া দানিয়েলা হানতুচোভাকে হারাতে পারলেই ক্যারিয়ারের প্রথম পেশাদার ট্রফিটা পেয়ে যাবেন।
বয়স মাত্র ১৬। সুইট সিক্সটিন। বার্মিংহামও খেলো কোনো প্রতিযোগিতা নয়। স্বাভাবিকভাবেই নজর কেড়েছে। আজ থেকে ১০ বছর আগে এই বার্মিংহামে অভিষেক হয়েছিল শারাপোভারও। রুশ নীলনয়না অবশ্য বার্মিংহাম এবং উইম্বলডনের শিরোপা জিতেছিলেন তার পরের বছর। সেই শারাপোভা গত নয় বছরে সবচেয়ে বেশি আয় করা নারী ক্রীড়াবিদের আসনে আজ সুপ্রতিষ্ঠিত।
ভেকিচের সামনে অভিষেকেই বার্মিংহামের শিরোপা জিতে শারাপোভাকে ছাড়িয়ে যাওয়ার সুবর্ণ সুযোগ। অবশ্য এখনই শারাপোভার সঙ্গে তুলনাটা তাঁর নিজেরই পছন্দ হচ্ছে না, ‘এটা ভালোই, কিন্তু ওর ক্যারিয়ার ওর কাছে, আমার ক্যারিয়ার আমার।’ ঘাসের কোর্টে বেশ ভালো খেলছেন। কিন্তু তাঁর পক্ষে কি সম্ভব এবারের উইম্বলডন জেতা? ঠিক ১৭ বছর বয়সেই যে তাঁরও উইম্বলডন জেতার সুযোগ এসে গেছে। উইম্বলডন চলার সময়ই ১৭ পূর্ণ করবেন তিনি। এবারও বেশ পরিণত উত্তর মিলল এবারের অস্ট্রেলিয়ান ওপেনের দ্বিতীয় আর ফ্রেঞ্চ ওপেনের প্রথম রাউন্ড থেকে বিদায় নেওয়া ভেকিচের কাছ থেকে, ‘জেনে ভালো লাগছে, তবে এটা এই মুহূর্তে সম্ভব হবে বলে মনে করি না। এই সময়টায় অবশ্য বেশ ভালো খেলছি। তবে আমি কয়েকটা রাউন্ড যেতে পারলেই খুশি।’ সূত্র: এবিসি অনলাইন।
