
লিওনেল মেসিকে অনেকে বিশ্বের সবচেয়ে বেশি আয় করা ফুটবলার মনে করেন। এখন তো হিসাব যা মিলছে, তাতে দেখা যাচ্ছে, মেসির চেয়েও বেশি আয় নেইমার সিনিয়রের! নেইমার পিএসজিতে চলে গেলে দারুণ লাভবান হবেন তাঁর বাবা। ভদ্রলোক ছেলের কল্যাণে যে পরিমাণ অর্থ আয় করেন এবং করতে চলেছেন, সেটি চোখ কপালে তুলে দেওয়ার মতোই। মেসি ফুটবল খেলে গত চার বছরে বার্সেলোনা থেকে যা পেয়েছেন, নেইমারের বাবা নাকি বিভিন্ন আর্থিক শর্তের সুবাদে তার চেয়ে বেশি আয় করেছেন।
২০১৩ সালে নেইমার বার্সায় যোগ দেন। পরে চুক্তির নানা গোপন শর্ত ফাঁস হলে দেখা যায়, যে টাকার অঙ্ক দিয়ে বার্সা নেইমারকে কিনেছে বলা হয়েছিল, তার চেয়ে আসলে ঢের বেশি টাকা গুনতে হয়েছে। আর এর সবই গেছে নেইমারের বাবার নানা প্রতিষ্ঠানে। কিছু কিছু টাকা গেছে দানের মুখোশে।
সানডে টাইমস জানিয়েছে, দুই তরফ থেকেই (বার্সেলোনা ও পিএসজি) নেইমারের বাবার ৬২ মিলিয়ন ইউরো আয়ের সম্ভাবনা জেগেছে। এর পাশাপাশি পিএসজিতে নেইমারের বার্ষিক বেতনের ১৫ শতাংশও যাবে তাঁর বাবার ব্যাংক হিসাবে।
নেইমারের বাবা বার্সেলোনা থেকে পাবেন ২৬ মিলিয়ন ইউরো। এই অর্থটা তিনি পাচ্ছেন নেইমার গত মৌসুমে বার্সেলোনার সঙ্গে যে নতুন চুক্তি করেছিলেন, তার বোনাস হিসেবে। তবে চুক্তির শর্তে বলা আছে, এই টাকা তিনি পাবেন ৩১ জুলাইয়ে। নেইমারের বাবা তাই চাইছেন, পিএসজির সঙ্গে নেইমারের চুক্তিটা পিছিয়ে যাক।
পিএসজিতে নেইমার সই করার পরেও বৃহস্পতি তুঙ্গে থাকবে নেইমারের বাবার। এই পক্ষে তাঁর সই করলে তাঁর ‘বোনাস’ হিসেবে সঙ্গে সঙ্গে পাবেন ৩৬ মিলিয়ন ইউরো। ফুটবলের সুপার এজেন্ট হিসেবে পরিচিত হোর্হে মেন্দেসেরও নিশ্চয়ই হিংসা হচ্ছে নেইমার সিনিয়রকে!
বার্সেলোনা অবশ্য এত সহজে নেইমারের বাবার হাতে এত সহজে ২৬ মিলিয়ন ইউরো তুলে দেওয়ার পক্ষে নয়। এই বোনাস তারা দিতে চেয়েছিল নেইমার থাকবে বলে। সেই নেইমারই যদি চলে যায়, তাঁর বাবাকে খামোখা বোনাস দেওয়া কেন। এ কারণে তারা চায়, পিএসজি যদি চুক্তি করে ফেলে তো এখনই করুক।
বার্সেলোনার খেলোয়াড়েরাও নাকি ক্লাব কর্তাদের এই বার্তা দিয়ে রেখেছেন, নেইমার-নাটক আর তাঁদের ভালো লাগছে না। দ্রুত এর সমাধান করে নতুন মৌসুমের দিকে মনোযোগ দেওয়া জরুরি। কিন্তু নেইমারের বাবা নতুন কী প্লট লিখছেন, তা তো কেবল তিনিই জানেন! সূত্র: পোস্ট কুরিয়ার, ভিনটেজ স্পোর্টস।
