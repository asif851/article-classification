
বেশ কিছু দিন আগেই ভারতীয় ক্রিকেট বোর্ডের (বিসিসিআই) বিপক্ষে মামলা করার হুমকি দিয়েছিল পাকিস্তান ক্রিকেট বোর্ড (পিসিবি)। এখন এটি আর হুমকির মধ্যে সীমাবদ্ধ নেই। সত্যি সত্যিই বিসিসিআইয়ের বিপক্ষে মামলা করার সিদ্ধান্ত নিয়ে ফেলেছে পিসিবি। এই মামলা সহজ হবে না ভেবেই ১০০ কোটি রুপির তহবিল গড়ছে পাকিস্তান। ভারত দ্বিপক্ষীয় সিরিজ না খেলার কারণে পাকিস্তানের আর্থিক ক্ষতির বিষয়টিই এই মামলার কারণ।
পিসিবি চেয়ারম্যান শাহরিয়ার খান বলেছেন, ‘ভারতের বিপক্ষে আইনি পদক্ষেপ নিতে একটি ব্রিটিশ আইন পরামর্শক প্রতিষ্ঠানের সহায়তা নিচ্ছে পাকিস্তান। ভারত আমাদের সঙ্গে দ্বিপক্ষীয় সিরিজ না খেলায় আর্থিকভাবে ক্ষতিগ্রস্ত হচ্ছি আমরা। এ কারণেই এই মামলা। আইসিসির দ্বন্দ্ব নিষ্পত্তি কমিটিতে এই মামলা দায়ের করা হবে।’
ভারতের বিপক্ষে অনেক দিন ধরেই সমঝোতা স্মারক ভঙ্গের অভিযোগ করে আসছে পাকিস্তান। ২০১৪ সালে ভারতের সঙ্গে পাকিস্তানের যে সমঝোতা স্মারক সই হয়েছিল, সেখানে কমপক্ষে ৬টি সিরিজ খেলার কথা ছিল। কিন্তু দুই দেশের রাজনৈতিক সম্পর্কের অবনতি হওয়ার ব্যাপারটি এই সমঝোতা স্মারকে প্রভাব ফেলে। ভারত সাফ জানিয়ে দেয়, সরকারের অনুমতি ছাড়া পাকিস্তানের বিপক্ষে কোনো দ্বিপক্ষীয় সিরিজ খেলা সম্ভব নয় তাদের। ভারতের কেন্দ্রীয় সরকারও পাকিস্তানের বিপক্ষে দ্বিপক্ষীয় সিরিজ খেলার অনুমতি প্রদানে নেতিবাচক মনোভাব গ্রহণ করেছে।
সমঝোতা স্মারক অনুযায়ী, ২০১৫ থেকে ২০২২ পর্যন্ত দুই দেশের মধ্যে যে ৬টি দ্বিপক্ষীয় সিরিজ হওয়ার কথা, তার ৪টি অনুষ্ঠিত হওয়ার কথা পাকিস্তান ক্রিকেট বোর্ডের আয়োজনে। চুক্তি থাকলেও পাকিস্তানের মাটিতে বা নিরপেক্ষ ভেন্যুতে গিয়ে এই সিরিজ খেলতে রাজি হয়নি ভারত। সরকার অনুমতি না দেওয়ার কারণেই মূলত পাকিস্তানের সঙ্গে দ্বিপক্ষীয় সিরিজ খেলতে পারছে না ভারত।
পুরো ব্যাপারটাই বড় ধরনের আর্থিক ক্ষতির মুখে ফেলেছে পাকিস্তান ক্রিকেট বোর্ডকে। ইতিমধ্যে পিসিবি আর্থিক ক্ষতিপূরণ চেয়ে বিসিসিআইকে চিঠিও দিয়েছে। সে চিঠির জবাব না পেয়ে এখন মামলার প্রস্তুতি নিচ্ছে পিসিবি। সূত্র: এনডিটিভি
 
