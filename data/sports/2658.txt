
ম্যাচ শেষ হতেই মাঠে হাজার খানেক দর্শক। আনসার ও ভিডিপি দলের কোচ হাসান আল মাসুদকে মাথায় তুলে নাচতে থাকল সবাই। বাদ্যি-বাজনা তো ছিলই। দর্শকদের ভিড়ে ঢাকা পড়ে গেল আনসারের কিশোরেরা।কাল অনূর্ধ্ব-১৬ পাইওনিয়ার ফুটবলের জমজমাট ফাইনালে টাঙ্গাইল ফুটবল একাডেমিকে ৩–২ গোলে হারিয়েছে আনসার। ৫৮ মিনিট পর্যন্ত ২-০-তে এগিয়ে ছিল টাঙ্গাইল ফুটবল একাডেমি।সুপার লিগে একতরফা (১০ জয়, ১ ড্র) খেলে আসা আনসার কালও খেলেছে দুর্দান্ত। যদিও ম্যাচের শুরুতে ভালো খেলেছে টাঙ্গাইল একাডেমিই। ৫২ মিনিটে আরিফ এবং ৫৮ মিনিটে জয় বর্মণের গোলে ২-০-তে এগিয়েও যায় তারা। এর পরই ঘুরে দাঁড়ায় আনসার। ৬৬ মিনিটে সেট পিস থেকে শামীমের দুর্দান্ত গোলে ম্যাচে ফেরে তারা। ৭৭ মিনিটে আনসারকে সমতায় ফেরায় বোরহান। আর ৮৯ মিনিটে জয়সূচক গোল করে ম্যাচসেরা জুয়েল। ১২ ম্যাচে ২২ গোল করে জুয়েল টুর্নামেন্টের সর্বোচ্চ গোলদাতাও।হারলেও অবশ্য চ্যাম্পিয়ন আনসারের সঙ্গে আগামী মৌসুমে তৃতীয় বিভাগে খেলবে টাঙ্গাইল ফুটবল একাডেমি। আর লিগের তৃতীয় হওয়া ফকিরেরপুল সূর্যতরুণ সঙ্গী হবে তাদের।
