
চ্যাম্পিয়নস ট্রফিতে বেশ কঠিন গ্রুপে পড়েছে বাংলাদেশ। গ্রুপে স্বাগতিক ইংল্যান্ড তো আছেই, সেই সঙ্গে গত ওয়ানডে বিশ্বকাপের দুই ফাইনালিস্ট অস্ট্রেলিয়া ও নিউজিল্যান্ড। আইসিসি ওয়ানডে র‍্যাঙ্কিংয়ে সাতে উঠে এই প্রতিযোগিতায় খেলার অধিকারটা আদায় করে নিয়েছে বাংলাদেশ। নিজেদের যোগ্যতা প্রমাণ করে চ্যাম্পিয়নস ট্রফির অংশ হওয়ায় এবার বাংলাদেশের দিকে ক্রিকেট দুনিয়ার বাড়তি একটা আগ্রহ কিন্তু থাকবেই। তবে ইংলিশ কন্ডিশনে বাংলাদেশ কতটা কী করতে পারবে, এ নিয়ে সন্দিগ্ধ সাবেক অস্ট্রেলীয় ক্রিকেটার ব্র্যাড হগ।
ভারতের ডেকান ক্রনিকলসকে দেওয়া এক সাক্ষাৎকারে হগ বলেছেন, ‘আমার মনে হয় চ্যাম্পিয়নস ট্রফিতে ইংলিশ কন্ডিশনটা বাংলাদেশকে ভালোই ভোগাবে।’ পত্রিকাটির সঙ্গে চ্যাম্পিয়নস ট্রফি নিয়ে নিজের ভাবনা ভাগাভাগি করেছেন ২০১২ সালে বিপিএলের প্রথম আসরে খেলে যাওয়া এই অলরাউন্ডার। এবারের চ্যাম্পিয়নস ট্রফিতে তাঁর ফেবারিট নিজ দেশ অস্ট্রেলিয়াই, ‘বেশ কয়েকটি দল যেমন ইংল্যান্ড আছে তবে আমার কাছে মনে হয় শেষ পর্যন্ত ট্রফি জিতবে অস্ট্রেলিয়াই।’ গোনায় ধরছেন ভারত ও দক্ষিণ আফ্রিকাকেও, ‘ভারত শক্ত প্রতিদ্বন্দ্বিতা গড়ে তুলবে চ্যাম্পিয়নস ট্রফিতে। দক্ষিণ আফ্রিকাও এখন পরিণত দল হয়ে উঠছে। ব্যাটিং, বোলিং, ফিল্ডিং—সব বিভাগেই তারা ভালো দল।’ইংলিশ কন্ডিশন যে বাংলাদেশের জন্য সমস্যা, সেটি কিন্তু বোঝা গেছে শুক্রবার আয়ারল্যান্ডের বিপক্ষে ত্রিদেশীয় সিরিজের প্রথম ম্যাচেই। ডাবলিনের মালাহাইডের সবুজ উইকেটে কিন্তু শুরুর দিকে আইরিশ বোলাররা যথেষ্ট ভুগিয়েছেন বাংলাদেশি ব্যাটসম্যানদের। তবে তামিম ইকবাল ও মাহমুদউল্লাহর ৮৭ রানের এক জুটিতে ঘুরে দাঁড়াতে পেরেছিল তারা। ৩১.১ ওভারে স্কোরবোর্ডে ৪ উইকেটে ১৫৭ রান উঠতেই বৃষ্টিতে ভেসে যায় খেলা।২০০৪ সালে ইংল্যান্ডে অনুষ্ঠিত চ্যাম্পিয়নস ট্রফিতে এজবাস্টনে দক্ষিণ আফ্রিকার বিপক্ষে ৯৩ রানে অলআউট হয়ে ৯ উইকেটে হেরেছিল বাংলাদেশ। পরের ম্যাচে সাউদাম্পটনে ওয়েস্ট ইন্ডিজের ২৬৯ রানের জবাবে ১৩১ রানে অলআউট হয়ে ১৩৮ রানের বড় হার হেরেছিল বাংলাদেশ।২০০৪ আর ২০১৭—সময়ের ব্যবধানে ১৩ বছর। এই সময়ে নিজেদের অনেক ওপরেই তুলে নিয়েছে মাশরাফি-সাকিব-তামিমরা। ২০১০ সালে ইংল্যান্ড সফরে ইংল্যান্ডকে হারানোর অভিজ্ঞতাও হয়েছে এই সময়ে। ২০০৫ সালে অস্ট্রেলিয়ার বিপক্ষে একমাত্র জয়টাও কিন্তু ‘ইংলিশ কন্ডিশনে’। অস্ট্রেলিয়ার ‘কঠিন’ কন্ডিশনে ২০১৫ সালে ইংল্যান্ডকে হারিয়ে বিশ্বকাপের কোয়ার্টার ফাইনালে খেলা বাংলাদেশ খুব করেই চাইবে হগের মন্তব্য ভুল প্রমাণ করতে।
