
প্রায় এক বছর ধরে অনুরণিত হয়েছে একটি প্রশ্ন, ‘রূপকথা নাকি বাস্তবতা?’ কাল রাতেই উত্তরটা মিলল। রূপকথা লিখে ইংলিশ প্রিমিয়ার লিগ জয় করা লেস্টার সিটি নেমে এল রূঢ় বাস্তবতায়। চলতি মৌসুমের ব্যর্থতার দায়ে বরখাস্ত করা হয়েছে ক্লাব-কিংবদন্তিতে রূপ নেওয়া ক্লদিও রানিয়েরিকে। 
খুব বেশি দিন আগের কথা নয়। নয় মাস আগেই ইতিহাসে প্রথমবারের মতো প্রিমিয়ার লিগ জয় করেছিলেন রানিয়েরি। আগের মৌসুমেই যে দলটা রেলিগেশন অঞ্চলে ঘোরাফেরা করছিল, সে দলের এমন অর্জন তো আধুনিক রূপকথা হিসেবেই নাম লিখিয়ে ফেলেছে। বাজিকর প্রতিষ্ঠানগুলোর কাছে যে লেস্টারের প্রিমিয়ার লিগ জেতার চেয়ে এলভিস প্রিসলির বেঁচে ফেরা কিংবা লক নেসের দৈত্যের গুজবকে বেশি মনে হয়েছিল। সেদিন রানিয়েরিকে মনে হচ্ছিল, এই ইতালিয়ান একজন জাদুকর। যাঁর জাদুর কাঠির ছোঁয়ায় জেগে উঠেছে ঘুমন্ত একটা শহর, একটা সাম্রাজ্য। যাঁকে দলের এমন অবিশ্বাস্য সাফল্যের রহস্য জিজ্ঞেস করলেই রহস্যময় হাসিতে উত্তর মিলত, ‘ডিলি ডিং, ডিলি ডং!’ সেদিন কে ভাবতে পেরেছিল পরের মৌসুমের অর্ধেক পেরোনোর আগেই জাদুর কাঠিতে এমন ঘুণ ধরবে। লিগে ২৫ ম্যাচ শেষে লেস্টার ২১ পয়েন্ট নিয়ে এখন ১৭ নম্বরে। রেলিগেশন থেকে মাত্র এক পয়েন্ট ওপরে আছে তারা। এ মৌসুম শুরুর আগেই রানিয়েরি সতর্ক করেছিলেন, এবারের শীর্ষ দশে থাকতে পারলেই খুশি। কিন্তু সেটাও যে হওয়ার সম্ভাবনা দেখা যাচ্ছে না। গত ডিসেম্বরের পর থেকেই কোনো জয় পায়নি দলটি। পরশু চ্যাম্পিয়নস লিগের শেষ ষোলোতে সেভিয়ার কাছেও প্রথম লেগে ২-১ ব্যবধানে হার। সময়টা ভালো যাচ্ছে না একদম। তবু দুই সপ্তাহ আগেও রানিয়েরির প্রতি পূর্ণ সমর্থন জানিয়েছে ক্লাব। বরখাস্ত হতে পারেন—এমন গুঞ্জনকে তাই উড়িয়ে দিতে পেরেছেন রানিয়েরি, ‘এসব গুজবে আমি কিছু মনে করি না, কারণ প্রতি সপ্তাহেই আমি মালিকের সঙ্গে কথা বলি। আমাদের দুজনের মাঝে ভালো সম্পর্ক।’ কাল অবশ্য লেস্টার জানিয়ে দিল, গুঞ্জনগুলোই সত্যি। একটা বিবৃতিতে ক্লাবটি তাদের ইতিহাসের সেরা কোচকে বিদায় বলে দিল, ‘আজ (বৃহস্পতিবার) থেকে লেস্টার সিটি ও ক্লদিও রানিয়েরির পথ বিভক্ত হয়ে গেল। রানিয়েরি ফক্সদের (লেস্টারের ডাকনাম) ১৩৩ বছরের ইতিহাসের সেরা সাফল্য এনে দিয়েছেন। আমাদের ইতিহাসের সেরা কোচ হিসেবে তাঁর অবস্থান প্রশ্নাতীত। কিন্তু এ মৌসুমে লিগে দলের পারফরম্যান্স প্রিমিয়ার লিগে টিকে থাকা নিয়ে প্রশ্ন তুলে দিচ্ছে। তাই বোর্ড অনিচ্ছা সত্ত্বেও ভাবছে ক্লাবের ভালোর জন্য যতই যন্ত্রণাদায়ক হোক, নেতৃত্বে পরিবর্তন দরকার।’ রূঢ় বাস্তবতা তো একেই বলে। রূপকথা হলে তো, এ গল্পের শেষটা হতো, ‘শেষ দিন পর্যন্ত তারা সুখে-শান্তিতে বসবাস করতে লাগল!’
