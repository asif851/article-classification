
মিরপুর শেরেবাংলা স্টেডিয়ামে সাকিব-মুশফিকরা আর মওলানা ভাসানী স্টেডিয়ামে চয়ন-নিলয়রা। বাংলাদেশের ক্রিকেট-হকি—দুটি দলই প্রবল বিক্রমে উড়িয়ে দিল প্রতিপক্ষকে। ঢাকায় এশিয়ান গেমসের হকি বাছাইয়ে শুরুটা দুর্দান্ত হলো বাংলাদেশের। মওলানা ভাসানী স্টেডিয়ামে হংকংকে ৫-১ গোলে উড়িয়ে দিয়েছে স্বাগতিকেরা। ফেডারেশনের নিষেধাজ্ঞার খড়গে চার অভিজ্ঞ খেলোয়াড় নেই দলে। সে জায়গা পূরণ করেছেন একঝাঁক নতুন খেলোয়াড়। তবে প্রথম গোলের জন্য ২৪ মিনিট পর্যন্ত অপেক্ষা করতে হয় বাংলাদেশের! পেনাল্টি কর্নার থেকে গোল করেন অধিনায়ক মামুনুর রহমান (চয়ন)। এরপর ম্যাচে বাংলাদেশের আধিপত্য কেবল বেড়েছে বই কমেনি। ৩২ মিনিটে আবার পেনাল্টি কর্নার থেকে ব্যবধান দ্বিগুণ করেন চয়ন। ৪৫ মিনিটে হ্যাটট্রিক পূর্ণ করেন বাংলাদেশের পেনাল্টি কর্নার বিশেষজ্ঞ। চয়নের এটি অষ্টম আন্তর্জাতিক হ্যাটট্রিক। ৫৪ মিনিটে নিলয়ের হিট থেকে কৌশিকের ফ্লিকে স্কোর লাইন ৪-০। বাংলাদেশের পঞ্চম গোলটি নিলয়ের, বলের উেস ইরফান। ৫৯ মিনিটে পেনাল্টি কর্নার থেকে হংকংয়ের আরিফ একটি গোল শোধ করেন।
 
 
