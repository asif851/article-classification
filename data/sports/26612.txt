
ডেভিড ময়েস নাকি আগেই বলে রেখেছিলেন, ‘তোমাকে হয়তো ঘণ্টাখানেক খেলাব, তারপর উঠে যাবে।’ তখন কি আর জানতেন, ওয়েইন রুনি অন্য কিছু ভেবে রেখেছেন! ঘণ্টাখানেক নয়, চেলসির বিপক্ষে শুরু থেকে শেষ পর্যন্তই রুনিকে খেলাতে হলো ময়েসকে।এমনই খেললেন যে, ম্যানচেস্টার ইউনাইটেডের সমর্থকেরা নতুন করে বুঝতে পারল, কেন তাঁকে পেতে এত মরিয়া চেলসি। আর অতিথি হয়ে আসা চেলসির সমর্থকেরাও নতুন করে জানল, কেন তাঁকে বিক্রি না করার সিদ্ধান্তে অটল ইউনাইটেড। ওল্ড ট্রাফোর্ডে প্রিমিয়ার লিগে মৌসুমের প্রথম বড় ম্যাচ শেষ পর্যন্ত গোলশূন্য ড্র। তবে যাঁকে ঘিরে এই ম্যাচ বাড়তি উত্তাপ ছড়িয়েছিল, সেই রুনি আলো ছড়ালেন বাকি সবাইকে ম্লান করে দিয়ে। ফল নয়, ম্যাচ শেষেও তাই রুনিই থাকলেন আলোচনায়।ইংলিশ স্ট্রাইকারকে কেনার জন্য আগে দুবার চেষ্টা করে ব্যর্থ হয়েছেন হোসে মরিনহো। চেলসির কোচ অবশ্য হাল ছাড়েননি। বলটা এখন রুনির কোর্টেই ঠেলে দিয়েছেন তিনি, ‘আমি মনে করি, পুরো কাহিনিটা যে শুরু করেছিল, তারই উচিত এটা শেষ করা। আমরা এত মূর্খ নই যে, কেউ না চাইলে এ রকম চেষ্টা করব। চেলসির মতো একটা ক্লাব, আমার মতো একজন কোচ কিংবা আমার সঙ্গে যাঁরা কাজ করছেন, তাঁরা কেউই এতটা মূর্খ নন যে, এত বড় একটা ক্লাবের কাছ থেকে এমন একজন খেলোয়াড়কে কিনতে চাইব, যে ক্লাব কাউকে বিক্রি করতে না চাইলে বিক্রি না করেও থাকতে পারে।’ রুনি ক্লাব বদলাতে চাইছেন, এটা কী করে জানেন—এই প্রশ্নে মরিনহোর জবাব, ‘কারণ আমি জানি।’পরে স্কাই স্পোর্টসের সঙ্গে সাক্ষাৎকারে অবশ্য এই প্রশ্নের আরেকটু সুনির্দিষ্ট উত্তর দিয়েছেন মরিনহো, ‘ও একজনকে বলেছিল, এটা তার ক্যারিয়ারের জন্য খুব গুরুত্বপূর্ণ।’ তবে পরশু রাতে ইউনাইটেড স্ট্রাইকারের খেলা দেখে তিনি সন্দিহান, এখনো রুনির সেই আগ্রহ আছে কি না। চূড়ান্ত সিদ্ধান্ত নেওয়ার ভার তাই ছেড়ে দিয়েছেন রুনির ওপরই, ‘এটা (ম্যানচেস্টার ইউনাইটেড) একটা অসাধারণ ক্লাব, এর সমর্থকেরাও অসাধারণ। হয়তো সে এখন সেখানেই থাকার কথা ভাবছে। এটা যদি ওর সিদ্ধান্ত হয়, আমরা সেটাকে সম্মান জানাব এবং ব্যাপারটা এখানেই শেষ করব। এখন সে ক্লাব ছাড়তে না চাইলে আমরাও এর মধ্যে আর নেই, কিন্তু আমাদের তো জানতে হবে, কী হচ্ছে।’ রুনির সিদ্ধান্ত জানার জন্য কত দিন অপেক্ষা করবেন, সংবাদ সম্মেলনে এই প্রশ্নে মরিনহোর জবাব, ‘২৪ থেকে ৪৮ ঘণ্টা।’অপেক্ষাটা রুনির সিদ্ধান্তের জন্য। তবে তাঁর হয়ে মরিনহোকে আগেই জবাব দিয়েছেন ইউনাইটেড কোচ ময়েস, ‘আমার মনে হয়, রুনি এই মুহূর্তে মানসিকভাবে খুবই ইতিবাচক (ইউনাইটেডে থাকার ব্যাপারে)। মনে হয় না, তার সিদ্ধান্ত বদলানোর দরকার আছে।’ চেলসির বিপক্ষে পারফরম্যান্স দেখেই রুনির সিদ্ধান্ত বোঝা উচিত বলে মনে করেন ইউনাইটেড কোচ, ‘আমি মনে করি, এই ম্যাচে ওর পারফরম্যান্সই সব বলে দিচ্ছে। সে কী ভাবছে, সেটা তো সে কাজেই দেখিয়েছে।’ এএফপি, রয়টার্স।
