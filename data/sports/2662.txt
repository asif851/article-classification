
প্রথম তিন বিপিএলের শিরোপা উঠেছে তাঁর হাতে। প্রথম দুবার ঢাকা গ্ল্যাডিয়েটরসের অধিনায়ক হিসেবে। তৃতীয় বিপিএলে চ্যাম্পিয়ন করেছেন কুমিল্লা ভিক্টোরিয়ানসকে। বিপিএলের পঞ্চম আসরে মাশরাফি বিন মুর্তজা নিলেন রংপুর রাইডার্সের দায়িত্ব। কাল বসুন্ধরা কনভেনশন সেন্টারে অনুষ্ঠিত সংবাদ সম্মেলনে আনুষ্ঠানিকভাবে মাশরাফিকে অধিনায়ক ঘোষণা করেছে ফ্র্যাঞ্চাইজি কর্তৃপক্ষ।
নতুন ফ্র্যাঞ্চাইজিতে এসে রোমাঞ্চিত মাশরাফি বলেছেন, ‘তাদের কোচিং স্টাফ অসাধারণ। আমাকে যে পরিকল্পনার কথা বলা হয়েছে সেটাও দারুণ। এ জন্যই রাজি হয়েছি রংপুরে খেলতে।’ দলের কোচ টম মুডি। মেন্টর হিসেবে থাকবেন বিসিবির ন্যাশনাল গেম ডেভেলপমেন্ট ম্যানেজার নাজমুল আবেদীন, কোচিং প্যানেলে আছেন সাবেক বাঁহাতি স্পিনার মোহাম্মদ রফিকও।
এঁদের দিকে তাকিয়েই রংপুরকে নিয়ে বেশি আশাবাদী নতুন অধিনায়ক, ‘আমরা সমস্যায় পড়লে ফাহিম স্যারের কাছে যাই। এবার শ্রদ্ধেয় স্যারকে পাচ্ছি রংপুর রাইডার্সে। আমাদের সঙ্গে রফিক ভাই আছেন। টম মুডির মতো কোচ আছেন। সব মিলিয়ে দারুণ ব্যাপার। আশা করছি, আমরা রংপুরকে ভালো কিছু উপহার দিতে পারব।’
বিদেশি খেলোয়াড়দের মধ্যে থিসারা পেরেরা আর রবি বোপারার ওপর মাশরাফির যথেষ্ট আস্থা, ‘এই ফরম্যাটে দেখা যায় সাত নম্বরে কোনো একজন ব্যাটসম্যান ম্যাচের মোড় ঘুরিয়ে দিচ্ছে। কখনো কোনো বোলারও ম্যাচ জেতাতে পারে। এ রকম অনেকেই আছে রংপুরে। থিসারা পেরেরা ছয় নম্বরে সেই কাজটা করতে পারে। রবি বোপারাও এই ফরম্যাটে দারুণ।’ সঙ্গে স্থানীয় খেলোয়াড়দের কাছে প্রত্যাশা তো মাশরাফির আছেই।
সংবাদ সম্মেলনে ছিলেন রংপুর রাইডার্সের নতুন মালিক বসুন্ধরা গ্রুপের ভাইস চেয়ারম্যান ও সোহানা স্পোর্টস লিমিটেডের ব্যবস্থাপনা পরিচালক সাফওয়ান সোবহান, প্রধান নির্বাহী ইশতিয়াক সাদেক, মেন্টর নাজমুল আবেদীন ও ম্যানেজার ড. আনোয়ারুল ইকবাল। মাশরাফির মতো সাফওয়ান সোবহানের চোখও শিরোপায়, ‘আমরা প্রথমবারের মতো বিপিএলে এসেছি। এখানেও ভালো করব। সবাই দল গড়ে জেতার জন্য। আমরাও তাই। অবশ্যই চ্যাম্পিয়ন হওয়াই লক্ষ্য থাকবে আমাদের।’
এবারের বিপিএলে আইকন থাকার ইচ্ছা নেই মাশরাফির। নতুন কারও জন্য নিজের আইকনের জায়গাটি ছেড়ে দেওয়ার ইচ্ছার কথা নাকি জানিয়েছেন বিসিবিকেও।
