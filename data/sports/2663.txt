
ঘরোয়া ক্রিকেটে ধারাবাহিক পারফরম্যান্সের পুরস্কারটা পেয়ে যাচ্ছেন মার্শাল আইয়ূব। কাল চট্টগ্রামে নিউজিল্যান্ডের বিপক্ষে সিরিজের প্রথম টেস্টে অভিষেক হতে যাচ্ছে এই ডান-হাতি ব্যাটসম্যানের। বিশেষ সূত্র জানিয়েছে, ব্যাটিং অর্ডারের ৩ নম্বর স্থানেই অভিষেক ঘটবে মার্শালের।দলে প্রথম দুটি স্থান বরাদ্দ তামিম ইকবাল আর এনামুল হকের জন্য। ৩ নম্বরে মার্শাল আইয়ূব থাকবেন—ব্যাপারটা প্রায় নিশ্চিতই। ৪ নম্বর স্থানটি নিয়ে এখনো দোটানায় নির্বাচকেরা। নাঈম ইসলাম আর মমিনুল হকের মধ্য থেকে যেকোনো একজনকে হয়তো বেছে নেওয়া হবে এই স্থানের জন্য। জিম্বাবুয়ে সফরের পারফরমার রবিউল ইসলামের সঙ্গে নতুন বল ভাগাভাগি করবেন রুবেল হোসেন। ‘অটোমেটিক চয়েজ’ মুশফিকুর রহিম, সাকিব আল হাসান, নাসির হোসেনের সঙ্গে থাকছেন সহ-অধিনায়ক মাহমুদউল্লাহও। শ্রীলঙ্কা ও জিম্বাবুয়ের বিপক্ষে ভালো করতে না পারলেও নির্বাচকেরা বোধ হয় মাহমুদউল্লাহকে আরও সুযোগ দিতে চান।গত বছর ওয়েস্ট ইন্ডিজের বিপক্ষে সিরিজের আবিষ্কার অফস্পিনার সোহাগ গাজী এখন দলে নিয়মিতই। স্পিন আক্রমণের সামনে সব সময়ই দুর্বল কিউইদের জন্য হুমকি হয়ে একাদশে থাকবেন তিনিও। একনজরে প্রথম টেস্টের জন্য বাংলাদেশ দল: তামিম ইকবাল, এনামুল হক, মার্শাল আইয়ূব, নাঈম ইসলাম/মমিনুল হক, মুশফিকুর রহিম, সাকিব আল হাসান, নাসির হোসেন, মাহমুদউল্লাহ, সোহাগ গাজী, রবিউল ইসলাম ও রুবেল হোসেন।
