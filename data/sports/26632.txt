
টি-টোয়েন্টি ক্রিকেট থেকে নিজের বিদায়ের সিদ্ধান্তের পেছনে যা-ই থাকুক, এ নিয়ে কোনো বিতর্ক হোক তা চান না মাশরাফি বিন মুর্তজা।
কলম্বোর প্রেমাদাসা স্টেডিয়ামে শ্রীলঙ্কার বিপক্ষে প্রথম টি-টোয়েন্টি ম্যাচের পর সংবাদ সম্মেলনে মাশরাফি বললেন, ‘আমার কাছে মনে হয় এই সময় বিতর্ক না তৈরি করে আমাদের ক্রিকেটের উন্নতির জন্য কাজ করা উচিত। আমাদের ক্রিকেট এগিয়ে যাক। আমার কাছে মনে হয় না এই সব নিয়ে আলোচনা করার কিছু আছে।’
অবসর ঘোষণার পর প্রথম টি-টোয়েন্টি ম্যাচটা জিতলে অন্যরকম তৃপ্তিই পেতেন। তবে মাশরাফি ব্যাপারটা দেখছেন খুব সাধারণভাবেই, ‘গতকাল রাতে যখন সিদ্ধান্ত নিই তখন জানতাম এমন একটা প্রশ্ন আসবে। বাংলাদেশের জন্য খেলছি। একটা ম্যাচ জিতলে সেটা বাংলাদেশই জিতবে। সেখানে মাশরাফির চেয়ে দেশ অনেক বড়। আমার কাছে মনে হয় এই ম্যাচ বাংলাদেশ হেরেছে। এটাই সবচেয়ে বড় কথা।’
টি-টোয়েন্টি সংস্করণে বাংলাদেশের উন্নতিই দেখেন তিনি, ‘টি-টোয়েন্টিতে এখন আমার বেশ ভালো জায়গাতে আছি। ছোটখাটো জায়গায় ভুল না করলে আমরা কিন্তু ভালো দল টিম হয়ে উঠছি। হয়তো বলতে পারেন অন্য দেশের মতো মেরে খেলার ব্যাটসম্যান নেই। তার পরও আমাদের টপ অর্ডার যদি ঠিকভাবে খেলে তাহলেই হয়। আরও কয়েকজন খেলোয়াড় আছে। মোস্তাফিজ আছে। কিছু তরুণ খেলোয়াড় যোগ হয়েছে। তাসকিন আছে, মিরাজ উঠে আসছে। আসলে পুরোটাই সেটআপের ব্যাপার। টি-টোয়েন্টি জিততে গেলে দুই থেকে তিনজন খুব ভালো ব্যাটসম্যান, ভালো বোলার দরকার। এখন যারা উঠে আসছে এরা যদি আরও একটু অভিজ্ঞ হয়, আমি নিশ্চিত এখন যতটা ভালো করছি, পরবর্তী বিশ্বকাপে আরও ভালো করব।’
