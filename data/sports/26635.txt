
‘সোনার ডিম পাড়া হাঁস’ এখনই ডিম পাড়তে শুরু করেছে। সেটাও বলে লাথি দেওয়ার আগেই! গতকাল আনুষ্ঠানিকভাবে নেইমারকে পরিচয় করিয়ে দেওয়ার দিনেই এক মিলিয়ন ডলারের বেশি জার্সি বিক্রি করে নিয়েছে ফরাসি ক্লাবটি!
কীভাবে সেটা, একটু ব্যাখ্যা করা যাক। পিএসজির আনুষ্ঠানিক বিবৃতি অনুযায়ী শুক্রবার বিশ্বজুড়ে নেইমারের নাম ও ১০ নম্বর-সংবলিত জার্সি বিক্রি হয়েছে ১০ হাজারেরও বেশি। পিএসজির স্টোরে নেইমারের একেকটি জার্সি সাইজ ও মান অনুযায়ী ৯১ থেকে ১৯৬ ডলারে বিকোচ্ছে। গড় দাম যদি ১০০ ডলারও ধরে নেওয়া যায়, তাহলেও আয় দাঁড়ায় এক মিলিয়নের বেশি!তবে এর সিংহভাগই যেতে পারে জার্সি প্রস্তুতকারী প্রতিষ্ঠান নাইকির পকেটে। তা নাহয় পেলই। দিনে ১০ হাজার করে বিকোলে ২২২ মিলিয়ন উঠিয়ে নিতে আর কদ্দিনই বা লাগবে? নেইমারের ‘আনুষ্ঠানিক উন্মোচনে’র সময়ও পিছিয়ে দিতে হয়েছে ক্লাবটিকে। বার্তা সংস্থা এএফপি দাবি করেছে, নেইমারের জন্য ৪৫ হাজারেরও বেশি ধারণক্ষমতার পার্ক ডি প্রিন্সেস স্টেডিয়াম ‘হাউসফুল’ ছিল।সে যাক, ব্রাজিল অধিনায়ককে পিএসজির জার্সি গায়ে খেলতে দেখতে কিন্তু আরও কিছুদিন অপেক্ষা করতে হবে। আজ লিগ ওয়ান ২০১৭-১৮ মৌসুমে নিজেদের প্রথম খেলায় তাদের প্রতিপক্ষ সদ্য শীর্ষ পর্যায়ে আসা অ্যামিয়েন্স। কিন্তু শুক্রবার রাতের মধ্যে ফরাসি লিগ কর্তৃপক্ষের কাছে তাঁর ‘আন্তর্জাতিক দলবদল সনদ’ জমা না পড়ায় এই ম্যাচে খেলতে পারবেন না তিনি। ‘সম্ভব হলে আমি শনিবারই খেলা শুরু করতে চাই’, কাগুজে জটিলতার আগে বলছিলেন নেইমার।বেতনের দিক থেকেও শীর্ষ দুইয়ে উঠে এসেছেন ব্রাজিলিয়ান সুপারস্টার (৩০ মিলিয়ন ইউরো), পেছনে ফেলেছেন লিওনেল মেসি ও ক্রিস্টিয়ানো রোনালদোকে। বছরে ৩৮ মিলিয়ন ইওরো বেতন নিয়ে শীর্ষে আছেন সাংহাই শেনহুয়ার আর্জেন্টাইন ফরোয়ার্ড কার্লোস তেভেজ।ক্লাব প্রেসিডেন্ট নাসের আল-খেলাইফি দাবি করেছেন, নেইমারের মূল্য নিমেষেই দ্বিগুণ হবে, ‘দুনিয়ায় নেইমার দুটো নেই। ২ বছর পর আমি আপনাদের সাথে কথা বলব, তখন দেখবেন নেইমারের মূল্য কত হয়। কমপক্ষে দ্বিগুণ তো হবেই।’তেমন হলে তো নেইমারকে সস্তায় ছেড়ে দিল বার্সেলোনা! সূত্র: এএফপি।
