
টানা দ্বিতীয়বারের মতো ফ্রেঞ্চ ওপেন জয়ের পথে আরেক ধাপ এগিয়ে গেলেন মারিয়া শারাপোভা। আজ বুধবার কোয়ার্টার ফাইনালে ইয়েলেনা ইয়াঙ্কোভিচকে ০-৬, ৬-৪, ৬-৩ গেমে হারিয়েছেন রাশিয়ার এই টেনিস তারকা।ম্যাচের আগে মুখোমুখি লড়াইয়ের রেকর্ড কথা বলছিল শারাপোভার হয়ে। ৭-১ রেকর্ডটাই বুঝিয়ে দিচ্ছিল, কেবল এগিয়ে নয়, নিরঙ্কুশ ব্যবধানেই এগিয়ে ছিলেন তিনি। কিন্তু প্রথম সেটটা মিথ্যা প্রমাণ করে দিচ্ছিল এই পরিসংখ্যান। ‘ফেবারিট’ শারাপোভা প্রথম সেটে ইয়াঙ্কোভিচের সামনে দাঁড়াতেই পারলেন না!প্রথম সেটে ০-৬-এ হার। শারাপোভা অবশ্য ঘুরে দাঁড়ান দ্রুতই। পর পর দুটি সেট জিতে শেষ চারে জায়গাও করে নিলেন। ম্যাচ শেষে প্রথম সেটের ‘দুঃস্মৃতি’টা মন থেকে মুছে ফেলতে চাইলেন শারাপোভা, ‘ওই অধ্যায়টা মুছে ফেলতে হবে। সামনে এগিয়ে যেতে হবে। আমি কতটা খারাপ খেলেছি বা আমার প্রতিপক্ষ কতটা ভালো খেলেছে, এটা এখন কোনো ব্যাপার নয়।’
গত বছর শিরোপা জয়ের পর এবার ফ্রেঞ্চ ওপেনের সেমিফাইনালে। শিরোপা থেকে মাত্র দুই ধাপ দূরে। শারাপোভার কণ্ঠে সেই উচ্ছ্বাস, ‘আমি ভাগ্যবান যে গত বছর এখানে শিরোপা হাতে নিয়েছিলাম। এবার সেমিফাইনালে উঠলাম। খুব ভালো লাগছে।’ সূত্র: রয়টার্স।
 
 
 
