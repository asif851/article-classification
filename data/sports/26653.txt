
শ্রীলঙ্কা সিরিজ থেকেই খারাপ যাচ্ছে সময়টা। আজ তামিম ইকবালের ঘাড়ে ব্যথা তো কাল আচরণবিধি ভঙ্গের দায়ে সাকিব আল হাসানের খেলার ওপর নিষেধাজ্ঞা। গতকাল তো এল আরও বড় দুঃসংবাদ। ভারতের বিপক্ষে ম্যাচে পেটের পেশিতে (সাইড স্ট্রেইন) টান পড়া মাশরাফি বিন মুর্তজার জন্য শেষ হয়ে গেছে এশিয়া কাপটাই। ফতুল্লায় আজ আফগানিস্তানের বিপক্ষে ম্যাচে অনিশ্চিত অধিনায়ক মুশফিকুর রহিমও।দলের সঙ্গে কাল মিরপুরে মুশফিক হালকা ওয়ার্মআপ করেছেন, নকও করেছেন হালকা। কিন্তু মাশরাফি আসেনইনি। আগের দিন করা স্ক্যান রিপোর্ট হাতে পেয়েই যে জেনে গেছেন, এশিয়া কাপে আর খেলা হচ্ছে না তাঁর! অনুশীলন শেষে ফিজিও বিভব সিং জানালেন, ‘আগের ম্যাচে পেটের বাঁ দিকের পেশিতে টান পড়ে মাশরাফির। কাল (পরশু) তাঁর এমআরআই করানো হয়েছে। পেটের পেশির সমস্যা ধরা পড়েছে সেখানেই। এশিয়া কাপের আর কোনো ম্যাচে তিনি খেলতে পারবেন না।’ তবে টি-টোয়েন্টি বিশ্বকাপের আগে মাশরাফির হাতে সুস্থ হওয়ার মতো সময় আছে বলে মনে করেন ফিজিও। সে পর্যন্ত নিয়মিত পর্যবেক্ষণে থাকবেন মাশরাফি। এশিয়া কাপের বাদবাকি ম্যাচে তাঁর বিকল্প হিসেবে দলে ডাকা হয়েছে পেসার শফিউল ইসলামকে।
 ভারতের বিপক্ষে এশিয়া কাপে নিজেদের প্রথম ম্যাচে ফিল্ডিং করতে গিয়ে কাঁধে চোট পেয়েছেন মুশফিক। এক্স-রে এবং এমআরআইতে গুরুতর সমস্যা ধরা না পড়লেও মুশফিক আজকের ম্যাচটা খেলছেনই, সেই নিশ্চয়তা কালও দিতে পারেননি ফিজিও। ‘এই কাঁধে আগেও চোট পেয়েছে মুশফিক। ব্যাপারটা একটু জটিল, কারণ কতটা চোট সে নতুন করে পেয়েছে, কতটা আগে থেকে ছিল, সেটা বোঝা মুশকিল। আমরা তাকে আরও দেখব এবং কাল (আজ) সকালে ফিটনেস টেস্ট নেব’—বলেছেন বিভব সিং।
সিদ্ধান্তটা আজ সকালের ফিটনেস টেস্টের পরে হবে, তবে মুশফিকের খেলা নিয়ে আশাবাদী মনে হলো বিভবকে, ‘অবস্থা ভালোই মনে হচ্ছে। সে কাঁধ ঘোরাতে পারছে, ব্যথাও নেই।’ ফিজিওর আশা পূরণ হলে ভালো। নইলে একবার ভাবুন—বাংলাদেশ আজ আফগানিস্তানের বিপক্ষে ম্যাচটা খেলতে নামবে মুশফিক, সাকিব, তামিম আর মাশরাফিকে ছাড়াই!প্রধান নির্বাচক ফারুক আহমেদের জন্য ভীষণই কঠিন যাচ্ছে সময়টা। প্রায় প্রতিদিনই একজন করে বিকল্প খেলোয়াড়ের নাম ভাবতে হচ্ছে তাঁকে। কাল শেরেবাংলা স্টেডিয়ামে দাঁড়িয়েই বলছিলেন, ‘পরিস্থিতি অবশ্যই ভালো না। একটা বড় টুর্নামেন্ট চলছে, এরপর টি-টোয়েন্টি বিশ্বকাপে খেলব আমরা। এত দিন আমরা বোলারদের চোট দেখেছি, এখন দেখলাম বেশ কিছুসংখ্যক ব্যাটসম্যানও চোটে পড়ছে।’শ্রীলঙ্কা সিরিজের ব্যর্থতায় দলটার আত্মবিশ্বাসে এমনিতেই ঘাটতি। তার ওপর খেলোয়াড়দের এই চোটাঘাত। টি-টোয়েন্টি বিশ্বকাপের আগে একটার পর একটা অশনিসংকেত। এ অবস্থায় হারানোর বেদনায় না পুড়ে যেটুকু সম্বল আছে, তাই নিয়ে ঝাঁপিয়ে পড়ার আহ্বান জানালেন প্রধান নির্বাচক, ‘আসলে ক্রিকেটে এ রকম সময় মাঝেমধ্যে আসে। দলের সবার উচিত হবে, যেটা নেই, সেটা নিয়ে না ভেবে, যেটা আছে সেটাকে সর্বোচ্চ কাজে লাগানোর চেষ্টা করা।’  তিনি অবশ্য আশাবাদীদের দলেই, ‘আমি নিশ্চিত কোচ ও অধিনায়ক দলের সবাইকে তাদের মতো করে উজ্জীবিত করার চেষ্টা করবে। আর আমাদের পরিবর্ত খেলোয়াড়েরাও ভালো। আমার বিশ্বাস, অন্যদের অভাব তারা পুষিয়ে দিতে পারবে।’
গতবার রানার্সআপ হওয়ায় এবারের এশিয়া কাপটা বাংলাদেশ দলের অনেক বড় স্বপ্ন নিয়ে খেলার কথা ছিল। কিন্তু শ্রীলঙ্কা সিরিজ থেকেই ধাক্কা খাচ্ছে দলটা। একটার পর একটা ধাক্কায় এখন তো টালমাটাল অবস্থা। মাঠে গুনে গুনে ১১ জন খেলোয়াড় নামানোই যে কঠিন হয়ে পড়ছে!
