
‘বাংলাদেশকে হারিয়ে ইতিহাস গড়তে চাই।’ ইনিয়ে-বিনিয়ে নয়, স্পষ্ট করেই ম্যাচের আগে এ কথা উচ্চারণ করেছিল হংকং। দুই দলের শক্তির ব্যবধানই বলছে, বাংলাদেশকে হারানোর স্বপ্ন দেখা হংকংয়ের জন্য দিবাস্বপ্নই। কিন্তু খেলাটা টি-টোয়েন্টি বলেই এখানে মুহূর্তের মধ্যেই সব হিসাব পাল্টে যায়।এই ম্যাচের আগে পয়েন্ট টেবিলে শক্তিশালী অবস্থানে থাকা বাংলাদেশই এখন চাপের মুখে। যদিও এখনো হিসাব বলছে বাংলাদেশের সুপার টেন অনেকটাই নিশ্চিত। কিন্তু বাংলাদেশকে ১০৮ রানে অলআউট করার পর হংকংয়ের অঘটন ঘটানোর স্বপ্নই শুধু উজ্জ্বল হয়নি, বাংলাদেশের বিশ্বকাপ শেষ হওয়ার দুঃস্বপ্নও জেগে উঠেছে ডুবোচরের মতো। ১৩.১ ওভারে মধ্যেই হংকং বাংলাদেশকে হারিয়ে দিলে বিশ্বকাপ শেষ হয়ে যাবে বাংলাদেশের! তাতে আসলে লাভ হংকংয়ের হবে না, হবে নেপালের। ৭৯ বলের মধ্যেই বাংলাদেশকে যদি হারাতে পারে হংকং, এখানেই বিশ্বকাপের ইতি হয়ে যাবে বাংলাদেশের। দ্বিতীয় পর্বে চলে যাবে নেপাল!আগের ম্যাচেই আফগানদের হারিয়ে খুশি মনে বাড়ি ফেরার গোছগাছ হয়তো শুরু করে দিয়েছিল পরশ খড়কার দল। কিন্তু নেপাল নিশ্চিতভাবেই এখন গভীর আগ্রহ নিয়ে তাকিয়ে থাকবে এই ম্যাচের দিকে। কারণ হংকংয়ের জন্য ৮০ বলের মধ্যে জেতার কাজটা খুব সহজ হবে না। ওভারে ৮ রানের সামান্য বেশি করে তুললেই তবে ১৩.১ ওভারের মধ্যেই বাংলাদেশকে হারাতে পারবে তারা।
হংকংয়ের জেতার জন্য কাজটা অবশ্য সহজ। ওভারে ৫.৪৫ রান করে তুললেই জিতে যাবে তারা। এখন বাংলাদেশকে বিদায় করার জন্য ওভারে ৮ রান করে তোলার ঝুঁকি নেবে, নাকি জয়ের বন্দরে পৌঁছানোর জন্য নিরাপদ পথে হেঁটে ওভারে ৫.৪৫ করে তোলার রণকৌশল নেবে, সেটাই এখন দেখার।  

