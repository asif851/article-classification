
আমলা-ডি ককের ব্যাটে চাপা দিয়ে সিরিজ জিতে নিয়েছে দক্ষিণ আফ্রিকা ডারবানের দ্বিতীয় ম্যাচেই। গতকাল তৃতীয় ওয়ানডেটা তাই ছিল শুধুই আনুষ্ঠানিকতার। কিন্তু এই ম্যাচেও বিন্দুমাত্র ছাড় পায়নি ভারত। সেঞ্চুরিয়নেও সেঞ্চুরি পেয়েছেন কুইন্টন ডি কক। সেঞ্চুরি পেয়েছেন তাঁর অধিনায়ক এবি ডি ভিলিয়ার্সও। পরে ঝোড়ো এক ইনিংস খেলেছেন ডেভিড মিলার। এই ত্রয়ীর ব্যাটিংয়েই তিন শ পেরিয়েছে দক্ষিণ আফ্রিকা। বৃষ্টি অবশ্য ভারতকে বাঁচিয়ে দিয়েছে ধবলধোলাই হওয়া থেকে। কাল ব্যাট করতেই নামতে পারেনি ২-০ তে সিরিজ হারা দলটি।এই প্রথম ভালো শুরু করেছিলেন ভারতের বোলাররা। ২৮ রানের মধ্যেই তাঁরা তুলে নেন ৩ উইকেট, যার মধ্যে ছিল আগের ম্যাচের সেঞ্চুরিয়ান হাশিম আমলার উইকেটও। এরপরই ঘুরে দাঁড়ান ডি কক ও ডি ভিলিয়ার্স। চতুর্থ উইকেটে ১৭১ রানের জুটি গড়ে ডি কক যখন আউট হলেন, ততক্ষণে রচিত হয়েছে ইতিহাস। রাহানে ও যুবরাজের হাতে ৩৭ ও ৪৩ রানে দু-দুবার জীবন পাওয়া ২০ বছর বয়সী ডি কক পেয়ে গেছেন টানা তৃতীয় সেঞ্চুরি। ওয়ানডে ইতিহাসের পঞ্চম ব্যাটসম্যান হিসেবে রেকর্ড টানা তিন সেঞ্চুরি পাওয়া ডি কক ১২০ বলে ৯ চার ও ২ ছয়ে করেছেন ১০১। এই ইনিংসেই তিন ম্যাচ সিরিজে সবচেয়ে বেশি রানের রেকর্ডটাও নতুন করে লিখেছেন এই উইকেটকিপার ব্যাটসম্যান। ৬ চার ও ৫ ছয়ে ১০৯ রান, ডি ভিলিয়ার্স পেয়েছেন ওয়ানডে ক্যারিয়ারের ষোড়শ সেঞ্চুরি। ৩৪ বলে ৫৬ রান করে অপরাজিত ছিলেন মিলার। শেষ ১৫ ওভারে দক্ষিণ আফ্রিকা তুলেছে ১৩৩ রান।দক্ষিণ আফ্রিকার ৮ উইকেটের ৪টিই পেয়েছেন ইশান্ত শর্মা। মোহাম্মদ সামি নিয়েছেন ৩টি। রায়ান ম্যাকলারেনকে আউট করে ষোড়শ ভারতীয় হিসেবে ওয়ানডেতে শততম উইকেট পেয়েছেন ইশান্ত। ওয়েবসাইট।সংক্ষিপ্ত স্কোরদক্ষিণ আফ্রিকা: ৫০ ওভারে ৩০১/৮ (আমলা ১৩, ডি কক ১০১, ডেভিডস ১, ডুমিনি ০, ডি ভিলিয়ার্স ১০৯, মিলার ৫৬*, ম্যাকলারেন ৬, পারনেল ৯, ফিল্যান্ডার ০, সতসোবে ১*; ইশান্ত ৪/৪০, সামি ৩/৬৯, যাদব ১/৫৭)। ফল: পরিত্যক্ত।সিরিজ: দ. আফ্রিকা ২-০ তে জয়ীম্যান অব দ্য সিরিজ: কুইন্টন ডি কক।
