
জাপানে জে-গ্রিন সাকাই ফুটবল ফেস্টিভ্যালে কাল তিন ম্যাচের দুটিতেই জিতেছে বাংলাদেশ অনূর্ধ্ব-১৬ মেয়েদের দল। ওসাকায় আমাগাসাকি লেডিস ক্লাবের বিপক্ষে দিনের প্রথম ম্যাচে ৪-০ গোলে জেতে বাংলাদেশ। ম্যাচের ১২ ও ১৬ মিনিটে দুটি গোল করেন সিরাত জাহান স্বপ্না। ১৯ মিনিটে কৃষ্ণা রানী সরকার স্কোরলাইন করেন ৩-০। ৩৪ মিনিটে চতুর্থ গোলটি করেছেন মার্জিয়া আক্তার।দ্বিতীয় ম্যাচে বাংলাদেশ থাইল্যান্ড অনূর্ধ্ব-১৬ দলের কাছে হেরেছে টাইব্রেকারে। নির্ধারিত সময়ে ১-১ গোলে সমতায় ছিল ম্যাচটি। ১১ মিনিটে স্বপ্নার গোলে এগিয়ে যায় বাংলাদেশ। কিন্তু ১৫ মিনিটে সমতায় ফেরে থাইল্যান্ড। শেষ ম্যাচে টোকাই ইউনিভার্সিটি সোইয়ো দলের সঙ্গে ৪-০ গোলে জিতেছে বাংলাদেশের কিশোরীরা। এই ম্যাচেও ছিল স্বপ্নার ঝলক, জোড়া গোল করেছেন রংপুরের মেয়ে। ম্যাচের ১০ মিনিটে আঁখি খাতুন ও ১১ মিনিটে শিউলি আজিম গোল করেছেন। স্বপ্না গোল করেছেন ১৮ ও ৪০ মিনিটে। ফেস্টিভ্যাল শেষে আজ বাংলাদেশে ফিরবে মেয়েরা।
