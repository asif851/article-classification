
ভারত এমন ম্যাচ খেলেছে বহুবার। কিন্তু বাংলাদেশ খেলবে এই প্রথম। তবু এজবাস্টনে আজ চ্যাম্পিয়নস ট্রফির দ্বিতীয় সেমিফাইনালের আগে দুই অধিনায়কের লক্ষ্য একই—ফাইনালে যাওয়া। মাশরাফি বিন মুর্তজার ম্যাচ-পূর্ব সংবাদ সম্মেলনের চুম্বক অংশ তুলে ধরা হলো এখানে—
 * এজবাস্টনে প্রথম ম্যাচটা খেলার জন্য কতটা আগ্রহ নিয়ে অপেক্ষা করছেন?
মাশরাফি বিন মুর্তজা: এ মাঠে আমরা পাকিস্তানের বিপক্ষে একটা প্রস্তুতি ম্যাচ খেলে হেরেছি। তবে আমরা এখন পর্যন্ত ভালোই খেলেছি। উইকেট ব্যাটিংয়ের জন্য খুবই ভালো। আশা করি, ম্যাচটা আমরা উপভোগ করব।
l বাংলাদেশের ইতিহাসে এটাই সবচেয়ে বড় ম্যাচ?
মাশরাফি: ২০১৫ বিশ্বকাপ থেকেই এই প্রশ্নের উত্তর দিচ্ছি। তবে কোয়ার্টার ফাইনাল আর সেমিফাইনালে খেলা অবশ্যই অনেক বড় ব্যাপার। আপনারা ওটা বলতেই পারেন, তবে আমি নিশ্চিত নই।
l ভারতের সঙ্গে আপনাদের যে ইতিহাস, তাতে এটাকে কি প্রতিশোধের ম্যাচ বলবেন?
মাশরাফি: সে রকম কিছু নয়। আমি জানি, এটা ইংল্যান্ড বা অন্য কোনো দলও হতে পারত। কাজেই প্রতিপক্ষ ভারত, সেটাও আমার ভাবার দরকার নেই। আমরা আরেকটি ম্যাচই খেলব শুধু।
l টি-টোয়েন্টি বিশ্বকাপে ভারতের বিপক্ষে সুযোগ পেয়েও আপনারা জিততে পারেননি। সেটা ভেবে কি একটু চিন্তিত?
মাশরাফি: মানুষ শুধু জয়টাই দেখে। তবে আমরা আগের ম্যাচগুলোতেও ভালো খেলেছি। ভারত তাদের সেরা খেলাটা খেলেছে বলেই জিতেছে। আমরা এখনো বিশ্বাস করি, এই পর্যায়ের ক্রিকেটে আমাদের আরও দেওয়ার আছে। আমাদের উন্নতির গ্রাফ খুব ভালো। বিদেশেও এখন আমরা সাফল্য পাচ্ছি, এটাই বেশি গুরুত্বপূর্ণ। টি-টোয়েন্টি বিশ্বকাপের ওই হারে আমরা হতাশ হয়েছিলাম। তিন বলে ২ রান দরকার ছিল, উইকেটে ছিল আমাদের সেরা দুই ব্যাটসম্যান, তারপরও জিততে পারিনি। তবে আমরা সেটা ভুলে গেছি। কাল (আজ) নিজেদের সেরাটা খেলাই আমাদের চিন্তা।
l ঠিক কোন জিনিসটা বাংলাদেশের ক্রিকেটকে বদলে দিয়েছে বলে মনে করেন? সামনে আর কী কী বদলাতে পারে?
মাশরাফি: দলটা অনেকভাবেই বদলে গেছে। খেলার ধরন, মাঠে গিয়ে যতটা সম্ভব স্বাধীনভাবে খেলার সুযোগ, যার যা সামর্থ্য আছে সেটা করা, কোচের পক্ষ থেকে খেলোয়াড়দের সমর্থন দিয়ে যাওয়া, তাদের বাদ না দেওয়া—এসবই আসলে দলটাকে বদলে দিয়েছে।
l বিরাট কোহলি আপনাদের বিপজ্জনক দল বলেছেন। আপনার দলে অন্যদের বিপদে ফেলার মতো কী অস্ত্র আছে?
মাশরাফি: বিরাটকে ধন্যবাদ। আমি জানি আমাদের দিনে আমরা যেকোনো কিছু করতে পারি। প্রতিটি ম্যাচেই আমরা আমাদের সেরা খেলাটা খেলার চেষ্টা করেছি। রস টেলর ও কেন উইলিয়ামসনের দুর্দান্ত ব্যাটিংয়ের পরও গত ম্যাচে আমরা দারুণভাবে ফিরে আসি।
lএ ম্যাচ জিতলে প্রথমবারের মতো আইসিসির কোনো টুর্নামেন্টের ফাইনালে খেলবেন। দেশে নিশ্চয়ই অনেক প্রত্যাশা তৈরি হবে। এই চাপ সামলাতে আপনারা কতটা প্রস্তুত?
মাশরাফি: আমরা সেমিফাইনালও খেলছি এই প্রথম এবং এটাও একটা চাপ। তবে আমি মনে করি আমাদের চেয়ে বেশি চাপে ভারত। কারণ ভারতের মানুষ ক্রিকেট ভালোবাসে। দুই দলের কাছেই প্রত্যাশা আছে। তবে দিন শেষে এটা ক্রিকেট খেলাই। যারা ভালো খেলবে তারাই জিতবে। এটাকে আর দশটা ম্যাচের মতো নিলেই চাপ অনেক কমে যাবে।
 
