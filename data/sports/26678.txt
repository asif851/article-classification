

মিচেল স্যান্টনারের বলে সিঙ্গেল নিতে গিয়ে নিজেদের ভুল বোঝাবুঝিতে উইকেটের একই প্রান্তে চলে এলেন ইমরুল কায়েস ও সাব্বির রহমান। ক্রিজে একটু আগে ব্যাট স্পর্শ করায় বেঁচে যান ইমরুল। রান আউট হয়ে ড্রেসিংরুমে ফিরে আসেন সাব্বির।নেলসনে আলোচনার কেন্দ্রবিন্দুতে কালকের এই রান আউট। মাশরাফি ম্যাচ শেষেই বলেছেন, নিউজিল্যান্ডের বিপক্ষে দ্বিতীয় ওয়ানডের টার্নিং পয়েন্ট ওই রান আউটই। আজ সাব্বির-ইমরুলও বললেন একই কথা।দুপুরের টিম হোটেল ট্রেইলওয়েজের সামনে একসঙ্গে পাওয়া গেল দুজনকে। সাংবাদিকেরা ছবি তুলতে চাইলে সাব্বিরের কপট রাগ, ‘না, ওনার সঙ্গে আমার কোনো ছবি তুলবেন না। উনি আমাকে রান আউট করে দিয়েছে।’ পরে আবার ঠিকই নিজের সানগ্লাসটা পরে ইমরুলকে ছবি তুলতে দিলেন।নিজের রান আউটটাকে ম্যাচের সবচেয়ে গুরুত্বপূর্ণ ঘটনা মনে করলেও এটাকে খেলার অংশ বলেই মেনে নিতে চান সাব্বির, ‘আমার একটাই চিন্তা ছিল, কীভাবে ম্যাচটা জেতাতে পারব। কীভাবে যত তাড়াতাড়ি সম্ভব দলকে এগিয়ে নিতে পারব। রান আউটটা গুরুত্বপূর্ণ ছিল। কিন্তু এটা দুর্ভাগ্যজনকভাবে হয়ে গেছে। খেলায় এ রকম হতেই পারে।’ক্রিজে আগে ব্যাট স্পর্শ করতে না পারায়ও কোনো আফসোস নেই সাব্বিরের। বরং দুজন একই প্রান্তে চলে না গিয়ে ইমরুলকে তার আগেই ক্রিজ ছেড়ে দেওয়া উচিত ছিল বলে মনে হচ্ছে এখন, ‘ব্যাট আগে প্লেস করব না পরে, এ নিয়ে কোনো চিন্তা ছিল না আমার। ইমরুল ভাই আগে চলে গেছেন। সে জন্য উনি বেঁচে গেছেন। আমি আউট হয়ে গেছি। উনি সেট ব্যাটসম্যান ছিলেন। আমারই উচিত ছিল ওনাকে ক্রিজ ছেড়ে দেওয়া।’সাব্বিরের রান আউট নিয়ে হতাশা আছে ইমরুলেরও। তবে বাঁহাতি এই ওপেনারও এটাকে খেলার অংশই মনে করছেন, ‘রান আউট খেলার অংশ। এটাকে মেনে নিতেই হবে। রান আউটটা হওয়ার আগ পর্যন্ত সব ভালো চলছিল, আমাদের দুজনের বোঝাপড়া ভালো ছিল। একটা ভুল হয়ে গেছে এবং এটা অবশ্যই ম্যাচের টার্নিং পয়েন্ট। সাব্বির আর আমি আরও কিছুক্ষণ একসঙ্গে খেলতে পারলে ম্যাচ সহজ হয়ে যেত।’ইমরুল-সাব্বিরের মধ্যে এমনিতে ভালো সখ্যতাই আছে। টিম হোটেলের কাছের এক রেস্টুরেন্টে আজও দুপুরের খাবার দুজনে একসঙ্গে খেয়েছেন। কালকের ম্যাচের রান আউট নিয়ে চলমান আলোচনা অন্তত তাদের মধ্যে কোনো ভুল বোঝাবুঝি তৈরি করছে না। সাব্বিরের ভাষায়, ‌‘আমরা সব সময় এক সঙ্গে থাকি। রান আউট নিয়ে খেলার পর আমাদের মধ্যে কোনো আলোচনা হয়নি। এমন না যে, এই একটা রান আউটের জন্য আমরা শত্রু হয়ে গেছি।’
