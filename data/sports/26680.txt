
ঢাকা প্রিমিয়ার লিগে গতবারের চ্যাম্পিয়ন প্রাইম ব্যাংকের অধিনায়ক ছিলেন মাহমুদউল্লাহ। এরপর খেলতে গেলেন ২০১৫ বিশ্বকাপ। বাংলাদেশের হয়ে টানা দুই সেঞ্চুরিতে টুর্নামেন্টে তো গড়ে ফেললেন ইতিহাসই। গত দেড় বছরে বাংলাদেশ দলে ধারাবাহিক ভালো খেলে মাহমুদউল্লাহ নিজেকে চিনিয়েছেন অন্যভাবে। তারই প্রতিফলন দেখা গেল এবারের প্রিমিয়ার লিগের ‘ড্রাফট পদ্ধতি’র দলব​দলে। লটারিতে প্রথম ডাকার সুযোগ পেয়েছিল শেখ জামাল ধানমন্ডি, এত সব তারকার ভিড় থেকে তারা বেছে নিয়েছে মাহমুদউল্লাহকেই। এক সময়ের ‘মিনি অলরাউন্ডার’ থেকে মাহমুদউল্লাহ এখন দলের ভরসার নাম। আগামী লিগেও সেই আস্থার প্রতিদান দিতে চান তিনি। আজ মিরপুর শেরেবাংলা স্টেডিয়ামে সংবাদমাধ্যমকে বললেন সেটিই, ‘সব সময় দলে অবদান রাখার চিন্তা থাকে আমার। ব্যাটিং-বোলিং বা ফিল্ডিং হোক, চেষ্টা সব সময়ই থাকে। কিছু সময় পারি, কিছু সময় হয়তো বা পারি না। কিন্তু সব সময়ই চেষ্টা করি দলের জন্য খেলতে।’  এবারের প্রিমিয়ার লিগে শেখ জামাল দলটা হয়েছে তারুণ্যনির্ভর। তরুণদের নিয়েই অসাধারণ কিছু করতে চান মাহমুদউল্লাহ, ‘এটা নিজের ও ক্লাবের জন্যও চ্যালেঞ্জিং। কিন্তু একই সময়ে বড় সুযোগও। তরুণ খেলোয়াড়দের নিয়ে খেলতে ভালো লাগে আমার। তারাও চ্যালেঞ্জটা নিতে পছন্দ করে। আমরা কতটা ভালো খেলছি, নিজেদের কীভাবে উপস্থাপন করছি, পরিকল্পনা কাজে লাগাতে পারার সামর্থ্য—সবকিছুই দেখার বিষয়।’ বাংলাদেশের বহু স্মরণীয় সাফল্যে মাহমুদউল্লাহর যেমন বড় অবদান রয়েছে, তেমনি অনেক ব্যর্থতার অংশীদারও তিনি। কিছু স্মৃতি তো টাটকাও। তবে মাহমুদউল্লাহর অনুরোধ, সুসময়ের মতো দুঃসময়েও যেন দর্শক-সমর্থকেরা তাঁদের সমর্থন করেন, ‘বাংলাদেশ ক্রিকেটের সঙ্গে যাঁরা আছেন এবং যাঁরা থাকবেন, তাঁদের সমর্থন অনেক গুরুত্বপূর্ণ। আমরা বাংলাদেশকে সাফল্য এনে দিই, আবার ব্যর্থও হই। তবে তাদের সমর্থন যেন আমরা সব সময়ই পাই, এই প্রত্যাশা থাকে। আশা করি, সামনের বছরগুলোতে আমরা আরও ভালো ক্রিকেট খেলব। দেশ হিসেবে অনেক কিছুই অর্জন করার বাকি আছে। মাত্রই শুরু, সামনে আমরা আরও ভালো খেলে দেশকে আরও ওপরে নিয়ে যাব।’
