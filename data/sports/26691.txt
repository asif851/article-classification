
তাঁকে নিয়ে শঙ্কার কালো মেঘ ছেয়ে গিয়েছিল পর্তুগালের আকাশে। বিশ্বকাপে তিনিই যে সবচেয়ে বড় ভরসা তাদের। চোটের ধরন ছোটখাটো হলেও বিশ্বকাপে পুরো ফিট রোনালদোকে না দেখার আশঙ্কায় নিখাঁদ ফুটবলপ্রেমীরাও মন খারাপ করেছিলেন। কিন্তু সব শঙ্কাকে তুড়ি মেরে উড়িয়ে বিশ্বকাপের আগেই মাঠে ফিরলেন রোনালদো। তাঁর দল পর্তুগালও আয়ারল্যান্ডকে ৫-১ গোলে উড়িয়ে দিয়ে ব্রাজিল যাওয়ার আগে পেয়ে গেল উত্তুঙ্গ আত্মবিশ্বাস।যুক্তরাষ্ট্রের নিউজার্সির মেটলাইফ স্টেডিয়ামে কাল রাতের এই খেলায় রোনালদো খেলেছেন তাঁর মতোই। চ্যাম্পিয়নস লিগ ফাইনালের পর বাঁ হাঁটু ও ডান ঊরুর বহুমুখী ব্যথায় আক্রান্ত রোনালদো মাঝখানে দলের সঙ্গে অনুশীলনেও ছিলেন না বেশ কিছুদিন। বিশ্বকাপ প্রস্তুতি হিসেবে মেক্সিকো ও গ্রিসের বিপক্ষে দুটো আন্তর্জাতিক প্রীতিম্যাচও খেলেননি তিনি। তবে কাল আয়ারল্যান্ডের বিপক্ষে মাঠে নেমে যেন তিনি সবাইকে জানিয়ে দিলেন, বিশ্বকাপ মাতাতে প্রস্তুত তিনি।ম্যাচের ৬৪ মিনিট পর তাঁকে অবশ্য তুলে নিয়েছিলেন পর্তুগিজ কোচ পাওলো বেন্তো। দলের জন্য সুখবর নিয়ে কাল রোনালদোর পাশাপাশি মাঠে ছিলেন রাউল মেইরেলেস। রোনালদোর পরিবর্তে ৬৫ মিনিটে মাঠে নামেন চোট-আক্রান্ত আরেক তারকা পেপে।
পর্তুগিজ অধিনায়ক নিজে গোল পাননি কিন্তু মাঠে থাকার পুরো সময়টাতেই মাতিয়ে গেছেন মেটলাইফ স্টেডিয়াম। ম্যাচের ৫১ সেকেন্ডের মাথাতেই তিনি একটি সুযোগ নিয়েছিলেন কিন্তু তাতে অবশ্য গোল পাননি। ১৯ মিনিটের সময় তাঁর নেওয়া ফ্রি-কিকটি জানিয়ে দিয়েছে মাঠে কত কী করতে পারেন তিনি। ফ্রি-কিকটি পোস্টে লেগে ফেরত না এলে দারুণ এক গোলের সুখস্মৃতি নিয়েই ব্রাজিল যেতেন রোনালদো।
পর্তুগাল কাল কোনো সুযোগই দেয়নি আয়ারল্যান্ডকে। ম্যাচের দ্বিতীয় মিনিটেই হুগো আলমেইদার দারুণ হেডে এগিয়ে যাওয়া পর্তুগাল পুরো ম্যাচে আয়ারল্যান্ডকে চেপে ধরেই আদায় করে নিয়েছে এই জয়। ২০ মিনিটে ফ্যাবিও কোয়েন্ত্রাওয়ের ক্রস আইরিশ ডিফেন্ডার রিচার্ড কিওঘের পায়ে লেগে জালে প্রবেশ করে। ৩৭ মিনিটে ওই আলমেইদার গোলেই প্রথমার্ধে ৩-০ গোলের লিড পায় বিশ্বকাপে দুইবারের সেমিফাইনালিস্টরা।
৫২ মিনিটে আয়ারল্যান্ড ম্যাচে গোলের ব্যবধান কমিয়ে নিয়ে আসে। জেমস ম্যাকক্লিনের গোলটি অবশ্য ম্যাচে ফেরাতে পারেনি আইরিশদের, ৭৭ ও ৮৩ মিনিটে ভেইরনহা ও কোয়েন্ত্রাওয়ের দুটি দারুণ গোল পর্তুগিজদের এনে দেয় ৫-১ গোলের বিরাট এক জয়।
তবে সবকিছু ছাপিয়ে রোনালদোর ফেরা ও তাঁর পারফরম্যান্সই বোধ হয় সবচেয়ে বেশি তৃপ্তি দিচ্ছে বিশ্বকাপে ‘ডেথ গ্রুপে’ পড়া পর্তুগালকে। জার্মানি, ঘানা ও যুক্তরাষ্ট্রের সঙ্গে এবারের বিশ্বকাপে তাদের মিশনটা যথেষ্ট কঠিনই। এই কঠিন মিশনের শুরুটা রোনালদোরা করবেন ১৬ জুন জার্মানির বিপক্ষে খেলা দিয়ে। এএফপি, রয়টার্স।
