
মুখে যেটা বলছেন, সেটা কি সত্যিই বিশ্বাস করেন বিরাট কোহলি? সত্যিই কি গত এক সপ্তাহে যা হয়েছে, সেগুলো সব ভুলে রাঁচি টেস্ট খেলতে নামবে তাঁর দল?
টেস্টটা শুরু আগামীকাল, কিন্তু আজও সংবাদ সম্মেলনে এসে দুই অধিনায়ক যে ধরনের কথাবার্তা বললেন, তাতে সেটা মোটেও সত্যি বলে মনে হচ্ছে না। সব ভুলে খেলতে নামব—এটা বলার আগেই কোহলি যেমন বলেছেন, বেঙ্গালুরুতে স্মিথের ডিআরএস-বিতর্ক নিয়ে তিনি যা বলেছিলেন, সেগুলোর কোনোটির জন্যই তিনি অনুতপ্ত নন। ওদিকে স্মিথ বলে রাখলেন, রাঁচিতে মাঠে নামার আগে ম্যাচ রেফারির সামনে তিনি কোহলির কাছে ডিআরএস-বিতর্ক নিয়ে আগের মন্তব্যের ব্যাখ্যা চাইবেন। তাঁর মানে বেঙ্গালুরুর উত্তাপ রাঁচিতেও টেনে আনছেন দুই অধিনায়ক। তাহলে আর সব ভুলে নতুন করে শুরু করা হলো কোথায়?রাঁচি টেস্ট সামনে রেখে দুই অধিনায়কের সংবাদ সম্মেলনেও বারবার এসেছে ওই বিতর্কের প্রসঙ্গ। কোহলি এখানেও বলেছেন, ‘যা বলেছিলাম, তার জন্য আমি অনুতপ্ত নই।’ এটা বলে আবার সঙ্গে যোগ করেছেন, ‘প্রতিদিন একই বিষয় নিয়ে কথা বলার মতো বোকামি করা ঠিক নয়। আমাদের সামনে অনেক ক্রিকেট পড়ে আছে। দুই টেস্টের মাঝে একটা ভালো বিরতি গেছে। আমরা এখন আর ওটা নিয়ে পড়ে থাকতে চাই না। একই বিষয় নিয়ে সব সময় কথা বলতে চাই না।’বলছেন বটে। কিন্তু এত সহজে বোধ হয় সেটা পারছে না কোহলির দল। অস্ট্রেলিয়ার অধিনায়ক স্টিভেন স্মিথ যেমন এখনো হতাশ কোহলির মন্তব্যে। অস্ট্রেলিয়া আরও দুইবার ডিআরএসের সময় ড্রেসিং রুমের সাহায্য নিতে চেয়েছে বলে কোহলি যে অভিযোগ করেছেন সেটি উড়িয়ে দিয়েছেন স্মিথ, ‘এটা খুবই হতাশাজনক। আমি ভুল করেছিলাম এবং সেটা আমি সংবাদ সম্মেলনে এসেই বলেছি। কিন্তু ওটাই ছিল প্রথমবার। আমার দল এ রকম কাজ করে না। সে (কোহলি) বলেছে, সে মাঠে থাকা অবস্থায় আমরা আরও দুইবার এটা করেছি। যেটা সঠিক নয়। তার নিজস্ব মত দেওয়ার অধিকার কাছে। কিন্তু আমার মতে, সে একেবারেই ভুল বলছে।’রাঁচি টেস্টের আগে ম্যাচ রেফারির সঙ্গে দুই অধিনায়কের বৈঠকের সময় কোহলির কাছে ওই মন্তব্যের ব্যাখ্যা চাইবেন বলেও জানিয়ে রাখলেন স্মিথ, ‘আমরা এই কাজটা বারবার করছি-এটা একেবারেই ফালতু কথা। আমি মনে করি সে ভুল বলছে। আমি ওকে কিছু প্রশ্ন জিজ্ঞেস করব। দেখা যাক, সে কী বলে।’ ইএসপিএন।
 
