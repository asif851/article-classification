
মেসুত ওজিলের বোধ হয় ঘরের খেয়ে বনের মোষ তাড়ানোর ইচ্ছে জেগেছে। জার্মানির মূল ভরসা তিনি, বর্তমান বিশ্ব চ্যাম্পিয়নও তারাই। ইউরোতে ফেবারিট প্রসঙ্গে সবার আগে জার্মানির নামই বলার কথা। অথচ এবারের ইউরো জিতবে কারা, এ প্রশ্নের উত্তরে ওজিলের জবাব—ইংল্যান্ড!কাল ফ্রান্স রোমানিয়া ম্যাচ দিয়ে শুরু হয়ে গেছে এবারের ইউরো আসর। ইউরোর সম্ভাব্য চ্যাম্পিয়ন নিয়ে আলোচনাতেও এসেছে নতুন জোয়ার। এ প্রসঙ্গেই ইংল্যান্ডের কথা শোনা গেল জার্মান মিডফিল্ডারের মুখে, ‘গত কয়েক বছরে ইংল্যান্ড ভালো উন্নতি করেছে। তারা ফাইনালে যাওয়ার ক্ষমতা রাখে। এ মুহূর্তে এর চেয়ে বেশি কিছু বলা কঠিন।’একটু পরেই ইংলিশ সমর্থকদের খুশি করে দিলেন ওজিল, ‘এ টুর্নামেন্ট বেশ উন্মুক্ত। তবে আমার মনে হয় শিরোপা দৌড়ে তারা (ইংল্যান্ড) বেশ এগিয়ে আছে।’ ইংলিশ প্রিমিয়ার লিগের ক্লাব আর্সেনালে খেলেন বলেই কী ইংল্যান্ড সমর্থকদের খুশি করার এমন প্রচেষ্টা ওজিলের? ওজিলের উত্তর, ‘ওরা শিরোপা জিততে পারে এবং এটা কোনো কূটনৈতিক উত্তর না!’ সূত্র: ইভনিংস্টান্ডার্ড।
