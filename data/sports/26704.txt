
জমে উঠল গল টেস্ট। দক্ষিণ আফ্রিকার দেওয়া ৩৭০ রানের লক্ষ্যে খেলতে নেমে চতুর্থ দিন শেষে শ্রীলঙ্কা তুলল ১ উইকেটে ১১০। ফলে পঞ্চম দিনের সমীকরণ—শ্রীলঙ্কার প্রয়োজন ২৬০ রান আর দক্ষিণ আফ্রিকার ৯ উইকেট।শ্রীলঙ্কা পারবে লক্ষ্যে পৌঁছাতে? সে উত্তর জানা যাবে আগামীকাল। তবে লঙ্কানদের স্বপ্ন দেখাচ্ছেন মূলত কুমার সাঙ্গাকারা। এ বাঁ-হাতি অপরাজিত আছেন ৫৮ রানে।আগের দিনের সঙ্গে মাত্র ৯ রান যোগ করে শ্রীলঙ্কা অলআউট হয় ২৯২ রানে। দ্বিতীয় ইনিংসে প্রোটিয়ারা ৫০.২ ওভারে ৬ উইকেটে ২০৬ রান তুলে ইনিংস ঘোষণা করে। সর্বোচ্চ ৫১ আসে এবি ডি ভিলিয়ার্সের ব্যাট থেকে। লঙ্কান বোলারদের পক্ষে দিলরুয়ান পেরেরা একাই তুলে নেন ৪ উইকেট। দক্ষিণ আফ্রিকার চোখে জয়ের স্বপ্ন। এ কারণে প্রায় দেড় দিন লঙ্কান ব্যাটসম্যানদের পরীক্ষা নেওয়ার সিদ্ধান্ত প্রোটিয়া অধিনায়ক হাশিম আমলার। চতুর্থ ইনিংসে শ্রীলঙ্কার লক্ষ্য ৩৭০।এ সমীকরণে ব্যাট করতে নেমেই ডেল স্টেইনের আঘাতে ১৪ রানের মাথায় ফিরে গেলেন উপুল থারাঙ্গা। এরপর অবশ্য উইকেটে দাঁড়িয়ে গেছেন কুশল সিলভা ও সাঙ্গাকারা। দুজনের দ্বিতীয় উইকেট জুটিতে এসেছে অবিচ্ছিন্ন ৯৬। সাঙ্গাকারা অপরাজিত ৫৮ ও কুশল ৩৭ রানে। টেন ক্রিকেট ও ত্রিকইনফো। 
