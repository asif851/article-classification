
আর্জেন্টিনা আর লিওনেল মেসি— এক আক্ষেপের নাম। এই দুইয়ের মিলন প্রশংসার চেয়ে সমালোচনারই খোরাক জোগায় বেশি। ‘মেসি কেন বার্সেলোনার ফর্মটা জাতীয় দলে টেনে আনতে পারেন না?’ থেকে শুরু করে ‘মেসি আসলে কতটুকু আর্জেন্টাইন?’ ‘মেসি জাতীয় সংগীতের সময় কেন চুপ করে থাকেন’— সমালোচনার যেন শেষ নেই। গত কোপা আমেরিকায় ফাইনালে হেরে যাওয়ার পর তো আর্জেন্টিনাতেই মেসিকে দল থেকে বাদ দেওয়ার দাবি উঠেছিল।কখনো এসব সমালোচনার জবাব মুখে দেননি। মেসি চেষ্টা করেছেন সবুজ মাঠে বল পায়েই কথা বলার। তবে এবার আর ভেতরে জমা রাখা ক্ষোভ চেপে রাখতে পারলেন না আর্জেন্টিনা অধিনায়ক।আর্জেন্টিনার টেলিভিশন চ্যানেল টিওয়াইসি স্পোর্টসকে দেওয়া এক সাক্ষাৎকারে বেশ ক্ষোভের সঙ্গেই সব সমালোচনাকে উড়িয়ে দেওয়ার চেষ্টা করলেন। জবাব দিলেন আর্জেন্টিনা দলের হয়ে তাঁর আত্মনিবেদন কিংবা জাতীয় সংগীতে ঠোঁট না মেলানো বিষয়ক নানা প্রশ্নের।কারণ যা-ই হোক, এটা সত্যি যে বার্সেলোনার মেসি আর আর্জেন্টিনার মেসি পারফরম্যান্সের দিক থেকে এক নন। বার্সেলোনার হয়ে একের পর এক চোখ ধাঁধানো পারফরম্যান্স দেখানো, শিরোপা জেতানো মেসি যেন অনেকটাই মলিন হয়ে পড়েন আর্জেন্টিনার আকাশি-নীল জার্সিতে। সেটা কোচের কৌশলের ভুলের কারণেই হোক, কিংবা জাতীয় দলে সতীর্থ খেলোয়াড়দের সঙ্গে বোঝাপড়ার অভাবের কারণেই হোক। এরপরেও কিন্তু সর্বশেষ দুই বছরের মধ্যে আর্জেন্টিনাকে দুটি আন্তর্জাতিক শিরোপার কাছাকাছি নিয়ে গিয়েছিলেন মেসি। কিন্তু স্বপ্নভঙ্গ হলো দুবারই। ব্রাজিল বিশ্বকাপে অতিরিক্ত সময় শেষ হওয়ার সাত মিনিট আগে জার্মানির মারিও গোটশে গোল করে বিশ্বকাপটা ছিনিয়ে নিলেন। আর গত জুনে কোপা আমেরিকায় ফাইনালে উঠেও চিলির কাছে টাইব্রেকারে হারল আর্জেন্টিনা।দুটি টুর্নামেন্টেই ‘বার্সার মেসি’ না হতে পারলেও দলকে যতটুকু সম্ভব নিংড়ে দিয়েছিলেন মেসি। অথচ এরপরও নিজ দেশ থেকেই উঠল তাঁকে জাতীয় দল থেকে বাদ দেওয়ার দাবি! প্রশ্ন উঠল জাতীয় দলের প্রতি তাঁর আত্মনিবেদন নিয়ে। এতেই বেশ মনোক্ষুণ্ন আর্জেন্টিনা অধিনায়ক। টিওয়াইসি স্পোর্টসকে দেওয়া সাক্ষাৎকারে ক্ষোভের সঙ্গে বললেন, ‘বেশ বিরক্ত লাগে যখন সবাই বলে যে আরও বেশি চেষ্টা কেন করছ না, এই শার্টের (আর্জেন্টিনার জার্সি) প্রতি তোমার নিবেদন নেই। আমরা বেশ ভাগ্যবান যে বিশ্বকাপ ও কোপা আমেরিকার মতো দুটি টুর্নামেন্টের ফাইনালে উঠেছি, অথচ মনে হচ্ছে যেন আমরা কিছুই করিনি। দুটি ফাইনালে উঠেছি আমরা, *** (অনিবার্য কারণবশত এই অশ্রাব্য অংশটুকু বাংলায় লেখা যাচ্ছে না)!’শিরোপা না জেতায় তাঁর চেয়ে বেশি আক্ষেপ আর কারও হওয়ার কথা নয়। গত বিশ্বকাপ ফাইনালে ম্যাচ শেষে রানার্সআপ মেডেল নেওয়ার জন্য মঞ্চে উঠতে গিয়ে পাশে রাখা বিশ্বকাপটার দিকে করুণ চোখে তাকিয়ে আছেন মেসি —এমন একটি ছবি বেশ সাড়া ফেলেছিল। এই ছবি থেকেই বোঝা যায় তাঁর আক্ষেপ কতটুকু। তবে শিরোপা না জিতলেও ফাইনালে ওঠাটাকেও কম অর্জন মনে করছেন না মেসি, ‘আমরা জিতিনি। কিন্তু কী করার ছিল। আমরা ফাইনালে তো উঠেছি, শেষ ষোলোতে তো আর হারিনি। বিশ্বকাপের ফাইনাল হারলাম জার্মানির কাছে, যাদের অসাধারণ অনেক খেলোয়াড় আছে। চিলির সঙ্গে কোপার ফাইনাল হেরে গেলাম টাইব্রেকারে। ফুটবল শুধুই আত্মনিবেদনের ব্যাপার নয়।’এ তো গেল দলীয় ব্যাপার। মেসিকে সমালোচনা শুনতে হয়েছে জাতীয় সংগীতে কণ্ঠ না মেলানোর জন্যও। তাঁর আর্জেন্টাইন জাতিসত্তা, দেশপ্রেম নিয়েই প্রশ্ন উঠে গেছে। তবে মেসি এখনো তাঁর সিদ্ধান্তে অটুট। বিষয়টি নিয়ে সমালোচনায় প্রচণ্ড বিরক্তও তিনি, ‘বেশ বিরক্ত হই যখন মানুষ কোনো কিছু চিন্তা না করেই আক্রমণ করে। আমি কোনো উদ্দেশ্য মাথায় নিয়ে জাতীয় সংগীত গাইব না। জাতীয় সংগীতকে অনুভব করার জন্য আমার এটা গাওয়ার দরকার নেই। এটা আমাকে ছুঁয়ে যায়। অনুভূতি প্রকাশের ব্যাপারটা একে জনের একেক রকম।’ তথ্যসূত্র: গোলডটকম।
