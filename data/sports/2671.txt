
চিলির কাছে ব্রাজিলের ২-০ গোলের হার। আর্জেন্টিনার সমর্থকেরা চিরপ্রতিদ্বন্দ্বী সমর্থকদের খোঁচা মারার এমন সুযোগ হাতছাড়া করবে কেন? অনেকে হয়তো বিষমাখা স্ট্যাটাস বা টুইট তৈরিও করে রেখেছিলেন। কিন্তু পোস্ট করেছেন কি করেননি, ওমনি আর্জেন্টিনাও হেরে গেল ইকুয়েডরের কাছে। দুটো পরাজয়ই সমান ব্যবধানে, ২-০ গোলে। তবু ব্রাজিলের চেয়ে আর্জেন্টিনার লজ্জাই বোধ হয় একটু বেশি!দুটো পরাজয়ই এসেছে ম্যাচের শেষ দিকে। শেষ ২০ মিনিটে দুই গোল হজম করেছে ব্রাজিল। আর আর্জেন্টিনা হজম করেছে শেষ দশ মিনিটে। ৮৬ সেকেন্ডের ব্যবধানে এসেছে গোল দুটো। ৮১ আর ৮২ মিনিটে। বুয়েনস এইরেসে একটি গোল হজম করে ভ্যাবাচ্যাকা খেয়ে যাওয়া আর্জেন্টিনা কিছু বুঝে ওঠার আগেই খেয়ে বসেছে আরেকটি। বাছাই পর্বে এটিও আর্জেন্টিনার জালে দ্রুততম সময়ে পর পর দুটো গোল ঢোকানোর রেকর্ড। অধিনায়ক লিওনেল মেসির দশ নম্বর জার্সি পরে এই ম্যাচে খেলতে নামা সার্জিও আগুয়েরো ‘মেসি’ হয়ে উঠতে পারেননি, বরং মেসি-ভাগ্য বরণ করে ২০ মিনিটের মাথায় চোট নিয়ে উঠে গেছেন। দলের সেরা দুই ফরোয়ার্ডকে ছাড়াই আর্জেন্টিনার আক্রমণভাগ যেন ছিল ‘কী যে করি কী উপায়’। কিন্তু তার চেয়েও নড়বড়ে ছিল তাদের রক্ষণ। ফলাফল, ইতিহাসে এই প্রথম ইকুয়েডর আর্জেন্টিনার মাঠে এসে বিশ্বকাপ বাছাই পর্বের ম্যাচ জিতে গেল। চিলিও ব্রাজিলের বিপক্ষে জিতল ১৫ বছর পর। ইতিহাসে আগে কখনোই যেটা হয়নি, সেটিও ঘটে গেল। এই প্রথম বিশ্বকাপ বাছাই পর্বে একই দিনে ম্যাচ হারল ব্রাজিল আর আর্জেন্টিনা! ‘প্রথম’ আরও কিছু ঘটল ২০১৮ বিশ্বকাপ বাছাই পর্ব দক্ষিণ আমেরিকা অঞ্চলের প্রথম দিনে। এই প্রথম লা পাজের আকাশছোঁয়া মাঠে গিয়ে জিতে এল উরুগুয়ে। বিশ্বের সবচেয়ে উঁচু মাঠগুলোর একটি এই লা পাজে এর আগের ম্যাচটিতেই বলিভিয়ার কাছে ৪-১ গোলে হেরেছিল উরুগুয়ে।বাছাই পর্বের দ্বিতীয় রাউন্ড ১৩ অক্টোবর। প্যারাগুয়েতে গিয়ে খেলবে আর্জেন্টিনা। নিজেদের মাঠে ভেনেজুয়েলার মুখোমুখি হবে ব্রাজিল।
