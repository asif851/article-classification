
রিয়াল মাদ্রিদের হয়ে ৩০০ তম গোলের অনন্য মাইল ফল ছুঁয়েছেন ক্রিস্টিয়ানো রোনালদো। রোনালদোর এই কীর্তির রাতে রায়ো ভায়োকানোকে ২-০ গোলে হারিয়েছে রিয়াল মাদ্রিদ। তবে এই জয়ে স্প্যানিশ লিগের পয়েন্ট টেবিলে খুব একটা হেরফের ঘটছে না। শীর্ষে থাকা বার্সেলোনার সঙ্গে দ্বিতীয় স্থানের রিয়ালের পয়েন্টের ব্যবধানটা ওই চার-ই থাকছে।‘স্প্যানিশ রাজধানী ডার্বি’ প্রধমার্ধে ভায়োকানোকে তাতিয়ে দিয়েছিল। বলে দখলে রিয়াল মাদ্রিদকে পেছনে ফেলে ভায়োকানোর প্রতাপটা ভালোই টের পাওয়া যাচ্ছিল সে অর্ধে। কিন্তু প্রতিপক্ষটা যে রিয়াল, সেটা খুব সম্ভবত বেমালুম ভুলে গিয়েছিলেন ভায়োকানো ফুটবলাররা। বলের দখল পায়ে নিয়ে কী করতে হয়, এই বিষয়টা যে রিয়ালের ভায়োকানোর চাইতে ভালো জানা! বলের দখল তুলনামুলক কম থাকলেও প্রথমার্ধে কিন্তু দুটি ভালো সুযোগ তৈরি করেছিল ওই রিয়ালই। প্রথমটি গোলরক্ষক ডিয়েগো কবেনোর হাতে তুলে দিয়ে নষ্ট করেন হামেস রদ্রিগেজ। দ্বিতীয়টিতে ওই রদ্রিগেজের ফ্রিকিক থেকে রোনালদোর হেড চলে যায় বারপোস্টের ওপর দিয়ে। অন্যদিকে, ভায়োকানোর একটি দারুণ সুযোগ নস্যাৎ করে দেন রিয়াল গোলরক্ষক ইকার ক্যাসিয়াস।দ্বিতীয়ার্ধে ম্যাচের লাগামটা পুরোপুরিই নিজেদের হাতে নিয়ে নেয় রিয়াল মাদ্রিদ। প্রথমার্ধে দুর্বার ভায়োকানো যেন এই অর্ধে খেই হারিয়ে ফেলে পুরোপুরি। একের পর এক আক্রমণে ভায়োকানোর রক্ষণব্যুহ এলোমেলো করে দিলেও গোল না পাওয়ার হতাশাটা ভালোভাবেই অনুভব করেছেন আনচেলত্তির শিষ্যরা।হতাশার ব্যাপারটি আরও বড় হয়ে দেখা দেয় যখন বিনা কারণেই হলুদ কার্ড দেখেন ক্রিস্টিয়ানো রোনালদো! বক্সের মধ্যে উল্টো রোনালদোকেই ফেলে দিয়েছিলেন ভায়োকানোর অ্যান্তনীয় আমায়া। কিন্তু রেফারি তাতে পেনাল্টি না দিয়ে উল্টো প্রতিবাদী রোনালদোকে দেখান হলুদ কার্ড। এই হলুদ কার্ডে সান্তিয়াগো বার্নাব্যুতে রিয়ালের পরের ম্যাচটি খেলতে পারবেন না রোনালদো।রোনালদোর হলুদ কার্ডের পর প্রতিপক্ষের জাল খুঁজে পেতে দারুণ ব্যর্থতার পরিচয় দেন বেনজেমা, মার্সেলো এবং বেল। এক মিনিটের মধ্যে এই ত্রয়ী তিনটি লক্ষ্যভ্রষ্ট শট নেন। ৬৮ মিনিটে রিয়ালের হয়ে নিজের ৩০০ তম গোলের মাইলফলক স্পর্শ করেন রোনালদো। দানি কারভাহালের দারুণ একটি ক্রসে মাথা লাগিয়ে তিনি বল পাঠান ভায়োকানোর জালে। ২৮৮ তম ম্যাচে এসে এই অনন্য মাইলফলক ছুঁলেন পর্তুগিজ এই তারকা।৭৩ মিনিটে রোনালদোর আড়াআড়ি এক পাসে বল ধরে বাঁ পায়ের দারুণ এক শটে ভায়োকানোর জালে দ্বিতীয়বারের মতো বল পাঠান কলম্বিয়ান সেনসেশন হামেস রদ্রিগেজ। সূত্র: এএফপি
