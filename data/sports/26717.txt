
এবার বিশ্বকাপে বড় ও ছোট দলের পার্থক্য এতটাই কমে এসেছে যে দর্শকদের রীতিমতো চোখ কপালে ওঠার জোগাড়! কোস্টারিকা, কলম্বিয়া, ক্রোয়েশিয়া, চিলি, ঘানার পারফরম্যান্স রীতিমতো বিস্ময়জাগানিয়া। অন্যবার দু-একটি ছোট দল হয়তো চমক দেখায়, তবে একসঙ্গে এত দল নয়! আর এ কারণেই বিশ্বকাপের ১১ দিন পেরিয়ে, প্রথম পর্বের দুটি চক্র শেষ হয়ে যাওয়ার পরেও নিশ্চিত হয়নি দ্বিতীয় রাউন্ডের অধিকাংশ জায়গা। কেবল ‘বি’ গ্রুপ থেকেই নিজেদের দ্বিতীয় রাউন্ড নিশ্চিত করেছে হল্যান্ড ও চিলি, ‘এইচ’ গ্রুপ থেকে বেলজিয়াম। সাতটি গ্রুপের ১৩ দল এখনো নির্দিষ্ট করা যায়নি।
গ্রুপ-‘এ’তে কেউ নিশ্চিত করতে পারেনি দ্বিতীয় রাউন্ড। এই গ্রুপে রয়েছে পাঁচবারের চ্যাম্পিয়ন ও স্বাগতিক ব্রাজিল। বিদায় অবশ্য ইতিমধ্যেই নিশ্চিত হয়েছে ক্যামেরুনের। ব্রাজিল, মেক্সিকো, ক্রোয়েশিয়া—পরের রাউন্ডে যেতে পারে যেকোনো দলই। সমাধান পাওয়া গেছে বি গ্রুপে। এখান থেকে পরের রাউন্ডে যাচ্ছে হল্যান্ড, চিলি। বাদ পড়েছে ডিফেন্ডিং চ্যাম্পিয়ন স্পেন ও অস্ট্রেলিয়া। গ্রুপ ‘সি’তে নিশ্চিত করেছে কলম্বিয়া। অবশ্য বাকি তিন দলের কেউ এখনো বাদ পড়েনি। এই গ্রুপের সমাধান হবে শেষ চক্রেই।
‘গ্রুপ অব ডেথ’—‘ডি’ গ্রুপে ছিল তিন সাবেক বিশ্বচ্যাম্পিয়ন—ইতালি, উরুগুয়ে, ইংল্যান্ড। তিন চ্যাম্পিয়নের ‘খাদ্য’ ভাবা হচ্ছিল কোস্টারিকাকে। উল্টো ইতালি, উরুগুয়েকে ‘খাদ্য’ বানিয়ে সবার আগে দ্বিতীয় রাউন্ড নিশ্চিত করেছে পুঁচকে কোস্টারিকা! আর বিশ্বকাপ-অধ্যায়ের অকাল সমাপ্তি ঘটেছে ইংল্যান্ডের। ঝুলে আছে সম্মিলিতভাবে ছয় বিশ্বকাপের চ্যাম্পিয়ন ইতালি ও উরুগুয়ের ভাগ্য।
প্রথম দুই ম্যাচে দারুণ জয়ে ‘ই’ গ্রুপ থেকে দ্বিতীয় রাউন্ড নিশ্চিত করেছে ফ্রান্স। হন্ডুরাসের বেজে গেছে বিদায়ঘণ্টা। সুইজারল্যান্ড, ইকুয়েডর—এই দুই দলের ভাগ্য এখনো ঝুলে আছে।
গ্রুপ ‘এফ’-এ থেকে পরের রাউন্ড নিশ্চিত করেছে আর্জেন্টিনা। বাদ পড়েছে নবাগত বসনিয়া। বাকি দুই দল—নাইজেরিয়া-ইরানের ভবিষ্যত্ জানা যাবে ২৫ জুন।
এ মুহূর্তে সবচেয়ে জমজমাট গ্রুপ ‘জি’র লড়াই। পরাশক্তি জার্মানি প্রথম ম্যাচে দুরন্ত সূচনা করেও ‘রীতি অনুযায়ী’ আটকে গেছে দ্বিতীয় ম্যাচেই! এই গ্রুপ থেকে দ্বিতীয় রাউন্ড নিশ্চিত হয়নি কোনো দলেরই। জার্মানি, ঘানা, যুক্তরাষ্ট্র, পর্তুগাল—চারটি দলের যেকোনো দুটির কপাল পুড়বে গ্রুপের শেষ চক্রে।
গ্রুপ ‘এইচ’ থেকে কালই দ্বিতীয় রাউন্ড নিশ্চিত করেছে বেলজিয়াম। আলজেরিয়া, রাশিয়া কিংবা দক্ষিণ কোরিয়া কারও ভাগ্যই এই মুহূর্তে নিশ্চিত কিছু নয়।
বিশ্বকাপে অপেক্ষাকৃত ছোট দলের দ্যুতি ছড়ানোর ঘটনা নতুন নয়। ১৯৮২ বিশ্বকাপে চমক দেখিয়েছে পোল্যান্ড, ১৯৯০ বিশ্বকাপে তাক লাগিয়েছে ক্যামেরুন, ১৯৯৪ বিশ্বকাপে বুলগেরিয়া, ১৯৯৮ বিশ্বকাপে ক্রোয়েশিয়া, ২০০২ বিশ্বকাপে সেনেগাল, তুরস্ক, দক্ষিণ কোরিয়া। ২০১০ বিশ্বকাপে ঘানা (উরুগুয়েকেও এ দলে রাখা যায়)। কিন্তু এতগুলো ‘আন্ডারডগ’ একই সঙ্গে প্রথম পর্বে হিসাব-নিকাশ তছনছ করে দিচ্ছে—এমনটা ৮৪ বছরের বিশ্বকাপে কখনো দেখা গেছে?
সত্যিই এদিক দিয়ে অনন্য এবারের বিশ্বকাপ।

