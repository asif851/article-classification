
অদ্ভুত বৈপরীত্যের মধ্য দিয়ে চলছে সাকিব আল হাসানের ক্যারিবিয়ান প্রিমিয়ার লিগ অভিযান। প্রথম দুই ম্যাচে জ্যামাইকা তালাওয়াসের হয়ে খুব বড় অবদান রাখতে পারেননি। কিন্তু ওই দুই ম্যাচে দল ঠিকই জয় পেয়েছে। কিন্তু যে ম্যাচে সবচেয়ে বেশি আলো ছড়িয়েছেন, ওই ম্যাচেই সাকিবের দল হেরে বসেছে। সাকিব দলের সেই পারফরম্যান্সের সঙ্গে দলের জয়টাও চান। সিপিএল টি-টোয়েন্টি ডট কমকে দেওয়া এক সাক্ষাৎকারে সাকিব এখন পর্যন্ত খেলা তিন ম্যাচের দিকে ফিরে তাকালেন, ‘আমরা তিনটি ম্যাচ খেলেছি। দুটি জিতেছি, একটা হেরেছি। আমরা এখন ভালো অবস্থায় আছি। পরের ম্যাচ জিতলে সেটা হবে আমাদের জন্য খুবই গুরুত্বপূর্ণ।’ আজ রাতে আবার বারবাডোস ট্রাইডেন্টসের মুখোমুখি সাকিবের দল। এরপর আবার চারটি ম্যাচ জ্যামাইকা খেলবে নিজেদের মাঠে। সাকিব এখন সেদিকেই তাকিয়ে আছেন, ‘আজ জিতলে আমরা চার ম্যাচের তিনটিতেই জিতব। আর পরের কয়েকটি ম্যাচ তো আমাদের মাঠেই। তখন ব্যাপারটা আমাদের জন্য দারুণ হবে।’ প্রথম ম্যাচে ৭ রান করার পর ২৫ রানে ১ উইকেট পেয়েছিলেন সাকিব। পরের ম্যাচে অনেকটা বিবর্ণ, ২ ওভারে ২৬ রান দিয়ে উইকেটশূন্য। সর্বশেষ ম্যাচে ব্যাট হাতে মহামূল্যবান ২৫ রান করার পর আবার ২১ রানে নিয়েছেন ১ উইকেট। 
টি-টোয়েন্টি খেলাটা আসলে অলরাউন্ডারদের জন্য ভীষণ চ্যালেঞ্জের। কিন্তু সাকিব বললেন, এই চ্যালেঞ্জটাই সবচেয়ে ভালো লাগে তাঁর, ‘অবশ্যই এটা চ্যালেঞ্জিং, তবে আমি এই ধরনের চ্যালেঞ্জ ভালোবাসি। অবশ্যই আরও অবদান রাখতে চাই। তবে এখন সবকিছু যেভাবে চলছে, তাতে আমি খুশিই। ব্যক্তি ও দল হিসেবে আরও উন্নতি করতে হবে আমাদের।’গেইল, স্টেইন, সাঙ্গাকারা, রাসেলদের একই দলে সতীর্থ হিসেবে পেয়েছেন সাকিব। শুধু নিজের দল নয়, এবারের সিপিএলকেও একটা শংসাপত্র দিলেন সাকিব, ‘এখন পর্যন্ত সিপিএল খুব ভালো চলছে। আমার মনে হচ্ছে এটা আরও ভালো হবে। আশা করি এখানে আরও অনেক চার-ছক্কা হবে, অনেক বেশি উইকেট পড়বে। সব দলই এখানে বেশ ভালো। এখন নির্দিষ্ট দিনে যে ভালো করতে পারে, সে–ই জিতবে। আমাদের বেশ কিছু ভালো খেলোয়াড় আছে, যারা নিজেদের দিনে একাই জেতাতে পারে। তবে এটাও মনে রাখতে হবে, ট্রাইডেন্টসেরও বেশ কিছু ভালো খেলোয়াড় আছে।’
