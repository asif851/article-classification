

মাত্র একটি ম্যাচ, মাত্র ৩০ মিনিটের একটি ইনিংসই যেন মিথ্যা বানিয়ে দিল যুবরাজ সিংয়ের সব অর্জন। টি-টোয়েন্টি বিশ্বকাপের ফাইনালে ২১ বলে ১১ রানের এক ‘অভাবিত’ ইনিংস খেলে যুবরাজ ভারতীয়দের কাছে এখন খলনায়ক। পুরো প্রতিযোগিতায় অসাধারণ ক্রিকেট খেলেও টি-টোয়েন্টির বিশ্বকাপটা জিততে না পারার পুরো দায়ভারই এখন এই পাঞ্জাবি তারকার ওপর। সংবাদমাধ্যম থেকে সাধারণ দর্শক, যুবির ওপর তারা এতটাই ক্ষুব্ধ যে তাঁকে আবারও ভারতীয় দলের জার্সি গায়ে খেলতে দেখা যাবে কি না, শঙ্কা জেগেছে তা নিয়েও। ক্ষুব্ধতার বহিঃপ্রকাশ ঘটেছে কাল রাতেই। হামলায় ক্ষতবিক্ষত হয়েছে চণ্ডীগড়ে যুবরাজের বাড়ি।
বিশ্বকাপের শুরু থেকেই খুব একটা ভালো ফর্মে ছিলেন না যুবরাজ। প্রথম দুই ম্যাচে করেছিলেন মাত্র ১১ রান। অস্ট্রেলিয়ার বিপক্ষে ৪৩ বলে ৬০ রানের ইনিংসটি খেলে ইঙ্গিত দিয়েছিলেন স্বরূপে ফেরার। দক্ষিণ আফ্রিকার বিপক্ষে সেমিফাইনালেও তাঁর ব্যাট থেকে এসেছিল গুরুত্বপূর্ণ ২৮টি রান।
কিন্তু গতকাল শ্রীলঙ্কার বিপক্ষে ফাইনালে ২১ বলে ১১ রানের ইনিংসটি দেখে বিশ্বাস করতেই কষ্ট হচ্ছিল যে, এই যুবরাজই ২০০৭ সালের প্রথম টি-টোয়েন্টি বিশ্বকাপে স্টুয়ার্ট ব্রডের এক ওভারে মেরেছিলেন ছয়টি ছক্কা। সেবারই অস্ট্রেলিয়ার বিপক্ষে সেমিফাইনালে খেলেছিলেন ৩০ বলে ৭০ রানের এক বিস্ফোরক ইনিংস। ভারতের শিরোপা জয়েও তাঁর ছিল অনন্য অবদান।
যুবরাজের অসাধারণ অবদান ছিল ২০১১ সালে ভারতের ওয়ানডে বিশ্বকাপ জয়েও। ব্যাটে-বলে দুর্দান্ত নৈপুণ্য দেখিয়ে বিশ্বকাপ-সেরার পুরস্কারটা জিতেছিলেন তিনি।
হায়, পেশাদারি কেবল মনে রাখে বর্তমানই, অতীতকে নয়।
