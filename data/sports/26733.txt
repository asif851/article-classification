
কিছুদিন ধরেই স্পনসর-সংকটে বাংলাদেশ ফুটবল ফেডারেশন। গত চার মৌসুমের সঙ্গী গ্রামীণফোন এবার নতুন করে চুক্তি করবে কি না, সেটা নিয়েও আছে সংশয়। তবে বাফুফের এই দুর্দিনে এবার পাশে এসে দাঁড়িয়েছে ইলেকট্রনিকস পণ্য নির্মাতা প্রতিষ্ঠান ওয়ালটন। মৌসুমের প্রথম টুর্নামেন্ট ফেডারেশন কাপের টাইটেল স্পনসর তারাই।কাল এ উপলক্ষে বাফুফে ভবনে সমঝোতা চুক্তিতে স্বাক্ষর করেন বাফুফের সিনিয়র সহসভাপতি আবদুস সালাম মুর্শেদী ও ওয়ালটনের কর্মকর্তা এফ এম ইকবাল বিন আনোয়ার। ওয়ালটন বাফুফেকে দেবে মাত্র ২০ লাখ টাকা। ফেডারেশন কাপের চ্যাম্পিয়ন পাবে ৫ লাখ টাকা, রানার্সআপ ৩ লাখ। যে টুর্নামেন্টের জন্য এই স্পনসর সেটা শুরু হবে কবে, তা নিয়েও আছে সংশয়। ১৬ নভেম্বরের পেশাদার লিগ কমিটির সভার পর চূড়ান্ত করা হবে ফেডারেশন কাপের তারিখ। টুর্নামেন্টে অংশ নেবে ১২টি দল।
