


• হাঁটু দেখাতে ব্যাংকক গিয়েছিলেন তামিম।• রিপোর্ট ভালো আসেনি।• ৫-৬ সপ্তাহ মাঠের বাইরে থাকার পরামর্শ ব্যাংককের চিকিৎসকদের।• কাল বিশেষজ্ঞ চিকিৎসক দেখাবেন বাংলাদেশ ওপেনার।

আপাতত জাতীয় দলের খেলা নেই বলে হয়তো দুঃসংবাদটা তত বড় নয়। কিন্তু দুঃসংবাদ তো দুঃসংবাদই। হাঁটুর সমস্যার কারণে আগামী পাঁচ–ছয় সপ্তাহ মাঠের বাইরে থাকতে হবে তামিম ইকবালকে। করতে পারবেন না অনুশীলনও।
বিসিবি সূত্র জানিয়েছে, ব্যাংককে তামিমের বাঁ হাঁটুর এমআরআই রিপোর্ট খুব একটা ভালো আসেনি। সে জন্যই চিকিৎসকেরা তাঁকে বিশ্রামের পরামর্শ দিয়েছেন। আগামী ৫/৬ সপ্তাহ পুনর্বাসনপ্রক্রিয়ার বাইরে অন্য কিছু না করার কথাও বলা হয়েছে। তবে আগামীকাল বিশেষজ্ঞ চিকিৎসকের সঙ্গে কথা বলার পর এ ব্যাপারে বিস্তারিত জানা যাবে। পরশু তামিমের দেশে ফেরার কথা।
অস্ট্রেলীয় শল্যবিদ ডেভিড ইয়াং যে হাঁটুতে অস্ত্রোপচার করেছিলেন, সেখানে অনেক দিন ধরেই ব্যথা অনুভব করছেন বাংলাদেশ ওপেনার। পাকিস্তান থেকে পিএসএলের দুই ম্যাচ বাকি থাকতে তাই চিকিৎসকের পরামর্শ নিতে ব্যাংকক যান তামিম।
