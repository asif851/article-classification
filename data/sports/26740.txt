
সিঙ্গাপুরে আজকের প্রীতি ম্যাচটা জাপান বনাম ব্রাজিল না বলে ‘জাপান বনাম নেইমার’ বলাই ভালো! পুরো ম্যাচটাই যেন নেইমারময়! খেলাটা যেন আয়োজিতই হয়েছে নেইমারের জন্য। ব্রাজিলীয় ফরোয়ার্ড আজ কেবলই নায়ক। বাকি সবাই পার্শ্বচরিত্র। হ্যাটট্রিক? তা-ও ঠিক নয়, নেইমার করলেন এক হালি গোল! তাঁর চার গোলেই জাপানের বিপক্ষে ৪-০ ব্যবধানের জয় নিয়ে এশিয়া সফর শেষ করল কার্লোস দুঙ্গার দল।ম্যাচের প্রথমার্ধে অবশ্য ব্রাজিলের সঙ্গে ভালোই টেক্কা দিচ্ছিল জাপান। কিছু আক্রমণ চালিয়েছিল ‘ব্লু সামুরাই’রা। তবে সবই লক্ষ্যভ্রষ্ট। ম্যাচের ১৮ মিনিটেই সিঙ্গাপুর দেখল নেইমার ঝলক। আগের ম্যাচের নায়ক ডিয়েগো তারদেল্লির বাড়িয়ে দেওয়া বল ক্ষিপ্রগতিতে ধরে অসাধারণ ফিনিশিংয়ে তিনি এগিয়ে দেন দলকে। প্রথমার্ধে সেলেসাওরা এগিয়ে ছিল ১-০ ব্যবধানেই। বিরতির পর গোল-ক্ষুধায় পেয়ে বসেছিল নেইমারকে। ৪৮ মিনিটে ফিলিপে কুতিনহোর সহায়তায় আবারও নেইমারের গোল। ৫৮ মিনিটেই বার্সেলোনা ফরোয়ার্ডের হ্যাটট্রিকটা হয়ে যেত, যদি না তিনি অফসাইডের ফাঁদে পড়তেন। ৭৭ মিনিটে অবশ্য হ্যাটট্রিকটা পূরণ করেই ছাড়েন ব্রাজিলীয় সেনসেশন। ৮১ মিনিটে কাকার দারুণ এক ক্রসে অসাধারণ এক হেডে নেইমারের হয়ে যায় চার গোল।আন্তর্জাতিক ফুটবলে ব্রাজিলীয় ফরোয়ার্ডের সর্বশেষ হ্যাটট্রিক এসেছিল গত মার্চে, দক্ষিণ আফ্রিকার বিপক্ষে এক প্রীতি ম্যাচে। কদিন আগেই লা লিগায় গ্রানাডার বিপক্ষে পেয়েছেন একটি হ্যাটট্রিক। আপাতত হাওয়াতেই বিচরণ হালের এই ফুটবল সেনসেশনের।
