
গতকালের নেপাল-হংকং ম্যাচটি চমকে দিয়েছে অনেককেই। প্রস্তুতি ম্যাচে জিম্বাবুয়ে আর হল্যান্ডকে হারিয়ে চমকে দেওয়া হংকংকে উড়িয়ে দিয়েছে বলেই নয়, নেপাল মাঠের খেলার পাশাপাশি চমকে দিয়েছে গ্যালারির সমর্থনেও। স্টেডিয়ামে বেশ ভালো সমর্থন ছিল নেপালের। সংখ্যায় চার হাজারের মতো তো হবেই। দর্শকদের গলাফাটানো সমর্থনের কারণে মনে হয় দেশ থেকে এত দূরে এসে খেলছে নেপাল।আগামীকাল বাংলাদেশের বিপক্ষে ম্যাচ। এ ম্যাচেও গ্যালারিতে আরও বেশি দর্শক প্রত্যাশা করছেন নেপাল অধিনায়ক পরেশ খড়কা, ‘স্বাগতিক দল হিসেবে বাংলাদেশের ভালো সমর্থক তো হবেই। তবে পাশাপাশি আমাদেরও ছয় হাজারের মতো দর্শক থাকবে বলে আশা করছি।’ এই দর্শকদের সঙ্গে নিয়েই মাঠে কাল উজ্জীবিত ক্রিকেট খেলতে চায় হিমালয় কন্যার দেশটি।তাই বলা যায়, বাংলাদেশ-নেপাল মাঠের দ্বৈরথের আড়ালে দুই দেশের দর্শকদেরও একটি প্রতিযোগিতা আসন্ন। এই প্রতিযোগিতায় নিশ্চয়ই হারতে চাইবে না বাংলাদেশের সমর্থকেরা!প্রত্যাশা ও প্রাপ্তির হিসাবটা মেলাতে সময়ের প্রয়োজন। তবে কাল গ্যালারি যে লাল-সবুজে মাতবে, সেটা এখনই আঁচ করা যাচ্ছে। টিকিট টিকিট বলে মুখে ফেনা তুলে ফেলছে স্থানীয় ক্রিকেটামোদীরা। ৫০ টাকার টিকিট হাজার টাকায়ও হাতবদল হয়েছে বলে খবর মিলেছে।মুখোমুখি দুটি দল প্রথম ম্যাচ জিতলেও দুই দেশের শক্তির তফাত রয়েছে। সেটি স্বীকার করছেন পরেশ। তার পরও স্বদেশি দর্শকদের জন্যই ভালো খেলতে মুখিয়ে আছেন বলেন জানালেন, ‘বাংলাদেশ ভালো দল। টেস্ট খেলে। সবাইকে চিনি। তবে আমাদের দর্শকেরা আমাদের বেশ উজ্জীবিত করেছে। তাদের জন্য, দেশের জন্য ভালো ক্রিকেট খেলতে চাই।’নেপালিরা সাকিব, মুশফিকদের খেলার সঙ্গে পরিচিত হতেই পারেন। কিন্তু নতুন একটি ক্রিকেট খেলুড়ে দেশের ক্রিকেটারদের সঙ্গে পরিচয় তেমন নেই মুশফিকদের। সেটা স্বীকারও করলেন মুশফিক, ‘আমরা তাদের প্রস্তুতি ম্যাচের ভিডিও দেখেছি। ভালো কিছু খেলোয়াড় আছে। নতুন দিন, নতুন দেশ। তবে আমরা ভালো ক্রিকেট খেলতে চাই।’ক্রিকেটারের মতো অচেনা নয় জহুর আহমেদ চৌধুরীর উইকেট। মুশফিক মাঠে নেমেই চলে গেলেন উইকেটে। পরখ করলেন। তার পর মন দিলেন অনুশীলনে।চাপকে জয় ইতিমধ্যে হয়ে গেছে। কালকের ম্যাচটি জিতলেই সুপার-১০ অনেকটাই নিশ্চিত হয়ে যাবে। মুশফিক অবশ্য সতর্ক, ‘টি-টোয়েন্টিতে যেকোনো একজন ম্যাচ ঘুরিয়ে দিতে পারে। কালকের ম্যাচটা গুরুত্বপূর্ণ। আমাদের ভালো ক্রিকেটার আছে। আমরা চাপের মধ্যেও ভালো খেলি।’এই তো গেল কথার খেলা। এবার মাঠের খেলার জন্য অপেক্ষা। অপেক্ষা স্বাগতিক দর্শকদের সঙ্গে ভিড়ে স্থানীয় নেপালি শিক্ষার্থীদের সমর্থনের প্রতিযোগিতা দেখারও!
