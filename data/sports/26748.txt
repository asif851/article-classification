
ইংল্যান্ড অধিনায়ক হিসেবে ওয়ানডেতে সবচেয়ে বেশি সেঞ্চুরি—এত দিন এই রেকর্ডে ছিল তিনজনের নাম। চারটি করে সেঞ্চুরি ছিল অ্যান্ডু স্ট্রাউস, অ্যালিস্টার কুক আর এউইন মরগানের। অ্যান্টিগায় কাল মরগান পেছনে ফেলে দিলেন বাকি দুজনকে। ইংল্যান্ডের ওয়ানডে অধিনায়ক হিসেবে করলেন পঞ্চম সেঞ্চুরি। আর অধিনায়কের ঝলমলে সেঞ্চুরির সঙ্গে লিয়াম প্লাঙ্কেট ও ক্রিস ওকসের দুর্দান্ত বোলিং মিলিয়ে ওয়েস্ট ইন্ডিজের বিপক্ষে সিরিজের প্রথম ওয়ানডেটাও ইংল্যান্ড জিতে নিল ৪৫ রানে। তিন ম্যাচের ওয়ানডে সিরিজে এগিয়ে গেল ১-০ ব্যবধানে।
স্যার ভিভিয়ান রিচার্ডস স্টেডিয়ামে ইংল্যান্ডের করা ৬ উইকেটে ২৯৬ রান তাড়া করতে নেমে ওয়েস্ট ইন্ডিজের শুরুটা ভালো হয়নি। ১২তম ওভারেই ৩৯ রানে ৩ উইকেট হারিয়ে ফেলে জেসন হোল্ডারের দল। দুই ওপেনার ক্রেগ ব্রাফেট ও এভিন লুইসকে ফেরান ক্রিস ওকস। তিন নম্বরে নামা কাইরন পাওয়েলকে জেসন রয়ের ক্যাচ বানান লিয়াম প্লাঙ্কেট। তবে চতুর্থ উইকেটে শাই হোপের (৩১) সঙ্গে ৬৯ ও পঞ্চম উইকেটে জোনাথন কার্টারের (৫২) সঙ্গে ৮২ রানের জুটি গড়ে ওয়েস্ট ইন্ডিজের আশা বাঁচিয়ে রেখেছিলেন জেসন মোহাম্মেদ। কিন্তু দলের হয়ে সর্বোচ্চ ৭২ রান করে মোহাম্মেদ স্টিভেন ফিনের থ্রোতে রান আউট হলে সেই আশাটা প্রায় শেষ হয়ে যায়। ১৬ বল বাকি থাকতেই ২৫১ রানে অলআউট হয়ে যায় ওয়েস্ট ইন্ডিজ। শেষদিকে ১৫ বলে ২১ করে অ্যাশলি নার্স শুধু হারের ব্যবধানটাই কমিয়েছেন। ওকস ও প্লাঙ্কেট দুজনেই নিয়েছেন চারটি করে উইকেট।এর আগে শুরুটা ভালো হয়নি ইংল্যান্ডেরও। ৭.২ ওভারেই ২ উইকেট নেই, ফিরে যান জেসন রয় ও জো রুট। এই ধাক্কা সামলে ইংল্যান্ড শেষ পর্যন্ত যে ২৯৬ করল, সেটির জন্য অধিনায়ক মরগানের পাশাপাশি কৃতিত্ব পাবেন স্যাম বিলিংস ও বেন স্টোকস। প্রায় বলের সঙ্গে পাল্লা দিয়েই ফিফটি করেছেন দুজন। শেষদিকে মঈন আলীও খেলেছেন ২২ বলে ৩১ রানের ঝোড়ো ইনিংস। তবে এরপরেও ২০১৬ সালের ফেব্রুয়ারির পর এই প্রথম আগে ব্যাট করে ৩০০-এর নিচে রান করল ইংল্যান্ড। দুই পেসার ওকস ও প্লাঙ্কেট অবশ্য এই রানটাই অনেক বড় বানিয়ে দিয়েছেন ওয়েস্ট ইন্ডিজের কাছে। ক্রিকইনফো। সংক্ষিপ্ত স্কোর:ইংল্যান্ড: ৫০ ওভারে ২৯৬/৬ (মরগান ১০৭, স্টোকস ৫৫, বিলিংস ৫২; নার্স ২/৫৭) ওয়েস্ট ইন্ডিজ: ৪৭.২ ওভারে ২৫১ (মোহাম্মেদ ৭২, কার্টার ৫২; প্লাঙ্কেট ৪/৪০, ওকস ৪/৪৭) ফল: ইংল্যান্ড ৪৫ রানে জয়ীম্যান অফ দা ম্যাচ: এউইন মরগান
