
শুভাগত হোম স্পেশালিস্ট বোলার নাকি ব্যাটসম্যান, প্রশ্নটা বেশ উচ্চকিত। তিনি নিজে অবশ্য জানালেন, এ ম্যাচ খেলছেন বোলার হিসেবেই। বাংলাদেশের বোলারদের আরেকটি হতাশার দিনে বোলার শুভ পেয়েছেন দুটি উইকেট। এ দিক দিয়ে আজ অন্তত দলের অন্যতম কান্ডারি সাকিব আল হাসানের চেয়ে এগিয়েই তিনি।সাকিবের ব্যর্থতায় খানিকটা আফসোস তৈরি করলেও দলের সেরা খেলোয়াড়টিকে আগলেই রাখলেন শুভ, ‘সাকিব চেষ্টা করেছে, সবাই চেষ্টা করেছে ভালো বল করতে। আমি সৌভাগ্যক্রমে উইকেট পেয়েছি। সাকিব উইকেট পেলে ভালো হতো।’কিছুক্ষণ আগেই সংবাদ সম্মেলনে পাকিস্তানের ডাবল সেঞ্চুরিয়ান মোহাম্মদ হাফিজ বলে গেলেন, ‘প্রথম দিনে ব্যাট করা তুলনামূলক সহজ ছিল। দ্বিতীয়-তৃতীয় দিনে বরং সেটা কঠিন হয়ে গেছে।’ অথচ বাংলাদেশের বোলিং বলে ভিন্ন কথা। পাকিস্তান এরই মধ্যে লিড পেয়েছে ২০৫ রানের। শুভাগত অবশ্য দ্বিমত পোষণ করলেন হাফিজের সঙ্গে, ‘প্রথম দিনে ব্যাটিং করা কঠিনই ছিল। এখন মনে হচ্ছে না এতটা কঠিন। জানি না কাল উইকেট কী আচরণ করবে। আশা করছি, ভালোই হবে।’ম্যাচ যে অবস্থায় দাঁড়িয়ে, বাংলাদেশ কী পারবে খুলনা টেস্ট বাঁচাতে? শুভর কণ্ঠে আশার গান, ‘আমরা কেউ হার-জিত নিয়ে চিন্তা করছি না। যত দ্রুত সম্ভব, পাকিস্তানকে অলআউট করতে হবে। আর ব্যাটিংয়ে চেষ্টা করতে হবে আরও ভালো করার।’বাংলাদেশের আট ব্যাটসম্যান নিয়ে খেলার যৌক্তিকতা নিয়ে নানা আলোচনা। এ নিয়ে তেমন কিছুই বলতে চাইলেন না সংবাদ সম্মেলনে বাংলাদেশ দলের প্রতিনিধি হয়ে আসা শুভ, ‘আটজন নাকি ১০ জন ব্যাটসম্যান খেলবে, এটা টিম ম্যানেজমেন্টের ব্যাপার। টিম ম্যানেজমেন্ট যা ভালো মনে করবে, সেটাই করবে। এটা নিয়ে আমি কী বলব? ’
