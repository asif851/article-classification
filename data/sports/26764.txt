
এত দিন অস্বীকার করেই এসেছেন। প্রথম দিকে জোর গলায়, পরে পায়ের নিচ থেকে মাটি সরে যাওয়ার পর মিনেমিনে কণ্ঠে। কিন্তু অবশেষে সব দোষ স্বীকার করে নিলেন সালমান বাট। এক বিবৃতিতে পাকিস্তানের নির্বাসিত ও কলঙ্কিত এই ক্রিকেটার স্পট ফিক্সিং কেলেঙ্কারির কথা স্বীকার করে ক্ষমা চেয়েছেন। পাঁচ বছরের জন্য নিষিদ্ধ বাট আন্তর্জাতিক ক্রিকেট আবার ফিরে আসার ইচ্ছার কথাও জানিয়েছেন।আসলে দোষ স্বীকার না করেও খুব একটা লাভ ছিল না। তাঁদের অপরাধ সন্দেহাতীতভাবে প্রমাণিত। ২০১০ সালে লর্ডস টেস্টে ইচ্ছা করে টাকা খেয়ে নো বলের কারসাজিতে যুক্ত ছিলেন টেস্টে পাকিস্তানের নেতৃত্ব দেওয়া বাট এবং তাঁর দুই সতীর্থ মোহাম্মদ আমির ও মোহাম্মদ আসিফ।আমির শুরুতেই সব অপরাধ স্বীকার করলেও আসিফ ও বাট এ নিয়ে আন্তর্জাতিক ক্রীড়া আদালত পর্যন্ত গিয়েছিলেন। কিন্তু সেখানেও মামলায় হেরে যান দুজন।আইসিসির দুর্নীতি দমন বিভাগ এবং পাকিস্তান ক্রিকেট বোর্ডের কাছে সব অপরাধ স্বীকার করলে ক্রিকেটে ফেরাটা তাঁর জন্য সহজ হবে বলে জানিয়েছিলেন আইসিসি প্রধান নির্বাহী ডেভ রিচার্ডসন। অবশেষে আজ এক সংক্ষিপ্ত বিবৃতিতে ২৮ বছর বয়সী বাট সব দোষ স্বীকার করে নিয়ে আকসু ও পিসিবির তদন্তে পূর্ণ সহযোগিতার প্রতিশ্রুতি দিয়েছেন। পুনর্বাসন প্রক্রিয়ায়ও অংশ নেওয়ার ইচ্ছার কথা জানিয়েছেন বাট। ক্রিকেটের সততাকে প্রশ্নবিদ্ধ করার জন্য ক্ষমা চেয়ে বাট প্রতিশ্রুতি দিয়েছেন, ভবিষ্যতে আর অন্যায় কিছু না করার। যত দ্রুত সম্ভব অন্তত ঘরোয়া ক্রিকেটে ফিরতে চান তিনি। সূত্র: ক্রিকইনফো।
