
আউট হওয়ার কথা ছিল শূন্য রানেই। সেই মাহেলা জয়াবর্ধনে শেষ পর্যন্ত ৫১ বলে ১১টি চার ও ৩ ছক্কায় করলেন ৮৯। একসময় মনে হচ্ছিল ব্রেন্ডন ম্যাককালামের পর দ্বিতীয় ব্যাটসম্যান হিসেবে টি-টোয়েন্টিতে সেঞ্চুরি করে ফেলবেন। ১১ রানের জন্য সেঞ্চুরিটা না পেলেও আকাঙ্ক্ষিত ফর্মটা ফিরে পেলেন। ফর্ম ফিরে পেয়েছেন তিলকারত্নে দিলশানও। ডার্নবাখের দ্বিতীয় শিকার হওয়ার আগে ৪৭ বলে ৫৫ করেছেন। আর এই দুজনের ১৪৫ রানের জুটিতে ভর করে মিরপুরে শ্রীলঙ্কা ৪ উইকেটে তুলল ১৮৯ রান।অথচ ডার্নবাখ তাঁর দ্বিতীয় উইকেটটি পেতে পারতেন নিজের প্রথম ওভারের তৃতীয় বলেই। ইনিংসের দ্বিতীয় ওভারে কুশল পেরেরাকে ফেরানোর পরের বলেই জয়াবর্ধনের উইকেটটি পেয়েই গিয়েছিলেন। কাভারে দারুণ এক ক্যাচ লুফে নিয়েছিলেন লাম্ব। টিভি রিপ্লেতে আউটই মনে হয়েছে। যদিও ‘বেনিফিট অব ডাউটে’র সুবিধা পেয়ে জয়াবর্ধনেকে নটআউট ঘোষণা করেন তৃতীয় আম্পায়ার।টি-টোয়েন্টি বিশ্বকাপের প্রথম দুই ম্যাচে ২০ রান করা সেই জয়াবর্ধনের প্রতি ভাগ্য সুপ্রসন্ন থাকল আরও দুবার। এবার বেঁচে গেলেন ইংলিশ ফিল্ডারদের ক্যাচ ফেলার সৌজন্যে। ৩২ বলে ফিফটি করা জয়াবর্ধনে এরপর দিলশানকে নিয়ে গড়ে তোলেন দুর্দান্ত এক জুটি। দিলশানেরও ক্যাচ ফেলার মাশুল গুনল ইংল্যান্ড। আগের চারটি টি-টোয়েন্টিতে দুবার শূন্য রানে আউট হওয়া দিলশানকেও ফর্মে ফেরাল ইংলিশরা।এই দুজন যখন ফিরলেন, ততক্ষণে শ্রীলঙ্কা রানের পাহাড়ে চড়ে বসার ভিত্তি পেয়ে গেছে। সেই ভিত্তিতে চড়ে শ্রীলঙ্কা ইংল্যান্ডের বিপক্ষে পেয়ে গেল তাদের সর্বোচ্চ স্কোরের নতুন রেকর্ড। টি-টোয়েন্টিতে ইংল্যান্ড আগে কখনোই ১৯০ রান তাড়া করে জেতেনি। টি-টোয়েন্টি বিশ্বকাপে জিতেছে মাত্র তিনটি দল। মাঠে শিশির আছে। তবে ইংলিশদের কাজটা সহজ হবে না মোটেও।
