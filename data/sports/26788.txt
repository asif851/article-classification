
অলিম্পিক ফুটবলে ব্রাজিলের প্রথম সোনা জয়ের উৎসব তখনো চলছে। নেইমার জানিয়ে দিলেন, দেশকে আর নেতৃত্ব দিতে চান না। দলের সবচেয়ে বড় তারকার কথা মেনে নিয়েছিলেন জাতীয় দলের নতুন কোচ তিতে। নেইমারের জায়গায় ঘুরিয়ে-ফিরিয়ে একে-ওকে নেতৃত্বের ভার দিচ্ছেন তিনি। তবে এখন আবার অধিনায়কের বাহুবন্ধনী ফেরত পেতে আগ্রহী নেইমার। নিজের ইচ্ছের কথা এরই মধ্যে কোচকে জানিয়েও দিয়েছেন তারকা এই ফরোয়ার্ড। আবার কি নেইমারকে অধিনায়ক করবেন তিতে? ব্রাজিল কোচকে ইতিবাচকই মনে হচ্ছে, ‘আমি তখনই ওকে বলে রেখেছিলাম, নিজেকে যখন পরিণত আর অধিনায়কত্বের জন্য তৈরি মনে করবে, আমাকে যেন জানায়। সে আবার অধিনায়ক হবে।’ মার্কা।
