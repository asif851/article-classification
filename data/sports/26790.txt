
আজ দিল্লি জয় করেই কি পেশাদার ক্যারিয়ারের দ্বিতীয় শিরোপা হাতে তুলবেন সিদ্দিকুর? প্রথম দুই দিনের মতো কালও দিল্লি গলফ ক্লাবে প্রায় নিখুঁত খেলে সিদ্দিকুর ধরে রেখেছেন শীর্ষস্থান। তৃতীয় রাউন্ডে পারের চেয়ে ৫ শট কম খেলে নিকটতম প্রতিদ্বন্দ্বী এসএসপি চৌরাশিয়ার সঙ্গে ব্যবধানটা চারে বাড়িয়ে নিয়েছেন বাংলাদেশের সেরা গলফার।গতকালের শেষ হোলটাকে পুরো দিনে সিদ্দিকুরের হাইলাইটস হিসেবে চালিয়ে দেওয়া যায়। প্রথমে বাংকার থেকে অসাধারণ এক চিপ শট, পরে সহজ এক পাটে দিনের পঞ্চম বার্ডি। সাড়ে ১২ লাখ ডলারের এশিয়ান ট্যুরের এই টুর্নামেন্টে প্রথম তিন দিনে মাত্র দুটি বগি, সিদ্দিকুর নিজেই বললেন পেশাদার ক্যারিয়ার শুরুর পর সেরা গলফটা এখনই খেলছেন তিনি। ‘সপ্তাহটা অসাধারণ কাটছে। ক্যারিয়ারে এটাই আমার সেরা খেলা। পাটিং ও হিটিং দুর্দান্ত হচ্ছে। মানসিকভাবেও আমি দৃঢ় আছি, মনোযোগটা ভালো দিতে পারছি’—দিন শেষে সব মিলিয়ে পারের চেয়ে ১৭ শট কম খেলা সিদ্দিকুরের কণ্ঠে প্রত্যয়। আজ শেষ দিনে মানসিকতটা ধরে রাখতে পারলেই হয়, নিকট অতীতে বেশ কয়েকবারই যে শেষ রাউন্ডে এসে ভজকট করে দ্বিতীয় শিরোপাকে ‘দিল্লি দূর অস্ত’ করে রেখেছেন ২৯ বছর বয়সী এই গলফার।দুবারের এশিয়ান ট্যুর চ্যাম্পিয়ন চৌরাশিয়া (-১৩) তো আছেনই, সিদ্দিকুরের পা হড়কানোর অপেক্ষায় দিল্লি গলফ ক্লাবেই বেড়ে ওঠা ২২ বছর বয়সী তরুণ রশিদ খান (-১২) ও ফিলিপিনো গলফার অ্যাঞ্জেলো কেও (-১২)। তথ্যসূত্র: এশিয়ান ট্যুর।
