
হার দিয়েই শেষ হলো বাংলাদেশের বিশ্বকাপের প্রস্তুতি। বিশ্বকাপের আগে নিজেদের শেষ প্রস্তুতি ম্যাচে আজ বৃহস্পতিবার আয়ারল্যান্ডের কাছে ৪ উইকেটে হেরেছে বাংলাদেশ।সিডনির ব্ল্যাকটাউন অলিম্পিক পার্ক ওভালে টসে জিতে প্রথমে ফিল্ডিংয়ের সিদ্ধান্ত নেয় আয়ারল্যান্ড। ৪৮ ওভার দুই বলে ১৮৯ রানে অলআউট হয়ে যায় বাংলাদেশ। দলীয় ১২ রানের মাথায় মুনির বলে পোর্টারফিল্ডের হাতে ক্যাচ দিয়ে সাজঘরে ফিরে যান ওপেনার তামিম। এরপর নিয়মিত বিরতিতেই বাংলাদেশের উইকেট পড়তে থাকে। রানআউট হওয়ার আগে বাংলাদেশের পক্ষে সর্বোচ্চ ৪৫ রান তোলেন সৌম্য সরকার। ৫১ বল খেলে দুই চারে এ রান করেন তিনি।দ্বিতীয় সর্বোচ্চ ২৬ রান করেন মুশফিক। তৃতীয় সর্বোচ্চ রান ২৫ আসে এনামুল হক বিজয়ের ব্যাট থেকে। এ রান তুলতে তাঁকে খেলতে হয় ৭২ বল। এ ছাড়া দুই অঙ্কের ঘরে পৌঁছেছেন মাশরাফি (২২) ও সাব্বির (২০)।বাংলাদেশের পক্ষে ওপেনার তামিম ৪, মুমিনুল ৮, সাকিব ৮ ও নাসির ৬ রান করেছেন। তাইজুল ও তাসকিন দুজনই শূন্য রানে আউট হয়েছেন। অতিরিক্ত খাত থেকে এসেছে ২৫ রান। আয়ারল্যান্ডের পক্ষে মুনি ও সোরেনসেন দুজনই তিনটি করে উইকেট দখল করেন। মুনি ১০ ওভারে ৩২ রান এবং সোরেনসেন নয় ওভার দুই বলে ৩১ রান দিয়ে উইকেটগুলো নেন। ও’ব্রায়েন, ডকরেল ও ম্যাকব্রিন প্রত্যেকে একটি করে উইকেট নেন। রানআউট হয়েছে একটি। ১৯০ রানের টার্গেট নিয়ে খেলতে নেমে শুরুতে ৭৮ রানে ৪ উইকেট হারিয়ে বিপর্যয়ের মুখে পড়ে আয়ারল্যান্ড। তবে শুরুর বিপর্যয় কাটিয়ে ৪ উইকেট হাতে রেখেই ৪৬ ওভার পাঁচ বলে লক্ষ্যে পৌঁছে যায় আয়ারল্যান্ড। আয়ারল্যান্ডের পক্ষে সর্বোচ্চ ৭৯ বল খেলে ৬৩ রান তুলে অপরাজিত থাকেন বেলব্রিন। তাঁর এই ৬৩ রানে ছিল ছয়টি চারের মার। এ ছাড়া ৮৭ বল খেলে ৪৭ রান করেন জয়েস।বাংলাদেশের পক্ষে আট ওভার বল করে ২৯ রান দিয়ে দুই উইকেন নেন তাইজুল। আল আমিন, তাসকিন, সাকিব ও নাসির একটি করে উইকেট নিয়েছেন।এর আগে ৯ ফেব্রুয়ারির প্রস্তুতি ম্যাচে পাকিস্তানের কাছেও হেরেছিল বাংলাদেশ। ওই ম্যাচে ৪৯ ওভার পাঁচ বলে ২৪৬ রানে অলআউট হয় বাংলাদেশ। ৪৮ ওভার এক বলে তিন উইকেট হাতে রেখেই লক্ষ্যে পৌঁছে যায় পাকিস্তান।
