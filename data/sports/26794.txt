
সুপ্রিম কোর্টের রায়ে সরে যেতে হয়েছে ভারতীয় ক্রিকেট বোর্ডের (বিসিসিআই) প্রধান অনুরাগ ঠাকুরকে। সরে যেতে হয়েছে বোর্ডের সচিব অজয় শিরকেকেও। এই মুহূর্তে পুরো টালমাটাল ভারতীয় ক্রিকেটে অনিশ্চয়তার মধ্যে আছেন আর সব প্রশাসকও। এমন ডামাডোলে ইংল্যান্ডের বিপক্ষে সীমিত ওভারের সিরিজটা হবে কি না, এ নিয়ে দেখা দিয়েছে সংশয়।ক্রিকেট বোর্ডের পাশাপাশি রাজ্য ক্রিকেট সংস্থাগুলোও আছে অনিশ্চয়তার মধ্যে। যেকোনো সিরিজে মাঠ প্রস্তুত থেকে শুরু করে আনুষঙ্গিক আয়োজনের দায়িত্ব রাজ্য সংস্থার। ম্যাচ ভেন্যুর মালিকও রাজ্য সংস্থাগুলোই। সুপ্রিম কোর্টের রায়ের পর এই সংস্থাগুলোতে চলছে বিভ্রান্তি।সর্বোচ্চ আদালতের রায়ে বলা হয়েছে, ১৯ জানুয়ারির মধ্যে বোর্ড সভাপতি ও অন্যান্য রাজ্য সংস্থার প্রধান প্রশাসক, যাঁরা লোধা কমিশনের প্রতিবেদনে যোগ্যতা হারিয়েছেন, তাঁদের উত্তরসূরি খুঁজে বের করা। ১৫ জানুয়ারি থেকে ইংল্যান্ডের বিপক্ষে ওয়ানডে সিরিজ শুরু হওয়ার কথা।প্রথম ওয়ানডের আয়োজক মহারাষ্ট্র ক্রিকেট সংস্থায় চলছে বিরাট তোলপাড়। এই সংস্থার পরিচালনা পর্ষদের দুই শীর্ষ কর্মকর্তা শারদ পাওয়ার ও অজয় শিরকে সুপ্রিম কোর্টের নির্দেশে নিজেদের পদে থাকতে পারছেন না।বিসিসিআইয়ের এক কর্তা বলেছেন, ‘সব রাজ্য সংস্থাকে যেহেতু সুপ্রিম কোর্টের নির্দেশনা মানতে হচ্ছে, তাই হঠাৎ করেই অনেক অভিজ্ঞ প্রশাসকেরা দায়িত্ব পালন করতে পারছেন না। ম্যাচগুলো সাধারণত রাজ্য সংস্থাগুলোরই আয়োজন করার কথা। কিন্তু হঠাৎ করে বোঝা যাচ্ছে না কার কী দায়িত্ব। পুরো ক্রিকেট বোর্ডই একধরনের বিভ্রান্তির মধ্যে আছে।’ সূত্র: জি নিউজ।
