
তিন মাস যেতে না যেতেই আবারও নিষেধাজ্ঞায় পড়তে হলো ইরাককে। বিশ্ব ফুটবল নিয়ন্ত্রক সংস্থা ফিফা জানিয়ে দিয়েছে, দেশজুড়ে চলমান সহিংসতার কারণে পরবর্তী নির্দেশ না দেওয়া পর্যন্ত কোনো আন্তর্জাতিক প্রীতি ফুটবল ম্যাচ আয়োজন করতে পারবে না ইরাকি ফুটবল অ্যাসোসিয়েশন (আইএফএ)। ফক্সনিউজের খবরে বলা হয়, নিষেধাজ্ঞা আরোপের খবরটা গতকাল বুধবার আইএফএকে জানায় ফিফা। বলা হয়, এপ্রিল থেকে মে—এই তিন মাসে ইরাকজুড়ে সহিংসতায় আড়াই হাজারের বেশি মানুষ নিহত হয়। চলতি জুলাই মাসের প্রথম তিন দিনেই সহিংসতায় নিহত হয় অন্তত ১২৩ জন। আইএফএর কর্মকর্তা নাঈম সাদ্দাম নিষেধাজ্ঞা পাওয়ার খবরটি নিশ্চিত করেছেন। তিনি বলেন, ‘আজ (গতকাল) ফিফার একটা বার্তা আমরা পেয়েছি। বার্তায় বলা হয়েছে, চলমান সহিংসতার কারণে পরবর্তী নির্দেশ না দেওয়া পর্যন্ত কোনো প্রীতি ফুটবল ম্যাচ আয়োজন করতে পারবে না ইরাক। এটা দুঃখজনক।’ গত মার্চে আন্তর্জাতিক প্রীতি ম্যাচ আয়োজনে ইরাকের ওপর নিষেধাজ্ঞা প্রত্যাহার করে নেয় ফিফা। এর কয়েক দিন পরই প্রতিবেশী দেশ সিরিয়াকে নিয়ে একটি প্রীতি ম্যাচ আয়োজন করে ইরাক। তবে তিন মাস যেতে না যেতেই আবারও পড়তে হলো নিষেধাজ্ঞায়। 
