
রাতটা ছিল ক্রিস্টিয়ানো রোনালদোর। চ্যাম্পিয়নস লিগে তাঁর শততম ম্যাচ। জোড়া গোল করে রাতটা স্মরণীয় করেও রেখেছেন রোনালদো। কিন্তু রোনালদোর রাতে আসল নায়ক অ্যাঙ্গেল ডি মারিয়া। আর্জেন্টাইন এই উইঙ্গার নিজেও করেছেন জোড়া গোল। করিয়েছেন একটি। সবচেয়ে বড় কথা, বক্সের ডান প্রান্তের ক্রস থেকে রোনালদো হেড করে যে গোলটি করেছেন, সেই ক্রসটা ছিল সত্যিই বিস্ময়কর। ডি মারিয়ার ডান পা ছিল বাঁ দিকে। বাঁ-পা ছিল ডানে। অনেকটা কাঁচির মতো। এই অবস্থায় অদ্ভুতভাবে ভারসাম্য ধরে রেখে শটটা নিয়েছেন ডি মারিয়া। ফুটবলে এ ধরনের শটকে বলে রাবোনা। ম্যাচের তখন ৬৫ মিনিটের খেলা চলছিল। কোপেনহেগের বিপক্ষে ১-০ গোলে এগিয়ে ছিল রিয়াল মাদ্রিদ। বক্সের ডান প্রান্তের বেশ বাইরে থেকে ডি মারিয়া করিম বেনজেমার উদ্দেশে বল ঠেলে দিয়েই ছুট লাগান। ডি মারিয়া বক্সে পৌঁছাতে পৌঁছাতেই বেনজেমা ব্যাক হিল করে ফিরতি পাস ঠেলে দেন। ছুটন্ত বলেই সেই রাবোনাটি করেন ডি মারিয়া। ডান পায়ে শট নিতে পারতেন। সেটাই সাধারণত করত সবাই। কিন্তু পা জোড়া লতার মতো পেঁচিয়ে বাঁ পায়েই শটটি নিয়েছেন।এ ধরনের শট নেওয়া যে ঝুঁকিপূর্ণ, তা তো বলাই বাহুল্য। অমন ছুটন্ত অবস্থায় একটু এদিক-ওদিক হলে গ্রোয়েন কিংবা অ্যাঙ্কেলে চোট পাওয়াটা অস্বাভাবিক কিছু নয়। তবে এমন ঝুঁকি সত্ত্বেও রাবোনা করতে ডি মারিয়া ভালোই বাসেন। বছর দুয়েক আগে এভারগ্রান্দের বিপক্ষে প্রীতি ম্যাচে করেছিলেন, বেনফিকার হয়ে খেলার সময়ও।
মেসির জন্মশহর রোজারিওতেই জন্মানো ডি মারিয়া দু পায়েই খেলতে পারেন। তবে মেসির মতো তাঁরও বাঁ-পায়েই বেশি ঝোঁক। ২০১০-১১ মৌসুমে রিয়ালের হয়ে নয় গোলের সাতটিই তিনি করেছিলেন বাঁ-পায়ে। ২০১১-১২ মৌসুমে সাত গোলের সবগুলোই বাঁ-পায়ে। গত মৌসুমেও লিগে তাঁর সাত গোলের ছয়টিই এসেছে বাঁ-পায়ে। হয়তো এ কারণেই ডান উইংয়ে খেললেও সহজাতভাবেই কিক নেওয়ার সময় মাঝেমধ্যে বাঁ পা চলে আসে তাঁর।
 
ডি মারিয়ার কালকের অ্যাসিস্টটি দেখুন। দ্বিতীয় ভিডিওতে দেখুন এর চেয়েও আকর্ষণীয় আরেকটি রাবোনা:
 


