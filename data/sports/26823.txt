

• চট্টগ্রাম টেস্টে পাঁচ দিনে রান উঠেছে ১৫৩৩। • ব্যাটিং-স্বর্গটা দুই দলের ব্যাটসম্যানরাই ভালোভাবে কাজে লাগিয়েছেন। • উইকেট নিয়ে ম্যাচ শেষে প্রশ্ন তুলেছেন দিমুথ করুনারত্নে।
শ্রীলঙ্কার দিমুথ করুনারত্নের মুখ ভার। রানপ্রসবা চট্টগ্রামের উইকেটে শ্রীলঙ্কান ওপেনারের কোনো রানই করতে না পারার হতাশা যতটা, তার চেয়ে বেশি জয়ের আশাটা হাওয়ায় মিলিয়ে যাওয়ায়।
বাংলাদেশ দুই ইনিংস মিলিয়ে করেছে ৮২০, শ্রীলঙ্কা এক ইনিংসেই ৭১৩। চট্টগ্রাম টেস্টে রান উঠেছে ১৫৩৩, দিনপ্রতি ৩০৬। সেঞ্চুরি হয়েছে ৫টি। ডাবল সেঞ্চুরির আশা জাগিয়েছেন তিন ব্যাটসম্যান। পাঁচ দিনে উইকেট পড়েছে ২৪টি। উইকেটপ্রতি রান উঠেছে ৬৩। ব্যাটিং-স্বর্গটা দুই দলের ব্যাটসম্যানরাই ভালোভাবে কাজে লাগিয়েছেন।
বাংলাদেশের রানের পাহাড়ের জবাবে শ্রীলঙ্কা টিলা নয়, পাহাড়ই গড়েছে। ২০০ রানে পিছিয়ে দ্বিতীয় ইনিংসে ব্যাটিং করতে নামা বাংলাদেশের সামনে যখন পরাজয়ের চোখরাঙানি, তখনই মুমিনুল হক-লিটন দাসের দৃঢ়তায় টেস্টটা বাঁচিয়ে ফেলেছে। জয়ের সুবাস পেতে পেতেও সেটি হারিয়ে ফেলে যারপরনাই হতাশ শ্রীলঙ্কা। সেই হতাশা থেকেই কি না, শ্রীলঙ্কার প্রতিনিধি হয়ে সংবাদ সম্মেলনে আসা করুনারত্নে কাঠগড়ায় তুললেন উইকেটকে, ‘বাংলাদেশ ৫০০ রানের বেশি করেছে। আমাদের ব্যাটসম্যানরা আরও দৃঢ়তা দেখিয়ে করেছে ৭০০-এর বেশি। এই উইকেটে বিশাল স্কোর গড়ে ওদের ওপর ভালো চাপ তৈরি করেছি আমরা। তবে মনে করি না টেস্টের জন্য এটা ভালো কোনো উইকেট। ১৫০০ রান হয়েছে এখানে। বোলারদের জন্যও কিছু রাখা দরকার ছিল। আশা করি, সামনের টেস্টে এমন উইকেট হবে যেখানে বোলার-ব্যাটসম্যান উভয়ের জন্য কিছু থাকবে।’
৯ উইকেটে ৭১৩ করার পরও উইকেট নিয়ে তৃপ্ত নন করুনারত্নে। হতাশার আরেকটা কারণ হতে পারে, ভালোই স্পিন ধরবে, শুরুতে যে ধারণাটা হয়েছিল তাঁদের, শেষ অবধি সেটি ‘ভুল’ প্রমাণিত হওয়ায়!শ্রীলঙ্কান ওপেনার উইকেট নিয়ে যে প্রশ্ন তুললেন, সেটির জবাবে বাংলাদেশের ভারপ্রাপ্ত টেস্ট অধিনায়ক মাহমুদউল্লাহ বললেন, ‘দুই দলের ব্যাটসম্যানরাই ভালো ব্যাটিং করেছে। জানি না তিনি কোন দিক দিয়ে এ কথা বলেছেন। কেমন উইকেট চান, সেটা তাকে জিজ্ঞেস করতে হবে। টেস্ট ম্যাচ সব সময়ই কঠিন। উইকেট স্পিন-পেসবান্ধব হোক বা স্পোর্টিং। যদি রান রেট দেখেন, আমাদের দুই ইনিংসেই পৌনে চারের মতো ছিল। এটা ভালো উইকেট ছিল। দুই দলের ব্যাটসম্যানই দায়িত্ব নিয়ে ভালো করেছে।’তবে এ উইকেট বোলারদের জন্য কেমন ছিল কিংবা এমন উইকেটে ম্যাচে ফল আনা সম্ভব কি না—এগুলোর উত্তর জানা গেল না।
 
 
* চট্টগ্রাম টেস্টে পাঁচ দিনে রান উঠেছে ১৫৩৩।* ব্যাটিং-স্বর্গটা দুই দলের ব্যাটসম্যানরাই ভালোভাবে কাজে লাগিয়েছেন।* উইকেট নিয়ে ম্যাচ শেষে প্রশ্ন তুলেছেন দিমুথ করুনারত্নে।
