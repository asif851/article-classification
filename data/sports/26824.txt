
ভারতের নতুন কোচ হবেন কে? ভারতীয় ক্রিকেট বোর্ড (বিসিসিআই) আবারও দেশের কাউকে নিয়োগ দেবে, নাকি বিদেশি কেউ? চলছে বিস্তর জল্পনা। তবে অ্যাডাম গিলক্রিস্ট এসব জল্পনায় নিজের নামটা দেখতে চান না। ধোনি-কোহলিদের কোচ হওয়ার ইচ্ছে আপাতত নেই সাবেক অস্ট্রেলীয় ওপেনারের।বরং খণ্ডকালীন হিসেবে আইপিএলে যেকোনো ভূমিকায় বেশি আগ্রহী ৪৪ বছর বয়সী উইকেট রক্ষক-ব্যাটসম্যান। তাঁর কথা, ‘আপাতত বিসিসিআইয়ের কোনো দায়িত্ব নেওয়ার মতো অবস্থায় নিজেকে দেখছি না। জানি, এমন দায়িত্বে দলকে সার্বক্ষণিকভাবে সময় দেওয়ার প্রয়োজন হবে। কিন্তু আমি আইপিএলেই বেশি আগ্রহী। এই টুর্নামেন্টটির সঙ্গে আমার দারুণ কিছু অভিজ্ঞতা আছে।’ আইপিএলে একাধিক দলে খেলেছেন, নেতৃত্ব দিয়েছেন। কোচ হিসেবে কাজ করেছেন পাঞ্জাবের সঙ্গে। এখন ধারাভাষ্য কক্ষেও দেখা যায় তাঁকে।খেলোয়াড় হিসেবে অবসর নিয়ে আরও বেশি ব্যস্ত হয়ে পড়েছেন গিলক্রিস্ট। ক্রিকেট ছাড়াও ক্রিকেটের বাইরেও সম্পৃক্ত আছেন নানা কাজে। বিভিন্ন দাতব্য সংস্থার শুভেচ্ছাদূত, নানা সামাজিক আন্দোলন—গিলক্রিষ্ট আসলে অনেক কিছুতেই নাম লিখিয়ে ফেলেছেন। তাই এত ব্যস্ততার কারণে লম্বা সময়ের জন্য একটা জাতীয় দলের দায়িত্ব নেওয়ার কথা ভাবছেন না এখন। এনডিটিভি।
