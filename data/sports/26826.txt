
নাহ্, ক্রিস্টিয়ানো রোনালদোকে পেছনে ফেলতে পারলেন না গ্যারেথ বেল! দুজন তো এখন সতীর্থ, তাঁদের মধ্যে আবার প্রতিদ্বন্দ্বিতা কিসের? বেল যে রোনালদোর চেয়ে তিন মিনিট সময় বেশি নিয়েছেন! চার বছর আগে লা লিগায় অভিষেকে রোনালদো গোল করেছিলেন ৩৫ মিনিটে। পরশু বেল গোল করলেন ৩৮ মিনিটে।রিয়াল মাদ্রিদের খেলা হলে আলোটা সব সময় থাকে রোনালদোর ওপরেই। পরশু ভিয়ারিয়ালের সঙ্গে ম্যাচে সেটা ছিল আরেকজনের ওপর। বিশ্বের সবচেয়ে দামি খেলোয়াড় যে প্রথমবারের মতো নেমেছিলেন বিখ্যাত সাদা জার্সিতে! যে জন্য রিয়ালের এক হাজার কোটি টাকা খরচ, সেটা কিছুটা উশুল হওয়ার মুহূর্তটা আসে ৩৮ মিনিটে। ড্যানি কারভাহালের ক্রস থেকে বেলের টোকায় জাল খুঁজে পায় বল।এই মৌসুমেই দলবদলের বিশ্ব রেকর্ড গড়ে টটেনহাম থেকে বেলকে নিয়ে এসেছে রিয়াল। আনচেলত্তি তিন দিন আগেই বলেছিলেন পরশু বেলকে নামাবেন। রিয়াল কোচ বেলকে রেখেছিলেন প্রথম একাদশেই। কিন্তু কোচের কাছ থেকে দশে কত পেয়েছেন ওয়েলশ উইঙ্গার? খুব একটা খারাপ যে পাননি সেই আভাস আনচেলত্তি দিয়েছেন, ‘আমি মনে করি বেল খুশি। রিয়ালের হয়ে সে প্রথম গোল পেয়েছে। এটা খুবই গুরুত্বপূর্ণ। ম্যাচটা কঠিনই ছিল, কিন্তু সে ভালো খেলেছে। ভালো মানসিকতা নিয়েই সে নেমেছিল।’ বেলও যে অখুশি নন সেটা পরে জানিয়েছেন টুইটারে, ‘অভিষেকে গোল করে ও ৬০ মিনিট খেলে আমি গর্বিত। ফল নিয়েই যা একটু হতাশ।’ দর্শকেরাও নিশ্চয়ই হতাশ। ইংলিশ প্রিমিয়ার লিগের সেই দুর্দান্ত বেলকে প্রথম ম্যাচে অন্তত দেখা যায়নি। গোল করা ছাড়া বলার মতো সেভাবে কিছু করতেও পারেননি। বাঁ পায়ে গোলার মতো একটা শট নিয়েছিলেন বটে, কিন্তু সেটা চলে যায় বার উঁচিয়ে। ৬২ মিনিটে বেলকে তুলে নেন আনচেলত্তি।
প্রাক-মৌসুমে সেভাবে খেলেননি, মাত্র চোট কাটিয়ে উঠেছেন। প্রথম ম্যাচ বলে হয়তো কিছুটা স্নায়ুচাপেও ভুগছিলেন। সে যা-ই হোক, ফুটবল তো শেষ পর্যন্ত গোলের খেলাই। গ্যারেথ বেলের অভিষেকটা তাই মন্দ হয়নি! এএফপি। 
