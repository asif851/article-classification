
ইনিংসের দ্বিতীয় ওভারে কাগিসো রাবাদার বলে তামিম ইকবাল বোল্ড হওয়ার পর ঘটে ঘটনাটা। উপড়ে যাওয়া স্টাম্প ঘিরে উল্লাসরত সতীর্থদের সঙ্গে যোগ দিতে গিয়ে তামিমের কাঁধে ধাক্কা মেরে বসেন দক্ষিণ আফ্রিকান ব্যাটসম্যান রাইলি রুশো। বিস্মিত তামিম তখনই আম্পায়ারদের দৃষ্টি আকর্ষণ করেন। ম্যাচ শেষে সেই ধাক্কাকাণ্ডে শাস্তিই পেতে হলো রুশোকে। আচরণবিধি ভঙ্গের দায়ে তাঁকে ম্যাচ ফির ৫০ শতাংশ জরিমানা করেছে আইসিসি।ম্যাচ রেফারি ডেভিড বুন আইসিসির আচরণবিধির ২.২.৭ ধারা ভঙ্গের কারণে রুশোকে এই শাস্তি দেন। আনুষ্ঠানিক শুনানি ছাড়াই জরিমানা মেনে নিয়েছেন দক্ষিণ আফ্রিকান ব্যাটসম্যান। ধাক্কার ঘটনাটিকে অগ্রহণযোগ্য বলে স্বীকার করলেও সেটি অনিচ্ছাকৃত ছিল বলে দাবি রুশোর। ম্যাচ রেফারি বলেছেন, ক্রিকেট খেলায় শারীরিক সংস্পর্শের কোনো স্থান নেই এবং এ ধরনের ঘটনা শাস্তিযোগ্য।এর আগের সিরিজেই বাংলাদেশ ও ভারতের প্রথম ওয়ানডেতে মুস্তাফিজুর রহমানকে ধাক্কা দিয়ে ম্যাচ ফির ৭৫ শতাংশ জরিমানা গুনেছিলেন মহেন্দ্র সিং ধোনি। ৫০ শতাংশ জরিমানা দিতে হয় ভারতীয় অধিনায়কের রান নেওয়ার পথে দাঁড়িয়ে পড়া মুস্তাফিজকেও। আইসিসি।
