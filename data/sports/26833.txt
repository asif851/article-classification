
এখন পর্যন্ত যা খবর, তাতে পিএসএলের ফাইনালটি লাহোরে আয়োজনের ব্যাপারে পাকিস্তান ক্রিকেট বোর্ড (পিসিবি) বেশ মরিয়া। অথচ গত কদিনে অন্তত তিনটি বড় আত্মঘাতী হামলার ঘটনা ঘটেছে লাহোরে। এক সন্ত্রাসী হামলায় পাকিস্তানে আন্তর্জাতিক ক্রিকেট নির্বাসিত হয়ে আছে প্রায় এক দশক ধরে। আবারও তাহলে পিসিবি কেন এত বড় ঝুঁকি নিতে চাইছে? এই প্রশ্ন তুলেছেন পাকিস্তানের সাবেক বড় তারকারা। পিসিবির এই অনড় অবস্থানকে তাঁরা বলছেন আত্মঘাতী এক পাগুলে সিদ্ধান্ত।
পাকিস্তানের বিশ্বকাপজয়ী অধিনায়ক ইমরান খান বলেছেন, ‘লাহোরে পিএসএল​ ফাইনাল করার চিন্তাটাই আমার কাছে পাগুলে লাগছে। আমি জানি না এই পরিস্থিতির মধ্যে শান্তির কোন বার্তাটা তারা দিতে পারবে। ফাইনালটি যদি সফলভাবে শেষও হয়, পাকিস্তানে অন্য দলগুলো আসার ব্যাপারে যে পরিস্থিতি, তা বদলাবে বলে আমার মনে হয় না।’জাভেদ মিয়াঁদাদ প্রায় একই সুরে বলেছেন, ‘ওই দিন যদি কোনো কিছু ঘটে যায় এর দায় কে নেবে? আমরা খুব ভালো করেই জানি এই ম্যাচের পরও পাকিস্তানে বিদেশি দলগুলো খেলতে আসবে না। তবু কেন আমরা এমন ঝুঁকি নিচ্ছি?’আরেক সাবেক অধিনায়ক আমির সোহেল বলেছেন, ‘ফাইনালটা এখানেই করা হবে পিসিবির জন্য বড় চ্যালেঞ্জ। সবকিছু যেভাবে ঘটছে তা দেখে শুধু একটা একগুঁয়ে জেদি বাচ্চার কথাই মনে পড়ছে।’সাবেক টেস্ট ওপেনার শোয়েব মোহাম্মদ, ‘পিসিবি কি নিশ্চয়তা দিতে পারবে আমরা যদি পিএসএলের ফাইনালটা ঠিকভাবে সম্পন্ন করি তাহলে অস্ট্রেলিয়া, দক্ষিণ আফ্রিকা বা ইংল্যান্ড আমাদের দেশে কয়েক মাসের মধ্যেই খেলতে আসবে?’পাঞ্জাবের আইনমন্ত্রী জানিয়েছেন, ফাইনালটি লাহোরের গাদ্দাফি স্টেডিয়ামে আয়োজনের সকল প্রস্তুতি নিতে তাঁর সরকার প্রস্তুত। এ জন্য বিশেষভাবে ১০ হাজার নিরাপত্তাকর্মী নিয়োজিত থাকবে।আগামী ৫ মার্চ ফাইনালটি হওয়ার কথা আছে। সূত্র: পিটিআই।
 
 
