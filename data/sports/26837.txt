
সেই কবে এসেছেন ভারতে। এখনো আছেন, থাকবেন আরও কিছুদিন। মাইকেল ক্লার্ক ভারতে কাজ করছেন আইপিএলের ধারাভাষ্যকার হিসেবে। ভারতে আছেন বলেই কি নির্বাচকদের কাজটা সহজ করতে চাইলেন অস্ট্রেলিয়ার সাবেক এই অধিনায়ক? চ্যাম্পিয়নস ট্রফিতে ভারতের দলটা কেমন হওয়া উচিত তা বলেছেন একটি একাদশ সাজিয়ে। কাঁধের চোটের কারণে চ্যাম্পিয়নস ট্রফিতে হয়তো খেলা হবে না লোকেশ রাহুলের। ওপেনিংয়ে রোহিত শর্মা আর অজিঙ্কা রাহানেকেই বেছেছেন ক্লার্ক, ‘আমি মনে করি রাহুল সম্পূর্ণ ফিট না হলে ভারত তাকে দলে নেবে না। এটা বড় এক ক্ষতি। কিন্তু ভারতের বিকল্প আছে। আমি মতে রোহিত খেলবে। ওপেনও করবে। এই জায়গায় নির্বাচকেরা রাহানেকে নেবে বলে মনে হয় আমার।’ অনেকেই মনে করছেন কেএল রাহুলের জায়গায় ভারত ওপেনিংয়ের জন্য শিখর ধাওয়ানকেই দলে নেবে। ক্লার্ক নির্বাচক হলে একাদশে অন্তত ধাওয়ানের জায়গা হতো না, ‘তিন নম্বরে অধিনায়ক বিরাট কোহলি খেলবে। চারে যুবরাজ সিং। আমার মনে হয় অভিজ্ঞতার জন্য যুবরাজ জায়গা পাবে। পাঁচ নম্বরে আমি এমএস ধোনিকেই পেতে চাইব। একে তো সে অভিজ্ঞ, দ্বিতীয়ত ভারতের সেরা উইকেটকিপার এখনো সে-ই। ছয় নম্বরে আমি মনীশ পাণ্ডেকে নেব। আর সাত নম্বরে কেদার যাদব।’বোলিং আক্রমণ কেমন হতে পারে তারও একটা ধারণা দিয়েছেন ক্লার্ক, ‘আমার দুই স্পিনার হবে অশ্বিন ও জাদেজা। চার পেসারের একজন ভুবনেশ্বর কুমার। এ ছাড়া উমেশ যাদব, জাসপ্রীত বুমরাহ ও মোহাম্মদ শামি।’ চ্যাম্পিয়নস ট্রফি শুরু হবে আগামী ১ জুন। দেশগুলোকে চূড়ান্ত দল ঘোষণা করতে হবে ২৫ এপ্রিলের মধ্যে। বর্তমান চ্যাম্পিয়ন ভারত এখনো দল ঘোষণা করেনি। সূত্র: জি নিউজ।
