
কে সর্বকালের সেরা ফুটবলার? ম্যারাডোনা, পেলে, মেসি, রোনালদো নাকি অন্য কেউ? এ নিয়ে নানা মুনির নানা মত। তবে সাম্প্রতিক সময়ে ক্রিস্টিয়ানো রোনালদো পঞ্চমবারের মতো ব্যালন ডি’অর জেতার পর প্রশ্নটা আবার তুলেছেন। ডিয়েগো ম্যারাডোনা সেই প্রশ্নের জবাব দিলেন যথারীতি নিজের মতো করে। ‘ফ্রান্স ফুটবল’ সাময়িকীর দেওয়া বর্ষসেরা ফুটবলারের এই পুরস্কার জয়ে এখন আর কেউ এককভাবে এগিয়ে নেই। লিওনেল মেসি আর রোনালদো সমান পাঁচটি করে ব্যালন ডি’অর জিতেছেন। কিন্তু এবার ট্রফিটা জয়ের পর রোনালদো ঘোষণা দিয়েছেন তিনিই ‘ইতিহাসের সেরা খেলোয়াড়’। এ কথা ম্যারাডোনার কানে পৌঁছাবে, আর তিনি চুপ করে বসে থাকবেন, তা হয় নাকি? সংযুক্ত আরব আমিরাতে স্প্যানিশ সংবাদমাধ্যম ‘এএস’কে আর্জেন্টাইন কিংবদন্তি পাল্টা বলেছেন, ‘ব্যালন ডি’অর জয়ের সুযোগ থাকলে আমি মেসি বা রোনালদোর চেয়ে বেশি জিততে পারতাম।’১৯৫৬ সাল থেকে ব্যালন ডি’অর প্রথা চালু হলেও ১৯৯৫ সাল পর্যন্ত শুধু ইউরোপিয়ান খেলোয়াড়দেরই জন্যই প্রযোজ্য ছিল এই পুরস্কার । লাতিন বা অন্য কোনো মহাদেশের খেলোয়াড়েরা বিবেচনায় আসতেন না। ১৯৯৭ সালে অবসর নেওয়া ম্যারাডোনা অবশ্য ব্যালন ডি’অরকে বিরক্তিকর বলেও ঘোষণাও দিয়েছেন, ‘একটা মেসি পাচ্ছে, আরেকটা রোনালদো। এটা এখন বিরক্তিকর।’তাহলে কে সর্বকালের সেরা ফুটবলার? অন্তত ম্যারাডোনার বিবেচনায়? ১৯৮৬ বিশ্বকাপ কিংবদন্তি অবশ্য নির্দিষ্ট করে কারও নাম না বলে জানিয়ে দিলেন নিজের সংক্ষিপ্ত তালিকা, ‘আমার কাছে...যেটুকু মনে হয় আলফ্রেডো ডি স্টেফানো, ক্রুয়েফ...এবং মেসি। ক্রিস্টিয়ানোও সেখানে থাকতে পারে।’ সূত্র: এএস
 
