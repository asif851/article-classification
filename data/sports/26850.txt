
বেলা ১১টা পর্যন্তও মনে হচ্ছিল রিজার্ভ ডেই ভরসা। বিকেএসপিতে আজ অন্তত খেলা হচ্ছে না। সকাল সাড়ে নয়টার দিকে ঝুম বৃষ্টি নামে। ঘণ্টা খানেকের বৃষ্টিতে মাঠ তো বটেই, বিকেএসপির রাস্তাঘাটও প্লাবিত! আর দুর্বল নকশার কারণে ড্রেসিংরুমে পানি ঢুকে যাওয়াটা তো এখানকার পুরোনো সমস্যাই।
সুখবর হলো, ২৮ ওভারের হলেও প্রাইম দোলেশ্বর-আবাহনী ম্যাচটা শুরু হয়েছে বেলা একটায়। টসে জিতে ফিল্ডিং নিয়েছে আবাহনী।এর আগ পর্যন্ত আড্ডা আর খোশগল্পেই কেটেছে দুই দলের খেলোয়াড়দের সময়। আবাহনীর ড্রেসিংরুমে বড় আকর্ষণ আজ সাকিব। আইপিএল শেষ করে কাল বিকেলেই দেশে ফিরেছেন। আজ সকালে ঢাকা থেকে নিজের পুরোনো আবাস বিকেএসপিতে আসেন তামিমের গাড়িতে।দুপুর ১২টায় আম্পায়ারদের প্রথম মাঠ পর্যবেক্ষণ পর্যন্ত সময়টা সাকিব-তামিম বলতে গেলে সাংবাদিকদের সঙ্গে গল্প করেই কাটালেন। আইপিএল-প্রিমিয়ার ক্রিকেট লিগ-বিগ বস রিয়্যালিটি শো, এমনকি রূপচাঁদা-প্রথম আলো বর্ষসেরা ক্রীড়া পুরস্কার—কোন প্রসঙ্গ আসেনি আড্ডায়!তামিমের খুব কৌতূহল গত দুই বছরের বর্ষসেরা উদীয়মান কারা হচ্ছেন তা নিয়ে। সম্ভাব্য বর্ষসেরা নিয়েও অনেক হিসাব–নিকাশ করলেন। আর সাকিব তো দুষ্টুমি করে আগামী ৩ জুনের অনুষ্ঠানের উপস্থাপকেরই দায়িত্ব নিতে চাইলেন, ‘আমাকে উপস্থাপক করেন। দেখবেন অন্যদের চেয়ে অনেক ভালো করব।’২০০৭ সালের বর্ষসেরা উদীয়মান হয়েছিলেন তামিম। এর আগের বছর বর্ষসেরা উদীয়মান হয়েছিলেন সাকিব। তামিম এখন পর্যন্ত বর্ষসেরা হতে পারেননি, তবে সাকিব বর্ষসেরা ক্রীড়াবিদ পরে হয়েছেন চারবার—২০০৮, ২০০৯, ২০১১ ও ২০১২ সালে।এবার বর্ষসেরা হচ্ছেন কে? উত্তর মিলবে আগামী শুক্রবার।
