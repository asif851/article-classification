

কাল রাতে শুরু হওয়া বৃষ্টি এখনো ঝরছে ক্রাইস্টচার্চে। তাই পরিত্যক্ত হয়ে গেছে ক্টেস্টের তৃতীয় দিনের খেলা। চতুর্থ দিনের খেলা শুরু হবে আগামীকাল নিউজিল্যান্ড সময় সকাল সাড়ে ১০টায়।
ক্রাইস্টচার্চের স্থানীয় সময় সকাল ১০ টা ৩৭ মিনিটে তৃতীয় দিনের খেলা শুরু হওয়ার কথা ছিল। কিন্তু আবাহাওয়ার পূর্বাভাস অনুযায়ী সারা দিন বৃষ্টি আর থামলই না। বিকেল ৪টায় আম্পায়াররা দিনের খেলা পরিত্যক্ত ঘোষণা দেন। কাল দ্বিতীয় দিনের শেষ সেশনের খেলাও বৃষ্টির কারণে ১৯ ওভার আগেই শেষ করে দিতে হয়েছিল।
দ্বিতীয় দিনের খেলা বন্ধ হয়ে যাওয়ার সময় সাকিব আল হাসানের দুর্দান্ত বোলিংয়ে ম্যাচে ফিরে এসেছিল বাংলাদেশ। সাকিব মাত্র ৯ বলের মধ্যে মিচেল স্যান্টনার, বিজে ওয়াটলিং ও কলিন ডি গ্র্যান্ডহোমকে ফিরিয়ে দিয়েছিলেন। প্রথম ইনিংসে বাংলাদেশের ২৮৯ রানের জবাবে নিউজিল্যান্ডের সংগ্রহ ছিল ৭ উইকেটে ২৬০।

