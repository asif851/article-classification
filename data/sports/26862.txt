
ম্যাচটা ২-০-তে এগিয়ে গিয়েও ৩-৩ গোলে ড্র করল চেলসি। চ্যাম্পিয়নস লিগের গ্রুপ ‘সি’তে রোমার বিপক্ষে এই ম্যাচটা স্টামফোর্ড ব্রিজের সমর্থকদের জন্য এককথায় দুঃস্বপ্নই। এনগোলো কান্তের অভাবটা ম্যাচে খুব বাজেভাবেই অনুভব করেছে চেলসি।
ব্রাজিলীয় ডিফেন্ডার ডেভিড লুইজকে মাঝমাঠে খেলিয়েছেন চেলসির কোচ আন্তোনিও কন্তে। চেলসির প্রথম গোলটাও আসে তাঁর পা থেকেই। বিরতির আগে ইডেন হ্যাজার্ডের প্রথম গোলে ২ গোলে এগিয়ে গেলেও ম্যাচের নিয়ন্ত্রণ পায়নি মোটেও। উল্টো আলেক্সান্ডার কোলারভ প্রথমার্ধেই আগেই এক গোল শোধ করে দেয় রোমা। ৫৭ মিনিটে লুইজকে তুলে পেদ্রোকে নামান কন্তে। এতে মোটেই খুশি হননি এই ব্রাজিলিয়ান, কিন্তু এর আগে একবার পেদ্রো গোড়ালিতে ব্যথা পাওয়ায় ঝুঁকি নেননি কন্তে। রক্ষণটা তখন উন্মুক্তই হয়ে পড়েছিল। আক্রমণ, প্রতি-আক্রমণের জমজমাট খেলায় ১০ মিনিটের মাঝেই দুই গোল করেন বসনিয়ান ফরোয়ার্ড এডিন জেকো। ৭৫ মিনিটে হ্যাজার্ড নিজের দ্বিতীয় গোল করে চেলসিকে উদ্ধার করেন। কান্তের অভাবটা যে দারুণ অনুভব করছেন, সেটা স্বীকার করেছেন কন্তে, ‘সত্যি বলতে, ম্যাচের বেশির ভাগ সময় আমরা যেমন ফুটবল খেলেছি, তাতে আমি সন্তুষ্ট নই। কখনো আপনাকে আপনার দলকে রক্ষা করতে হবে, এবং আমরা তা-ই করেছি। লুইজকে সেন্টার মিডফিল্ডে খেলিয়েছি যাতে আমরা আরও মজবুত ফুটবল খেলতে পারি। আমার মনে হয়, খেলার ফলটা ন্যায্যই ছিল।’ সিয়ানো স্পালেত্তি ইন্টার মিলানের দায়িত্ব নেওয়ায় রোমার কোচ হয়েছেন ইউসেবিও ডি ফ্রান্সেসকো। তিনি এবং অধিনায়ক নাইনগোলান দুজনই দাবি করেছেন, চেলসির চেয়ে ভালো দল ছিল রোমা। তবে ম্যাচের ফলে সেটা প্রমাণের সুযোগ নেই। তবে এই মুহূর্তে চেলসি ম্যানেজার নিজের চাকরি বাঁচানোতেই মনোযোগী হবেন। ইপিএলে প্রথম ৮ ম্যাচে ৩ হার নিয়ে কোনো দলই শিরোপা জেতেনি। চ্যাম্পিয়নস লিগের অন্যতম কঠিন গ্রুপ থেকে নকআউট পর্বে যেতে হলে বেশ বেগ পেতে হবে কন্তেকে। সূত্র: গোল।
