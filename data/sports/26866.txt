
শুধু সাফল্যের বিচারেই নয়, আর্থিক দিক দিয়েও দেশের সবচেয়ে শক্তিশালী ফেডারেশন এখন বাংলাদেশ ক্রিকেট বোর্ড (বিসিবি)। তবে শুধু ক্রিকেটের উন্নতিতেই চোখ নয় বিসিবির, ‘বড় ভাই’য়ের মতো সাহায্যের হাত বাড়িয়ে দিতে চায় অন্য খেলাগুলোর মানোন্নয়নেও। সেই লক্ষ্যেই এবার এসএ গেমসের সোনাজয়ী প্রত্যেক অ্যাথলেটকে প্রতিটি সোনার পদকের জন্য ৫ লাখ টাকা করে দেওয়ার ঘোষণা দিল বিসিবি। মিরপুরে বিসিবি কার্যালয়ে এক সভা শেষে আজ ঘোষণা দিয়েছেন বিসিবি সভাপতি নাজমুল হাসান। ভারতের গুয়াহাটি ও শিলংয়ে অনুষ্ঠিত এসএ গেমসে এবার চারটি সোনা জিতেছেন বাংলাদেশের অ্যাথলেটরা। সাঁতারে ২টি সোনা জিতেছেন মাহফুজা খাতুন শিলা, ভারোত্তোলনে ১টি সোনা জিতেছেন মাবিয়া আক্তার সীমান্ত ও অন্যটি শুটার শাকিল আহমেদের। বিসিবি তাই মাহফুজাকে ১০ লাখ এবং মাবিয়া ও শাকিলকে ৫ লাখ টাকা করে দেওয়ার ঘোষণা দিয়েছে। শুধু তা-ই নয়, বাংলাদেশ জাতীয় হকি দলের জন্য বিশ্বমানের বিদেশি কোচ আনা হলে সেই কোচের বেতনের অর্থ জোগানোর প্রতিশ্রুতিও দিয়েছে বিসিবি। এ প্রসঙ্গে আজ বিসিবি সভাপতি নাজমুল হাসান বলেছেন, ‘অন্য খেলাগুলোর চেয়ে হকিতে বাংলাদেশের বৈশ্বিক পর্যায়ে সাফল্যের সম্ভাবনা বেশি বলে মনে করে আমরা। আর সে কারণেই হকিতে বিশ্বমানের কোচ আনা হলে তার খরচ দিতে চায় বিসিবি।’
