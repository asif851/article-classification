

♦ ওয়ানডেতে এখনো উইকেটশূন্য আবুল হাসান♦ ৭ বছরের ক্যারিয়ারে ৭ ওয়ানডে খেলেছেন হাসান

রেকর্ড গড়াটা আবুল হাসানের জন্য নতুন কিছু নয়। টেস্ট ক্রিকেটে অভিষেকেই যা করেছিলেন, সেটা মনে থাকবে সবার। শতবর্ষ পরে অভিষেকে দশে নেমে সেঞ্চুরি করা ব্যাটসম্যান হয়েছিলেন হাসান। অভিষেকে দশে নেমে সর্বোচ্চ ইনিংস বিবেচনা করলে, সেটা বিশ্ব রেকর্ড। তবে শুধু ব্যাটসম্যান নন, বোলার হিসেবেও রেকর্ড গড়ার পথে বাংলাদেশি পেসার।রেকর্ডটা কী, সেটি জানানোর আগে হাসানের ওয়ানডে ক্যারিয়ারটা একটু পর্যালোচনা করা যাক। ৭ বছরের ওয়ানডে ক্যারিয়ার। আজ সপ্তম ওয়ানডে খেললেন। ৪ ওভারে ২৫ রান করে ছিলেন উইকেটশূন্য। এই ৭ ওয়ানডেতে বোলিংয়ের কোটা পূরণ অর্থাৎ ১০ ওভার করতে পেরেছেন মাত্র একবার। সব মিলিয়ে ৩৬ ওভার বল করেছেন। এই ৩৬ ওভার কিংবা ২১৬ বলের বিপরীতে রান দিয়েছেন ২৪৪। মেডেন দিয়েছেন একটি। তবে সেটিও তাঁর উইকেট সংখ্যার চেয়ে বেশি। হ্যাঁ, এত ভণিতা করে আসলে যেটি বলার চেষ্টা করা হচ্ছে, সেটি হচ্ছে ওয়ানডেতে এখনো উইকেটশূন্য হাসান!হাসানের সুবাদেই প্রায় বিস্মৃত এক নাম মনে পড়ছে অনেকের। আথুলা সামারাসেকারা, এই শ্রীলঙ্কান অবসরে গেছেন সেই ১৯৯৪ সালে। খুব একটা বিখ্যাত ছিলেন না। নব্বইয়ের দশকজুড়ে ঢাকার ক্লাব ক্রিকেটে আবাহনী, মোহামেডানের মতো ক্লাবের হয়ে ছিলেন নিয়মিত মুখ। মাত্র ৪ টেস্ট আর ৩৯ ওয়ানডে খেলার সৌভাগ্য হয়েছে তাঁর। খুব একটা বল যে করতেন, তা-ও না। মাত্র ১১ ইনিংসে হাত ঘোরানোর সুযোগ হয়েছে তাঁর। তাতেই ওয়ানডের এক লজ্জার রেকর্ডের মালিক হয়েছে। এক দিনের ক্রিকেটে সবচেয়ে বেশি বল করে উইকেটশূন্য থাকার রেকর্ড। ওয়ানডেতে ৩৩৮টি বল ছুড়েছেন সামারাসেকারা। কিন্তু একবারও কোনো ব্যাটসম্যানকে প্যাভিলিয়নমুখী করতে পারেননি। এভাবে ‘বল’ করার ক্ষেত্রে তাঁর পরে আছেন দুজন। নেদারল্যান্ডসের জ্যাকব-ইয়ান স্মেইজার ও ওয়েস্ট ইন্ডিজের মারলন ব্ল্যাক। ওয়ানডেতে দুজনই ৩৮ ওভার কিংবা ২২৮ বল করেছেন কিন্তু উইকেট পাননি। এঁদের পরেই আছেন হাসান। বলের দিক থেকে চারে থাকলেও রান দেওয়ায় কিন্তু দুইয়ে বাংলাদেশি পেসার। ২৯১ রান দিয়ে সামারাসেকারাই শীর্ষে। হাসানের (২৪৪ রান) পরেই আছেন পাপুয়া নিউগিনির বাঁহাতি পেসার নোসাইনা পোকানা (২১৮ রান)।ওয়ানডে দলে মাঝেমধ্যেই ডাক পাওয়া হাসান সামারাসেকারার রেকর্ড ভেঙে দিতেই পারেন। তবে সে জন্য ওয়ানডেতে আরও ৪৮ রান দিয়ে অথবা ১২৩টি বল করে উইকেটশূন্য থাকতে হবে। সেটা নিশ্চয় চাইবেন না এই পেসার!
