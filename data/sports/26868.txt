
সিলেট সিক্সার্সের বিপক্ষে কুমিল্লা ভিক্টোরিয়ানসের প্রথম ম্যাচে শুধু রান পাননি ইমরুল কায়েস। এরপর টানা তিন ম্যাচেই হাসল তাঁর ব্যাট। চিটাগং ভাইকিংস ও রাজশাহী কিংসের বিপক্ষে কুমিল্লার জয়ে ইমরুল উইকেটে ছিলেন শেষ পর্যন্ত। এ দুই ম্যাচে তাঁর স্কোর যথাক্রমে ৩৩* ও ৪৪*। আজ চিটাগংয়ের বিপক্ষেও দলের জয়ে দারুণ ভূমিকা রেখেছে ইমরুলের ব্যাট। ৩৬ বলে ৪৫ রান করে ম্যাচসেরাও বাংলাদেশি এ ব্যাটসম্যান।
১৪০ রানের টার্গেটে ব্যাটিংয়ে নেমে দ্রুতই তামিম ইকবাল ও লিটন দাসকে হারিয়ে বিপদে পড়েছিল কুমিল্লা। সপ্তম ওভারের শেষ বলে লিটন বিদায় নেওয়ার পর দলটির স্কোর ছিল ২ উইকেটে ৩৯। শুধু উইকেট ধরে রাখা নয়, এখান থেকে রানের গতিও বাড়ানোর চ্যালেঞ্জ ছিল ইমরুলের। জশ বাটলারকে সঙ্গে নিয়ে সে কাজটি ভালোভাবেই সেরেছেন তিনি। ইংলিশ এ মারকুটে ব্যাটসম্যানের সঙ্গে তৃতীয় উইকেটে ৫০ বলে ৭৪ রানের জুটি গড়েন ইমরুল।১৫.২ ওভারে ইমরুল যখন আউট হন, কুমিল্লার স্কোর তখন ৩ উইকেটে ১১৩। এখান থেকে জয়ের জন্য বাকি ২৭ রান তুলতে তেমন কষ্ট হয়নি বাকি ব্যাটসম্যানদের। সানজামুল ইসলামের শিকার হওয়ার আগে ৩ ছক্কা ও ২ বাউন্ডারিতে ইনিংসটি সাজান তিনি। কুমিল্লার জয়ে এ নিয়ে টানা তিন ম্যাচেই হাসল ইমরুলের ব্যাট।
