
ক্রিকেটের বিশ্বায়ন নিয়ে আইসিসি ভাবছে তাহলে! এমনিতে খেলাটা জনপ্রিয়ই আট-দশটা দেশে। এর মধ্যে আবার ‘তিন মোড়লে’র নিয়ন্ত্রণ নিয়ে নানা আলোচনা। ফুটবলের মতো বিশ্বে ছড়াবে কীভাবে ক্রিকেট? আইসিসি অবশ্য খেলার বিশ্বায়ন নিয়ে ভাবতে শুরু করেছে। ক্রিকেটের উন্নয়নের পথ আরও গতিশীল করতে সর্বোচ্চ পর্যায়ে তারা চাইছে ১৫-১৬টি দল।এটি এখনো প্রস্তাব আকারেই আছে, এ নিয়ে চূড়ান্ত কোনো সিদ্ধান্ত হয়নি। তবে আইসিসির ভবিষ্যৎ পরিকল্পনায় যে বিষয়টি আছে বললেন ক্রিকেটের নিয়ন্ত্রণ সংস্থার প্রধান নির্বাহী ডেভ রিচার্ডসন, ‘আফগানিস্তান, নেপাল, মালয়েশিয়া ছাড়াও এশিয়া অঞ্চলের আরও বেশ কয়েকটি দেশকে নিয়ে সংখ্যাটা ১৫ থেকে ১৬ করতে চাই। গুরুত্বপূর্ণ বিষয় হচ্ছে, আমরা তাদের ক্রিকেটকে এমন একটা পর্যায়ে নিয়ে যেতে পারি, যাতে তারা বড় দলের সঙ্গে সমান তালে খেলতে পারে।’২০০০ সালের ২৬ জুন আইসিসির সর্বশেষ পূর্ণ সদস্য হয়েছে বাংলাদেশ। গত ১৬ বছরে আর কোনো দেশ জায়গা পায়নি ক্রিকেটের কুলীন পর্যায়ে। শ্রীলঙ্কা ক্রিকেট (এসএলসি) ও এশিয়ান ক্রিকেট কাউন্সিলের (এসিসি) সভাপতি থিলাঙ্গা সুমাথিপালার নিমন্ত্রণে এক বৈঠক শেষে রিচার্ডসন সহযোগী দেশগুলোর জন্য আশার কথা শোনালেন, ‘সর্বোচ্চ পর্যায়ে আরও লড়াকু দল বাড়াতে আইসিসির কৌশলগত পরিকল্পনা আছে।’ সূত্র: ক্রিকইনফো।
