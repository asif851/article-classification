
লিওনেল মিসের অনুপস্থিতিতে দলের সব দায়িত্ব যেন নিজেদের কাঁধেই তুলে নিয়েছেন নেইমার আর সুয়ারেজ। কাল গেটাফের বিপক্ষেও এই দুই তারকার উজ্জ্বল পারফরম্যান্স বার্সেলোনাকে এনে দিয়েছে ২-০ গোলের স্বস্তির এক জয়। বার্সার দুটি গোলই এসেছে তারকাদ্বয়ের পা থেকে। এই জয়ে লিগ লড়াইয়ে রিয়াল মাদ্রিদের সঙ্গে যৌথভাবে শীর্ষস্থানটা ধরে রাখল লুইস এনরিকের দল।বার্সেলোনার সর্বশেষ ১৪টি লা লিগা গোল নিজেদের মধ্যে ভাগাভাগি করেছেন নেইমার ও সুয়ারেজ। চোটের কারণে মেসির অনুপস্থিতি বার্সেলোনা সমর্থকদের যে দুশ্চিন্তায় ফেলেছিল, তা অনেকটাই কাটিয়ে দিয়েছেন এই দুই তারকা। গেটাফের বিপক্ষে নেইমার আর সুয়ারেজ গোল পেলেও মূল কাজটা কিন্তু করেছেন তরুণ সার্জি রবার্তো। দুটি গোলই এসেছে রবার্তোর সহায়তা থেকে। তাঁর বাড়িয়ে দেওয়া এক বলেই বার্সেলোনাকে ১-০ গোলে এগিয়ে দিয়েছিলেন সুয়ারেজ। নেইমারও দলের পক্ষে দ্বিতীয় গোলটি করেন রবার্তোর বাড়ানো এক লম্বা পাসে।এই জয়ে পুরো দলের বুদ্ধিদীপ্ত পারফরম্যান্সের কথাই বলেছেন সুয়ারেজ। ম্যাচ শেষে স্প্যানিশ টেলিভিশন ক্যানাল প্লাসকে সুয়ারেজ বলেন, ‘আমরা আসলে খুব বুদ্ধিদীপ্ত খেলা খেলেছি। পুরো খেলাতেই আমরা বলের দখল ধরে রেখেছিলাম। বলের দখল নিয়েই আমরা প্রতিপক্ষের ফাঁকফোকর খুঁজে বের করার চেষ্টা করেছি।’নেইমারকে সঙ্গে নিয়ে মেসির অভাব ভুলিয়েছেন, এ কথা মানতে নারাজ লিভারপুলের সাবেক এই তারকা। তাঁর মতে, মেসির সঙ্গে তুলনা করে লাভ নেই। যেকোনো বিচারেই সে বিশ্বের সেরা খেলোয়াড়, ‘মানুষ মেসিকে বিশ্বের সেরা খেলোয়াড় হিসেবেই মনে করে।’খেলার শুরুতে অবশ্য বড় সুযোগটা এসেছিল গেটাফেরই। ম্যাচের ১২ মিনিটের সময় সেল্টিক থেকে ধারে আনা স্ট্রাইকার স্টেফান সেপোভিচ গোলরক্ষক ক্লদিও ব্রাভোকে একা পেয়েও বাইরে মেরে সেই সুবর্ণ সুযোগটি হাতছাড়া করেন। এর পর থেকেই অবশ্য ম্যাচে ধীরে ধীরে নিজেদের গুছিয়ে নেয় বার্সেলোনা। বলের দখল থেকে শুরু করে গোলের সুযোগ তৈরি—সবকিছুই হয়ে যায় বার্সাময়। ম্যাচের ৩৭ মিনিটে সুয়ারেজ তাঁর ক্যারিয়ারের ৩০০ তম গোলটি পেয়ে যান রবার্তোর দারুণ একটা ফ্লিক থেকে। রবার্তো বলটি পেয়েছিলেন নেইমারের ক্রস থেকে।রবার্তোর লম্বা এক পাস থেকে নেইমার পান দলের দ্বিতীয় গোলটি। রবার্তো অবশ্য বলটি পান বেশ পেছন থেকে। গোলরক্ষক ব্রাভো একটি কর্নারের বল ধরে তা দ্রুতই বাড়িয়ে দেন রবার্তোর দিকে। রবার্তো সেই বলটি সামনে নেইমারের দিকে বাড়িয়ে দিলে তা থেকে গোল করেন ব্রাজিলীয় তারকা। সূত্র: এএফপি।
