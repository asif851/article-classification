
সিল মারো ভাই সিল মারো! না, এমন স্লোগান ওঠেনি বটে, তবে জোরেশোরে শুরু হয়ে গেছে নির্বাচনী প্রচারণা। ফিফা বর্ষসেরা নির্বাচন যে আসন্ন। রোনালদো-শিবির তোপ দাগছে। রিবেরি প্রায় একাই নিজের ঢোল বাজিয়ে যাচ্ছেন। বসে নেই মেসি সমর্থকেরাও। এবার মেসির ভাই একেবারে মোক্ষম সময়ে রোনালদোকে দিয়েছেন খোঁচা। গত চার বছরে মেসির অর্জনের তুলনায় রোনালদোর প্রায় শূন্য ট্রফি কেসটার ছবিই যেন তুলে ধরেছেন মেসির ভাই মাতিয়াস।এবারও ফিফা বর্ষসেরার লড়াইয়ে অন্যতম দুই প্রতিদ্বন্দ্বী মেসি ও রোনালদো। যদিও বাজিকরদের হিসাবে সবচেয়ে ফেবারিট এবার ফ্রাঙ্ক রিবেরিই। গোলের সংখ্যায় রোনালদো এ বছর ৬৩ গোল নিয়ে সবার সামনে। গত আট মাসে চতুর্থবারের মতো ইনজুরিতে পড়ায় মেসি এই মৌসুমে গোলের সংখ্যায় পিছিয়ে পড়েছেন। গত বছর ক্লাব ও জাতীয় দল মিলিয়ে রেকর্ড ৯১ গোল করা মেসি এবার গোল করেছেন গতবারের অর্ধেক—৪৫টি।এই দুজনের গোলসংখ্যার তুলনায় অনেক পেছনে পড়ে থাকলেও রিবেরি দলীয় সাফল্যে ভাস্বর। বায়ার্ন মিউনিখ গত মৌসুমে ঐতিহাসিক ট্রেবল জিতেছে। লিগ, কাপ শিরোপার পাশাপাশি জিতেছে চ্যাম্পিয়নস লিগও। মেসি তবু লিগ জিতেছেন। রোনালদো কার্যত অগুরুত্বপূর্ণ স্প্যানিশ সুপার কাপ ছাড়া জিততে পারেননি আর কিছুই। সেই সুপার কাপটিও গত বছর মৌসুমের শুরুতে জিতেছিলেন বলে ২০১৩ তাঁর জন্য শিরোপাশূন্য একটি বছর।
মেসির ভাই ঠিক এই জায়গাতেই খোঁচাটি দিয়েছেন। ২০০৯ সাল থেকে মেসি ও রোনালদোর অর্জিত ট্রফিগুলোর ছবির গ্রাফিকস করে পোস্ট করেছেন টুইটারে। সেই ছবিতেই দেখা যাচ্ছে মেসি ২০০৯ সাল থেকে দুটো চ্যাম্পিয়নস লিগ, তিনটি স্প্যানিশ লিগ, দুটো কোপা ডেল রে, চারটি স্প্যানিশ সুপার কাপ এবং দুটো ক্লাব বিশ্বকাপ জিতেছেন দলগতভাবে। ব্যক্তিগতভাবে চারটি ব্যালন ডি’অর, একটি উয়েফা বর্ষসেরা খেলোয়াড়, চারটি গোল্ডেন বুট এবং দুটো ব্রোঞ্জ বুট জিতেছেন।
মেসির ২৪টি ট্রফির জায়গায় রোনালদো কয়টি জিতেছেন, সেটিও আছে ওই ছবিতে। সেখানেই দেখা যাচ্ছে রোনালদো এ সময় জিতেছেন মাত্র ছয়টি ট্রফি। দলীয় তিনটি ট্রফি হলো একটি লিগ, একটি কোপা ডেল রে এবং একটি সুপার কাপ। ব্যক্তিগত তিনটি ট্রফি হলো একটি উয়েফা বর্ষসেরা খেলোয়াড়, একটি গোল্ডেন বুট এবং একটি ব্রোঞ্জ বুট! 
 
