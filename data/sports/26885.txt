



টি-টোয়েন্টি সিরিজের আগে বাঁহাতে চোট পেয়েছিলেন তামিম।
স্বস্তির খবর, তিনি অনেকটাই সেরে উঠেছেন।
অধিনায়ক মাহমুদউল্লাহ বলেন, কাল বাঁহাতি ওপেনারের খেলার জোর সম্ভাবনা।


একটা সুসংবাদ পাওয়া গেল অন্তত। হাতের ওপরের অংশের (বাইসেপস) চোট থেকে অনেকটা সেরে উঠেছেন তামিম ইকবাল। কাল সিলেটে শ্রীলঙ্কার বিপক্ষে সিরিজের শেষ টি-টোয়েন্টিতে বাঁহাতি ওপেনারের খেলার জোর সম্ভাবনা, জানিয়েছেন বাংলাদেশের ভারপ্রাপ্ত অধিনায়ক মাহমুদউল্লাহ নিজেই।চোটাঘাতে জর্জর বাংলাদেশ দলে আগ থেকে নেই সাকিব আল হাসান। টি-টোয়েন্টি সিরিজের আগে চোট পেলেন তামিম ও মুশফিকুর রহিম। মুশফিক যে ফিট হয়ে উঠেছেন, সেটি তো প্রথম ম্যাচেই দেখা গেল। এবার ফিরছেন তামিমও। বাঁহাতি ওপেনারের চোট নিয়ে মাহমুদউল্লাহ আজ সংবাদ সম্মেলনে বলেছেন, ‘তামিমের অবস্থা এখন অনেক ভালো। আশা করি সে কালকের ম্যাচের আগে পুরোপুরি সেরে উঠবে।’তামিম ফিরলে ওপেনিংয়ে একটা বদল আসবে নিশ্চিত। অভিষেকে ১০ রান করা জাকির হাসানের বাদ পড়ার সম্ভাবনাই বেশি। সব ঠিক থাকলে তামিম-সৌম্য সরকার বাংলাদেশ দলের ইনিংস উদ্বোধন করবেন।
 
