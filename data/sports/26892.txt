
বাংলাদেশ সফরে সিরিজ হেরে যাওয়ার ধাক্কা এখনো সামলে ওঠেনি। ওদিকে জিম্বাবুয়ে সফরে যাওয়া ভারত কিন্তু প্রথম ওয়ানডেতে ব্যাটিংয়ে নেমেই প্রবল এক ধাক্কার মুখে। মাত্র ৮৭ রানে তারা হারিয়ে ফেলেছে প্রথম ৫ উইকেট। ষষ্ঠ উইকেট জুটিতে ইনিংস মেরামতের চেষ্টা করছেন আম্বাতি রাইডু আর স্টুয়ার্ট বিনি। এই প্রতিবেদন লেখা পর্যন্ত ভারতের স্কোর ৩৫ ওভারে ৫ উইকেটে ১৩৬।হারারেতে আজ জিম্বাবুয়ের নিয়ন্ত্রিত বোলিংয়ে হাঁসফাঁস অবস্থা ভারতীয় ব্যাটসম্যানদের। মাত্র ৯ রানে মুরালি বিজয় সাজঘরে ফিরে যান। অবশ্য এর পর ভারপ্রাপ্ত অধিনায়ক অজিঙ্কা রাহানে আর আম্বাতি রাইডুর ৫১ রানের জুটিতে ঘুরে দাঁড়ায় ভারত। আসল ধাক্কাটা এর পরই। মাত্র ২৭ রানের ব্যবধানে পড়ে যায় ৪ উইকেট। ১ উইকেটে ৬০ থেকে ৭ ওভারের মধ্যে ভারতীয় স্কোরকার্ড হয়েছে ৮৭/৫!অনেক দিন পরে দলে ফেরা রবিন উথাপ্পা রানের খাতা খোলার আগেই রান আউটের খাঁড়ায় ফিরেছেন। মুরালি বিজয় আর মনোজ তিওয়ারির সংগ্রহ যথাক্রমে ১ ও ২। রাহানে ৩৪ আর কেদার যাবদ আউট হন ৫ রানে। জিম্বাবুয়ের হয়ে ২ উইকেট নিয়েছেন চামু চিবাবা, ১টি করে উইকেট ব্রায়ান ভিটরি ও ডোনাল্ড তিরিপানোর।অবশ্য এক পাশে হাল ধরে রেখেছেন রাইডু (৬৫)। বিনিও (২১) দারুণ সঙ্গ দিচ্ছেন তাঁকে। অনেকেরই মনে থাকার কথা, ১৯৮৩ বিশ্বকাপের সেই আলোচিত ম্যাচটি। জিম্বাবুয়ের বিপক্ষে মাত্র ১৭ রানে ৫ উইকেট পড়ে গিয়েছিল ভারতের। সেখান থেকে কপিল দেবের অতিমানবীয় ১৭৫ রানের এক ইনিংস। কাকতালীয় ব্যাপার হলো, সেই ম্যাচেও ষষ্ঠ উইকেটের প্রতিরোধে ছিলেন আরেক বিনি। স্টুয়ার্টের বাবা রজার!
