
শেষ ১২ ম্যাচে ১১ জয়। বিশ্বকাপ সামনে রেখে যেন উড়ে চলেছে ব্রাজিল। লুইস ফেলিপে স্কলারির দল সর্বশেষ গত শনিবার হারিয়েছে হন্ডুরাসকে, ৫-০ গোলে। সেটা ছিল পাঁচবারের বিশ্বচ্যাম্পিয়নদের টানা ষষ্ঠ জয়। এবার চিলিকে হারানোর অপেক্ষায় ২০১৪ বিশ্বকাপের স্বাগতিকেরা।ব্রাজিল-চিলির প্রীতিম্যাচটা আজই। এটা আবার এ বছর ব্রাজিলের শেষ ম্যাচ। স্বাভাবিকভাবেই আরেকটা জয় দিয়ে বছর শেষের অপেক্ষায় ৬৫ বছর বয়সী স্কলারি, ‘২০১৩ সালটা দুর্দান্ত কেটেছে। তবে চিলিকে হারাতে হবে আমাদের। আরেকটা জয় বিশ্বকাপ প্রস্তুতিতে আমাদের আত্মবিশ্বাস আরও বাড়িয়ে দেবে।’আজকের পর আগামী ফেব্রুয়ারি পর্যন্ত কোনো ম্যাচ নেই ব্রাজিলের। এর মানে, ব্রাজিলীয়দের দৃষ্টি থাকবে শুধুই বিশ্বকাপে। কঠোর অনুশীলনের মাধ্যমে নিজেদের কতটা উন্নতি করা যায়, এর ওপর। সেটা স্বীকারও করেছেন স্কলারি, ‘বছর শেষ হতে চলেছে। আমাদের দৃষ্টি এখন বিশ্বকাপে।’গত বিশ্বকাপের কোয়ার্টার ফাইনাল পর্যন্ত খেলে ব্রাজিল। সেমিফাইনালে ওঠা হয়নি হল্যান্ডের কাছে হেরে যাওয়ায়। এবারের আসরের শিরোপার সবচেয়ে বড় দাবিদার অবশ্য ব্রাজিলই। একে তো ঘরের মাঠে বিশ্বকাপ, এর ওপর খেলোয়াড়দের ঈর্ষণীয় পারফরম্যান্স। গত জুনে ঘরের মাঠে কনফেডারেশনস কাপ জয় ব্রাজিলের আত্মবিশ্বাস বাড়িয়ে দিয়েছে আরও। সূত্র: গোল ডটকম।ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে।
