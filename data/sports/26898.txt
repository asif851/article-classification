
মাহমুদউল্লাহ যে পি সারা ওভালে শততম টেস্ট খেলছেন না, এটা নিশ্চিত। তাঁর দেশে ফিরে আসার কথাও শোনা গেছে এরই মধ্যে। কিন্তু ওয়ানডে ও টি-টোয়েন্টি সিরিজে মাহমুদউল্লাহ থাকবেন কি থাকবেন না, সেটি নিয়ে যে ধোঁয়াশা তৈরি হয়েছিল, সেটি অন্তত পরিষ্কার হয়েছে। শ্রীলঙ্কার বিপক্ষে তিন ওয়ানডের জন্য আজ বিসিবি যে ১৬ জনের দল ঘোষণা করেছে, সেটিতে মাহমুদউল্লাহ আছেন।সর্বশেষ নিউজিল্যান্ডের বিপক্ষে ওয়ানডে সিরিজে খেলা বাংলাদেশ দলে পরিবর্তন বলতে বাদ পড়েছেন লেগ স্পিনার তানভীর হায়দার। তবে চমক হয়ে এসেছেন সানজামুল ইসলাম। আন্তর্জাতিক ক্রিকেটে অভিষেক না হওয়া বাঁহাতি স্পিনার কদিন আগেও ব্যস্ত ছিলেন প্রথম শ্রেণির ক্রিকেটে। গত মাসে চট্টগ্রামে বাংলাদেশ ক্রিকেট লিগে (বিসিএল) বিসিবি উত্তরাঞ্চলের হয়ে ওয়ালটনে মধ্যাঞ্চলের বিপক্ষে ৮০ রানে ৯ উইকেট নিয়ে বাংলাদেশের মধ্যে প্রথম শ্রেণির ক্রিকেটে ইনিংস-সেরা বোলিংয়ের রেকর্ড গড়েছিলেন সানজামুল। বাংলাদেশ ওয়ানডে দলতামিম ইকবাল, সৌম্য সরকার, ইমরুল কায়েস, মুশফিকুর রহিম, সাকিব আল হাসান, সাব্বির রহমান, মাহমুদউল্লাহ, মোসাদ্দেক হোসেন, মাশরাফি বিন মুর্তজা, মোস্তাফিজুর রহমান, রুবেল হোসেন, তাসকিন আহমেদ, শুভাশিস রায়, সানজামুল ইসলাম, শুভাগত হোম ও নুরুল হাসান।
আরও পড়ুন: কাল দেশে ফিরছেন মাহমুদউল্লাহ
