
প্রতিপক্ষের সবচেয়ে ভয়ংকর খেলোয়াড়দের একজন তিনি। তাঁর নিষেধাজ্ঞায় ম্যানচেস্টার ইউনাইটেড সমর্থকেরা খুশি হতেই পারেন। বিশেষ করে এই মৌসুমের শুরু থেকে সার্জিও আগুয়েরো যে ফর্মে আছেন, তাতে ১০ সেপ্টেম্বর প্রিমিয়ার লিগে ম্যানচেস্টার ডার্বিতেও ইউনাইটেডের সবচেয়ে বড় দুশ্চিন্তা হয়ে থাকতেন তিনি। কিন্তু এফএর দেওয়া নিষেধাজ্ঞার কারণে এখন ওল্ড ট্রাফোর্ডে ওই ম্যাচটা খেলতেই পারবেন না ম্যানচেস্টার সিটি স্ট্রাইকার। সেই সংবাদ পেয়ে টুইটারে ইউনাইটেড সমর্থকেরাও নিজেদের উচ্ছ্বাস প্রকাশ করছেন রাখঢাক না করেই।
গত রোববার ওয়েস্ট হামের বিপক্ষে ম্যাচে বলের দখল নিতে গিয়ে প্রতিপক্ষের ডিফেন্ডার উইন্সটন রেইডের মুখে কনুই চালিয়ে দিয়েছিলেন আগুয়েরো। তাৎক্ষণিকভাবে সেটি রেফারির চোখ এড়িয়ে গিয়েছিল। কিন্তু টেলিভিশন ক্যামেরায় ঠিকই ধরা পরে আগুয়েরোর কাণ্ড। সেটি দেখেই তাঁর বিরুদ্ধে ব্যবস্থা অভিযোগ আনে এফএ। আগুয়েরোর বিরুদ্ধে অভিযোগ প্রমাণিত হওয়ার পরে সিটি আপিলও করেছিল। কিন্তু তাতে লাভ হয়নি। তিন ম্যাচের নিষেধাজ্ঞা দেওয়া হয় আর্জেন্টাইন স্ট্রাইকারকে।এখন পর্যন্ত লিগের তিন ম্যাচে তিন গোল করেছেন আগুয়েরো। তাঁর নিষেধাজ্ঞার খবরটা তাই সিটির জন্য যতটা দুশ্চিন্তার, নগর প্রতিদ্বন্দ্বী ইউনাইটেডের জন্য ততটাই আনন্দের। টুইটারে এক ইউনাইটেড সমর্থক তো লিখেই দিয়েছেন, ‘ভয়ংকর আগুয়েরো ডার্বিতে থাকছে না। আমাদের জন্য বিশাল সুযোগ।’ আরেকজন লিখেছেন, ‘আজকের দিনে আমার শোনা সবচেয়ে ভালো সংবাদ এটি।’আগামী শনিবার হতে যাওয়া ম্যাচটা নিয়ে উত্তেজনা তুঙ্গে আরও একটি কারণে। এই ম্যাচ দিয়েই আবার পুনরুজ্জীবিত হচ্ছে সময়ের দুই সেরা কোচ পেপ গার্দিওলা ও হোসে মরিনহোর দ্বৈরথ।
