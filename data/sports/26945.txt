
হার্শা ভোগলের একটি টুইট দেখে চমকে উঠেছেন অনেকেই। চোট-বিধ্বস্ত আইপিএলের দল রাইজিং পুনে সুপারজায়ান্টসের বদলি বিদেশি ক্রিকেটার হিসেবে তিনি মাহমুদউল্লাহর নাম প্রস্তাব করেছেন! মহেন্দ্র সিং ধোনির পুনে দলের অবস্থা এই মুহূর্তে বেশ শোচনীয়। টানা হারের সঙ্গে যোগ হয়েছে বিদেশি তারকাদের চোট। চোটে পড়ে এরই মধ্যে আইপিএল থেকে ছিটকে গেছেন দলের বিদেশি কোটার তারকা কেভিন পিটারসেন, ফাফ ডু প্লেসি, মিচেল মার্শ আর স্টিভেন স্মিথ। দলটির অবস্থা এখন এমনই যে তারা বাধ্য হয়েই খুঁজছে এই তারকাদের বদলি। এমন একটি সময়েই হার্শা ভোগলের টুইট। পুনের শুভানুধ্যায়ী হয়েই তিনি প্রস্তাব করেছেন দুজন বিদেশি ক্রিকেটারের নাম। এঁদের একজন বাংলাদেশের মাহমুদউল্লাহ; কেননা মাহমুদউল্লাহকে তিনি দেখেন ‘ফিনিশার’ হিসেবেই। অন্যজন ওয়েস্ট ইন্ডিজের জনসন চার্লস। তবে কী মাহমুদউল্লাহ আইপিএলে যাচ্ছেন? প্রথম আলোকে অবশ্য মাহমুদউল্লাহ বলেছেন, তাঁর সঙ্গে রাইজিং পুনে সুপারজায়ান্টসের কারোরই কোনো আলোচনা হয়নি। তবে তিনি ভোগলের টুইটটি দেখেছেন, ‘আমি আসলে এ ব্যাপারে কিছুই জানি না। আমি টুইটটি দেখেছি এই যা। এখনো পুনে দলের কেউই আমার সঙ্গে যোগাযোগ করেনি।’ তবে সুযোগ পেলে মাহমুদউল্লাহ বিষয়টি ভেবে দেখবেন।এবারের আইপিএলেই প্রথম খেলছে পুনের এই ফ্র্যাঞ্চাইজিটি। ধোনির অধিনায়কত্বে মোটামুটি শক্তিশালী দল হলেও এখনো পর্যন্ত আট ম্যাচের মাত্র দুটিতে তারা জিতেছে। শুরুতেই আইপিএল শেষ হয়ে যাওয়া পিটারসেনের বদলি হিসেবে উসমান খাজাকে দলে নিলেও বাকি তিনজনের বদলি এখনো ঘোষণা করা হয়নি।
