
জাতীয় দল না ক্লাব—কমবেশি অনেক ফুটবলারই এই দ্বিধা সঙ্গী করে পথ চলেন। ফেডারেশন ও ক্লাব দ্বন্দ্বে জড়ায়। এবার যেমন নেইমারকে নিয়ে শুরু হয়ে গেছে ব্রাজিল-বার্সেলোনার চাপান–উতোর। বার্সেলোনা জানিয়ে দিয়েছে, নেইমারকে তারা অলিম্পিক ও কোপা আমেরিকায় খেলতে দেবে না। অথচ যে করেই হোক নেইমারকে দুটি টুর্নামেন্টেই চায় ব্রাজিল।আগামী জুনে কোপা আমেরিকার শতবর্ষ পূর্তি উপলক্ষে বিশেষ টুর্নামেন্ট আছে যুক্তরাষ্ট্রে। আগস্টেই রিও ডি জেনিরোতে হবে অলিম্পিক। ইউরোপিয়ান ফুটবলের নতুন মৌসুমও তখনই মাঠে গড়াবে। বার্সেলোনা সভাপতি হোসেপ মারিয়া বার্তোমেউ এ মাসের শুরুতেই ব্রাজিল ফুটবল কনফেডারেশনকে (সিবিএফকে) চিঠি লিখে জানিয়ে দিয়েছিলেন, দুটি টুর্নামেন্টেই তাঁরা নেইমারকে খেলার অনুমতি দেবেন না। অবশ্য অলিম্পিক ফিফা অনুমোদিত টুর্নামেন্ট নয় বলে সেটিতে খেলতে নেইমারকে ছাড়পত্র দিতে বাধ্য নয় বার্সা।এর আগে নেইমার নিজেই বলেছিলেন, সম্ভব হলে দুটি টুর্নামেন্টেই খেলতে চান। গত মাসে ব্রাজিল কোচ কার্লোস দুঙ্গা বার্সা কর্তাদের রাজি করাতে স্পেনেও উড়ে গিয়েছিলেন। কিন্তু লাভ হয়নি। বার্সেলোনা কর্তৃপক্ষ কোনোভাবেই নেইমারকে ওই দুটি টুর্নামেন্টে খেলার অনুমতি দেবে না বলে শক্ত অবস্থান নিয়েছে।বার্তোমেউর চিঠির পর ব্রাজিলের গণমাধ্যম ধরে নিয়েছিল, ব্রাজিলের ফেডারেশন ব্যাপারটা মেনেই নিয়েছে। কিন্তু আসলে তারা মানেনি। অলিম্পিক ফুটবলে এখনো সোনা জেতেনি ব্রাজিল, তাই কোপার চেয়ে অলিম্পিকেই নেইমারকে খেলাতে একটা নীতিগত সিদ্ধান্ত হয়েছে বলেও শোনা যাচ্ছিল ফেডারেশনের অন্দরে। কিন্তু কাল এক চিঠিতে সিবিএফ জানিয়ে দিয়েছে, নেইমারকে দুটি টুর্নামেন্টেই পেতে লড়াই করবে তারা। নেইমারেরও তাতে নাকি সায় আছে। চিঠিতে তেমনটাই বলা হয়েছে, ‘কোপা আমেরিকা ও রিও অলিম্পিকে নেইমারকে পেতে সিবিএফ সম্ভাব্য সবকিছুই করবে। নেইমার এর মধ্যেই জানিয়েছেন, দুটি প্রতিযোগিতাতেই তিনি খেলতে চান।’নেইমারকে নিয়ে বার্সা-ব্রাজিল ‘যুদ্ধ’ কি শুরু হয়ে গেল?
