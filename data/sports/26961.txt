
সাফ অনূর্ধ্ব-১৫ ফুটবলে বাংলাদেশের সেমিফাইনাল নিশ্চিত হয়েছিল আগেই। গ্রুপ চ্যাম্পিয়ন হওয়াটাই ছিল লক্ষ্য। সে লক্ষ্য ভালোভাবেই পূরণ করেছে বাংলাদেশের ছেলেরা। ভুটানকে ৩-০ গোলে হারিয়ে ‘গ্রুপ-সেরা’ হয়েই শেষ চারে পা রেখেছে তারা। গত অক্টোবরে ভুটানের কাছে ৩-১ গোলে হেরেই দেশের ফুটবলকে লজ্জায় ভাসিয়েছিল জাতীয় দল। অনূর্ধ্ব-১৫ দলের আজকের জয় যেন সেই ক্ষতে খানিকটা প্রলেপ।বাংলাদেশের পক্ষে জোড়া গোল মিরাজ মোল্লার। অপর গোলটি শ্রীলঙ্কা ম্যাচের ‘হ্যাটট্রিক-বয়’ ফয়সাল আহমেদ ফাহিমের। ম্যাচের ২৫ মিনিটের মধ্যেই দুর্দান্ত এক গোলে দলকে এগিয়ে দিয়েছিলেন ফাহিম। ৫২ মিনিটে ব্যবধান দ্বিগুণ করেন মিরাজ। ৮০ মিনিটে নিজের দ্বিতীয় গোলে বাংলাদেশের বড় জয় নিশ্চিত করেন মিরাজই।ফাহিমের গোলটি ছিল দর্শনীয়। সিরাজগঞ্জের এই কিশোর ফুটবলার আবারও নিজের গোল করার ক্ষমতার প্রমাণ রাখল। মাঠের ডান দিক দিয়ে বল নিয়ে ভুটানের সীমানায় ঢুকে বাঁ পায়ের ইনসুইং প্লেসিংয়ে গোল করে সে। মিরাজের প্রথম গোলটি ছিল স্বাধীনের ক্রস থেকে। ৮০ মিনিটে মিরাজের শেষ গোলটিও ছিল বুদ্ধিদীপ্ত। এ প্রতিযোগিতার বর্তমান চ্যাম্পিয়ন বাংলাদেশ। ২০১৫ সালে সিলেটে ভারতকে হারিয়ে শিরোপা জয়ের সেই ইতিহাসেরই পুনরাবৃত্তির লক্ষ্য এবার। সেমিফাইনালে অবশ্য শক্ত চ্যালেঞ্জেরই মুখোমুখি হতে হবে দলকে। সেখানে প্রতিপক্ষ হিসেবে বাংলাদেশের সামনে আসতে পারে ভারত ও নেপালের যেকোনো একটি দল।
