
আসছে ফেব্রুয়ারিতে চুক্তির মেয়াদ শেষ হবে। পাকিস্তান ক্রিকেট বোর্ড (পিসিবি) এরই মধ্যে ইঙ্গিত দিয়েছে, ডেভ হোয়াটমোরের সঙ্গে চুক্তিটা আর নবায়ন করা হবে না। এ অবস্থায় হোয়াটমোর নিজেই নিজের অবস্থানটা স্পষ্ট করলেন। পিসিবিকে সাফ জানিয়ে দিয়েছেন, চুক্তি নবায়নের আবেদনই তিনি করবেন না। সরে দাঁড়াবেন পাকিস্তান দলের প্রধান কোচের দায়িত্ব থেকে।কোচের সরে দাঁড়ানোর খবরটা গতকাল এক বিবৃতিতে নিশ্চিত করেছে পিসিবি। পিসিবির দাবি, ‘ব্যক্তিগত ও পারিবারিক’ কারণে চুক্তি নবায়ন না করার সিদ্ধান্ত নিয়েছেন ৫৯ বছর বয়সী হোয়াটমোর। বিবৃতিতে বলা হয়, এ মাসের গোড়ার দিকে হোয়াটমোর পিসিবিকে জানিয়েছেন, ব্যক্তিগত ও পারিবারিক কারণে চুক্তি নবায়ন করতে চান না তিনি। তাঁর সিদ্ধান্তের প্রতি শ্রদ্ধা পিসিবির রয়েছে। তিনি পাকিস্তান ক্রিকেটে যে অবদান রেখেছেন, তা অনস্বীকার্য।’বাংলাদেশ ও শ্রীলঙ্কার সাবেক কোচ হোয়াটমোর পাকিস্তান দলের প্রধান কোচের দায়িত্ব নেন ২০১২ সালের মার্চে। রিচার্ড পাইবাস, বব উলমার ও জিওফ লসনের পর চতুর্থ বিদেশি কোচ হিসেবে দায়িত্বটা নেন শ্রীলঙ্কায় জন্ম নেওয়া  এই কোচ। সময়টা অবশ্য ভালো কাটেনি। এ বছর দক্ষিণ আফ্রিকায় টেস্ট সিরিজে পাকিস্তান ‘ধবলধোলাই’ হলে তাঁকে সরিয়ে দেওয়ার দাবি ওঠে। এ পর্যন্ত ১০ টেস্টে পাকিস্তান জিতেছে মাত্র দুটিতে, সিরিজ জেতেনি একটিও। দলের ব্যর্থতা তো আছেই, হোয়াটমোরের সঙ্গে পাকিস্তানের মূল সমস্যাটা তিনি ‘বিদেশি’ বলে। পাকিস্তান ক্রিকেট যুগ যুগ ধরে থাকা সমস্যাটা দূর করতে পারেননি তিনি। পিসিবি জানতে পেরেছে, ভাষাগত পার্থক্যের কারণে কোচের সঙ্গে ক্রিকেটাররা ঠিকমতো যোগাযোগ করতে পারেন না। এ নিয়ে ড্রেসিংরুমেও নাকি অস্বস্তির শেষ নেই। ভাষাগত পার্থক্য নিয়ে যে বড় বাধা, ব্যাপারটা সম্প্রতি এক সাক্ষাত্কারে স্বীকার করেন পিসিবির অন্তর্বর্তী প্রধান নজম শেঠিও, ‘বিদেশি কোচ নিয়ে আমাদের অবশ্যই কিছু সমস্যা আছে। আমাদের খেলোয়াড়েরা খুব বেশি শিক্ষিত নয়। ইংরেজিতে কথা বলার ক্ষেত্রে তারা খুবই দুর্বল। বিদেশি কোচের সঙ্গে যোগাযোগে সমস্যা হয়। কারণ কোচ কী বলেন, খেলোয়াড়েরা অনেক সময়ই তা বুঝতে পারে না।’
সমস্যাটা যেখানেই থাকুক, এসব এখন মুখ্য নয়। কারণ তিন মাস পরই শেষ হতে চলেছে পাকিস্তান ক্রিকেটে হোয়াটমোর-অধ্যায়। সূত্র: রয়টার্স।
 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে।
