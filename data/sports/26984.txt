
২৫ থেকে ৩৫—এই ১০ মিনিটে মুদ্রার দুই পিঠই ভালোমতো দেখেছিলেন ফার্নান্দো তোরেস। ২৫ মিনিটে গোল করার ১০ মিনিট পরেই লাল কার্ড দেখে মাঠ ছেড়েছিলেন। শেষ পর্যন্ত বার্সেলোনার কাছে চ্যাম্পিয়নস লিগের কোয়ার্টার ফাইনালের প্রথম লেগে ২-১ গোলে হেরেছে অ্যাটলেটিকো মাদ্রিদ। তোরেস বলছেন, গত সপ্তাহের ওই ম্যাচে লাল কার্ড না দেখলে অ্যাটলেটিকো হারত না।
তোরেস লাল কার্ড দেখার আগ পর্যন্ত ওই ম্যাচে ভালোমতোই ছিল অ্যাটলেটিকো। কিন্তু একজন কম নিয়ে আর পেরে ওঠেনি, দ্বিতীয়ার্ধে লুইস সুয়ারেজের দুই গোলে হারতে হয়েছে। তবে সেমিফাইনালের আশা এখনো ভালোমতোই বেঁচে আছে অ্যাটলেটিকোর, কাল জিতলেই চলে যেতে পারে সেমিফাইনালে। তবে তোরেসের দাবি, লাল কার্ড না দেখলে আগের ম্যাচেই অর্ধেক কাজ সেরে রাখতে পারতেন, ‘আমি নিশ্চিত, ১১ জন নিয়ে খেললে আমরা হারতাম না।’ওই লাল কার্ড এখনো মেনে নিতে পারেননি সেটা তাঁর কথাতেই পরিষ্কার, ‘আমি নিশ্চিত দ্বিতীয় হলুদ কার্ডটা আসলে কার্ড ছিল না। হতাশা থেকেই আসলে ওটা হয়ে গেছে। আমি তো আর ইচ্ছা করে পা দিয়ে মাড়িয়ে দিতে চাইনি। এটা একটা হোঁচটের মতো ছিল।’ তবে এর জন্য নিজেরও দায় দেখছেন, ‘আমি শুধু বলতে চাই, ওই কাজটা আমি ইচ্ছা করলেই এড়িয়ে যেতে পারতাম। আমি থাকলে ২-০ গোলেও এগিয়ে যেতে পারতাম, দলও সে জন্য ভুগেছে।’ওই লাল কার্ডের পর দুই রাত বিনিদ্র কেটেছে তোরেসের, ‘ওই লাল কার্ডটা ভুলতে আমার দুই দিন লেগেছে। আমি শুধু একা থাকতে চেয়েছিলাম। ওই লাল কার্ডের পরেই মনে হচ্ছিল, এটা আমার ক্যারিয়ারের সবচেয়ে বাজে লাল কার্ড।’কাল গ্যালারি থেকে দর্শক হয়েই তাই দলের মঙ্গল কামনা করতে হবে তোরেসকে! লাল কার্ডের​ খাঁড়ায় যে খেলতেই পারবেন না । প্রায়শ্চিত্তের সুযোগও তাই আপাতত নেই। সূত্র: ফোরফোরটু।
