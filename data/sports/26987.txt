
২০০৭-এর ৯ ফেব্রুয়ারি জাতীয় দলে অভিষেক তামিম ইকবালের। আন্তর্জাতিক আঙিনায় যত সময় গড়িয়েছে, নিজের জায়গাটা ততই পোক্ত হয়েছে এই বাঁহাতি ওপেনারের। নিজেকে প্রতিষ্ঠা করেছেন বাংলাদেশের ক্রিকেট ইতিহাসেই অন্যতম সেরা ব্যাটসম্যান হিসেবে। এক প্রান্তে তামিমের ভিত্তি যত শক্ত হয়েছে, তাঁর অপর প্রান্ত ততটাই যেন নড়বড়ে। প্রায় এক দশক কাটিয়ে বাঁহাতি ওপেনারের বদল হয়েছে একের পর এক সঙ্গী।
শাহরিয়ার নাফীস থেকে শুরু করে মোহাম্মদ মিঠুন—তিন সংস্করণ মিলিয়ে ২৮৪ ইনিংসে তামিমের সঙ্গী হয়েছেন ১৫ জন! এর মধ্যে গত দেড় বছরে পেয়েছেন চারজন—এনামুল হক, লিটন দাস, সৌম্য সরকার ও মোহাম্মদ মিঠুন। একটা দলের স্থিতির জন্য উদ্বোধনী জুটিটাও থিতু হওয়া দরকার। কিন্তু কেন এখনো নিজের স্থায়ী সঙ্গী কেন পেলেন না? তামিম বললেন, ‘আন্তর্জাতিক ক্রিকেট খুব একটা সহজ জায়গা নয়। হয়তো আপনি এসে দ্রুতই সাফল্য পেতে পারেন। কিন্তু যখন আপনাকে নিয়ে প্রতিপক্ষ বিশ্লেষণ করবে, তখন আপনার জন্য কঠিন হয়ে যাবে।’তবে তামিম হতাশ হচ্ছেন না। তাঁর আশা, ওপেনিং জুটিতে দুর্দান্ত এক সঙ্গী পাবেন শিগগিরই, ‘যারাই এখন আমার সঙ্গে শুরুটা করছে, সবাই এখনো তরুণ। আমি প্রায় ১০ বছর ধরে জাতীয় দলে খেলছি, ওরা হয়তো এক-দুই বছর খেলছে। ওদেরকে আরও সময় দেওয়া উচিত, যাতে নিজেদের আরও উন্নতি করে বাংলাদেশকে বহু দিন সেবা দিতে পারে। এক-দুই বছর পর যখন তারা ভালো (ধারাবাহিক) করা শুরু করবে, ওরাই হবে বাংলাদেশের ভবিষ্যৎ।’
