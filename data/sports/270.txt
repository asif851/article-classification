
এক বছর আগেই প্রথম ধাক্কাটি খেয়েছিলেন সাঈদ আজমল। গত বছর ৯ সেপ্টেম্বর ত্রুটিপূর্ণ বোলিং অ্যাকশনের দায়ে আইসিসি নিষিদ্ধ ঘোষণা করে আজমলকে। বোলিং অ্যাকশন শোধরাতে না পেরে বিশ্বকাপ থেকেই নাম কাটিয়ে ফেলেন এই অফ স্পিনার। নির্বাসন থেকে আন্তর্জাতিক ক্রিকেটে ফিরেছিলেন গত এপ্রিলের বাংলাদেশ সফরেই। কিন্তু পরিবর্তিত বোলিং অ্যাকশনে আজমলকে চেনা যায়নি একেবারেই। পাকিস্তানের স্থানীয় ক্রিকেটেও খুব একটা ভালো করতে পারছেন না তিনি। হতাশ আজমলের নাকি তাই অবসরের ভাবনাটা শুরু করে দিয়েছেন।বোলিং অ্যাকশন শুধরে স্থানীয় ক্রিকেটে ফিরেছিলেন বিশ্বকাপের পরপরই। বাংলাদেশ সফরেই নতুন বোলিং অ্যাকশনে দেখা দেন আজমল। বদলে যাওয়া অ্যাকশনে আজমল নিজেই যেন বদলে গেলেন। ১৭ এপ্রিলের প্রথম খেলায় ক্যারিয়ারের সবচেয়ে বাজে বোলিং ফিগার নিয়ে মাঠ ছাড়েন। ১০ ওভার বল করে ৭৪ রান দিয়েও ছিলেন উইকেট শূন্য। দুই ওয়ানডেতে উইকেট পেয়েছিলেন মাত্র একটি। একমাত্র টি-টোয়েন্টিতেও পাননি কোনো উইকেট। মাঝখানে ইংলিশ কাউন্টিও খেলেছেন, সেখানেও সাদামাটা পারফরম্যান্স। পাকিস্তানের টি-টোয়েন্টি লিগেও তথৈবচ অবস্থা। চার ম্যাচে ৬২ গড়ে মাত্র ২টি উইকেট। নিজের ওপর রাগ করে খেলাই ছেড়ে দিতে চাচ্ছেন এখন! তাঁর সঙ্গে ঘনিষ্ঠ একটি সূত্রের বরাত দিয়ে বার্তা সংস্থা পিটিআই জানিয়েছে আজমল নাকি নিজের বোলিংয়ে প্রচণ্ড হতাশ। পরিবর্তিত বোলিং অ্যাকশন এখনো পুরোপুরি বশে আয়ত্তে আনতে পারেননি। সে জন্য পাকিস্তানের ওই ঘরোয়া প্রতিযোগিতার শেষ ম্যাচ থেকে নিজের নাম প্রত্যাহার করে নিয়েছেন তিনি।এহেন পারফরম্যান্সের পর জাতীয় দলে ডাক পাওয়ার আশাও ছেড়ে দিয়েছেন আজমল। নির্বাচকদের নজর কাড়তে না পেরে নিজের আন্তর্জাতিক ক্যারিয়ারের শেষও দেখতে পাচ্ছেন সাঁইত্রিশ বছরের এই অফ স্পিনার। এই ভাবনা থেকেই আসছে অবসরের চিন্তা। প্রধান নির্বাচক হারুন রশিদ অবশ্য এখনই হাল ছাড়তে মানা করেছেন। ‘বোলিং অ্যাকশন পরিবর্তন করে ফেরা বেশ কষ্টকর। কিন্তু সে চেষ্টা করছে। সে যদি ভালো করে তাহলে অবশ্যই সে দলে ফিরতে পারবে।’হারুন যতই আশার বাণী শোনান না কেন এই বয়সে আবার ফিরে আসতে হলে অবিশ্বাস্য কিছুই করে দেখাতে হবে আজমলকে। কিন্তু বল হাতে যে নিজেকেই এখন খুঁজে ফিরছেন তিনি। আন্তর্জাতিক ক্রিকেটকে বিদায় বলার সময় তবে কি তবে চলেই আসল এই অফ স্পিনারের! সূত্র: পিটিআই
