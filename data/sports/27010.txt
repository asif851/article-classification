
জানতেন আর ফেরা হবে না। তার পরও শিবনারায়ণ চন্দরপল হয়তো মনের মধ্যে ক্ষীণ একটা আশা ধরে রেখেছিলেন—যদি একটা সুযোগ আসে! সেই আশাটা ছিল বলেই গত বছর জুনে একটি ক্রিকেট ওয়েবসাইটকে বলেছিলেন, ‘বছরের শেষ পর্যন্ত অপেক্ষা করি, দেখা যাক কী হয়!’বছর শেষ হয়ে আরও একটা নতুন বছর এল। চন্দরপল সুযোগ আর পেলেনই না। অবশেষে যেন বুঝতে পারলেন, ফেরার পথটা চিরতরে রুদ্ধ হয়ে গেছে। কাল তাই ওয়েস্ট ইন্ডিজ ক্রিকেট বোর্ডকে ই-মেইল বার্তায় জানিয়ে দিলেন—আন্তর্জাতিক ক্রিকেট আর খেলবেন না। আনুষ্ঠানিক এ ঘোষণায় আসলে শেষ হলো ওয়েস্ট ইন্ডিজ ক্রিকেট এবং বিশ্ব ক্রিকেটের একটা অধ্যায়ও। অবসর নেওয়ার আগ পর্যন্ত তিনি ছিলেন সময়ের সবচেয়ে পুরোনো আন্তর্জাতিক ক্রিকেটার। তাঁর আগে অভিষিক্ত এমন কেউই আর এখন আন্তর্জাতিক ক্রিকেটে নেই!চন্দরপলের অবসর ঘোষণাটা আসলে ছিল সময়ের ব্যাপার। ২০১৫ সালের মার্চের পর আর ওয়েস্ট ইন্ডিজ টেস্ট দলে সুযোগ মেলেনি তাঁর। ইংল্যান্ডের বিপক্ষে খেলা নিজের সর্বশেষ সিরিজে তিন টেস্টের ৬ ইনিংসে করেছিলেন মাত্র ৯২ রান! ক্যারিয়ার গড় যেখানে ৫১.৩৭, সেখানে ২০১৪ সালের ডিসেম্বরের পর খেলা ৬ টেস্টে গড় মাত্র ১৬.৬৩। ওই ফর্মের পর সেই যে বাদ পড়েন, পরে আর তাঁকে বিবেচনায় নেননি নির্বাচকেরা। নির্বাচক কমিটির প্রধান ক্লাইভ লয়েড তো সরাসরিই বলে দিয়েছিলেন, চন্দরপলকে নিয়ে আর ভাবছেন না তাঁরা, নতুনদের নিয়েই ভবিষ্যতের দল গড়তে চান।অদ্ভুত স্টান্সের কারণে সবার নজর কেড়েছিলেন শুরুতে। তবে নিয়মিত রান করে গেলেও ক্যারিয়ারের প্রথম দিকে ব্রায়ান লারার দ্যুতিতে তাঁকে থাকতে হয় আড়ালেই। কিন্তু লারার বিদায়ের পর ক্যারিবীয় ব্যাটিংয়ের সবচেয়ে বড় আস্থা হয়ে ওঠেন। ১৬৪ টেস্টে ১১৮৬৭ রান। টেস্ট ইতিহাসে তাঁর চেয়ে বেশি রান করেছেন মাত্র ৬ জন, ওয়েস্ট ইন্ডিয়ানদের মধ্যে শুধু লারা। আর মাত্র ৮৭ রান করলেই লারাকে পেরিয়ে ওয়েস্ট ইন্ডিজের পক্ষে সর্বোচ্চ টেস্ট রানের মালিকও হতে পারতেন। সেই সুযোগটাই যে আর পেলেন না ৪১ বছর বয়সী গায়ানিজ ব্যাটসম্যান!
১৯৯৪ সালের মার্চে ইংল্যান্ডের বিপক্ষে গায়ানা টেস্ট দিয়ে আন্তর্জাতিক ক্রিকেটে অভিষেক, সেই ইংল্যান্ডের বিপক্ষেই গত বছর বারবাডোজ টেস্টটা তাঁর ক্যারিয়ারের শেষ আন্তর্জাতিক ম্যাচ হয়ে রইল। ২৬৮টি ওয়ানডেতে ৪১.৬০ গড়ে ৮৭৭৮ রান। মাঝে খেলেছেন দেশের হয়ে ২২টি টি-টোয়েন্টিও। টেস্টে ৫ ও ৬ নম্বরে ব্যাট করে চন্দরপলের (৯৪১১) চেয়ে বেশি রান করেছেন শুধু একজনই—স্টিভ ওয়াহ (৯৯১৯)।
তবে এসব পরিসংখ্যান ছাপিয়ে চন্দরপলকে ক্রিকেট মনে রাখবে লড়াকু এক ব্যাটসম্যান হিসেবে। দারুণ বিপর্যয়ে যিনি ক্রিজে থাকলে বেঁচে থাকত দলের আশাটাও। ক্রিকইনফো।
চন্দরপলের ক্যারিয়ার
                   টেস্ট            ওয়ানডে         টি-টোয়েন্টি
ম্যাচ              ১৬৪            ২৬৮               ২২
রান              ১১৮৬৭         ৮৭৭৮             ৩৪৩
সর্বোচ্চ          ২০৩*          ১৫০*             ৪১
গড়               ৫১.৩৭         ৪১.৬০            ২০.১৭
১০০/৫০        ৩০/৬৬         ১১/৫৯             -
উইকেট         ৯                ১৪                 -
 
