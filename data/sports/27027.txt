
সাব্বির যা করেছেন, বিসিবি সেটিকে ‘গুরুতর শৃঙ্খলাবহির্ভূত’ কাজ বলছে। যে কারণে বিপিএল-চুক্তির ৩০ শতাংশ অর্থ জরিমানা করা হয়েছে তাঁকে। সেই গুরুতর শৃঙ্খলাবহির্ভূত কাজটি কী ছিল, সেটি নিয়ে এই মুহূর্তে ব্যাপক আলোচনা। সামাজিক যোগাযোগমাধ্যমে এটি নিয়ে আলোচনা-সমালোচনা বিতর্ক তো আছেই। টিম হোটেলে নারী অতিথি নিয়ে যাওয়াটাই যে সাব্বিরের সেই ‘গুরুতর শৃঙ্খলাবহির্ভূত কাজ’—এটি এরই মধ্যে চাউর হয়ে গেছে।এমন একটা পরিস্থিতিতে আত্মপক্ষ সমর্থনে নেমেছেন রাজশাহী কিংস ও জাতীয় দলের এই ব্যাটসম্যান। ফেসবুকে দেওয়া এক ভিডিও বার্তায় তিনি সব অভিযোগ অস্বীকার করেছেন। বলেছেন, তাঁর সঙ্গে তোলা ছবির যদি অপব্যবহার হয়, তাহলে তাঁর কিছুই করার নেই।ভিডিও বার্তায় প্রথমেই তিনি প্রশ্ন রেখেছেন, ‘আপনারা কয়েক দিন ধরে আমার সম্পর্কে যা শুনছেন, আপনাদের কি বিশ্বাস হয়, আমি এসব করতে পারি? আপনারা যদি মনে করেন, এসব কাজ আমি করতে পারি, তাহলে আমার কিছুই বলার নেই।’নিজের অবস্থান ব্যাখ্যা করতে গিয়ে সাব্বিরের বক্তব্য, ‘আমার মেয়ে ভক্ত আছে, ছেলে ভক্তও আছে। ছোট থেকে বৃদ্ধ পর্যন্ত সবাই আমার ভক্ত। আমি কখনোই তাদের ছবি তুলতে মানা করতে পারি না। আমি যখন রেস্টুরেন্টে খেতে যাই, শপিং মলে শপিং করতে যাই, কিংবা হলে সিনেমা দেখতে যাই, তারা যদি আমার সঙ্গে ছবি তুলতে চায়, আমি কী করে তাদের মানা করি?’তাঁর সঙ্গে তোলা ছবির অপব্যবহার হওয়াতেই তিনি এই সমস্যায় পড়েছেন বলে মনে করেন সাব্বির, ‘মেয়েরা আমার সঙ্গে সিঙ্গেল ছবি তোলে, ছেলেরাও তোলে। এসব ছবি তারা ফেসবুকে দেয়, বিভিন্ন মাধ্যমে দেয়। এই ছবির অপব্যবহার যদি কেউ করে, সেটি কি আমার দোষ?’সবশেষে সাব্বির তাঁর এই ভিডিওটি সামাজিক যোগাযোগমাধ্যমে ছড়িয়ে দেওয়ার আহ্বান জানিয়ে বলেছেন, ‘সবাই জানুক, বুঝুক, আমি এমন কাজ কখনোই করতে পারি না।’ ‘এমন কাজ’ বলতে সাব্বির নারী–বিষয়ক কেলেঙ্কারিকেই বুঝিয়েছেন।ভিডিওতে সাব্বির সবার কাছে দোয়া চেয়ে ভবিষ্যতে ভালো খেলারই প্রত্যয় জানিয়েছেন।
