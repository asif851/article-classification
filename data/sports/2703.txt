
আর একটা ম্যাচ। চীন ওপেনে টমাস বার্ডিচকে আজ হারাতে পারলেই নাদাল উঠে যাবেন ফাইনালে। রাফায়েল নাদাল শিরোপার চেয়েও দৃষ্টিসীমায় বেশি করে দেখছেন যেন র‌্যাঙ্কিংয়ের শীর্ষস্থান। আজ জিতলেই দুই বছর পর উদ্ধার করতে পারবেন হারানো সিংহাসনটা, যেখানে ১০১ সপ্তাহ ধরে বসে আছেন নোভাক জোকোভিচ।সেই সম্ভাবনাটা বেইজিংয়ে কাল আর একটু হলেই হাত ফসকে যাচ্ছিল। র‌্যাঙ্কিংয়ে ১৯ নম্বর ফ্যাবিও ফনিনির কাছে তো হারতেই বসেছিলেন। প্রথম সেটে ৬-২ গেমে হারার পর দ্বিতীয় সেটেও পিছিয়ে পড়েছিলেন ৪-১ গেমে। বাকিটা দুর্দান্ত এক প্রত্যাবর্তনের গল্প। সপ্তম গেমে ইতালিয়ান ফনিনির সার্ভিস ব্রেক করেছেন নাদাল। শেষ পর্যন্ত ম্যাচ জিতে নেন ২-৬, ৬-৪, ৬-১ গেমে।সেমিফাইনালের আগে কি কিছুটা চাপ অনুভব করছেন? নাদালের নাকি সে রকম কিছু মনে হচ্ছে না, ‘আমি কোনো চাপ টের পাচ্ছি না। সব শেষে এটা শুধুই আরেকটা ম্যাচ। হ্যাঁ, পরিস্থিতির কারণে এটা একটু স্পেশাল, কিন্তু এর বেশি কিছু নয়।’এই মৌসুমে হার্ড কোর্টে অপরাজিত নাদালকে কি বার্ডিচ আজ থামাতে পারবেন? এএফপি।
