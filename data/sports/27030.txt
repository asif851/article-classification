
ওয়ানডে ম্যাচ হলে মাশরাফি বিন মুর্তজা সবাইকে বলতেন, ‘নিশ্চিন্তে বসে থাকুন, আমরা দেখছি।’ টি-টোয়েন্টি বলেই তা বলতে পারছেন না। কারণ তিনি মনে করেন, ‘টি-টোয়েন্টিতে ছোট দল-বড় দল বলে কিছু নেই। এখানে যেকোনো কিছু ঘটতে পারে।’
ধর্মশালায় টিম হোটেল ‘দ্য প্যাভিলিয়ন’-এর রেস্তোরাঁয় বসে কথা বলতে বলতে মাশরাফি নিজের ডান হাতটা মেলে ধরলেন। বুড়ো আঙুল থেকে তালুর দিকে বেশ খানিকটা জায়গা ফুলে আছে। হল্যান্ডের বিপক্ষে ম্যাচে বোলিংয়ের সময় ব্যাটসম্যানের জোরালো একটা ড্রাইভ ঠেকাতে গিয়ে হাতের ওই অবস্থা। ওই ম্যাচে খেলাটাই অনিশ্চিত ছিল। সকালে উঠে পিঠের ব্যথায় নড়তেই পারছিলেন না। পরদিনের আয়ারল্যান্ড ম্যাচ নিয়েও একেবারে নিশ্চিত কিছু বলতে পারলেন না।
চোট এখন বাংলাদেশ দলের ছায়াসঙ্গী। মুস্তাফিজুর রহমান প্রথম পর্ব থেকেই ছিটকে পড়েছেন। এশিয়া কাপে কুঁচকিতে পাওয়া চোট সাকিবকে এখনো ভোগাচ্ছে। হল্যান্ডের বিপক্ষে মাঠে নামতে হয়েছে ব্যথানাশক ইনজেকশন দিয়ে। টুকটাক সমস্যা আছে আরও দু-তিনজনের। তাসকিন আহমেদ ও আরাফাত সানির বোলিং অ্যাকশন নিয়ে প্রশ্ন ওঠাটা অস্বস্তির খাতায় নতুন সংযোজন।
সব মিলিয়ে আজ আয়ারল্যান্ডের বিপক্ষে ম্যাচটাকে ভালো একটা পরীক্ষাই মনে হচ্ছে মাশরাফির। যে আয়ারল্যান্ড ওমানের কাছেই হেরে বসেছে, তাদের নিয়ে এত দুশ্চিন্তা! তামিম ইকবাল যেটির ভালো-মন্দ দুটি দিকই দেখছেন, ‘ওমান আয়ারল্যান্ডকে হারিয়েছে মানে এখন ওমানকে নিয়েও ভাবতে হবে।’ সংবাদ সম্মেলনে কোচ চন্ডিকা হাথুরুসিংহেও যেমন বললেন, ‘ওই জয়ের পর এখন ওমান যেকোনো দলকেই হারানো সম্ভব বলে ভাববে।’
ওমানের চিন্তা পরে। ওই ম্যাচ আগামী পরশু। এর আগে আজ আয়ারল্যান্ডের বিপক্ষে জিতলে তা বড় কোনো সমস্যা হওয়ার কথা নয়। এই দুই ম্যাচেই একটা সমস্যা নিয়ে অবশ্য খুব ভাবছেন মাশরাফি। ওমান-আয়ারল্যান্ড ম্যাচটা বাংলাদেশের খেলোয়াড়েরা হোটেলে ফিরে দল বেঁধেই দেখেছেন। শেষ দিকে আইরিশ বোলারদের ওভাবে ওয়াইড আর ফুল টস করতে দেখে এটাও বুঝেছেন, রাতের ম্যাচে শিশির এখানে ভালোই ভোগাবে। বিশেষ করে পরে ফিল্ডিং করা দলকে। মাশরাফি তাই আজ খুব করে টসটা জিততে চাইছেন।
‘শিশির’ যাঁর জীবনের সঙ্গে অঙ্গাঙ্গিভাবে জড়িয়ে, সেই সাকিব আল হাসান আরও অনেকের মতো কাল অনুশীলনে আসেননি। দুপুরে বাংলাদেশের অনুশীলন ছিল ঐচ্ছিক। সাকিবের মতো মাশরাফি, তামিম ও মাহমুদউল্লাহও হোটেলেই দিন কাটালেন। আতশি কাচের নিচে পড়া দুই বোলারও।
মুশফিক ও সাকিবের ফর্ম দলের জন্য বড় একটা দুশ্চিন্তা। সাকিবকে দেখে অবশ্য বোঝারই উপায় নেই, ব্যাটে-বলে তাঁর সময়টা এমন খারাপ যাচ্ছে! গত কিছুদিনের বিবর্ণ সাকিবকে নিয়ে প্রশ্নটাকে যেমন গায়েই মাখলেন না। কোনো কিছু নিয়েই তাঁর বেশি ভাবার অভ্যাস নেই। হোটেলের রেস্তোরাঁর পাশের চাতালে সাকিবের নতুন ব্যাটে নক করতে করতে তামিম যেমন বললেন, ‘সাকিবের কোনো কিছুতেই কিছু আসে যায় না। আমি যেমন এই ব্যাট দিয়ে খেলতেই পারব না। সাকিবের একটা ব্যাট হলেই হলো।’
পাহাড়ের ওপরে ‘দ্য প্যাভিলিয়ন’ হোটেল। হিমাচল ক্রিকেট অ্যাসোসিয়েশনের নিজস্ব সম্পত্তি। ৭২ রুমের হোটেলে চারটি আলাদা ভবন। যেগুলোর নাম বিখ্যাত চার ক্রিকেট মাঠের নামে—লর্ডস, ইডেন গার্ডেন, এসসিজি ও ওয়ান্ডারার্স। হোটেলের দায়িত্বে থাকা ভারতীয় পর্যটন করপোরেশনের কর্ত্রীকে তামিম মজা করে বললেন, ‘এখানে একটা “মিরপুর”-ও বানিয়ে ফেলুন।’ বাঙালি ভদ্রমহিলা জবাব দিলেন, ‘গত কিছুদিন বাংলাদেশ যেমন খেলছে, তাতে “মিরপুর” হয়তো একটা বানাতেই হবে।’
আজ ধর্মশালার অবশ্য মিরপুরের রূপ নেওয়ার কোনো সম্ভাবনাই নেই। হল্যান্ডের বিপক্ষে ম্যাচ খেলার সময় একটু অদ্ভুতই লেগেছে বাংলাদেশের ক্রিকেটারদের। সর্বশেষ কবে এমন দর্শকশূন্য মাঠে খেলতে হয়েছে, সেটি যে কেউ মনেই করতে পারছেন না। আজও কোনো ব্যতিক্রম হওয়ার কারণ নেই।
গ্যালারি বিরান থাকুক, তাতে কী! মাশরাফিদের তাতে প্রেরণার অভাব হয় না। বাংলাদেশ থেকে কোটি কোটি চোখ যে প্রত্যাশাভরে তাকিয়ে, সেটি যে তাঁদের ভালোই জানা।
বাংলাদেশ-আয়ারল্যান্ডপরিসংখ্যানের আলোয়ম্যাচ বাংলাদেশ আয়ারল্যান্ডমোট ৪ ৩ ১বিশ্বকাপে ১ ০ ১দলীয় সর্বোচ্চবাংলাদেশ১৯০/৫, বেলফাস্ট, ২০১২আয়ারল্যান্ড১৪৫/৬, বেলফাস্ট, ২০১২দলীয় সর্বনিম্নবাংলাদেশ১৩৭/৮, ট্রেন্ট ব্রিজ, ২০০৯আয়ারল্যান্ড১১৯/৮, বেলফাস্ট, ২০১২সবচেয়ে বেশি রানবাংলাদেশ৯২, তামিম ইকবালআয়ারল্যান্ড১১০, গ্যারি উইলসনসর্বোচ্চ ইনিংসবাংলাদেশ৫৭, সাকিব আল হাসান, বেলফাস্ট, ২০১২আয়ারল্যান্ড৪১*, গ্যারি উইলসন, বেলফাস্ট, ২০১২সবচেয়ে বেশি উইকেটবাংলাদেশ৮, ইলিয়াস সানিআয়ারল্যান্ড৫, পল স্টার্লিং ও ট্রেন্ট জনস্টনসেরা বোলিংবাংলাদেশ৫/১৩, ইলিয়াস সানি, বেলফাস্ট, ২০১২আয়ারল্যান্ড৩/২০, ট্রেন্ট ব্রিজ, ২০০৯
