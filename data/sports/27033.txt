

পাকিস্তান সুপার লিগে (পিএসএল) করাচি কিংসের হয়ে খেলবেন সাকিব আল হাসান। আজ সংযুক্ত আরব আমিরাতে বিপিএলের আদলে পাকিস্তানের এই টি-টোয়েন্টি লিগের খেলোয়াড় ড্রাফট চলছে। খেলোয়াড়দের শীর্ষ ক্যাটাগরি ‘প্লাটিনাম’-এর খেলোয়াড় বাছাইয়ে সাকিবকে একমাত্র বিদেশি হিসেবে বেছে নিয়েছে করাচি।সাকিব সতীর্থ হিসেবে পেয়েছেন শোয়েব মালিক ও সোহেল তানভীরকে। প্লাটিনাম গ্রুপের খেলোয়াড়দের প্রত্যেকের মূল্য ১ লাখ ৪০ হাজার ডলার। বাংলাদেশি মুদ্রায় যেটি ১ কোটি টাকার কিছু বেশি। পরে ডায়মন্ড ক্যাটাগরি থেকে এই দলে যুক্ত হয়েছেন ইমদাদ ওয়াসিম, রবি বোপারা ও লেন্ডল সিমন্স।টি-টোয়েন্টির বড় তারকাদের মধ্যে পেশোয়ার জালমিতে গেছেন শহীদ আফ্রিদি, ক্রিস গেইলকে নিয়েছে লাহোর কোয়াল্যান্ডার্স আর কোয়েটা গ্ল্যাডিয়েটর্সে খেলবেন কেভিন পিটারসেন।বাংলাদেশি খেলোয়াড়দের মধ্যে একমাত্র সাকিবই আছেন প্লাটিনাম ক্যাটাগরিতে। ডায়মন্ড ক্যাটাগরিতে বাংলাদেশের কেউ নেই। তামিম ইকবাল, সৌম্য সরকার, মুস্তাফিজুর রহমান, মুশফিকুর রহিম, শাহরিয়ার নাফীস আছেন গোল্ড ক্যাটাগরিতে। সিলভার ক্যাটাগরিতে আছেন মুমিনুল হক, ইমরুল কায়েস, মাহমুদউল্লাহ ও এনামুল হক। গোল্ড ক্যাটাগরির খেলোয়াড়দের দাম ৫০ হাজার ডলার, সিলভার ক্যাটাগরির ২৫ হাজার।সংযুক্ত আরব আমিরাতে ৪ ফেব্রুয়ারি শুরু হবে ৫ দলের এই টুর্নামেন্ট। ফাইনাল ২৩ ফেব্রুয়ারি​। পাকিস্তানের ১৩৭ ও ১৭১ জন বিদেশি ক্রিকেটার অংশ নিচ্ছেন খেলোয়াড়দের লটারিতে। বিপিএলের মতোই হবে লটারি। খেলোয়াড়দের প্লাটিনাম, ডায়মন্ড, গোল্ড, সিলভার ও ইমার্জিং—​এই পাঁচটি ক্যাটাগরিতে ভাগ করা হয়েছে। প্রথম তিনটি ক্যাটাগরি থেকে তিনজন করে খেলোয়াড় নিতে পারবে একেকটি দল। উদীয়মান খেলোয়াড় ক্যাটাগরি থেকে দুজনকে নিতেই হবে। সিলভার ক্যাটাগরি থেকে নেওয়া যাবে পাঁচজন।প্রত্যেকটি দলে কমপক্ষে চারজন করে বিদেশি খেলোয়াড় রাখার নিয়ম করে দিয়েছে পিসিবি, অনেকটা বিপিএলের মতো। যাতে টুর্নামেন্টে বিদেশি তারকাদের অংশগ্রহণ নিশ্চিত হয়। আকর্ষণও বাড়ে। কেভিন পিটারসন, ক্রিস গেইল, শেন ওয়াটসন, তিলকরত্নে দিশলানের মতো তারকারা এরই মধ্যে আগ্রহ দেখিয়েছেন এই টুর্নামেন্টে খেলার।খেলোয়াড় ড্রাফটে থাকা বিদেশি খেলোয়াড়দের মধ্যে সর্বোচ্চ ৫৯ জন আছেন ইংল্যান্ডের। ওয়েস্ট ইন্ডিজের ৩৮, শ্রীলঙ্কার ২২, বাংলাদেশ ও অস্ট্রেলিয়ার ১০ জন করে​ এবং দক্ষিণ আফ্রিকার আছে ৭ জন। আগামীকালও এই ড্রাফট অনুষ্ঠিত হবে, আজ দল না-পাওয়া খেলোয়াড়দের আগামীকালও সুযোগ থাকছে।
কে কোন দলে:করাচি কিংস: সাকিব আল হাসান, শোয়েব মালিক, সোহেল তানভীর, ইমদাদ ওয়াসিম, রবি বোপারা, লেন্ডল সিমন্সইসলামাবাদ ইউনাইটেড: শেন ওয়াটসন, আন্দ্রে রাসেল, মিসবাহ-উল-হক, স্যামুয়েল বদ্রি, মোহাম্মদ ইরফান, ব্র্যাড হাডিনপেশোয়ার জালমি: শহীদ আফ্রিদি, ওয়াহাব রিয়াজ, ড্যারেন স্যামি, কামরান আকমল, মোহাম্মদ হাফিজ, ক্রিস জর্ডানকোয়েটা গ্ল্যাডিয়েটর্স: কেভিন পিটারসেন, সরফরাজ আহমেদ, আহমেদ শেহজাদ, আনওয়ার আলী, জেসন হোল্ডার, লুক রাইকলাহোর কোয়াল্যান্ডার্স: ক্রিস গেইল, ডোয়াইন ব্রাভো, উমর আকমল, মোহাম্মদ রিজওয়ান, ইয়াসির শাহ, শোয়েব মাকসুদ
আরও পড়ুন:
পাকিস্তান সুপার লিগে দশ বাংলাদেশি
