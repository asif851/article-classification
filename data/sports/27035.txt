
চুপি চুপি অভিসারপর্ব শেষ। মাস খানেক আগে থেকেই প্রকাশ্যে একত্রে চলার শুরু। কিন্তু এখনো বিয়েটা হয়নি। বলা হচ্ছে বিরাট কোহলি এবং তাঁর বাগদত্তা আনুশকা শর্মার কথা। কিন্তু এদিন তাঁদের স্বামী-স্ত্রী বানিয়ে দিলেন অস্ট্রেলিয়ার সাবেক ক্রিকেটার মাইকেল স্ল্যাটার! মেলবোর্ন টেস্টের শেষ দিনে পুরস্কার বিতরণী অনুষ্ঠানের উপস্থাপক হিসেবে এই ভুল করে বসেন স্ল্যাটার। বলিউড অভিনেত্রী আনুশকা শর্মাকে পরিচয় করিয়ে দেন কোহলির ‘বউ’ বলে। পরে অবশ্য নিজের ভুল বুঝতে পারেন স্ল্যাটার। দ্রুতই সংশোধন করে বলেন কোহলির বাগদত্তা। মেলবোর্নে টেস্ট চলাকালে যেভাবে গ্যালারিতে ছায়া হয়ে আনুশকা অনুসরণ করেছেন কোহলিকে, তাতে স্ল্যাটার কেন, অন্য যে কেউই তাঁকে ভারতের নতুন টেস্ট অধিনায়কের বউ মনে করতে পারেন! আইএএনএস।
