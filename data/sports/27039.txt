
এবার বিশ্বকাপে সার্জিও আগুয়েরো ঠিক নিজের ছন্দে ফিরতে পারেননি। গ্রুপ পর্বের তিন ম্যাচেই ছিলেন নিজের ছায়া। জানা গিয়েছিল, চোটে ভুগছেন আর্জেন্টাইন স্ট্রাইকার। চোটের কারণে নাইজেরিয়ার বিপক্ষে প্রথমার্ধের পুরো সময়ে খেলতেই পারেননি। দ্বিতীয় পর্বে সুইজারল্যান্ডের বিপক্ষে খেলতে পারবেন না—এটি নিশ্চিত ছিল। এখন জোর গুঞ্জন, বিশ্বকাপ-অধ্যায় শেষ সিটি তারকার!গতকাল আর্জেন্টিনার জনপ্রিয় পত্রিকা ‘ক্লারিন’-এর ওয়েবসাইটে খবর প্রকাশ: ‘সকালে একটি দুঃসংবাদ নিশ্চিত হলো। তাঁর (আগুয়েরো) আর বিশ্বকাপ খেলা হচ্ছে না।’ কোচ আলেসান্দ্রো সাবেলা আর্জেন্টিনার একটি টিভিতে জানান, আগুয়েরো মাংসপেশির ব্যথায় ভুগছেন। দলের চিকিত্সক ড্যানিয়েল মার্টিনেজও নাকি নিশ্চিত করেছেন ‘ক্লারিন’ যা অনুমান করেছে, তা ভুল নয়!
আগুয়েরোর বিকল্প আর্জেন্টিনা কোচকে যে ভাবতে হচ্ছে, সেটি বোঝা গিয়েছিল নাইজেরিয়া ম্যাচের পরই। ঠারেঠোরে বুঝিয়েছিলেন, আগুয়েরোর বিকল্প তাঁর হাতে আছে। সাবেলা বলেছিলেন, ‘আগুয়েরোর মতো আরও ফরোয়ার্ড আমাদের রয়েছে। এমনকি ভিন্ন ধরনের ফরোয়ার্ডও আছে, যেমন—লাভেজ্জি। উইঙ্গার হিসেবে সে সিদ্ধহস্ত। দারুণ জায়গা দখল করতে পারে।’ রয়টার্স।
