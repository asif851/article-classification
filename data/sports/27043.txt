
আন্তর্জাতিক ম্যাচ মানেই এখন আর বাংলাদেশের জন্য পরাজয়ের ধারাবাহিকতা নয়। বাংলাদেশ দল এখন প্রতিটা ম্যাচই খেলতে নামে জয়ের লক্ষ্যে। সেই লক্ষ্য পূরণও হচ্ছে নিয়মিত। অথচ এই সময়ে এসেই কিনা আন্তর্জাতিক ক্রিকেট থেকে লম্বা বিরতি!
গত মাসে শেষ হওয়া টি-টোয়েন্টি বিশ্বকাপের পর বাংলাদেশ দল আবার আন্তর্জাতিক ম্যাচ খেলবে আগস্টে। ভারতের বিপক্ষে টেস্টটা পিছিয়ে যেতে পারে বলে নিশ্চয়তা নেই সেটারও। এই দীর্ঘ বিরতি আন্তর্জাতিক ক্রিকেটের সাফল্যের ধারাবাহিকতায় ছেদ টানতে পারে বলে শঙ্কা অনেকেরই। এমনকি তামিম ইকবালও মনে করেন, ‘এই সময়ে আন্তর্জাতিক ম্যাচ হলে আমাদের জন্য খুব ইতিবাচক হতো। খেলোয়াড়দের মধ্যে এখন যে আত্মবিশ্বাসটা আছে, সেটা কাজে লাগত।’তবে আন্তর্জাতিক ক্রিকেট নেই বলে হাত-পা গুটিয়ে বসে থাকছেন না ক্রিকেটাররা। আজ থেকে শুরু প্রিমিয়ার লিগে খেলছেন সবাই। আবাহনীর অধিনায়ক তামিমের ধ্যান-জ্ঞানও এখন এই লিগই, ‘আন্তর্জাতিক ক্রিকেট নেই ভেবে কষ্ট পেয়ে লাভ নেই। এখন গুরুত্বপূর্ণ প্রিমিয়ার লিগ। আমি মনে করি এটা বাংলাদেশের সবচেয়ে গুরুত্বপূর্ণ ঘরোয়া টুর্নামেন্ট। সবার জন্যই এখানে ভালো খেলার সুযোগ আছে।’আবাহনীর মতো সমর্থকপুষ্ট দলে খেললে সব সময়ই চাপ থাকে খেলোয়াড়দের ওপর। তামিমেরও সেটা ভালো করেই জানা। তবে এটার একটা ইতিবাচক দিকও দেখছেন জাতীয় দলের এই ওপেনার, ‘আবাহনী, মোহামেডান বা রূপগঞ্জের মতো দলের হয়ে এক শ করা আর অন্য দলের হয়ে এক শ করায় অনেক পার্থক্য আছে। এসব দলে অনেক চাপ নিয়ে খেলতে হয়। চাপ নিয়েও ভালো খেলতে পারলে সেটা প্লাস পয়েন্ট হয়ে যায়। জাতীয় দলে গিয়ে এই অভ্যাসটা কাজে লাগবে।’
