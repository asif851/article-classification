
ধর্মীয় দিক দিয়ে গোঁড়া পাকিস্তানের নারীদের জন্য নিশ্চয়ই এখন তিনি অনুপ্রেরণার নাম। শান্তিতে নোবেল বিজয়ী সেই মালালা ইউসুফজাইয়ের নামে এবার দেশটির অনূর্ধ্ব–২১ ক্রিকেট টুর্নামেন্টের নামকরণ করা হলো। এই উদ্যোগ নিয়েছে পাকিস্তান ক্রিকেট বোর্ড (পিসিবি)।শিশুদের স্কুলে যাওয়া ও শিক্ষার অধিকার নিয়ে কাজ করতে গিয়ে তালেবানদের আক্রমণের শিকার মালালা এই মাসের গোড়ার দিকে ইতিহাসের সর্বকনিষ্ট হিসেবে শান্তিতে নোবেল পান। এর পরই এই উদ্যোগ নিল পিসিবি। আগামী ডিসেম্বরে এই টুর্নামেন্ট হওয়ার কথা, যাতে অংশ নেবে ১২টি আঞ্চলিক দল।পিসিবিপ্রধান শাহরিয়ার খান জানিয়েছেন, তাঁর আশা, এর মাধ্যমে নারী ক্রিকেটাররা অনুপ্রেরণা পাবেন নিজেদের সর্বোচ্চ শিখরে নিয়ে যাওয়ার জন্য। তিনি বলেছেন, ‘আমাদের নারী দল দারুণ উন্নতি করছে। এই তো গত মাসেই তারা ইনচনে অনুষ্ঠিত এশিয়ান গেমসে আবারও সোনা জিতেছে।’ সূত্র: এএফপি।
