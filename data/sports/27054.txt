
ঘুমানোর জন্য সবচেয়ে ভালো জায়গা কোনটি? স্বাভাবিক উত্তর হচ্ছে, নিজের বিছানা। রোমাঞ্চপ্রিয়রা বলতে পারেন তাঁবু কিংবা স্লিপিং ব্যাগ। রসিক লোকজন বাস-ট্রেনের সিটের কথাও বলতে পারেন। কিন্তু ইংল্যান্ডের প্রথম বিভাগের দল বার্নসলির এক সমর্থকের উত্তরটি হবে পুরোপুরি ভিন্ন। তিনি বলতে পারেন, কেন, স্টেডিয়ামের টয়লেট আছে না! গত শনিবার দলের খেলা দেখতে গিয়ে যে স্টেডিয়ামের টয়লেটে পাক্কা সাত ঘণ্টা ঘুম দিয়ে নিলেন তিনি।নিজেদের মাঠে ফ্লিটউড টাউনের বিপক্ষে মাঠে নেমেছিল বার্নসলি। খেলায় যখন বিরতি, টয়লেট-বিরতি নেওয়ার সিদ্ধান্ত নিয়েছিলেন বার্নসলির ওই সমর্থক। ১৫ মিনিট পরে খেলোয়াড়েরা মাঠে নামলেও তাঁর আর গ্যালারিতে ফেরা হয়নি। খেলার আগে সপ্তাহের ছুটির আমেজ উপভোগ করতে একটু হয়তো বেশিই পানীয় টেনে ফেলেছিলেন। টয়লেটে গিয়ে কখন ঘুমিয়ে পড়েছেন, তা বুঝতেই পারেননি! ঘুম যখন ভাঙল, স্টেডিয়াম বিরাণ ভূমি। আঁতকে উঠে অ্যালার্ম বাজালেন। উদ্ধারকর্মীরা এসে দেখেন, ওই দর্শক তখন পালানোর পথ খুঁজে ফিরছেন। পায়ের জুতা, মাথার হ্যাট, মোবাইল সবই ততক্ষণে হারিয়ে বসেছেন। অবশ্য সেটা তাঁর ওই ‘পানীয়-ঘুম’-এর আগে না পরে, সেটি জানা যায়নি।এমন ‘কীর্তি’র পর বিখ্যাতই হয়ে যাওয়ার কথা ছিল ওই দর্শকের। কিন্তু বেরসিক ফায়ার সার্ভিসের কর্মীদের কাছ থেকে কোনোভাবেই তাঁর নামটি উদ্ধার করা যায়নি। সূত্র: এএফপি
