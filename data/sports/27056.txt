
কদিন আগে ঝাড়খন্ডের হয়ে বিজয় হাজারে ট্রফির ম্যাচ খেলতে ট্রেনে চড়ে কলকাতায় গেলেন মহেন্দ্র সিং ধোনি। ১৩ বছর পর ট্রেনে উঠে ধোনির আপ্লুত হওয়ার গল্প সে সময় জেনেছেন সবাই। একটা সময় ছিল, রোজই তাঁকে ট্রেনে উঠতে হতো। ভারতকে বিশ্বকাপ জেতানো অধিনায়ক যে একসময় খড়্গপুর রেলওয়ের টিটির চাকরি করতেন! কলকাতায় বিজয় হাজারে ট্রফির ম্যাচ শেষে আরেকবার স্মৃতিকাতর হওয়ার মতো ঘটনা ঘটেছে ধোনির। বহুদিন পর যে সেখানে দেখা হলো খড়্গপুর রেলস্টেশনের চা দোকানি টমাসের সঙ্গে। 
ধোনির স্মৃতিতে ট্রেন-রেলস্টেশন-খড়্গপুর যেমন উজ্জ্বল, সেখানে ঠাঁই পাবেন টমাস নামের ওই চা দোকানিও। আন্তর্জাতিক ক্যারিয়ার শুরুর আগে খড়্গপুর রেলস্টেশনে টিটি হিসেবে কাজ করতেন। প্রায় প্রতিদিনই আড্ডা দিতেন টমাসের দোকানে। কখনো চায়ের আড্ডা, কখনো আবার যেতেন গরম দুধ পান করতে। বলিউডের সাড়াজাগানো চলচ্চিত্র ‘এমএস ধোনি: দ্য আনটোল্ড স্টোরি’র সৌজন্যে ধোনির এ গল্প এখন অনেকেরই জানা। তবে ধোনির হৃদয়ে টমাস কতটা জায়গাজুড়ে আছেন, সেটা জানা গেল কদিন আগে। ‘মাহি’র সঙ্গে দেখা করতে এসে টমাস নিজেও হয়তো সেটা বুঝতে পেরেছেন। ইডেন গার্ডেনের বাইরে অপেক্ষারত টমাসকে দেখেই চিনেছেন ধোনি। তাঁকে জড়িয়ে ধরেছেন হাসিমুখে। ওই দিন সন্ধ্যায় টমাসকে নিয়ে ডিনারও করেছেন ভারতের সবচেয়ে সফল অধিনায়ক। ক্যারিয়ারের শেষ দিকে এসে ধোনি ফিরে যাচ্ছেন শুরুর দিনগুলোয়—যেন বৃত্ত পূরণ করে চলেছেন ভারতের সাবেক অধিনায়ক! সূত্র : ইন্ডিয়া টুডে
