

দারুণ একটা সেঞ্চুরি করেই চোটে পড়লেন মুশফিকুর রহিম। এই চোট তাঁকে বিসিএল থেকে ছিটকে দিয়েছে তিন সপ্তাহের জন্য।

বাংলাদেশ ক্রিকেট লিগের (বিসিএল) পয়েন্ট তালিকায় সবচেয়ে ভালো অবস্থানে আছে বিসিবি উত্তরাঞ্চল। কাল থেকে টুর্নামেন্টের পঞ্চম রাউন্ড শুরুর আগে সেই উত্তরাঞ্চলের কপালে কিনা চিন্তার ভাঁজ! চোটে পড়ায় বর্তমান চ্যাম্পিয়নরা পাচ্ছে না মিডল অর্ডারের তিন গুরুত্বপূর্ণ ব্যাটসম্যানকে। উত্তরাঞ্চলের সবচেয়ে বড় দুঃসংবাদ, তারা বাকি দুই রাউন্ডে পাচ্ছে না মুশফিকুর রহিমকে।বগুড়ায় বিসিএলের চতুর্থ রাউন্ডের তৃতীয় দিন শেষ করেছিলেন সেঞ্চুরির আনন্দ নিয়ে। পরদিন সকালেই উবে গেল সেই আনন্দ, গা গরমের ফুটবল খেলতে গিয়ে বাঁ অ্যাঙ্কেলে চোট পান মুশফিক। খুঁড়িয়ে খুঁড়িয়ে সেদিন ব্যাটিং করলেও বাংলাদেশ দলের উইকেটকিপার ব্যাটসম্যানের দুঃসংবাদ, তিন সপ্তাহ মাঠের বাইরে থাকতে হচ্ছে তাঁকে। চোটের কারণে চতুর্থ রাউন্ড শুরুর আগেই মাঠের বাইরে উত্তরাঞ্চলের আরেক তারকা ব্যাটসম্যান নাসির হোসেন। মুশফিকের মতো নাসিরও চোট পেয়েছেন ফুটবল খেলতে গিয়ে। ২৬ বছর বয়সী অলরাউন্ডারকে যেতে হচ্ছে শল্যবিদের ছুরির নিচে। ছয় মাসের আগে ফেরা হচ্ছে না নাসিরের। চতুর্থ রাউন্ডে খেলতে খেলতেই অসুস্থ হয়ে পড়েন উত্তরাঞ্চলের নিয়মিত অধিনায়ক নাঈম ইসলাম। পরে জানা যায়, চিকেন পক্সে আক্রান্ত তিনি। মিরপুরে কাল ইসলামী ব্যাংক পূর্বাঞ্চলের বিপক্ষে উত্তরাঞ্চলের অধিনায়কত্বের ভারটা বইতে হবে জহিরুল ইসলামকে। দলের তিন ভরসাকে হারিয়ে বেশ চিন্তিত মনে হলো তাঁকে, ‘চোটের কারণে মুশফিক, নাসির, নাঈম তিনজনকে একসঙ্গে পাচ্ছি না। মিডল অর্ডার নিয়ে একটু চিন্তা থেকে গেল।’
