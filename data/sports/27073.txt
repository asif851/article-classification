
বিরাট কোহলির পাকিস্তানি অন্ধভক্ত উমর দ্রাজ আবেগের বশবর্তী হয়েই বাড়ির ছাদে তুলেছিলেন ভারতীয় পতাকা। এই ‘অপরাধে’ পুলিশ তাঁকে গ্রেপ্তারও করেছে। কিন্তু দ্রাজের বিরুদ্ধে যে আইনে মামলা করা হয়েছে, তাতে ১০ বছরের জেলও হতে পারে সেই কোহলি-ভক্তের।লাহোর থেকে প্রায় ২০০ কিলোমিটার দূরে ওকোরা জেলায় বাস এই কোহলি-ভক্তের। পেশায় দরজি এই তরুণকে আদালতে হাজির করার পর রিমান্ডে নেয় পুলিশ। সেখানে অবশ্য তাঁকে একজন ‘পাগল ক্রিকেট-ভক্ত’ হিসেবে বলা হয়েছিল। দ্রাজ নিজেও জানিয়েছিলেন, স্রেফ কোহলিকে ভালোবাসেন বলেই থেকেই ২৬ জানুয়ারি ভারত-অস্ট্রেলিয়া ম্যাচের দিন বাড়ির ছাদে ভারতীয় পতাকা লাগিয়েছিলেন। অন্য কোনো উদ্দেশ্য ছিল না। আর এটি যে আইনের চোখে অপরাধ, সেটিও জানা ছিল না। দ্রাজ অনুরোধ করেছিলেন যেন ‘ভারতীয় গুপ্তচর’ নয়, একজন ক্রিকেটপ্রেমী হিসেবেই তাঁকে বিবেচনা করা হয়। কিন্তু আইন বলে কথা! দ্রাজের বিরুদ্ধে পাকিস্তানি দণ্ডবিধির ১২৩/ক ধারায় মামলা করেছে পুলিশ। মামলায় দোষী প্রমাণিত হলে সর্বোচ্চ শাস্তি দশ বছরের কারাদণ্ড ও আর্থিক জরিমানা। আদালতে দাঁড়িয়েও দ্রাজ বলেছেন, তাঁর ভারতীয় পতাকা উত্তোলনের পেছনে কোহলির প্রতি ভালোবাসা ছাড়া আর কিছুই কাজ করেনি। অন্য কোনো দেশের জাতীয় পতাকা উত্তোলন করা যে ‘অপরাধ’, সেটা তিনি একেবারেই জানতেন না। আদালতের কাছে নিঃশর্ত ক্ষমাও চেয়েছেন।দেখা যাক, দ্রাজ ক্ষমা পান কি না। সূত্র: পিটিআই।
