
এক যুগ আগের সেই যন্ত্রণা এখনো বুক থেকে সরে যায়নি ক্রিস্টিয়ানো রোনালদোর। ঘরের মাঠে ইউরো চ্যাম্পিয়নশিপের ফাইনালে উঠেও গ্রিসের মতো দলের কাছে হেরে যাওয়া!। এই দুঃখ কীভাবে ভোলেন তিনি! ১২ বছর পর তাঁর সামনে সুযোগ এসেছে সেই দুঃখ মাটিচাপা দেওয়ার; পর্তুগালকে প্রথমবারের মতো একটা বড় প্রতিযোগিতার ট্রফি উপহার দেওয়ার। এবারের ইউরোর সবচেয়ে ধারাবাহিক দল ফ্রান্সের সঙ্গেই রোনালদোর পর্তুগালের শিরোপার লড়াই। পারবে কি পর্তুগিজরা? উয়েফা ডটকমের সঙ্গে এক সাক্ষাৎকারে রোনালদো রীতিমতো হুমকিই দিয়েই রাখলেন, ‘জানি ইউরোর ফাইনালে ফেবারিট ফ্রান্স, কিন্তু জিতব আমরাই।’ জাতীয় দলের হয়ে দারুণ এক অর্জনের হাতছানিতে রোমাঞ্চিত রোনালদো, ‘আমি জাতীয় দলের হয়ে বড় কিছু জিততে চাই।’ রিয়াল মাদ্রিদ কিংবা তার আগে ম্যানচেস্টার ইউনাইটেডের হয়ে জিতেছেন চ্যাম্পিয়নস লিগ। ফিফা ব্যালন ডি’অর জিতেছেন তিনবার। ক্লাবের হয়ে সম্ভব্য প্রায় সব পুরস্কারই নিজের করে নিলেও জাতীয় দলের হয়ে এখনো সাফল্যশূন্য রোনালদো। এই শূন্যতার অবসান ঘটাতে চান ফ্রান্সের মাটিতেই, ‘আমি ক্লাব পর্যায়ে অনেক কিছুই জিতেছি। এবার পর্তুগালের হয়ে জিততে পারলে সেটা হবে দারুণ এক অর্জন।’ রোনালদো মনেপ্রাণেই বিশ্বাস করেন, ফ্রান্সের বিপক্ষে ইউরোর ফাইনালটা জিতবেন তাঁরাই, ‘আমি বিশ্বাস করি, এটা খুব সম্ভব। আমার দলের খেলোয়াড়েরা তো বটেই, এটা বিশ্বাস করে গোটা পর্তুগালই। আমাদের ভাবনাটা অবশ্যই ইতিবাচক, কারণ আমি আমি বিশ্বাস করি, রোববারের ফাইনালে পর্তুগাল প্রথমবারের মতো একটা বড় প্রতিযোগিতার শিরোপা জিততে যাচ্ছে।’ সূত্র: উয়েফা ডটকম।
