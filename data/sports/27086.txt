
বিশ্বকাপের ড্র অনুষ্ঠানে ভাগ্যদেবী যেন আর্জেন্টিনার সঙ্গেই ছিলেন। ‘এফ’ গ্রুপটাই যে তুলনামূলকভাবে সহজ হয়েছে, সেটা পাঁড় আর্জেন্টিনা সমর্থকেরও স্বীকার না করে উপায় নেই। নাইজেরিয়া, বসনিয়া বা ইরান—কোনো দেশেরই হুমকি হয়ে ওঠার কথা নয় আর্জেন্টিনার জন্য। কিন্তু প্রতিযোগিতাটা বিশ্বকাপ বলেই কোনো প্রতিপক্ষকেই সহজ হিসেবে দেখতে রাজি হচ্ছেন না আর্জেন্টিনার অধিনায়ক লিওনেল মেসি। তাঁর কথা, দীর্ঘ বাছাইপর্বে আর সব দলকে হারিয়ে বিশ্বসেরা ৩২টি দলই খেলতে আসে বিশ্বকাপে। ‘সহজ প্রতিপক্ষ’—এই তত্ত্বেই বিশ্বাস নেই মেসির।ইনজুরি কাটিয়ে মাঠে ফেরার প্রস্তুতিটা আর্জেন্টিনাতেই নিচ্ছেন মেসি। বিশ্বকাপের ড্র অনুষ্ঠানটাও দেখেছেন জাতীয় দলের ক্যাম্পে বসে। গ্রুপটা নিয়ে মেসি সন্তুষ্ট। তবে কাউকেই সহজ হিসেবে দেখতে রাজি নন আর্জেন্টাইন অধিনায়ক, ‘আমাদের গ্রুপটা দেখে আমি খুশি। কিন্তু এখানে সহজ প্রতিপক্ষ বলে কিছু নেই। সবাই ভালো দল।’ক্লাব ফুটবলে সাফল্যের শিখরে পৌঁছালেও বিশ্বকাপটা এখন পর্যন্ত একটা আক্ষেপের নামই হয়ে আছে মেসির জন্য। ২০০৬ বিশ্বকাপে খেলেছেন। খেলেছেন গত বিশ্বকাপেও। ২০১০ বিশ্বকাপে আসলে ছিলেন দলের মূল ভরসা। গায়ে উঠেছিল ১০ নম্বর জার্সি। কিন্তু কোয়ার্টার ফাইনালে জার্মানির কাছে ৪-০ গোলে হেরে লজ্জাজনকভাবেই শেষ হয়েছিল মেসির বিশ্বকাপ যাত্রা।এবার সেই আক্ষেপ ঘুচিয়ে নিজেকে কিংবদন্তিদের কাতারে নিয়ে যাওয়ার সুবর্ণ সুযোগ মেসির সামনে। হয়তো শেষ সুযোগও। আরেকটি বিশ্বকাপ আসতে আসতে মেসি যে ত্রিশের কোঠায় পা দিয়ে ফেলবেন। মেসির এখন ২৬ চলছে। ম্যারাডোনাও ২৬ বছর বয়সেই জিতেছিলেন, বলা ভালো জিতিয়েছিলেন বিশ্বকাপ।মেসিও কি পারবেন? সেটা এখনো জোর দিয়ে বলা সম্ভব নয়। কিন্তু সহজ গ্রুপ মেসির সামনে অন্য আরেকটি সুযোগ এনে দিয়েছে। ফুটবলবোদ্ধারা বলছেন, গ্রুপ পর্বেই এবার হয়তো গোলবন্যায় ভাসিয়ে দেবেন মেসি। গতবার বারবার ভাগ্যের কাছে হোঁচট খাওয়ার শোধও হয়তো তুলে নেবেন এবার।গ্রুপ পর্বে আর্জেন্টিনার তিন প্রতিপক্ষেরই রক্ষণ দুর্বল। বিশ্বকাপে খেলার সুযোগ পেয়েছে এমন দলগুলোর বিপক্ষে গত দুই বছরে সাতটি ম্যাচে ১১টি গোল হজম করেছে বসনিয়া। গত আগস্টে যুক্তরাষ্ট্রের কাছে চারটি গোল খেয়েছিল বিশ্বকাপের নবাগত এই দলটি। নাইজেরিয়ার পরিসংখ্যানও খুব বেশি ভালো নয়। এই বছরে বিশ্বকাপ প্রতিপক্ষদের বিপক্ষে পাঁচটি ম্যাচ খেলে ১০টি গোল খেয়েছে সুপার ইগলরা। ইরান তুলনামূলকভাবে শক্তপোক্ত রক্ষণের। তবে মেসির জন্য সেই গোলমুখের গিট্টু খুলতে অসুবিধা হওয়ার কথা নয়।কে জানে, আগামী বিশ্বকাপে মেসিই সোনার বুট জিতে যান কি না! এর সঙ্গে যদি হাতে ওঠে বিশ্বকাপ ট্রফিটাও, তাহলে তো আর্জেন্টিনার জন্য সোনায় সোহাগা!
