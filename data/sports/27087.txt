
বিরাট কোহলি বিশ্বের অন্যতম সেরা ব্যাটসম্যান। ক্রিকেটের তিন ফরম্যাটেই তাঁর ব্যাটিং আনন্দ জোগায় সবাইকে। দীর্ঘ ২২ বছর পর শ্রীলঙ্কায় সিরিজ জিতে অধিনায়কত্বের প্রথম পরীক্ষায়ও পেয়েছেন এ প্লাস। আগ্রাসী কোহলির আগ্রাসী ব্যাটিংয়ের ভক্ত অনেকেই। তাই বলে নিজের ছেলেকে আদর্শ বেছে নেওয়ার জন্য নিশ্চয় কোহলির নাম তুলবেন না! সেই অভাবনীয় কাজটি করেছেন অস্ট্রেলিয়ার সাবেক অধিনায়ক স্টিভ ওয়াহ।আগ্রাসী ব্যাটিং করেও বড় ইনিংস গড়ে তোলায় কোহলির জুড়ি নেই। মাত্র ২৬ বছরের মাথায় ওয়ানডে ক্রিকেটে ২২ টি শতক তারই প্রমাণ। টেস্টেও ১১ বার শতরানের মাইলফলক পার করেছেন। ব্যাটিং সৌন্দর্যে কোহলির তুলনা কেবল তিনি নিজেই। স্টিভ তাই নিজের ১৬ বছরের ছেলেকে আদর্শ বেছে নেওয়ার জন্য কোহলিকেই বেছে নিতে বললেন। 'আমার ১৬ বছরের এক ছেলে আছে (অস্টিন ওয়াহ)। আমি তাকে বলে দিয়েছি ব্যাটিংয়ের জন্য দরকার হলে বিরাট কোহলিকেই অনুসরণ করো। ওর উচিত কোহলির মতো খেলার চেষ্টা করা।'কিন্তু কোহলি মানেই তো কেবল ব্যাটিং সৌন্দর্য নয়। কোহলি মানে কিন্তু বিতর্কও। মাথা গরম কোহলি কিছুদিন পরপরই মাঠে বিতর্কের জন্ম দেন। সদ্য সমাপ্ত শ্রীলঙ্কা সিরিজেই তাঁর দলের অতি আগ্রাসী মনোভাবকে নোংরা বলেছেন সাবেক ভারতীয় ক্রিকেটাররাই। স্টিভ সেই প্রসঙ্গও নিয়ে কথা বলেছেন। এবং ছেলের আদর্শ হিসেবে কোহলিকে বেছে নেওয়ার কারণটাও সেখানে ফুটে উঠেছে। ' ব্যাটিং টেকনিকের দিক থেকে সে অসাধারণ। আমি খেলোয়াড়দের আগ্রাসীই দেখতে পছন্দ করি। কোহলি মাঝে মধ্যে সীমা লঙ্ঘন করে বটে কিন্তু তার আবেগকে সম্মান দিতেই হবে। আমার ধারণা বিশ্বের সেরা ব্যাটসম্যান সে। এবং নিজেকে একটু নিয়ন্ত্রণ করলে সর্বকালের সেরাদের তালিকায়ও সে যেতে পারবে।' সূত্র: জি নিউজ 
