
রিয়াল মাদ্রিদ-ভক্তদের জন্য সুখবর, ম্যানচেস্টার ইউনাইটেডের বিপক্ষে আজ উয়েফা সুপার কাপ ম্যাচে রিয়ালের ২৩ সদস্যের স্কোয়াডে আছেন ক্রিস্টিয়ানো রোনালদো।
৩ জুন জুভেন্টাসের বিপক্ষে চ্যাম্পিয়নস লিগ ফাইনালের পর আজই প্রথম রিয়ালের জার্সিতে রোনালদোকে দেখতে পাওয়ার কথা। মাঝে প্রাক-মৌসুম প্রস্তুতিতে রিয়াল যুক্তরাষ্ট্রে গেল, চারটি ম্যাচও খেলল, কিন্তু রোনালদো নেই। জুনেই পর্তুগালের হয়ে কনফেডারেশনস কাপ খেলায় অন্যদের চেয়ে রিয়াল কোচ জিনেদিন জিদানের কাছ থেকে একটু বাড়তি ছুটিই পেয়েছেন পর্তুগিজ ফরোয়ার্ড। অনুশীলনে যোগ দিয়েছেন গত শনিবার।
তাঁর নিজেরও কি মাঠে ফেরার তাড়া কোনো অংশে কম? ইউনাইটেড তাঁর সাবেক ক্লাব বলে এমনিতেই এই ম্যাচটা রোনালদোর জন্য বিশেষ। তার ওপর এই গ্রীষ্মটা মাঠের বাইরের ঘটনায় যে রকম অস্বস্তিতে কেটেছে, তাতে নিশ্চয়ই ফুটবলে ফিরে সব ভুলে থাকতে চাইবেন পর্তুগিজ ফরোয়ার্ড। ১ কোটি ৪৭ লাখ ইউরো কর ফাঁকির অভিযোগে (প্রায় ১৪০ কোটি টাকা) তাঁর বিরুদ্ধে মামলা করেছে স্প্যানিশ কর কর্তৃপক্ষ। মামলায় বিরক্ত রোনালদো রিয়াল ও স্পেন ছাড়তে চাওয়ার গুঞ্জনও ছড়ায় মাস দুয়েক আগে, যে গুঞ্জনে তাঁর সম্ভাব্য গন্তব্যের তালিকায় বেশি শোনা গেছে ইউনাইটেডের নাম। কদিন আগে মামলার শুনানিতে আদালতে রোনালদো নিজেও নাকি বলেছেন, ‘ইংল্যান্ডে এ ধরনের কোনো (কর-সংক্রান্ত) ঝামেলায় পড়িনি। আমি ইংল্যান্ডেই ফিরতে চাই!’
ইংল্যান্ডে না হলেও আপাতত তিনি মাঠে ফিরছেন। মাত্র চার দিন আগে অনুশীলনে যোগ দিয়েছেন বলে মেসিডোনিয়ার স্কোপিয়েতে আজ রোনালদো শুরু থেকেই খেলবেন না। তাঁকে ছাড়া রিয়াল কেমন করে, সেটি অবশ্য একটা প্রশ্ন। প্রাক-মৌসুম প্রস্তুতিতে যে এবার একটা ম্যাচেও জেতেনি রোনালদো-বিহীন রিয়াল (এমএলএস অলস্টার্সের সঙ্গে একমাত্র জয়ও টাইব্রেকারে)। একটু দুশ্চিন্তাও আছে জিদানের, ‘টানা চার ম্যাচেই যখন আপনি জিতবেন না, তার মানে তো কিছু একটা ভুল হচ্ছেই।’ দুশ্চিন্তার উল্টো পিঠে জিদানের জন্য প্রেরণা, গত মৌসুমে সেভিয়ার সঙ্গে উয়েফা সুপার কাপেও রোনালদোকে ছাড়াই ৩-২ গোলে জিতেছিল রিয়াল।
আর মরিনহোর প্রেরণা? এক, ক্যারিয়ারে কখনো উয়েফা সুপার কাপটা জেতা হয়নি পর্তুগিজ কোচের। আর দুই, রিয়াল মাদ্রিদ তাঁর সাবেক ক্লাব, যেখান থেকে তাঁর বিদায়টা ঠিক সুন্দর হয়নি। ইউনাইটেড কোচ অবশ্য ‘রিয়ালকে দেখিয়ে দেওয়ার’ প্রসঙ্গটাকে পাত্তাই দিচ্ছেন না, ‘(২০০৪ সালে) পোর্তো ছাড়ার দুই মাস পরই চ্যাম্পিয়নস লিগে ওদের বিপক্ষে খেলেছি। (গত বছর) চেলসি ছাড়ার কয়েক মাস পর ম্যানচেস্টার ইউনাইটেডের হয়ে ওদের মুখোমুখি হয়েছি। ব্যাপারটাকে কখনো “সাবেক ক্লাব” হিসেবে দেখি না। রিয়াল মাদ্রিদকেও সেভাবেই দেখছি—বড় ক্লাব, ইউরোপিয়ান চ্যাম্পিয়ন। ওদের সঙ্গে খেলা আমার জন্য বড় প্রেরণা।’ এএফপি।
 
