
নভেম্বরে বার্সেলোনাকে তাদের মাঠেই হারিয়েছিল সেল্টা। কাল নিজেদের মাঠে রিয়ালকে পেয়ে অঘটনের স্বপ্ন দেখা শুরু করেছিল সেল্টা। প্রথমে গোল করে এগিয়েও গিয়েছিল দলটি। কিন্তু রিয়াল মাদ্রিদ তাদের অঘটনের স্বপ্ন পূরণ হতে দেয়নি। হাভিয়ের হার্নান্দেজের জোড়া গোলে সেল্টার বিপক্ষে ৪-২ গোলে জিতেই লিগ লড়াইয়ে নিজেদের শামিল রেখেনছে কার্লো আনচেলত্তির শিষ্যরা। এই জয়ে রিয়ালের পয়েন্ট দাঁড়িয়েছে ৭৯। বার্সেলোনার সঙ্গে তাদের পয়েন্টের ব্যবধান এখনো দুই। খেলার শুরুর দিকটা অবশ্য পুরোপুরিই নিজেদের করে নিয়েছিল সেল্টা। নয় মিনিটের সময় নোলিতোর প্রায় একক নৈপুণ্যে এগিয়েও যায় তারা। বাম দিক দিয়ে বল নিয়ে ঢুকে রিয়ালের দুই ডিফেন্ডারকে কাটিয়ে ডান দিকে সরে এসে নোলিতো যে শটটি নেন তা ফেরাতে ব্যর্থ হন রিয়াল গোলরক্ষক ইকার ক্যাসিয়াস। গোল খেয়ে সংবিৎ ফিরে পায় রিয়াল। নিজেদের গুছিয়ে নিয়ে শুরু করে আক্রমণ। এর ফলও মাত্র ছয় মিনিটের মধ্যে পেয়ে যায় তারা। প্রায় ১৫-১৬ গজ দূর থেকে দুরন্ত এক শটে রিয়ালকে সমতায় ফেরান। ক্রুস অবশ্য গোলটি করেন রোনালদোর এক পাস থেকেই। এর কিছুক্ষণ পরেই রিয়ালকে ২-১ গোলে এগিয়ে দেন হাভিয়ের হার্নান্দেজ। হামেস রদ্রিগেজের সঙ্গে ওয়ান-টু খেলে বক্সে ঢুকে আড়াআড়ি শটে গোল করেন হারনান্দেস। অগ্রগামিতা অবশ্য বেশিক্ষণ ধরে রাখতে পারেনি রিয়াল। একটি পাল্টা আক্রমণ থেকে সান্তিয়াগো লরেন্সো সেল্টাকে ম্যাচে ফেরান। ৪০ মিনিটে রোনালদোর একটি শট পোস্টে বাধা পেয়ে ফেরত আসে। ৪৩ মিনিটে হামেস রদ্রিগেজ রিয়াল সমর্থকদের মুখে হাসি ফোটান দলকে ৩-২ গোলে এগিয়ে নিয়ে। তাঁর গোলটি অবশ্য আসে সেল্টার এক ডিফেন্ডারের পায়ে লেগেই। দ্বিতীয়ার্ধে গোল পরিশোধে মরিয়া হয়ে ওঠে সেল্টা। বেশ কয়েকটি আক্রমণে রিয়াল রক্ষণভাগকে ব্যতিব্যস্ত করে তোলে দলটি। কিন্তু কাঙ্ক্ষিত গোলের দেখা আর পায়নি। ৬২ মিনিটে গোল পেতে পারতেন ক্রিস্টিয়ানো রোনালদো। কিন্তু তাঁর শটটি লক্ষ্যভ্রষ্ট হয়। ৬৯ মিনিটে রিয়ালের জয় নিশ্চিত করেন হাভিয়ের হার্নান্দেজ। মাঝমাঠ থেকে সার্জিও রামোসের বাড়ানো বল আয়ত্তে নিয়ে সেল্টার রক্ষণব্যূহে ঢুকে গোলরক্ষককে পরাস্ত করেন তিনি। সূত্র: এএফপি।
