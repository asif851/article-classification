
সিরিজের একমাত্র টি-টোয়েন্টি ম্যাচে বড় জয় পেয়েছে পাকিস্তান। প্রথমে ব্যাট করে নির্ধারিত ২০ ওভারে ইংল্যান্ডের ১৩৫ রানের মামুলি সংগ্রহ পেরিয়েছে মাত্র ১ উইকেট হারিয়েই। ৯ উইকেটের জয় দিয়ে সফরটা পাকিস্তান শেষ করল। টি-টোয়েন্টি ক্রিকেটে এটিই উইকেটের হিসাবে পাকিস্তানের সবচেয়ে বড় জয়। টেস্ট সিরিজটা অসাধারণ কেটেছে পাকিস্তানের। কিন্তু ওয়ানডেতে ​রীতিমতো নাকানিচুবানি। পাকিস্তান সান্ত্বনা পেতে পারে, শুরু আর শেষটা তো ভালো হলো। শেষ ভালো যার সব ভালো তার!
টস জিতে ব্যাটিংয়ে নেমে শুরুটা কিন্তু ভালোই করেছিল ইংল্যান্ড। জেসন রয় আর অ্যালেক্স হেলসের ওপেনিং জুটিতে আসে ৫৬ রান। এর পর থেকেই নিয়মিত বিরতিকে উইকেট হারিয়ে বড় সংগ্রহের সুযোগটা হারায় ইংলিশরা। হেলসের ব্যাট থেকেই আসে সর্বোচ্চ ৩৭। এ ছাড়া জেসন রয় করেন ২১। জশ বাটলার ১৬, এউইন মরগান ১৫ আর মঈন আলী ১৩ রানের বেশি করতে পারেননি। ডেভিড উইলির ব্যাট থেকে আসে ১২ রান।পাকিস্তানের পক্ষে ওয়াহাব রিয়াজ নেন ৩ উইকেট। এ ছাড়া হাসান আলী ও ইমাদ ওয়াসিম নিয়েছেন ২টি করে উইকেট।১৩৬ রানের লক্ষ্যে ব্যাট করতে নেমে ওপেনিং জুটিতে ঝড় তোলে পাকিস্তান। শারজিল খান ও খালিদ লতিফের ১০৭ রানের জুটিই খেলাটা শেষ করে দেয়। শারজিল ও লতিফ দুজনেই করেছেন ৫৯ রান করে। পাওয়ার প্লেতেও রান তোলার ক্ষেত্রে কাল রেকর্ড করেছে পাকিস্তান। গতকাল তোলা ৭৩ রান টি-টোয়েন্টি ক্রিকেটে তাদের সর্বোচ্চ। এর আগে জিম্বাবুয়ের বিপক্ষে হারারের একটি টি-টোয়েন্টি ম্যাচে তারা সর্বোচ্চ ৭২ রান তুলেছিল। ৩১ বল বাকি থাকতেই ১৩৯ রান তুলে সহজেই জয় তুলে নেয় পাকিস্তান। সূত্র: এএফপি।
