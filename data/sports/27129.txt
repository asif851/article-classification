
সকালের প্রবল বৃষ্টি ফতুল্লা টেস্টের দ্বিতীয় দিনের খেলা মাঠেই গড়াতে দিল না। আনুষ্ঠানিকভাবে পরিত্যক্ত ঘোষিত হয়েছে দ্বিতীয় দিনের খেলা।সকালে বৃষ্টির তোড় এতটাই ছিল যে হোটেল থেকে মাঠে আসার প্রয়োজনীয়তাই অনুভব করেননি দুই দলের খেলোয়াড়েরা। হয়তো অপেক্ষায় ছিলেন মাঠ থেকে সবুজ সংকেতের। কিন্তু সেই সবুজ সংকেতটাই দিতে পারলেন না আয়োজকেরা।বৃষ্টি থেমে গেলেও ফতুল্লার মাঠের অবস্থা ভালো ছিল না। একটি মাত্র সুপার সপার দিয়ে মাঠকে খেলার উপযোগী করতে পারেননি মাঠকর্মীরা।কাল বৃষ্টি না হলে তৃতীয় দিনের খেলা শুরু হবে যথাসময়েই। বুধবার প্রথম দিনে টসে জিতে ব্যাট করতে নেমেছে ভারত। প্রথম দিনেও ছিল বৃষ্টির বাগড়া। বৃষ্টির কারণে অনুষ্ঠিত ৫৬ ওভারে ভারত স্কোরবোর্ডে তুলেছেন ২৩৯ রান। অবিচ্ছিন্ন উদ্বোধনী জুটিতে সেঞ্চুরি পেয়েছেন শিখর ধাওয়ান (১৫০)। প্রথম দিন ৮৭ রানে অপরাজিত মুরলি বিজয় আজ অপেক্ষায় ছিলেন সেঞ্চুরির। কিন্তু তাঁর ১৩ রানের অপেক্ষাটা বৃষ্টির কারণে দীর্ঘতরই হচ্ছে।
