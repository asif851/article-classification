
হকির চলমান সংকট কাটাতে এবার তিন দিনের কর্মসূচি নিয়েছে বিদ্রোহী খেলোয়াড় ও ক্লাব কর্মকর্তারা। মোহামেডানের নেতৃত্বে হকি খেলোয়াড় ও ক্লাব ঐক্য পরিষদের ব্যানারে গতকাল হকি ফেডারেশনের সভাপতি এয়ার মার্শাল ইনামুল বারীর কাছে স্মারকলিপি দেওয়া হয়েছে।জাতীয় দলের আট খেলোয়াড়ের নিষেধাজ্ঞা প্রত্যাহার, অব্যাহতি পাওয়া জাতীয় দলের কোচ মাহবুব হারুনকে দায়িত্বে বহাল, হকি-সংশ্লিষ্টদের সঙ্গে আলোচনা করে নতুন একটি অন্তর্বর্তীকালীন কমিটি গঠনের দাবি তুলেছে ঐক্য পরিষদ।তিন দিনের কর্মসূচির মধ্যে আছে মৌন মিছিল। আগামীকাল কালো ব্যাজ পরে মিছিলে অংশ নেবেন খেলোয়াড় ও বিদ্রোহী ক্লাব কর্মকর্তারা। ২৪ নভেম্বর দুপুর ১২টায় এনএসসির সামনে অবস্থান ধর্মঘট।
