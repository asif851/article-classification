
১৭ ম্যাচে ২৪ গোল! গত তিন মৌসুমে গোলের পর গোল করেও লিওনেল মেসির ছায়ার আড়ালে চলে যাওয়া ক্রিস্টিয়ানো রোনালদো যেন এবার মেঘ ভেদ করে তেড়েফুঁড়ে বেরিয়ে যাওয়া রোদ হয়ে ওঠার পণ করেছেন। মৌসুমের মাত্রই তিন ভাগের এক ভাগও যায়নি। এরই মধ্যে তিন তিনটা হ্যাটট্রিক! সর্বশেষ হ্যাটট্রিকটি এল গতকাল। আর রোনালদোর এমন খেলা দেখে রিয়াল মাদ্রিদের নতুন কোচ বলছেন, এই পর্তুগিজ গোলমেশিন যেন এই গ্রহের কেউ নন!কার্লো আনচেলত্তি বলেছেন, ‘ও যে মানের খেলোয়াড়, সেটা এই বিশ্বের কেউ হতে পারে না। এত অবিশ্বাস্য সহজভাবে ও গোল করে, ওর প্রশংসার ভাষা খুঁজে পাওয়াই মুশকিল।’লা লিগায় গত তিন ম্যাচে দুই হ্যাটট্রিক। এই তিন ম্যাচে করেছেন আট গোল! সেপ ব্ল্যাটার তাঁর বুকে যে আগুন ধরিয়ে দিয়েছেন, সেই আগুনেই যেন জ্বলে-পুড়ে ছারখার হচ্ছে তাঁর মুখোমুখি হওয়া দলগুলো। কালকের অমন পারফরম্যান্সের পরও প্রশ্নটা করা হয়েছিল তাঁকে। রোনালদো অবশ্য দাবি করেছেন ফিফা সভাপতি কিংবা ব্যালন ডি’অর—কোনো কিছু নিয়েই মাথা ঘামাচ্ছেন না। এ নিয়ে আর মুখেও কথা বলবেন না। যা বলার বলবেন মাঠেই!
‘আমি মাঠেই যা বলার বলছি। এ ব্যাপারে আর কথা বলতে চাই না। আমার ভাবনায় আছে কেবল দলকে সাহায্য করা, ম্যাচ জেতানো। আমি ব্যালন ডি’অর নিয়ে কোনো কথা বলতে চাই না। উত্তরটা তো মাঠেই দেওয়া আছে। এটা আমি জিতব কি না, সেটা আমার হাতে নেই। আমি তাই এ নিয়ে পরোয়াও করি না।’ রোনালদোর কথায় এখনো যেন ঝাঁজ!
বেলের সঙ্গে বোঝাপড়াটা দারুণ জমেছে বলেও মনে করেন রোনালদো, ‘বেলের সঙ্গে আমার বোঝাপড়াটা দারুণ হচ্ছে। ও দলের সঙ্গে মিশে গেছে, খেলেও দুর্দান্ত। ও, করিম এবং ডি মারিয়ার সঙ্গে আমি আক্রমণভাবে খুব স্বস্তি বোধ করছি।’
