
স্টিভ ওয়াহ এই রেকর্ড দেখলে দুঃখ পাবেন। রিকি পন্টিংও। যে অস্ট্রেলিয়াকে তাঁরা রেখে গেছেন, নানা উত্থান-পতনের মধ্যে দিয়ে গেলেও এই একটা রেকর্ড এতটা ভয়াবহ হবে নিশ্চয়ই ভাবেননি। প্রতিপক্ষের মাঠে ওয়ানডেতে জিততে ভুলেই গেছে পাঁচবারের বিশ্ব চ্যাম্পিয়নরা! কাল ভারতের বিপক্ষে ইডেনে এল প্রতিপক্ষের মাঠে অস্ট্রেলিয়ার টানা দশম পরাজয়!
গত এক বছরে ওয়ানডেতে দেশের বাইরে একটিই জয় পেয়েছে অস্ট্রেলিয়া। দক্ষিণ আফ্রিকায় আয়ারল্যান্ডের বিপক্ষে সেই একমাত্র জয়। ২৭ সেপ্টেম্বরের সে ম্যাচের পর একটি ম্যাচেও জিততে পারেনি স্টিভ স্মিথের দল। আর প্রতিপক্ষের মাঠে তাদের সর্বশেষ জয় গত বছর ৪ সেপ্টেম্বর, শ্রীলঙ্কায়। আরেকটি সেপ্টেম্বর চলে এল। কিন্তু এর মধ্যে হারের বোঝা শুধু ভারীই করে গেছে দলটা।শ্রীলঙ্কা সফরে টেস্টে ধবলধোলাই হওয়ার ধাক্কা তারা সামলে নিয়েছিল ওয়ানডে সিরিজটা ৪-১ ব্যবধানে জিতে। কিন্তু পরের মাসে দক্ষিণ আফ্রিকা সফরে গিয়ে ওয়ানডে সিরিজ হেরেছে ৫-০ ব্যবধানে। এই সিরিজের আগেই সে সময় দক্ষিণ আফ্রিকা সফরে থাকা আইরিশদের বিপক্ষে একটি ম্যাচ খেলে নিজেদের ঝালিয়ে নিয়েছিল অস্ট্রেলিয়া। এ বছরের শুরুতে নিউজিল্যান্ড সফরে ওয়ানডে সিরিজ হেরেছে ২-০ ব্যবধানে। একটি ম্যাচ বৃষ্টিতে পরিত্যক্ত হয়েছে। না হলে সেটির ফল কী হতো বলা কঠিন।এরপর চ্যাম্পিয়নস ট্রফিতেও বৃষ্টি-দুর্ভাগ্য তাড়া করেছে তাদের। দুটি ম্যাচ পরিত্যক্ত হয়েছে। ইংল্যান্ডের বিপক্ষেও ম্যাচটা বৃষ্টির কবলে পড়েছিল। ডিএল পদ্ধতিতে ৪০ রানে হেরে চ্যাম্পিয়নস ট্রফি থেকে বিদায় নিতে হয় অস্ট্রেলিয়াকে। বাংলাদেশ উঠে যায় সেমিফাইনালে।এবার ভারত সফরেও অস্ট্রেলিয়া ৫-০তে ধবলধোলাই হবে কি না, এ নিয়ে বেশ বলাবলি হচ্ছে। প্রথম দুই ওয়ানডেতে হেরে সেই আলোচনাকে আরও প্রবল করে তুলল স্মিথের দল। দেখা যাক অস্ট্রেলিয়া তাদের এই দুর্দশা ঘোচাতে পারে কি না।ওয়ানডেতে দেশের বাইরে জেতায় সবচেয়ে সফল দল অস্ট্রেলিয়াই। প্রতিপক্ষের মাঠ বা নিরপেক্ষ ভেন্যুতে ৪৭৫ ম্যাচ খেলে ২৭৭টিতে জিতেছে তারা। জয়-পরাজয়ের অনুপাত ১.৬২: ১। ভারত ও পাকিস্তান অবশ্য ম্যাচ জয়ের সংখ্যায় এগিয়ে আছে। ৭০০ ম্যাচ খেলে ৩৫৪টি জিতেছে পাকিস্তান। ৬০৭টি ম্যাচ খেলে ভারত জিতেছে ২৮৭টি।
