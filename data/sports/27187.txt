
সবচেয়ে বেশি চ্যাম্পিয়ন হওয়ার মতো বিশ্বকাপে সবচেয়ে বেশি গোলও ব্রাজিলের। পাঁচবারের বিশ্ব চ্যাম্পিয়নরা গত রাতের ম্যাচের আগেই করেছে ২১৩ গোল। পরশু পর্তুগালকে ৪ গোল দেওয়া জার্মানির মোট গোলের সংখ্যা ২১০। মোট গোলে পিছিয়ে, তবে হ্যাটট্রিকে কিন্তু জার্মানরা এগিয়ে যোজন ব্যবধানেই। টমাস মুলারের হ্যাটট্রিকটি বিশ্বকাপে জার্মানির সপ্তম। কাছাকাছি থাকা হাঙ্গেরি ও আর্জেন্টিনার হ্যাটট্রিক চারটি করে। তিনটি হ্যাটট্রিক নিয়ে এরপরই আছে ব্রাজিল ও পোল্যান্ড। বিশ্বকাপে ব্রাজিলের হ্যাটট্রিক স্মৃতি অবশ্য ধূসরই হয়ে গেছে। গত রাতে কেউ তিন গোল না পেলে সর্বশেষ হ্যাটট্রিকের সন্ধানে যেতে হবে সেই ১৯৫৮ সালে। খঁুজতে হবে ১৭ বছরের পেলেকে।
