
গতবারের বিশ্বকাপের জ্যোতিষী ‘পল’কে মনে আছে? ওই যে, গত বিশ্বকাপে আট ম্যাচের আটটিরই ঠিকঠাক ভবিষ্যদ্বাণী করে হইচই ফেলে দিয়েছিল যে অক্টোপাস! এবারও বিশ্বকাপের আগে থেকেই এমন অনেক জ্যোতিষীর হদিস মিলেছে ঠিকই। তবে পলের মতো সুখ্যাতি পায়নি কেউ। এর মধ্যে অবশ্য শাহিন মোটামুটি আলোচনায় এসেছে। দুবাইয়ের এই উটের ভবিষ্যদ্বাণী, জার্মানির বিপক্ষে মারাকানার ফাইনালে জিতবে আর্জেন্টিনা।শাহিনকে প্রথম খুঁজে আনে মধ্যপ্রাচ্যভিত্তিক পত্রিকা ‘গালফ নিউজ’। তারপর থেকে বিশ্বকাপের ম্যাচগুলো নিয়ে শাহিনের ভবিষ্যদ্বাণী নিয়মিত ভিডিও আকারে প্রকাশ করে আসছে তারা। এ পর্যন্ত বিশ্বকাপের ২৯টি ম্যাচের ভবিষ্যদ্বাণী করেছে শাহিন, যার মধ্যে ১৯টিই সঠিক। পলের মতো শতভাগ হয়তো সফল নয়। কিন্তু মনে রাখবেন, শাহিন ভবিষ্যদ্বাণীও করছে অনেক বেশি ম্যাচের।যে ম্যাচগুলোর ফল শাহিনের ভবিষ্যদ্বাণীর সঙ্গে মেলেনি, সেগুলোর বেশির ভাগই গ্রুপ পর্বের। শেষ ষোলোর আট ম্যাচের সাতটিতেই জয়ী দলের নাম আগেই ধরতে পেরেছে শাহিন।শাহিনের ভবিষ্যদ্বাণী দেওয়ার ধরন অনেকটা পলের মতোই। পল দেশের মুখোমুখি দুই দেশের জাতীয় পতাকার ওপরে রাখা খাবারের যে কোনো একটি বেছে নিত। যে খাবারটি বেছে নিত, সেই দলটির পক্ষে করা হতো ভবিষ্যদ্বাণী। শাহিনের দুই পাশেও রাখা হয় দুই দেশের পতাকা আঁঁকা সাদা বোর্ড। সেখান থেকে সে যেটিতে কামড় দেয়, সেই দলই জিতবে বলে ধরে নেওয়া হয়।কামড়টা কিন্তু শাহিন বসায় পেছন থেকে, মানে কোনটি কোন দেশের বা কোন রঙের এমন কিছু কামড়ানোর আগে বুঝতে পারার সুযোগ নেই। ফাইনাল ম্যাচ নিয়ে ভবিষ্যদ্বাণী পর্বে শাহিন কামড়টা বসিয়েছে আর্জেন্টিনার পতাকাতেই!তবে ম্যাচের ফলাফল ঠিকঠাক বলে দেওয়ায় পলের সামগ্রিক সাফল্য যেখানে ছিল শতকরা ৮৫ ভাগ, সেখানে শাহিনের সাফল্য শতকরা ৬৬ ভাগ। আর্জেন্টিনা ভক্তদের জন্য আরেকটি দুঃসংবাদ, ব্রাজিলকে গুঁড়িয়ে দিয়ে যে ম্যাচে জার্মানরা পৌঁছে গেল ফাইনালে, সেই ম্যাচের ভবিষ্যদ্বাণী হিসেবে উট শাহিন কামড়টা কিন্তু বসিয়েছিল ব্রাজিলের পতাকাতেই!
ভিডিওঃ
