
মুস্তাফিজুর রহমানের সাসেক্স-অধ্যায় খুব সম্ভবত শেষই হয়ে গেল! গতকালই এমআরআই রিপোর্টে মুস্তাফিজের বাঁ কাঁধের স্ল্যাপে (অস্থিসন্ধির একটি অংশে) ধরা পড়েছে সমস্যা। চোটটা এতটাই গুরুতর, ইংলিশ কাউন্টি দল সাসেক্সের হয়ে অভিষেকেই আলো ছড়ানো মুস্তাফিজের আপাতত মাঠে নামার কোনো সম্ভাবনা নেই।আজ হোভে কাল র‍য়্যাল লন্ডন ওয়ানডে কাপে হ্যাম্পশায়ারের বিপক্ষে ম্যাচ তো বটেই, সাসেক্সের বাকি ম্যাচগুলোতেও (ওয়ানডে ও টি-টোয়েন্টি মিলে ৩টি) হয়তো মুস্তাফিজকে দেখা যাবে না। আজ দুপুরে বিসিবির মিডিয়া কমিটির প্রধান জালাল ইউনুস সংবাদমাধ্যমকে সেটিই বললেন, ‘তেমন কোনো সুযোগ দেখছি না। এই অবস্থায় সে খেলা চালিয়ে যাবে না। এখনো ওর কয়েকটি খেলা আছে। তবে খেলার সম্ভাবনা খুবই কম।’এরই মধ্যে একটি এমআরআই করা হয়েছে মুস্তাফিজের। জালাল জানালেন, বাঁহাতি পেসারের অবস্থা আরও ভালো বুঝতে করা হবে আরও একটি এমআরআই, ‘অবস্থা বুঝতে আরও একটি এমআরআই করা হবে। ওর কাঁধে বাড়তি তরল জমে আছে। এমআরআই করার পর বুঝতে পারব আমাদের কী করণীয়। ইনজেকশন নাকি অস্ত্রোপচার করে চিকিৎসা করতে হবে, সেটির জন্য অপেক্ষা করতে হবে। আমরা সেখানকার চিকিৎসকদের মতামত শুনব। আর আমাদের এখানে ফিজিও-চিকিৎসক তো আছেনই। এরপর আমরা চূড়ান্ত সিদ্ধান্ত নেব।’তবে আপাতত ইংল্যান্ড থেকে ফিরছেন না মুস্তাফিজ। কিন্তু তাঁর চিকিৎসার খরচ জোগাবে কে, বিসিবি না সাসেক্স? বিসিবির মিডিয়া কমিটির প্রধান বললেন, ‘আপাতত ওখানে চিকিৎসা চলছে। প্রয়োজন হলে খরচ বিসিবি দেবে। আর সাসেক্সের চুক্তির আওতায় যদি চিকিৎসার বিষয়টি থাকবে, তবে তারা দেবে।’সাসেক্সও তাদের অফিশিয়াল ওয়েবসাইটে জানিয়ে দিয়েছে, ওয়ানডে ও টি-টোয়েন্টি টুর্নামেন্টের গ্রুপ পর্বে মুস্তাফিজকে তারা পাচ্ছে না, ‘২০ বছর বয়সী পেসার কাঁধের চোটে ভুগছে। সাসেক্স যদি নকআউট পর্বে যায় সে ক্ষেত্রে সে খেলবে কি না নির্ভর করছে বিসিবির নির্দেশনা ও এ সপ্তাহে তাঁর স্ক্যানের ওপর।’
পয়েন্ট তালিকার যে ছবি, টি-টোয়েন্টিতে ক্ষীণ সম্ভাবনা থাকলেও ওয়ানডে কাপে গ্রুপ পর্বে বিদায় ঘণ্টা বাজছে সাসেক্সের। নকআউট পর্বে যদি যায়ও, সাসেক্সের ম্যাচ হয়তো বাড়বে। কিন্তু মুস্তাফিজের খেলার সম্ভাবনা বোধ হয় শেষই হয়ে গেল।
