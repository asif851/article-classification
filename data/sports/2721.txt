
ওয়ানডে অভিষেকটা হয়েছিল একেবারেই বাজে। আট ওভার বল করে উইকেটের দেখা পাননি। ব্যাটিংয়ে ওয়ানডে অভিষেকে শূন্য রানে আউট হওয়া ১৭তম পাকিস্তানি হওয়ার লজ্জা। দলকেও জিম্বাবুয়ের কাছে হারতে দেখেছেন।সিরিজ নির্ধারণী ম্যাচে বিলাল আসিফ সব যেন ভুলিয়ে দিতে চাইলেন। পাঁচ উইকেট নিয়ে একাই ধসিয়ে দিয়েছেন জিম্বাবুয়ের ব্যাটিং লাইনআপ। তাঁর ঘূর্ণিতেই লন্ডভন্ড জিম্বাবুয়ে অলআউট হয়েছে ১৬১ রানে। ৮৯ রান তুলতে একটা উইকেটও যারা হারায়নি, সেই তারাই পরের ৭২ রান তুলতেই হারাল ১০ উইকেট! ১ উইকেটে ১০০ থেকে ৭ উইকেটে ১৩৩—এখানেই জিম্বাবুয়ের সর্বনাশ। যেটি বিলালের হাতেই। ক্যারিয়ারের দ্বিতীয় ওয়ানডেতেই দেখা পেয়ে গেলেন ৫ উইকেটের।বলের পর এখন ব্যাট হাতেও সামনে থেকে পথ দেখাচ্ছেন ৩০-এ এসে জাতীয় দলে জায়গা পাওয়া পাঞ্জাবের এই অলরাউন্ডার। ৭ ওভারে বিনা উইকেটে ২৬ রান করেছে ১৬২ রানের লক্ষ্যে ব্যাট করতে নামা পাকিস্তান। ২১ রানই বিলালের ব্যাটে। সঙ্গী শেহজাদ ব্যাট করছেন ৩ রানে।হারারের সিরিজ নির্ধারণী ম্যাচে জিম্বাবুয়েকে বেশ ভালো শুরু এনে দিয়েছিলেন দুই ওপেনার। ৮৯ রানের উদ্বোধনী জুটি গড়ার পর মনে হচ্ছিল বড় এক সংগ্রহের দিকেই যাবে স্বাগতিক দল। তখনই মঞ্চে আবির্ভাব বিলালের। তাঁর অফস্পিনের শিকার হয়ে সাজঘরে ফিরে যান চামু চিবাবা। সেটিই শুরু।এরপর এমনই ধ্বংসযজ্ঞ চালালেন তাঁর অফস্পিনে, পথের দিশাই খুঁজে পেল না জিম্বাবুয়ে। ৮৯ রানে বিনা উইকেট থেকে ১২৭ রানে ছয় উইকেট হারিয়ে বসে জিম্বাবুয়ে। এর পাঁচটিই বিলালের। মাত্র ৩৩ বলের মাঝে ১৬ রান দিয়ে পাঁচ উইকেট পেয়েছেন। সব মিলিয়ে ১০ ওভারে ২৫ রান দিয়ে ৫ উইকেট।এই ধাক্কা আর সামলাতে পারেনি জিম্বাবুয়ে। অন্য প্রান্তে দাঁড়িয়ে থাকা ওপেনার রিচমন্ড মুতুম্বামি সপ্তম ব্যাটসম্যান হিসেবে ১৩৩ রানের মাথায় ফিরে গেলে জিম্বাবুয়ের সব আশা শেষ হয়ে যায়। শেষ পর্যন্ত ১৬১ রানেই অলআউট জিম্বাবুয়ে। আরেক নতুন বোলার ইমাদ ওয়াসিম নিয়েছেন নিয়েছেন তিন উইকেট। মোহাম্মদ ইরফান এবং শোয়েব মালিক একটি করে উইকেট পেয়েছেন।জিম্বাবুয়ের হয়ে সর্বোচ্চ ৬৭ রান মুতুম্বামির। অন্য ওপেনার চিবাবার সংগ্রহ ৪৮। জিম্বাবুয়ে দলের আর মাত্র একজন ব্যাটসম্যানই দুই অঙ্ক ছুতে পেরেছেন। সেটিও নয়ে নামা লুক জঙ্গের ব্যাটে (১৬)।
