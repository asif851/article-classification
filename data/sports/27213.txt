
মাশরাফিদের সামনে আয়ারল্যান্ডে ত্রিদেশীয় সিরিজ, চ্যাম্পিয়নস ট্রফি। দেশের ঘরোয়া ক্রিকেটও থেমে নেই। ঢাকা প্রিমিয়ার লিগ নিয়ে ব্যস্ত ক্রিকেটাররা। মেয়েদের ক্রিকেটে অবশ্য ভিন্ন ছবি। ফেব্রুয়ারিতে শ্রীলঙ্কায় বিশ্বকাপ বাছাইপর্ব খেলে আসার পর রুমানারা এখন ঝাড়া হাত-পা!এই বছরে মেয়েরা আর আন্তর্জাতিক ম্যাচ খেলতে পারবেন কি না সেটি অনিশ্চিত! আন্তর্জাতিক সূচির দীর্ঘ বিরতি কাজে লাগাতে বিসিবি মেয়েদের ঘরোয়া ক্রিকেটে মনোযোগ দিচ্ছে। আট বিভাগীয় দল নিয়ে কক্সবাজারে আগামী মাসের ১৬ তারিখ মেয়েদের জাতীয় লিগের আয়োজন সে উদ্দেশ্যেই।কিন্তু চমকে উঠবেন ৫০ ওভারের এই টুর্নামেন্টে খেলোয়াড়দের ম্যাচ ফির অঙ্কটা জেনে। বাংলাদেশ মহিলা ক্রিকেটের চেয়ারম্যান আবদুল আওয়াল কাল বললেন, ‘লিগের মান বাড়াতে যাওয়া-আসা, থাকা-খাওয়ার খরচ বোর্ডই দেবে। খেলোয়াড়েরা ম্যাচ ফি পাবেন ৬০০ টাকা।’ অঙ্কটা এতটাই অবিশ্বাস্য যে ফের প্রশ্ন করা হলো টাকাটা ঠিক আছে তো? চার দিনের ম্যাচ হলেও ছেলেরা জাতীয় লিগে গড়ে ম্যাচ ফি পান গড়ে ২০–২৫ হাজার টাকা। বাংলাদেশ মহিলা ক্রিকেটের চেয়ারম্যান আগের কথারই পুনরাবৃত্তি করলেন, ‘ছয় শ টাকা। আগে তো ম্যাচ ফি-ই ছিল না। গতবার থেকে চালু হয়েছে।’ক্রিকেট-বাণিজ্যে যে বোর্ডের অবস্থান এখন প্রথম সারিতে, যে বোর্ড ছেলেদের ক্রিকেটে কোটি কোটি টাকা ব্যয় করতে পারে অনায়াসে, তাদের মেয়েদের ক্রিকেটের এমন দৈন্যদশা! আবদুল আওয়াল একটা ব্যাখ্যা দাঁড় করালেন, ‘আইসিসির কাছ থেকে কোনো অনুদান পাই না। বোর্ডই বাজেট দেয়। প্রতিবছর মেয়েদের জন্য ১০ শতাংশ বাজেট বাড়ানো হয়। এতে আর কত বাড়ে? তবে ধীরে ধীরে উন্নতি হচ্ছে। ছেলেদের ক্রিকেটে স্পনসর মানি আসে কোটি কোটি টাকা। মেয়েদের ক্ষেত্রে সেভাবে কেউ এগিয়ে আসছে না। বড় বড় কোম্পানির কাছে গিয়েছি। কেউ এগিয়ে আসেনি।’তবে ছেলেদের মতো মেয়েদেরও নির্দিষ্ট বেতনকাঠামো আছে। এ, বি ও সি—তিন শ্রেণিতে ৩০, ২০ ও ১০ হাজার করে মোট ১৭ জন খেলোয়াড় বেতন পান। বর্তমানে ওয়ানডেতে ছেলেদের ম্যাচ ফি ২ লাখ হলেও মেয়েদের সেটি গড়ে ৮ হাজার টাকা।
 
