
ডাবল সেঞ্চুরির পর হাঁটু গেঁড়ে বসলেন, মুখে ভুবন-ভোলানো হাসি। এক হাতে হেলমেট, আরেক হাতে স্পার্টান ব্যাট। অসাধারণ অর্জনের পর গেইলের উদ্যাপন ভিন্ন মাত্রা পাওয়া স্বাভাবিক। শত মাইল দূরে ভারতের জলন্ধরেও একদল লোক উল্লাসে লাফিয়ে উঠলেন তখন। ঢাক-ঢোল বাজল। ক্রিস গেইলের আনন্দের অংশীদার যে তাঁরাও! যে ব্যাটে তান্ডব চালালেন গেইল, সে ব্যাট তৈরির কারিগরদের তো ছুঁয়ে যাবেই এমন সাফল্যের গর্ব। অস্ট্রেলিয়ান এই ব্যাট প্রস্তুতকারক কোম্পানির কারখানা ভারতের পাঞ্জাবে, জলন্ধর শহরে। গেইলের ব্যাটের কারিগর রাজকুমারের খুশির মাত্রাটা একটু বেশিই, ‘আমি অনেক খুশি। আমি বানিয়েছি এমন ব্যাট দিয়ে ক্রিস গেইল ২১৫ করেছে। তাঁর ব্যাটে আমি কিছু পরিবর্তন এনেছিলাম। এখন ব্যালান্সটা অনেক ভাল, গেইল এত ভাল করল তো এ কারণেই!’ এনডিটিভি।
