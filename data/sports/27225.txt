
জুনিয়রদের দাপট নতুন কিছু নয়। বাংলাদেশের ক্রিকেটে এসে গেছে আরেক জুনিয়র—নাঈম ইসলাম। গত ম্যাচে ৪ উইকেট নেওয়া মোহামেডানের এই বাঁ হাতি স্পিনার আজও নিলেন ৪ উইকেট। এরই মধ্যে যথেষ্ট সিনিয়র হয়ে যাওয়া আরেক বাঁ হাতি স্পিনার এনামুল জুনিয়রও নিয়েছেন ৪ উইকেট। আর এই দুই জুনিয়রের বোলিং ঘূর্ণিতে মিরপুরের শেরে বাংলা স্টেডিয়ামে মাত্র ১৪১ রানে অলআউট হয়েছে গাজী গ্রুপ। জ​বাবে ২ উইকেট ৯৫ তুলে জয়ের পথে ভালোমতোই ছুটছে মোহামেডান।সাভারের বিকেএসপিতে কলাবাগান ক্রিকেট একাডেমির বিপক্ষে প্রথমে ব্যাট করে ৯ উইকেটে ২৩৯ রান তুলেছে লিজেন্ডস অব রূপগঞ্জ। আসিফ আহমেদ করেছেন ৮২, সাতে নামা সাজ্জাদুল হক করেছেন ৭০। গত ম্যাচে ২০ রান করা সৌম্য সরকার আজ আউট হয়েছেন ২১ রান করে। কলাবাগান ক্রিকেট একাডেমির ব্যাটিং শুরুতে বাদ সেধেছে বৃষ্টি।ওদিকে ফতুল্লায় মাশরাফির দল কলবাগান ক্রীড়া চক্র পেয়েছে ২৭০ রানের পুঁজি। হ্যামিল্টন মাসাকাদজা করেছেন সেঞ্চুরি, সাদমান ইসলাম করেছেন ৪৭। জবাবে ক্রিকেট কোচিং স্কুল ১ উইকেটে তুলেছে ৩২।আপাতত দিনের সেরা নায়ক নাঈম জুনিয়র। ২০ বছর বয়সী​ এই স্পিনার ৪ উইকেট নিয়েছেন ১০ ওভারে মাত্র ৩৮ রান দিয়ে। ৬.১ ওভার বল করে ২৬ রানে ৪ উইকেট নিয়েছেন এনামুল জুনিয়র। ভিক্টোরিয়ার বিপক্ষে ৪ উইকেট নেওয়া এনামুল বেশ ফর্মেই আছেন।
