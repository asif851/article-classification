
অনেক দিন ধরেই ভারতীয় দলের এক নম্বর উইকেটকিপার ঋদ্ধিমান সাহা। কিন্তু চোটের কারণে ঋদ্ধিমান ছিটকে যাওয়ার পর ইংল্যান্ডের বিপক্ষে মোহালি টেস্টে তাঁর বদলে খেলেছেন পার্থিব প্যাটেল৷ প্রত্যাবর্তনেই ব্যাট হাতে দারুণ পারফরম্যান্স প্যাটেলের। প্রথম ইনিংসে ৪২ ও দ্বিতীয় ইনিংসে ৬৭ রান। ওদিকে ঋদ্ধিমান এখনো চোট থেকে সেরে ওঠেননি। বৃহস্পতিবার থেকে ওয়াংখেড়েতে শুরু হতে যাওয়া সিরিজের চতুর্থ টেস্টেও তাই উইকেটের পেছনে দাঁড়াবেন প্যাটেল। অন্যদিকে বিয়ের জন্য পেসার ইশান্ত শর্মাকেও ছুটি দিয়েছে ভারতীয় ক্রিকেট বোর্ড। ইংল্যান্ডের বিপক্ষে টেস্ট সিরিজের দলে থাকলেও কোনো ম্যাচ খেলা হয়নি তাঁর। 
