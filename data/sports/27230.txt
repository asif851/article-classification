
চাইলে জিনেদিন জিদানের উদাহরণ টানতে পারতেন। ১৯৯৮ বিশ্বকাপের গ্রুপপর্বে লাল কার্ড দেখেছিলেন জিজু। ফ্রান্স তাঁকে ছাড়াই চলে গিয়েছিল কোয়ার্টার ফাইনালে। জিদান নেই, এটা ভেবে মুষড়ে পড়েনি ফ্রান্স। পরে ঠিকই বিশ্বকাপ জিতেছে।রোনালদোর সেটা সারা জীবন মনে থাকবে। ওই বিশ্বকাপটা হতে যাচ্ছিল তাঁর, কিন্তু শেষ পর্যন্ত চোখের জলে মাঠ ছাড়তে হয়েছিল। আর এবার চোট পেয়ে দুকূলপ্লাবী অশ্রু নিয়ে মাঠ ছাড়তে হয়েছে নেইমারকে। কিন্তু তাঁর জন্য কি আসলেই কোনো সান্ত্বনা যথেষ্ট? দেশের মাটিতে দল বিশ্বকাপের সেমিফাইনাল খেলবে আর নেইমার অক্ষম আক্রোশে ফুঁসতে থাকবেন, এটা তো মেনে নেওয়া কঠিনই।কিন্তু মেনে তো নিতেই হবে। ম্যাচটা ব্রাজিল খেলবে নেইমারের জন্যই। আর সে জন্য তারা সবচেয়ে বড় উদ্দীপনা পাচ্ছে রোনালদোর কাছ থেকে। নেইমার না থাকলেও ব্রাজিলের সমস্যা হবে না বলেই মনে করছেন সাবেক বিশ্বকাপজয়ী স্ট্রাইকার, ‘সবাই ওর চোট নিয়ে কিছুটা উদ্বিগ্ন। এ ব্যাপারে কোনো প্রশ্ন নেই, ব্রাজিল একজন তারকা ও প্রধান গোল-ভরসাকে হারিয়েছে। তবে আমাদের সামনে এগিয়ে যেতে হবে। এটা বিশ্বফুটবলের দুই বড় দলের লড়াই। আমি ওদের (জার্মানিকে) পরিষ্কার ফেবারিট হিসেবে দেখছি না। সেলেসাওরা সব সময় ফেবারিট, তা যে দলের সঙ্গেই খেলুক না কেন।’এখনো নেইমারকে হারিয়ে ফেলার শোকে আচ্ছন্ন ব্রাজিল। কিন্তু কোচ লুইস ফেলিপে স্কলারি নিশ্চয়ই এর মধ্যে বিকল্প ঠিক করে ফেলেছেন। রোনালদো ভরসা রাখছেন ‘বিগ ফিলের’ প্রজ্ঞাতেই, ‘আমি ফেলিপাওকে খুব ভালোভাবে চিনি। তিনি অসাধারণ একজন অনুপ্রেরণাদায়ী, আমি নিশ্চিত দলকে তিনি চাঙা করে তুলতে পারবেন। বিশেষ করে নেইমারের জায়গায় যে আসবে তাকে তো বটেই।’ জার্মানদের উদ্দেশে ফেনোমেননের সতর্কবার্তা, ‘শুধু একজন খেলোয়াড় হারালেই (হোক সেটা নেইমার) জার্মানি যদি মনে করে তারা একটি দুর্বল, ছন্নছাড়া দলকে মাঠে দেখবে, তাহলে তারা ব্রাজিল দলের ক্ষমতা খাটো করে দেখছে। আর সেটা হবে বিরাট একটা ভুল।’চোট তো অনেক মহারথীর বিশ্বকাপ-স্বপ্নের টুঁটি চেপে ধরেছে। রোনালদো উদাহরণ টানলেন পেলের, ‘১৯৬২ বিশ্বকাপে পেলে চোট পেয়ে খেলতে পারেননি। কিন্তু তার পরও ব্রাজিল বিশ্বকাপ জিতেছিল। আশা করছি, এখন যারা মাঠে খেলবে, তারা নিজের সেরাটাই ঢেলে দেবে। আর ব্রাজিল কখনো একজনের দল নয়, হবেও না।’তাহলে কি ব্রাজিল জার্মানিকে হারাতে পারবে? রোনালদোর দৃপ্ত উচ্চারণ, ‘ব্রাজিল ১-০ গোলে জিততে যাচ্ছে।’ ফিফাডটকম।
