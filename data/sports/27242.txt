
শুরুতেই অভিনন্দন জানাব মমিনুল হক আর তামিম ইকবালকে। মমিনুল টানা দুই টেস্টে সেঞ্চুরিই করল। আর তামিমও শুধু দলের কথা ভেবে নিজের স্বভাববিরুদ্ধ একটা ইনিংস খেলল। নিজের খেলা খেললে হয়তো সেও সেঞ্চুরি করত। কিন্তু নিজের কথা না ভেবে তামিম পরিস্থিতির দাবি মেনে খেলেছে। আমার মনে হয় সেঞ্চুরি করার চেয়ে এই কাজটাই কঠিন। মাঝে দুই ব্যাটসম্যান আউট হয়ে গেছে, একজনের সেঞ্চুরি হয়ে গেছে, অথচ ওপেনিংয়ে নামার পরও তামিমের রান ৬০-৭০, এ রকম এর আগে দেখেছি কি না সন্দেহ আছে।চট্টগ্রাম টেস্টেও মমিনুলের ব্যাটিং নজর কেড়েছে। ঢাকায় এসে সেই ফর্মটাই ধরে রেখেছে সে। তবে ১২৬ রানে অপরাজিত মমিনুলের সামনে এখন ডাবল সেঞ্চুরির সুযোগ। চট্টগ্রামের অতৃপ্তি ঘোচানোর সুযোগ পেয়ে গেল পরের টেস্টেই। খুব খুশি হব মমিনুল সুযোগটা কাজে লাগালে। তাতে বাংলাদেশ দলের ইনিংসটাও বড় রানের দিকে যাবে।আমি মোটামুটি নিশ্চিত, টেস্টটা এখন ড্রয়ের দিকে যাচ্ছে। ড্রয়ের জন্য যতটুকু করার দরকার ছিল সেটা আমাদের ব্যাটসম্যানরা এর মধ্যেই করে ফেলেছে। দুর্ভাগ্যজনকভাবে তামিম সেঞ্চুরি না পেলেও মমিনুলের ইনিংস আমাদের পথ দেখাচ্ছে। ও নিজেও হয়তো ভাবেনি এতটা ভালো খেলবে। আমাদের হয়ে পর পর দুই টেস্টে সেঞ্চুরি এর আগে শুধু তামিমই করেছে। মমিনুলও সে কীর্তি গড়ায় তাকে বিশেষভাবে অভিনন্দন। তবে আবারও বলি, মমিনুলের এখনো অনেক কিছুই করার আছে। তার ব্যাটিং দেখে মনে হচ্ছে সেটা সম্ভবও।
আমার ধারণা, যদি জয়ের চ্যালেঞ্জ নিলেও শেষ দিন লাঞ্চের আগে ইনিংস ছাড়ার চিন্তা করবে না মুশফিকুর রহিম। বরং লাঞ্চের পরও ঘণ্টা খানেক ব্যাটিং করে একটা মজবুত অবস্থানে গিয়ে চ্যালেঞ্জটা নিতে পারে। প্রথম দুই দিন চা-বিরতির পর খেলা না হওয়ায় প্রতিদিন ৮ ওভারের মতো বেশি খেলা হচ্ছে। ঝুঁকি নেওয়ার সুযোগ নেই সে কারণেই। অবশ্য লাঞ্চের মধ্যেই যথেষ্ট রান হয়ে গেলে ভিন্ন কথা। তবে মাঠে যারা আছে তারাই ব্যাপারটা ভালো বুঝবে। পরিস্থিতি বুঝে তারা নিশ্চয়ই সঠিক সিদ্ধান্তটাই নেবে।
মিরপুরের উইকেটে কালও তেমন কিছু দেখলাম না। তবে বলটা এখনো নতুন বলে শেষ দিন সকালের দিকে বিপদ হতে পারে। শুরুর দিকে কিছুটা সময় তাই মানিয়ে নিয়ে ব্যাটিং করতে হবে। আমার বিশ্বাস, মমিনুল-সাকিব সেটা পারবে। সাকিব লম্বা সময় নিয়ে ব্যাট করার ইঙ্গিত দিচ্ছে। সেটা হলে খুবই ভালো। তা না হলেও পরে মুশফিক, নাসির, সোহাগ গাজীরা আছে। আমাদের ব্যাটিং অর্ডারটা এখন কম লম্বা নয়।
 
