
আগের দুই বছর কোনো গ্র্যান্ড স্লাম জিততে পারেননি। এ বছর জিতেছেন দুটি। গত রোববার ইউএস ওপেন জয়ের পর রাফায়েল নাদাল শুনিয়েছেন তাঁর এই দারুণ প্রত্যাবর্তন আর রজার ফেদেরারের সঙ্গে দ্বৈরথের গল্প
প্রশ্ন: ৩১ বছর বয়সে এসে এক বছরে দুটি গ্র্যান্ড স্লাম। কেমন লাগছে?
রাফায়েল নাদাল: খুব খুশি। সেটাই তো হওয়ার কথা, তাই না? অসাধারণ দুটি সপ্তাহ কাটল। খেলা আর আত্মবিশ্বাস দুটিই বেড়েছে। নিউইয়র্কে আবার শিরোপা জিতলাম। আমার কাছে এটা অনেক কিছু। সব দিক থেকেই এটা আবেগের এক মৌসুম, গ্র্যান্ড স্লাম শিরোপা দিয়ে শেষ করার চেয়ে ভালো আর কী হতে পারে। নিজের খেলা নিয়ে খুব খুশি। যেভাবে চাপ সামলেছি, সেদিক থেকেও খুশি।
প্রশ্ন: বছরের দুটি গ্র্যান্ড স্লাম জিতেছেন রজার ফেদেরার, বাকি দুটি আপনি। বছরের শুরুতে কি এটা ভাবতে পেরেছিলেন?
নাদাল: না। যেকোনো খেলোয়াড়ের জন্যই বছরে একটি গ্র্যান্ড স্লাম জেতাও কঠিন। প্রতিবছর চারটি সুযোগই থাকে। গ্র্যান্ড স্লাম জয়ের সম্ভাবনা থাকে অনেক খেলোয়াড়ের। অনেক কঠিন প্রতিদ্বন্দ্বী আছে। কিন্তু কেউ তো গ্র্যান্ড স্লাম জিতবেই, তাই না?
প্রশ্ন: গত বছর যা হয়েছে...
নাদাল: হুম, গত বছর কী হয়েছিল? আমি বলছি শুনুন। গত বছর রোলাঁ গারোঁতে জিততে তৈরি ছিলাম। এটাই বাস্তবতা। তবে এটা বলতে পারি না যে চোট না পেলে আমি জিততামই। কারণ, এই ভবিষ্যদ্বাণী করা অসম্ভব। তবে সত্যি বলছি, আমার কাছে মনে হয়েছিল, রোলাঁ গারোঁতে জিততে তৈরি ছিলাম আমি। ভালো খেলছিলাম সেই সময়। কিন্তু বাস্তবতা হচ্ছে চোটে পড়লে মৌসুমটা আপনার কাছে বিস্বাদ লাগবে।
প্রশ্ন: চোট-টোট মিলিয়ে গত বছরটা আপনার জন্য ভুলে যাওয়ার মতোই ছিল। আর এ বছরে এমন অর্জন। বছরটি কি আপনার কাছে বিশেষ হয়ে থাকবে?
নাদাল: অবশ্যই, আমার জন্য এটি বিশেষ এক বছর। দুই বছর কোনো গ্র্যান্ড স্লাম জিতিনি, সমস্যার মধ্য দিয়ে যেতে হয়েছে। ২০১৬ আর ২০১৪ সালে চোটে ছিলাম। ২০১৫ সালে চোট ছিল না, মানসিক সমস্যা ছিল (হাসি)।
প্রশ্ন: রজার ফেদেরারের সঙ্গে আপনার দ্বৈরথ নিয়ে এ বছর আবার অনেক আলোচনা হয়েছে। গ্র্যান্ড স্লাম জয়ে ফেদেরারের কাছে চলে এসেছেন (নাদাল ১৬টি, ফেদেরার ১৯টি)। ফেদেরারের সঙ্গে এই প্রতিদ্বন্দ্বিতা আপনি কীভাবে দেখেন? ফেদেরারকে ছুঁতে পারবেন?
নাদাল: সত্যি আমি বিষয়টিকে এভাবে দেখি না। আমি আমার মতো খেলে যাচ্ছি। সে তার মতো করে খেলছে। দেখা যাক, আমরা কোথায় থামি। এ বছর আমি দুটি গ্র্যান্ড স্লাম জিতেছি। সে যদি একটিও না জিতত, তাহলে আমি আরও কাছাকাছি থাকতাম। এখনো ফেদেরার আমার চেয়ে অনেক এগিয়ে। আমি অবশ্য ওকে ছোঁয়ার কথা ভাবি না। আমার অর্জন নিয়ে আমি সন্তুষ্ট। আমার বয়স এখন ৩১। তবে খেলাটার প্রতি এখনো ভালোবাসা আছে আমার। আমি এখনো প্রতিদ্বন্দ্বিতা করতে চাই আর যতবারই কোর্টে নামি স্নায়ুচাপে ভুগি। এটা যত দিন হতে থাকবে খেলে যাব।
প্রশ্ন: তাহলে ফেদেরারের সঙ্গে আপনার দ্বৈরথ তেমন কিছু নয়? কিছু মানুষ এটা বড় করে তুলেছে?
নাদাল: টেনিসের জন্য এই দ্বৈরথ খুব গুরুত্বপূর্ণ। এর সঙ্গে অনেকে যুক্ত। আমাদের খেলাটির জন্য খুব বড় এক বিজ্ঞাপন এটা। তবে আমাদের দুজনের সম্পর্কটা পারস্পরিক শ্রদ্ধা আর বন্ধুত্বের।
প্রশ্ন: পিট সাম্প্রাস অবসর নিয়েছেন ২০০৩ সালে। তাঁর ১৪টি গ্র্যান্ড স্লাম কেউ ছুঁতে পারবে বলে তখন কেউ ভাবতে পারেনি। এখন তিনজন খেলোয়াড় দুই অঙ্কে আছেন। এর দুজন (আপনি ও ফেদেরার) আবার সাম্প্রাসকে ছাড়িয়ে গেছেন। এই প্রজন্মকে কোন বিষয়টি বিশেষ করে তুলেছে বলে মনে করেন?
নাদাল: আমি আর রজার ছাড়া নোভাক জোকোভিচ আছে। তার এখন ১২টি শিরোপা। সে সম্ভবত আরও অনেক দিন খেলবে। আমাদের সবারই উন্নতির তীব্র ইচ্ছা আছে। খেলাটির প্রতি ভালোবাসা আছে। আর সবচেয়ে বড় বিষয়, আমরা আসলে কঠিন পরিশ্রম করি। অনেক বছর ধরে আমরা প্রায় প্রতি সপ্তাহেই খেলে আসছি। এটা কঠিন কাজ। আমরা যা অর্জন করেছি, একই প্রজন্মের কিছু খেলোয়াড়ের পক্ষে একসঙ্গে এটা অর্জন করা কঠিন।
