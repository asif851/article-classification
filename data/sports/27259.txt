
সকালে ঘুম থেকে উঠেই আকরাম খানের মনে হয়েছে, আজ ৩১ মে। বাংলাদেশের ক্রিকেটের সবচেয়ে গৌরবের দিনগুলোর একটি। ১৯৯৯ সালের এই দিনেই বিশ্বকাপে পাকিস্তানকে হারিয়েছিল বাংলাদেশ। ৪২ রানের দারুণ একটা ইনিংস খেলেছিলেন আকরাম। তবে ভালো লাগা ভাবটা হঠাৎ করেই উধাও হয়ে গেল প্রথম আলো হাতে নিয়ে। বাংলাদেশের ক্রিকেটের গৌরবের দিনটা যেন হলো কালিমালিপ্ত।
বিস্ময়, হতাশা, কষ্ট, বিশ্বাস-অবিশ্বাসের দোলাচল—সব মিলিয়ে একধরনের দলা পাকানো অনুভূতি। মোহাম্মদ আশরাফুলের পাশাপাশি সাবেক তিন ক্রিকেটারেরও ফিক্সিং জগতের সঙ্গে যোগাযোগের খবরে দেশের সাবেক অধিনায়ক-ক্রিকেটারদের প্রতিক্রিয়া কম-বেশি এমনটাই। বিশ্বাস করতে কষ্ট হচ্ছে প্রায় সবারই। তবে এটাও সবাই বুঝতে পারছেন, যথেষ্ট প্রমাণাদি হাতে না পেয়ে ও শতভাগ নিশ্চিত না হয়ে নিশ্চয়ই এত বড় খবরটি প্রকাশ করেনি প্রথম আলো।
দুপুরে মুঠোফোনে কথা হচ্ছিল আকরাম খানের সঙ্গে। সাবেক অধিনায়ক ও জাতীয় দলের প্রধান নির্বাচক তখনো যেন ছিলেন একটা ঘোরের মধ্যে, ‘এতটা অবাক হয়েছি...কী আর বলব...খুব কঠিন একটা সময়। সত্য-মিথ্যা কী, জানি না, সকাল থেকে আমি আসলে কিছু ভাবতে পারছি না। কিছুদিন ধরেই এসব নিয়ে আলোচনা চলছে, আমরা কিছু একটা আন্দাজ তো করছিলাম। তার পরও আজকের খবরটা বড় একটা ধাক্কা।’
রকিবুল হাসানের প্রতিক্রিয়া আবার একটু অন্য রকম। ‘সত্য উদ্ঘাটনের’ জন্য প্রথম আলোকে ধন্যবাদ জানিয়ে সাবেক অধিনায়ক বললেন, ‘আমি খুব একটা অবাক হইনি, তবে অবশ্যই আনন্দিত। অবাক হইনি, কারণ এসব অনেক দিন থেকেই টুকটাক শুনছি। আমাদের উপমহাদেশ হলো ফিক্সিংয়ের আখড়া। বিপিএল যখন শুরু হলো, জানতাম সেই বাতাস এখানেও লাগবে। আর আনন্দিত, কারণ দেরিতে হলেও এসব জানা যাচ্ছে। এখন দৃষ্টান্তমূলক ব্যবস্থা নিতে হবে, যাতে ভবিষ্যতে এসব না হয়।’
ভবিষ্যতের কথা বলছেন আতহার আলী খানও, ‘এশিয়া কাপ, ওয়েস্ট ইন্ডিজ সিরিজ, শ্রীলঙ্কা সফর—সব মিলিয়ে মনে হচ্ছিল বাংলাদেশের ক্রিকেট এগিয়ে যাচ্ছে। এই সময় এমন খবর অবশ্যই হতাশার। সত্য-মিথ্যা যা-ই হোক, এই ভাইরাস যাতে ছড়িয়ে না পড়ে, সেই ব্যবস্থা নিতে হবে।’ প্রথম আলোর খবরে অন্যদের মতো হতভম্ব সাবেক এই অলরাউন্ডার ও ধারাভাষ্যকারও, ‘আমি শকড এবং স্পিচলেস। বিশ্বাস করতে পারছি না, মেনে নেওয়া কঠিন। লোকে বিশ্বাস করে, খেলোয়াড়েরা যখন মাঠে নামে, তখন একটা রান বাঁচাতে, একটা রান করতে নিজেদের উজাড় করে দেয়। লোকের এই বিশ্বাস ধাক্কা খেলে তা হবে খুব দুঃখজনক। আল্লাহ না করুন...এই খবর যেন সত্য না হয়। সত্য হলে সবার জন্যই সেটা হবে বড় একটা ধাক্কা।’
সাবেক অধিনায়ক ও জাতীয় নির্বাচক হাবিবুল বাশার শুধু বললেন, ‘আমি শকড।’ আরেক নির্বাচক ও সাবেক অধিনায়ক মিনহাজুল আবেদীন মুখ খুলতেই রাজি নন। সাবেক অধিনায়ক ও সাবেক প্রধান নির্বাচক ফারুক আহমেদের ভাবনাটা আবার অন্যদের থেকে একটু আলাদা, ‘অবশ্যই বাংলাদেশ ক্রিকেটের জন্য আজকে একটি স্যাড ডে। তবে আমার কাছে খালেদ মাহমুদ ও খালেদ মাসুদের সম্পৃক্ততাটা ঠিক পরিষ্কার নয়। আশরাফুলেরটা কয়েক দিন ধরেই আলোচনায় আছে, রফিকেরও টাকাপয়সা সম্পৃক্ততা বুঝলাম। কিন্তু রিপোর্ট পড়ে মনে হয়নি মাহমুদ ও মাসুদের সম্পৃক্ততা প্রথম পাতায় ছবি দেওয়ার মতো। ওরা বুকিদের সঙ্গে আশরাফুলের পরিচয় করিয়ে দিয়েছে, কিন্তু ওরা তো না-ও জানতে পারত যে লোকটা বুকি!’ তবে প্রথম আলোর প্রতিবেদনেই আছে, রফিককে নিয়ে মাহমুদ নিজের বাসায়ই আশরাফুলের সঙ্গে পরিচয় করিয়ে দিয়েছিলেন বুকি সুনীল ভাটিয়াকে। কুখ্যাত এই বাজিকর এখন দিল্লি পুলিশের হাতে আটক।
বিসিবির জন্য কিছু পরামর্শ আছে রকিবুল হাসানের, ‘বিসিবির উচিত, গেম অনকে সরিয়ে দিয়ে বিপিএল নিজেরাই পরিচালনা করা। গেম অনের অনেক কর্মকর্তার নামেই তো অভিযোগ আছে। আর বিদেশ সফরে গিয়ে ক্রিকেটাররা যাতে যত্রতত্র যেতে না পারে, কিংবা সব মানুষ যেন ক্রিকেটারদের কাছে ঘেঁষতে না পারে, সেসব খেয়াল রাখা উচিত। আর বয়সভিত্তিক পর্যায় থেকে শুরু করে সব ক্ষেত্রেই ক্রিকেটারদের বছরে কয়েকবার নৈতিক শিক্ষার ক্লাস নেওয়া উচিত।’ আকরাম খানের ভাবনা, ‘শুধু ক্রিকেটই গোটা জাতিকে ঐক্যবদ্ধ করতে পারে। দেশের ক্রিকেটকে ধ্বংস হতে দেওয়া যাবে না। কেউ দোষী হলে তার উপযুক্ত শাস্তি হওয়া উচিত, যাতে কেউ আর ওই পথে পা না বাড়ায়।’
