
টেস্ট সেঞ্চুরি আছে তাঁর। স্থানীয় ক্রিকেটে অফ স্পিনার হিসেবেই শুধু নয়, অলরাউন্ডার হিসেবেই দেখা হয় সোহাগ গাজীকে। আজ শেখ জামাল ধানমন্ডি ক্লাব তাকিয়ে ছিল ব্যাটসম্যান গাজীর দিকে। কিন্তু আশা জাগিয়েও শেষ পর্যন্ত দলকে জেতাতে পারলেন না তিনি। ঢাকা প্রিমিয়ার লিগে তাঁর দল শেখ জামাল ২৮ রানে হেরে গেছে ভিক্টোরিয়া স্পোর্টিং ক্লাবের কাছে।
প্রথমে ব্যাট করে ভিক্টোরিয়া করেছিল ২৪৭ রান। সর্বোচ্চ ৫০ রান মুমিনুল হকের। দ্বিতীয় সর্বোচ্চ ৩৯ করেছেন চতুরাঙ্গা ডি সিলভা। এবারের লিগে যেভাবে রান উৎসব করছে দলগুলো, তাতে ২৪৮ কোনো বড় লক্ষ্য ছিল না। কিন্তু শেখ জামালের ব্যাটসম্যানেরা সে লক্ষ্যকেই কঠিন বানিয়ে ফেললেন।টপ অর্ডারের সবাই ভালো শুরু করেও স্কোর বড় করতে পারেননি। একপর্যায়ে ১৫৯ রানে ৬ উইকেট পড়ে যায় শেখ জামালের। কিন্তু এক প্রান্ত আগলে রাখেন সোহাগ গাজী। শেষ ৬ ওভারে ৪৫ রান দরকার ছিল তাদের। হাতে ছিল ৪ উইকেট। তখনই আবির্ভাব কামরুল ইসলামের। ডেথ ওভারে ২.৩ ওভার করে মাত্র ২ রানে ২ উইকেট পেয়েছেন এই পেসার। অন্যপ্রান্তে ডি সিলভাও নবম ব্যাটসম্যান হিসেবে ফিরিয়ে দেন গাজীকে (৫৯)। ৪৮.৩ ওভারে ২১৯ রানেই শেষ হয় সোহাগ গাজীদের ইনিংস।
