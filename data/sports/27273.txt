
বিরাট কোহলি বলেছেন, রাজীব গান্ধী স্টেডিয়ামের উইকেটে ‘বেসিক’ ক্রিকেট খেললেই নাকি রান করা সম্ভব ছিল। কথাটা মানেন বাংলাদেশ অধিনায়ক মুশফিকুর রহিমও। কিন্তু কোহলির ‘বেসিক’ কি আর সবার আছে! তাঁর দলে যদি একজন ‘কোহলি’ থাকত!
হায়দরাবাদ টেস্টের পর ভারত অধিনায়কের মন্তব্যে তাই একটু মজাই করলেন মুশফিক, ‘বিরাট কোহলির মতো যদি সবার বেসিক হতো, তাহলে ৫০ গড়ে রান থাকত সবারই। এত ব্যাটসম্যান আর লাগত না। ৭ উইকেটও লাগত না, চারজন ব্যাটসম্যান নিয়েই ম্যাচ ড্র করা যেত। দুর্ভাগ্যবশত আমাদের দলে কোনো বিরাট কোহলি নেই।’
উইকেট নিয়ে মুশফিক বরং কোহলির সঙ্গে দ্বিমতই পোষণ করলেন, ‘যতটুকু বলতে পারি, ভারতের অন্য সময়ের চেয়ে এই উইকেট অনেক ভিন্ন। সাকিব কিন্তু একটা শটও বাজে খেলেনি (দ্বিতীয় ইনিংসে)। তার পরও সাকিব আউট হয়ে গেছে। এখানে সবাই বেসিক ক্রিকেটটাই খেলার চেষ্টা করেছে। রিয়াদ ভাই যেভাবে আউট হয়েছেন, সেটাতেও তার দোষ দেওয়া যায় না।’
মুশফিকের দৃষ্টিতে টেস্ট হারার বড় কারণ উইকেট ও কন্ডিশনের সুবিধা নিতে না পারা, ‘আমার মনে হয় এই কন্ডিশনে আমরা আরও কিছুটা সময় খেলার সুযোগ তৈরি করতে পারতাম। এই জায়গাতেই আমাদের একটু কাজ করা দরকার। এমন কন্ডিশনে আরও ২-৩টি ম্যাচ খেলা গেলে পরিস্থিতির সঙ্গে মানিয়ে নেওয়া যেত। সামনে এমন সুযোগ থাকলে আমি চেষ্টা করব আমার বেসিকটা যেন আরও শক্ত থাকে। যেন বেসিক দিয়েই টেস্ট ড্র করতে পারি।’
