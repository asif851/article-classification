
এক আড়ম্বর অনুষ্ঠানের মাধ্যমে উন্মোচন হলো শচীন টেন্ডুলকারের আত্মজীবনী প্লেয়িং ইট মাই ওয়ে। তবে উন্মোচনের আগেই আলোচিত বইটির প্রথম কপি মাকে উপহার দিয়েছেন ক্রিকেটে ১০০ সেঞ্চুরির মালিক। মায়ের হাতে বই তুলে দেওয়ার পর টুইটারে একটি ছবি পোস্ট করেছেন টেন্ডুলকার। সেখানে লিখেছেন, ‘বইয়ের প্রথম কপি মাকে দিয়েছি। তাঁর চোখেমুখে ফুটে ওঠা গর্ব দেখা ছিল দুর্লভ এক মুহূর্ত!’ সন্ধ্যায় টেন্ডুলকারের বইয়ের মোড়ক উন্মোচনে উপস্থিত ছিলেন সুনীল গাভাস্কার, সৌরভ গাঙ্গুলী, রাহুল দ্রাবিড়, ভি ভি এস লক্ষ্মণের মতো ভারতীয় ক্রিকেট কিংবদন্তিরা। এরই মধ্যে আলোচনার খোরাক জুগিয়েছে টেন্ডুলকারের আত্মজীবনী। এ বইয়ে ‘ব্যাটিং জিনিয়াস’ সাবেক ভারতের কোচ গ্রেগ চ্যাপেলকে ‘রিং মাস্টার’ বলে অভিহিত করেছেন। বইয়ে টেন্ডুলকারের দাবি, ২০০৭ বিশ্বকাপের মাস কয়েক আগে তাঁর বাড়িতে এসে দ্রাবিড়ের কাছ থেকে অধিনায়কত্ব নেওয়ার প্রস্তাব করেছিলেন চ্যাপেল। সাবেক অস্ট্রেলীয় অধিনায়ক অবশ্য টেন্ডুলকারের এ মন্তব্যকে ‘মিথ্যা’ বলে দাবি করেছেন। জিনিউজ, টাইমস অব ইন্ডিয়া।
