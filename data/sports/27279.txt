
সিরিজ শুরু হতে এখনো এক মাসের বেশি বাকি। জুলাইয়ে চার টেস্ট, পাঁচ ওয়ানডে ও এক টি-টোয়েন্টির সিরিজ খেলতে ইংল্যান্ড যাচ্ছে পাকিস্তান। কিন্তু সিরিজটি নিয়ে আলোচনা এখন থেকেই শুরু হয়ে গেছে। তবে মোহাম্মদ আমিরের প্রত্যাবর্তন টেস্ট সিরিজ বলেই কি না, আলোচনায় ক্রিকেটের চেয়েও অনেক বেশি আসছে ফিক্সিংয়ের কথা। আজ ইংল্যান্ড অধিনায়ক অ্যালিস্টার কুক যেমন বললেন, ক্রিকেটে ম্যাচ ফিক্সারদের আজীবন নিষিদ্ধ করা উচিত। অবশ্য আমিরের বিপক্ষে খেলতে কোনো সমস্যা নেই বলেও জানিয়েছেন ইংল্যান্ড অধিনায়ক। 
শ্রীলঙ্কা সিরিজের শেষ টেস্টের আগে আজ কুকের সংবাদ সম্মেলনে উঠে এসেছিল ফিক্সিংয়ের প্রসঙ্গ। সেখানেই ৩১ বছর বয়সী ওপেনার বলেছেন, ‘যদি কেউ ম্যাচ-ফিক্সিং করতে গিয়ে ধরা পড়ে, তাহলে তাঁকে আজীবন নিষিদ্ধ করা উচিত। খেলার সততা রক্ষার জন্যই শাস্তিটা কঠিন হওয়া দরকার।’ কুকের সংবাদ সম্মেলনে ফিক্সিং প্রসঙ্গ আসার কারণ মোহাম্মদ আমিরের ফেরা। ২০১০ সালের আগস্টে লর্ডস টেস্টে সে সময়ের পাকিস্তান অধিনায়ক সালমান বাট ও পেসার মোহাম্মদ আসিফের সঙ্গে স্পট ফিক্সিংয়ে অভিযোগে অভিযুক্ত হন আমির। এর জন্য ক্রিকেট থেকে পাঁচ বছরের নিষেধাজ্ঞা কাটিয়েছেন, জেলও খেটেছেন। গত সেপ্টেম্বরে নির্বাসন কাটিয়ে ফেরার পর থেকে পাকিস্তানের ওয়ানডে ও টি-টোয়েন্টি দলে নিয়মিত হয়ে আছেন। ইংল্যান্ডের ভিসা পাওয়ার ব্যাপারটি চূড়ান্ত হলে এবার ফিরবেন টেস্টেও। আর প্রত্যাবর্তনটাও হতে পারে লর্ডস টেস্ট দিয়েই। তবে আমিরকে নিয়ে কুকের কোনো সমস্যা নেই। সংবাদ সম্মেলনে ইংল্যান্ড অধিনায়ক বলেছেন, ‘আমি বলছি না আমিরের ফেরা উচিত হচ্ছে না। কারণ, তখন নিয়মই আলাদা ছিল। তবে আমার মতে, লোকজন যাতে এমন কিছু করতে না পারে, সে জন্যই শাস্তিটা কঠিন হওয়া উচিত।’ আমিরের ফেরা নিয়ে তাঁর মন্তব্য, ‘কিছুটা পরিহাসের ব্যাপার যে ও লর্ডস টেস্টে দিয়েই ফিরছে। তবে আমির যা করেছে, তার সাজা পেয়েছে। সাজাটা ঠিকও হয়েছে। ওর বিপক্ষে খেলতে আমার কোনো সমস্যাও নেই।’ সূত্র : ক্রিকইনফো, বিবিসি।
