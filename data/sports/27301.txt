
বিশ্বকাপ বাছাইপর্বে বুলগেরিয়ার কাছে ২-০ গোলে হেরে বিশ্বকাপের চূড়ান্তপর্বে যাওয়াটাই ভীষণ কঠিন হয়ে গেছে হল্যান্ডের। ৫ ম্যাচে ৭ পয়েন্ট নিয়ে গ্রুপের চতুর্থ স্থানে আছে তিনবারের বিশ্বকাপ-রানার্সআপরা। গ্রুপের শীর্ষ তিন দলের সঙ্গে পয়েন্টের ব্যবধান ঘুচিয়ে রাশিয়া বিশ্বকাপের মূলপর্বের টিকিটের নাগাল পেতে দারুণ কিছুই করতে হবে কমলা-বাহিনীকে। হল্যান্ড বাছাইপর্ব থেকেই বিদায় নেবে কিনা সেটা জানতে আরও কিছুদিন অপেক্ষা করতে হচ্ছে। তবে আপাতত বিদায় নিতে হচ্ছে কোচ ড্যানি ব্লিন্ডকে। ৫৫ বছর বয়সী এই কোচকে বরখাস্ত করেছে ডাচ ফুটবল অ্যাসোসিয়েশন (কেএনভিপি)।পরশু বুলগেরিয়ার বিপক্ষে হেরে যাওয়ার পরই নিজের বিদায়-ঘণ্টা শুনতে পাচ্ছিলেন ব্লিন্ড। নিজের ভবিষ্যৎটা আঁচ করতে পেরে বলেছিলেন, ‘এটা নিয়ে আমাকে এখন ভাবতেই হচ্ছে। যারা আমাকে নিয়োগ দিয়েছে তারাও নিশ্চয়ই ভাবতে শুরু করেছে।’ কেএনভিপি ভাবনা শুরু করেছিল আগেই। হল্যান্ড জাতীয় দলের সাবেক এই ফুটবলারের প্রতি সম্মান রেখেই তাঁকে বরখাস্ত করার কারণটা জানিয়েছে তারা, ‘বিশ্বকাপ বাছাইপর্বে বাজে ফলের কারণে মূলপর্বে যাওয়াটা কঠিন হয়ে পড়ায় ব্লিন্ডের সঙ্গে সম্পর্ক ছেদ করতেই হচ্ছে। তবে তিনি আমাদের কাছে শ্রদ্ধার পাত্র হয়ে থাকবেন সব সময়।’সোফিয়ায় বুলগেরিয়ার কাছে প্রথম ২০ মিনিটে ২ গোল খেয়ে হেরে যায় হল্যান্ড। ম্যাচটি হল্যান্ডের সংবাদমাধ্যমের কাছে ছিল ‘মহা এক দুর্যোগ’। অধিনায়ক আরিয়েন রোবেনের ভাষায় এই হার, ‘দুঃস্বপ্ন’। ওয়েসলি স্নাইডার অশনি সংকেতই শোনালেন, ‘২০১৮ রাশিয়া বিশ্বকাপে খেলাটা হল্যান্ডের জন্য এখন কঠিন এক ব্যাপার।’বরখাস্ত হওয়ার পর নিজের প্রতিক্রিয়া ব্লিন্ড নিজের হতাশা গোপন রাখেননি, ‘আমার মনটা খুবই খারাপ। বুলগেরিয়ার বিপক্ষে আমরা ঠিক খেলাটাই খেলেছিলাম। দুঃখ এটাই যে ম্যাচটা আমরা হেরে গেছি।’ সূত্র: এএফপি
