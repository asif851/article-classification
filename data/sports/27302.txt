

• নিউজিল্যান্ডের কোচ মাইক হেসন আন্তর্জাতিক টি-টোয়েন্টির পক্ষে 
• তিনি মনে করেন এটি অনেক দেশের জন্য রাজস্ব আদায়ের উপায় • আন্তর্জাতিক টি-টোয়েন্টির কল্যাণেই অকল্যান্ডে ৩৫ হাজার দর্শক সমাগম ঘটে • ইংলিশ কোচ বেলিস টি-টোয়েন্টি ক্রিকেটকে ফ্র্যাঞ্চাইজি লিগে সীমাবদ্ধ করার কথা বলেছিলেন
ট্রেভর বেলিসের সঙ্গে একমত নন নিউজিল্যান্ড কোচ মাইক হেসন। ইংলিশ কোচ আন্তর্জাতিক টি-টোয়েন্টিকে ‘অপ্রয়োজনীয়’ ও ‘ক্লান্তিকর’ সূচি বলে এটি বন্ধের পরামর্শ দিয়েছেন। তবে কিউই কোচ ক্লান্তি-ইস্যুর প্রতি সম্মান জানিয়েও আন্তর্জাতিক টি-টোয়েন্টি চালিয়ে যাওয়ার পক্ষেই। এর কারণ হিসেবে তিনি সামনে নিয়ে এসেছেন, এর জনপ্রিয়তা ও এর আয়োজন থেকে অর্থ উপার্জনের বিষয়টি।নিজের দেশের উদাহরণই টেনেছেন হেসন, ‘আন্তর্জাতিক টি-টোয়েন্টি আয়োজন করে অনেক দেশের ক্রিকেট বোর্ডই প্রচুর রাজস্ব আয় করে। নিউজিল্যান্ডের কথাই ধরুন, আমাদের এখানে অকল্যান্ডের ইডেন পার্কে একটি ম্যাচে ৩৫ হাজার দর্শক বিরাট ব্যাপার। আন্তর্জাতিক টি-টোয়েন্টি কেন বন্ধ হবে?’আন্তর্জাতিক টি-টোয়েন্টি কেন অপ্রয়োজনীয় হতে যাবে? হেসনের প্রশ্ন। তিনি মনে করেন ‘ক্লান্তি’ ইস্যুটি গুরুত্বপূর্ণ হলেও সঠিক ব্যবস্থাপনার মাধ্যমে সেটি সমাধান করা সম্ভব। তাঁর মতে, আন্তর্জাতিক টি-টোয়েন্টি অনেক ক্রিকেটারের জন্য আন্তর্জাতিক ক্রিকেটের স্বাদ গ্রহণের সুযোগও, ‘অনেক ক্রিকেটার আছে, যারা কেবল টি-টোয়েন্টি খেলে। আন্তর্জাতিক টি-টোয়েন্টির মধ্য দিয়ে এই সব খেলোয়াড়েরা আন্তর্জাতিক টি-টোয়েন্টির স্বাদ গ্রহণ করে।অস্ট্রেলিয়াতে অনুষ্ঠানরত ত্রিদেশীয় টি-টোয়েন্টি সিরিজে নিউজিল্যান্ডের বিপক্ষে ইংল্যান্ড ২ রানের দুর্দান্ত এক জয় পাওয়ার পরে বেলিস হঠাৎ করেই আন্তর্জাতিক টি-টোয়েন্টি বন্ধ করে দেওয়ার কথা বলেন। তাঁর মতে, এটি খেলোয়াড়দের জন্য ক্লান্তিকর। টি-টোয়েন্টি ক্রিকেটকে তিনি ফ্র্যাঞ্চাইজি লিগেই সীমাবদ্ধ রাখার কথা বলেন। তবে আইসিসি যেহেতু টি-টোয়েন্টি বিশ্বকাপ আয়োজন করে, সে ক্ষেত্রে এই বৈশ্বিক আসরের আগের ছয় মাস আন্তর্জাতিক টি-টোয়েন্টি হতে পারে বলেও মত দিয়েছেন ইংলিশ ক্রিকেট কোচ।
