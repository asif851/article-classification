
মাঠের পারফরম্যান্স দিয়ে সাম্প্রতিক সময়ে খুব বেশি আলোচনায় আসেননি ওয়েইন রুনি। তাঁর দল ম্যানচেস্টার ইউনাইটেডেরও চলছে চরম দুরবস্থা। নতুন কোচ ডেভিড ময়েসের অধীনে যেন দিশেহারাই হয়ে পড়েছে ইংল্যান্ডের অন্যতম সেরা এই ক্লাবটি। কিন্তু অর্থকড়ি প্রাপ্তির হিসাবে রুনি ঠিকই ছাড়িয়ে গেলেন এ সময়ের সেরা দুই খেলোয়াড় লিওনেল মেসি ও ক্রিস্টিয়ানো রোনালদোকে। ম্যানচেস্টার ইউনাইটেডের সঙ্গে নতুন চুক্তি স্বাক্ষরের ফলে এখন বছরে ১৫.৬ মিলিয়ন পাউন্ড পারিশ্রমিক পাবেন এই ইংলিশ ফরোয়ার্ড। রোনালদোর আয় বছরে ১৪.২৫ মিলিয়ন পাউন্ড। আর মেসির ১২.০৮ মিলিয়ন।রুনিকে দলে ভেড়ানোর জন্য দীর্ঘদিন ধরেই চেষ্টা চালিয়ে যাচ্ছিল চেলসি, আর্সেনাল ও ম্যানচেস্টার সিটির মতো শীর্ষ ক্লাবগুলো। ম্যানচেস্টার ইউনাইটেডও আগের সেই দাপুটে অবস্থান ধরে রাখতে না পারায় অনেকেই অনুমান করেছিলেন, হয়তো ওল্ড ট্রাফোর্ড ছেড়েই দেবেন রুনি। কিন্তু শেষ পর্যন্ত সব জল্পনা-কল্পনার অবসান ঘটিয়ে নতুন চুক্তিতে স্বাক্ষর করেই ফেললেন এই ইংলিশ ফরোয়ার্ড। পাঁচ বছরের এই নতুন চুক্তির ফলে এখন ২০১৯ সালের জুন পর্যন্ত ম্যানচেস্টার ইউনাইটেডেই থাকবেন রুনি। তবে রুনিকে ধরে রাখার জন্য নতুন রেকর্ডই গড়তে হয়েছে ম্যানচেস্টার ইউনাইটেডের কর্তাদের। এটাই ইংল্যান্ডের এই ক্লাবটির সবচেয়ে ব্যয়বহুল দীর্ঘমেয়াদি চুক্তি। অবসর নেওয়ার পরও ম্যানচেস্টার ইউনাইটেডের শুভেচ্ছাদূত হিসেবে কাজ করবেন ইংল্যান্ডের এই তারকা ফুটবলার। নতুন এই চুক্তির পর উচ্ছ্বসিত রুনি তাঁর ভক্তদের উদ্দেশে বলেছেন, ‘আমি ইউনাইটেডে থাকার জন্যই গড়ে উঠেছি। এই আগস্টে এই ক্লাবে আমার ১০ বছর পূর্ণ হবে। এই দীর্ঘ সময়ে আমি অনেক অসাধারণ খেলোয়াড়ের সঙ্গে খেলেছি। প্রত্যাশা অনুযায়ী অনেক কিছু জিতেছি। এখন নতুনদের নিয়ে আরেকটা দারুণ ম্যানচেস্টার ইউনাইটেড দল গড়ে তোলার সুযোগ এসেছে আমার সামনে।’
ম্যানচেস্টার ইউনাইটেডের ইতিহাসে চিরস্থায়ী জায়গা করে নেওয়ার সুযোগও পাচ্ছেন রুনি। আর মাত্র ৪২ গোল করলেই কিংবদন্তি ফুটবলার ববি চার্লটনকে পেছনে ফেলে ম্যানইউয়ের সর্বকালের সর্বোচ্চ গোলদাতার আসনটা দখল করবেন তিনি। হয়তো ইতিহাস গড়ার এই হাতছানিটাও বড় প্রভাব ফেলেছে রুনির এই নতুন চুক্তি স্বাক্ষরের পেছনে।— বিবিসি অনলাইন
