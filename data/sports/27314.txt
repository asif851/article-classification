
শচীন টেন্ডুলকার রজার ফেদেরারের খুব বড় ভক্ত ছিলেন। সুযোগ পেলেই ছুটে যেতেন তাঁর খেলা দেখতে। সেই সূত্রে দুজনের বন্ধুত্ব। কয়েক দিন আগে জানা গেল, বিরাট কোহলিও ফেদেরার-ভক্ত। গত মাসে সিডনিতে যখন ছিলেন ফেদেরার—কোহলিও দেখা করেছেন তাঁর সঙ্গে, পরে সেই ছবি দিয়েছেন টুইটারে। ভারতীয় ক্রিকেটারদের এই ভালোবাসাই কিনা ভারতীয় ক্রিকেট দলের সমর্থক বানিয়ে দিয়েছে ফেদেরারকে। গতকাল বিশ্বকাপে ভারত-পাকিস্তান ম্যাচের আগে ফেসবুকে ভারতের জার্সি হাতে একটা ছবি দিয়ে সেই সমর্থনের কথাও জানিয়েছেন ১৭টি গ্র্যান্ড স্ল্যামজয়ী টেনিস কিংবদন্তি। লিখেছেন, ‘ভদ্রলোকের খেলা দেখতে তৈরি হচ্ছি।’ সঙ্গে ভারতীয় দলের সমর্থনে হ্যাশট্যাগ দিয়ে লিখেছেন ‘ব্লিডব্লু’। এমন সুপারস্টার সমর্থককে নিরাশ করেনি ভারতীয় দল। জয়ই উপহার দিয়েছে। এএফপি।
