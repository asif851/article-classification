
পরশু গভীর রাতে নিজ বাসায় অসুস্থ হয়ে পড়েন খালেদ মাহমুদ। সঙ্গে সঙ্গে তাঁকে নিয়ে যাওয়া হয় কুর্মিটোলা হাসপাতালে। অবস্থার উন্নতি না হলে সেখান থেকে কাল সকালে ইউনাইটেড হাসপাতালের আইসিইউতে ভর্তি করা হয় জাতীয় দলের সাবেক অধিনায়ক ও বর্তমানে বিসিবির এই পরিচালককে।
বিসিবির মিডিয়া কমিটির প্রধান জালাল ইউনুস কাল রাতে মুঠোফোনে জানিয়েছেন, ‘সুজন (খালেদ মাহমুদ) বর্তমানে সেমি কোমা অবস্থায় আছেন। আজ (গতকাল) রাতটা তাঁর অবস্থা পর্যবেক্ষণ করা হবে। সকালের মধ্যে অবস্থার উন্নতি না হলে এয়ার অ্যাম্বুলেন্সে করে তাঁকে সিঙ্গাপুরে নিয়ে যাওয়ার প্রস্তুতি নেওয়া হচ্ছে।’
ঠিক কী কারণে খালেদ মাহমুদ অসুস্থ হলেন, তা বলতে পারেননি জালাল ইউনুস। তবে জানা গেছে, ব্যক্তিগত কারণে কিছুদিন ধরেই মানসিক চাপে ছিলেন তিনি। শারীরিকভাবেও ভুগছেন উচ্চ রক্তচাপ ও ডায়াবেটিসে।
 
