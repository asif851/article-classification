
রবি শাস্ত্রীকে যেদিন ভারতের কোচ হিসেবে নিয়োগ দেওয়া হয়েছিল, সেদিন বোলিং কোচ হিসেবে ঘোষণা করা হয়েছিল সাবেক পেসার জহির খানের নাম। কিন্তু পরে তাঁর নিয়োগ স্থগিত করা হয়। বলা হয়েছিল, সহকারী প্রশ্নে শাস্ত্রীর সঙ্গে আলোচনা করেই পরবর্তী সিদ্ধান্ত। ‘আলোচনা’ করে শেষ পর্যন্ত শাস্ত্রীর পছন্দের প্রার্থীকেই বেছে নিয়েছে ভারতীয় ক্রিকেট বোর্ড। জহির নন, বোলিং কোচ হিসেবে দায়িত্ব পালন করবেন ভরত অরুণ।শাস্ত্রী অবশ্য বলছেন, ভারতীয় দলে জহিরের ভূমিকা থাকবে। ভূমিকা থাকবে রাহুল দ্রাবিড়ের। কিন্তু তাঁরা ঠিক ভারতীয় ক্রিকেট দলের ব্যবস্থাপনার অংশ হবেন না। তাঁদের যেকোনো পরামর্শ খোলা মনেই গ্রহণ করবেন শাস্ত্রী। অর্থাৎ, তাঁরা কাজ করবেন অল্প সময়ের জন্য।রাহুল ও জহিরের সঙ্গে নাকি এ ব্যাপারে কথা বলেছেন শাস্ত্রী, ‘আমি রাহুল ও জহিরের সঙ্গে কথা বলেছি। ওদের পরামর্শ খুব গুরুত্বপূর্ণ। সবকিছু চূড়ান্ত হওয়ার পর ওরা দায়িত্ব নেবে।’শাস্ত্রী তাঁর সহকারী হিসেবে বেছে নিয়েছেন পুরোনো সঙ্গীদেরই। যাঁদের নিয়ে তিনি ২০১৪ থেকে ২০১৬ পর্যন্ত ‘টিম ডিরেক্টর’ হিসেবে দায়িত্ব পালন করেছিলেন, তাঁর সহকারী তাঁরাই। ভরত অরুণ বোলিং কোচ, ব্যাটিং কোচ হিসেবে থাকছেন সঞ্জয় বাঙ্গারই। তাঁর আরও একটি পরিচয়, তিনি শাস্ত্রীর ডেপুটি। ফিল্ডিং কোচ হিসেবে কাজ করবেন শ্রীধর। সবারই চুক্তি ২০১৯ বিশ্বকাপ পর্যন্ত।কোচ নির্বাচনে ভারতীয় বোর্ডের একটি তারকাখচিত উপদেষ্টা কমিটি থাকার পরেও তাঁদের সিদ্ধান্তগুলো বাস্তবায়িত কেন হলো না—এ নিয়ে প্রশ্ন উঠছে। উপদেষ্টা কমিটির সদস্য সৌরভ গাঙ্গুলী, ভিভিএস লক্ষ্মণ ও শচীন টেন্ডুলকার এসব নিয়ে এখন পর্যন্ত মুখ খোলেননি। সূত্র: এনডিটিভি
 
