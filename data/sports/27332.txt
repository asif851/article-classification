
জিততে হলে শেষ ৬ বলে ৯ রান দরকার ছিল খুলনা টাইটানসের। ডোয়াইন স্মিথের প্রথম ডেলিভারিটি ছিল কোমরের ওপর ফুল টস। স্কয়ার লেগের ওপর দিয়ে আরিফুল হক বলকে আছড়ে ফেললেন গ্যালারিতে। খুলনার সমর্থকেরা ততক্ষণে জেগে উঠেছে। স্মিথের পরের বলটাও ছিল লো ফুল টস ধরনের। স্কুপ করে আরিফুল বলকে ফাইন লেগের সীমানা পার করিয়েই দে ছুট! সতীর্থরা ততক্ষণে ঢুকে পড়েছেন মাঠে। আরিফুল তাঁদের উল্লাসের মধ্যমণি।রাজশাহী কিংসের ৮ উইকেটে ১৬৬ রান তাড়া করতে নেমে ১৫.৫ ওভারে ১২৩ রানে ৭ উইকেট হারিয়েছিল খুলনা। আরিফুল ব্যাটিংয়ে এসেছিলেন তার আগের ওভারে। জয়ের পথ থেকে ছিটকে পড়েও খুলনা শেষ পর্যন্ত অবিশ্বাস্য জয় তুলে নিয়েছে আরিফুলের ব্যাটে ভর করে। ১৬তম ওভার শেষে ২৪ বলে ৪৩ রানের দূরত্বে পিছিয়ে ছিল খুলনা। ১৭তম ওভারে এসেছে মাত্র ৭ রান। সমীকরণ দাঁড়ায় ১৮ বলে ৩৬ রান। ঠিক এখান থেকে আরিফুল ঝড়ের শুরু।১৮তম ওভারে রাজশাহীর পেসার হোসেন আলীর কাছ থেকে গুণে গুণে ১৮ রান ছিনিয়ে নিয়েছেন আরিফুল। এর মধ্যে প্রথম ৪ বলেই নিয়েছেন ১৭ রান! শেষ ২ ওভারে ১২ বলে ১৮ রানের দূরত্বে পিছিয়ে ছিল খুলনা। ১৯তম ওভারে ৯ রান নিয়ে জয়কে প্রায় মুঠোর মধ্যে নিয়ে আসেন আরিফুল। অধিনায়ক মাহমুদউল্লাহ ৫৬ রানের ইনিংস খেললেও ম্যাচ শেষ করে আসতে পারেননি, ১৯ বলে ৪৩ রানের ইনিংস দিয়ে যা পেরেছেন আরিফুল। ২ ছক্কা ও ৪ বাউন্ডারিতে ম্যাচ জেতানো ইনিংস খেলায় ম্যাচসেরার পুরস্কার তো আরিফুলের হাতেই বেশি মানায়।
