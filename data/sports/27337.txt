
ফলোঅনে পড়া বাংলাদেশ তৃতীয় দিন পুরোটা খেলতে পারে কি না, সেই প্রশ্ন যেখানে জাগছে; ব্লুমফন্টেইন টেস্ট বাঁচানোর প্রসঙ্গ তোলাই তো অবান্তর! এই টেস্টের ভবিষ্যৎ নিয়ে যে যা–ই ভাবুক, লিটন দাস আশা হারাচ্ছেন না। একটা অলৌকিক ঘটনার আশায় বাংলাদেশ দলের এই উইকেটকিপার ব্যাটসম্যান। 
৬৫ রানে ৬ উইকেট হয়ে যাওয়া বাংলাদেশের সামনে ১০০ রানের নিচে অলআউট হওয়ার শঙ্কা ছিল। সেটি হয়নি ছয়ে নামা লিটনের ৭০ রানের সৌজন্যে। প্রথম ইনিংসে ১৪৭ রানে অলআউট হওয়া বাংলাদেশ এখন ইনিংস ব্যবধানে হারের আশঙ্কায়। তবে ম্যাচের চিত্র যেমনই হোক লিটন অন্তত হতোদ্যম হচ্ছেন না, ‘লক্ষ্যটা অনেক বড়। চেষ্টা করব যতটা ভালো খেলা যায়। আমরা পিছিয়ে আছি। কিন্তু কোনো কিছুই অসম্ভব নয়। এমন কিছু তো হতেই পারে, আমাদের কোনো ব্যাটসম্যান ডাবল সেঞ্চুরি মেরে দিল। আমরা দ্বিতীয় ইনিংসে ৬০০ করতে পারি। তখন তারা আবার ব্যাটিংয়ে আসতে পারে। এই আশায় আছি আমরা।’  ব্লুমফন্টেইন টেস্টের দ্বিতীয় দিনে বাংলাদেশ ব্যাটিং করার সুযোগ পেয়েছে এক সেশনের একটু বেশি। তাতেই অলআউট মুশফিকরা। এই যখন অবস্থা, ম্যাচের ভবিষ্যৎ কি পড়তে পারছে বাংলাদেশ? লিটন মনে করেন, ম্যাচে এখনো বাংলাদেশ আছে, ‘ম্যাচের ফল এখনো হয়নি। ম্যাচে তাই এখনো আমরা আছি। কাল যদি ভালোভাবে ফিরতে পারি, আপনি জানেন না কী হবে।’
