
এসি মিলানেই থাকছেন রবিনহো। বর্তমান ক্লাবের সঙ্গে দুই বছরের নতুন চুক্তিও সেরে ফেলেছেন ব্রাজিলীয় এই ফরোয়ার্ড।বার্তা সংস্থা রয়টার্স জানায়, রবিনহোর নতুন চুক্তির খবরটা জানিয়েছে মিলান। গতকাল বৃহস্পতিবার ক্লাবের ওয়েবসাইটে দেওয়া এক বিবৃতিতে জানানো হয়, ২০১৬ সালের ৩০ জুন পর্যন্ত মিলানে থাকবেন ২৯ বছর বয়সী রবিনহো।আগামী বছরের জুনে চুক্তির মেয়াদ শেষ হওয়ার কথা ছিল রবিনহোর। তবে গত বছরের শেষের দিকে খবর বেরোয়, ক্লাব ছাড়ছেন তিনি। ব্রাজিলীয় ফরোয়ার্ড ফিরছেন পুরোনো ক্লাব সান্তোসে। গুঞ্জনটা প্রথম উড়িয়ে দেন রবিনহোর বাবা গিলভান ডি সুজা। তিনি একই সঙ্গে ছেলের এজেন্টও।ডি সুজা জানান, তাঁর ছেলে মিলানেই ভালো আছে এবং কোনো ঝামেলা ছাড়াই অর্থ উপার্জন করছে। তাই ক্লাব ছাড়ার প্রশ্নই ওঠে না। গত এপ্রিলে রবিনহো নিজেও নিশ্চিত করেন, মিলান ছাড়ছেন না তিনি। অপেক্ষায় আছেন নতুন চুক্তির। সেটাই সত্যি হলো। তিন মাস যেতে না যেতে নতুন চুক্তি পেয়ে গেলেন রবিনহো।
রবিনহোর ফুটবল ক্যারিয়ার শুরু হয় ব্রাজিলীয় ক্লাব সান্তোসে। সেখানে খেলেন ২০০২ থেকে ২০০৫ সাল পর্যন্ত। এরপর রিয়াল মাদ্রিদ, ম্যানচেস্টার সিটি, সিটি থেকে ধারে আবার সান্তোস, সর্বশেষ ২০১০ সাল থেকে খেলছেন এসি মিলানের হয়ে।
