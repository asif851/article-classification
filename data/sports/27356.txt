
ম্যাচের ৯০ মিনিট শেষ। ইরানের বিপক্ষে তবুও গোলের দেখা পায়নি আর্জেন্টিনা। অবশেষে যোগ করা সময়ে এল লিওনেল মেসির জাদুকরী সেই গোল। ওই সময় আর্জেন্টিনার খেলাধুলা-বিষয়ক প্রধান রেডিও চ্যানেল ‘লা রেড’-এ ধারাভাষ্য দিচ্ছিলেন আলেহান্দ্রো ফান্তিনো। যেই না মেসি ইরানি রক্ষণভাগ ভেঙে বল জড়িয়ে দিয়েছেন জালে, অমনি ‘গোওওওওওওওল’ বলে এমন চিত্কার শুরু করলেন ফান্তিনো, তা আর থামতেই চায় না! শ্রোতাদেরই কানের পর্দা ফেটে যায় এমন দশা।
আবেগের চূড়ান্ত বহিঃপ্রকাশ যাকে বলে! দলের প্রতি মানুষের ভালোবাসা কতটা নিখাদ হলে এমন আবেগ প্রকাশ করা যায়! আসলে ফান্তিনোকে খেপিয়ে দিয়েছিল ব্রাজিল। আর্জেন্টিনার প্রথম ম্যাচের পর চিরপ্রতিদ্বন্দ্বী ব্রাজিল শিবির থেকে কিছু খোঁচা দেওয়া হয়। বিশেষ করে ব্রাজিলের সবচেয়ে জনপ্রিয় ক্লাব ফ্লামেঙ্গোর সমর্থক আর ব্রাজিলের কিছু দৈনিকের ব্যঙ্গাত্মক শিরোনাম।দ্বিতীয় ম্যাচেও ইরানের সঙ্গে গোল পেতে ঘাম ছুটে যাচ্ছিল আর্জেন্টিনার। কিন্তু যোগ করা সময়ে মেসির এক জাদুকরী গোল। আর অমনি ভাষ্যকার ফান্তিনোর আবেগের বিস্ফোরণ। চিত্কার করে ফান্তিনো ব্রাজিল সমর্থকদের উদ্দেশে বলতে লাগলেন, ‘আমাদের পোপ (পোপ ফ্রান্সিস, আর্জেন্টাইন বংশোদ্ভূত) আছে, আমাদের আছে মেসি। তোমাদের কেউ নেই, কেউ নেই!’ধারাভাষ্যটি শুনুন:
