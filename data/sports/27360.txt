
নিরাপত্তা শঙ্কায় বাংলাদেশে খেলতে আসেননি এউইন মরগান। নিয়মিত অধিনায়ককে ছাড়াই বাংলাদেশের বিপক্ষে ওয়ানডে সিরিজ খেলেছে ইংল্যান্ড, জস বাটলারের অধিনায়কত্বে সিরিজও জিতেছে। তাতেও খুব একটা ক্ষতি হয়নি মরগানের। ভারত সফরে ওয়ানডে দলের দায়িত্ব মরগানের কাঁধেই থাকবে। অন্তত সহকারী কোচ পল ফারব্রেস সে ইঙ্গিতই দিলেন।
সফরের আগেই বাংলাদেশের নিরাপত্তা নিয়ে সন্তুষ্টি জানিয়েছিলেন ইংল্যান্ড ও ওয়েলশ ক্রিকেট বোর্ডের প্রধান নিরাপত্তা কর্মকর্তা রেগ ডিকাসন। তাঁর নিশ্চয়তা পেয়ে বাংলাদেশ সফরে দল পাঠিয়েছে ইসিবি। কিন্তু মরগান ও ওপেনার অ্যালেক্স হেলস তাতেও সন্তুষ্ট হতে পারেননি। সফর থেকে নাম কাটিয়ে নিয়েছিলেন। এ দুজনের সিদ্ধান্ত সাবেক ক্রিকেটারদের অবাক করেছিল। বোর্ডের ক্রিকেট পরিচালক অ্যান্ড্রু স্ট্রাউস হতাশার কথা জানিয়েছিলেন তখনই। সাবেক অধিনায়ক মাইকেল ভনের চোখে মরগানের এ সিদ্ধান্ত ছিল ‘বিশাল এক ভুল’। আরেক সাবেক অধিনায়ক নাসের হোসেন অতটা কঠোর ভাষায় বলেননি, শুধু বলেছেন, মরগানের উচিত ছিল নিজের দলের সঙ্গে থাকা।সাবেক ক্রিকেটার ও বোর্ড পরিচালকদের এমন প্রতিক্রিয়ার পর মরগানের অধিনায়কত্ব প্রশ্নের মুখেই পড়েছিল। কিন্তু ফারব্রেস তেমনটা ভাবেন না। বাটলারের অধিনায়কত্ব মুগ্ধ হলেও ভারত সফরেই মরগানের ফেরার অপেক্ষায় তিনি, ‘অবশ্যই মরগানই অধিনায়ক থাকবে ভারত সফরে। অন্য রকম হওয়ার সুযোগ নেই।’ ইংল্যান্ডের সহকারী চোখের কোচে, ওয়ানডেতে ইংল্যান্ডের বদলে যাওয়ার পেছনে মরগানই সবচেয়ে বড় ভূমিকা রেখেছেন, ‘সে-ই এত দিন নেতার ভূমিকায় ছিল এবং সবাইকে এভাবে (আগ্রাসী) খেলার সুযোগ দিয়েছে।’কোচ তো ‘সবুজ–সংকেত’ দিয়েই দিলেন। কিন্তু মরগানকে আসলেই ভারতে দেখা যাবে কি না, সেটা তিনি ভালো বলতে পারেন। বাংলাদেশে না আসার সিদ্ধান্ত জানানোর সময় বাংলাদেশ ও ভারত দুই দেশেরই নিরাপত্তা নিয়ে প্রশ্ন তুলেছিলেন। তাই আগামী জানুয়ারিতে শুরু হতে যাওয়া ওয়ানডে ও টি-টোয়েন্টি সিরিজে তিনি খেলবেন কি না, সে সিদ্ধান্ত তাঁর হাতেই। অবশ্য বাংলাদেশে না আসা যে ভুল সিদ্ধান্ত ছিল, সেটা হয়তো এত দিনে ঠিক বুঝতে পারছেন। সূত্র: বিবিসি।
