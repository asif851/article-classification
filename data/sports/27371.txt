
কাটার মাস্টার মুস্তাফিজুর রহমানদের বাড়িতে সকাল থেকে উৎসব উৎসব ভাব। যেন আগাম ঈদের আমেজ। সকাল থেকে বাড়ির লোকদের অবসর নেই। বিশেষ করে বাবা আবুল কাসেম গাজীর ব্যস্ততার যেন অন্ত নেই। শুধু পায়চারি আর তদারকি। কোনো কিছুতে যেন সমস্যা না হয়।গত বছর ঈদে মুস্তাফিজুর রহমান বাড়িতে ছিলেন না। রোজাও কেটেছে বাড়ির বাইরে। এবার প্রথম রোজায় মুস্তাফিজ বাড়িতে আছেন। আগে থেকে পরিবারের ইচ্ছা ছিল মুস্তাফিজ বাড়িতে থাকলে পয়লা রোজায় বিশেষ আয়োজন করা হবে।এ জন্য গ্রামের আটটি মসজিদে প্রথম রোজায় ইফতারের আয়োজন করা হয়। পূর্ব তেঁতুলিয়া, বরেয়া, তেঁতুলিয়া বাজার, তেঁতুলিয়া সানাবাড়ি, বরেয়া পশ্চিমপাড়া, তেঁতুলিয়া মাঝেরপাড়া, রাজাপুর ও ঘুষড়ে জামে মসজিদে হাজার তিনেক রোজদারের জন্য করা হয় ইফতারের আয়োজন। এ জন্য আগে থেকে গরু কিনে রাখা ছিল। ইফতারির জন্য বাবুর্চি দিয়ে রান্না হয় তেহারি। সঙ্গে রাখা হয়েছে খেজুর ও শরবত।ছোট চাচা ফজলুর রহমান জানালেন, আজ পয়লা রোজা। মুস্তাফিজসহ পরিবারের সবাই রোজা রেখেছিলেন। মুস্তাফিজ ইফতার করেন বাড়ির পাশের পূর্ব তেঁতুলিয়া জামে মসজিদে। পরিবারের কেউ কেউ বাড়িতে ইফতার করেন।বন্ধু হাফিজুর রহমান জানালেন, তাঁরা একসঙ্গে ইফতার করেছেন।আইপিএল জয় করে প্রায় দুই মাস পর গত ৩১ মে মুস্তাফিজুর রহমান ঢাকা থেকে সাতক্ষীরার গ্রামের বাড়ি তেঁতুলিয়ায় আসেন। মা-বাবা, ভাইবোনসহ পরিবারের সঙ্গে সময় কাটানো ও বিশ্রাম নেওয়ায় ছিল তাঁর উদ্দেশ্য।
