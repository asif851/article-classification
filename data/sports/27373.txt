
কোনো একটা ‘মিসিং লিংক’ তো আছেই। কোনো একটা না-পাওয়া টুকরো, যেটার জন্য জিগ স পাজলটা ঠিক মিলছে না। না হলে এত ভালো দল নিয়ে পর পর দুই বছর বড় দুটি টুর্নামেন্টের ফাইনালে গিয়েও কেন ট্রফি জিততে পারল না আর্জেন্টিনা?দলটির সমর্থকদের অনেকেরই মতে সেই শূন্যতাটা হলো হুয়ান রোমান রিকলমে। জাতীয় দলে মেসি সবচেয়ে ভালো খেলেছিলেন রিকেলমে পাশে থাকার সময়ই। কিন্তু খ্যাপা রিকেলমে নিজের ক্যারিয়ারটারই শুধু শেষ টেনে দেননি, আর্জেন্টিনাকেও ভুগিয়েছেন। আরও একটা কোপা আমেরিকা যখন দুয়ারে, আবারও যখন শিরোপার সেই হাহাকার; তখন রিকেলমেই মুখ খুললেন। আশার পালে হাওয়া দিলেন। বললেন, এইবার ​মেসি ঠিক জেতাবে আর্জেন্টিনাকে!এএসকে আর্জেন্টিনার সাবেক এই মিডফিল্ডার বলেছেন, ‘এবারের কোপা আমেরিকা নিয়ে আমার অনেক আশা। আর্জেন্টিনা এবার শিরোপার অনেক কাছে চলে যাবে। দলে অনেক ভালো ভালো খেলোয়াড়। মেসিও ফর্মে আছে। মেসি যদি চোটে না পড়ে, আমার মনে হয়, আমরাই এবার জিতব।’আর্জেন্টিনা কেন পারেনি, সেটার উত্তরও দিয়েছেন রিকেলমে। তাঁর মতে, গত দুটি বড় ফাইনালেই আর্জেন্টিনা মেসির ওপর এতটা বোঝা চাপিয়ে দিয়েছিল, মেসি নিজের খেলাটাই খেলতে পারেননি। এই নির্ভরতা কমানোর পরামর্শ দিয়ে রিকেলমে বলেছেন, ‘কেন আমরা কিছু জিতিনি? কারণ আমরা একা মেসির কাছ থেকেই সবকিছু চেয়েছিলাম। কিন্তু আমাদের উচিত ওর যত্ন নেওয়া। মেসি একজনই, ওর মতো আর কেউ কখনো আসবে না।’
