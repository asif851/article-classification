
সাকিব আল হাসান-তামিম ইকবালের মতো আবেগটা লুকিয়ে রাখতে পারেন না মুশফিকুর রহিম। আনন্দে প্রাণ খুলে হাসতে পারেন আবার পরাজয়ের বেদনায় ঝরঝরিয়ে কাঁদতেও পারেন। মনে জমা থাকা অসন্তুষ্টিও অনেক সময় ঝেড়ে ফেলেন সাংবাদিকদের সামনেই! পাকিস্তানের বিপক্ষে ঢাকা টেস্টে হারের পর কিংবা ভারতের বিপক্ষে ফতুল্লা টেস্ট ড্রয়ের পর প্রকাশ্যে অসন্তুষ্টি প্রকাশ করলেন বোলারদের নখদন্তহীন বোলিং নিয়ে। চট্টগ্রাম টেস্টে দক্ষিণ আফ্রিকার বিপক্ষে ড্রয়ের পর অধিনায়কের মুখেই বোলারদের স্তুতি।অধিনায়ককে বোলারদের ওপর তাঁর সেই পুরোনো ‘অসন্তুষ্টি’এর কথাই মনে করিয়ে দেওয়া হলো সংবাদ সম্মেলনে। এ প্রসঙ্গে মুশফিকের জবাব, ‘অসন্তুষ্টির পেছনে কারণ আছে। এই টেস্টেও যদি তারা ভালো বোলিং করে দুটি উইকেট পেত, ব্যক্তিগতভাবে নারাজ হতাম না। তারা যেভাবে বোলিং করেছে, এটাই টেস্ট ক্রিকেটে বোলিংয়ের নিয়ম। জিম্বাবুয়ে কিংবা অন্য যেকোনো টেস্ট দলের সঙ্গে বোলিং করেন না কেন, এভাবেই বোলিং করতে হয়। টেস্ট ক্রিকেটে কখনই কেউ হারের জন্য খেলে না। জয় তুলে নিতে হলে বোলারদের ২০টি উইকেট নিতে হবে। ব্যাটসম্যানরা খেলাটা সেট করে দেয়। তবে বোলাররা সব সময় টেস্ট জেতায়। কৃতিত্ব যেমন ওদের বেশি থাকে একটু সমালোচনা থাকবেই।’সীমিত ওভারের ক্রিকেটের মতো টেস্টেও নিজেকে মেলে ধরেছেন মুস্তাফিজুর রহমান। ওয়ানডে অভিষেকের মতো টেস্ট অভিষেকেও ম্যাচসেরা। ভান্ডারে এমন একটা অস্ত্র থাকা যেকোনো অধিনায়কের জন বিরাট পাওয়া। দলের এ তরুণ তুর্কিকে নিয়ে ভীষণ আশাবাদী মুশফিক, ‘মুস্তাফিজকে নিয়ে আমি ভীষণ আশাবাদী। ও নিজেও বলেছে, টেস্টের সঙ্গে তুলনা করলে ওয়ানডেতে উইকেট পাওয়া খানিকটা সহজ। উইকেটে যদি সহায়তা না থাকে, টেস্টে উইকেট বের করা খুব কঠিন। টেস্টে রান তোলার তাড়া থাকে না। কাজেই ওর প্রধান অস্ত্র কাটার বা রিভার্স সুইং টেস্টে ব্যাটসম্যানরা সহজে সামলাতে পারবে। ও নিজেও সেটা বুঝতে পেরেছে। তবে সে খুব দ্রুত শিখতে পারে। বুঝে গেছে, টেস্টে উইকেট পেলে ধারাবাহিকভাবে ভালো বোলিং করতে হবে। ব্যাটসম্যানদের ওপর চাপ তৈরি করতে হবে। এভাবে খেলতে থাকলে ও ওয়ানডের মতো টেস্টেও সাফল্য পাবে। তবে মনে হয় না ওয়ানডের মতো টেস্টেও প্রতি ম্যাচে ৫-৬ উইকেট পাবে। পেলে তো খুবই ভালো। কিন্তু ও একটা স্ট্রাইক রেট বজায় রাখবে পারবে।’কেবল মুস্তাফিজ নন, অধিনায়কের প্রশংসা পেলেন মোহাম্মদ শহীদও। প্রথম ইনিংস দক্ষিণ আফ্রিকাকে টানা আট মেডেন দিয়ে চাপের গোড়াপত্তন শহীদই করেছিলেন। তবে সামনে এ ডানহাতি পেসারকে সামলাতে হবে আরও বড় চ্যালেঞ্জ। মুশফিক সেটাও মনে করিয়ে দিলেন, ‘বাংলাদেশ দল খুবই ভাগ্যবান। আপাতত কয়েকজন ম্যাচ জয়ী বোলার পেয়েছে। মুস্তাফিজ ও শহীদে এমনই দুজন। শহীদ যে কটা টেস্ট খেলেছে, অসাধারণ করেছে। আমাদের এখানে বেশিরভাগ স্পিননির্ভর উইকেট হয়ে থাকে। এখানে পেসারদের ফর্ম ধরে রাখাটা কঠিন। যদি দ্রুত ২-৩টি উইকেট, মাঝে স্পিনারদের সঙ্গে একটু ভূমিকা রাখে, পুরো বোলিং ইউনিটের জন্য তাতে সুবিধা হয়।’
