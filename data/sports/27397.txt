
২০১৬ সালটা বিরাট কোহলির কেমন কেটেছে? উইজডেন ক্রিকেটার্স অ্যালমানাকের সম্পাদক লরেন্স বুথের ভাষায়, ‘কোহলির স্বপ্নের বছর।’ উইজডেনের লিডিং ক্রিকেটার নির্বাচন করতে তাই খুব বেশি ভাবতে হয়নি তাঁকে। ক্রিকেটের তিন সংস্করণেই অবিশ্বাস্য ব্যাটিং করা কোহলিই হয়েছেন ২০১৬ সালের শীর্ষ ক্রিকেটার।আসলেই স্বপ্নের একটা বছর কেটেছে কোহলির। টেস্টে ৭৫, ওয়ানডেতে ৯২ এবং টি-টোয়েন্টিতে ১০৬ গড়—এসবই তো বলে দিচ্ছে সবকিছু। সংস্করণ যত ছোট হয়েছে, ততই ফুলে ফেঁপে উঠেছে তাঁর গড়। আড়াই হাজারের বেশি রান নিয়েছেন, দলকেও টেস্টের শীর্ষস্থান এনে দিয়েছেন দুবার। প্রথমবার এক সপ্তাহের মধ্যেই সেটা হারিয়ে ফেললেও বছর শেষে ঠিকই ভারতকে পাওয়া গেছে শীর্ষে।এবার যে অ্যালমানাকের সঙ্গে কোহলির জড়িয়ে যাবেন সেটা অবশ্য জানা ছিল। উইজডেনের প্রচ্ছদই যে বানানো হয়েছে কোহলিকে দিয়ে। ক্রিকেটের সবচেয়ে সম্ভ্রান্ত সংস্করণ টেস্টে কোহলি রিভার্স সুইপ খেলছেন—এমন একটা ছবি দিয়ে উইজডেন ক্রিকেটের বদলে যাওয়া ও সে সঙ্গে নিজেদের চিন্তাধারা পরিবর্তনের ইঙ্গিত দিয়েছিল। আজ জানা গেল তৃতীয় কোনো ভারতীয় হিসেবে উইজডেনের লিডিং ক্রিকেটার হয়েছেন ভারত অধিনায়ক। ২০০৮ ও ২০০৯ সালে এ অর্জন ছিল বীরেন্দর শেবাগের। আর পরের বছরটা ছিল শচীন টেন্ডুলকারের।বছরের শেষভাগে ইংল্যান্ডকে ৪-০ ব্যবধানে হারানোর পথে দলকে সামনে থেকে নেতৃত্ব দিয়েছেন কোহলি। ৮ ইনিংসে ১০৯.১৬ গড়ে নিয়েছেন ৬৫৫ রান। এর মাঝে মুম্বাইয়ে ২৩৫ রানের ইনিংসটি তো এত দ্রুত ভোলার কথা না কারও। উইজডেন সম্পাদকের ভাষায় যে ইনিংসটি জানিয়ে দিল, কোহলি হচ্ছেন ‘শচীন টেন্ডুলকারের প্রকৃত উত্তরসূরি।’
কোহলি ছাড়াও আরও দুই এশিয়ানের জায়গা হয়েছে এবারের অ্যালমানাকে। ইংল্যান্ডে দুটি ম্যাচ জেতানো ইনিংস খেলে পাঁচজন ক্রিকেটারের মাঝে আছেন মিসবাহ-উল-হক ও ইউনিস খান। বাকি তিনজন অবশ্য ইংল্যান্ডেরই। ২০১৬ সালে ইংলিশ পেস আক্রমণের ভরসায় রূপ নেওয়া ক্রিস ওকস তো আছেনই। তাঁর সঙ্গী হয়েছে বাংলাদেশের বিপক্ষে অভিষিক্ত বেন ডাকেটও। মৌসুমে ২৭০৬ রান করা ডাকেটের সঙ্গী হ্যাটট্রিক করে মিডলসেক্সকে কাউন্টি জেতানো পেসার টবি রোনাল্ড-জোনস। ক্রিকইনফো।
