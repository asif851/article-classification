
এমনিতেই বিগ ব্যাশ লিগে শনিবারটা স্মরণীয় হয়ে থাকবে রেকর্ড দর্শকের জন্য। মেলবোর্ন স্টারস ও মেলবোর্ন রেনেগেডসের ‘মোলবোর্ন ডার্বি’তে দর্শক উপস্থিতি ছিল রেকর্ড ৮০ হাজারেরও বেশি। দর্শকের রেকর্ড উপস্থিতিকে ছাপিয়ে মেলবোর্ন ডার্বিতে তুমুল আলোচিত কেভিন পিটারসেনের ভবিষ্যৎ-গণনা।পিটারসেনের ভবিষ্যৎ-গণনা! সে আবার কী! ব্যাপারটা কিছুই নয়। মেলবোর্ন রেনেগেডসের হয়ে ব্যাট করছিলেন ক্যারিবীয় ব্যাটসম্যান ক্রিস গেইল। তখন মাঠে ফিল্ডিং করা পিটারসেন সরাসরি কথা বলছিলেন টেলিভিশন ধারাভাষ্যকারদের সঙ্গে। গেইলের ইনিংসটি যখন ১১ বলে ৪ রানে দাঁড়িয়ে, ঠিক তখনই পিটারসেন তাঁর আউট কামনা করেন। কী আশ্চর্য, পরের বলেই গেইল বল আকাশে তুলে দিলেন। আর সেটা এসে জমল ঠিক পিটারসেনের হাতেই!কেপি বলছিলেন, ‘যে ব্যাটসম্যানটি এই মুহূর্তে ব্যাট করছে, আমি খুব খুশি হব যদি সে একটি শট আকাশে তুলে মারে। আমরা আগেও দেখেছি, ও ধীর লয়ে শুরু করলেও বিধ্বংসী হয়ে উঠতে জানে।’পিটারসেন এ কথা শেষ করেছেন কি করেননি, গেইল ঠিক সেই কাজটিই করে বসেন, যা সাবেক ইংল্যান্ড অধিনায়ক মনেপ্রাণে চাচ্ছিলেন। ইনিংসের চতুর্থ ওভারে মেলবোর্ন স্টারসের জন হেস্টিংসের দ্বিতীয় বলটি গেইল সপাটে মারতে গিয়েই করে বসেন ভুল। বলটি আকাশে উঠে তা সোজা মিড অনে আশ্রয় নেয় পিটারসেনের হাতেই!গেইলের উইকেটটি মেলবোর্ন স্টারসের জয়ে রেখেছে অনবদ্য ভূমিকাই। তাঁর ফেরায় রেনেগেডসের সংগ্রহ ১৬০-এ গিয়ে আটকে যায়। পরে লুক রাইটের ৬৯ বলে করা ১০৯ রানের অনবদ্য এক ইনিংস স্টারসকে এনে দেয় ৭ উইকেটের দুর্দান্ত জয়। সূত্র: সিডনি মর্নিং হেরাল্ড।
