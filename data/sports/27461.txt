
হাশিম আমলা, সুনীল নারাইনদের সঙ্গে খেলার স্বপ্ন নিয়ে ক্যারিবিয়ান প্রিমিয়ার লিগে (সিপিএল) খেলতে গিয়েছিলেন মেহেদী হাসান মিরাজ। কিন্তু তাঁর দল ত্রিনবাগো নাইটরাইডার্স টুর্নামেন্টে ৪টি ম্যাচ খেলে ফেললেও এখনো মাঠে নামার সুযোগ হয়নি বাংলাদেশের এই অফ স্পিনারের। সুযোগের অপেক্ষায় আছেন মিরাজ। কিন্তু পাকিস্তানি লেগ স্পিনার শাদাব খানের যে পারফরম্যান্স তাতে মিরাজ আদৌ সুযোগ পাবেন কিনা, সেটি নিয়ে প্রশ্ন থাকছেই। বাংলাদেশ অনূর্ধ্ব-১৯ দলের সাবেক অধিনায়কের অভিষেকটা আরও অনিশ্চিত করে দিয়েছে শাদাবের গতকালকের পারফরম্যান্স। গায়ানা আমাজন ওয়ারিয়র্সের বিপক্ষে ২৮ রানে ৪ উইকেট নিয়েছেন শাদাব। টস হেরে ব্যাট করতে নেমে গায়ানার ৭ উইকেট হারিয়ে তোলা ১৫৬ রান ত্রিনবাগো ৭ উইকেট হাতে রেখেই পেরিয়ে যায়। কলিন মুনরোর ব্যাট থেকে আসে সর্বোচ্চ ৭০ রান। এ ছাড়া দিনেশ রামদিন করেন অপরাজিত ৪২। অস্ট্রেলিয়ার সাবেক বাঁ হাতি স্পিনার ব্র্যাড হগের জায়গায় সুযোগ পেয়েছিলেন মিরাজ। কিন্তু অস্ট্রেলিয়ার বিপক্ষে টেস্ট সিরিজের আগে দেশে ফিরে আসার আগে তাঁর ‘সিপিএল-অভিষেক’ হবে কিনা, সেটি বলা যাচ্ছে না। গত মৌসুমে বাংলাদেশ প্রিমিয়ার লিগে (বিপিএল) রাজশাহী কিংসের হয়ে খেলেছিলেন। সেটিই ছিল ফ্র্যাঞ্চাইজি ক্রিকেটে তাঁর প্রথম পথচলা। ১৫ ম্যাচে ১২ উইকেট পেয়েছিলেন তিনি।
