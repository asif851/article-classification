
মাঠে খেলছে মোহামেডান। কিন্তু ধারাভাষ্যকার বলছেন আবাহনী। ফুটবলার নিচ্ছেন জোরালো শট, ধারাভাষ্যকার বলছেন ফ্রি-কিক। ৯০ মিনিটের খেলা শেষ হলেও বলতে শোনা গেল, এইমাত্র খেলা শেষ হয়েছে প্রথমার্ধের! সঙ্গে প্রমিত বাংলা উচ্চারণের সমস্যা তো ছিলই। কখনো স্থানীয় খেলোয়াড়দেরও বিদেশি বলে পরিচয় করিয়ে দেওয়া হলো। কাল স্বাধীনতা কাপ ফুটবলের ফাইনালে বাংলাদেশ বেতারের এমন জগাখিচুড়ি ধারাভাষ্যে বেশ বিরক্ত হলেন শ্রোতারা। ধারাভাষ্যকক্ষটি কাচঘেরা থাকলেও সেটি খুলে দিয়ে সাবলীলভাবেই ভুলে ভরা ধারাভাষ্য দিয়ে যাচ্ছিলেন তাঁরা। কিন্তু এই ধারাভাষ্য রেকর্ড করে যদি নিজেরাই আরেকবার শোনেন, নিশ্চিতই তাঁরা লজ্জা পাবেন!
