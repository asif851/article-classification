
আন্তর্জাতিক ক্রিকেট কাউন্সিলের (আইসিসি) সভাপতির দায়িত্বভার গ্রহণ করেছেন পরিকল্পনামন্ত্রী ও বাংলাদেশ ক্রিকেট বোর্ডের (বিসিবি) সাবেক সভাপতি আ হ ম মুস্তফা কামাল।আজ বৃহস্পতিবার অস্ট্রেলিয়ার মেলবোর্নে অনুষ্ঠানরত আইসিসির বার্ষিক সাধারণ সভায় তাঁকে এই দায়িত্ব দেওয়া হয়। সভাপতি হওয়ার পর এক তাত্ক্ষণিক প্রতিক্রিয়ায় মুস্তফা কামাল বলেন, ‘বাংলাদেশের মানুষ ক্রিকেটকে অসম্ভব ভালোবাসে। ক্রিকেট এ দেশের মানুষের এগিয়ে যাওয়ার প্রেরণা। সবার দোয়ায় এই সম্মান অর্জন করে আমি দেশবাসীর প্রতি কৃতজ্ঞ।’বাংলাদেশের ক্রিকেটের নামী এই সংগঠক এর আগে এশিয়ান ক্রিকেট কাউন্সিলের (এসিসি) সভাপতি ও আইসিসির সহসভাপতি হিসেবে দায়িত্ব পালন করেন। আইসিসির দায়িত্ব নেওয়ার আগমুহূর্তে তিনি বিসিবির সভাপতি হিসেবে দায়িত্ব পালন করেন।
