
একে অবশ্য দুঃসংবাদ বলা যায় না। তবে এক ধরনের ‘অবনমন’ বটে। মহেন্দ্র সিংহ ধোনির নিরাপত্তা কমিয়ে আনার সিদ্ধান্ত নিয়েছে ঝাড়খণ্ড সরকার। অনেক দিন ধরেই ভারতের ক্রিকেট অধিনায়ককে ‘জেড’ শ্রেণির নিরাপত্তা দিত রাজ্য সরকার। সিদ্ধান্তটি এমন সময় নেওয়া হলো, যখন কিনা দুঃসময় যাচ্ছে ভারতের অধিনায়কের। যদিও ইংল্যান্ডে ভারতের নাকাল হওয়ার সঙ্গে নাকি এর কোনো সম্পর্ক নেই।সম্প্রতি নিরাপত্তাসংক্রান্ত সরকারি কমিটি বিভিন্ন ব্যক্তির নিরাপত্তা-ব্যবস্থা খতিয়ে দেখে জানিয়েছে, ধোনির জীবনে এই মুহূর্তে কোনো হুমকি নেই। তবে পুরোপুরি নিরাপত্তা-ব্যবস্থা প্রত্যাহার করেনি সরকার। কেবল নিরাপত্তা ‘জেড’ থেকে ‘ওয়াই’ শ্রেণিতে নামিয়ে আনা হয়েছে।ধোনি রাঁচিতে নিজের বাড়িতে গেলে নিয়মিত দেওরি মন্দিরে যান। মন্দিরটির অবস্থান রাজ্যের রাজধানী থেকে ৫০ কিলোমিটার দূরে। আশঙ্কা করা হয়, এ পথে নাকি মাওবাদীদের আক্রমণের হুমকি রয়েছে। সে কারণেই ধোনির জন্য বিশেষ এই নিরাপত্তার ব্যবস্থা করেছিল ঝাড়খণ্ড সরকার। পিটিআই।
