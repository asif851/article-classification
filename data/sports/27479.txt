
টেস্ট ম্যাচে প্রতিদিনের খেলা শেষে দুই দলের সেরা পারফরমারদের সংবাদ সম্মেলনে আসার অলিখিত একটা প্রথা আছে। খুলনা টেস্টের দ্বিতীয় দিনে শেখ আবু নাসের স্টেডিয়ামেও সাংবাদিকেরা আশায় ছিলেন, দিন শেষে হয়তো বাংলাদেশ দলের দুই সেঞ্চুরিয়ান সাকিব আল হাসান ও তামিম ইকবালকে একসঙ্গে পাওয়া যাবে সংবাদ সম্মেলনে।কিন্তু হায়! সংবাদ সম্মেলনে যে এলেন না তাঁদের কেউই! বিসিবির মিডিয়া ম্যানেজার রাবিদ ইমাম নিয়ে এলেন কোচ চন্ডিকা হাথুরুসিংহেকে। মিডিয়া ম্যনেজার জানালেন, সাকিব-তামিমের না আসার সিদ্ধান্তটা টিম ম্যানেজমেন্টের। টিম ম্যানেজমেন্ট এমন একটা সিদ্ধান্ত কেন নিল, সে প্রশ্নের জবাবে কোচ বলেছেন, ‘এটা দলের অভ্যন্তরীণ ব্যাপার।’কিন্তু পরে দল সূত্রে জানা গেছে দুই সেঞ্চুরিয়ানের সংবাদ সম্মেলনে না আসার আসল কারণ। সকালে ব্যাটিংয়ের সময় একটা বল পায়ে লাগলে ভালোই চোট পান সাকিব। লাঞ্চ চলাকালীন প্রায় পুরো সময়ই তিনি চোটের জায়গাটাতে বরফ দিয়ে বসেছিলেন। দিনের খেলা শেষেও শুশ্রূষা করতে হয়েছে আহত জায়গাটার, নিতে হয়েছে আইস বাথ। এসব করতে করতে দেরি হয়ে যাওয়াতেই আর সংবাদ সম্মেলনে আসা হয়নি সাকিবের। দল হোটেলের উদ্দেশে মাঠ ছাড়ার সময়ও দেখা গেছে সাকিব টিম বাসে উঠেছেন সবার পরে।সংবাদ সম্মেলনে তামিমের না আসার কারণটা অবশ্য পুরোনোই। গত ওয়েস্ট ইন্ডিজ সফরের আগ থেকেই সংবাদমাধ্যমকে এড়িয়ে চলছেন বাঁ–হাতি এই ওপেনার। কেনো সাক্ষাৎকার তো না-ই, আসেন না ম্যাচের আগে-পরের আনুষ্ঠানিক সংবাদ সম্মেলনগুলোতেও। কাল দিন শেষে প্রথা মেনে তাঁকে সংবাদ সম্মেলনে নেওয়ার চেষ্টা করেন বিসিবির মিডিয়া ম্যানেজার। অনুরোধ করা হয় টিম ম্যানেজমেন্ট থেকেও। কিন্তু তামিম এবারও ‘না’ করে দেন। জানান, সংবাদমাধ্যমের সামনে আসতে চান না আরও কিছু দিন। পরে টিম ম্যানেজমেন্টও তাঁর কথা মেনে নেয়।
