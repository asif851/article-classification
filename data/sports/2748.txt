
শোনা যাচ্ছিল ১৫ নভেম্বরের পরই ঢাকায় আসবেন বাংলাদেশের পদত্যাগী কোচ চন্ডিকা হাথুরুসিংহে। কিন্তু তিন দিন পেরিয়ে গেছে এখনো তাঁর আসার খবর নেই। কবে আসবেন, সেটিও নিশ্চিত করে বলতে পারছে না বিসিবি। বিসিবির পরিচালনা বিভাগের প্রধান আকরাম খান বললেন, শ্রীলঙ্কান এই কোচকে নিয়ে তাঁরা আছেন দ্বিধায়।
কেন হাথুরু পদত্যাগ করেছেন, এই প্রশ্নে নানা কথা শোনা গেছে গত কিছুদিনে। খেলোয়াড়দের সঙ্গে দূরত্ব, তাঁর বিতর্কিত কার্যক্রম নিয়ে সংবাদমাধ্যমে এন্তার সমালোচনা। সর্বশেষ খবর, তিনি নাকি শুধু দেশপ্রেমে উদ্বুদ্ধ হয়ে কোচ হয়ে স্বদেশে ফিরছেন। যদিও আকরাম খান নিশ্চিত নন, হাথুরুর পদত্যাগের আসল কারণটা ঠিক কী, ‘আমরা এখনো দ্বিধায় আছি। এ ব্যাপারে কিছুই জানি না এখনো। দু-এক দিনের মধ্যে হাথুরুসিংহের আসার কথা। যদি আসেন, তারপর তাঁর সঙ্গে বসে বিষয়টা চূড়ান্ত হবে। এই মুহূর্তে অনেক কথা শোনা যাচ্ছে। কেউ বলছেন শ্রীলঙ্কায় যাবেন, কেউ বলছেন অস্ট্রেলিয়ায় থাকবেন, পারিবারিক সমস্যার জন্য চাকরিটা (বাংলাদেশের) করতে চাচ্ছেন না। অনেক কিছুই শোনা যাচ্ছে। আমরা তাঁর কাছ থেকে যেটা জানব, সেটাই চূড়ান্ত কথা। আমরা তাঁর আসার অপেক্ষায় আছি।’আকরাম জানালেন, হাথুরুর সঙ্গে যোগাযোগ হয়েছে বিসিবির প্রধান নির্বাহী নিজাম উদ্দিন চৌধুরীর। দু-তিন দিনের মধ্যে নাকি তাঁর আসার কথা। যদি নির্ধারিত সময়ের মধ্যে আসেন, তবে বিসিবি হাথুরুকে অনুরোধ করবে অন্তত জানুয়ারিতে হোম সিরিজটা চালিয়ে নেওয়ার। যদি এ প্রস্তাবেও রাজি না হন, সম্প্রতি টুইটারে ‘বাংলাদেশ দলের প্রধান কোচ’ পরিচয়টা মুছে ফেলা এই শ্রীলঙ্কান কোচ, তখন বিসিবির করণীয় কী হবে? আকরাম বলেন, ‘যদি সে না-ই থাকতে চায়, আমাদের হাতে সময় নেই...। আর ভালো কোচ খুঁজতে আমাদের একটু সময় লাগবেই।’আকরামের কথা অনুযায়ী, হাথুরু যদি জানুয়ারিতে হোম সিরিজে দায়িত্বটা চালিয়ে যেতে রাজি না হন, বিসিবি তখন স্থানীয় কোনো কোচকে আপত্কালীন দায়িত্ব দিয়ে আস্তে-ধীরে বিদেশি কোচের সন্ধান করবে।
