
নেইমার, অস্কার, ফার্নান্দিনহো, থিয়াগো সিলভা, ডেভিড লুইজ ছাড়া ব্রাজিল দল দুই বছর আগেও বলতে গেলে অসম্ভবই ছিল। অথচ এবারের কোপা আমেরিকাতে ব্রাজিলের ২৩ জনের দলে এঁদের কেউই নেই। নেইমারকে অবশ্য ক্লাব দল বার্সেলোনা ছাড়ছে না, আর লুইজ ও সিলভা ৪০ জনের দলেই ছিলেন না। ২৩ জনের দলে এবার জায়গা পেলেন না অস্কার ও ফার্নান্দিনহো। বেশ কিছু নতুন খেলোয়াড় অবশ্য জায়গা পেয়েছেন দুঙ্গার দলে। তবে ২৩ জনের দলে সবচেয়ে বড় বিস্ময় সম্ভবত লিভারপুলের রবার্তো ফিরমিনোর জায়গা না পাওয়া। গত বেশ কিছু দিন ধরেই দারুণ ফর্মে আছেন, কাল লিভারপুলের হয়ে দুইটি গোল করিয়ে ইউরোপা লিগের ফাইনালে নিয়ে যেতেও রেখেছেন বড় অবদান। কিন্তু দুঙ্গা তাঁকে ২৩ জনের দলেই রাখেননি। ফিরমিনোর লিভারপুল সতীর্থ ফিলিপে কুতিনহো অবশ্য আছেন দলে। হাল্ক, উইলিয়ানদের পাশাপাশি সুযোগ পেয়েছেন এই মৌসুমে নিজেদের ক্লাবের হয়ে আলো ছড়ানো ডগলাস কস্তা, কাসেমিরোরাও। তবে নতুনের জয়গানই এই দুঙ্গার ব্রাজিলের সবচেয়ে বড় বিজ্ঞাপন। দলে ২৩ বা তার কম বয়সী খেলোয়াড় আছেন সাতজন। পিএসজি ডিফেন্ডার মারকিনিয়োস ও বার্সেলোনার রাফিনহা আলকানতারাও আছেন এঁদের মধ্যে। আর্জেন্টিনার জাতীয় দল অবশ্য এখনো ঘোষণা করা হয়নি। তবে কার্লোস তেভেজ ২৩ জনের দলে থাকলে সেটি হবে বড় একটা চমক। গত অক্টোবরের পর থেকে আর্জেন্টিনা দলে আর ডাক পাননি তেভেজ। মার্টিনো ৪০ জনের দলে রেখেছেন, কিন্তু বোকা জুনিয়র্সের এই স্ট্রাইকার ২৩ জনের দলে থাকবেন তো ?
