
ইউটার্ন সম্ভবত একেই বলে।
কদিন আগেও লিওনেল মেসিকে অবসর ভেঙে ফিরে আসার আহ্বান জানিয়েছিলেন তিনি। মেসি ফিরেছেন, কিন্তু এখন সেটি নিয়েই উল্টো প্রশ্ন তুলেছেন ডিয়েগো ম্যারাডোনা! আর্জেন্টাইন কিংবদন্তির মনে হচ্ছে, মেসির ‘অবসর’ আসলে ছিল সাজানো নাটক!
২০১৪ বিশ্বকাপ ও ২০১৫ কোপা আমেরিকার পর গত জুনে শতবার্ষিকী কোপা আমেরিকারও ফাইনালে হেরে যায় আর্জেন্টিনা। সেই দুঃখে কাঁদবে কী, উল্টো আর্জেন্টিনা সমর্থকেরা অধিক শোকে পাথর! সবাইকে চমকে দিয়ে অবসরের ঘোষণা দিয়ে বসেন অধিনায়ক মেসি! এরপর কত নাটকই না হলো ২৯ বছর বয়সী ফরোয়ার্ডের আকাশি-সাদা জার্সিতে ফেরা-না ফেরা নিয়ে। দেশের প্রেসিডেন্ট অনুরোধ করেছেন, সাধারণ মানুষও তাঁকে ফেরার অনুরোধ জানিয়ে নেমে আসেন রাস্তায়।
এরই মধ্যে আর্জেন্টিনা জাতীয় দলের নতুন কোচ হয়ে এসেছেন এদগার্দো বাউজা। তিনিই মেসির সঙ্গে কথা বলে আবারও তাঁকে ফেরার জন্য রাজি করান। তবে অবসরের মাত্র মাস দুয়েক না যেতেই বার্সেলোনা ফরোয়ার্ডের এমন সিদ্ধান্ত বদলকে অনেকেই দেখছেন বাঁকা চোখে। প্রশ্নও উঠেছে, টানা হারের সমালোচনা থেকে বাঁচতেই কি এমন নাটক ফেঁদেছেন মেসি?
এবার ম্যারাডোনাও যেন যোগ দিলেন এই দলে। ছিয়াশির বিশ্বকাপজয়ী নায়ক রেডিও লা রেডকে বলেছেন, ‘জানি না মেসির অবসরের ব্যাপারটা পূর্বপরিকল্পিত ছিল কি না। হয়তো আমরা টানা তিনটি ফাইনালে হেরেছি, সেটি ভোলাতেই এমন করেছে ও।’ অন্য অনেকের মতো কয়েক সপ্তাহের মধ্যে মেসির মন-বদলে অবাক ম্যারাডোনাও, ‘ছেলেটা প্রথমে বলল ও সব ছেড়ে ছুড়ে দিচ্ছে, এরপর কয়েক সপ্তাহের মধ্যেই এক ধাপ পিছিয়ে এসে আবারও মন বদলে ফেলল।’
অবশ্য ফেরার অনুরোধ করলেও ম্যারাডোনার ধারণা ছিল, মেসি আর্জেন্টিনা দলে ফিরবেন না, অন্তত এত তাড়াতাড়ি তো নয়ই। মেসির সঙ্গে কথা বলতে বাউজা যখন বার্সেলোনা যান, তখন ম্যারাডোনা বলেছিলেন, ‘আমার মনে হয়, জাতীয় দলে ফেরার ব্যাপারে বাউজাকে “না” বলে দেবে মেসি।’
সেটি হয়নি। মেসি ‘ইউটার্ন’ নিয়েছেন। এটিই কি অবাক করেছে ম্যারাডোনাকে? ডেইলি মেইল।
