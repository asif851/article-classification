
সেরেনা উইলিয়ামস তাঁর কাজ করে রেখেছেন, এবার অপেক্ষা ভেনাস উইলিয়ামসের। আজ উইম্বলডনের সেমিফাইনালে রাশিয়ান এলেনা ভেসনিনাকে ৬-২, ৬-০ গেমে উড়িয়ে দিয়ে ফাইনালে পৌঁছে গেছেন সেরেনা। ‘অল-উইলিয়ামস’ ফাইনাল দেখতে হলে এখন ভেনাসকে পার করতে হবে সেমিফাইনালের বাধা। সেখানে তাঁর প্রতিপক্ষ চতুর্থ বাছাই অ্যাঞ্জেলিক কারবার। সেরেনার সেমিফাইনালের প্রতিপক্ষ অবশ্য তুলনামূলক সহজই ছিল। অবাছাই ভেসনিনা যে এবারই প্রথম কোনো গ্র্যান্ড স্লামের এককে সেমিফাইনালে উঠলেন। এর আগে তাঁর সর্বোচ্চ সাফল্য ছিল অস্ট্রেলিয়ান ওপেনে দুবার চতুর্থ রাউন্ড। ২৯ বছর বয়সী ভেসনিনার এমন ‘সেমিফাইনাল-অনভিজ্ঞতা’র পুরো ফায়দা তুলেছেন সেরেনা। মাত্র ৪৮ মিনিট স্থায়ী হলো মহিলা এককের প্রথম সেমিফাইনাল। দুই সেট মিলিয়েই সেরেনার সার্ভিস ব্রেক করতে পারেননি ভেসনিনা।প্রথম সেটেই ৪-০ গেমে এগিয়ে গিয়েছিলেন যুক্তরাষ্ট্রের সেরেনা। এরপরই প্রথম নিজের সার্ভিসে প্রথম গেম জেতেন। পরের সার্ভেও পয়েন্ট জিতলেও সেরেনাকে আটকাতে পারেননি ভেসনিনা। সেরেনা প্রথম সেট জেতেন ৬-০ গেমে। দ্বিতীয় সেটে অবশ্য পাত্তাই পাননি ভেসনিনা। তাঁকে ৬-০ গেমে উড়িয়ে নিজের নবম উইম্বলডন ফাইনালে চলে এলেন সেরেনা। সূত্র: এএফপি।
