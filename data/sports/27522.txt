
দোহারা গড়ন। উচ্চতা মেরেকেটে ৫ ফুট ৩ ইঞ্চি হবে। আর যা-ই হোক, তাঁকে দেখে বড় মাপের খেলোয়াড় ভাবার সুযোগ নেই। কিন্তু এই শরীর নিয়েই বেশ কয়েক বছর জাতীয় দলের জার্সিতে দুর্দান্ত খেলেছেন জাহেদ পারভেজ। বয়সের কারণে এখন ক্যারিয়ারের শেষ দেখছেন। চট্টগ্রামের এই খেলোয়াড় আজ কি দুর্দান্ত গোলটাই না করলেন! কর্নার থেকে একেবারে সরাসরি গোল! তাঁর এ গোলেই শেখ রাসেলকে ২-১ ব্যবধানে হারিয়েছে শেখ জামাল।
ক্যারিয়ারের মধ্যগগনে দ্রুতগতির উইঙ্গার ছিলেন জাহেদ। কিন্তু বয়স বেড়ে যাওয়ায় জাহেদ এখন খেলছেন হোল্ডিং মিডফিল্ডারের ওপরে, আক্রমণাত্মক মিডফিল্ডার হিসেবে। নতুন পজিশনে প্রথম দিকে মাঠে অনিয়মিত ছিলেন। কিন্তু সুযোগ পেলেই তার সদ্ব্যবহার করায় এখন পর্যন্ত ৩ গোল যোগ হয়েছে তাঁর নামের পাশে। আজকের ম্যাচের আগে ঐতিহ্যবাহী মোহামেডান ও আবাহনীর বিপক্ষে করেছেন একটি করে গোল। আবাহনীর বিপক্ষে গুরুত্বপূর্ণ ম্যাচে জাহেদের শেষ মুহূর্তের গোলেই হার এড়িয়েছিল জামাল।জাহেদের আজকের গোলটিও নির্ধারণ করে দিয়েছে ম্যাচের ভাগ্য। ১-১ গোলে সমতায় এগিয়ে যাচ্ছিল দুই দল। ৫৩ মিনিটে দুর্দান্ত গোলটি করেন জাহেদ। কর্নার থেকে তাঁর ইনসুইং শট গোলরক্ষক মোস্তাকের হাত ছুঁয়ে দূরের পোস্ট দিয়ে জালে জড়ায়। এ ধরনের গোল ইউরোপের ক্লাব ফুটবলেও বেশ কম দেখা যায়। জাহেদ তা করে দেখালেন এই ঢাকার মাঠেই!ম্যাচের শুরুতে ৩ মিনিটের মাথায় নাইজেরিয়ান রাফায়েলের গোলে এগিয়ে যায় জামাল। দুর্দান্ত গতিতে শেখ রাসেল রক্ষণভাগকে পেছনে ফেলে ইয়াসিনের উঁচু করে বাড়ানো থ্রু ধরেন রাফায়েল। বলটা নিয়ন্ত্রণে নিয়ে প্লেসিং শটে গোল করেন। অথচ শেখ রাসেলের দুই সেন্টারব্যাক আর গোলরক্ষক মোস্তাক বেশ সময় পেয়েছিলেন তাঁকে বাধা দেওয়ার।বিরতিতে যাওয়ার আগে শেখ রাসেলকে সমতায় ফেরান স্ট্রাইকার জ্যাকি সারহান। যোগ করা সময়ে সোহেল রানার ক্রস থেকে দূরের পোস্টে হেড থেকে গোল করেন মিসরীয় এ খেলোয়াড়। কিন্তু জাহেদের অমন গোলের পর সারহানের সমতাসূচক গোল কে মনে রাখে!নাইজেরিয়ান কোচ জোসেফ আপুসি শেখ জামালে যেখানে শেষ করেছিলেন, মাহবুব হোসেন রক্সি যেন সেখান থেকেই শুরু করলেন। তাঁর অধীনে টানা দুই ম্যাচ জিতল ধানমন্ডির দলটি।
