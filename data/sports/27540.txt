
থাইল্যান্ডের ফুকেটে চতুর্থ এশিয়ান বিচ গেমসের প্রথম দিনটি বাজে গেছে বাংলাদেশের। বাস্কেটবলে একমাত্র ম্যাচ জিতলেও বাংলাদেশ হেরেছে সাঁতার, হ্যান্ডবল ও কুস্তিতে।বাস্কেটবলের প্রথম ম্যাচে কাতারের কাছে ২১-৯ পয়েন্টে হারের পরের ম্যাচে মালদ্বীপকে হারিয়েছে ২০-১০ পয়েন্টে। আজ বাংলাদেশ তৃতীয় ও চতুর্থ ম্যাচে খেলবে তুর্কমেনিস্তান ও আফগানিস্তানের সঙ্গে। ৫ কিলোমিটার ম্যারাথন সাঁতারে মাহমুদুন্নবীর স্থান বিশে ১৫তম। পুরুষদের কুস্তির ৭০ কেজি ওজন শ্রেণিতে বাংলাদেশের মোহাম্মদ দিপু বিদায় নিয়েছেন বাছাইপর্বেই। হেরেছেন মঙ্গোলিয়া, ইরান ও কোরিয়ার প্রতিপক্ষের কাছে। বিচ হ্যান্ডবলে থাইল্যান্ডের কাছে প্রথম ম্যাচে ২২-১০ পয়েন্টে হেরেছে বাংলাদেশ।
