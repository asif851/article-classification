

মৌসুম শুরুর টুর্নামেন্ট ফেডারেশন কাপের সেমিফাইনালে শেখ জামালের কাছে হেরে বিদায় নিয়েছিল আবাহনী। আর আজ জয় দিয়ে প্রিমিয়ার লিগ শুরু করল পেশাদার লিগের চারবারের চ্যাম্পিয়নরা। বঙ্গবন্ধু স্টেডিয়ামে আবাহনী ১-০ গোলে হারিয়েছে ব্রাদার্সকে। গোলদাতা মরিসন।
প্রথমার্ধে আবাহনীর চেয়ে ব্রাদার্সই বেশি গোলের সুযোগ পেয়েছিল। ম্যাচের ১৪ মিনিটে ব্রাদার্সের নাইজেরিয়ান ফরোয়ার্ড কেস্টার বক্সের গোলরক্ষক সোহেলের হাতে বল তুলে দেন। ৩৮ মিনিটে সোহেলের হাত ফসকে বেরিয়ে যাওয়া বল থেকেও গোল করতে পারেননি নাইজেরিয়ান ভিক্টোরি অ্যান্টনি। আর ৪৮ মিনিটে ব্রাজিলিয়ান ডি সুজার ক্রস থেকে মরিসনের ভলিতে এগিয়ে যায় আবাহনী। ৭৯ মিনিটে গোল শোধের দারুণ সুযোগ পেয়েছিলেন ব্রাদার্সের রুবেল মিয়া। ফাঁকা পোস্টে বল মারলেও শেষ মুহূর্তে গোললাইনে সেভ করেন আবাহনীর ডিফেন্ডার ওয়ালী ফয়সাল। ম্যাচের যোগ হওয়া সময়ে আরেকবার সুযোগ নষ্ট করে ব্রাদার্স। এবার আবাহনীকে উদ্ধার করেন মিশু। ব্রাদার্সের আবদুল মালেকের দুর্দান্ত শট গোললাইনে সেভ করেন মিশু। আগামীকাল বিকেল পাঁচটায় একই ভেন্যুতে বিজেএমসির প্রতিপক্ষ ফেনী সকার।
