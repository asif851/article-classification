
ফিফা ক্লাব বিশ্বকাপের ফাইনালে উঠেছে রিয়াল মাদ্রিদ। আজ বুধবার রাতে আবুধাবির জায়েদ স্পোর্টস সিটি স্টেডিয়ামে অনুষ্ঠিত সেমিফাইনালে ক্রিস্টিয়ানো রোনালদো আর গ্যারেথ বেলের গোলে ২-১ ব্যবধানে সংযুক্ত আরব আমিরাতের ক্লাব আল-জাজিরাকে পরাজিত করে রিয়াল। আগামী শনিবার ফিফা ক্লাব বিশ্বকাপের ফাইনালে ব্রাজিলের ক্লাব গ্রেমিওর মুখোমুখি হবে স্পেনের এই ক্লাব। এদিকে গত মঙ্গলবার প্রথম সেমিফাইনালে মেক্সিকোর ক্লাব পাচুকাকে ১-০ গোলে হারিয়েছে গ্রেমিও।
আজকের খেলায় ৪৩ মিনিটে আল-জাজিরাকে এগিয়ে দেন ব্রাজিলের ফরোয়ার্ড রোমারিনিয়ো। এর ঠিক দুই মিনিট পর দলকে সমতায় ফেরান রোনালদো। লুকা মদ্রিচের পাস এক ডিফেন্ডার ঠেকাতে ব্যর্থ হওয়ায় ডি-বক্সে বল ধরে কোনাকুনি শটে গোল করেন তিনি। এরপর মাঠের নিয়ন্ত্রণ ধরে রাখার পাশাপাশি আর কোনো গোল হতে দেয়নি রিয়াল।
এদিকে কোচ জিদান রিয়ালের আক্রমণের ধার বাড়াতে ৮১ মিনিটে বেনজেমাকে মাঠ থেকে তুলে তাঁর বদলে গ্যারেথ বেলকে পাঠান। প্রথম মিনিটেই দারুণ ফল এনে দেন ওয়েলসের এই ফরোয়ার্ড। লুকাস ভাসকেজের বাড়ানো বলে জয়সূচক গোল করেন বেল।
