
সারা দিনে মাত্র ৬ ওভার। পোর্ট এলিজাবেথে টেস্টের দ্বিতীয় দিনে ছিল বৃষ্টির রাজত্ব। ক্ষতিটা পুষিয়ে নিতে তৃতীয় দিনের খেলা এগিয়ে আনা হয়েছিল আধঘণ্টা। কিন্তু ভেজা আউটফিল্ড কালও দেরি করিয়ে দিল ঘণ্টা খানেক। তবে খেলা শুরু হতেই পাওয়া গেল টেস্ট ক্রিকেটের আসল আমেজ। মেঘলা আবহাওয়ার সুবিধা নিয়ে ওয়েস্ট ইন্ডিয়ান পেসাররা ধস নামালেন দক্ষিণ আফ্রিকার মিডল অর্ডারে। ডেল স্টেইন ক্রিজে আসতেই আবার বদলে গেল সব। ২৮ বলে ৫৮ রান, ব্যাট হাতে ঝড় তুলেই হাশিম আমলাকে দ্রুত ইনিংস ঘোষণার সুযোগ করে দিলেন বিশ্বসেরা ফাস্ট বোলার। স্টেইন আউট হতেই ৪১৭ রানে ইনিংস ঘোষণা আমলার।জবাবটা ভালোই শুরু হয়েছিল ওয়েস্ট ইন্ডিজের। উদ্বোধনী জুটিতে ব্রাফেট-ডেভন স্মিথ ৫৫ রান এনে দেওয়ার পরই মরনে মরকেলের জোড়া আঘাত। ৫৫ রানেই পরপর দুই বলে আউট স্মিথ ও লিওন জনসন। আর কোনো উইকেট না হারিয়ে ওয়েস্ট ইন্ডিজ দিন শেষ করেছে ১৪৭ রানে। ফিফটি হয়ে গেছে ব্রাফেট ও স্যামুয়েলসের।এর আগে প্রথম ওভারে দুটি চার মেরেই দিনের সূচনা করেন আমলা। বেশি দূর অবশ্য যেতে পারেননি, আউট হয়ে গেছেন আগের দিনের স্কোরের সঙ্গে ১০ রান যোগ করেই। সাত বল পর আউট ডি ভিলিয়ার্সও। প্রথম বলেই চার মেরে টেস্ট ক্যারিয়ার শুরু করা টেম্বা বাভুমা করতে পেরেছেন মাত্র ১০ রান। প্রথম সেশনে ক্রিজে আসা স্টেইন ঝড় তুললেন লাঞ্চের পরে। ২৬ বলেই ফিফটি ছোঁয়া স্টেইন পাঁচটি ছয়ই মেরেছেন এই সময়ে। টেন ক্রিকেট, এএফপি।
