
এশিয়া কাপ হকিতে ব্যর্থতার খড়গে কাটা পড়লেন রাসেল মাহমুদ জিমি। তিন বছরের জন্য জাতীয় দল থেকে নিষিদ্ধ হয়েছেন তিনি। তাঁর বিরুদ্ধে অভিযোগ শৃঙ্খলা ভঙ্গেরও। জাতীয় দলের পাশাপাশি আগামী দুই মৌসুম ঘরোয়া হকিতেও খেলতে পারবেন না তিনি। গত আগস্টে এশিয়া কাপ হকির ব্যর্থতা তদন্তে গঠিত তদন্ত কমিটির সুপারিশ পর্যালোচনা করে হকি ফেডারেশনের কার্যনির্বাহী পরিষদ সর্বসম্মতিক্রমে আজ এই সিদ্ধান্ত নিয়েছে।জিমির সঙ্গে একই মেয়াদে জাতীয় দল থেকে নিষিদ্ধ হয়েছেন জাহিদ হোসেন ও ইমরান হাসান। তাঁরাও ঘরোয়া হকিতে নিষিদ্ধ থাকবেন দুই মৌসুম। হকি ফেডারেশনের দৃষ্টিতে ‘অপরাধ’ কিছুটা কম হওয়ায় কামরুজ্জামান রানাকে নিষিদ্ধ করা হয়েছে দুই বছরের জন্য। ঘরোয়া হকিতে তাঁর নিষেধাজ্ঞা এক মৌসুমের জন্য। হকি ফেডারেশনের তদন্তে জাতীয় দলের সব কার্যক্রম থেকে অব্যাহতি দেওয়া হয়েছে কোচ মাহবুব হারুনও। আম্পায়ার সেলিম লাকীকে অবশ্য অব্যাহতি দেওয়া হয়েছে তাঁর বিরুদ্ধে ওঠা সব অভিযোগ থেকেই।
