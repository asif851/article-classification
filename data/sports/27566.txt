
তাঁদের সামনে তো বোলাররাই চাপে থাকেন। অথচ ক্রিস গেইল বলছেন, বোলাররা নয়, উল্টো তিনি নিজেই চাপে থাকবেন, সঙ্গে ব্রেন্ডন ম্যাককালামও!
রংপুর রাইডার্সের হয়ে বিপিএল রাঙাতে কাল ঢাকায় পা রেখেছেন গেইল। আজ বিকেলে এসেছেন মিরপুর বিসিবি একাডেমি মাঠে অনুশীলন করতে। অনুশীলন শেষে জ্যামাইকান ওপেনার সংবাদমাধ্যমকে জানালেন, বিপিএল নিয়ে তাঁর ভাবনার কথা।তিন ম্যাচে মাত্র এক জয় নিয়ে পয়েন্ট তালিকার তলানিতে আছে রংপুর। কিন্তু কাল থেকেই দৃশ্যপটে আসতে পারে পরিবর্তন। রংপুরের হয়ে যে ওপেন করতে নামবেন টি-টোয়েন্টির দুই বিস্ফোরক ওপেনার গেইল-ম্যাককালাম। এবারের ‘ঘুমপাড়ানি’ বিপিএলে চার-ছক্কার বৃষ্টি দেখা যেতে পারে এই দুই তারকার ঝোড়ো ব্যাটিংয়ে। শুধু রংপুরের সমর্থক কেন, দলের বিভাজন ছাপিয়ে গেইল-ম্যাককালামের দুর্দান্ত ব্যাটিং দেখার অপেক্ষায় এখন পুরো দেশ!দর্শকদের এই প্রত্যাশার কথাটা অজানা নয় গেইলের। প্রতিপক্ষের বোলারদের চেয়ে তাই এটিকেই বড় চাপ ভাবছেন তিনি, ‘বাংলাদেশের সবাই আমার ও ম্যাককালামের কাছ থেকে বিনোদনদায়ী ব্যাটিং চায়। এটা আমাদের ওপর চাপ বাড়িয়ে দিয়েছে। তবে এ রকমই তো হওয়ার কথা।’ তবে গেইল কথাও দিলেন দর্শক মনোরঞ্জনের সর্বোচ্চ চেষ্টা করার, ‘আমরা যদি দারুণ শুরু করতে পারি, প্রচুর চার-ছক্কা মেরে দর্শককে রোমাঞ্চিত করতে পারি, তাহলে ভালোই হবে। বেশির ভাগ সময়ে আমি ব্যাটিং করি দর্শককে আনন্দ দেওয়ার জন্য। টাকা খরচ করে তারা বিনোদিত হতেই আসে। অনেক সময় অবশ্য বেশি বেশি ছক্কা মারতে গিয়ে সমস্যায় পড়ে যাই। তবে লেগে গেলে সবাই খুশি হয়।’তাহলে আর কী, তৈরি হন গেইলে বিনোদিত হতে!
