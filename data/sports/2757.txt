
৪ রান, ২ উইকেট—লুঙ্গি এনগিডির অষ্টম ওভারই আসলে ম্যাচ বের করে নিল শ্রীলঙ্কার হাত থেকে।
শেষ তিন ওভারে লঙ্কানদের দরকার ছিল ৪০ রান, হাতে ৭ উইকেট। কাজটা সহজ নয়। কিন্তু এনগিডির ওই ওভার কঠিন কাজটাকে বানিয়ে দিল অসম্ভব। শেষ পর্যন্ত ৩ ম্যাচ সিরিজের প্রথম টি-টোয়েন্টিতে দক্ষিণ আফ্রিকার কাছে শ্রীলঙ্কার হার ১৯ রানে।
বৃষ্টিতে ম্যাচটা হয়েছে ১০ ওভারের। ম্যাচে অভিষেক হয়েছে পাঁচ প্রোটিয়া ক্রিকেটারের। রীতিমতো নবীনদের মেলা! এনগিডি শেষ দিকে নতুন প্রজন্মের গান শোনালেও দক্ষিণ আফ্রিকার জয়ের ভিত গড়েছেন আসলে দুই অভিজ্ঞ ডেভিড মিলার ও এই ম্যাচ দিয়েই অধিনায়কত্বে ‘অভিষিক্ত’ ফারহান বেহারডিয়েন।
টস জিতে শুরু থেকেই আক্রমণাত্মক প্রোটিয়ারা পাঁচ ওভারে ৫৬ রান তুললেও উইকেট হারায় তিনটি। চতুর্থ উইকেটে মিলার-বেহারডিয়েনের ২৩ বলে ৫১ রানের জুটিই দক্ষিণ আফ্রিকাকে ১০ ওভারে এনে দেয় ১২৬ রান। ১৮ বলে মিলারের রান ৪০, সমান বলে বেহারডিয়েনের ৩১!
শ্রীলঙ্কার দুই ওপেনার নিরোশান ডিকভেলা ও ধনঞ্জয়া ডি সিলভা ৩১ বলে তুলে ফেলেন ৫৯ রান। কিন্তু দুর্দান্ত এই শুরুর পরও হেরে যায় শ্রীলঙ্কা। ক্রিকইনফো।
সংক্ষিপ্ত স্কোর
দক্ষিণ আফ্রিকা: ১০ ওভারে ১২৬/৫ (মিলার ৪০, বেহারডিয়েন ৩১*; কুলাসেকারা ২/২৭, প্রসন্ন ১/১৪)।
শ্রীলঙ্কা: ১০ ওভারে ১০৭/৬ (ডিকভেলা ৪৩, ডি সিলভা ২৭; এনগিডি ২/১২, ইমরান ২/২৩)।
ফল: দক্ষিণ আফ্রিকা ১৯ রানে জয়ী। ম্যান অব দ্য ম্যাচ: লুঙ্গি এনগিডি।
 
