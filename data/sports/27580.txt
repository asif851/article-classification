
আত্মবিশ্বাসে টইটম্বুর হয়েই বিশ্বকাপ মিশন শুরু করতে পারবে আর্জেন্টিনা। মেসি-আগুয়েরোদের প্রস্তুতিপর্বটা তো তেমন ইঙ্গিতই দিয়েছে ফুটবল বিশ্বকে। গত সপ্তাহে ত্রিনিদাদ ও টোবাগোর বিপক্ষে ৩-০ গোলে জয়ের পর গতকাল স্লোভেনিয়াকেও ২-০ গোলে হারিয়েছে আলবিসেলেস্তেরা। দ্বিতীয়ার্ধে বদলি হিসেবে মাঠে নেমে দলের প্রাণভোমরা লিওনেল মেসিও পেয়েছেন গোলের দেখা। প্রথমার্ধে অপর গোলটি করেছেন রিকার্ডো আলভারেজ।আক্রমণভাগের চার তারকা মেসি, আগুয়েরো, ডি মারিয়া ও হিগুয়েইনকে ছাড়াই প্রথম একাদশ সাজিয়েছিলেন আর্জেন্টিনার কোচ আলেসান্দ্রো সাবেলা। হয়তো শেষবারের মতো পরীক্ষা করে নিতে চেয়েছিলেন রিজার্ভ বেঞ্চের সামর্থ্য। সেই পরীক্ষায় বেশ ভালো নম্বর নিয়েই পাস করেছেন সাবেলার শিষ্যরা। প্রথমার্ধের ১২ মিনিটেই ডি বক্সের বাইরে থেকে জোরালো এক শটে দলের প্রথম গোলটি করেন আলভারেজ। বাকি দুই ফরোয়ার্ড ম্যাক্সি রদ্রিগেজ ও ইজিকুয়েল লাভেজ্জিও দেখিয়েছেন ভালো পারফরম্যান্স।
৩৫ মিনিটে রদ্রিগেজের জোরালো একটি শট দুর্দান্ত দক্ষতায় রুখে দিয়েছেন স্লোভেনিয়ার গোলরক্ষক বেলেক। প্রথমার্ধ শেষ হওয়ার আগমুহূর্তে একটা নিশ্চিত গোলের সুযোগ অবশ্য কাজে লাগাতে পারেননি রদ্রিগেজ।৫৮ মিনিটের মাথায় সাবেলা মাঠে নামিয়েছিলেন তাঁর তিন প্রধান অস্ত্র মেসি, আগুয়েরো ও ডি মারিয়াকে। ম্যাচের বাকি সময় স্লোভেনিয়ার ডিফেন্ডারদের তটস্থ করে রেখেছিলেন এই তিন তারকা। আর্জেন্টনার দ্বিতীয় গোলটিও ছিল তাদের দুর্দান্ত সমন্বয়ের ফসল। ডি মারিয়ার ক্রস থেকে আগুয়েরোর হেড। সেখান থেকে বল পেয়ে সেটা জালে জড়াতে কোনোই ভুল করেননি অধিনায়ক মেসি। এটাই ছিল এ বছরে আর্জেন্টিনার জার্সি গায়ে মেসির প্রথম গোল। বিশ্বকাপের ঠিক আগ দিয়ে মেসির এই গোলটাও নিশ্চয়ই নতুনভাবে অনুপ্রাণিত করবে আর্জেন্টাইনদের।১৫ জুন মারাকানায় বসনিয়ার বিপক্ষে ম্যাচটি দিয়ে শুরু হবে আর্জেন্টিনার বিশ্বকাপ মিশন। তৃতীয়বারের মতো বিশ্বকাপ শিরোপা জয়ের অদম্য আকাঙ্ক্ষা নিয়েই যে ব্রাজিলে পা রাখবেন—সেটা গতকাল ম্যাচ শেষেও স্মরণ করিয়ে দিলেন মেসি, ‘সত্য জানার মুহূর্ত চলে এসেছে। প্রীতিম্যাচগুলো শেষ হয়ে গেছে। আর আমরা ব্রাজিল যাচ্ছি অনেক আশা-আকাঙ্ক্ষা নিয়ে। আলেসান্দ্রো যেমনটা চেয়েছেন, আমরা ঠিক সেভাবেই কাজ করেছি। অনেক একতাবদ্ধ আর শক্তিশালী দল হয়ে উঠতে পেরেছি। আমরা আগের যেকোনো মুহূর্তের চেয়ে অনেক একতাবদ্ধ। কারণ আমাদের সবারই একটা স্বপ্ন আছে।’— রয়টার্স
