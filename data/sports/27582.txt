
হংকং বিপর্যয় সবচেয়ে বড় ক্ষত রেখে গেছে তাঁর হূদয়েই। একে তো সেদিন ছিল তাঁর জন্মদিন, তার ওপর সেই ম্যাচেই তিনি আউট হয়েছেন শূন্য রানে। আজ তামিম ইকবাল ব্যাট হাতে কী করবেন কে জানে। তবে ফিল্ডিংয়ে এরই মধ্যে দুটো দুর্দান্ত মুহূর্তের জন্ম দিয়েছেন। এমন দুটো ক্যাচ নিয়েছেন, যে ক্যাচ দুটোর সঙ্গে বহু ব্যবহারে ক্ষয়ে যাওয়া শব্দ ‘অবিশ্বাস্য’ অনায়াসে ব্যবহার করা যায়। যে ক্যাচ দুটো টি-টোয়েন্টি বিশ্বকাপের সেরা মুহূর্তের ফ্রেমে ঠাঁই পাবে নিঃসন্দেহে।এর মধ্যে দ্বিতীয় ক্যাচটির জৌলুস এমন, তাতে ঔজ্জ্বল্য হারিয়েছে প্রথমটি। না হলে তাত্ক্ষণিক বুদ্ধির দিক দিয়ে প্রথমটিই সেরা। ১৯তম ওভারের প্রথম বল ছিল সেটি। জিয়াউর রহমানের প্রথম ওভার। উড়িয়ে মারলেন ক্রিস গেইল। মনে হচ্ছিল ছক্কাই হয়ে যাবে। লং অফে একেবারে সীমানা ঘেঁষে বলটা লুফে নিলেন তামিম।কিন্তু গতিজড়তার কারণে বাউন্ডারির ওপাশে পড়ে যাচ্ছিলেন। বলসহ পড়লে ছক্কাই হয়ে যায়। তামিম হাত থেকে বলটা শূন্যে ছুড়ে দিলেন। নিজে চলে গেলেন বাউন্ডারির বাইরে। এরপর শরীরে ভারসাম্য ফিরিয়ে এনে বাউন্ডারি লাইনের ভেতরে ঢুকে লুফে নিলেন ক্যাচটি।পরের ওভারের চতুর্থ বলে থার্ড ম্যানে নিলেন অবিশ্বাস্য ক্ষীপ্রতায় লুফে নেওয়া আরেকটি ক্যাচ। সজোরে ব্যাট চালিয়েছিলেন ডোয়াইন ব্রাভো। কিন্তু বাজপাখির মতো লাফিয়ে ডান হাতে ক্যাচটা লুফে নেন বাঁ হাতি তামিম।
