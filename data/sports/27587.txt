
অধিনায়ক হিসেবে অভিষেক, হোক না এক ম্যাচের জন্যই। তামিম ইকবালের জন্য সুযোগ ছিল সামনে থেকে নেতৃত্ব দিয়ে ম্যাচটা স্মরণীয় করে রাখার। তামিম নেতৃত্ব দিলেন ঠিকই, কিন্তু তা ব্যাটসম্যানদের আত্মহননের। প্রথম ইনিংসের চেয়ে দ্বিতীয় ইনিংসে আরও যেন সাজঘরে ফেরার তাড়া। ম্যাচটা বাংলাদেশ কার্যত হারল তিন দিনেই।এমন পরাজয়ের পুরো দায় নিলেন তামিম। প্রথম ইনিংসে শর্ট বল এড়িয়ে না গিয়ে পুল করতে গিয়ে ক্যাচ দিলেন উইকেটের পেছনে। ইনিংসের সেটি মাত্রই চতুর্থ ওভার। দ্বিতীয় ইনিংসে আউট হলেন আরও বাজেভাবে। ডিপ স্কয়ার লেগে ফিল্ডার দাঁড় করিয়ে দেওয়া হলো শর্ট বল। তামিম সাজানো ছক মেনে যেন ফাঁদে পা দিলেন ইচ্ছে করে। পুল করে তুলে দিলেন ক্যাচ। ম্যাচ বাঁচানোর তাগিদে ব্যাট করতে নামা বাংলাদেশের সেটি মাত্রই ষষ্ঠ ওভার। ম্যাচ শেষের সংবাদ সম্মেলনে ঘুরে–ফিরে বারবার তামিমের কণ্ঠে শোনা গেল এর অনুশোচনা। দলের ব্যর্থতার পুরো দায়ও নিজ কাঁধে তুলে নিয়েছেন তামিম। বলেছেন, ‘আমি অধিনায়ক ছিলাম। ভালোভাবে নেতৃত্ব দেওয়া উচিত ছিল। অধিনায়ক তো শুধু নামে নয়, আমার ব্যাটিং দিয়ে নেতৃত্ব দিতে পারতাম। যেভাবে দ্বিতীয় ইনিংসে আউট হয়েছি, দলের নেতা বাকিদের কাছে ভালো কোনো বার্তা যায়নি।’রেকর্ডে-পরিসংখ্যানে দলের সেরা ব্যাটসম্যান তিনি। এর দায়ও তো মেটানোর ছিল। তামিমের আরও খারাপ লাগছে এই ভেবে, পুরো টেস্ট সিরিজে কখনোই কোনো বলে বোলাররা ভোগাতে পারেনি তাঁকে। নিজ দোষে আউট হয়েছেন। আর সেটা স্বীকারও করলেন, ‘নিজের কথা যদি বলি, পুরো সিরিজে এ রকম কোনো ইনিংস ছিল না যেখানে আমি বিন্দুমাত্র সমস্যায় পড়েছি। অনায়াসে খেলছিলাম, কিন্তু সেটাকে পুঁজি করে বড় ইনিংস করতে পারিনি। আমার প্রতি দলের যে প্রত্যাশা, কিংবা আমি নিজেও নিজের প্রতি যে প্রত্যাশা করি, তাতে হতাশ হয়েছি। এত অনায়াসে খেলেও সেটাকে পুঁজি করতে না পারাটা ক্রাইম। আমি সেই অপরাধে অপরাধী।’
এ দিক দিয়ে সতীর্থরা অধিনায়ককে পুরো অনুসরণ করে গেল। তামিম ওপেনারের ভূমিকায় খেলেন বলে দায়িত্বটা যে বেশি, তাও বোঝেন, ‘যেভাবে আউট হয়েছি—রাবিশ। আমার উচিত ছিল বাজে বলের জন্য অপেক্ষা করা। সেখান থেকে রান তোলা। দীর্ঘ সময় ব্যাট করা। আমাকে নিয়ে বড় জুটি গড়ে তুলতে পারলে ছবিটা অন্য রকম হতো। আমি পুরো দায় নিচ্ছি। আমিই শুরুটা করেছিলাম। আমি ওই শটটা না খেললে, কঠিন পথটা বেছে নিতে পারলে ম্যাচ অন্য রকম হতো।’তামিমের বিশ্লেষণ, ‘আমরা সহজ পথে হেঁটেছি। কঠোর পরিশ্রম করতে চাইনি। কঠিন কাজটা বেছে নিতে চাইনি। তেমনটাই মনে হয়েছে। এমন পরিস্থিতিতে নেতার কাছ থেকে সতীর্থরা আশা করে সামনে থেকে পথ দেখাবে। আমি তা পারিনি।’
