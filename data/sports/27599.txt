
ইংলিশ প্রিমিয়ার লিগে অবস্থান খুব ভালো নয় লেস্টারের। কিন্তু ক্রেইগ শেক্‌সপিয়ার বলেছেন তাঁর দল নাকি জিততে পারে চ্যাম্পিয়নস লিগও। লেস্টার কোচের কথা সত্যি হবে কি না, সেটা সময়ের হাতে তোলা থাকলেও লেস্টার যে সঠিক পথেই এগিয়ে চলেছে, তার প্রমাণ মিলেছ। সেভিয়াকে ২-০ গোলে হারিয়ে চ্যাম্পিয়নস লিগের শেষ আটে পৌঁছে গেছে ইংলিশ প্রিমিয়ার লিগের বর্তমান চ্যাম্পিয়নরা।আগের লেগে সেভিয়ার মাঠে শেষ ষোলোর প্রথম লেগ ২-১ গোলে হেরেছিল লেস্টার। প্রতিপক্ষের মাঠ থেকে নিয়ে আসা ১ গোলের সুবিধাটা কাজে লাগিয়ে কাল নিজের মাঠে ফিরতি লেগে মরগান আর আলব্রাইটনের গোলে তারা হারিয়ে দিয়েছে ৭৪ মিনিটে ১০ জনের দলে পরিণত হওয়া সেভিয়াকে। নিজেদের মাঠে ২-০ গোলে জিতে সব মিলিয়ে ৩-২ ব্যবধানেই কোয়ার্টার ফাইনালে পা লেস্টারের।গত মৌসুমে ইংলিশ প্রিমিয়ার লিগে রূপকথার জন্ম দেওয়া লেস্টারের এবার লিগে এগোচ্ছে হোঁচট খেতে খেতে। যদিও ক্লদিও রানিয়েরির বরখাস্তের পর শেক্‌সপিয়ারের অধীনে কিছুটা হলেও ছন্দ ফিরে পেয়েছে তারা। তবে দেরি যা হওয়ার হয়ে গেছে। ২৭ ম্যাচে ২৭ পয়েন্ট নিয়ে তালিকায় লেস্টারের অবস্থান নিচের দিকে। অবনমন কীভাবে বাঁচানো যায় তা নিয়ে ভাবতেই গলদঘর্ম অবস্থা ইংলিশ চ্যাম্পিয়নদের। লিগে যাই হোক, এ দলটাই কিন্তু চ্যাম্পিয়নস লিগে দেখা দিচ্ছে ভিন্ন চেহারায়।লেস্টার সিটির রূপকথার রূপকার ক্লদিও রানিয়েরি বরখাস্ত হওয়ার পর আপৎকালীন কোচ হিসেবে দায়িত্ব দেওয়া হয়েছিল শেক্‌সপিয়ারকে। শেক্‌সপিয়ারের অধীনে দলের পারফরম্যান্সের রেখ চিত্রটা যে ঊর্ধ্বমুখী! উন্নতির রেখাটা কার্ডিফে ৩ জুনের চ্যাম্পিয়নস লিগের ফাইনাল পর্যন্ত পৌঁছাতে পারে কি না, সেটাই দেখার।লেস্টারের সাফল্যের রাতে পোর্তো হতে পারেনি ‘বার্সেলোনা’। চ্যাম্পিয়নস লিগে শেষ ষোলোর প্রথম লেগে জুভেন্টাসের কাছে নিজের মাঠে ২-০ গোলে হেরেছিল পোর্তো। কাল তুরিনে ৪০ মিনিটে ১০ জনে পরিণত হওয়া পোর্তো ঘুরে দাঁড়াতে পারেনি, হেরেছে ১-০ গোলে। ৪২ মিনিটে পেনাল্টি থেকে গোল করে জুভেন্টাসকে এগিয়ে নেন পাওলো দিবালা। সেই গোল আর শোধ দিতে পারেনি পোর্তো। দুই লেগ মিলিয়ে পর্তুগিজ দলকে ৩-০ ব্যবধানে হারিয়ে কোয়ার্টার ফাইনালে পা রেখেছে জুভরা। সূত্র: এএফপি, গোলডটকম।
 
