
দক্ষিণ আফ্রিকায় বিতর্ক চলছে খুবই। দেশটির ক্রীড়া মন্ত্রণালয় তো দক্ষিণ আফ্রিকা ক্রিকেট বোর্ডের ওপর নিষেধাজ্ঞাও আরোপ করেছে বড় টুর্নামেন্ট আয়োজনের ওপর। অভিযোগ, অশ্বেতাঙ্গ খেলোয়াড়দের তুলে আনার ব্যাপারে সরকারি নির্দেশনা মানা হচ্ছে না। কাল এরই পরিপ্রেক্ষিতে হয়তো প্রথমবারের মতো দলে আটজন অশ্বেতাঙ্গ খেলোয়াড় খেলাল দক্ষিণ আফ্রিকা। তবে এ কারণেই শুধু নয়, গায়ানার ম্যাচটি প্রোটিয়ারা মনে রাখবে বোলারদের দুর্দান্ত লড়াইয়ে দারুণ এক জয়ের কারণে।
ত্রিদেশীয় এই সিরিজ খেলতে এসে খাবিই খাচ্ছে দক্ষিণ আফ্রিকার ব্যাটসম্যানরা। প্রথম ম্যাচে স্বাগতিক ওয়েস্ট ইন্ডিজের কাছে অসহায় আত্মসমর্পনও করেছে। কালও মাত্র ১৮৯ রানে যখন গুটিয়ে গেল, মনে হচ্ছিল আরও একটা পরাজয়ই হয়তো অপেক্ষা করছে। সেই ম্যাচটাই প্রোটিয়ারা শুধু জেতেইনি, অস্ট্রেলিয়াকে ১৪২ গুঁড়িয়ে দিয়ে ৪৭ রানের ব্যবধানের জয় এনে দিয়েছে বোনাস পয়েন্টও।লো স্কোরিং ম্যাচ মানেই বোলারদের ম্যাচ। ব্যাটসম্যানদের ধুঁকতে থাকার এই ম্যাচে আলো ছড়িয়েছেন মাত্র দুজন। দক্ষিণ আফ্রিকার পক্ষে বেহারডিয়েন করেছেন ৬২, অস্ট্রেলিয়ার পক্ষে অ্যারন ফিঞ্চ ৭০। ম্যাচে আর কোনো ফিফটিই নেই। পার্থক্য হলো, বেহারডিয়েনের ফিফটির পাশাপাশি আমলার ৩৫, ডি ভিলিয়ার্সের ২২, ডি ককের ১৮, রাবাদার ১৫, ডুমিনির ১৩—এই ছোট ছোট বালুকণাই শেষ পর্যন্ত প্রোটিয়া ইনিংসটাকে ‌‌‘মহাদেশ’ বানিয়ে দিয়েছে অস্ট্রেলিয়ার কাছে। ফিঞ্চের ফিফটির পাশাপাশি নাথায় লায়নের ৩০ ছাড়া যে আর কেউ বিন্দু বিন্দু জল দিয়ে ‘মহাসাগর’ গড়তে পারেনি অস্ট্রেলিয়ার হয়ে। বাকি নয় ব্যাটসম্যান মিলে রান এনে দিয়েছেন ৩৫!সাত ওভারে মাত্র ১৩ রান দিয়ে ৩ উইকেট তুলে নেওয়া রাবাদা সেরা বোলার। ২ উইকেট করে নিয়েছেন পারনেল, তাহির, ফাঙ্গিসোও। কিন্তু মাত্র ১ উইকেট নিলেও আলো ছড়িয়েছেন তাবরিজ শামসি। তাঁর প্রত্যেকটা বলেই যেন ধুঁকছিল অস্ট্রেলিয়ার তারকা ব্যাটসম্যানরা।শেষ পর্যন্ত বেহারডিয়েন ম্যাচসেরা। ১১২ রানে ৬ উইকেট হারানো দক্ষিণ আফ্রিকাকে তিনিই উদ্ধার করেছেন পঞ্চম ফিফটিতে। সপ্তম আর অষ্টম উইকেটে দুই বোলারকে সঙ্গী বানিয়েই যোগ করেছেন ৩৭ ও ৩৯ রান।ত্রিদেশীয় সিরিজে গায়ানা পর্ব শেষ হলো তিন দলেরই একটা করে জয় দিয়ে।
