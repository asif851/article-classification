
জাপানের বিপক্ষে নিজেদের প্রথম ম্যাচে শুরু থেকে মাঠে ছিলেন না দিদিয়ের দ্রগবা। ৬২ মিনিটের মাথায় নেমেছিলেন বদলি হিসেবে। তখন ১-০ গোলে পিছিয়ে আইভরিকোস্ট। হারের শঙ্কাও হয়তো চেপে বসেছিল সমর্থকদের মনে। কিন্তু মাঠে নেমেই সব সমীকরণ বদলে দিলেন দ্রগবা। নিজে কোনো গোল করেননি। গোলে সহায়তাও করেননি। কিন্তু তারকা এই স্ট্রাইকারের উপস্থিতিই যেন মানসিকভাবে চাঙা করে তুলল এলিফ্যান্টদের। শেষ পর্যন্ত ২-১ গোলে জয় নিয়ে মাঠ ছেড়েছে আইভরিকোস্ট।৬২ মিনিটে দ্রগবা মাঠে নামার চার মিনিটের মধ্যেই জাপানের জালে দুইবার বল জড়ায় আইভরিকোস্ট। ৬৬ মিনিটের মধ্যেই দলটি এগিয়ে গেছে ২-১ গোলে। ৮২ মিনিটে দ্রগবার একটি ফ্রি-কিক দুর্দান্ত দক্ষতায় রুখে দেন জাপানের গোলরক্ষক এইজি কাওয়াশিমা। ৮৬ মিনিটে তাঁর আরও একটি জোরালো শট চলে যায় গোলপোস্টের কয়েক ইঞ্চি দূর দিয়ে।অথচ প্রথমার্ধে ম্যাচের নিয়ন্ত্রণ ছিল জাপানের হাতে। ১৬ মিনিটে কেইসুকে হোন্ডার গোলে এগিয়ে গিয়েছিল ব্লু সামুরাইরা। আরও কয়েকটি গোলের সুযোগ তৈরি হয়েছিল। সেগুলো থেকে গোল না পেলেও প্রথমার্ধটা ১-০ ব্যবধানে এগিয়ে থেকেই শেষ করেছিল জাপান। দ্বিতীয়ার্ধে দ্রগবা মাঠে নামার পরই দারুণভাবে ঘুরে দাঁড়ায় আইভরিকোস্ট। ৬৪ মিনিটে সার্জে ওরিয়ের ক্রস থেকে হেড করে খেলায় সমতা ফেরান উইলফ্রিড বনি। দুই মিনিট পরে আবারও একইরকমভাবে বল জড়িয়ে যায় জাপানের জালে। এবার ওরিয়ের ক্রস থেকে হেড করেন জেরভিনহে।
