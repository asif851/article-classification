
প্রতিটি সিরিজের জন্যই আলাদা জার্সি পান ভারতীয় ক্রিকেটাররা। চ্যাম্পিয়নস ট্রফিতে যে জার্সি পরে খেলেছেন তাঁরা, দ্বিপক্ষীয় সফরে নিশ্চয়ই সে জার্সি পরার কারণ নেই। যুবরাজ সিং ব্যাপারটি নিশ্চয়ই জানেন। আন্তর্জাতিক ক্রিকেটে ১৭ বছর কাটিয়ে দেওয়ার পর তা না জানার কারণ নেই। কিন্তু সেই যুবরাজ কোনো এক অজানা কারণে ওয়েস্ট ইন্ডিজ সফরের দ্বিতীয় ওয়ানডেতে ব্যাটিং করতে নামলেন চ্যাম্পিয়নস ট্রফির জার্সি পরেই! ব্যাপারটা অনেকেরই নজর এড়ায়নি। যুবরাজের সেই জার্সির ছবি তুলে অনেকে টুইট করছেন। খুঁজছেন কারণ।
হাতের কাছে যে জার্সি পেয়েছেন, সেটি পরেই নেমে গেছেন মাঠে—ব্যাপারটি ভারতীয় দলের ম্যানেজার বা সংশ্লিষ্ট অনেকের চোখ এড়িয়ে গেলেও চোখ এড়ায়নি সচেতন টুইটার ব্যবহারকারী সাধারণ ক্রিকেটপ্রেমীদের। ওয়েস্ট ইন্ডিজ সফরে যুবরাজ কেন চ্যাম্পিয়নস ট্রফির জার্সি পরে খেললেন, সেটা নিয়ে সমালোচনা হচ্ছে। নানুম ইঞ্জিনিয়ার নামের একজনের টুইট আসলে বাকি সবারই কথা, ‘যুবরাজ সিং কেন ওয়েস্ট ইন্ডিজ সফরে চ্যাম্পিয়নস ট্রফির জার্সি পরে নামলেন?’ওয়েস্ট ইন্ডিজ সফরের প্রথম ওয়ানডে বৃষ্টিতে পরিত্যক্ত হওয়ার পর বৃষ্টি-বিঘ্নিত দ্বিতীয় ওয়ানডেতে ১০৫ রানের বিশাল ব্যবধানে জয় পায় ভারত। চ্যাম্পিয়নস ট্রফির জার্সি পরে ব্যাটিংয়ে নেমে যুবরাজ অবশ্য খুব ভালো করতে পারেননি। মাত্র ১৪ রানেই শেষ হয় তাঁর ইনিংস।যুবরাজের এই জার্সি-রহস্য এখনো উন্মোচিত হয়নি। ভারতীয় দলের পক্ষ থেকেও কিছু বলা হয়নি এখনো। সূত্র: ইন্ডিয়া টাইমস ডটকম।
 
