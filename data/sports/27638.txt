
১৪ রানের রোমাঞ্চকর এক জয় দিয়ে অ্যাশেজ সিরিজ শুরু করেছে ইংল্যান্ড। এবার এই সাফল্যের ধারাবাহিকতা ধরে রাখার মিশনে নামতে হবে স্বাগতিকদের। এ জন্য দলে কোনো পরিবর্তন আনছেন না ইংল্যান্ডের নির্বাচকেরা। প্রথম টেস্টের জন্য ঘোষিত ১৩ সদস্যের দল থেকেই মূল একাদশ নির্বাচন করবে ইংল্যান্ড। প্রথম টেস্টে দারুণ এক জয়ের পর ক্রিকেটারদের ভূয়সী প্রশংসা করেছেন ইংল্যান্ডের প্রধান নির্বাচক জিওফ মিলার। তবে সিরিজের বাকি ম্যাচগুলোও যে খুব প্রতিদ্বন্দ্বিতাপূর্ণ হবে, সেটাও সবাইকে স্মরণ করিয়ে দিয়েছেন তিনি। বলেছেন, ‘আমাদের শুরুটা খুবই দারুণ হয়েছে। সিরিজের বাকি ম্যাচগুলোও একই রকম প্রতিদ্বন্দ্বিতাপূর্ণ হবে। আমরা লর্ডস টেস্টের জন্য একই দল নির্বাচন করেছি। তবে এর মধ্য থেকেও পরিবর্তন আনার সুযোগ পাবেন অধিনায়ক অ্যালিস্টার কুক ও কোচ অ্যান্ডি ফ্লাওয়ার।’ আগামী বৃহস্পতিবার শুরু হতে যাওয়া লর্ডস টেস্টের মূল একাদশে হয়তো একটি পরিবর্তন আনতে পারে ইংল্যান্ড। স্টিভেন ফিনের পরিবর্তে দলে দেখা যেতে পারে টিম ব্রেসনান বা গ্রাহাম অনিয়নকে।
 
ইংল্যান্ড দল
অ্যালিস্টার কুক, জো রুট, জনাথন ট্রট, কেভিন পিটারসেন, ইয়ান বেল, জনি বেয়ারস্ট্রো, ম্যাট প্রিয়র, টিম ব্রেসনান, স্টুয়ার্ট ব্রড, গ্রায়েম সোয়ান, স্টিভেন ফিন, জেমস অ্যান্ডারসন ও গ্রাহাম অনিয়ন। রয়টার্স।
 
