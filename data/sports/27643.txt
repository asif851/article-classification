
 সংখ্যাটা হাতে গোনা। এর আগে এমন কৃতিত্ব ছিল মাত্র ১০ জনের। যে তালিকায় এ সময়ের সেরা ব্যাটসম্যান বিরাট কোহলি পর্যন্ত নেই। তিন ধরনের ক্রিকেটে মাত্র একাদশতম ব্যাটসম্যান হিসেবে সেঞ্চুরি পূর্ণ করেছেন তামিম ইকবাল। বাংলাদেশি ওপেনারের প্রশংসায় পুরো ক্রিকেট বিশ্ব।
প্রথম বাংলাদেশি হিসেবে টি-টোয়েন্টিতে এক হাজার রান পূর্ণ করার পর সেঞ্চুরিও করেন তামিম। ৬৩ বলে খেলা তাঁর ১০৩ রানের অপরাজিত ইনিংসটি নিয়ে প্রশংসা করে টুইট করেছেন অনেকে। সবচেয়ে বড় প্রশংসা তো পেয়েছেন রবিচন্দ্রন অশ্বিনের কাছ থেকে। এর আগের টুইটে বাংলাদেশি সমর্থকদের অনেককেই খেপিয়ে দেওয়া ভারতীয় স্পিনার তামিমের সেঞ্চুরির পর পরই টুইট করেন, ‘আহ কী অসাধারণ ইনিংস তামিমের!! তামিম, তোমাকে কুর্নিশ।’ভারতীয় ধারাভাষ্যকার সঞ্জয় মাঞ্জরেকারকে একটু যেন চিন্তিত মনে হলো। সেঞ্চুরির পর লাফিয়ে উদযাপন করার পর মনে হলো তামিম যেন একটু চোট পেয়েছেন। কুঁচকিতে টান পড়েছে। মাঞ্জরেকার টুইট করলেন, ‘দুর্দান্ত শতক তামিমের...কিন্তু ওর পেশিতে কি টান পড়েছে শূন্যে লাফিয়ে উদযাপন করতে গিয়ে?’সাবেক ক্রিকেটার মোহাম্মদ কাইফ টুইট করেছেন, ‘তামিম তাঁর ও এই বিশ্বকাপের প্রথম সেঞ্চুরিটা করল। একেবারে বড় ম্যাচ শুরুর আগমুহূর্তে ঠিক সময়ে বাংলাদেশের এই ওপেনার নিজের সেরা ফর্মে পৌঁছাল।’ কাইফ কি সুপার টেনে বাংলাদেশের প্রতিপক্ষদের ভয়ের বার্তাই দিতে চাইলেন?তামিমকে নিয়ে টুইট করেছে ভারতের প্রধান প্রধান সংবাদমাধ্যমগুলোও। টাইমস অব ইন্ডিয়া, ইন্ডিয়া টুডে, এনডিটিভি। বেশির ভাগ পত্রিকা বার্তা সংস্থা রয়টার্সের খবরটি প্রকাশ করেছে। যার শিরোনাম, ‘সেঞ্চুরি করে কথা রাখলেন তামিম’।তামিমকে নিয়ে টুইট করেছে অস্ট্রেলিয়া, ইংল্যান্ড, ভারতের ক্রিকেট বোর্ডের অফিশিয়াল টুইটার পেজ। আর প্রতি মুহূর্তে আইসিসির টুইট তো ছিলই। ফক্স স্পোর্টস দিয়েছে তামিমের সেই উড়ুক্কু উদযাপনের ছবি।
