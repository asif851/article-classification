
তাঁর বিরুদ্ধে একটা দীর্ঘ সময় অভিযোগ ছিল, ক্লাবকেই সবটুকু উজাড় করে দেন, বঞ্চিত করেন দেশকে। যত আনুগত্য ক্লাবের প্রতিই। এবার বার্সেলোনার সমর্থকেরা বলতে পারে, দেশের জন্য ​দিতে গিয়ে লিওনেল মেসি তো ক্লাবকেই বঞ্চিত করছে! বার্সেলোনার হয়ে সর্বশেষ ম্যাচে চোট পেয়েছিলেন। ক্লাব যে চাইছিল মেসি আর্জেন্টিনার হয়ে বাছাইপর্বের ম্যাচ দুটি না খেলেন, সেটি বার্সেলোনার বিবৃতিতেই বোঝা যাচ্ছিল। পুরো ফিট না হয়েও মেসি খেলেছেন। দলকে জেতানো গোল করেছেন। ১০ জনের আর্জেন্টিনা উরুগুয়ের বিপক্ষে পেয়েছে পুরো ৩ পয়েন্ট। আর খেলতে গিয়েই মেসি আবার চোট বাঁধিয়েছেন। বার্সেলোনা হয়তো পাঁচবারের বর্ষসেরাকে পাচ্ছে না চ্যাম্পিয়নস লিগে নিজেদের প্রথম ম্যাচে।মেসি নিজে কাল ফেসবুকে বার্তা দিয়ে আশ্বস্ত করেছেন, ‘সবকিছুই ঠিকঠাক আছে। আমাকে একটু ধীর–সুস্থে এগোতে হবে। কারণ, এখন ফিজিও আমাকে সারিয়ে তোলার কাজ করছেন। কিন্তু এ নিয়ে দুশ্চিন্তার কিছু নেই।’বড় কোনো চোট নয়। তবে এটা মোটামুটি নিশ্চিত মেসি বার্সার পরের দুটি ম্যাচে থাকছেন না। খেলবেন না আজ রাতে আর্জেন্টিনার ম্যাচটিও। তিন ম্যাচে বসে থাকতে হতে পারে তাঁকে। ১০ সেপ্টেম্বর লিগে আলাভেসের সঙ্গে খেলার তিন দিন পর চ্যাম্পিয়নস লিগে সেল্টিকের বিপক্ষে ম্যাচ আছে বার্সার।বার্সা মেসির চোট নিয়ে বিবৃতি দিলেও নিশ্চিত করেনি কত দিন মাঠের বাইরে থাকতে হতে পারে। তবে আগামী ২২ দিনের ভেতরে সাতটি ম্যাচ খেলতে হবে বার্সাকে। এ কারণে মেসিকে নিয়ে বার্সা ঝুঁকি নেবে না নিশ্চিত।নেইমার এর মধ্যে দলে ফিরবেন। ফলে বার্সার জন্য সমস্যা অত বেশি হবে না। কিন্তু আর্জেন্টিনা ভুগতে পারে। কারণ মেসি তো নেইই, গত ম্যাচে লাল কার্ডের কারণে থাকতে পারছেন না পাওলো দিবালাও। অবশ্য ভেনেজুয়েলা নিজেদের মাঠে ম্যাচটি খেললেও বাছাইপর্বে তাদের অবস্থা সুবিধার জন্য। মেসির শূন্যতা তাই না ভোগারই ​কথা আর্জেন্টিনার।
