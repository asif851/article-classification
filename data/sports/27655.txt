
শেষ ষোলোর সূচি চূড়ান্ত হওয়ার পরই বোঝা যাচ্ছিল, ইউরোর কোয়ার্টার ফাইনাল একটি নির্দিষ্ট ছক মেনে হতে যাচ্ছে। ইউরোর আগে যে দলগুলোকে শিরোপার দাবিদার ভাবা হচ্ছিল, সেই জার্মানি, ইতালি ও ফ্রান্স সবাই পড়েছে শেষ আটের সূচির একই দিকে। রোমাঞ্চের হাতছানিও এদিকটাতেই বেশি।কিন্তু অন্যদিকেও কি আলো কোনো অংশে কম? দল হিসেবে হয়তো ঠিক জার্মানি-ইতালির মতো অত রোমাঞ্চ ছড়ায় না পর্তুগাল, ওয়েলস, পোল্যান্ড, বেলজিয়াম নামগুলো। তেমন মনে হলে এই নামগুলো পড়ে নিতে পারেন—ক্রিস্টিয়ানো রোনালদো, গ্যারেথ বেল, রবার্ট লেভানডফস্কি, এডেন হ্যাজার্ড...দলীয় শক্তির খামতি পুষিয়ে দিতে এর চেয়ে বড় নাম ইউরোপে আর কী হতে পারে!শেষ ষোলোর পর দুই দিনের ‘ছুটি’ কাটিয়ে লেঁসে আজ শুরু হচ্ছে ইউরোর কোয়ার্টার ফাইনাল, যেখানে রোনালদোর পর্তুগালের প্রতিপক্ষ লেভানডফস্কির পোল্যান্ড। কাল লিলেও থাকছে দুই তারকার লড়াই—বেলের ওয়েলস মুখোমুখি হবে হ্যাজার্ডের বেলজিয়ামের। ২ জুলাই বোর্দোতে পুনরাবৃত্তি হতে যাচ্ছে গত ইউরোর সেমিফাইনালের, ইতালির সঙ্গে খেলবে বিশ্ব চ্যাম্পিয়ন জার্মানি। শেষ কোয়ার্টার ফাইনালে সেন্ট ডেনিসে স্বাগতিক ফ্রান্সের মুখোমুখি হচ্ছে ইউরোতে এরই মধ্যে রূপকথা লিখে ফেলা আইসল্যান্ড।স্বাভাবিকভাবেই জার্মানি-ইতালি ম্যাচটি নিয়েই সবচেয়ে বেশি আলোচনা। বিশ্বকাপ বলুন বা ইউরো—দুটি দলই বিশ্বের সবচেয়ে সফলদের মধ্যে দুটি। এবারের ইউরোতেও জার্মানি এখনো একমাত্র গোল না-খাওয়া দল। অন্যদিকে অনেকটা তারকাহীন ‘বুড়ো’দের নিয়ে গড়া ইতালি শুধু দলীয় শক্তিতে ভর করেই একের পর এক চমক উপহার দিয়ে যাচ্ছে। শেষ ষোলোতে বিদায় করে দিয়েছে সর্বশেষ দুবারের চ্যাম্পিয়ন স্পেনকে। আবেগ আছে, সেটির সঙ্গে মেশানো হয়েছে দুর্দান্ত পরিকল্পনা—কন্তের এই দলের সামনে এবার জার্মানিও কি ভুগবে?রেকর্ড ইতালির পক্ষেই কথা বলে। বিশ্বকাপ ও ইউরোতে কখনোই ইতালির বিপক্ষে জিততে পারেনি জার্মানরা। তবে সেটি নিয়ে অত মাথা ঘামাচ্ছেন না জার্মানির কোচ লো, ‘কোনো টুর্নামেন্টে কখনো ওদের হারাতে পারিনি। তবে ইতালি-আতঙ্ক আমাদের মধ্যে নেই। রেকর্ড অনেকটা ঠান্ডা কফির মতো। এখন গরম এসপ্রেসোর অপেক্ষায় আছি, আশা করি এবার স্বাদটা ভালো হবে।’এই ম্যাচে জয়ী দল সেমিফাইনালে পড়বে আইসল্যান্ড-ফ্রান্স ম্যাচে জয়ী দলের সামনে। শেষ ষোলোতে ইংল্যান্ডকে হারানোর পর শুধু ইউরোপ নয়, বিশ্বজুড়েই চলছে আইসল্যান্ড-রূপকথার কীর্তন। তবে তাদের স্বপ্নযাত্রা থামিয়ে দিতে প্রস্তুত ফ্রান্সও। ১৬ বছরের ইউরো শিরোপার অপেক্ষা ঘোচাতে চায় দেশমের দল এবং সেটা ঘরের মাঠেই। ফ্রান্স কোচের নিজেরও একটা দুশ্চিন্তা আছে—পল পগবার ফর্ম। ইউরোর আগে ফ্রান্স যাঁর পায়ে জিদান-প্লাতিনির জাদু দেখতে চেয়েছিল, সেই পগবাই এই টুর্নামেন্টে এখনো বিবর্ণ! ফ্রান্স অধিনায়ক হুগো লরিস অবশ্য খুব বেশি ভাবিত নন, ‘চিন্তার কিছু নেই। গ্রেট খেলোয়াড়েরা সব সময় গুরুত্বপূর্ণ ম্যাচগুলোতেই তাদের জাত চেনায়।’কথাটা লেভানডফস্কিকে শোনাতে চাইবেন পোল্যান্ড কোচ। ইউরোর বাছাইপর্বে সবচেয়ে বেশি গোল করা পোল্যান্ড অধিনায়ক (১৩) মূলপর্বে এখনো গোলহীন! আজ রোনালদোর পর্তুগালের বিপক্ষে তাঁকে ফর্মে ফিরতে দেখতে চায় পোল্যান্ড। লেভা নিজেও কি চাইবেন না? রোনালদো এরই মধ্যে পর্তুগালের ‘মেসাইয়া’ রূপে দেখা দিয়েছেন, লেভাও পিছিয়ে থাকতে চাইবেন কেন?অন্য ম্যাচটি অবশ্য সরাসরি এমন তারকার দ্বৈরথ নয়। ওয়েলস বেলের ওপর নির্ভর ঠিকই, এমনই যে, দলটাকে ডাকাই হয় ‘বেলস’! কিন্তু বেলজিয়াম তো ঠিক একজনের ওপর নয়, আসলে দুজনের ওপর নির্ভরশীল—হ্যাজার্ড ও ডি ব্রুইন। অবশ্য দল হিসেবেও দুটিই পাচ্ছে ‘সোনালি প্রজন্মে’র স্বীকৃতি। রোমাঞ্চ কি এখানেও কোনো অংশে কম! এএফপি, রয়টার্স।
কোয়ার্টার ফাইনাল সূচি৩০ জুন     পোল্যান্ড-পর্তুগাল         মার্শেই রাত        ১টা১ জুলাই     ওয়েলস-বেলজিয়াম      লিল রাত          ১টা২ জুলাই     জার্মানি-ইতালি             বোর্দো রাত       ১টা৩ জুলাই      ফ্রান্স-আইসল্যান্ড      সেন্ট ডেনিস রাত   ১টা
