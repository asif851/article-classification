
ইনজুরির কারণে মাঠে নামতে পারেননি দলের প্রাণভোমরা লিওনেল মেসি। গোলের দেখা পায়নি আর্জেন্টিনাও। ইকুয়েডরের বিপক্ষে প্রীতি ম্যাচে মাঠ ছেড়েছে গোলশূন্য ড্র নিয়ে। গত জুনে ইকুয়েডরের বিপক্ষে সর্বশেষ ম্যাচেও ড্র নিয়েই সন্তুষ্ট থাকতে হয়েছিল আর্জেন্টিনাকে। গতকালও যুক্তরাষ্ট্রের নিউজার্সিতে প্রথমার্ধে আধিপত্য ছিল ইকুয়েডরেরই। একের পর এক আক্রমণ ঠেকাতে হিমশিমই খেতে হয়েছে আর্জেন্টাইন ডিফেন্ডারদের। অভিষিক্ত দুই ডিফেন্ডার ফাকুনডো রোনকাগলিয়া ও লুকাস ওরান অবশ্য ভালোভাবেই পালন করতে পেরেছেন নিজেদের দায়িত্ব। ম্যাচ শেষে তাঁদের প্রশংসাও করেছেন আর্জেন্টাইন কোচ আলেসান্দ্রো সাবেলা, ‘এই দুজন খুবই ভালো খেলেছে। ইকুয়েডর বেশি শক্তিশালী হওয়ায় তাদের অনেক সমস্যার মুখেও পড়তে হয়েছে।’দ্বিতীয়ার্ধে দেখা গেছে আক্রমণাত্মক আর্জেন্টিনাকে। বিরতির পর মাঠে নেমে প্রথম ১০ মিনিটের মধ্যেই চারবার প্রতিপক্ষের গোলপোস্ট লক্ষ্য করে শট নিয়েছিলেন অ্যাঙ্গেল ডি মারিয়া। কোনোটাতেই অবশ্য কাঙ্ক্ষিত গোলের দেখাটা পাননি। ৬২ মিনিটে লাভেজ্জির বদলি হিসেবে মাঠে নামার পর আক্রমণের ধার আরও একটু বাড়িয়ে দিয়েছিলেন সার্জিও আগুয়েরো। খেলা শেষ হওয়ার কয়েক মিনিট আগে গোলের মোক্ষম সুযোগটা পেয়েও গিয়েছিলেন উরুগুয়ের বিপক্ষে গত ম্যাচে দুই গোল করা ম্যাক্সি রদ্রিগেজ। কিন্তু তাঁর শটটা ফিরে আসে গোলপোস্টে লেগে।
মেসির অনুপস্থিতিটা যে সত্যিই ভুগিয়েছে, সেটা ম্যাচ শেষে স্বীকারও করে নিয়েছেন কোচ সাবেলা, ‘মেসি মাঠে না থাকলে আমরা তার অভাবটা ঠিকই অনুভব করি।’
হ্যামস্ট্রিং ইনজুরির কারণে ছয় থেকে আট সপ্তাহ মাঠের বাইরেই থাকতে হবে মেসিকে।
