
নেইমারকে প্রথম খোঁচাটা তাহলে কাভানিই দিয়েছিলেন! পিএসজির ড্রেসিংরুমে নেইমারকে স্বাগত জানানোর সময়ই খোঁচা দিয়েছিলেন। মন্তব্য করেছিলেন, ‘তুমি কে বাপু? নিজেকে মেসি ভাবো নাকি?’ দুজনের দ্বন্দ্ব যখন চরমে পৌঁছেছে, তখনই এমন তথ্য প্রকাশ করেছে স্প্যানিশ সংবাদমাধ্যম এল পাইস।
কাভানি এ কথা ঠাট্টাচ্ছলে বলেছিলেন কি না, সে ব্যাপারে নিশ্চিত হওয়া যায়নি। তবে এ রকম কিছু যে ঘটেছিল, সে কথা অনুমান করা যাচ্ছিল। পিএসজিতে এসেই ইনস্টাগ্রামে দলের প্রধান ফরোয়ার্ডকে ‘আনফলো’ করেন নেইমার। আর গত সপ্তাহে লিওঁর বিপক্ষে ম্যাচে পেনাল্টি কিক নিতে চাওয়া নিয়ে দুজন তো মাঠেই কথা-কাটাকাটি করেছেন।
পেনাল্টি সংকটের সমাধানের লক্ষ্যে ক্লাব প্রেসিডেন্ট নাসের আল খেলাইফি নাকি কাভানিকে বোনাসও দিতে চেয়েছেন। কাভানি রাজি না হওয়ায় নেইমারকে বোঝানোর চেষ্টা করেছিলেন। দুটি চেষ্টাই বৃথা গেছে। দুজনের সম্পর্ক এতটাই খারাপ হয়েছে যে ক্লাব অধিনায়ক থিয়াগো সিলভার জন্মদিনের অনুষ্ঠানে নেইমার এলেও আসেননি কাভানি।
ওদিকে উয়েফা ফেয়ার প্লে পলিসি ঠিক রাখতে জানুয়ারি দলবদলেই ছয়জন খেলোয়াড়কে ছেড়ে দিতে পারে পিএসজি। তবে শেষ পর্যন্ত কি আয়-ব্যয়ের খতিয়ান মেলাতে পারবে পিএসজি? না পারলে শাস্তিটা ভয়াবহই হতে পারে। ২০১৭-১৮ মৌসুমের চ্যাম্পিয়নস লিগ থেকে নিষিদ্ধ করার হুমকি দিয়েছে উয়েফা। সূত্র: দ্য সান, ডেইলি মেইল, এল পাইস।
