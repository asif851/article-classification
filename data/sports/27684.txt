
‘ইট’টা আগে মেরেছিলেন লুই ফন গালই। এবার পাটকেল মারলেন ব্রাজিল কোচ লুইস ফেলিপে স্কলারি। ডাচ কোচের দাবি, হল্যান্ড-চিলি ম্যাচের সময়সূচি ব্রাজিল-ক্যামেরুন ম্যাচের আগে নির্ধারণ করা নাকি ব্রাজিলকে সুবিধা পাইয়ে দেওয়ার জন্যই। কারণ, বাংলাদেশ সময় রাত ১০টার ওই ম্যাচের ফল দেখেই নেইমাররা ক্যামেরুনের বিপক্ষে মাঠে নামবেন রাত দুইটায় (বাংলাদেশ সময়)। ফন গালের এ মন্তব্যকে ‘নির্বোধের মতো’ ও ‘দুরভিসন্ধিমূলক’ বলেছেন ‘বিগ ফিল’।সংবাদ সম্মেলনে স্কলারি বললেন, ‘কেউ কেউ বলছেন, আমরা নাকি পরবর্তী রাউন্ডে কাদের প্রতিপক্ষ হিসেবে পাচ্ছি, সেটি জেনে খেলতে নামছি। এ ধরনের মন্তব্য হয় নির্বোধের মতো নতুবা দুরভিসন্ধিমূলক। আমি আবারও বলছি, নির্বোধের মতো নতুবা দুরভিসন্ধিমূলক।’ স্কলারি কথাটা কাকে উদ্দেশ করে বলেছেন, সেটি বলার অপেক্ষা রাখে না।এরপর ব্রাজিল কোচ বললেন, ‘আমাদের দ্বিতীয় রাউন্ড কোয়ালিফাই করতে খেলতে হবে। শীর্ষে থাকা বা প্রতিপক্ষ নির্বাচনের জন্য নয়। আর খেলার সূচি ঠিক করেছে ফিফা, ব্রাজিল নয়।’ ১৯৭৮ বিশ্বকাপের পর এই প্রথম ব্রাজিলকে দ্বিতীয় রাউন্ড নিশ্চিত করতে অপেক্ষা করতে হচ্ছে শেষ ম্যাচ পর্যন্ত। রয়টার্স
