
• প্রথম ইনিংসে ২৪৩ রানে অলআউট অস্ট্রেলিয়া, দক্ষিণ আফ্রিকা ৩৯/১। • ৯ উইকেট হাতে রেখে ২০৪ রানে পিছিয়ে দক্ষিণ আফ্রিকা। • সিরিজে ১-০ ব্যবধানে এগিয়ে অস্ট্রেলিয়া। • ৯৬ রানে ৫ উইকেট রাবাদার।
৯০ ওভার, ৫৪০টি বল। টেস্টের এক দিনে যা কিছু করার এর মধ্যেই করতে হয়। অবশ্য বোলার যদি কাগিসো রাবাদা হন, তবে এত বলের অপেক্ষায় না থাকলেও চলে। অস্ট্রেলিয়ার মেরুদণ্ড ভেঙে দিতে মাত্র ৭ বল দরকার হয়েছে এই ফাস্ট বোলারের। ৯ রানের এক ঝড়ে লন্ডভন্ড হয়ে প্রথম দিনে ব্যাকফুটে অস্ট্রেলিয়া।
নিয়মিত ঘণ্টায় ১৪০ কিলোমিটারের বেশি তুলতে পারেন রাবাদা। ইচ্ছে করলেই সেটা ১৪৫ ছাড়িয়ে নিতে পারেন। কিন্তু গতিই তো একজন পেসারের সবকিছু নয়। পেশির শক্তির সঙ্গে মাথাটাও তো কাজে লাগাতে হয় একজন ভালো ফাস্ট বোলারকে। গতির সঙ্গে বুদ্ধিটা মেশাতে পারেন বলেই তো অভিষেকের দুই বছরের মধ্যে টেস্ট র‍্যাঙ্কিংয়ের শীর্ষে উঠে যেতে পেরেছেন।
প্রথম দুই স্পেলে গতির ঝড় তুলেও উইকেটের দেখা পাচ্ছিলেন না। তৃতীয় স্পেলে ১৩২/৩৩ কিলোমিটারেই নিজেকে সীমিত রাখলেন। মনোযোগ দিলেন বলটা একটু ওপরে ফেলে বলের সুইংকে কাজে লাগাতে। তাতেই পায়ের ব্যবহার করে সব বল লেগে খেলতে গিয়ে এলবিডব্লু  স্টিভ স্মিথ। মিশেল মার্শকেও এলবিডব্লু। এবার রাউন্ড দ্য উইকেটে এসে অ্যাঙ্গেলকে কাজে লাগিয়েছেন রাবাদা। সেই অ্যাঙ্গেল ব্যবহার করেই দারুণ এক বলে প্যাট কামিন্সকে উইকেটের পেছনে ক্যাচ দিতে বাধ্য করেছেন। এর মাঝেই মিচেল মার্শকে বোকা বানিয়েছেন ইনসুইঙ্গারে।
এসবই ঘটেছে মাত্র ৭ বলের মধ্যে। রাবাদার এমন তাণ্ডবেই ১৬১/৩ থেকে মুহূর্তে ১৭০/৭ হয়ে গেল অস্ট্রেলিয়া। একটু পরেই মিচেল স্টার্ককে রাউন্ড দ্য উইকেটের অ্যাঙ্গেলের ব্যবহার করে বোল্ড করে ক্যারিয়ারের অষ্টম ৫ উইকেট প্রাপ্তি রাবাদার। টেস্ট ক্রিকেটে আবির্ভাব হয়েছে এখনো ৩০ মাস হয়নি, এর মাঝেই দক্ষিণ আফ্রিকার সর্বকালের শীর্ষ ১০ উইকেট শিকারির একজন রাবাদা! প্রতিভা, অধ্যবসায় আর মাথা খাটাতে জানলে এটা হওয়াটাই স্বাভাবিক।
অথচ দিনটা কী দুর্দান্ত শুরু হয়েছিল অস্ট্রেলিয়ার। উদ্বোধনী জুটিতেই ৯৮ রান। ক্যামেরন ব্যানক্রফট ও উসমান খাজাকে ৬ রানের মধ্যে ফিরিয়ে দিয়ে দলকে ম্যাচে ফেরালেন ভারনন ফিল্যান্ডার। কিন্তু অস্ট্রেলিয়াকে বড় ধাক্কাটা দিয়েছেন লুঙ্গি এনডিডি। পেসারদের স্বপ্নের এক ডেলিভারিতে ডেভিড ওয়ার্নারের ব্যাট-প্যাডের ফাঁক গলিয়ে বেল উড়িয়ে দিলেন। অস্ট্রেলিয়ার স্কোর তখন ১১৭। স্মিথ ও মার্শদের সুবাদে সে ধাক্কাও সামলে নিয়েছিল অস্ট্রেলিয়া। কিন্তু রাবাদা যে অন্য কিছু ভেবে রেখেছিলেন!
