
বিদেশি লিগে সাকিবদের অংশ নেওয়া কমাতে চাইছে বাংলাদেশ ক্রিকেট বোর্ড (বিসিবি)। বছরে দুটির বেশি লিগে খেলার সুযোগ পাবেন না জাতীয় দলের ক্রিকেটাররা—এ ব্যাপারে সিদ্ধান্ত হয়েই গেছে। বিসিবি এখন থেকে একজন ক্রিকেটারকে সর্বোচ্চ দুটি বিদেশি লিগে খেলার অনুমতি দেবে।
বিসিসির প্রধান নির্বাহী কর্মকর্তা নিজামউদ্দিন চৌধুরী বলেছেন, ‘এটি বোর্ডের একটি নীতিনির্ধারণী সিদ্ধান্ত। আমরা বছরে দুটি ছাড়পত্র দেব। এটি কেস-বাই-কেস ভিত্তিতে দেওয়া হবে এবং নতুন নিয়ম সঙ্গে সঙ্গেই কার্যকর করা হবে। আমরা খেলোয়াড়দের পর্যাপ্ত বিশ্রাম দিতে চাই, যাতে তারা চোট সামলে উঠতে পারে। আন্তর্জাতিক ম্যাচে আমরা সব খেলোয়াড়কে তৈরি রাখতে চাই।’
কার উদ্যোগে এমন সিদ্ধান্ত নেওয়া হলো, সে ব্যাপারে কোনো জবাব দেননি প্রধান নির্বাহী। তবে দক্ষিণ আফ্রিকায় দুঃস্বপ্নের মতো সিরিজ যে এতে ভূমিকা রেখেছে, তা না বললেও চলছে। বিসিবি এই সিদ্ধান্ত কার্যকর করবে সব ধরনের লিগের ক্ষেত্রেই। এই সিদ্ধান্তের বাইরে ক্রিকেটারদের ঘরোয়া ক্রিকেটে অংশ নেওয়া বাধ্যতামূলক করা হয়েছে। স্বাভাবিকভাবেই নতুন নিয়মে সবচেয়ে ক্ষতিগ্রস্ত হবেন সাকিব আল হাসান। বেশ কিছু বছর ধরেই সাকিব আইপিএল (ভারত), বিগ ব্যাশ (অস্ট্রেলিয়া), সিপিএল (ওয়েস্ট ইন্ডিজ) ও পিএসএলে (পাকিস্তান) অংশ নিচ্ছেন। সাকিব ছাড়াও তামিম ইকবাল, মোস্তাফিজুর রহমান ও মাহমুদউল্লাহ বিদেশি লিগে খেলতে শুরু করেছেন। তামিম, সাকিব ও মোস্তাফিজের সামনের মাসেই টি-টেন লিগে খেলার কথা রয়েছে। পাকিস্তান সুপার লিগেও দল পেয়েছেন এই তিন ক্রিকেটার।
