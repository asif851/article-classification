
প্রিয় তারকাকে বিয়ের প্রস্তাব, এ আর নতুন কি! গ্যালারিতে প্ল্যাকার্ড-ব্যানারের মাধ্যমে বহু দর্শক বহুবার প্রিয় খেলোয়াড়কে বিয়ের প্রস্তাব দিয়েছেন। তবে স্টেফান রেকলা নামের এক যুবক যা করলেন, তা নিঃসন্দেহে ব্যতিক্রম। রেকলা তাঁর বোনের পাত্র হিসেবে পছন্দ করেই প্রস্তাব দিয়ে বসেছেন ব্রাজিলীয় তারকা নেইমারকে!গত মঙ্গলবারের ঘটনাটা এটা। স্থান সিঙ্গাপুরের স্টেডিয়াম। চলছিল ব্রাজিল-জাপান প্রীতিম্যাচ। সেই ম্যাচটি গ্যালারিতে বসে দেখার সুযোগে প্ল্যাকার্ড লিখে আনেন তিনি। তাতে লেখা, ‘আমার বোনকে বিয়ে করো নেইমার...!’যে বোনের জন্য এত কিছু, তিনি অবশ্য এ ঘটনায় বেজায় চটেছেন! স্টেফানের বোন আমান্ডা রেকলা কিন্তু ব্রাজিলের একজন মডেল। মিস ব্রাজিল-২০১৪ প্রতিযোগিতায় তিনি শীর্ষ ১৫-এ ছিলেন। ভাইয়ের এমন কাণ্ডে মোটেও খুশি নন আমান্ডা। রীতিমতো বিব্রত-ক্ষুব্ধ। প্রতিক্রিয়ায় বলেছেন, ‘আমার ভাই এটা করবে, ভাবতেই পারিনি। ওকে আমি খুন করব!’ বেচারা স্টেফান, যার জন্য করল চুরি, সে-ই বলে চোর!বোনের এ প্রতিক্রিয়ায় সামাজিক যোগযোগমাধ্যমে সরস জবাব দিয়েছেন স্টেফানও, ‘আমার বোন আমাকে খুন করবে? ও এখনো অবিবাহিত। যদি নেইমার এ প্রস্তাব গ্রহণ করে, তবে তার (আমান্ডা) উচিত হবে সারা জীবন আমার প্রতি কৃতজ্ঞ থাকা!’ কিন্তু ব্রাজিলীয় ফরোয়ার্ড আদৌ স্টেফানের এ প্রস্তাব গ্রহণ করবেন কি না, সেটাই এখন বড় প্রশ্ন! সূত্র: ইয়াহু স্পোর্টস।
