
দুই ওপেনার তামিম-সৌম্যর সঙ্গে নেটে ব্যাট করে বেরিয়ে এলেন তাসকিন। সামনেই পেয়ে গেলেন ম্যানেজার খালেদ মাহমুদকে। বাংলাদেশ দলের তরুণ ফাস্ট বোলারের কণ্ঠে একটা আকুতি, ‘স্যার, আমি একটু ওপরে, আটে ব্যাট করতে চাই।’ মাহমুদ তাঁকে কথা দেননি। বলেছেন, সিদ্ধান্ত হবে টিম মিটিংয়ে। অনুশীলনের এই টুকরো ঘটনাটার অবতারণা প্রাসঙ্গিক কারণে। এবার শ্রীলঙ্কা টেস্টে সিরিজে বাংলাদেশের ব্যাটিং অর্ডারে পরিবর্তন অবশ্যম্ভাবী হয়ে পড়েছে।অধিনায়ক মুশফিক রহিম যে তিনটি দায়িত্ব আর সামলাচ্ছেন না, সেটি নিশ্চিত হয়ে গেছে আগেই। উইকেটের পেছনে তাঁকে দেখা যাবে না। তিনি অধিনায়ক এবং শুধুই একজন ব্যাটসম্যান। তো উইকেটকিপিং ছেড়ে দেওয়া মানে তো ব্যাটিং অর্ডারে ‘প্রোমোশন’ পাওয়া! দলের ব্যাটিংয়ে সবচেয়ে বড় নির্ভরতাকে চার নম্বরেই ব্যাট করা উচিত। একাদশ ঘোষিত হবে কাল, গল টেস্ট শুরুর খানিক আগে। যে নিয়মটা এত দিন অনুসরণ করা হচ্ছে সেটির ব্যত্যয় এখানেও ঘটছে না। তবে এটি নিশ্চিত মুশফিক ব্যাট করছেন চারে। মুশফিক চারে ব্যাট করলে ছয়ে নেমে যাবেন মাহমুদউল্লাহ। উইকেটকিপার লিটন দাসের জন্য বরাদ্দ ৭ নম্বর জায়গাটি। এখন তাসকিন কি আটে নামার সুযোগ পাবেন? পেতেও পারেন, কেননা ব্যাটিংয়ে ক্রমশই উন্নতি দেখা যাচ্ছে তাঁর। তাই বলে মিরাজ-তাইজুলকে নিচে ঠেলে দিয়ে তাসকিনকে ওপরে পাঠানো হবে? মনে হয় না সেই সম্ভাবনা আছে। ব্যাটিং অর্ডার যা–ই হোক না কেন, সেটি দেখা যাবে বাংলাদেশ দল ব্যাটিংয়ে নামলেই । আপাতত একাদশ কেমন হবে, সেটিকে ঘিরেই বড় কৌতূহল।দলের ঘনিষ্ঠ সূত্র থেকে যা জানা যাচ্ছে, তাতে একাদশ নির্বাচন নিয়ে টিম ম্যানেজমেন্টকে খুব কমই মাথা ঘামাতে হচ্ছে। মোরাতুয়ার প্রস্তুতি ম্যাচ আর মুশফিকের কিপিং ছাড়ার সিদ্ধান্ত বিষয়টিকে সহজ করে দিয়েছে। গলের উইকেট ও পরিবেশ বুঝে এবং সম্ভাব্য সেরা সমন্বয় পেতে গল টেস্ট থেকে সরে দাঁড়াতে হচ্ছে সম্ভবত মিডল অর্ডার ব্যাটসম্যান সাব্বির রহমানকে। আগের দিন এবং আজকের অনুশীলনেও সেই আভাস মিলেছে। সাব্বির নেটের ব্যাটিংয়ে একেবারেই শেষের দিকে। অন্যরা যখন নেটে ব্যাট করছিলেন, সাব্বির তখন সহকারী কোচ রিচার্ড হ্যালসলের সঙ্গে ফিল্ডিং অনুশীলন করছেন। তো সাব্বিরের সঙ্গে দলের বাইরে বসে থাকতে হচ্ছে সম্ভবত রুবেল ও শুভাশিসকে। আর অভিষেকের জন্য মোসাদ্দেকের অপেক্ষাটা লম্বা হচ্ছে আরেকটু।গল টেস্টে বাংলাদেশের সম্ভাব্য একাদশ : মুশফিকুর রহিম (অধিনায়ক), তামিম ইকবাল, সৌম্য সরকার, মুমিনুল হক, সাকিব আল হাসান, মাহমুদউল্লাহ, লিটন দাস, মেহেদী হাসান মিরাজ, তাইজুল ইসলাম, তাসকিন আহমেদ ও মোস্তাফিজুর রহমান।
