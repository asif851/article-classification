
ফুটবল-ক্রিকেটের বাইরে অন্য খেলাগুলো বাংলাদেশে একটু আড়ালেই থাকে। সেই আড়ালে থাকা খেলাগুলোর সালতামামি করেছেন বদিউজ্জামান
ক্রিকেট-ফুটবলের বাইরে বাংলাদেশের অন্য খেলাগুলোর পৃথিবীটা বেশ ছোট। সেখানে টুকটাক সাফল্য এলেও বেশিটাই ব্যর্থতার গল্প। ২০১৪ সালও ব্যতিক্রম নয়।গলফার সিদ্দিকুর রহমান এ বছরে চেনা চেহারায় ছিলেন না। সর্বশেষ পাঁচ বছরের মধ্যে এবারই সবচেয়ে কম (১২টি) টুর্নামেন্টে খেলেছেন। সর্বোচ্চ অর্জন দিল্লিতে সেইল-এসবিআই ওপেন ও ফিলিপাইনে আইসিটিএসআই ওপেনে রানারআপ। ঘরোয়া টুর্নামেন্টে সাভারে হোসাফ প্রেসিডেন্টস কাপে চ্যাম্পিয়ন। কুয়ালালামপুরে ইউরেশিয়া কাপে অবশ্য নিজেকে ভালোই চেনাতে পেরেছেন। সিদ্দিকুরের কল্যাণেই টাই করে এশিয়া। তার পরও বছর শেষের অর্ডার অব মেরিটে সিদ্দিকুর ৩৬তম!২০১৩ সালটা যদি হয় সিদ্দিকুরের, এ বছরটা অবশ্যই আবদুল্লাহ হেল বাকির। এই তরুণ শ্যুটারের জীবনে সোনালি দিনটি এসেছিল এ বছরই কমনওয়েলথ গেমসে। যেখানে তিনি জেতেন ১০ মিটার এয়ার রাইফেলের রুপা। কমনওয়েলথ গেমসে তাঁর কল্যাণেই মুখরক্ষা হয় বাংলাদেশের।এ বছর এশিয়ান গেমসেও অংশ নিয়েছে বাংলাদেশ। প্রাপ্তির খাতায় বড় কিছু নেই। ছেলেদের ক্রিকেটে গতবারের সোনা হারিয়ে ব্রোঞ্জের সান্ত্বনা। মেয়েদের ক্রিকেটের রুপা ও মেয়েদের কাবাডিতে ব্রোঞ্জ ধরে রাখা গেলেও অন্যরা ভালো করেনি। এই তালিকায় থাকছে পুরুষ কাবাডিও। আট দলে সপ্তম! কাবাডিতে বাংলাদেশের পতনের প্রমাণ। আর্চারির হাঁকডাক যেন ফাঁকা আওয়াজ। শুধু ব্যাংককে এশিয়ান গ্রাঁ প্রিতে সোনা জিতে যা একটু মান রেখেছেন রোমান সানা। কারাতে, তায়কোয়ান্দো, উশু ও বিচ ভলিবলও তা-ই।পলায়ন সংস্কৃতি ফিরিয়ে এনে এশিয়ান গেমসের ভিলেজ থেকে অদৃশ্য হয়ে গেছেন কারাতেকা শামীম ওসমান। যিনি পোশাক কেলেঙ্কারি করে খেলতেই পারেননি এশিয়াডে, ফেন্সার রেজাউল করিমের দশাও তাই। ভারোত্তোলক দল গেমস ভেন্যুতে উঠেও এশিয়াডে না খেলে ফিরে এসেছে বাংলাদেশ অলিম্পিক অ্যাসোসিয়েশন (বিওএ) চায়নি বলে। এসব নিয়ে জল ঘোলা হয়েছে অনেক।কমনওয়েলথ গেমসে অপ্রয়োজনীয় অনেক কর্মকর্তাই গেছেন সরকারি খরচে, যা নিয়ে অনেক সমালোচনা হয়েছে। ওই গেমসে ‘ব্যর্থদের’ এশিয়াডে না পাঠানোর মতো বিতর্কিত সিদ্ধান্ত নিয়েও সমালোচিত বিওএ।হকিতে ঘরের মাঠে কিছু সাফল্য আছে। অনূর্ধ্ব-২১ এশিয়ান হকি ফেডারেশন কােপ অপরাজিত চ্যাম্পিয়ন হয়েছে বাংলাদেশ যুবদল। ঢাকায় বিশ্ব হকি লিগের প্রথম রাউন্ডে চ্যাম্পিয়ন হওয়াও সাফল্য। তবে এশিয়াডে আট দলে অষ্টম হওয়াটা লজ্জার।এই বছরই নীল টার্ফ যুগে ঢুকেছে বাংলাদেশের হকি। এ উপলক্ষে আন্তর্জাতিক হকি ফেডারেশনের (এফআইএইচ) সভাপতি লিয়ান্দ্রো নেগ্রে দুবার ঢাকায় এসেছেন। গত বছর বিভিন্ন মেয়াদে ঘরোয়া ও আন্তর্জাতিক হকিতে নিষিদ্ধ হওয়া জিমি, জাহিদ, কামরুজ্জামান ও ইমরানের নিষেধাজ্ঞা তুলে নিয়েছে ফেডারেশন। তবে এশিয়াডে বাজে পারফরম্যান্সের কারণে পাকিস্তানি কোচ নাভিদ আলমের সঙ্গে চুক্তি বাড়ানো হয়নি। অনেক নাটক করে শেষ পর্যন্ত জাতীয় দলের কোচ নিয়োগ করা হয়েছে মালয়েশিয়ার গোবিনাথান কৃষ্ণমূর্তিকে।দাবায় সাফল্য নেই। অলিম্পিয়াডের জন্য সুপার গ্র্যান্ডমাস্টার সার্গেই টিভিয়াকভকে অল্প কদিনের জন্য কোচ নিয়োগ দিলেও গতবারের ৩৩তম থেকে এবার ৬৪তম! গ্র্যান্ডমাস্টার টুর্নামেন্ট এ বছরও হয়নি। জাতীয় দাবার বাইরে শুধুই রেটিং দাবাসহ ছোটখাটো টুর্নামেন্ট করেই দায়িত্ব শেষ করেছে ফেডারেশন। জাতীয় দাবায় চ্যাম্পিয়ন হয়েছেন গ্র্যান্ডমাস্টার জিয়াউর রহমান।ঘরোয়া ভিন্ন খেলায় কিছু নাম আলো কেড়েছে। সামার অ্যাথলেটিকসে আবারও দ্রুততম মানব-মানবী মেজবাহ আহমেদ ও শিরিন আক্তার। জাতীয় টিটিতে সাত বছর পর শিরোপা ফিরে পেয়েছেন মৌমিতা আলম রুমি। ভারতের পেশাদার কাবাডি লিগে খেলতে গেছেন জিয়াউর রহমান ও আরদুজ্জামান। গোপালগঞ্জে জাতীয় সাঁতারে সাফ রেকর্ডের চেয়েও ভালো টাইমিং হয়েছে বলে দাবি করেছেন নৌবাহিনীর মাহফুজা খাতুন। দলীয়ভাবে পাকিস্তানে আইএইচএফ (আন্তর্জাতিক হ্যান্ডবল ফেডারেশন) ট্রফিতে চ্যাম্পিয়ন হয়ে ফিরেছে বাংলাদেশ অনূর্ধ্ব-২১ মহিলা দল।২০১৪ তো হারানোর বছরও। সাবেক ক্রীড়াবিদ ও জনপ্রিয় ধারাভাষ্যকার মনজুর হাসান (মিন্টু) ভারত ভ্রমণে গিয়ে করেছেন চিরপ্রস্থান। মাত্র ২৪ বছর বয়সে যশোরে সড়ক দুর্ঘটনায় মৃত্যু হয়েছে হার্ডলার আবু হানিফের। ২৭ বছরের বর্ণাঢ্য ক্যারিয়ারের ইতি টেনেছেন ভারোত্তোলক বিদ্যুৎ কুমার রায়।
