
এ মাসের শেষেই বাংলাদেশে অনুষ্ঠিত হতে যাচ্ছে অনূর্ধ্ব-১৯ যুব বিশ্বকাপ। ভেন্যু-গ্রুপিং-সময় সূচি সবই চূড়ান্ত। কিন্তু এরই মধ্যে অস্ট্রেলিয়া থেকে এসেছে এক দুঃসংবাদ। বাংলাদেশের নিরাপত্তা পরিস্থিতি বিবেচনায় এই প্রতিযোগিতা থেকে নাম প্রত্যাহার করে নিয়েছে অস্ট্রেলিয়া। ক্রিকেট অস্ট্রেলিয়ার প্রধান নির্বাহী জেমস সাদারল্যান্ড আজ জানিয়েছেন, অস্ট্রেলীয় সরকারের সিদ্ধান্ত অনুযায়ী যুব বিশ্বকাপ থেকে নাম প্রত্যাহার করেছে অস্ট্রেলিয়া। নিরাপত্তা পরিস্থিতিকে কারণ দেখিয়ে গত অক্টোবরে বাংলাদেশে নির্ধারিত টেস্ট-সফর স্থগিত করেছিল অস্ট্রেলিয়া। যুব বিশ্বকাপকে সামনে রেখে কিছু দিন আগেই ক্রিকেট অস্ট্রেলিয়ার প্রধান নিরাপত্তা কর্মকর্তা শন ক্যারল বাংলাদেশের নিরাপত্তা পরিস্থিতি পর্যবেক্ষণে এসেছিলেন। তিনি গত অক্টোবরে অস্ট্রেলীয় ক্রিকেট দলের স্থগিত হয়ে যাওয়া সফরের আগেও বাংলাদেশে এসেছিলেন একই কাজে। ক্যারল ঢাকায় স্বরাষ্ট্রমন্ত্রী আসাদুজ্জামান খাঁন কামালসহ বাংলাদেশের বিভিন্ন নিরাপত্তা সংস্থার কর্মকর্তাদের সঙ্গে বৈঠকে মিলিত হন। অস্ট্রেলিয়া ফিরে গিয়ে তাঁর এ ব্যাপারে চূড়ান্ত প্রতিবেদন জমা দেওয়ার কথা ছিল।  সম্ভব সব কিছু বিচার-বিবেচনা করেই বাংলাদেশ সফরের ব্যাপারে সিদ্ধান্ত নেওয়া হয়েছে বলে জানিয়েছেন সাদারল্যান্ড। তিনি বলেন, ‘আমরা বাংলাদেশের পরিস্থিতির ব্যাপারে আইসিসির নিরাপত্তা উপদেষ্টাদের সঙ্গে কাজ করেছি। দলের খেলোয়াড় এবং তাদের অভিভাবকদেরও বাংলাদেশের ব্যাপারে সর্বশেষ জানিয়ে এসেছি। কিন্তু দুঃখের বিষয় হচ্ছে অস্ট্রেলীয় সরকার আমাদের জানিয়েছে, বাংলাদেশে অস্ট্রেলীয় নাগরিকদের ওপর নিরাপত্তার হুমকি আগের মতোই আছে।’ অস্ট্রেলীয় সরকারের বিশ্বস্ত সূত্রে প্রাপ্ত বিভিন্ন তথ্য থেকেই ক্রিকেট অস্ট্রেলিয়া যুব বিশ্বকাপ থেকে নাম প্রত্যাহার করে নিচ্ছে বলে জানিয়েছেন সাদারল্যান্ড, ‘বিশ্বস্ত সূত্রে আমরা জেনেছি বাংলাদেশের মাটিতে অস্ট্রেলীয়দের নিরাপত্তা যথেষ্ট হুমকির মুখে। সম্প্রতি বাংলাদেশে নিযুক্ত অস্ট্রেলীয় কূটনীতিকদের তাদের পরিবার-পরিজনকেও দেশে ফেরত পাঠানোর পরামর্শ দিয়েছে অস্ট্রেলিয়ার পররাষ্ট্র দপ্তর। আমরা মনে করেছি উদ্ভূত পরিস্থিতিতে যুব বিশ্বকাপ থেকে দল প্রত্যাহার করে নেওয়া ছাড়া আমাদের সামনে আর কোনো দরজা খোলা নেই।’ দল প্রত্যাহার করে নেওয়ার সিদ্ধান্তটা ‘কঠিন ছিল’ বলেই অভিহিত করেছেন সাদারল্যান্ড। তিনি এই সিদ্ধান্তের ফলে আইসিসি ও বাংলাদেশ ক্রিকেট বোর্ড যে সমস্যায় পড়বে, তার জন্যও দুঃখ প্রকাশ ও ক্ষমা প্রার্থনা করেন। বাংলাদেশের মাটিতে ক্রিকেট খেলার ইচ্ছার কথা পুনর্ব্যক্ত করে সাদারল্যান্ড বলেন, ‘এ ব্যাপারে সামনের দিনগুলোতে বিসিবির সঙ্গে আমরা আলাপ-আলোচনা চালিয়ে যাব। যুব বিশ্বকাপ থেকে নাম প্রত্যাহার অস্ট্রেলিয়ার তরুণ ক্রিকেটারদের ওপরও প্রভাব ফেলবে বলে শঙ্কা প্রকাশ করেছেন তিনি, ‘আমাদের তরুণ খেলোয়াড়েরা আগ্রহভরে এই প্রতিযোগিতার অপেক্ষায় ছিল। নাম প্রত্যাহার করে নেওয়ার এই সিদ্ধান্ত তাদেরও যথেষ্ট হতাশ করবে। যুব বিশ্বকাপে ‘ডি’ গ্রুপে অস্ট্রেলিয়ার খেলার কথা ছিল ভারত ও নেপালের বিপক্ষে।
