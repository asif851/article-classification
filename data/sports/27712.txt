
• টি-টোয়েন্টিতে সর্বোচ্চ স্কোর ১৯৩ করেও হেরেছে বাংলাদেশ। • ২০ বল হাতে রেখেই ম্যাচ শেষ করেছে শ্রীলঙ্কা। • ১৮ তারিখের ম্যাচ এখন বাংলাদেশের জন্য সিরিজ বাঁচানোর ম্যাচ।
সাকিব আল হাসান নেই, নেই তামিম ইকবালও। তবু টি-টোয়েন্টিতে নিজেদের সর্বোচ্চ রানের রেকর্ড গড়ে ফেলল বাংলাদেশ। এর পর জয়ের আশা তো অবাস্তব কিছু নয়। উঁহু, ভুল হলো। এমন বোলিং হলে, বাংলাদেশের সর্বোচ্চ রান কেন টি-টোয়েন্টির রেকর্ড রানও যথেষ্ট নয়। ১৯৪ রানের লক্ষ্য মাত্র ৪ উইকেট হারিয়েই ছুঁয়েছে শ্রীলঙ্কা। ২০ বল হাতে রেখেই। 
ঢালাওভাবে সব বোলারকে দায় দিলে ভুল হবে। অভিষিক্ত নাজমুল ইসলাম যে দুর্দান্ত করেছেন। বোলিং নয়, উইকেটের উদ্‌যাপন দিয়েই বেশি বিখ্যাত এই বাঁহাতি স্পিনার। ব্যাটসম্যানকে ড্রেসিংরুমের পথ দেখানোর সময় ছোবল দেওয়ার ভঙ্গিটা বিপিএলে দারুণ জনপ্রিয়। সেটা আন্তর্জাতিক ক্রিকেটেও দেখা গেছে আজ, দুবার। এমন রান উৎসবের মাঝেও ৪ ওভারে মাত্র ২৫ রান দিয়ে ২ উইকেট। না, নাজমুল তাঁর সর্বোচ্চটাই দিয়েছেন।কিন্তু সর্বোচ্চ নয়, মোটামুটিটুকুও দিতে পারেননি মোস্তাফিজুর রহমান, রুবেল হোসেন কিংবা মাহমুদউল্লাহরা। কেউ ২ ওভারে ৩৩ রান দিয়েছেন, কেউবা ৪ ওভারের কোটা পূরণ হওয়ার আগেই ৫২! মোস্তাফিজের স্পেল তো শুরুই হয়েছিল টানা তিন চারে। অভিষেকে নাজমুলের অমন বোলিং কিংবা আফিফের উইকেট পাওয়ার উদ্‌যাপন তাই ম্যাচ জয়ের আনন্দে রূপান্তরিত হলো না।বাংলাদেশের এমন ছন্নছাড়া বোলিংয়ের ফায়দা তুলেছেন শ্রীলঙ্কার প্রায় সব ব্যাটসম্যান। মাত্র ২৭ বলে ৫৩ করেছেন কুশল মেন্ডিস। গুনাতিলকার ৩০ রান এসেছে মাত্র ১৫ বলে। শানাকার ২৪ বলে ৪২ কিংবা পেরেরার ১৮ বলে ৩৯ রান নিশ্চিত করেছে খেলাটা নির্ধারিত সময়ের বেশ আগেই শেষ হচ্ছে। স্পিনের ফণা তুলেছিলেন বটে নাজমুল কিন্তু ছোবলটা সঠিক জায়গায় দিতে পেরেছে শ্রীলঙ্কাই।
