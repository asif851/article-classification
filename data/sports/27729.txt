
আর্জেন্টিনার বিশ্বকাপে যাওয়া নিয়ে শঙ্কা, নিজের চার ম্যাচের নিষেধাজ্ঞা—এসব ধাক্কাই এখনো সামলাতে পারার কথা নয় লিওনেল মেসির। এর মধ্যেই আর্জেন্টিনা অধিনায়ক শুনলেন আরও বড় সমালোচনা। সেটি করেছেনও এমন একজন, একসময় মেসির কাছাকাছিই ছিলেন। ২০০৬ থেকে ২০০৮ সালে আলফিও বাসিলে কোচ থাকার সময় আর্জেন্টিনার ট্রেনার কার্লোস দিবোস। ব্যক্তিগতভাবে যিনি আবার ডিয়েগো সিমিওনের শ্যালক।মেসি যে কখনোই ম্যারাডোনার মতো করে আর্জেন্টিনার জার্সিটির প্রতিদান দিতে পারেননি, তার ব্যাখ্যা দিয়েছেন দিবোস। সঙ্গে যোগ করেছেন, মেসি নয়; এ মুহূর্তে নেইমারই বিশ্বসেরা।গত বছর শতবার্ষিকী কোপা আমেরিকার আগেও মেসির সমালোচনা করেছিলেন দিবোস। বলেছিলেন, আর্জেন্টিনা দলে কে খেলবে, কোচ কে হবেন, এসব ব্যাপারে নাকি অনেক বেশি প্রভাব থাকে মেসির। এবারও দিবোস কড়া সমালোচনাই করলেন। এমন একসময়ে, যখন মেসির পাশাপাশি অসহায় আর্জেন্টিনাও। আর্জেন্টিনার বিশ্বকাপে যাওয়াই শঙ্কায়, এর মধ্যে সহকারী রেফারিকে কুৎসিত কথা বলে মেসিও পেয়েছেন চার ম্যাচের নিষেধাজ্ঞা।বাছাইপর্বে আর্জেন্টিনার এমন অবস্থার পেছনেও মেসিরই দায় দেখছেন দিবোস। তাঁর মতে, আর্জেন্টিনা দলটা কীভাবে চলবে এটা ঠিক করার ভার যদি মেসি নিজে নিতে চান, সেই ভারটা বয়ে নিয়ে যাওয়ার মতো চওড়া কাঁধও তাঁর থাকতে হবে। দিবোসের চোখে যেমনটা ছিল ম্যারাডোনার, ‘তেমন কিছু করতে হলে সেই খেলোয়াড়ের ব্যক্তিত্ব, সাহস, দলকে নিজের কাঁধে টেনে নেওয়ার ক্ষমতা থাকতে হয়। যা ডিয়েগো ম্যারাডোনার ছিল। ওই খেলোয়াড়ের এটাও অনুভব করা উচিত যে, এই জার্সিটা অনেক আর্জেন্টাইনকে প্রতিনিধিত্ব করে এবং আমরা সবাই সেরাটাই দেখতে চাই। ডিয়েগো সেটা ভালোভাবে করতেন। আমার কাছে মনে হয় না, মেসি তা করে।’শুধু তা-ই নয়, দিবোসের চোখে মেসি এখন আর বিশ্বসেরাও নন, ‘এটা বলছি না যে, ও খারাপ। আমার কাছে ও বিশ্বের সেরা তিন খেলোয়াড়ের একজন। তবে সেরা নয়। এ মুহূর্তে নেইমারই তুলনামূলকভাবে ভালো।’ গোলডটকম।
