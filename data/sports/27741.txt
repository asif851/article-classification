
ছেলেদের দল পারেনি। প্রথম ম্যাচে জয়ের পর দ্বিতীয় টি-টোয়েন্টিতে হেরে গিয়েছিল জিম্বাবুয়ের সঙ্গে। তবে মেয়েরা হাঁটেনি সে পথে। সিরিজের দ্বিতীয় টি-টোয়েন্টিতে বৃহস্পতিবার জিম্বাবুয়েকে ৮ উইকেটে হারিয়েছে বাংলাদেশের মেয়েরা। এ জয়ে দুই ম্যাচের সিরিজটা বাংলাদেশ জিতেছে ২-০-তে।প্রথম টি-টোয়েন্টিতে জয়টা এসেছিল ৩৫ রানে। কক্সবাজারের শেখ কামাল আন্তর্জাতিক ক্রিকেটে স্টেডিয়ামে আজ বাংলাদেশের জয়টা ছিল আরও দাপুটে। জিম্বাবুয়েকে মাত্র ৬৯ রানে বেঁধে রাখার পর মেয়েরা সেই টার্গেট পেরিয়ে যায় ৪৯ বল হাতে রেখেই। সামনে থেকেই নেতৃত্ব দিয়েছেন এই সিরিজেই প্রথম টি-টোয়েন্টির অধিনায়কত্ব পাওয়া জাহানারা আলম। সকালে টস জিতে প্রথমে ব্যাটিংয়ে পাঠালেন জিম্বাবুয়েকে। আগের ম্যাচে উইকেট শূন্য থাকার আক্ষেপ থেকেই কিনা, নিজের প্রথম স্পেলের তিন ওভারেই ফিরিয়ে দেন জিম্বাবুয়ের দুই ওপেনারকে। ইনিংসের শেষ দিকে আরও একটি উইকেট তুলে নিয়ে জিম্বাবুয়েকে ছোট সংগ্রহে বেঁধে রাখতে সাহায্য করেছেন এই উদ্বোধনী বোলার। ইনিংস শেষে জাহানারার বোলিং পরিসংখ্যানটা দাঁড়াল এমন ৪-২-১১-৩। ম্যাচসেরাও হয়েছেন তিনি।শুরুর ওই ধাক্কার পর পুরো ইনিংসেই আর মাথা তুলে দাঁড়াতে পারেনি জিম্বাবুয়ে। জিম্বাবুয়ের প্রথম পাঁচ ব্যাটারের কেউই পেরোতে পারেননি দুই অঙ্ক। জাহানারার পর পান্না-সালমা-রুমানাদের তোপের মুখে প্রথম ৫ উইকেট হারায় তারা ৩৩ রানেই। শেষ পর্যন্ত ৬ উইকেট হারিয়ে সাকল্যে তাদের যে সংগ্রহ তাতে বড় অবদান ৬ ও ৭ নম্বরে ব্যাট করা মেয়ার্স ও মারাঙ্গের। এ দুজনই যা একটু ‘লড়াই’ করেছেন। ষষ্ঠ উইকেটেই এ দুজন মিলে তুলেছেন প্রথম পাঁচ উইকেটের সমান রান—৩৩। ইনিংসের শেষ ওভারে ২১ রান করে মেয়ার্স আউট হয়ে গেলেও ১৮ রানে অপরাজিত ছিলেন মারাঙ্গে। বাংলাদেশের পক্ষে একটি করে উইকেট নিয়েছেন পান্না ও রুমানা।জবাব দিতে নেমে শুরুতেই ওপেনার শারমিন আক্তারকে হারায় বাংলাদেশ। ব্যক্তিগত ৫ রানেই ফিরে যান তিনি। তবে আগের ম্যাচে ফিফটি করা আরেক ওপেনার আয়েশা উইকেটে টিকে ছিলেন। শায়লার সঙ্গে তাঁর দ্বিতীয় উইকেট জুটিতেই জয়ের কাছাকাছি চলে যায় বাংলাদেশ। মাত্র ৭ ওভারেই এ দুজনের জুটিতে এসেছে ৩৯ রান। দলের রান পঞ্চাশ পেরোতেই ব্যক্তিগত ২৮ রানে আউট হয়ে ফিরে যান আয়শা। তবে তৃতীয় উইকেটে রুমানা ও শায়লার ব্যাটে ভর করে বাকি পথটুকু পেরোতে কোনো সমস্যাই হয়নি বাংলাদেশের। ইনিংসের ১২ তম ওভারের পঞ্চম বলে রুমানার ব্যাট থেকে জয়সূচক রানটি আসতেই বিজয়ের আনন্দে মেতে ওঠে বাংলাদেশের মেয়েরা। শায়লা অপরাজিত ছিলেন ২৩ রানে, রুমানা করেছেন ১২।
সংক্ষিপ্ত স্কোর: জিম্বাবুয়ে ২০ ওভার ৬৯/৬ (মেয়ার্স ২১, মারাঙ্গে ১৬*, নিয়াথি ৯, মুসোন্দা ৮; জাহানারা ৩/১১, পান্না ১/৯, রুমানা ১/১২)বাংলাদেশ: ১১.৫ ওভারে ৭০/২ (আয়েশা ২৮, শায়লা ২৩*, রুমানা ১২*, শারমিন ৫; মারাঙ্গে ১/১৮, চাতোনজুয়া ১/১৫)ফল: বাংলাদেশ ৮ উইকেটে জয়ীসিরিজ: বাংলাদেশ ২-০ তে জয়ী
