
মৌসুমের শুরুতেই টলোমলো বার্সেলোনা। ইনজুরির কবলে পড়েছেন দলের প্রাণভোমরা লিওনেল মেসি। লা লিগার পরবর্তী ম্যাচটা মাঠের বাইরেই কাটাতে হবে আর্জেন্টাইন এই স্ট্রাইকারকে। আগামীকাল মালাগার বিপক্ষে বার্সেলোনাকে মাঠে নামতে হবে দলের সেরা খেলোয়াড়টিকে ছাড়াই। গত বুধবার অ্যাটলেটিকো মাদ্রিদের বিপক্ষে সুপার কাপের ম্যাচেই সমস্যাটা শুরু হয়েছিল মেসির। হ্যামস্ট্রিংয়ে সমস্যা দেখা দেওয়ায় মেসিকে তুলে নেওয়া হয় ম্যাচের দ্বিতীয়ার্ধেই। তখনই তাঁর ইনজুরির খবরটা জানিয়ে দিয়েছিল বার্সেলোনা। পরবর্তী সময় পরীক্ষা-নিরীক্ষার পর দলের তারকা স্ট্রাইকারটিকে বিশ্রাম দেওয়ার সিদ্ধান্তই নিতে হয়েছে কাতালানদের। তবে ইনজুরিটা খুব বেশি গুরুতর নয় বলেই জানিয়েছেন কোচ জেরার্ডো মার্টিনো, ‘মেসি খুব দ্রুতই ফিরতে পারবে বলে আমরা আশাবাদী। আগামীতে ঝুঁকি এড়ানোর জন্যই তাকে দলে রাখা হয়নি। কারণ, আমরা মৌসুমের এই পর্যায়ে তাকে নিয়ে কোনো ঝুঁকি নিতে চাই না।’লেভেন্তের বিপক্ষে লা লিগায় নিজেদের প্রথম ম্যাচটা বার্সা জিতেছে ৭-০ গোলের বিশাল ব্যবধানে। মেসি প্রথম ম্যাচেই স্কোরশিটে নাম তুলেছেন দুই গোল করে। আপাতত একটি ম্যাচের কথা বলা হলেও মেসির বিশ্রামটা কত দিনের, সেটা এখনই নিশ্চিত হওয়া যাচ্ছে না। তবে মেসির দ্রুত ফেরাটা বার্সা সমর্থকদের যে কায়মনো-প্রার্থনা, সেটা নতুন করে বলার কিছু নেই।মেসির অনুপস্থিতিতে হয়তো আগামীকাল প্রথমবারের মতো বার্সেলোনার প্রথম একাদশে জায়গা মিলতে পারে নেইমারের। সত্যিই তেমনটা হলে ব্রাজিলের এই তারকা স্ট্রাইকার হয়তো নিরাশ করবেন না দর্শকদের। অ্যাটলেটিকো মাদ্রিদের বিপক্ষে শেষ ম্যাচটায় তাঁর গোলেই হার এড়িয়েছিল বার্সেলোনা। তবে মেসি-নেইমার জুটিকে একসঙ্গে দেখার অপেক্ষাটা নিশ্চিতভাবেই আরও দীর্ঘ হলো। সূত্র: গোল ডটকম।
