
২০১৫ সালের বিশ্বকাপ ক্রিকেটে বাংলাদেশের গ্রুপসঙ্গী দুই স্বাগতিক দেশ অস্ট্রেলিয়া ও নিউজিল্যান্ড। সাকিব-মুশফিকদের আরেক প্রতিদ্বন্দ্বী ইংল্যান্ডও। উপমহাদেশীয় প্রতিদ্বন্দ্বী শ্রীলঙ্কার পাশাপাশি বাংলাদেশের আরও প্রতিপক্ষ বাছাইপর্বের দ্বিতীয় ও তৃতীয় স্থান অর্জনকারী দুটি দল (দল দুটি এখনো নির্ধারিত হয়নি)। কাল মেলবোর্নে আয়োজিত বিশ্বকাপের ড্র অনুষ্ঠানের পর পরবর্তী বিশ্বকাপের জন্য নিজেদের প্রস্তুতিটা ভালোভাবেই শুরু করে দিতে পারে বাংলাদেশ।মেলবোর্নে কাল গ্রুপিংয়ের পাশাপাশি ঠিক হয়েছে বিশ্বকাপের সময়সূচি ও ভেন্যুও। অস্ট্রেলিয়া ও নিউজিল্যান্ড গ্রুপে থাকায় বাংলাদেশের খেলাগুলো পড়তে যাচ্ছে আয়োজক দুই দেশেই। ২০১৫ সালের ১৪ ফেব্রুয়ারি থেকে অনুষ্ঠেয় বিশ্বকাপে নিজেদের প্রথম ম্যাচে বাংলাদেশ মাঠে নামবে ১৮ ফেব্রুয়ারি। ক্যানবেরায় অনুষ্ঠেয় ওই ম্যাচে বাংলাদেশের প্রতিপক্ষ বাছাইপর্ব পেরোনো একটি দল। বিশ্বকাপে বাংলাদেশ অস্ট্রেলিয়ার বিপক্ষে ব্রিসবেন, শ্রীলঙ্কার বিপক্ষে মেলবোর্ন, ইংল্যান্ডের বিপক্ষে অ্যাডিলেড, বাছাইপর্বের অন্য দলের বিপক্ষে নেলসন ও নিউজিল্যান্ডের বিপক্ষে হ্যামিল্টনের মাঠে খেলবে। বিশ্বকাপের ফাইনাল অনুষ্ঠিত হবে ২৯ মার্চ, মেলবোর্ন ক্রিকেট গ্রাউন্ডে।গ্রুপ বিন্যাসে দুই চিরপ্রতিদ্বন্দ্বী ভারত ও পাকিস্তান পড়েছে একই জায়গায়। পুল বিতে ভারত ও পাকিস্তানের সঙ্গী দক্ষিণ আফ্রিকা, ওয়েস্ট ইন্ডিজ, জিম্বাবুয়ে, বাছাইপর্বের শীর্ষ দল আয়ারল্যান্ড ও বাছাইপর্বের চতুর্থ স্থান অর্জনকারী দল।ঘোষিত সূচি অনুযায়ী, দুই গ্রুপের প্রতিটিতে রয়েছে সাতটি করে দল। প্রতিটি গ্রুপ থেকে চারটি করে দল উঠবে কোয়ার্টার ফাইনালে। দুই সহ-আয়োজক দেশের ১৪টি ভেন্যুতে মোট ৪৯টি ম্যাচ অনুষ্ঠিত হবে। এর মধ্যে উদ্বোধনী ম্যাচসহ মোট ২৩টি ম্যাচ আয়োজন করবে নিউজিল্যান্ড। আর ফাইনালসহ মোট ২৬টি ম্যাচ আয়োজন করবে অস্ট্রেলিয়া। সূত্র: রয়টার্স।

 
