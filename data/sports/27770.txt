

• টেস্ট র‍্যাঙ্কিংয়ে শীর্ষে আছেন স্মিথ, দুইয়ে কোহলি।• ওয়ানডেতে সেরা ব্যাটসম্যান কোহলি, দুইয়ে ডি ভিলিয়ার্স।• টেস্ট ও ওয়ানডেতে শীর্ষ দশে আছেন উইলিয়ামসন।

টেস্ট ক্রিকেটের সেরা ব্যাটসম্যান এখন তিনি। কিন্তু সব সংস্করণ মিলে যে বিরাট কোহলিই সেরা, সেটা মানবেন স্টিভ স্মিথও। র‍্যাঙ্কিংয়ের দিকে তাকালেই ব্যাপারটা পরিষ্কার হয়ে যায়। একমাত্র ব্যাটসম্যান হিসেবে তিন সংস্করণের প্রথম তিনে আছে কোহলি। ভারত অধিনায়কের এমন সাফল্য সবার জন্যই অনুকরণীয়। স্মিথও স্বীকার করেছেন, কোহলির কাছ থেকে শেখার চেষ্টা করছেন তিনি।ক্রিকেট অস্ট্রেলিয়াকে দেওয়া এক সাক্ষাৎকারে স্মিথ জানিয়েছেন, বিশ্বসেরা সব ব্যাটসম্যানের কাছ থেকেই কিছু না কিছু শেখার চেষ্টা করছেন, ‘বিশ্বের সেরা সব খেলোয়াড়কেই অনুসরণ করি আমি। মাঝে মাঝে তাঁদের মতো ব্যাট করার চেষ্টাও করি।’ এ কারণেই মাঠে যতই দুজনের মধ্যে যুদ্ধংদেহী ভাব থাকুক, কোহলির স্কিল থেকে শিক্ষা নিয়েছেন স্মিথ, ‘বিরাট কীভাবে স্পিন খেলে, ওর কবজি কীভাবে ব্যবহার করে এবং যেভাবে অফ সাইডে খেলে—এসব শিখেছি। আমি সব সময় শেখার চেষ্টা করি। ’শুধু কোহলিই নন, বিশ্বসেরাদের তালিকায় থাকা অন্য দুই এবি ডি ভিলিয়ার্স ও কেন উইলিয়ামসনকেও অনুকরণ করেন স্মিথ, ‘এবিকেও একটু অনুকরণ করেছি আমি। যেভাবে আমি একটু পিছিয়ে আসি এবং শট খেলার জন্য প্রস্তুত করি সেটা। বল যখন রিভার্স সুইং করে তখন বেশি কাজে লাগাই এটা। কয়েক বছর আগে উইলিয়ামসনের মতো বল একটু পরে খেলার চেষ্টাও করেছি। এরা বিশ্বের সেরা ব্যাটসম্যান শুধু শুধু হননি। এদের কাছ থেকে যতটুকু পাওয়া যায়, শেখার চেষ্টা করতে হবে।’
