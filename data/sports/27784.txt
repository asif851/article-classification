
বর্ণবাদের বিরুদ্ধে ফিফার কঠোর অবস্থানের আরও একটি উদাহরণ এটি। ইউক্রেনের দর্শকদের বর্ণবাদী মন্তব্যে ক্ষুব্ধ ফুটবলের সর্বোচ্চ সংস্থা এবার অভিনব এক শাস্তি প্রয়োগ করতে যাচ্ছে। বিশ্বকাপ বাছাইপর্বে ইউক্রেনকে পরবর্তী হোম ম্যাচটি খেলতে হবে দর্শকবিহীন পরিবেশে। খেলা চলাকালে প্রতিপক্ষ দলের খেলোয়াড়দের বর্ণবাদী মন্তব্যে জর্জরিত করা ইউক্রেনীয় দর্শকদের কাছেও এই সিদ্ধান্তের মাধ্যমে বার্তা পৌঁছে দেওয়া হলো, ‘আন্তর্জাতিক ম্যাচ উপভোগ করার মতো মানসিকতা এখনো গড়ে ওঠেনি তাদের মধ্যে।’৬ সেপ্টেম্বর ইউক্রেনের এলভিভে দুর্বল সান মারিনো খেলতে নেমেছিল স্বাগতিক দলের বিপক্ষে। ম্যাচে ইউক্রেন খুব সহজেই ৯-০ গোলে জয়লাভ করলেও দর্শকদের তেতো বাক্যবাণের শিকার হয় অতিথি দল। বর্ণবাদী মন্তব্যে প্রতিপক্ষকে উত্ত্যক্ত করার ব্যাপারটি গুরুত্বের সঙ্গে নিয়ে ফিফা গতকাল শুক্রবার ইউক্রেনের দর্শকদের বিরুদ্ধে এই শাস্তি ঘোষণা করে। একই সঙ্গে ২০১৮ সালের রাশিয়া বিশ্বকাপের বাছাইপর্বের কোনো ম্যাচের ভেন্যু হওয়ারও যোগ্যতা হারিয়েছে এলভিভের এই স্টেডিয়াম। পাশাপাশি ইউক্রেন ফুটবল ফেডারেশনকে এই ঘটনায় জরিমানা গুনতে হবে প্রায় ৫০ হাজার ডলার।ইউক্রেনের পাশাপাশি একই শাস্তি পেতে হচ্ছে পেরুকেও। ২০১৪ সালের ব্রাজিল বিশ্বকাপ থেকে ইতিমধ্যেই ছিটকে যাওয়া পেরুকে বাছাইপর্বের পরবর্তী হোম ম্যাচটি খেলতে হবে দর্শকবিহীন পরিবেশে। সূত্র: রয়টার্স।
