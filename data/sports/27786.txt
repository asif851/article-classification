
‘ঐতিহাসিক!’ এই শব্দটাই ঘুরে ফিরে আসছে। আর আসছে সাকিব আল হাসানের কথা। আসবেই তো। অস্ট্রেলিয়ার মতো ক্রিকেট ইতিহাসের পরতে পরতে ছড়িয়ে থাকা একটি দলের বিপক্ষে বাংলাদেশের প্রথম টেস্ট জয়কে ঐতিহাসিক বললেও যেন একটু অতৃপ্তি থেকে যায়। বহু ব্যবহারে এই শব্দটা যেন একটু ক্ষয়েই গেছে। আর সেই জয়ে বিশ্বের নাম্বার ওয়ান অলরাউন্ডার নেতৃত্ব দিলেন একেবারে সামনে থেকে। বিশ্ব মিডিয়ায় তাই বাংলাদেশের এই জয়ের প্রসঙ্গে আসছে এই দুটি শব্দ: ঐতিহাসিক আর সাকিব!
দারুণ শিরোনাম দিয়েছে ব্রিটেনের সবচেয়ে ঐতিহ্যবাহী পত্রিকাগুলোর একটি দ্য গার্ডিয়ান: ‘অস্ট্রেলিয়ার আত্মসমর্পণের মধ্যে দিয়ে বাংলাদেশ ঐতিহাসিক এক জয় ঘোষণা করল’। অস্ট্রেলিয়ার দ্য নিউজ অবশ্য অতটা কাব্য করেনি স্বাভাবিক কারণে। নিরীহ শিরোনাম দিয়ে তারা লিখেছে: ‘ঢাকায় প্রথম টেস্টে বাংলাদেশ অস্ট্রেলিয়াকে হারাল’। এর চেয়ে নিরামিষ শিরোনাম আর কী হতে পারে!অস্ট্রেলিয়ার ফক্স স্পোর্টসে অবশ্য হাহাকারটা ধরা পড়ে: ‘জাতীয় দল প্রথম ঐতিহাসিক পরাজয়ের শিকার হলো ক্রিকেটের কোনো ছোট দলের কাছে’। ফক্স স্পোর্টস অন্তত টেস্টে এখনো বাংলাদেশকে ‘মিনোজ’দের একজন ভাবছে, সেটা তাদের শিরোনামেই বোঝা যায়।জয়ের পথে ভালোমতো ছুটতে ছুটতে শেষ পর্যন্ত অস্ট্রেলিয়া যে হুড়মুড় করে ভেঙে পড়ল, সেটার আভাস আছে দ্য অস্ট্রেলিয়ানের শিরোনামে, ‘অসিরা বাংলাদেশের কাছে প্রথম পরাজয়ে ভেঙে পড়ল’।অস্ট্রেলিয়ার আরেক পত্রিকা দ্য এজ শিরোনাম করেছে: ‘প্রথমবারের মতো টাইগাররা অসিদের হারানোয় তৈরি হলো ইতিহাস’। পত্রিকাটি অস্ট্রেলিয়া অধিনায়কের সিরিজ শুরুর আগে করা মন্তব্য নিয়ে শুরুতেই প্রশ্ন তুলেছে। স্টিভেন স্মিথ এই সিরিজের আগে বলেছিলেন, আগামী চার বছরে ক্রিকেটের অনেক বড় বড় দেশে অস্ট্রেলিয়ার সিরিজ আছে। সেটার কথা ভেবেই এই দল নির্বাচন করা হয়েছে। এ প্রসঙ্গ উল্লেখ করে দ্য এজ লিখেছে, ‘তাঁর এই মন্তব্য কতটা বিবেচনাপ্রসূত, এখন সেই প্রশ্নই উঠছে। কারণ, তিনি এখন প্রথম অস্ট্রেলীয় অধিনায়ক হয়ে গেলেন, যিনি র‌্যাঙ্কিংয়ের নয়ে আছে এমন একটি দলের কাছে হারলেন।’ভারতের পত্রপত্রিকার অনলাইন সংস্করণেও আজ বিশেষ কাভারেজ পেয়েছে বাংলাদেশের এই জয়। হিন্দুস্তান টাইমস শিরোনাম করেছে, ‘বাংলাদেশের ঐতিহাসিক জয়ে অনেক রেকর্ড গুঁড়িয়ে দিয়েছেন সাকিব’।সাকিব আর স্পিনের ঘূর্ণিতে এই জয় এসেছে, সেই আভাস দিয়ে শিরোনাম করেছে ইন্ডিয়া টুডে: ‘সাকিব আল হাসান স্পিনস বাংলাদেশ টু মেইডেন টেস্ট ভিক্টরি ওভার অস্ট্রেলিয়া’।টাইমস অব ইন্ডিয়া অবশ্য সোজা কথায় শিরোনাম করেছে: ‘অস্ট্রেলিয়াকে হারাল বাংলাদেশ’।
