
দক্ষিণ কোরিয়ার পাজুতে তৃতীয় প্রস্তুতি ম্যাচে ড্র করেছে বাংলাদেশ অনূর্ধ্ব-১৬ নারী ফুটবল দল। ২-০ গোলে পিছিয়ে পড়া বাংলাদেশের মেয়েরা আজ শেষ পর্যন্ত ২-২ গোলে ড্র করেছে হাওয়াচিউন ইনফরমেশন ইন্ডাস্ট্রি হাইস্কুল দলের সঙ্গে। ২৭ মিনিটে থাপু ও ৬৩ মিনিটে চিম চিং উর গোলে পিছিয়ে পড়ে কৃষ্ণারা। এরপর যেন হুঁশ ফেরে মেয়েদের। ৭৩ মিনিটে সানজিদা ব্যবধান কমান। ৭৮ মিনিটে শামসুন্নাহারের গোলে ড্র নিয়ে মাঠ ছাড়ে বাংলাদেশ। এর আগে প্রথম ম্যাচে বাংলাদেশকে ৬-০ গোলে হারিয়েছিল কোরিয়া অনূর্ধ্ব-১৬ দলের মেয়েরা। তবে দ্বিতীয় ম্যাচে ইয়ুলমিউন মিডল স্কুলকে ৯-০ গোলে বিধ্বস্ত করেছে বাংলাদেশ। আগামী ১০-২৩ সেপ্টেম্বর থাইল্যান্ডে হবে এএফসি অনূর্ধ্ব-১৬ ফুটবলের চূড়ান্ত পর্ব। এরই প্রস্তুতি নিতে দক্ষিণ কোরিয়া গেছে মহিলা দল। কৃষ্ণাদের শেষ প্রস্তুতি ম্যাচটি ১৯ জুলাই।
