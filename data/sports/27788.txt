
চা বিরতির পর ওয়েস্ট ইন্ডিজের রোস্টন চেজকে সুইপ করেই মাইলফলকটা ছুঁয়ে ফেললেন ইউনিস খান। জ্যামাইকার কিংস্টোনের স্যাবাইনা পার্ককে সাক্ষী রেখে প্রথম পাকিস্তানি ব্যাটসম্যান হিসেবে টেস্ট ক্রিকেটে ১০ হাজার রানের কীর্তি গড়লেন তিনি।
ক্যারিয়ারের ১৭ বছরে এসে, ২০৮তম ইনিংসে ১০ হাজার রানে পৌঁছলেন ৩৯ বছর বয়সী এই ব্যাটসম্যান। ওয়েস্ট ইন্ডিজের বিপক্ষে সিরিজটি খেলেই আন্তর্জাতিক ক্রিকেটকে বিদায় জানাবেন, বিদায়বেলায় এ এক অনন্য অর্জন হয়ে থাকল ইউনিসের জন্য। ২০১৫ সালে ইংল্যান্ডের বিপক্ষে আবুধাবিতে জাভেদ মিয়াঁদাদের ৮ হাজার ৮৩২ রান পেরিয়েই টেস্টে পাকিস্তানি ক্রিকেটারদের মধ্যে সর্বোচ্চ রানটা নিজের করে নিয়েছিলেন তিনি।
১০ হাজার রানের কীর্তি গড়ার মুহূর্তটা ইউনিস উদ্‌যাপন করলেন স্মিতহাস্যে, ব্যাট উঁচিয়ে, সতীর্থদের হালকা করতালির মধ্যে। কিংস্টোনের স্যাবাইনা পার্কে ইউনিসের এই অনন্য কীর্তিতে উল্লাস করার জন্য খুব বেশি দর্শকের উপস্থিতি ছিল না। এখন পর্যন্ত টেস্ট ক্রিকেটে ১০ হাজার রানের এই এলিট ক্লাবে যত ক্রিকেটার পা রেখেছেন, তাঁদের মধ্যে ইউনিসের প্রবেশটাই যেন হলো সবচেয়ে অনাড়ম্বড়ভাবে। সবচেয়ে কম দর্শকের সামনে।
টেস্ট ক্রিকেটে এযাবৎ ১০ হাজার রানের কীর্তি গড়েছেন ১৩ জন ব্যাটসম্যান। ইউনিস এঁদের মধ্যে ১৩তম ক্রিকেটার হলেও মাইলফলকে পৌঁছানোর দ্রুততায় তাঁর স্থান ষষ্ঠ।
২১২তম ইনিংসে, ১৯৮৭ সালে টেস্ট ইতিহাসের প্রথম ব্যাটসম্যান হিসেবে ১০ হাজার রান ছুঁয়েছিলেন ভারতের কিংবদন্তি সুনীল গাভাস্কার। ১৯৯৩ সালে অস্ট্রেলিয়ার অ্যালান বোর্ডার দ্বিতীয় ক্রিকেটার হিসেবে এই অনন্য অর্জনে নাম লিখিয়েছিলেন। এরপর একে একে এই দলে নাম লেখান আরও ১০ ক্রিকেটার। স্টিভ ওয়াহ, ব্রায়ান লারা, শচীন টেন্ডুলকার, রাহুল দ্রাবিড়, রিকি পন্টিং, শিবনারায়ণ চন্দরপাল, জ্যাক ক্যালিস, মাহেলা জয়াবর্ধনে, কুমার সাঙ্গাকারা ও অ্যালিস্টার কুক।
 
