
গোল করেছেন নিয়মিতই। হ্যাট​ট্রিকও পেয়েছেন একের পর এক এক। তবুও ক্রি​স্টিয়ানো রোনালদের মন ভালো থাকার কথা নয়। খেলাধুলায় দলীয় সাফল্য না থাকলে ব্যক্তিগত অর্জনের কী মূল্য? তবে কি দলের এ দুঃসময়ে রোনালদো বিকল্প উপায় খুঁজছেন? ছেড়ে যাবেন রিয়াল মাদ্রিদ?প্রশ্নগুলো ওঠার যথেষ্ট কারণও আছে। রোনালদোকে দলে ভেড়াতে টাকার বস্তা নিয়ে দরজায় কড়া নাড়ছে পিএসজিসহ আরও কয়েকটি ক্লাব। শোনা যাচ্ছে, রোনালদোর জন্য ১২৫ মিলিয়ন ইউরো পর্যন্ত খরচ করতে রাজি পি​এসজি। রিয়াল সমর্থকদের এসব খবরে এখনি আঁতকে ওঠার কারণ নেই। কারণ, রোনালদো নিজেও রিয়াল ছাড়ার পক্ষপাতী নন।তবে কিছু অলিখিত শর্ত আরোপ করেছেন সিআর সেভেন। স্প্যানিশ দৈনিক মার্কা জানিয়েছে, সম্প্রতি ক্লাব সভাপতি ফ্লোরেন্তিনো পেরেজের সঙ্গে বৈঠকে বসেছিলেন রোনালদো। যে সব ভুল এ মৌসুমে হয়েছে, পরের মৌসুমে সেগুলো শোধরাতে কী উদ্যোগ নিচ্ছে ক্লাব, জানতে চেয়েছেন রোনালদো। পর্তুগিজ উইঙ্গারের জুড়ে দেওয়া বেশ কিছু শর্তের মধ্যে একটি, তাঁর ওপর অতিরিক্ত নির্ভরশীলতা কমাতে হবে। এমন শর্তের যৌক্তিক কারণও আছে। লিগে এ মৌসুমে রোনালদোর ৪৫ গোল। অথচ তাঁর সতীর্থদের অন্য কেউ ২০ গোলও করতে পারেননি! দ্বিতীয় সর্বোচ্চ করিম বেনজেমার গোল ১৫টি।পেশাদার ফুটবলে সাফল্যই শেষ কথা। যে কার্লো আনচেলত্তি গত মৌসুমে এনে দিলেন ‘লা ডেসিমা’। তাঁকেই এখন বরখাস্তের তৎ​পরতার খবর ভাসছে বাতাসে। রোনালদোর আপত্তির এখানেও। ঘন ঘন কোচ বদলানোর পক্ষপাতী নন পর্তুগিজ উইঙ্গার। তথ্যসূত্র: মার্কা, মিরর।
