
ক্রিকেটে অধিনায়কত্ব খুব সহজ কিছু নয়। আন্তর্জাতিক ক্রিকেটে রথী-মহারথীদের সবাই যে নেতৃত্বে সফল—এমনটা বলা যাবে না। শচীন টেন্ডুলকার, রাহুল দ্রাবিড়ের মতো সফল ক্রিকেটাররাও অধিনায়কত্ব ছেড়ে রীতিমতো পালিয়ে বেঁচেছেন। কিন্তু এখানেও ‘বিরাট ব্যতিক্রম’ বিরাট কোহলি। শ্রীলঙ্কার বিপক্ষে ৩-০ ব্যবধানে টেস্ট সিরিজ জিতলেই তিনি অধিনায়কত্বের সাফল্যে ছাড়িয়ে যাবেন সৌরভ গাঙ্গুলীকে।
ভারতীয় ক্রিকেটকে বদলে দিয়েছিলেন সৌরভ। এই শতকের শুরুতে অধিনায়ক মোহাম্মদ আজহারউদ্দিনের ম্যাচ পাতানো কেলেঙ্কারির পর যখন ভারতীয় ক্রিকেট টালমাটাল, ঠিক তখনই শক্ত হাতে হাল ধরেছিলেন সৌরভ। তাঁর নেতৃত্বে ২১ টেস্ট জিতেছিল ভারত। সে সময় ভারতের সবচেয়ে সফল অধিনায়ক ছিলেন তিনি। এরপর মহেন্দ্র সিং ধোনির নেতৃত্বে বিশ্ব ক্রিকেটে রাজত্ব করেছে ভারতীয়রা। ভারতের সবচেয়ে সফল টেস্ট অধিনায়ক জিতেছেন ২৭টি টেস্ট।
কোহলি টেস্টে প্রথম অধিনায়কত্ব করেছিলেন অস্ট্রেলিয়ার বিপক্ষে ২০১৪ সালের ডিসেম্বরে। সেই সিরিজেই টেস্ট থেকে অবসর নেন ধোনি; পূর্ণ মেয়াদে দায়িত্ব পান কোহলি। এরপর থেকে ২৯টি টেস্টে দলকে নেতৃত্ব দিয়ে জিতিয়েছেন ১৯টিতে। শতকরা হিসেবে কোহলি অবশ্য এখনই ভারতের সেরা টেস্ট অধিনায়ক। ১০টির বেশি টেস্টে নেতৃত্ব দিয়েছেন—এমন অধিনায়কদের মধ্যে কোহলির শতকরা ৬৫.৫১ ভাগ ম্যাচই জিতেছেন।
আজ থেকে শুরু হওয়ার কথা ভারত বনাম শ্রীলঙ্কা প্রথম টেস্ট। ‘হওয়ার কথা’ বলা হচ্ছে, কারণ বৃষ্টির জন্য এখনো পিচ থেকে কাভারই সরানো হয়নি। শ্রীলঙ্কাকে হোয়াইট ওয়াশ করলেই সৌরভকে টপকে যাবেন কোহলি। বাড়াবাড়ি মনে হচ্ছে? কোহলির নেতৃত্বে এই দলই কিন্তু টানা আটটি টেস্ট সিরিজ জিতেছে! সূত্র: জি নিউজ।
কোহলি ভারতের ছয় সেরা টেস্ট অধিনায়ক




 


ম্যাচ


জয়


হার


ড্র




মহেন্দ্র সিং ধোনি


৬০


২৭


১৮


১৫




সৌরভ গাঙ্গুলি


৪৯


২১


১৩


১৫




বিরাট কোহলি


২৯


১৯


৩


৭




সুনীল গাভাস্কার


৪৭


৯


৮


৩০




মনসুর আলী খান পতৌদি


৪০


৯


১৯


১২




