
• টি–টোয়েন্টি সিরিজের শেষ ম্যাচে ৪ উইকেটে ২১০ রান করেছে শ্রীলঙ্কা।• ৭০ রান করেছেন কুশল মেন্ডিস।
 
সিলেটে প্রথম আন্তর্জাতিক ম্যাচ বাংলাদেশ দলে। কোথায় উৎ​সবের আবহ থাকবে, তা না সিরিজ বাঁচানোর চ্যালেঞ্জ! সেই চ্যালেঞ্জের মুখোমুখি হওয়া মাহমুদউল্লাহর দলকে শুরুতেই চুপসে দিয়েছিলেন দুই লঙ্কান ওপেনার দানুস্কা গুনাতিলকা ও কুশল মেন্ডিস। ১১তম ওভারে গুনাতিলকা ফিরে যাওয়ার আগে বাংলাদেশের বিপক্ষে এ সংস্করণে ওপেনিংয়ে শ্রীলঙ্কাকে উপহার দিয়েছেন সর্বোচ্চ ৯৮ রানের জুটি।  মাহমুদউল্লাহর কচিকাঁচা বোলিং স্কোয়াড কোনোভাবেই লঙ্কানদের রানের চাকা আর আটকাতে পারেনি।
দুই শ রান ছাড়িয়ে গেছে শ্রীলঙ্কার ইনিংস। গুনাতিলকা–মেন্ডিসের ৬৬ বলে ৯৮ রানের জুটির পর দ্বিতীয় উইকেটে ২৮ বলে ৫১ রানের জুটি উপহার দেন মেন্ডিস ও থিসারা পেরেরা। ১৬তম ওভারে পেরেরাকে ফিরিয়ে আন্তর্জাতিক অভিষেকে প্রথম উইকেট শিকার করেন আবু জায়েদ। কিন্তু ততক্ষ​ণে লঙ্কানদের স্কোর ২ উইকেটে ১৪৯। শেষ ৪ ওভারে আবু জায়েদ, মোস্তাফিজ ও সাইফউদ্দিনদের বেধড়ক পিটিয়েছেন শ্রীলঙ্কার ব্যাটসম্যানরা। এই ২৪ বলে তাঁদের সংগ্রহ ৫২ রান। দাশুন শানাকার ১১ বলে ৩০ রানের ‘টর্নেডো’ ব্যাটিংয়ে ভর করে শেষ পর্যন্ত ৪ উইকেটে ২১০ রানে থেমেছে শ্রীলঙ্কা​।
অথচ শুরুটা ভালো হতে পারত বাংলাদেশের। লঙ্কানদের ইনিংসে দ্বিতীয় ওভারের পঞ্চম বলে গুনাতিলকাকে স্টাম্পিংয়ের সুযোগ নষ্ট করেন উইকেটরক্ষক মুশফিকুর রহিম। এরপর চতুর্থ ওভারের শেষ বলে মিড অফে গুনাতিলকার ড্রাইভ ঝাঁপিয়ে পড়েও তালুবন্দি করতে পারেননি তামিম। দুবারই বোলার ছিলেন নাজমুল ইসলাম। লঙ্কানদের দুই ওপেনারকে এরপর আর পেছনে ফিরে তাকাতে হয়নি। গুনাতিলকা ফিরে যাওয়ার পর দলের ইনিংস টেনেছেন ৪২ বলে ৭০ রান করা মেন্ডিস। ৩ ছক্কা ও ৬ বাউন্ডারিতে দলের হয়ে সর্বোচ্চ রানের ইনিংস খেলেন এ ওপেনার। পেরেরার ১৭ বলে ৩১ এবং উপুল থারাঙ্গার ১৩ বলে ২৫ রানের ইনিংস দুই শ টপকে যাওয়ার পথে রেখেছে শ্রীলঙ্কাকে।
অবশ্য বাংলাদেশের বোলারদের অবদানও কম নয়। ১৭তম ওভার থেকে ২০ ওভার পর্যন্ত গড়ে প্রায় ১৬ রান করে দিয়েছেন বোলাররা। শুধু নাজমুল ইসলামের ওভারপ্রতি রান দেওয়ার গড়ই আটের নিচে। মোস্তাফিজ তাঁর ৪ ওভারে ৩৯ রান দিয়েছেন। বাকি চার বোলারই গড়ে দশের ওপরে রান দিয়েছেন।
সিরিজ বাঁচাতে ২১১ রান করতে ভালো শুরু চাই বাংলাদেশের। সে জন্য চোট কাটিয়ে ওপেনিংয়ে ফেরা তামিম ইকবাল বড় ভরসা। সিলেট আন্তর্জাতিক স্টেডিয়ামে সন্ধ্যা থেকে শিশির পড়ায় বল গ্রিপ করতেও সমস্যা হবে শ্রীলঙ্কার স্পিনারদের।
 
