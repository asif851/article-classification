
আইসিসি চ্যাম্পিয়নস ট্রফির বর্তমান চ্যাম্পিয়ন ভারত। ২০১৩ সালে ইংল্যান্ডের মাটি থেকেই তারা জিতে এসেছে শিরোপা। ১ জুন শুরু হতে যাওয়া এবারের টুর্নামেন্টও ইংল্যান্ডের মাটিতে। তাহলে এবারও চ্যাম্পিয়ন ভারত? কিংবদন্তি ভারতীয় অলরাউন্ডার কপিল দেবের বিশ্বাস অন্তত তা-ই।১৯৮৩ বিশ্বকাপজয়ী ভারত অধিনায়কের এই বিশ্বাসের ভিত্তি কোহলি-ধোনি-অশ্বিনদের সাম্প্রতিক ফর্ম। কপিলের দৃষ্টিতে বিরাট কোহলির ‘টিম ইন্ডিয়া’ একটা গোছানো দল, ‘তারা যেভাবে খেলছে তাতে অবশ্যই (চ্যাম্পিয়ন হওয়ার) সম্ভাবনা আছে। আমাদের দলটির সামর্থ্যে বিশ্বাস আছে আমার।’চার বছর আগে এজবাস্টনে ট্রফিজয়ী দলের নেতৃত্বে এসেছে বদল। মহেন্দ্র সিং ধোনির মুকুট এখন কোহলির মাথায়। তবে ধোনি, রবিচন্দ্রন অশ্বিনসহ আগের টুর্নামেন্টজয়ী দলের আটজনই আছেন এবারের দলে। আকস্মিকভাবে চোট বড় কোনো সমস্যা হয়ে না উঠলে এবারও ভারতই জিতবে বলে মনে করেন কপিল, ‘টুর্নামেন্টটি না জেতার কোনো কারণ দেখি না আমি।’ইংল্যান্ডের কন্ডিশনকেও অবশ্য মাথায় রেখেছেন কপিল, ‘আমি জানি ইংল্যান্ডের মাটিতে প্রতিপক্ষ কত কঠিন হয়। ভালো দিক হলো, সর্বশেষ ইংল্যান্ড সফরেও ভালো করেছি আমরা। এটা একটা সুবিধা।’গত পরশু সাবেক ভারতীয় অলরাউন্ডারের মোমের মূর্তি উন্মোচন করা হয়েছে দিল্লিতে। সেখানেই কপিল কথা বলেছেন চ্যাম্পিয়নস ট্রফিতে ভারতের সম্ভাবনা নিয়ে। টুর্নামেন্টে গ্রুপ পর্বেই পাকিস্তানের মুখোমুখি হবে ভারত। ৪ জুন বার্মিংহামের সেই ম্যাচে কপিল নিরঙ্কুশ ফেবারিট দেখছেন ভারতকেই।ভারতের বাইরে ইংল্যান্ডও কপিলের ফেবারিট। ২০১৫ বিশ্বকাপের গ্রুপ পর্বেই বিদায়ের পর বদলে গেছে ইংল্যান্ড দল। তার ওপর তারা খেলবে দেশের মাটিতে। কপিলের ভাষায়, ‘কোনো দলকেই আপনি বাদ দিতে পারেন না। কিন্তু ইংল্যান্ডের মাটিতে ইংল্যান্ড সব সময়ই কঠিন প্রতিপক্ষ। তারা দল হিসেবেও অনেক ভালো। আর অন্য সব দলের চেয়ে তো কন্ডিশনটা তারাই ভালো জানে।’ এএফপি।
 
