
সাকিব আল হাসান, রবিচন্দ্রন অশ্বিন কিংবা গ্লেন ম্যাক্সওয়েলরা বেশি প্রতিভাবান ইয়ান বোথাম, ইমরান খান, কপিল দেব আর রিচার্ড হ্যাডলিদের চেয়ে? একজন অন্তত তা-ই মনে করেন। আর সেই একজনটা কিন্তু এই সময়ের কোনো ক্রিকেটার নন। সর্বকালের সেরা অলরাউন্ডারদের একজন—কপিল দেব!এখনকার অলরাউন্ডারদের প্রতিভার প্রতি দারুণ সম্মান কপিলের। বলেছেন, ‘ইমরান, হ্যাডলি, বোথাম ও আমার উচিত নিজেদের সময় ভুলে বর্তমানের দিকে চোখ মেলে তাকানো।’ কোনো নির্দিষ্ট খেলোয়াড়ের নাম উল্লেখ না করেই কপিল বলেন, ‘এই তরুণেরা অনেক বেশি প্রতিভাবান। তারা আমাদের চেয়ে অনেক ভালো করছে। আমাদের উচিত এই প্রজন্মকে সম্মান করা।’
বেঙ্গালুরুতে একটি গলফ টুর্নামেন্টে অংশ নিতে গিয়ে সংবাদমাধ্যমের সঙ্গে আলাপচারিতায় এ কথাগুলো বলেছেন ভারতের প্রথম বিশ্বকাপজয়ী অধিনায়ক। একই সঙ্গে সমালোচনা করেছেন যাকে-তাকে অলরাউন্ডার তকমা লাগিয়ে দেওয়ার পদ্ধতি নিয়েও, ‘আমার মতে কমপক্ষে ৫০টি টেস্ট না হলে কোনো খেলোয়াড়কে সেরা অলরাউন্ডারের তালিকায় রাখা ঠিক নয়। দুই-একটা সিরিজ শেষেই কোনো ক্রিকেটারকে অলরাউন্ডার বানিয়ে দেওয়াটা অন্যায়।’এই মুহূর্তে ক্রিকেট দুনিয়ায় অনেকেই অলরাউন্ডার হিসেবে ভালো করছেন। সাকিব আল হাসান, রবিচন্দ্রন অশ্বিন, গ্লেন ম্যাক্সওয়েল—অনেকেই। কিন্তু নির্দিষ্ট কাউকে সেরা বলতে গিয়ে কপিল খুবই কূটনৈতিক, ‘এটা খুবই অন্যায় হবে, নির্দিষ্ট কাউকে সেরা বলে দেওয়া। বর্তমানের অলরাউন্ডারদের মধ্যে কাউকে আলাদা করে ইমরান, হ্যাডলি ও বোথামদের সঙ্গে দলে ফেলাও ঠিক হবে না।’ সূত্র: ইন্ডিয়ান এক্সপ্রেস।
