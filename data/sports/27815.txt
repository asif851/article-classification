
ক্রিস্টিয়ানো রোনালদো উদ্ধত? হামবড়া ভাব আছে তাঁর? দুর্জনেরা অনেক কিছুই বলতে পারেন। তবে লুইস ফেলিপে স্কলারির ধারণা একেবারেই অন্য রকম। ব্রাজিল কোচ বলছেন, রোনালদোর সঙ্গে কাজ করেই তিনি সবচেয়ে স্বাচ্ছন্দ্য বোধ করেছেন!লম্বা একটা সময় পর্তুগালের কোচ ছিলেন স্কলারি। ২০০৩ সালে স্কলারির অধীনেই পর্তুগাল জাতীয় দলে অভিষেক রোনালদোর। সেই সুবাদে রিয়াল মাদ্রিদ স্ট্রাইকারকে খুব কাছ থেকে দেখার অভিজ্ঞতা থেকে বললেন, ‘সবাই রোনালদোকে নিয়ে বাজে কথা বলে। তারা বলে সে এ রকম, সে সে রকম, কিন্তু আমার কাছে কাজ করার জন্য সে বিশ্বের সেরা খেলোয়াড়।’ কারণটাও ব্যাখ্যা করেছেন স্কলারি, ‘সে সব সময় প্রস্তুত। সব সময় নিজের সেরাটা দেওয়ার চেষ্টা করে, অন্য রকম কিছু করার চেষ্টা করে। সে সব সময়ই অন্য কারও মতোই পরিশ্রম করে।’কিন্তু রোনালদোকে নিয়ে সাধারণ্যে এত কথা হয় কেন? স্কলারি ব্যাপারটা দেখছেন এভাবে, ‘মানুষ বলে সে চুলে জেল লাগায়, নিজেকে সুদর্শন দেখাতে চায়। তার নারীপ্রীতি একটু বেশি। তাকে তার মতো থাকতে দিন। সে যেটাতে সেরা তাকে সেটা করতে দিন।’ খেলোয়াড়ি সামর্থ্যের সুনাম তো অনেকেই শুনেছেন। ফিফা-ব্যালন ডি’অর পুরস্কারের আগে স্কলারির এই শংসাপত্র রোনালদোর জন্য খারাপ নয় আসলে! ওয়েবসাইট।
