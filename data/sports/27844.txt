
প্রথম দল হিসেবে কোপা আমেরিকা শতবর্ষী বিশেষ আসরে কোয়ার্টার ফাইনাল নিশ্চিত করেছে কলম্বিয়া। ক্যালিফোর্নিয়ার রোজ বোলে হামেস রদ্রিগেজ ও কার্লোস বাক্কার গোলে উত্তেজনাপূর্ণ ম্যাচে প্যারাগুয়েকে ২-১ গোলে হারিয়েই শেষ আট নিশ্চিত হয় ২০০১ সালের শিরোপাজয়ীদের।
ম্যাচের ১২ মিনিটেই কলম্বিয়াকে এগিয়ে দিয়েছিলেন বাক্কা; কর্নার থেকে দারুণ এক হেডে গোল করে। ম্যাচের ৩০ মিনিটে কলম্বিয়াকে আবারও এগিয়ে দেন রিয়াল মাদ্রিদ তারকা রদ্রিগেজ। প্রথমার্ধেই গোলের সুযোগ পেয়েছিল প্যারাগুয়েও। কিন্তু দারিও লেজানোর শট দারুণ দক্ষতায় রুখে দেন কলম্বিয়া গোলকিপার ডেভিড ওসপিনা।২-০ গোলে পিছিয়ে থাকা প্যারাগুয়ে দ্বিতীয়ার্ধ শুরু করে মরিয়াভাবেই। পুরোটা সময়ই কলম্বিয়ার রক্ষণকে ব্যতিব্যস্ত রেখেছিলেন প্যারাগুয়ে ফরোয়ার্ডরা। গোলকিপার ওসপিনা দুর্দান্ত খেলেছেন। বেশ কয়েকটি সুযোগ তাঁর জন্যই হাতছাড়া হয় প্যারাগুয়ের। ৭১ মিনিটে ব্যবধান কমিয়ে এনে নাটকীয়তার ইঙ্গিতই দিয়েছিল প্যারাগুয়ে। কিন্তু শেষ পর্যন্ত দাঁতে দাঁত চেপেই শেষ হাসি কলম্বিয়ার। প্যারাগুয়ের গোলটি কিন্তু ছিল অসাধারণই। দূরপাল্লার শটে মুগ্ধতা-জাগানিয়া গোলটি করেন ভিক্টর আয়ালা।ব্যবধান কমিয়ে গোল শোধের লক্ষ্যে মরিয়া চেষ্টা চালিয়েছিল প্যারাগুয়ে। কিন্তু ৮১ মিনিটে অস্কার রোমেরো দ্বিতীয় হলুদ কার্ড দেখে মাঠ ছাড়লে ১০ জনের দলে পরিণত হয় তারা। এই সুযোগে কলম্বিয়া যেন কিছুটা নিশ্বাস ছাড়ার সুযোগ পায়। ৮৩ মিনিটেই ব্যবধান বাড়িয়ে নেওয়ার সুযোগ এসেছিল কলম্বিয়ার সামনে। কিন্তু এডউইন কারদোনার শটটি পোস্টে লেগে ফিরে আসে। আক্রমণ আর পাল্টা আক্রমণের শেষ কয়েক মিনিটের নাটকীয়তায় শেষ পর্যন্ত শেষ বাঁশি কলম্বিয়াকে এনে দেয় স্বস্তি।এদিকে দিনের অপর ম্যাচে কোস্টারিকাকে ৪-০ গোলে হারিয়েছে যুক্তরাষ্ট্র। ক্লিন্ট ডেম্পসির ৫০তম আন্তর্জাতিক গোলে এগিয়ে যাওয়া যুক্তরাষ্ট্রের পক্ষে অপর তিনটি গোল করেছেন জেরম জোনস, ববি উড ও গ্রাহাম জুসি। সূত্র: এএফপি।
