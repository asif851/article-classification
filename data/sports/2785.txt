
খেলা আগামীকাল। কিন্তু তার আগেই মুখোমুখি বাংলাদেশ ও পাকিস্তান ক্রিকেট দল! আসলে সিডনির যে শেরাটন অন দ্য পার্ক হোটেলে আছে পাকিস্তান, কাল দুপুরে ব্রিসবেন থেকে এসে বাংলাদেশ দলও উঠেছে সে হোটেলেই।বিসিবির খরচে ব্রিসবেনে দুই সপ্তাহের প্রস্তুতিপর্ব শেষ। সিডনিতে এসে কাল থেকে বাংলাদেশ দল ঢুকে পড়েছে বিশ্বকাপের মূল স্রোতে। কালকের দিনটা বিশ্রামে কাটানোর পর আজ বিকেলে সিডনি ক্রিকেট গ্রাউন্ডে অনুশীলন করবেন ক্রিকেটাররা, কাল সিডনি থেকে মুঠোফোনে এমনটাই জানালেন দলের মিডিয়া ম্যানেজার রাবীদ ইমাম। অবশ্য ব্যস্ততা আছে সকালেও। অধিনায়ক মাশরাফি বিন মুর্তজার আনুষ্ঠানিক সংবাদ সম্মেলন হবে আজ, হবে অন্য ক্রিকেটারদের উন্মুক্ত মিডিয়া সেশনও।পাকিস্তানের বিপক্ষে বাংলাদেশ দল কাল প্রথম অফিশিয়াল প্রস্তুতি ম্যাচটি খেলবে ব্ল্যাকটাউন অলিম্পিক পার্ক ওভালে। একই মাঠে আয়ারল্যান্ডের সঙ্গে দ্বিতীয় ও শেষ প্রস্তুতি ম্যাচটি হবে ১২ ফেব্রুয়ারি।
