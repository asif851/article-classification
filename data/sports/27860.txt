
বেন স্টোকসকে তাঁর চাই-ই। পইপই করে ফ্র্যাঞ্চাইজি মালিকদের বলে দিয়েছিলেন স্টিভ স্মিথ। বলেছিলেন, ‌‘এর জন্য নিলামে যা যা দরকার, তা-ই করবেন।’ ইংলিশ অলরাউন্ডারের জন্য ব্যাংকের ভল্ট না হোক রেকর্ড ভেঙে ফেলেছিল পুনে সুপারজায়ান্টস। আইপিএলের নিলামে ১৪ কোটি রুপি দাম উঠেছিল তাঁর। ২১ লাখ ৬০ হাজার ডলারের কাছাকাছি দাম ওঠা স্টোকস কাল বোঝালেন, কেন তিনি ‘মিলিয়ন ডলার বেবি’।
গুজরাট লায়নসের দেওয়া ১৬২ রানের লক্ষ্যে ব্যাট করতে নেমে দল যখন ঘোর বিপদে, তখনই যেন ঘুমন্ত আগ্নেয়গিরি জেগে উঠল স্টোকসের ভেতর থেকে। ৪২ রানে ৪ উইকেট হারিয়ে ফেলা দলকে ৫ উইকেটে জেতালেন ৬৩ বলে ১০৩ রানের অপরাজিত ইনিংসে। ৭টি চার মেরেছেন, ৬ ছক্কা।আট ম্যাচে এ নিয়ে তৃতীয়বার ম্যাচ সেরা হলেন। প্রতিবারই দলকে জিতিয়েছেন, ব্যাটে-বলে-ফিল্ডিংয়ে। এর আগে মূলত বোলিংয়ের জাদু দেখেছে আইপিএল। কাল দলের সবচেয়ে প্রয়োজনের সময় দেখল ব্যাটিংয়ের ঝলকানি। ম্যাচ শেষে অধিনায়ক স্মিথ বলেছেন, ‘ও নিজের দামটা আজ উশুল করে দিল।’দলে স্টোকসকে পেতে কতটা মরিয়া ছিলেন তাও জানালেন, ‘টি-টোয়েন্টিতে অলরাউন্ডাররা এত মূল্যবান, স্টোকস ব্যাট করে, বল করে, দুর্দান্ত ফিল্ডিংও। আমাদের দলে ও কী দারুণভাবে মানিয়ে গেছে দেখুন, বিশেষ করে মিচেল মার্শ যখন ছিটকে গেল। ওকে পেয়ে আমরা সত্যিই রোমাঞ্চিত। নিলামের আগে মালিকপক্ষকে বলেছিলাম, ওকে দলে নিতে যা যা করতে হয় করুন।’
