
• বিসিবি চাইছে আন্তর্জাতিক টি-টোয়েন্টিতে ফিরুক মাশরাফি বিন মুর্তজা। • মাশরাফির সিদ্ধান্ত এখনো না ফেরার দিকেই। • রাতারাতি মাশরাফির বিকল্প পাওয়া যাবে না, বললেন পেস বোলিং কোচ ওয়ালশ।
বিসিবি সভাপতি নাজমুল হাসানের চাওয়া, আন্তর্জাতিক টি-টোয়েন্টিতে ফিরবেন মাশরাফি বিন মুর্তজা। কিন্তু বাংলাদেশ ওয়ানডে অধিনায়কের কথা, ফিরলে তিনি টেস্টে ফিরবেন, টি-টোয়েন্টিতে তাঁর ফেরার আগ্রহ নেই বললেই চলে। মাশরাফির টি-টোয়েন্টিতে ফেরা না-ফেরা নিয়ে পেস বোলিং কোচ কোর্টনি ওয়ালশ অবশ্য বললেন, এটা নির্ভর করছে মাশরাফি ও নীতিনির্ধারকদের ওপর।
কদিন আগে দেশের মাঠে প্রতিটি সংস্করণে শ্রীলঙ্কার কাছে বাজেভাবে হারের পর বাংলাদেশ দলটা এলোমেলো। দলের এই সংকটে একজন মাশরাফির অনুপস্থিতি অনুভব করছেন বিসিবি সভাপতি। কিন্তু গত এপ্রিলে শ্রীলঙ্কা সফরে যে তিক্ত অভিজ্ঞতা হয়েছে মাশরাফির, যেভাবে বাধ্য হয়েছেন টি-টোয়েন্টি থেকে অবসর নিতে, তিনি আর ফিরতে চান না এ সংস্করণে। বিষয়টি কীভাবে দেখছেন ওয়ালশ, আজ জানতে চাওয়া হয়েছিল পেস বোলারদের বিশেষ অনুশীলন শেষে।
ক্যারিবীয় কিংবদন্তি বললেন, ‘সিদ্ধান্ত নেওয়ার ক্ষমতা যাদের আছে, এটি তাদের ওপর নির্ভর করছে। তবে এই সংস্করণে তার ভালো স্কিল আছে। সে এখন বাংলাদেশ দলে কী ভূমিকা পালন করবে, বিষয়টি নির্ভর করছে মাশরাফি ও নির্বাচকদের ওপর। যদি তাকে ফিরতেই বলা হয়, আশা করি সঠিক সিদ্ধান্তই নেবে। যদি সে ফেরে, আমি তাতে অবাক হব না। ও অনেক প্রতিভাবান।’
মাশরাফি যদি নিজের সিদ্ধান্তে অনড় থাকেন, আন্তর্জাতিক টি-টোয়েন্টিতে না ফেরেন, তাঁর বিকল্প বাংলাদেশে নেই, সেটিও মনে করিয়ে দিচ্ছেন ওয়ালশ, ‘রাতারাতি মাশরাফির বিকল্প পাওয়া যাবে না। তার স্কিল ও অভিজ্ঞতা আছে। এই তরুণেরা (আজ যাদের বিশেষ ক্যাম্প শুরু হয়েছে) তার ওই পর্যায়ে যেতে পারবে একটা নির্দিষ্ট সময় পার হলে। তবে স্কিলের উন্নতিতে কঠোর পরিশ্রম করতে তাদের সেভাবে তৈরি হতে হবে।’
