
দুরবস্থা শেষই হচ্ছে না ম্যানচেস্টার ইউনাইটেডের। এফএ কাপ, ক্যাপিটাল ওয়ান কাপের শিরোপা জয়ের লড়াই থেকে ইতিমধ্যেই ছিটকে পড়েছে রেড ডেভিলরা। প্রিমিয়ার লিগেও একই রকম খারাপ অবস্থা গতবারের শিরোপাজয়ীদের। নিজেদের শেষ ম্যাচে স্টোক সিটির বিপক্ষে ২-১ গোলে হেরে শিরোপা জয়ের আশা প্রায় শেষই হয়ে গেছে ইংল্যান্ডের শীর্ষ ধনী এ ক্লাবটির। এরই মধ্যে শোনা যাচ্ছে, আগামী গ্রীষ্মেই নাকি ওল্ড ট্রাফোর্ড ছেড়ে আবারও পুরোনো ঠিকানা আর্সেনালে ফিরতে পারেন দলের অন্যতম প্রধান খেলোয়াড় রবিন ফন পার্সি।গত মৌসুমে ম্যানচেস্টার ইউনাইটেডের শিরোপা জয়ের পেছনে বিশাল অবদান ছিল এই ডাচ স্ট্রাইকারের। ২৬টি গোল করে তিনিই ছিলেন লিগের সর্বোচ্চ গোলদাতা। এবারের মৌসুমেও ম্যানইউয়ের পক্ষে সর্বোচ্চ ৯টি গোল করেছেন ফন পার্সি। কিন্তু অ্যালেক্স ফার্গুসনের উত্তরসূরি ডেভিড ময়েস নাকি ঢেলে সাজানোরই চেষ্টা করছেন ম্যানচেস্টার ইউনাইটেডকে। সেই পরিকল্পনার অংশ হিসেবেই নাকি ছেড়ে দেওয়া হতে পারে ফন পার্সিকে।
হল্যান্ডের এই তারকা স্ট্রাইকারও নাকি খুব একটা স্বস্তি পাচ্ছেন না ওল্ড ট্রাফোর্ডে। ফার্গুসনের সঙ্গে যেমন সুসম্পর্ক ছিল, বর্তমান কোচ ময়েসের সঙ্গে তেমন সম্পর্ক গড়ে ওঠেনি। গত মৌসুমের শেষে ফার্গুসন আর সহকারী কোচ রেনে মুলেনস্টিনের বিদায়েও খানিকটা বিমর্ষ হয়ে পড়েছেন পার্সি। ডাচ কোচ মুলেনস্টিনের অনুরোধেই ২০১২ সালে আর্সেনাল থেকে ম্যানচেস্টার ইউনাইটেডে যোগ দিয়েছিলেন তিনি। ফলে আগামী মৌসুমে ফন পার্সিকে সত্যিই আর্সেনালে চলে যেতে দেখলে অবাক হওয়ার কিছু থাকবে না।
তবে পার্সিকে নিয়ে ময়েসের পরিকল্পনার অনেক কিছু নির্ভর করছে ওয়েইন রুনির ওপর। ইংল্যান্ডের এই তারকা স্ট্রাইকারও ম্যানচেস্টার ইউনাইটেড ছেড়ে দিতে পারেন—এমন গুজবও ইউরোপিয়ান ফুটবল অঙ্গনে অনেক দিন ধরেই চালু আছে। ময়েস নিশ্চয়ই একই সঙ্গে হাতছাড়া করতে চাইবেন না দলের প্রধান দুই স্ট্রাইকারকে। তাই যদি রুনির ওল্ড ট্রাফোর্ডে থাকা নিশ্চিত করতে পারেন, তাহলেই হয়তো ময়েস ছেড়ে দেবেন পার্সিকে।— গোল ডটকম
 
