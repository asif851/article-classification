
কদিন আগেও টি-টোয়েন্টিতে বাংলাদেশকে একেবারেই পেছনের বেঞ্চের ছাত্র মনে করত সবাই। এশিয়া কাপের ফাইনালে উঠে সবার সেই ধারণা ভোজবাজির মতোই পাল্টে দিয়েছেন আত্মবিশ্বাসে টইটুম্বুর মাশরাফিরা। ব্রিটেন-ভিত্তিক টিভি চ্যানেল স্কাই স্পোর্টস তো খুবই উচ্ছ্বসিত এশিয়া কাপে বাংলাদেশের পারফরম্যান্স দেখে। গতকাল চ্যানেলটির ওয়েবসাইটে প্রকাশিত এক প্রতিবেদনে তাই টি-টোয়েন্টি বিশ্বকাপেও বাংলাদেশের সম্ভাবনা নিয়ে ব্যক্ত করা হয়েছে দারুণ আশাবাদ। ক্রিকেটের ‘ছোট’ বিশ্বকাপে বাংলাদেশ কেন ভালো করবে, সেই বিশ্লেষণে চ্যানেলটি তুলে ধরেছে পাঁচটি বিষয়...তারুণ্যএবারের টি-টোয়েন্টি বিশ্বকাপে চমক হতে পারে বাংলাদেশের তারুণ্য। দুই পেসার তাসকিন আহমেদ ও মুস্তাফিজুর রহমানকে তুলে ধরা হচ্ছে সেই তারুণ্যের প্রতীক হিসেবে। শুধু তাই নয়, এই দুই খেলোয়াড় টি-টোয়েন্টি বিশ্বকাপে বাংলাদেশের তুরুপের তাস হতে পারেন বলছে স্কাই স্পোর্টস। তাসকিনকে ভেজানো হয়েছে একটু বেশিই প্রশংসায়। সর্বশেষ ওয়ানডে বিশ্বকাপে বাংলাদেশের সর্বোচ্চ উইকেট-শিকারি বোলার তিনিই। গ্রুপের শেষ ম্যাচে ইংল্যান্ডের বিপক্ষে তাঁর পারফরম্যান্সের (২/৫৯) কথাও উঠে এসেছে প্রতিবেদনে। মুস্তাফিজকেও দেওয়া হচ্ছে ‘লেটার মার্কস’। নিজের অভিষেক ওয়ানডেতেই ৫ উইকেট তুলে নিয়েছিলেন। পরের ম্যাচে ৬ উইকেট। ইতিহাসের প্রথম ক্রিকেটার হলেন মুস্তাফিজ, যিনি টেস্ট ও ওয়ানডে-দুই অভিষেকেই ম্যাচ সেরা। মুস্তাফিজ ও তাসকিনের সঙ্গে সাব্বির রহমানকেও বাংলাদেশের দিক থেকে সম্ভাবনাময় বলেছে স্কাই স্পোর্টস।সেই দিন আর নেইবাংলাদেশকে কোনোভাবেই এখন আর ছোট দল বলতে রাজি নয় স্কাই স্পোর্টস। শরীর থেকে ছোট দলের স্টিকারটা বাংলাদেশ ঝেড়ে ফেলেছে নিজেদের যোগ্যতা দিয়েই। তারই ধারাবাহিকতায় ২০১৫ ওয়ানডে বিশ্বকাপের কোয়ার্টার ফাইনালে পা রাখাটা বাংলাদেশের ক্রিকেট ইতিহাসের সেরা সাফল্য হয়ে আছে। বিশ্বকাপের পর ঘরের মাঠে একটি ওয়ানডে সিরিজও হারেনি বাংলাদেশ, যা আলাদাভাবে না বলে পারেনি স্কাই স্পোর্টস।
শ্রীলঙ্কা-পাকিস্তানের বিপক্ষে জয়এশিয়া কাপে শ্রীলঙ্কা ও পাকিস্তানের বিপক্ষে জয়ের কথা আলাদাভাবেই তুলে এনেছে স্কাই স্পোর্টস। এই দুটি জয় টি-টোয়েন্টি বিশ্বকাপে বাংলাদেশের সাফল্যের বড় প্রেরণা হতে পারে মনে করছে স্কাই স্পোর্টস।
উপমহাদেশীয় কন্ডিশনবাংলাদেশের ১৮ টি-টোয়েন্টি জয়ের ১১টিই এসেছে উপমহাদেশে। এই পরিসংখ্যান সামনে এনে চ্যানেলটি বলেছে, এবারের টি-টোয়েন্টি বিশ্বকাপ ভারতে হওয়ায় বাংলাদেশের ভালো করার সম্ভাবনা অনেকটাই বেড়ে গেছে।
সাকিব আল হাসানএশিয়া কাপে যদিও খুব ভালো করতে পারেননি সাকিব আল হাসান, তারপরও সাকিবকেই বাংলাদেশের সাফল্যের সারথি মানছে স্কাই। চ্যানেলটির বিশ্বাস, তর্কসাপেক্ষে সাকিব বাংলাদেশের ইতিহাসের সেরা ক্রিকেটার। সাকিবের টি-টোয়েন্টি অভিজ্ঞতাও ‘ছোট’ বিশ্বকাপে বাংলাদেশের গুরুত্বপূর্ণ অস্ত্র হয়ে উঠতে পারে।
