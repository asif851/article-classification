
ভারতীয় ধনকুবের লক্ষ্মী মিত্তালের সঙ্গে নাকি তাঁর যথেষ্ট ঘনিষ্ঠতা আছে। ঘনিষ্ঠতা আছে ভারতের বিখ্যাত ইলেকট্রনিক পণ্য প্রস্তুতকারী প্রতিষ্ঠান ভিডিওকন ও জেএসডাব্লিউ স্টিলের মতো করপোরেট হাউসের সঙ্গেও। আন্তর্জাতিক ক্রিকেটার হিসেবে নিজের ব্যাংক ব্যালান্সও মন্দ নয়। সব মিলিয়ে ভারতীয় ওয়ানডে অধিনায়ক মহেন্দ্র সিং ধোনি পরিকল্পনা করছেন আইপিএলে একটি নতুন ফ্র্যাঞ্চাইজির মালিক হওয়ার।নিজের আগ্রহের কথা ইতিমধ্যেই ভারতীয় ক্রিকেট বোর্ডের (বিসিসিআই) কাছে জানিয়ে দিয়েছেন তিনি। ২০১৩ সালের আইপিএলে স্পট ফিক্সিং কেলেঙ্কারির জের ধরে ইতিমধ্যেই এই প্রতিযোগিতায় খেলার অধিকার হারিয়েছে ধোনির নেতৃত্বাধীন দল চেন্নাই সুপার কিংস। একই কারণে নিষিদ্ধ হয়ে গেছে রাজস্থান রয়্যালসও। এই দুটির জায়গায় এখন নতুন ফ্র্যাঞ্চাইজি আহ্বান করেছে বিসিসিআই।আইপিএলে একটি দল কিনতে ভিত্তিমূল্য গুনতে হয় ৪০ কোটি রুপি। ধোনি বিসিসিআইকে জানিয়ে রেখেছেন, এই ভিত্তিমূল্য পরিশোধ করে গোটা একটি ক্রিকেট দল ​তৈরির আর্থিক সংগতি তাঁর আছে। বলেছেন, রাঁচিভিত্তিক বেশ কয়েকজন শিল্পপতির সঙ্গে এ ব্যাপারে যোগাযোগ করে ইতিবাচক সারাও নাকি তিনি পেয়েছেন। উল্লেখ করেছেন মিত্তাল গ্রুপও নাকি আইপিএলের ফ্র্যাঞ্চাইজি কিনতে আর্থিক তাঁকে অর্থ জোগানের আশ্বাস দিয়েছে। নিজের জন্মস্থান রাঁচির ফ্র্যাঞ্চাইজিটি কেনার ব্যাপারেই সর্বাধিক আগ্রহ তাঁর।এদিকে আইপিএলে দল কিনতে চেয়েছেন ভারতের ফ্র্যাঞ্চাইজিভিত্তিক ফুটবল লিগ আইএসএলে অ্যাটলেটিকো ডি কলকাতা দলের মালিক সঞ্জীব গোয়েনকা। কলকাতাভিত্তিক আরপিজি সঞ্জীব-গোয়েনকা গ্রুপের কর্ণধার এই শিল্পপতি আহমেদাবাদ, ইন্দোর কিংবা কানপুরের ফ্র্যাঞ্চা​ইজি কিনতে আগ্রহী। আইএসএলে সঞ্জীব গোয়েনকার অ্যাটলেটিকো-প্রকল্পের সঙ্গী সৌরভ গাঙ্গুলি। সূত্র: এনডিটিভি।
