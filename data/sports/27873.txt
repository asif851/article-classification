
চন্ডিকা হাথুরুসিংহে ফিরে আসছেন। আগামীকালের পর যেকোনো দিন তাঁকে ঢাকায় দেখা যাবে। তবে এই ফেরাটা দীর্ঘমেয়াদি হওয়ার সম্ভাবনা খুবই কম। হাথুরুসিংহে বাংলাদেশে আসবেন মূলত বিসিবির সঙ্গে তাঁর সম্পর্কটা আনুষ্ঠানিকভাবে চুকিয়ে ফেলতে। তবে বিসিবিও তাঁকে ২০১৯ বিশ্বকাপ পর্যন্ত রেখে দেওয়ার একটা শেষ চেষ্টা চালাবে। সূত্র জানিয়েছে, তাতে যদি হাথুরুসিংহে রাজি নাও হন, বিসিবি তাঁকে প্রস্তাব দেবে অন্তত শ্রীলঙ্কা সিরিজ পর্যন্ত থেকে যেতে। আগামী জানুয়ারিতে দুটি টেস্ট, দুটি টি-টোয়েন্টি এবং একটি তিন জাতি সিরিজ (তৃতীয় দল জিম্বাবুয়ে) খেলতে বাংলাদেশে আসার কথা শ্রীলঙ্কা দলের। হাথুরুসিংহের সঙ্গে সর্বশেষ যোগাযোগে কী কথা হয়েছে, কাল তা বলতে রাজি হননি বিসিবির প্রধান নির্বাহী কর্মকর্তা নিজাম উদ্দিন চৌধুরী। তবে বলেছেন, নতুন কোচ খুঁজতে নামার আগে বোর্ড হাথুরুসিংহের বিষয়টি শেষ করতে চায়। সেটি ইতিবাচক বা নেতিবাচকভাবেই হোক। 
গত সপ্তাহে জানা যায়, দক্ষিণ আফ্রিকার বিপক্ষে ওয়ানডে সিরিজের আগে বিসিবিকে নিজের পদত্যাগের ইচ্ছার কথা জানিয়েছেন কোচ। বিসিসি তা স্বীকারও করে। ঠিক কোন কারণে কোচের এমন সিদ্ধান্ত, তা এখনো খোলাসা করে কিছু বলেননি। ধারণা করা হচ্ছে, জাতীয় দলে সিনিয়রদের সঙ্গে দূরত্ব তৈরি আর নিজ দেশ শ্রীলঙ্কার কোচ হওয়ার সম্ভাবনা তৈরি হওয়ায় হয়তো সরে যাচ্ছেন।সিরিজ শেষে কোচ ছুটি কাটাতে এখন শ্রীলঙ্কাতেই আছেন। হাথুরু ফিরে এলে এ ব্যাপারে সিদ্ধান্তে পৌঁছাতে চায় বোর্ড।
