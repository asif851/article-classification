

বেসিন রিজার্ভের মাঠ বলতে গেলে পুরোটাই সবুজ। মাঝমাঠ থেকে উইকেট খুঁজে নিতে হলো রোলার দেখে। যে জায়গাটাতে বারবার রোলার আগে-পিছে করা হচ্ছে, সেটিই নিশ্চয়ই উইকেট।তাসকিন আহমেদের অভিষেক ওয়েলিংটনে হবে, নাকি ক্রাইস্টচার্চে, সেটি এখনো আনুষ্ঠিক ঘোষণার অপেক্ষায়। তবে সব ঠিকঠাক থাকলে অভিষেকটা তাঁর ওয়েলিংটনের প্রথম টেস্টেই হতে যাচ্ছে। নিউজিল্যান্ডের সবচেয়ে পুরোনো টেস্ট ভেন্যু বেসিন রিজার্ভের উইকেট দেখে সে কারণেই আজ চকচক করে উঠল ২১ বছর বয়সী এই পেসারের চোখ। সংবাদ সম্মেলনেও গোপন করেননি আনন্দটা, ‘বোলাররা উইকেট দেখে খুব খুশি। সবুজ ও শক্ত উইকেট। বোলিংয়ের জন্য ভালো। আমারও ভালো লাগছে। এই উইকেটে বোলিংটা উপভোগই করব।’ অভিষেক টেস্ট নিয়ে স্বপ্ন, রোমাঞ্চ সবারই থাকে। তাসকিনেরও আছে। তাসকিন এটিকে বলছেন স্বপ্নপূরণ—‘টেস্ট অভিষেক হলে একটা স্বপ্ন পূরণ হবে।’ তবে নিজের প্রথম টেস্টটা নিউজিল্যান্ডের মাটিতে হচ্ছে দেখেই তাসকিনের রোমাঞ্চটা অন্যদের চেয়ে বেশি, ‘নিউজিল্যান্ডের মতো কন্ডিশনে প্রথম টেস্ট খেলব, নিজেকে সৌভাগ্যবানই মনে হচ্ছে। তবে অন্য যেকোনো জায়গায় হলেও নিজেকে সৌভাগ্যবান ভাবতাম। কারণ, আমার টেস্ট খেলাটাই তো সৌভাগ্যের ব্যাপার।’তাসকিনের বিশ্বাস, নিজেদের সামর্থ্য অনুযায়ী বল করতে পারলে এই উইকেটে বাংলাদেশের বোলাররাও পারবেন কিউই ব্যাটসম্যানদের সমস্যায় ফেলতে, ‘আমাদের দলে বেশ কয়েকজন ভালো বোলার আছে। আমাদের বিশ্বাস, এই বোলিং-শক্তি নিয়ে আমরা ভালো কিছুই করব। আমরা যে সেটি পারি, তা আগেও প্রমাণ করেছি।’টেস্ট অভিষেক হয়তো এই সিরিজেই হয়ে যাচ্ছে, কিন্তু প্রথম শ্রেণির ক্রিকেট তাসকিন সর্বশেষ খেলেছেন ২০১৩ সালের ফেব্রুয়ারিতে। নেটের বাইরে লাল বলে বোলিং করার অভ্যাসটা তাঁর অনেক কম। দীর্ঘ পরিসরের ক্রিকেটের লম্বা স্পেলে বোলিং করার অভিজ্ঞতা তো তাসকিনের নেই বললেই চলে। ২৩টি ওয়ানডে ও ১৪টি আন্তর্জাতিক টি-টোয়েন্টি খেলা তাসকিন তবু আত্মবিশ্বাসী, ‘টেস্টে সুযোগ পেতে আমাকে কঠোর পরিশ্রম করতে হয়েছে। বিসিবি থেকে শুরু করে দলের কোচিং-স্টাফরা সবাই অনেক সাহায্য করেছেন। আমার জন্য আলাদা প্রোগ্রাম পর্যন্ত করা হয়েছে। সেগুলো অনুসরণ করে বোলিং করার সক্ষমতা অনেক বাড়িয়েছি।’ প্রথম শ্রেণির ক্রিকেটের অভিজ্ঞতা বেশি না থাকাটাকে সমস্যা হিসেবে দেখছেন না তাসকিন, ‘সত্যি বলতে কি, এটা নিয়ে আমি একদমই চিন্তিত নই। আমি যদি একটা প্রথম শ্রেণির ম্যাচও খেলতাম, সেখানেও আমাকে ১৫-২০ ওভার বল করতে হতো। তখনো আমি নিজের সেরা বোলিংটাই করতে চাইতাম। কাজেই আমি মাত্র ১০টি প্রথম শ্রেণির ম্যাচ খেলেছি, অন্যরা বেশি খেলেছে, এটি নিয়ে অতটা চিন্তিত নই। এটি খুব বড় প্রভাব ফেলবে বলে মনে করি না। আমি মাঠে শতভাগ দিয়ে বল করার চেষ্টা করব এবং মাঠের বাইরে নিজের যত্ন নেব।’
