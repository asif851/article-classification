
কখনো বিতর্কে জড়াননি। ডোপ থেকে দূরে থেকেছেন সব সময়। ট্র্যাকে বিশুদ্ধতার প্রতীক ধরা হয় যাঁকে, সেই উসাইন বোল্টের চোট নিয়েই কিনা কেউ কেউ সন্দেহ প্রকাশ করলেন। এটা কি সহজে নিতে পারেন জ্যামাইকান কিংবদন্তি! তাঁর হ্যামস্ট্রিংয়ের চোট যে সত্যি, সেটির প্রমাণ হিসেবে তাঁর বাঁ পায়ে করানো এক্স-রের প্লেটটিই দিয়ে দিয়েছেন সামাজিক যোগাযোগমাধ্যমে!
লন্ডন বিশ্ব অ্যাথলেটিকস চ্যাম্পিয়নশিপের শেষ দিন ছেলেদের ৪^১০০ মিটারের শেষ লেগে দৌড়াতে গিয়ে বাঁ পায়ের পেশিতে টান পড়ে তাঁর। তবু চেষ্টা করেছিলেন দৌড়টা শেষ করতে। সেটি করতে গিয়ে উল্টে পড়ে যান ট্র্যাকে। বিশ্ব চ্যাম্পিয়নশিপ শেষ হওয়ার পর কয়েক দিন লন্ডনেই থেকেছেন বোল্ট। নিয়মিত গিয়েছেন রাতের পার্টিতে। এ কারণেই তাঁর চোটটা নিয়ে প্রশ্ন ওঠে। শেষ লেগে বোল্ট বেশ পিছিয়ে পড়েছিলেন। নিন্দুকেরা বলছেন, এতটাই পিছিয়ে পড়েছিলেন যে, তাঁর জেতার সুযোগ ছিল না। নিজের ব্যর্থতা ঢাকতেই জ্যামাইকান স্প্রিন্টার চোট পাওয়ার ভান করেছিলেন!
বৃহস্পতিবার টুইটারে বোল্টের পোস্ট করা এক্স-রের প্লেট অবশ্য চোটের কথাই বলে। বাঁ পায়ের পেশিতে জখম সুস্পষ্ট। পোস্টটিতে স্প্রিন্টের রাজা দুই লাইন লিখেও দিয়েছেন, ‘সাধারণত আমি কখনোই আমার মেডিকেল রিপোর্ট জনসমক্ষে আনি না। কিন্তু আমি সত্যিই চোট পেয়েছি কি না, মানুষ এমন প্রশ্ন তোলায় দুঃখজনকভাবে আমাকে তা করতেই হলো।’ জানিয়েছেন, চোট কাটিয়ে পুরোপুরি ফিট হয়ে ওঠার জন্য তাঁকে তিন মাস পুনর্বাসন-প্রক্রিয়ায় থাকতে হবে। পরে অবশ্য বোল্ট টুইটার থেকে পোস্টটি মুছে দিয়েছেন। রয়টার্স, ডেইলি মেইল।
