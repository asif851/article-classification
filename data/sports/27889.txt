
স্পট ফিক্সিংয়ের দায়ে আইপিএল থেকে দুই বছরের জন্য নিষিদ্ধ হয়েছে চেন্নাই সুপার কিংস। সন্দেহের আঙুলটা মহেন্দ্র সিং ধোনির দিকেও উঠেছিল, কিন্তু সরাসরি ফিক্সিংয়ের অভিযোগ তোলার সাহস তখন কেউ করেনি। তবে এবার ধোনির বিরুদ্ধে উঠল আরও বড় অভিযোগ, আন্তর্জাতিক ক্রিকেটেই নাকি ম্যাচ পাতিয়েছেন ‘ক্যাপ্টেন কুল’!২০১৪ ইংল্যান্ড সফরের ভারতীয় দলের ম্যানেজার ছিলেন সুনীল দেব। ওই সফরের ওল্ড ট্রাফোর্ডের টেস্টটি নিয়ে তিনিই প্রশ্ন তুলেছেন। দিল্লির দৈনিক সান স্টার-এর কাছে তাঁর দাবি, তিনি শতভাগ নিশ্চিত যে ওই ম্যাচের ফল নির্ধারণে অন্য রকম ‘ভূমিকা’ ছিল ভারত অধিনায়কের। ম্যাচ শুরুর আগে মেঘলা আবহাওয়া, বৃষ্টি ও পেসবান্ধব উইকেট দেখে সেদিন সর্বসম্মতভাবে সিদ্ধান্ত নেওয়া হয়েছিল যে টসে জিতলে বোলিং নেবে ভারত। কিন্তু মাঠে নেমে সবাইকে অবাক করে ব্যাটিং নেন ধোনি। ফলটা হলো এই, মাত্র ৪৬.৪ ওভারে ১৫২ রানে অলআউট ভারত। ইনিংস ও ৫৪ রানে হেরে যায় ধোনির দল।সুনীল দেবের দাবি, শুধু ওল্ড ট্রাফোর্ডের ম্যাচেই নয়, ওই সফরের বেশ কিছু ম্যাচেই এমন রহস্যময় সিদ্ধান্ত নিয়েছেন ধোনি। তিনি নাকি তাঁর সন্দেহের কথা সঙ্গে সঙ্গেই জানিয়েছিলেন ভারতীয় ক্রিকেট কন্ট্রোল বোর্ডকে (বিসিসিআই)। তৎকালীন বোর্ড সভাপতি এন শ্রীনিবাসন বিষয়টি জানানোর জন্য ব্যক্তিগতভাবে তাঁকে ধন্যবাদও দেন, কিন্তু বোর্ড এ ব্যাপারে কোনো পদক্ষেপ নেয়নি।হঠাৎ করে কেন এ তথ্য জানানোর প্রয়োজনীয়তা অনুভব করলেন সুনীল? এত দিন কেন মুখ খোলেননি? সুনীলের যুক্তি, ‘তখন কেউ আমার কথা বিশ্বাস করত না। আর আমি প্রাণের ভয়েই কথাগুলো আগে বলিনি।’তবে আইপিএলের স্পট ফিক্সিং নিয়ে কাজ করা বিচারক মুকুল মুডগাল সুনীলের এ অভিযোগ উড়িয়ে দিয়েছেন। তাঁর ভাষায়, সঠিক প্রমাণ না থাকলে ম্যাচ পাতানোর অভিযোগ তোলা সম্ভব নয়। মজার ব্যাপার, সুনীল বর্তমানে দিল্লি ক্রিকেট অ্যাসোসিয়েশনের সচিব। তাই সান স্টার-এর প্রতিবেদকের কাছে ম্যাচ পাতানোর অভিযোগ তোলার পর আবার সতর্ক করে দিয়েছেন, যদি বিষয়টি তাঁর পক্ষে না আসে তাহলে তিনি বোর্ডের পক্ষেই থাকবেন! টাইমস অব ইন্ডিয়া।
