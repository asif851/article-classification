
এক দিন হাতে রেখেই ওয়েস্ট ইন্ডিজের বিপক্ষে টেস্ট জিতে নিল নিউজিল্যান্ড। জয়টা এসেছে ইনিংস ব্যবধানে—ইনিংস ও ৬৭ রানে। নিজেদের প্রথম ইনিংসে ১৩৪ রানে অলআউট হওয়ার পর নিউজিল্যান্ডের ৫২০ রানের পাহাড়ে চাপা পড়ে ক্যারিবীয়রা। দ্বিতীয় ইনিংসে ৩১৯ রান করেও সেটা যথেষ্ট হয়নি ইনিংস ব্যবধানে হার বাঁচাতে। তৃতীয় দিন শেষের দলীয় সংগ্রহের সঙ্গে মাত্র ১০৯ রান যোগ করেছেন ক্যারিবীয় ব্যাটসম্যানরা। শেষ ছয় উইকেট গেছে ছয় ওভারে; মাত্র ৬২ রান যোগ করে। তৃতীয় দিন শেষে উইন্ডিজদের আশা দেখাচ্ছিলেন ওপেনার কার্লোস ব্রাফেট। কিন্তু তিনি ৯১ রান করে আউট হলে ম্যাচ থেকে ছিটকে পড়ে ওয়েস্ট ইন্ডিজ। নিউজিল্যান্ডের ৫২০ এসেছিল কলিন ডি গ্র্যান্ডহোম আর টম ব্ল্যান্ডেলের সেঞ্চুরিতে। ওয়েস্ট ইন্ডিজ প্রথম ইনিংসে নাকাল হয় নিল ওয়েগনারের শর্ট বল তোপে। ৭ উইকেট নিয়েছেন তিনি। দ্বিতীয় ইনিংসে সাবধানী হয়েও শেষরক্ষা হয়নি ওয়েস্ট ইন্ডিজের। ক্রেইগ ব্রাফেট ও হেটমায়েরের ব্যাটে ম্যাচ বাঁচানোর স্বপ্ন দেখেছিল উইন্ডিজরা। কিন্তু এই জুটি ভাঙতেই মুখথুবড়ে পড়ে ক্যারিবীয়রা। ৬২ রান তুলতেই গিয়েই বাকি লেজটুকু ছেঁটে দিয়েছেন ওয়েগনার। দুটি উইকেট করে নিয়েছেন নিল ওয়েগনারের, ট্রেন্ট বোল্ট ও গ্র্যান্ডহোম। অন্য উইকেটটি মিচেল স্যান্টনারের। শিরমন হেটমায়ের করেছেন ৬৬ রান। ম্যাচে ৯ উইকেট নিয়ে ম্যাচসেরা ওয়েগনার। সিরিজের দ্বিতীয় টেস্ট ৯ ডিসেম্বর হ্যামিলটনে।
