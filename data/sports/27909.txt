
বছর দু-এক আগের টি-টোয়েন্টি বিশ্বকাপের গ্রুপপর্ব থেকে পাকিস্তান বাদ পড়ার পর তাঁকে অধিনায়ক করা হয়েছিল। ত্রাতা হয়ে এসে দলকে উদ্ধার করবেন শহীদ আফ্রিদি, এমনটাই হয়তো আশা ছিল পাকিস্তান ক্রিকেট সংশ্লিষ্ট সবার।আরেকটি বিশ্বকাপ দুয়ারে কড়া নাড়ছে। কিন্তু তার আগে হঠাৎ করেই যেন সেই ‘ত্রাতা’র সামর্থ্য নিয়ে শঙ্কা দেখা দিয়েছে পাকিস্তানে। আফ্রিদিই দলকে মার্চ থেকে ভারতে শুরু হতে যাওয়া জেতাতে পারবেন কি না এ নিয়ে দেখা দিয়েছে সংশয়। তবে বিষয়টি নিয়ে এত এত প্রশ্ন—আফ্রিদি যেন হাঁপিয়ে উঠেছেন। গতকালের ঘটনা তো আগ্নেয়গিরির বিস্ফোরণ ঘটাল। অধিনায়কত্ব নিয়ে প্রশ্ন তোলায় সাংবাদিকের ওপর রেগেমেগে সংবাদ সম্মেলন থেকেই বেরিয়ে গেলেন পাকিস্তানের টি-টোয়েন্টি অধিনায়ক।
২০০৯ টি-টোয়েন্টি বিশ্বকাপে সেমিফাইনাল ও ফাইনালে দুর্দান্ত অলরাউন্ড পারফরম্যান্সে পাকিস্তানকে বিশ্বসেরা করেছিলেন আফ্রিদি। তার পুরস্কার হিসেবেই হয়তো, বিশ্বকাপের পরপরই তাঁকে টি-টোয়েন্টির অধিনায়ক করা হয়। অবশ্য ২০১০ বিশ্বকাপে পাকিস্তান সেমিফাইনালে খেললেও আফ্রিদির অধিনায়কত্বের রেকর্ডটা খুব একটা তৃপ্তি দিচ্ছে না পাকিস্তানকে। দুই দফায় মোট ৩২টি টি-টোয়েন্টিতে পাকিস্তানের অধিনায়ক ছিলেন আফ্রিদি, তাতে পরাজয়ের সংখ্যাই বেশি। জয় ১৫, হার ১৬, একটি ম্যাচে কোনো ফল আসেনি।তবে এ নিয়ে এত সমালোচনায় কিছুটা বিরক্ত আফ্রিদি। লাহোরে গাদ্দাফি স্টেডিয়ামে পাকিস্তান দলের ক্যাম্প চলছে। সেখানে গতকাল পাকিস্তানের দুনিয়া টিভির এক সাংবাদিকের প্রশ্নে বিরক্তিটা আর আড়াল করতে পারলেন না। ‘আপনার অধীনে তো পাকিস্তান বেশির ভাগ টি-টোয়েন্টিই হেরেছে, এবার বিশ্বকাপ জিততে নতুন কী করবেন?’ সাংবাদিকের প্রশ্নটা একদমই পছন্দ হয়নি আফ্রিদির। ঠোঁটে হাসি যদিও ধরে রেখেছেন, তবে মুখের ভাষায় ঠিকই আক্রমণ করলেন। সাংবাদিককে বললেন, ‘আপনার কাছ থেকে তো এমন জঘন্য প্রশ্নই আশা করেছিলাম। কেউ পরের প্রশ্নটা করুন প্লিজ।’অনেকটা যেন ‘দেজা ভ্যু।’ গত নভেম্বরেও এই একই সাংবাদিক আফ্রিদিকে একই প্রশ্ন করেছিলেন, আফ্রিদিও তখনো নাকি একই উত্তর দিয়েছিলেন। তবে এবার এতটুকু বলেই সংবাদ সম্মেলন থেকে বেরিয়ে যান আফ্রিদি। সাংবাদিকেরা নাকি এরপর গাদ্দাফি স্টেডিয়ামের বাইরে বসে আফ্রিদির নামে স্লোগান দিয়েছিলেন। লাহোরে পাকিস্তান দলের ক্যাম্পের খবর দেওয়াও বর্জন করেন।তবে আজ আফ্রিদি নিজে এই ঘটনায় নিজের দায় স্বীকার করে নিজের অবস্থান ব্যাখ্যা করেছেন। ৩৫ বছর বয়সী বললেন, ‘সব সময় সবাইকে সম্মান করি আমি। অন্যদের কাছ থেকেও তাই সম্মান প্রত্যাশা করি।’ ব্যাখ্যা দিলেন অধিনায়কত্ব নিয়ে প্রশ্নেরও, ‘আমার অধিনায়কত্বেই দল দুই নম্বরে উঠে এসেছিল। ইংল্যান্ডের সঙ্গে কিছু কিছু ভুলের কারণে আমরা হেরেছি। এর প্রভাব আমাদের র‍্যাঙ্কিংয়ে পড়েছে।’পাকিস্তান ক্রিকেট বোর্ড চেয়ারম্যান শাহরিয়ার খানও এই ঘটনাকে অপ্রত্যাশিত জানিয়ে বললেন, ‘এমন কিছু ঘটা উচিত ছিল না। আমরা বিষয়টি দেখব। তবে আমার মনে হয় না এটা তেমন বড় কিছু।’আগামী ১০ জানুয়ারি তিন টি-টোয়েন্টি ও তিন ওয়ানডে খেলতে নিউজিল্যান্ড যাচ্ছে পাকিস্তান। প্রথমটি শুরু হবে ১৫ জানুয়ারি থেকে। এই সফরে দল র‍্যাঙ্কিংয়ে উন্নতি আনবে বলে নিজের বিশ্বাসের কথা জানালেন আফ্রিদি। এএফপি।
