
অনেক দিন ধরে ছিলেন নিজের ছায়া হয়ে। মানে আর দশজন ডিফেন্ডারের মতোই মন ছিল স্রেফ রক্ষণকাজে। পরশু আবার ফিরে পেলেন ‘আসল’ চেহারা। সেই ভয়ংকর পেপে!লাল কার্ড আর বিতর্ক তাঁর প্রতিশব্দ হয়ে আছে অনেক দিনই। লা লিগায় গেটাফে মিডফিল্ডার ফ্রান্সিসকো ক্যাসকুইরোকে লাথি দিয়ে, মাড়িয়ে ১০ ম্যাচ নিষিদ্ধ হয়েছিলেন ২০০৯ সালে। মাথা গরম করে নিজে ডুবেছেন, দলকেও ডুবিয়েছেন অসংখ্যবার। তবে মনে হচ্ছিল, নিজেকে শুধরে নিচ্ছেন ধীরে ধীরে। ২০১১ সালের ১৮ ডিসেম্বর, লা লিগায় সেভিয়ার বিপক্ষে ম্যাচটির পর আর কোনো লাল কার্ড দেখেননি। এই আড়াই বছরে যদিও ক্লাব আর জাতীয় দল মিলিয়ে হলুদ কার্ড দেখেছেন ৩৮টি, তবু লাল কার্ড তো নয়! জন্ম দেননি বড় কোনো বিতর্কেরও।কিন্তু ভেতরে পোষ মানিয়ে রাখা আগের পেপে বেরিয়ে এল সবচেয়ে বড় মঞ্চেই। জার্মানির বিপক্ষে পরশু বল দখলের লড়াইয়ে যেভাবে মুলারের মুখে হাত চালিয়েছিলেন, কার্ড পেতে পারতেন তাতেই। রেফারি-লাইনসম্যানের চোখ এড়িয়ে যায় ঘটনাটি । কিন্তু যেচে নিজের সর্বনাশ ডেকে না আনলে তিনি আর পেপে কেন! মুলার যখন মুখে হাত চেপে হাঁটু গেড়ে বসে, গজরাতে গজরাতে গিয়ে পেপে ঢুস মেরে বসলেন মুলারের মাথায়। জিনেদিন জিদানের সেই ঢুসের মতো নয়, মৃদু টোকা। কিন্তু খেলাটা তো আর রাগবি-কাবাডি নয়! লাল কার্ড তো পেয়েছেনই, বহিষ্কৃত থাকতে পারেন তিন ম্যাচ। সে ক্ষেত্রে পেপের বিশ্বকাপ অভিযানের সমাপ্তি আপাতত ধরে নেওয়া যায়।পর্তুগিজরা অবশ্য দায় দিচ্ছেন মুলারের অতি-অভিনয়কে। মুলারের নাটকীয় অভিব্যক্তিতেই নাকি পকেট থেকে লাল কার্ড বের করেছেন রেফারি। তবে হ্যাটট্রিকের ম্যাচে স্বাভাবিকভাবেই ‘অভিনেতা’ তকমা মেনে নেননি মুলার, ‘তাই নাকি? তাহলে তো টিভি রিপ্লে দেখতে হয়! আমার তো মনে হলো কেউ আমাকে ঘুষি মেরেছে এবং আসলে সেটাই হয়েছে! এরপর কী হয়েছে, বলতে পারব না। আমার আচরণ কেমন ছিল পুরো বলতে পারব না, তবে আমি কাউকে উসকানি দিইনি।’পেপেকে অবশ্য উসকানোর প্রয়োজনও হয় না, নিজেই উসকে থাকেন! রয়টার্স, ওয়েবসাইট। 
