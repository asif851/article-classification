
ব্যাটসম্যান হিসেবে ডেভিড ওয়ার্নার ভয়ংকর। আচরণেও যে কম ‘মারকুটে’ নন তিনি, সেটা বুঝিয়ে দিচ্ছেন প্রতিনিয়ত। টুইটারে যাচ্ছেতাই ভাষায় আক্রমণ করায় গত মাসে জরিমানা গুনতে হয়েছে তাঁকে। এক মাস যেতে না যেতেই আরেক কাণ্ড ঘটালেন অস্ট্রেলীয় এই ক্রিকেটার।এবারের অভিযোগ আরও গুরুতর। বার্তা সংস্থা রয়টার্স জানিয়েছে, মদ খেয়ে ইংল্যান্ডের জাতীয় এক ক্রিকেটারকে শারীরিকভাবে আক্রমণ করেছেন ওয়ার্নার। আসল অ্যাশেজ শুরুর আগেই পানশালায় অস্ট্রেলিয়া-ইংল্যান্ড দ্বৈরথ হয়ে গেছে একচোট! আচরণবিধি লঙ্ঘন করায় নিউজিল্যান্ডের বিপক্ষে আজকের চ্যাম্পিয়নস ট্রফির ম্যাচে রাখা হয়নি ওয়ার্নারকে।এক ম্যাচ নিষেধাজ্ঞার ওপর দিয়েই ওয়ার্নার পার পেয়ে যাচ্ছেন, এমনটা অবশ্য নয়। ক্রিকেট অস্ট্রেলিয়া জানিয়ে দিয়েছে, রোববার সকালে ইংলিশ এক ক্রিকেটারের ওপর ওয়ার্নারের চড়াও হওয়ার ঘটনাটি বিশদভাবে খতিয়ে দেখা হবে। শুনানির তারিখ বা স্থান এখনো নির্ধারিত হয়নি। তবে শুনানির আগে ব্যাপারটি নিয়ে কোনো মন্তব্য করবে না বোর্ড।ইংলিশ গণমাধ্যমের খবর, তরুণ ইংলিশ ব্যাটসম্যান জো রুটকে শারীরিকভাবে আক্রমণ করেন ওয়ার্নার। আক্রমণের শিকার ক্রিকেটারের নাম উল্লেখ না করলেও একই অভিযোগ করেছে ইংল্যান্ড ক্রিকেট বোর্ডও। ইসিবির বিবৃতিতে বলা হয়, অস্ট্রেলিয়ার বিপক্ষে ইংল্যান্ডের ৪৮ রানের জয়ের পর বার্মিংহামের একটি পানশালায় ইংল্যান্ড দলের এক সদস্যকে বিনা উসকানিতে শারীরিকভাবে লাঞ্ছিত করেন ওয়ার্নার।
রয়টার্স জানায়, ওয়ার্নার এরই মধ্যে নিজের দোষ স্বীকার করে ক্ষমা চেয়েছেন। লাঞ্ছনার শিকার ক্রিকেটারও নাকি তাঁকে ক্ষমা করে দিয়েছেন। তবে ক্রিকেট অস্ট্রেলিয়া ওয়ার্নারকে বিন্দুমাত্র ছাড় দেবে বলে মনে হয় না।
