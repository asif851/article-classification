
বিপিএলের তৃতীয় আসর মাঠে গড়াচ্ছে আগামী ২২ নভেম্বর। ২৪ নভেম্বর অনুষ্ঠিত হবে প্রতিযোগিতার উদ্বোধনী ম্যাচ। আজ বুধবার মিরপুর শেরেবাংলা স্টেডিয়ামে আয়োজিত এক সংবাদ সম্মেলনে দেশের একমাত্র ঘরোয়া টি-টোয়েন্টি প্রতিযোগিতা শুরুর দিনক্ষণ ঘোষণা করা হয়।বিপিএলের এবারের আসরে অংশ নেবে ছয়টি দল। ঢাকা, চট্টগ্রাম, সিলেট, রংপুর, বরিশাল ও কুমিল্লা—এই ছয়টি দলের মালিকানাও আজ একই সংবাদ সম্মেলনে ঘোষণা করা হয়।এবারের বিপিএলে ঢাকার ফ্র্যাঞ্চাইজি পেয়েছে বেক্সিমকো গ্রুপ। গত দুই বিপিএলে বরিশালের মালিক আলিফ গ্রুপ এবার কিনেছে সিলেটের মালিকানা। রংপুরের দলটি কিনেছে আই স্পোর্টস। কুমিল্লার মালিক হচ্ছে রয়্যাল স্পোর্টস। বরিশালের ফ্র্যাঞ্চাইজি এবার গেছে এক্সিওমের দখলে, চট্টগ্রামেরটা পেয়েছে ডিবিএল গ্রুপ।
এবারের বিপিএল বিভাগ-ভিত্তিক না হয়ে সিটি করপোরেশন-ভিত্তিক হচ্ছে বলেই পাঁচটি বিভাগীয় সদরের সঙ্গে কুমিল্লার উপস্থিতি। রাজশাহী ও খুলনার জন্য কোনো প্রতিষ্ঠান আগ্রহী হয়নি বলেই ঘরোয়া ক্রিকেটের কোনো আসরে এই প্রথমবারের মতো নেই এই দুটি বিভাগ।তৃতীয় বিপিএলর টাইটেল স্পনসর ও স্টেডিয়াম-রাইট পেয়েছে বিআরবি কেবলস।
