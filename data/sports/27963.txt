

লিওনেল মেসির বিয়ে নিয়ে বেশ শোরগোল পড়েছিল আর্জেন্টিনায়। ফুটবল বিশ্বেও। আর্জেন্টিনার এক পত্রিকা তো প্রথমে এটিকে ‘শতাব্দীর সেরা বিয়ে’ ঘোষণা দেওয়ার পর উচ্ছ্বাসে ভেসে গিয়ে ‘সহস্রাব্দের সেরা বিয়ে’ লিখে দিয়েছে। তা বিয়ের জৌলুশ কম ছিল না। আর সেই বিয়েতে কিনা দাওয়াত পেলেন না ডিয়েগো ম্যারাডোনা! মেসি কি তবে আপন ভাবেন না তাঁকে?
মেসিকে এখনো নিজের অনেক কাছেরই ভাবেন আর্জেন্টিনার মহানায়ক। মেসির বিয়েতে কাছ থেকে বর-বধূকে আশীর্বাদ করার ইচ্ছা যে ছিল, সেটাও জানিয়েছেন। সেই আক্ষেপ থেকে ম্যারাডোনা বলছেন, মেসি নিশ্চয়ই বিয়ের কার্ড পাঠিয়েছিল তাঁকে। কিন্তু কার্ডটা হারিয়ে গেছে মাঝপথে কোথাও!
ম্যারাডোনা বলেছেন, ‘মেসিকে শুভকামনা জানাই। ও জানে, ওকে আমি কত ভালোবাসি। আমাকে পাঠানো ওর বিয়ের কার্ডটা নিশ্চয়ই মাঝপথে কোথাও হারিয়ে গেছে। তা হোক, এমন নয় এর জন্য মেসিকে আমি আর আগের মতো ভালোবাসব না। ও অসাধারণ খেলোয়াড়। মানুষ হিসেবেও অসাধারণ।’
