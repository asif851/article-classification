
কুয়াশা আর ধোঁয়া মিললে তবে তাকে বলে ধোঁয়াশা। শব্দটা আরেকটা অর্থে ব্যবহৃত হয়—যখন কোনো কিছু নিয়ে দেখা দেয় সংশয় বা বিভ্রান্তি। আগামীকালের ব্রাজিল-আর্জেন্টিনা ম্যাচে আক্ষরিক অর্থেই ধোঁয়াশা নিয়ে ‘ধোঁয়াশা’র সৃষ্টি হয়েছে।ব্রাজিল-আর্জেন্টিনা মুখোমুখি মানেই মহারণ। হোক না সেটা নিখাদ প্রীতি ম্যাচ। দুই বন্ধু মেসি-নেইমারও আরও একবার মুখোমুখি। ফলে কাল বেইজিংয়ের প্রীতি ম্যাচ নিয়ে অন্য রকম একটা কৌতূহল তো আছেই ফুটবলবিশ্বের। বেইজিংও রীতিমতো জ্বরে আক্রান্ত। কিন্তু চীনের রাজধানী শহরটির পরিবেশ দূষণের ফলে সৃষ্ট প্রতিকূল আবহাওয়া কালকের ম্যাচটিকে ঠিকমতো হতে দেবে কি না, হলেও ব্রাজিল-আর্জেন্টিনা মহারণের উত্তাপ পুরোমাত্রায় মিলবে কি না, এ নিয়ে সংশয় আছে।এরই মধ্যে ব্রাজিল কোচ কার্লোস দুঙ্গা বেইজিংয়ের আকাশে ধেয়ে আসা ধোঁয়াশা নিয়ে হতাশা প্রকাশ করেছেন। দুঙ্গা জানিয়েছেন, কালকের ম্যাচে কোনো খেলোয়াড়কেই বেশিক্ষণ মাঠে তিনি রাখতে চান না স্বাস্থ্যগত ঝুঁকির কথা ভেবে। ফলে প্রীতি ম্যাচে একাধিক খেলোয়াড়কে বদলি করানোর সুবিধা তিনি নেবেন। সাধারণত প্রীতি ম্যাচগুলোতে আয়োজকেরা শর্ত বেঁধে দেয়, বড় তারকাদের কমপক্ষে কত মিনিট মাঠে খেলাতে হবে সে ব্যাপারে। এমন কোনো বাধ্যবাধকতা না থাকলে কালকের ম্যাচে হয়তো খুব বেশিক্ষণ বেইজিংবাসীর তৃষিত চক্ষুকে ফুটবল সুধা পান করাতে পারবেন না মেসি-নেইমার।এ ব্যাপারে ব্রাজিলের খেলোয়াড়েরা আর্জেন্টিনার তুলনায় বেশি উচ্চকিত। স্ট্রাইকার রবিনহো তো বলেই দিয়েছেন, ‘ঠিকমতো নিঃশ্বাসই নিতে পারছি না। আমার গলা শুকিয়ে আসছে। মনে হচ্ছে আবর্জনার জঞ্জালে আগুন ধরানো হয়েছে, আর তারই পাশে দাঁড়িয়ে আছি। গরম ধোঁয়ার মতো লাগছে বাতাস।’এমন আবহাওয়া দেখে যে অভ্যস্ত নন, সেটা বোঝা গেছে ফিলিপ্পে কৌতিনহোর কথায়, ‘আবহাওয়া বড্ড অদ্ভুত। কখনো কখনো দিনের বেলায়ও মনে হবে এখন যেন মাঝরাত্রি। খুবই ধুলোময়।’আর দুঙ্গা তো বলেই দিয়েছেন, ‘বেইজিংয়ের দূষণ ব্রাজিল-আর্জেন্টিনা দুদলের জন্যই খারাপ। এটা কীভাবে সবচেয়ে ভালো উপায়ে সামলানো যায়, আমাদেরকে সেই চেষ্টাই করতে হবে। আবহাওয়া পাল্টানোর ক্ষমতা তো আর আমাদের নেই। তবে আমাদের পরিকল্পনা হলো অনেকগুলো বদলি খেলোয়াড় নামানো। যেন কেউ বেশি ক্ষতিগ্রস্ত না হয়।’ সূত্র: এএফপি।
