
ঘটনাটিকে তুলনা করা হচ্ছে সেই গেইল-কাণ্ডের সঙ্গে। যদিও ভিডিওটা দেখলে ক্রিস গেইলও হয়তো লজ্জা পাবেন। টিভিতে সরাসরি সাক্ষাৎকার দেওয়ার সময় ফ্রান্সের টেনিস খেলোয়াড় ম্যাক্সিমে আমু এক নারী সাংবাদিককে ঘাড় ও কাঁধে হাত রেখে জোরে চেপে ধরে চুমু খাওয়ার চেষ্টা করেন। এমন আচরণ করায় ফ্রেঞ্চ ওপেন চত্বরেই নিষিদ্ধ করা হয়েছে ২১ বছর বয়সী ওই খেলোয়াড়কে। ঘটনাটি ঝড় তুলে দিয়েছে ফ্রান্সে, টেনিস বিশ্বে।
গত বছর জানুয়ারিতে গেইল বিগ ব্যাশের ম্যাচ চলার সময় নেটওয়ার্ক টেন-এর সাংবাদিক মেল ম্যাকলাফলিনকে তাঁর প্রশ্নের উত্তর না দিয়ে বলেছিলেন, ‘তোমার চোখ জোড়া তো খুব সুন্দর। আশা করি, আজকে আমরা জিতব, তারপর দুজনে মিলে একটা ড্রিংক নেওয়া যাবে। না না এত লজ্জা পেয়ো না।’ গেইল শেষে ‘বেইবি’ শব্দটাও উচ্চারণ করেন। তখনই তিনি শালীনতার সীমা ছাড়িয়ে গিয়েছিলেন বলে সমালোচনার ঝড় উঠেছিল।আমু যা করেছেন, তা এর চেয়েও কুৎসিত। বাছাইপর্ব পেরিয়ে চূড়ান্ত পর্বে জায়গা করে নিয়েছিলেন। ফলে তাঁকে নিয়ে ফ্রান্সে আগ্রহ ছিল। প্রথম রাউন্ডে বাদ পড়েন যদিও। ম্যাচের শেষে ভক্তদের সঙ্গে ছবি তুলছিলেন আমু। ইউরোস্পোর্টের সাংবাদিক ম্যালি থমাস এ সময় তাঁর পাশ থেকে ‘লাইভ’ করছিলেন। স্টুডিওতে চলছিল আলোচনা।প্রতিক্রিয়া নিতে থমাস এগিয়ে গেলে আমু বাঁ হাত কাঁধে তুলে দিয়ে চেপে ধরেন। থমাসের বিব্রত ভঙ্গি দেখেন হুঁশ হয়নি। এ সময় দুবার জোর করে চুমু খাওয়ার চেষ্টা করেন। থমাস কোনোমতে নিজেকে বাঁচানোর চেষ্টা করছিলেন মুখ সরিয়ে। আমু তখন আরও জোরে ঠেসে ধরে চুমু খাওয়ার চেষ্টা করেন। বিষয়টি খুবই দৃষ্টিকটু ছিল। থমাসের জন্য তা অপমানজনক, শারীরিকভাবে লাঞ্ছিত হওয়া।ক্ষুব্ধ থমাস পরে বলেছেন, ‘এটা খুবই অপ্রীতিকর ছিল। যদি সরাসরি সম্প্রচারের ব্যাপারটা না থাকত, আমি ওর মুখে ঘুষি মেরে বসতাম।’পুরো ঘটনা চলার সময় স্টুডিওর অতিথিরা হাসছিলেন। এটি নিয়েও দেখা দিয়েছে ক্ষোভ। ফ্রান্সের রাজনীতিবিদ সেসিল দুফলো টুইট করেছেন, ‌‌‌‌‌‘আমু ওনাকে জোর খাটিয়ে চুমু খেয়েছে, তিনি বাঁচার চেষ্টা করছিলেন, কিন্তু আমু ওকে ঘাড়ের দিক দিয়ে শক্ত করে ধরে রেখেছিল। আর সবাই কিনা হাসছিল।’ ফরাসি সাংবাদিক ক্লদে আস্কোলোভিচ টুইট করেছেন, ‘এটা অন্য কোথাও ঘটলে আমু এতক্ষণে জেলে থাকত যৌন নির্যাতনের অপরাধে।’আমু ক্ষমা চেয়ে বিবৃতি দিয়েছেন। যদিও ব্যাপারটি এখানেই শেষ হচ্ছে না। গত সপ্তাহে আম্পায়ারের উদ্দেশে চিৎকার করে বলা ‌‌‘এখানে আপনার কাজটা কী’ নিয়েও বিতর্ক চলছে। সূত্র: এএফপি
