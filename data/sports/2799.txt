
দুর্দান্ত বছরটা এর চেয়ে দারুণভাবে শেষ করতে পারতেন না নোভাক জোকোভিচ। ​এটিপি ওয়ার্ল্ড ট্যুরে রজার ফেদেরারকে হারিয়ে এই প্রতিযোগিতার ৪৬ বছরের ইতিহাসে প্রথম খেলোয়াড় হিসেবে জিতলেন টানা চতুর্থ শিরোপা।রোববার এটিপি টেনিসের ছয়বারের চ্যাম্পিয়নস ফেদেরার জোকোভিচের কাছে হেরেছেন ৬-৩, ৬-৪ গেমে।পুরো বছরে চারটি গ্র্যান্ডস্লাম প্রতিযোগিতার চারটি ফাইনালে খেলে জিতেছেন তিনটি। মাত্র ৬টি হারের বিপরীতে ম্যাচ জিতেছেন ৮২টি। র‍্যাঙ্কিংয়ের পয়েন্ট অর্জনের রেকর্ড গড়েছেন। ফেদেরারকে হারিয়ে দুর্দান্ত বছরটারই যেন পরিপূর্ণতা দিলেন এই সার্বিয়ান টেনিস তারকা।ফেদেরারকে হারিয়ে বছরটা শেষ করতে পেরে দারুণ একটা তৃপ্তিদায়ক ছুটিরই পরিকল্পনা করেছেন তিনি। দুর্দান্ত এই বছরের ছয়টি হারের তিনটিই এই ফেদেরারের বিপক্ষে হওয়ায় এটিপি ওয়ার্ল্ড ট্যুরের ফাইনালটা নিয়ে একটু দুশ্চিন্তাতেই ছিলেন ‘জোকার’। তার ওপর গত মঙ্গলবার গ্রুপ পর্যায়ে এই ফেদেরারের কাছেই ৭-৫, ৬-২ গেমে হেরে টানা ২৩ ম্যাচ পর পরাজয়ের তিক্ত স্বাদ মুখে নিয়েছিলেন তিনি। ফাইনালে ফেদেরারের বিপক্ষে জয়টা তাই সাফল্য-মণ্ডিত এই বছরের উদ্‌যাপনে আলাদা মাত্রাই এনে দেবে জোকোভিচকে।দারুণ এই বছরটা কাটিয়ে নিজেকে গর্বিতই মনে করেন জোকোভিচ। এই অর্জনের নেপথ্য ক্রীড়নক হিসেবে তিনি উল্লেখ করেছেন তাঁর পরিবারের কথাই,‘আমি সত্যিই অসম্ভব গর্বিত। জীবনের সেরা বছর কাটালাম। তবে আমার কোনো অর্জনই সম্ভব হতো না যদি না আমি আমার পরিবারের পূর্ণ সমর্থন ও সহযোগিতা পেতাম।’এমন একটি বছরের জন্য নিজের অধ্যবসায়কেই মূল বলে মনে করেন তিনি, ‘এমন একটি বছরের অপেক্ষায় ছিলাম, প্রত্যাশায় ছিলাম, এটা বলতে পারব না। তবে আমি যখনই কোর্টে নেমেছি, নিজের কাছ সামর্থ্যের সর্বোচ্চটাই আশা করেছি। ফেদেরারের বিপক্ষে জয়টাকে আলাদা কিছুই মনে করেন জোকোভিচ, ‘ফেদেরার প্রচণ্ড গতি সম্পন্ন। খেলাটা সে দ্রুতগতিতেই খেলে। ওর সঙ্গে সাফল্য পেতে হলে আপনাকে প্রথমেই খেলাটাকে পরিস্থিতি অনুযায়ী সাজিয়ে নিতে হবে। তাঁর খেলায় বৈচিত্র্য অনেক বেশি হওয়ায় প্রতিপক্ষ সমস্যায় পড়ে। ফেদেরারের স্লাইস, ফোরহ্যান্ড, সার্ভিস—সবকিছুই ইতিহাসের অন্যতম সেরা। একজন পরিপূর্ণ খেলোয়াড় সে। আমি জানতাম এই ম্যাচে আমাকে সামর্থ্যের সর্বোচ্চটাই দিতে হবে।’ সূত্র: রয়টার্স, এটিপি।
