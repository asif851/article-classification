
‘অনুশীলনে মূল একাদশের আটজনই আসেননি।’ 
‘এতে কি আপনার কোনো সমস্যা হচ্ছে?’ চন্ডিকা হাথুরুসিংহের এমন চাঁছাছোলা মন্তব্যে ভড়কে গেলে কিন্তু চলবে না। কথাটা যে মজা করেই বলেছেন, সেটা পরের দুই মিনিটের পুঙ্খানুপুঙ্খ উত্তরেই বোঝা গেছে। সঙ্গে হাসির স্রোত তো ছিলই।শ্রীলঙ্কায় বাংলাদেশ দল এখন ঘুরে বেড়াচ্ছে ফুরফুরে মেজাজে। কলম্বো টেস্ট জয় দিয়ে সিরিজে সমতা। ওয়ানডেতেও যে সিরিজ হারছে না সেটা নিশ্চিত হওয়া গেছে পরশু, আছে জেতার সুযোগ। কোচও তাই আছেন খোশমেজাজে। আজ অনুশীলনের পর প্রশ্নোত্তর পর্বে দেখা দিলেন রসিক হাথুরু।বৃষ্টিতে ডাম্বুলার দ্বিতীয় ম্যাচটা ভেসে গেছে। তবে বাংলাদেশকে উচ্ছ্বাসে ভাসিয়েছে অন্য এক ঘটনা। ইনিংসের শেষ ওভারে হ্যাটট্রিক করেছেন তাসকিন। এমন একটা বিষয় নিয়েও হাথুরুসিংহে মজা করেছেন। তাঁর চোখে হ্যাটট্রিকটা ইনিংসের শুরুতে হলেই বরং ভালো হতো, ‘হ্যাটট্রিক তো সব সময়ই ভালো। আমার খুশি হওয়ার জন্য একটু দেরি হয়ে গেল এই যা।’ পরশু ইনিংসের মাঝপথে লাগাম ছেড়ে দিয়েছিলেন বাংলাদেশি বোলাররা। কুশল মেন্ডিস ও উপুল থারাঙ্গা সে সুযোগে বড় এক স্কোরের ভিত্তি দিয়েছেন। সে প্রসঙ্গ টেনে এক সাংবাদিক জানতে চাইলেন, ‘মাঝের ওভারগুলোতে লেগ সাইডে অনেক রান হয়েছে...।’ কোচ কিন্তু বোলারদের আড়াল করেছেন ঠাট্টা করেই, ‘যদি রানই না হলো, তবে তো এটা খেলাই হলো না।’ ক্রিকেট খেলা, রান না হলে কি হয়! শ্রীলঙ্কার ব্যাটসম্যানদের প্রশংসা করে বলেছেন, তাঁর বোলারদের চেষ্টার ত্রুটি ছিল না, ‘হ্যাঁ, আমাদের যতটা উচিত ছিল ততটা ভালো করিনি। ওদেরও কৃতিত্ব দিতে হবে, মেন্ডিস খুব ভালো খেলেছে। থারাঙ্গাও খুব ভালো করেছে।’ প্রথম টেস্টের পরই যেন বাংলাদেশ বদলে গেছে। দলের শরীরী ভাষা বদলে গেছে, মনোভাব বদলেছে। এর পেছনের কারণটা কী? খেলোয়াড়দের এভাবে পরিবর্তনটা আসলে হলো কোথায়? এমন প্রশ্ন জাগছে, ভাবাচ্ছে সবাইকে। হাথুরু অবশ্য সে দলে নেই। তাঁর সহাস্য উত্তর, ‘জয়! যখন জিতবেন সবকিছুই ভালো মনে হবে। এটাই স্বাভাবিক।’ শ্রীলঙ্কানদের কাছে হাথুরুসিংহের এখন বিভীষণের অন্য নাম। নিজের দেশের সর্বনাশের সব পরিকল্পনা যে তাঁর মাথা দিয়েই বেরোচ্ছে। তাই শ্রীলঙ্কার ক্রিকেটপ্রেমীদের জিজ্ঞাসা—হাথুরুসিংহে কেন আমাদের কোচ হচ্ছেন না? এমন প্রশ্নের কূটনৈতিক উত্তরটা হাথুরু দিলেন, ‘আপনি কি আমার বিসিবির চাকরিটা কেড়ে নিতে চাচ্ছেন? না? তাহলে এমন প্রশ্ন জিজ্ঞেস করবেন না!’
