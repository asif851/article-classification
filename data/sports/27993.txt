
মাত্র ১৩ বছর বয়সে বার্সেলোনার সঙ্গে পেশাদার ফুটবলার হিসেবে চুক্তি করেছিলেন এ সময়ের সেরা ফুটবলার লিওনেল মেসি। তাঁর চেয়েও কম, মাত্র ১২ বছর বয়সে বলিভিয়ার ক্লাব অরোরার হয়ে পেশাদারি ফুটবল খেলা শুরু করেছিলেন মাউরিসিও বালদিভিয়েসো। তবে সম্প্রতি মনে হয় এই সব রেকর্ডই ভেঙে দিয়েছে বেলজিয়ামের ব্রাইস ব্রিটেস। মাত্র দেড় বছর বয়সেই পেশাদারি খেলোয়াড় হিসেবে চুক্তিবদ্ধ হয়েছে বেলজিয়ামের ক্লাব এফসি রেসিং বক্সবার্গের সঙ্গে।বিশ্বজুড়ে যে তাকে নিয়ে তোলপাড় শুরু হয়ে গেছে, এটা হয়তো ভালোমতো জানেই না ছোট্ট ব্রিটেস। ‘ফুটবল’, ‘গোল’ শব্দগুলোও সে ঠিকমতো উচ্চারণ করতে পারে না। কিন্তু ফুটবলে লাথি মেরে নিজেকে ঠিকই চিনিয়েছে এই খুদে ফুটবলার। দেড় বছরের এই ছোট্ট শিশুটিই একসময় বিশ্বমানের ফুটবলার হবে বলে বিশ্বাস রেসিং বক্সবার্গের কোচের। তিনি বলেছেন, ‘ব্রাইস যেভাবে বলে শট নেয়, সেটা সচরাচর দেখা যায় না। তার বল নিয়ন্ত্রণের দক্ষতাও অসাধারণ।’ খুব দ্রুতই বক্সবার্গের অনূর্ধ্ব-৫ দলের হয়ে খেলা শুরু করবে ব্রিটেস।মাত্রই হাঁটা শেখা একটা শিশুকে নিয়ে এত মাতামাতি করাটা অনেকের কাছেই বাড়াবাড়ি মনে হতে পারে। এই বয়সেই তাকে পেশাদার ফুটবলার হিসেবে চুক্তিবদ্ধ করাটাও স্রেফ খবরের শিরোনাম হওয়ার ফন্দিও ভাবাটা অস্বাভাবিক নয়।অবশ্য খুব অল্প বয়সেই প্রতিভাবান ফুটবলারদের খুঁজে বের করার ক্ষেত্রে সুনাম আছে বেলজিয়ামের ফুটবলের। ভিনসেন্ট কোম্পানি, ইডেন হ্যাজার্ড, ক্রিশ্চিয়ান বেনটেকে, রোমেলু লুকাকু, টমাস ভারমালেনের মতো তারকা ফুটবলাররা খেলা শুরু করেছিলেন খুব ছোটবেলা থেকেই।ব্রিটেস এদের মতো হতে পারবে কি না, সেটি জানতে আরও কমপক্ষে ১০-১২ বছর তো অপেক্ষা করতেই হচ্ছে!
 
