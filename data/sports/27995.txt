
ওয়ানডেতে ডাবল সেঞ্চুরি করাটাকে ছেলেখেলা বানিয়ে ছেড়েছেন রোহিত শর্মা। অনেক কিংবদন্তি ব্যাটসম্যানেরও যেখানে টেস্টে তিনটি ডাবল সেঞ্চুরি নেই, সেখানে ওয়ানডেতে তিনটি ডাবল সেঞ্চুরি করে ফেলেছেন ভারতীয় ওপেনার। অথচ ডাবল সেঞ্চুরিগুলোর একটিও নাকি রোহিতের ক্যারিয়ারের সেরা মুহূর্ত নয়!
তাহলে তাঁর ক্যারিয়ারসেরা মুহূর্ত কোনটি? টুইটারে রোহিত নিজেই লিখেছেন, ‘দিনটি আমি সারা জীবন মনে রাখব। খেলোয়াড় তালিকা হাতে মাঠে নামার সেই অনুভূতির সঙ্গে আর কোনো কিছুরই তুলনা হয় না। এমন প্রতিভাবান ও নিষ্ঠাবান খেলোয়াড়দের সঙ্গে একত্রে খেলতে পেরে আমি গর্বিত। এর চেয়ে সুখের কোনো অনুভূতি নেই।’
ভারতীয় ক্রিকেট দলের অধিনায়কত্ব তাঁর মধ্যে অন্য রকম অনুভূতিরই সৃষ্টি করেছে। মুহূর্তটা অসম্ভব সম্মানের—তাঁর উপলব্ধিটা এমনই। এ কারণেই দিনটি সারা জীবন মনে রাখবেন বলে জানিয়েছেন রোহিত।
নিয়মিত অধিনায়ক বিরাট কোহলির অনুপস্থিতিতে শ্রীলঙ্কার বিপক্ষে ওয়ানডে সিরিজে অধিনায়কত্ব করতে হয়েছে রোহিতকে। ধর্মশালায় প্রথম ওয়ানডেতে অবশ্য বড় ধাক্কাই খেতে হয়েছে। যেখানে লঙ্কান পেসাররা বিখ্যাত ভারতীয় ব্যাটিং অর্ডারকে ধসিয়ে দেন, কন্ডিশনের সুবিধা নিয়ে। ১১২ রানে অলআউট হয়ে ৭ উইকেটে ম্যাচ হেরেছিল স্বাগতিকেরা। সে ম্যাচের দুঃস্বপ্ন ভুলে পরের ম্যাচেই স্বরূপে আবির্ভূত হন রোহিত। সামনে থেকে নেতৃত্ব দিয়ে ক্যারিয়ারের তৃতীয় ডাবল সেঞ্চুরি তুলে নিয়েছিলেন ‘দ্য হিটম্যান’। ১৫৩ বলে অপরাজিত ২০৮ রানের ইনিংসে ১৩ চার ও ১২টি ছক্কা মেরেছিলেন এই ডানহাতি ওপেনার। সিরিজের শেষ দুই ম্যাচ জিতে অধিনায়ক হিসেবে প্রথম ওয়ানডে সিরিজ জয়ের স্বাদও পাওয়া হয়েছে রোহিতের।
কোহলির অনুপস্থিতিতে লঙ্কানদের বিপক্ষে আসন্ন টি-টোয়েন্টি সিরিজেও নেতৃত্ব দেবেন তিনি। তিন ম্যাচের টি-টোয়েন্টি সিরিজের প্রথম ম্যাচ বুধবার কটকে।
