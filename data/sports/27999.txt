
কলম্বোর প্রেমাদাসা স্টেডিয়ামে প্রথম আলোকে দেওয়া সাক্ষাৎকারে তাসকিন আহমেদের প্রতি মুগ্ধতার কথা জানিয়েছিলেন ব্রেট লি। অস্ট্রেলিয়ার সাবেক এই ফাস্ট বোলার তাসকিনের সঙ্গে কথা বলার আগ্রহও প্রকাশ করেছিলেন। লির আগ্রহের কথা জেনে তাসকিন জানিয়েছিলেন, তিনি নিজ থেকেই যাবেন সাবেক গতি তারকার সঙ্গে কথা বলতে। নিদাহাস ট্রফির ফাইনালের আগে সুযোগটা হয়ে গেল দুজনেরই।
অনেকটা সময় নিয়ে কথা হয়েছে দুজনের। লির সঙ্গে কী কথা হলো তাসকিনের? বাংলাদেশ পেসার কাল বলছিলেন, ‘ম্যাচের আগে ওয়ার্মআপের সময় বোলিং করছিলাম। একটা বাউন্সার উইকেটকিপার লাফ দিয়ে গিয়ে ধরল। ওই সময় পাশ দিয়ে ব্রেট লি যাচ্ছিলেন। ওই বাউন্সার দেখে হঠাৎ দাঁড়িয়ে গেলেন। বেশ খানিকক্ষণ দেখলেন বোলিং। নিজে থেকেই ডেকে কথা বললেন। তখন আমি বললাম, বোলিং নিয়ে আপনার সঙ্গে কিছুক্ষণ কথা বলতে পারি? তো উনি আমাকে কফি খেতে ডেকেছিলেন। অনুশীলন ছিল বলে যেতে পারিনি। ফাইনালের দিন মাঠে দাঁড়িয়ে ১৫-২০ মিনিট কথা বলেছি দুজন।’
ফাইনালের দিন সেই অল্প সময়ের কথায় ব্রেট লি তাসকিনকে বলেছেন ফিটনেসে গুরুত্ব দিতে। নিজেকে প্রস্তুত করতে লির সবচেয়ে বড় অস্ত্র ‘দৌড়ে’র পরামর্শ দিয়েছেন বলে জানালেন তাসকিন, ‘ওয়েট ট্রেনিংটা কমিয়ে বেশি করে রানিং করতে বলেছেন। আজ (কাল) মিরপুরে অনেকক্ষণ সেটাই করেছি। আর বলেছেন, যা-ই অনুশীলন করি না কেন, সেটার পেছনে যেন উদ্দেশ্য থাকে। মাঝে অ্যাকশন বদল করে, গতি আর লাইন-লেন্থে ছন্দ হারিয়েছি। ব্রেট লিকে জিজ্ঞেস করেছিলাম, কী করা উচিত? এ বিষয়েও কিছু পরামর্শ দিয়েছেন।’
তাসকিনকে আরও একটি পরামর্শ দিয়েছেন লি, ‘তিনি আমাকে বলেছেন, এক বছরের মধ্যে তোমার সিক্স প্যাক দেখতে চাই। এমনিতে আমার ফোর প্যাক আছে। আশা করি ওটাও হয়ে যাবে।’ তাসকিনকে দেওয়া পরামর্শগুলো কাজে লাগল কি না, সেটা জানতে নিয়মিত সামাজিক যোগাযোগমাধ্যমে খোঁজখবর নেবেন বলেও নাকি কথা দিয়েছেন অস্ট্রেলিয়ার সাবেক এই গতিতারকা।
 
