
গত ডিসেম্বর থেকে নিজেদের মধ্যে কথাবার্তা বন্ধ করে দিয়েছিলেন অনিল কুম্বলে আর বিরাট কোহলি। দলের কোচ আর অধিনায়ক যখন একে অন্যের সঙ্গে কথা বলা বন্ধ রাখেন, সেটা দলের ওপর যথেষ্ট বাজে প্রভাব রাখে, আর এ কারণেই অনেকবার চেষ্টা করেও এই দুইয়ের মধ্যকার সমস্যা সমাধান করতে পারেননি কেউই। শেষ পর্যন্ত কোচের পদ থেকে কুম্বলেকে সরে যেতে হয়েছে এ কারণেই।
ইংল্যান্ড সিরিজের পর থেকেই কুম্বলে আর কোহলির মধ্যে কোনো যোগাযোগ নেই। কিন্তু সেটি চাউর হয় অনেক পরে। ভারতীয় ক্রিকেট বোর্ড (বিসিসিআই) এটা জানতে পেরেই নতুন কোচ চেয়ে বিজ্ঞাপন দিয়েছিল। পরে কুম্বলের চুক্তি বাড়ানোর সবুজ সংকেত দিয়ে কোচ-অধিনায়কের বিবাদ মেটানোর চেষ্টাও চলেছিল। চ্যাম্পিয়নস ট্রফির সময় তিনটি বৈঠকও হয় বিভিন্ন পক্ষে। কিন্তু সেখানে বোর্ড কর্তারা বুঝতে পারেন, কুম্বলে-কোহলির এই বিবাদ মিটে যাওয়ার নয়।
শচীন টেন্ডুলকার, সৌরভ গাঙ্গুলী আর ভিভিএস লক্ষ্মণের সমন্বয়ে গঠিত উপদেষ্টা কমিটি এটা বুঝতে পেরেছিল। সে কারণেই কুম্বলের ব্যাপারে শতভাগ সবুজ সংকেত তাঁরা দেননি। বরং তাঁদের পরামর্শ ছিল কোচ ও অধিনায়কের সমস্যা মিটিয়ে পরবর্তী সিদ্ধান্ত নেওয়ার। আলাদা আলাদা বৈঠকেও বসেছিলেন। কিন্তু সেখানে সমস্যা সমাধানের কোনো উপায় খুঁজে বের করতে পারেননি।
এদিকে ভারতীয় গণমাধ্যমে খবর বেরিয়েছে, কুম্বলে-কোহলির সম্পর্কটা বাজে অনেক আগে থেকেই। অনুশাসনপ্রিয় কুম্বলে নাকি কখনোই উদ্দাম-উচ্ছল জীবনাচারে অভ্যস্ত কোহলিকে খুব একটা পছন্দ করতেন না। আইপিএলে রয়্যাল চ্যালেঞ্জার্স বেঙ্গালুরুর মেনটর হিসেবে দায়িত্ব পালন করেছেন, কোহলি তখনো এখনকার মহাতারকা হয়ে ওঠেননি। কোহলির সামর্থ্যের প্রতি তাঁর শ্রদ্ধা ছিল, কিন্তু কোহলির আচরণ নিয়ে খুব একটা সন্তুষ্ট ছিলেন না টেস্টে ভারতের পক্ষে সর্বোচ্চ উইকেটশিকারি সাবেক এই লেগ স্পিনার। সেই পুরোনো সমস্যাই ভারতীয় দলের হয়ে এসে ‘বিস্ফোরিত’ হয়েছে খুব ভয়ংকরভাবে।
সমস্যাটা কোথায় ছিল? কুম্বলের নির্দেশনাকে খুব একটা পাত্তা দিতেন না কোহলি, এটা একটা ব্যাপার। কুম্বলেও অনেক কিছু চাপিয়ে দিতে চেয়েছেন। দল নির্বাচন নিয়ে বেশির ভাগ সময়ই দুজনের মধ্যে সমস্যা দেখা দিত। কোহলির বোলার ব্যবহার নিয়ে অনেক সময়ই প্রকাশ্যে উষ্মা প্রকাশ করতে দেখা গেছে কুম্বলেকে। অস্ট্রেলিয়ার বিপক্ষে গত ফেব্রুয়ারি-মার্চের সিরিজে প্রথম টেস্টের উইকেট ভারতের জন্য ‘বুমেরাং’ হয়েছিল। সেই টেস্টের উইকেটের চরিত্র নাকি ঠিক করে দিয়েছিলেন কুম্বলেই। অথচ ম্যাচ হারার পর কুম্বলে ব্যাপারটা চেপে যান, এটা ক্রিকেটারদের মধ্যে দারুণ ক্ষোভের সঞ্চার করে। চ্যাম্পিয়নস ট্রফির ফাইনালে পাকিস্তানের কাছে হেরে যাওয়ার পর ড্রেসিংরুমে কুম্বলে খেলোয়াড়দের দোষারোপ করেন। জাসপ্রীত বুমরার ‘নো বল’টি নিয়ে কিছু কথাবার্তাও বলেন। কোহলি এর জবাব দেন বেশ রূঢ় ভাষায় বক্তব্য দিয়ে।
ফাইনালের পর টেন্ডুলকার, সৌরভ ও লক্ষ্মণের উপদেষ্টা কমিটি দুজনকে নিয়ে বৈঠকে বসেছিল। উদ্দেশ ছিল দুজনের সমস্যাটা সামনা-সামনি মিটিয়ে ফেলা। কোহলি এই বৈঠকে ছিলেন অনড়। কুম্বলে নাকি বলেছিলেন, কোহলির সঙ্গে তাঁর কোনো সমস্যা নেই। যেগুলো বলা হচ্ছে, সেগুলো কোনো সমস্যা নয়। বিসিসিআই এর পরপরই বুঝে যায়, এই দুজনের সম্পর্কটা জোড়া লাগানো কারও পক্ষে সম্ভব নয়।
এখানে একটা প্রশ্ন কিন্তু উঠছে। প্রশ্নটা ভারতের সাবেক তিন তারকার উপদেষ্টা কমিটি নিয়ে। রয়্যাল চ্যালেঞ্জার্স বেঙ্গালুরুর হয়ে কুম্বলে আর কোহলির খারাপ সম্পর্কের কথাটা কি টেন্ডুলকার-সৌরভ-লক্ষ্মণ জানতেন না? জানলে কেন কুম্বলেকে এক বছর আগে কোচ নির্বাচন করা হলো। অধিনায়কের সঙ্গেই যেখানে কোচের সমস্যাটা রীতিমতো ব্যক্তগত পর্যায়ে, সেখানে কুম্বলে-কোহলি জুটি তৈরি করার চেষ্টা করার চেষ্টাটা কি একটু বাড়াবাড়ি হয়ে যায়নি? সূত্র: এনডিটিভি, আনন্দবাজার পত্রিকা
