
দুজন দুই ভুবনের তারকা। একজন সিনেমার, অন্যজন ফুটবলের। অভিনেতা আরনল্ড শোয়ার্জেনেগার ও ফুটবলার নেইমার আবার একে অন্যেরও ভক্তও। সেই দুজনের দেখা হলো বার্সেলোনায়। ‘আরনল্ড ক্ল্যাসিক ইউরোপ’ নামের একটি শরীর গঠন ইভেন্টের প্রচারে বার্সেলোনা গেছেন অভিনেতা-রাজনীতিবিদ শোয়ার্জেনেগার। আর বার্সেলোনা শহরে গিয়ে মেসি-নেইমারদের ক্লাবে ঢুঁ না মারলে হয় নাকি! সেখানে অবশ্য শোয়ার্জেনেগারের সংবর্ধনাটা উষ্ণই হলো। বার্সেলোনার পক্ষ থেকে বিখ্যাত এই হলিউড অভিনেতার হাতে তুলে দেওয়া হয় ক্লাবের জার্সি। বার্সেলোনার অনুশীলন সেশনও দেখলেন শোয়ার্জেনেগার। দেখা হলো বেশির ভাগ খেলোয়াড়ের সঙ্গে। তবে নেইমারের উচ্ছ্বাসটাই বেশি। শোয়ার্জেনেগারের বড় ভক্ত কিনা তিনি! নিজেই জানিয়েছেন, টার্মিনেটরের মতো ভয়ংকর হয়েই আজ স্পোর্টিং গিজনের বিপক্ষে মাঠে নামবেন। প্রিয় ফুটবলারের সঙ্গে দেখা হয়ে যাওয়ায় উচ্ছ্বসিত শোয়ার্জেনেগারও। ইনস্টাগ্রামে পরে দুজনের একটা সেলফি দিয়েছেন টার্মিনেটর খ্যাত অভিনেতা-রাজনীতিবিদ। লিখেছেন, ‘ইউরোপে এসে সত্যিকারের এক চ্যাম্পিয়নের সঙ্গে দেখা হলো। নেইমার, দেখা করে ভালো লেগেছে বন্ধু।’ সূত্র: মেইল অনলাইন।
