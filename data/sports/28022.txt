
শ্মশ্রুমণ্ডিত শান্তশিষ্ট এক ব্যাটসম্যান। যখন ব্যাটিং করেন, মনে হয় যেন কোনো শিল্পী ক্যানভাসে তুলির আঁচড় দিচ্ছে। খুনে, মারকুটে—এসব ঠিক তাঁর সঙ্গে যায় না। অথচ ওয়ানডে ক্রিকেটে ইনিংস প্রতি দ্রুততম রান তোলার রেকর্ডগুলো একের পর এক নিজের করে নিচ্ছেন হাশিম আমলাই!আজ মুম্বাইয়ে সবচেয়ে কম ইনিংসে ৬ হাজার রান তোলার রেকর্ডটিও নিজের নামে লেখালেন এই দক্ষিণ আফ্রিকান। এই রেকর্ড থেকে যাঁকে সরিয়ে দিলেন, সেই বিরাট কোহলি মাঠেই সাক্ষী হয়ে থাকলেন আমলার কীর্তির।নিজের ব্যাটিং স্টাইলের মতোই ওয়ানডে ক্যারিয়ারটাও ধীরে সুস্থে শুরু করেছিলেন। ১০০০ রান তুলতে ২৪টি ইনিংস লেগেছিল আমলার। এ জন্যই দ্রুততম ১০০০ রানের রেকর্ডটি হয়তো নিজের করে নিতে পারেননি। রেকর্ডটি ভিভ রিচার্ডসেরই রয়ে গেছে। কিন্তু এর পর থেকেই এগোচ্ছেন, আর প্রতিটি হাজার রানের রেকর্ড নিজের কবজায় নিচ্ছেন আমলা।জহির আব্বাসের দুই হাজারের রেকর্ডটি দিয়ে শুরু করেছিলেন। এরপর টানা তিনবার রিচার্ডসের রেকর্ড ভেঙেছেন। তিন-চার-পাঁচ হাজারে আব্বাসকে অতীত করে দেওয়ার পর এবার ছয় হাজারে দুইয়ে ঠেলে দিলেন কোহলিকে। মাত্র এক বছর টিকল কোহলির রেকর্ড। গত বছরই রিচার্ডসের নাম মুছে দিয়ে নিজের নাম লিখিয়েছিলেন এই ভারতীয় ব্যাটসম্যান। রিচার্ডস ২৫ বছর ধরে এই রেকর্ড অক্ষত রেখেছিলেন, কোহ​লি রাখতে পারলেন ১১ মাস। সেটিও ১৩টি ইনিংস কম খেলে!১২৬ ম্যাচে ১২৩ ইনিংস ব্যাট করেই ছয় হাজারের মাইলফলক পেরোলেন আমলা। তাও গত কিছুদিন ধরে ফর্মটা খারাপ যাচ্ছে। গত ১৫ ইনিংসে মাত্র ৩৯২ রান পেয়েছেন। কেবল একটি সেঞ্চুরি, ফিফটি নেই।
ভারতের বিপক্ষে সিরিজ শুরুর আগেই বোঝা যাচ্ছিল রেকর্ডটি নিজের করে নেবেন আমলা। ৬ হাজার থেকে মাত্র ৮১ রান দূরে সিরিজ শুরু করেছিলেন। কিন্তু পড়তি ফর্মের কবলে পরে সিরিজের শেষ ম্যাচ পর্যন্ত অপেক্ষা করতে হলো। আজও রেকর্ড থেকে ১৫ রান দূরে থেকে ব্যাট করতে নেমেছিলেন। চতুর্থ ওভারে মোহিত শর্মার বলে পুল করে ছয় হাজারে পা। তবে মাত্র ২৩ রান করে আউট হয়ে যাওয়ায় উপলক্ষটা উদ্‌যাপন করতে পারলেন না ঠিক ভাবে।৩২ বছর বয়সী আমলার পরবর্তী লক্ষ্য নিশ্চয়ই দ্রুততম ৭০০০ রানের রেকর্ডটি ভাঙা। এটি এখন সতীর্থ এবি ডি ভিলিয়ার্সের দখলে। ডি ভিলিয়ার্সকে ৭ হাজার ছুঁতে ১৬৬টি ইনিংস খেলতে হয়েছিল। আমলা হাতে পাচ্ছেন ৪২টি ইনিংস।
