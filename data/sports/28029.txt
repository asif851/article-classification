
বিশ্বকাপ দুয়ারে। শুরু হয়ে গেছে বিশ্বকাপ নিয়ে স্মৃতির ঝাঁপি খুলে দেওয়া। ছয়টি বিশ্বকাপ খেলা শচীন টেন্ডুলকারকেও প্রায়ই ক্যামেরা বা সাংবাদিকদের সামনে হাজিরা দিতে হচ্ছে। তার ওপর তিনি এবারের বিশ্বকাপের দূতও। টেন্ডুলকার এবার বিশ্বকাপ নিয়ে কলামই লিখে ফেললেন। আর সেই কলামে স্মৃতি রোমন্থন করতে গিয়েই টেন্ডুলকার জানালেন, ২০০৭ বিশ্বকাপের ফেবারিট হয়েও প্রথম রাউন্ডে ছিটকে পড়া তাঁর ক্যারিয়ারেরই সবচেয়ে অন্ধকার অধ্যায়গুলোর একটি।সেবার বিশ্বকাপে বাংলাদেশ ভারতকে হারিয়ে দিয়েছিল। সেই পরাজয়ের ধাক্কা আর সামলে নিতে পারেনি রাহুল দ্রাবিড়ের দল। প্রথম রাউন্ড থেকেই দেশের বিমান ধরতে হয় ভারতকে। টেন্ডুলকার বলেছেন, ‘আমার জন্য সবচেয়ে বিস্মরণযোগ্য বিশ্বকাপ হলো ২০০৭ ওয়েস্ট ইন্ডিজ বিশ্বকাপ। আগেভাগে টুর্নামেন্ট থেকে বিদায় নেওয়ার সেই ঘটনাটি আমার ক্যারিয়ারের সবচেয়ে বাজে মুহূর্তগুলোর একটি।’ওই বিশ্বকাপের পরের আসরেই কিন্তু ভারত দুর্দান্তভাবে ঘুরে দাঁড়ায়। জিতে নেয় ২০১১ বিশ্বকাপ। মুম্বাইয়ে নিজের ঘরের মাঠে বিশ্ব শিরোপা উঁচিয়ে ধরার স্বপ্ন পূরণ হয় টেন্ডুলকারের। বিশ্বকাপের সর্বোচ্চ রানের মালিক লিখেছেন, ‘২০০৭ বিশ্বকাপে দুর্দান্ত দল নিয়েও আমরা ভালো করতে পারিনি। বিশ্বকাপজয়ী একটা দলের সদস্য হতে চাওয়ার আমার আকাঙ্ক্ষা অতৃপ্তই থেকে যাচ্ছিল। কিন্তু সেই হতাশাটাই পরে বাড়তি প্রেরণা হয়ে দেখা দিয়েছে, নিন্দুকদের ভুল প্রমাণ করেছে।’২০০৭ বিশ্বকাপ যেমন তাঁর ক্যারিয়ারের সবচেয়ে অনুজ্জ্বল অধ্যায়, ২০১১ বিশ্বকাপ কিন্তু আবার সবচেয়ে উজ্জ্বল অধ্যায়। সেটিও লিখেছেন টেন্ডুলকার।কলামে ১৯৮৩ বিশ্বকাপে ভারতের জয়ের স্মৃতিও রোমন্থন করেছেন, ‘তখন আমার বয়স ছিল মাত্র ১০ বছর, কিন্তু সেই জয়ের স্মৃতি বেশ ভালোভাবেই মনে আছে। আমার বাবা-মা আমাকে অনেক রাত পর্যন্ত জয়ের আনন্দ উদযাপন করার অনুমতি দিয়েছিলেন। এই বিশ্বকাপ জয়ই আমাকে (টেনিস বলের পরিবর্তে) আসল ক্রিকেট বল দিয়ে খেলতে শুরু করাটা অনুপ্রাণিত করেছিল।’কলামে প্রত্যেক বিশ্বকাপ নিয়েই কিছু না কিছু লিখেছেন। সেই বিশ্বকাপের সঙ্গে নিজের জড়িয়ে থাকা স্মৃতির কথা উল্লেখ করেছেন। উঠে এসেছে ১৯৯৬ বিশ্বকাপে ঘরের মাঠে শ্রীলঙ্কার কাছে ভারতের ছিটকে যাওয়া প্রসঙ্গ। ১৯৯৯ বিশ্বকাপে বাবাকে হারিয়ে ফেলার বেদনাবিধূর স্মৃতিও।
