
‘স্বপ্নের পিছু ছোটার অধিকার প্রতিটি শিশুরই আছে। ওদের সুযোগ করে দিতে হবে’—শচীন টেন্ডুলকারের টুইটটি খুব ছোট, কিন্তু বার্তাটা অনেক বড়। শিশুশ্রমের বিপক্ষে নিজের মত জানাতে গিয়ে এই টুইট করেছেন ভারতীয় ব্যাটিং কিংবদন্তি। যে বয়স নানা রঙের স্বপ্নে হারিয়ে যাওয়ার, সেই বয়সে রংপেনসিলের বদলে ছোট্ট হাত দুটিতে যেন হাতুড়ি তুলে নিতে না হয়। যেন বাস্তবের কঠিন আঘাতে ভেসে না যায় কল্পনায় আকাশে-বাতাসে ভেসে বেড়ানোর স্বপ্ন। শুধু টেন্ডুলকারই নন, ভারতীয় একটি বিমা কোম্পানির শিশুশ্রমের বিরুদ্ধে আয়োজিত টুইটার অভিযানে সাড়া দিয়েছেন ক্রীড়াজগৎ ও এর বাইরের আরও অনেক তারকা। ভারতজুড়ে ৫ থেকে ১৭ বছর বয়সের প্রায় ৫৮ লাখ শিশুকে জীবিকার প্রয়োজনে নেমে পড়তে হয়েছে নানান কাজে। দক্ষিণ এশিয়ান দেশগুলোর মধ্যেই এই সংখ্যা সবচেয়ে বেশি। বিমা কোম্পানিটি জানিয়েছে, গত এক দশকেই ভারতের শহরগুলোতে শিশুশ্রম বেড়ে গেছে প্রায় ৫৩ শতাংশ। এর বিরুদ্ধে সচেতনতা বাড়াতে টুইটারে এই আয়োজনে টেন্ডুলকারের সঙ্গী ভারতীয় দাবাড়ু বিশ্বনাথন আনন্দও। সাবেক বিশ্ব চ্যাম্পিয়ন টুইট করেছেন, ‘জীবনটা দাবার মতো। প্রতিটি চালেই এটি বদলে যেতে পারে।’ তথ্যসূত্র: আইএএনএস।
