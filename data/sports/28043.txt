
এমনিতেই আইপিএল ফিক্সিং কেলেঙ্কারি নিয়ে ভারতের ক্রিকেট উত্তপ্ত, এর মধ্যে আবার শেন ওয়ার্নের টুইটার অ্যাকাউন্ট থেকে নাকি টুইট করা হয়েছে মহেন্দ্র সিং ধোনি আর সুরেশ রায়নার নিষেধাজ্ঞা চেয়ে! মুহূর্তেই টুইটার জগত্ সরগরম হয়ে গেল। ছড়িয়ে পড়ল ওয়ার্নের সেই টুইট, ‘যদি ১৭ বছর বয়সী আমির পাঁচ বছরের জন্য নিষিদ্ধ হতে পারে, তাহলে ধোনি-রায়নাসহ ছয়জনের কেন নয়?’ অস্ট্রেলিয়ার স্পিন কিংবদন্তি অবশ্য পরে জানিয়েছেন, এটি তাঁর কম্ম নয়। কেউ টুইটারে তাঁর নামে ভুয়া অ্যাকাউন্ট খুলে এ অপকর্ম করেছে!ভুয়া অ্যাকাউন্টধারীর উদ্দেশে ওয়ার্ন জানিয়েছেন, তাঁর নাম ব্যবহার করে এমন অপকর্ম করায় আইনের আশ্রয় নেবেন। এরই মধ্যে পুলিশকে বিষয়টি জানিয়েছেনও। এও স্মরণ করিয়ে দিয়েছেন, ভুয়া টুইটের শাস্তি সর্বোচ্চ পাঁচ বছরের জেল। শুধু তা-ই নয়, সেই টুইট যারা রি-টুইট বা শেয়ার করবে তাদেরও একই শাস্তি।তবে উল্লিখিত টুইটে স্পষ্ট দেখা যাচ্ছে, ওয়ার্নের নামের পাশে ‘ভেরিফায়েড’ চিহ্ন। ছবি দেখে এটিকে ওয়ার্নের টুইট বলেই মনে হয়। তবে পুরো বিষয়টিকে ব্যাখ্যা দিয়ে সাবেক এই লেগস্পিনার টুইট করেছেন, ‘কেউ ফটোশপে অ্যাকাউন্ট তৈরি করে এটি করেছে। এটা মোটেও আমি করিনি। পুলিশকে জানানো হয়েছে, যাতে ফের কেউ এ ধরনের টুইট (ভুয়া) করতে গিয়ে বিপাকে পড়ে।’
