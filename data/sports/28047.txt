
সেরেনা উইলিয়ামস এবার অস্ট্রেলিয়ান ওপেনে খেলছেন না। তাঁর বোন ভেনাস উইলিয়ামসের পতন ঘটেছে প্রথম রাউন্ডেই। সর্বশেষ ইউএস ওপেনজয়ী স্লোয়ানে স্টিফেন্সের বিদায়ঘণ্টাও বেজেছে। মেয়েদের এককে গ্র্যান্ড স্লামজয়ী খেলোয়াড়দের মধ্যে টিকে ছিলেন শুধু মারিয়া শারাপোভা ও অ্যাঞ্জেলিক কেরবার। আজ তৃতীয় রাউন্ডে দুজনের মধ্যে যেকোনো একজনের বিদায় নেওয়ার কথা ছিল। সে লড়াইয়ে টিকে থাকতে ঘাম ছুটে গেছে শারাপোভার কিন্তু শেষ রক্ষা হয়নি।দুবারের গ্র্যান্ড স্লাম চ্যাম্পিয়ন জার্মানির কেরবারের মুখোমুখি হয়ে ৬৪ মিনিট পর্যন্ত টিকে ছিলেন র‍্যাঙ্কিংয়ে সাবেক নাম্বার ওয়ান শারাপোভা। ৬-১, ৬-৩ গেমের হারে তাঁর বিদায় ঘটেছে বছরের প্রথম গ্র্যান্ড স্লাম আসরটি থেকে। মেয়েদের এককে একমাত্র গ্র্যান্ড স্লামজয়ী হিসেবে টিকে থাকা কেরবার এ জয়ে উঠে গেলেন চতুর্থ রাউন্ডে।২০১৬ সালে এই অস্ট্রেলিয়ান ওপেনেই ডোপ টেস্টে ধরা পড়ে ১৫ মাসের জন্য নিষিদ্ধ হয়েছিলেন শারাপোভা। সাজার মেয়াদ শেষে রুশ তারকা এবারই প্রথম ফিরেছিলেন মেলবোর্নের আসরটিতে। প্রথম দুই রাউন্ডে দাপটের সঙ্গে খেলেই উঠে এসেছিলেন তৃতীয় রাউন্ডে। কিন্তু ২১তম বাছাই কেরবারের পাওয়ার টেনিস আর চাতুর্যের সামনে শারাপোভা দাঁড়াতেই পারলেন না। ঘাম ছুটিয়ে খেলেও বিদায় নিতে হলো ২০০৮ সালে অস্ট্রেলিয়ান ওপেনের এ চ্যাম্পিয়নকে।শারাপোভার মতো বেশ কিছু বড় তারকাও বিদায় নিয়েছেন পুরুষ একক থেকে। ভাভারিঙ্কা, দেল পোত্রোর মতো গ্র্যান্ড স্লামজয়ী খেলোয়াড়েরা ইতিমধ্যেই ঝরে পড়েছেন। বিদায় নিয়েছেন জো উইলফ্রেড সোঙ্গাও। সম্ভাবনা এবং আগামী দিনের টেনিসের হর্তাকর্তা হবেন বলে যাঁদের ভাবা হচ্ছিল, সেই আলেজেন্দ্রে জেভেরভ, আন্দ্রে রুভলেভ ও ডেনিস শ্যাপোভালোভ বিদায় নিয়েছেন। গত বছর এক টুর্নামেন্টে দেল পোত্রো, নাদাল ও মান্নারিনোকে হারিয়ে নজরে এসেছিলেন শ্যাপোভালোভ। জেভেরভ ক্যারিয়ারে প্রথম ফাইনাল জিতেছিলেন টেনিসের ‘জোকার’-খ্যাত নোভাক জকোভিচকে হারিয়ে। দ্বিতীয় ফাইনালটা জিতেছিলেন রজার ফেদেরারের বিপক্ষে। তবে এবার দুজনই হতাশ করেছেন সহজ প্রতিপক্ষের কাছে হেরে।
