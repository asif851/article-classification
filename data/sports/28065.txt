
অবশেষে গোল পেলেন পাকো আলকাসার! এই স্ট্রাইকারের গোলের আগে পরে আর্দা তুরানের হ্যাটট্রিকে বড় জয়ই পেয়েছে বার্সেলোনা। কোপা ডেল রেতে হারকিউলিসকে ৭-০ গোলে হারিয়ে দুই লেগ মিলিয়ে ৮-১ ব্যবধানে শেষ ষোলোতে চলে গেল তারা। 
২৪ এপ্রিল ২০১৬। এরপর পৃথিবীতে কত কিছু ঘটে গেছে! ইংলিশ প্রিমিয়ার লিগ জিতে রূপকথা লিখেছে লেস্টার সিটি। ব্রেক্সিট হয়েছে, আরেকটি ফাইনাল হারের যন্ত্রণা সয়েছে আর্জেন্টিনা। ক্রিস্টিয়ানো রোনালদোর পর্তুগাল ইউরো জিতেছে, ডোনাল্ড ট্রাম্প হয়েছেন যুক্তরাষ্ট্রের প্রেসিডেন্ট! লিওনেল মেসি অবসর নিয়েছেন, আবার অবসর ভেঙে আর্জেন্টিনাকে জিতিয়েছেন। কিন্তু একটা বিষয় বদলাচ্ছিল না কোনোভাবে। এই মৌসুমেই বার্সেলোনায় যোগ দেওয়া স্প্যানিশ স্ট্রাইকার আলকাসার গোল পাচ্ছিলেন না কোনোভাবেই।২৪ এপ্রিল লা লিগায় গেটাফের বিরুদ্ধে ভ্যালেন্সিয়ার জার্সিতে গোল করেছিলেন আলকাসার। এরপর মৌসুম শেষ হয়েছে, অনেক আলোচনা সৃষ্টি করে ৩০ মিলিয়ন ইউরোর বিনিময়ে আলকাসারকে দলে টেনেছে বার্সেলোনা। কিন্তু তাঁকে যে কারণে দলে টানা, সে কাজটিই করতে পারছিলেন না এই ফরোয়ার্ড। কোনোভাবেই গোল পাচ্ছিলেন না তিনি। গতকালকের আগে ১১টি ম্যাচে খেলেছেন। গোলটাই করতে পারেননি। তাঁকে দিয়ে গোল করানোর কত চেষ্টা তাঁর সতীর্থদের! অবিশ্বাস্য সব সুযোগ হাতছাড়া করেছেন। কখনো–বা শিকার হয়েছেন দুর্ভাগ্যের। সব দুঃখ ভুললেন কাল। গোল পেলেন। হাসলেন হাঁপ ছেড়ে বাঁচার হাসি।‘এমএসএন’-ত্রয়ীকে ছাড়া খেলতে নেমেই ৪-০ গোলে এগিয়ে বার্সেলোনা। সতীর্থরা সবাই তখন দৃঢ়প্রতিজ্ঞ। আলকাসারকে দিয়ে গোল করাতে হবে। ন্যু ক্যাম্পে ম্যাচের তখন ৭২ মিনিট। তুরান পাস দিলেন রাফিনহাকে। ব্রাজিলিয়ান মিডফিল্ডার ক্রস করলেন বক্সে। ঠিকমতো ক্রসটা হলোও না, কিন্তু ভাগ্য তো অন্য গল্প লিখে রেখেছে। তাই বলটা ঠিকই পড়ল আলকাসারের সামনে। দুই গজ সামনে থেকে আর ভুল করলেন না, বার্সার জার্সিতে ৫৭৮ মিনিটের খরা কাটিয়ে গোল পেলেন।সব মিলিয়ে ৬৫০ মিনিট পর গোল পেলেন প্রতিশ্রুতিশীল এই ফরোয়ার্ড। তাঁর স্বস্তির রাতে বার্সেলোনাও খেলেছে দুর্দান্ত। ইনিয়েস্তা, মেসিদের ছাড়াই ৭ গোল দিয়েছে স্প্যানিশ লিগের তৃতীয় বিভাগের দলটিকে। তুরান, আলকাসার ছাড়া প্রথম তিন গোল করেছেন দিনিয়ে, রাকিতিচ ও রাফিনহাও। শেষ ষোলোর প্রতিপক্ষ জানতে অবশ্য শুক্রবার পর্যন্ত অপেক্ষা করতে হবে বার্সেলোনাকে। সূত্র: মার্কা।
