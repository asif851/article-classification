



এই মৌসুমে মোহামেডানে নাম লিখিয়েছিলেন সাকিব 
কিন্তু মোহামেডান উঠতে পারেনি প্রিমিয়ার লিগের সুপার লিগে 
প্রিমিয়ার লিগে মোহামেডানের হয়ে একটি ম্যাচও খেলেননি তিনি 
অলস সময় কাটছে সে কারণে 
সময়টা কাজে লাগাতে চাচ্ছেন


সাকিব আল হাসানের যেন ‘কিচ্ছু করার নেই’! কাল মিরপুরের একাডেমি মাঠে ঘুরলেন এ নেট থেকে ও নেটে! নিদাহাস ট্রফি শেষে ফিরে আসবেন সাকিব—মোহামেডানের এই পথ চাওয়াই যে সার হয়েছে। সুপার লিগে ওঠা হয়নি ঐতিহ্যবাহী এই ক্লাবের। অন্য ক্লাবের হয়ে খেলার সুযোগটাও হচ্ছে না, সিসিডিএমের সভায় ক্লাবগুলো রাজি হয়নি বলে। তাই আপাতত নিজের মতো করে আইপিএলের জন্য প্রস্তুতি নিচ্ছেন বাংলাদেশের টেস্ট ও টি-টোয়েন্টি অধিনায়ক।
কাল আবাহনীর নেটে নেমে পড়লেন কিছুক্ষণের জন্য। মাঠের অন্য প্রান্তে প্রাইম দোলেশ্বরের নেটেও ব্যাট করেছেন আরও খানিকটা সময়। সুপার লিগের ব্যস্ততার মধ্যে নিজেকেও ঝালিয়ে নেওয়া আর কি! ক্ষণিকের এই ‘অবসর’ যে মোটেও ভালো লাগছে না সেটা বোঝা গেল সাকিবের আক্ষেপেই, ‘(আইপিএলে) যাওয়ার আগে কিছু ম্যাচ খেলতে পারলে খুব ভালো হতো। আপাতত কোনো সুযোগ দেখছি না। কিন্তু ম্যাচ অনুশীলনটা থাকলে খুব ভালো হতো।’কথাগুলো সাকিব বলছিলেন সমর্থকদের সঙ্গে জন্মদিন উদ্‌যাপনের অনুষ্ঠানে। হ্যাঁ, আজ সাকিবের জন্মদিন হলেও সমর্থকদের সঙ্গে এক দিন আগেই সেটা উদ্‌যাপন করে ফেলেছেন তিনি। সমর্থকদের ধন্যবাদ জানিয়েছেন দুঃসময়ে পাশে থাকার জন্য। সেই অনুষ্ঠানেই সংবাদমাধ্যমকে সাকিব বলেছেন ঘরোয়া ক্রিকেটারদের নিয়ে টি-টোয়েন্টি টুর্নামেন্টের প্রয়োজনীয়তার কথা, ‘শুনেছিলাম, সুপার লিগে যে ছয়টা দল উঠবে, তাদের নিয়ে একটা টি-টোয়েন্টি টুর্নামেন্ট হওয়ার কথা। সেটা হলে খুবই ভালো হবে। ভালো হওয়ার সবচেয়ে বড় কারণ হলো সব দেশীয় খেলোয়াড়েরা খেলবে। তাই এই টুর্নামেন্ট বিসিবি করতে পারলে খুবই ভালো হবে।’
