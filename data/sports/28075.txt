
অনেক আগেই জানিয়েছিলেন, বায়ার্ন মিউনিখ ছাড়বেন। কিন্তু পেপ গার্দিওলা তাহলে যাচ্ছেন কোথায়? এ নিয়ে গুঞ্জন চারদিকে। ম্যানচেস্টার সিটিই এগিয়ে ছিল সেই দৌড়ে। ফাঁক ফোঁকর দিয়ে ম্যানচেস্টার ইউনাইটেডের নামও শোনা যাচ্ছিল। কিন্তু শেষ পর্যন্ত গুঞ্জনই সত্য হলো, গার্দিওলা বেছে নিলেন সিটিকেই। তিন বছরের জন্য আগুয়েরোদের কোচের দায়িত্ব পেয়েছেন এই স্প্যানিশ কোচ।আজ ম্যানচেস্টার সিটি নিজেদের এক বার্তায় নিশ্চিত করল এই সংবাদ। সেখানেই জানা গেল, আগামী মৌসুমেই সিটির দায়িত্ব বুঝিয়ে দেওয়া হবে গার্দিওলাকে। চুক্তিটি হচ্ছে তিন বছরের জন্য। গত কিছুদিন আর্থিক বিষয়গুলো নিয়ে আলোচনা করেছে দুই পক্ষ। সেখানে সমঝোতা হওয়ার পরই জানিয়ে দেওয়া হলো সবাইকে।ওই বার্তায় জানানো হয়েছে, ‘আমরা ম্যানুয়েল পেলেগ্রিনি (বর্তমান সিটি কোচ) ও খেলোয়াড়দের প্রতি সম্মান দেখিয়ে তথ্যটি সবাইকে জানানোর সিদ্ধান্ত নিয়েছি। ম্যানুয়েল নিজে এই সিদ্ধান্তকে সমর্থন করেছে। বাকি মৌসুমে দলের সাফল্যে নিশ্চিত করার দিকেই তিনি মনোযোগ দিচ্ছেন। এই সময়ে ক্লাবের নেতৃত্ব তাঁর কাছেই থাকবে।’ পেলেগ্রিনি দায়িত্ব ছেড়ে দিচ্ছেন জুনের ৩০ তারিখেই। ১ জুলাইয়েই দায়িত্ব পাবেন গার্দিওলা। তাহলে ইংলিশ ফুটবলও পেতে যাচ্ছে টিকি-টাকার ছোঁয়া! সূত্র: এএফপি
