
একই দিনে দুটি শাস্তির খবর শুনতে হলো সাব্বির রহমানকে। মোহাম্মদ শেহজাদের সঙ্গে কথা-কাটাকাটির ঘটনায় ১৫ শতাংশ ম্যাচ ফি কাটা গেছে। তবে পরেরটি আরও গুরুতর। যে অপরাধটি বিসিবি সরাসরি উচ্চারণও করছে না, শুধু বলছে ‘গুরুতর শৃঙ্খলাবহির্ভূত কর্মকাণ্ড’। শুধু সাব্বির নন, একই অপরাধে বরিশাল বুলসের পেসার আল আমিনকেও গুনতে হচ্ছে বড় অঙ্কের জরিমানা।
বিসিবির সংবাদ বিজ্ঞপ্তিতে বলা হয়েছে, মাঠের বাইরে দুই খেলোয়াড়ের মারাত্মক কিছু শৃঙ্খলাবহির্ভূত কর্মকাণ্ড খুঁজে পেয়েছে বিপিএল গভর্নিং কাউন্সিল। শাস্তি হিসেবে বিপিএলে ফ্র্যাঞ্চাইজির সঙ্গে চুক্তির অর্ধেক টাকা জরিমানা করা হয়েছে আল আমিনকে। বিপিএলের খেলোয়াড় ড্রাফটে ২৫ লাখ টাকা মূল্যের ‘এ’ গ্রেডের খেলোয়াড় ছিলেন তিনি। সাব্বিরকে জরিমানা করা হয়েছে চুক্তির ৩০ শতাংশ অর্থ। ‘এ প্লাস’ শ্রেণিতে থাকা রাজশাহীর এই টপ অর্ডার ব্যাটসম্যানের দাম ৪০ লাখ টাকা।কিন্তু কী এমন শৃঙ্খলা তারা ভাঙলেন যে, এত বড় শাস্তি দেওয়া হলো জাতীয় দলের এই দুই খেলোয়াড়কে? বিপিএল গভর্নিং কাউন্সিলের সদস্যসচিব ইসমাইল হায়দার মল্লিক তাঁদের অপরাধ সম্পর্কে কিছু না বললেও জানালেন, ‘টিম হোটেলে আমাদের পর্যবেক্ষক দলের চোখে তাদের শৃঙ্খলাভঙ্গের ঘটনা ধরা পড়েছে। পরে তদন্ত করে দুজনকে এই শাস্তি দেওয়া হয়েছে। আশা করি এতে অন্যরাও সতর্ক হবে।’বিপিএল সদস্যসচিব না বললেও একটি সূত্রে জানা গেছে, হোটেল রুমে নিয়মবহির্ভূত নারী অতিথি নিয়ে যাওয়ার অপরাধেই জরিমানা করা হয়েছে সাব্বির ও আল আমিনকে।
