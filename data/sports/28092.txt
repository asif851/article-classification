
মুস্তাফিজুর রহমানের ভক্তের তালিকাটা দিন দিন লম্বাই হচ্ছে। অভিষেকের পর থেকেই ক্রিকেট দুনিয়াকে চমকে দিতে থাকা এই পেসারের ভক্তের তালিকায় সর্বশেষ সংযোজন ডেল স্টেইন। প্রোটিয়া ফাস্ট বোলারের মতে, মুস্তাফিজের সামর্থ্য আর প্রতিভা দেখে তাঁর ওয়াসিম আকরামের কথাই মনে পড়ে যাচ্ছে। মুস্তাফিজের বোলিং দারুণ উপভোগ করেন স্টেইন, ‘মুস্তাফিজ হয়তো আকরামের মতো অত বেশি সুইং করাতে পারে না। কিন্তু তার বোলিং দেখাটাও দারুণ উপভোগ্য।’ আন্তর্জাতিক ক্রিকেটে মুস্তাফিজকে বিরল এক প্রতিভা বলেই মানেন স্টেইন। মুস্তাফিজের বোলিং বিশ্বের বাঘা বাঘা সব ব্যাটসম্যানের পরীক্ষা নিচ্ছে। বাংলাদেশের এই বাঁ হাতি বোলারকে দেখে স্টেইন এর কারণটাও ধরতে পেরেছেন, ‘আন্তর্জাতিক ক্রিকেটে ডান হাতি ফাস্ট বোলারদের অফ কাটার দিতে দেখে ব্যাটসম্যানরা। তারা এটাতে অভ্যস্ত। কিন্তু বাঁ হাতি মুস্তাফিজ কাটারের সঙ্গে বলের গতিও পরিবর্তন করছে—যা ব্যাটসম্যানরা আগে দেখেনি।’ গত বিশ্বকাপে ট্রেন্ট বোল্ট আর মিচেল স্টার্কের বোলিং মুগ্ধ করেছিল স্টেইনকে। এই দুই বোলারের পর মুস্তাফিজের আবির্ভাবকে আন্তরিকভাবেই স্বাগত জানিয়েছেন স্টেইন। একই সঙ্গে তাঁর জন্য শুভ কামনাও জানিয়েছেন, ‘গত বিশ্বকাপে নিউজিল্যান্ডের ট্রেন্ট বোল্ট আর অস্ট্রেলিয়ার মিচেল স্টার্ক নজর কেড়েছিলেন সবার। বোল্ট তো সাদা বলে দারুণভাবে সুইং করিয়েছিল। স্টার্ক তার গতি দিয়ে আনন্দ দিয়েছিল সবাইকে। এবার বাংলাদেশ থেকে এসেছে মুস্তাফিজ। আমি ওর সাফল্য কামনা করি। আমি মনে করি, সময়ের সঙ্গে সে আরও বেশি পরিণত হয়ে উঠবে।’ সূত্র : ইন্ডিয়া টুডে।
