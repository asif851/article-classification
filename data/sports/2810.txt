
চ্যাম্পিয়নস লিগে টটেনহামের কাছে হারের পর ক্রিস্টিয়ানো রোনালদো বলেছিলেন, রিয়াল মাদ্রিদের সঙ্গে তিনি আর নতুন চুক্তি করবেন না। এরপর থেকেই গুঞ্জন চলছে, রোনালদো কি তবে রিয়াল ছাড়ছেন? সম্ভাবনাটা কিন্তু একদম উড়িয়ে দেওয়া যাচ্ছে না। স্পেনের খেলাধুলাবিষয়ক টিভি অনুষ্ঠান ‘এল চিরিনগুইতো’র সহযোগী এদু আগুয়েরোর জোর দাবি, রোনালদো এবারের মৌসুম শেষে রিয়াল ছাড়তে চান এবং পর্তুগিজ ফরোয়ার্ডের মনের এ ইচ্ছা নাকি তাঁর ক্লাবও জানে!
রিয়ালের সঙ্গে গত বছরই নতুন চুক্তি করেছিলেন রোনালদো। ২০২১ সাল পর্যন্ত সেখানে থাকার ব্যাপারে সম্মত হয়েছিলেন। ৩২ বছর বয়সী এ তারকার রিয়ালের সঙ্গে আর নতুন চুক্তি করতে না চাওয়া কিন্তু অস্বাভাবিক কোনো ব্যাপার নয়। ২০২১ সালে তো তাঁর বয়স হবে ৩৬। সে বয়সে ফুটবল ছাড়ার ভাবনাটা চলে আসে যেকোনো খেলোয়াড়ের মাথাতেই। কিন্তু স্প্যানিশ টিভি অনুষ্ঠানের এদু আগুয়েরো কথাবার্তার ব্যাখ্যা কী!
আগুয়েরোর দাবি, আগামী বছরের ৩০ জুন রিয়ালের সঙ্গে বর্তমান চুক্তির মেয়াদ শেষ করতে চান রোনালদো। ক্লাব সভাপতি ফ্লোরেন্তিনো পেরেজকে রোনালদো নাকি ইতিমধ্যেই কথাটি জানিয়েছেন। পেরেজ তাতে সায় দেননি। রোনালদোকে ২০২১ সাল পর্যন্তই ধরে রাখতে চান পেরেজ। রিয়ালের পক্ষ থেকে নাকি চুক্তি নবায়নের প্রস্তাব পেয়েছিলেন রোনালদো। কিন্তু চুক্তির শর্তাবলি দেখে তিনি খুশি হতে পারেননি। পর্তুগিজ তারকা মনে করছেন, ক্লাব তাঁকে সঠিকভাবে মূল্যায়ন করছে না। এ ছাড়া কিলিয়ান এমবাপ্পেসহ আরও কয়েকজন তরুণ খেলোয়াড়কে রিয়াল অনেক দাম দিয়ে কেনার চেষ্টায় রোনালদো মনঃক্ষুণ্ন হয়েছেন বলেও দাবি করেন আগুয়েরো।
রোনালদোর রিয়াল ছাড়ার গুঞ্জন কিন্তু ভালোই সাড়া ফেলেছে সংবাদকর্মীদের মধ্যে। মঙ্গলবার রাতে স্পেন-রাশিয়া প্রীতি ম্যাচ শেষে সংবাদ সম্মেলনে উঠে এসেছিল রোনালদোর রিয়াল ছাড়ার প্রসঙ্গ। রোনালদো মাদ্রিদ ছাড়ছেন কি না—এক সংবাদকর্মীর এ প্রশ্নের জবাবে স্পেন ও রিয়াল অধিনায়ক সার্জিও রামোস বেশ বিরক্তিই প্রকাশ করেন। তাঁর সাফ কথা, ‘ক্রিস্টিয়ানো চলে যাচ্ছে? তাঁকে জিজ্ঞেস করুন। আমি এ বিষয়ে কিছুই জানি না।’ সূত্র: এএস
