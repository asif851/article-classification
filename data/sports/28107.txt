
নিজের স্বপ্নের কথাটা শুনিয়েছিলেন গত বছরই। পৃথিবীর বড় বড় শহরে তাঁর নামে পাঁচতারকা হোটেল থাকবে—ক্রিস্টিয়ানো রোনালদোর স্বপ্নটা ছিল এমনই। সেই স্বপ্নের প্রথম ধাপ পেরিয়েছেন পরশু। রোনালদো নিজের জন্মস্থান মাদেইরাতেই উদ্বোধন করেছেন প্রথম ‘সি-আর সেভেন’ হোটেল।আন্তর্জাতিক হোটেল ব্যবসায়ী গ্রুপ পেসদানার সঙ্গে রোনালদোর চুক্তিটা হয়েছিল গত বছর। তখনই ঘোষণা দিয়েছিলেন, প্রথম হোটেলটা হবে জন্মস্থান পর্তুগালে। সেটা হওয়ার পর দারুণ রোমাঞ্চিত তিনি, ‘অদ্ভুত একটা অনুভূতি...বিশ্বাস হচ্ছে না, ৩১ বছর বয়সেই আমি হোটেল ব্যবসায়ী হয়ে গেছি!’ ‘সি-আর সেভেন’ নামে রোনালদোর পরের হোটেলটি উদ্বোধন হবে এ বছরের শেষ দিকে পর্তুগালের লিসবনে। পরের বছর মাদ্রিদ ও নিউইয়র্কে আরও দুটি হোটেল খোলার কথা। চারটি হোটেল নির্মাণের সম্ভাব্য ব্যয় ধরা হয়েছে ৭৫ মিলিয়ন ইউরো।পরশু আরেকটা বড় সুখবরও পেয়েছেন রোনালদো। জন্মস্থান মাদেইরার বিমানবন্দরের নাম বদলে রাখা হয়েছে পর্তুগাল ফরোয়ার্ডের নামে। ফুটবলে পর্তুগালকে তাদের ইতিহাসের সেরা সাফল্য এনে দিয়েছেন। ইউরো জয়ের পর রোনালদোর এমন সম্মান খুব অপ্রত্যাশিত ছিল না। মাদেইরার প্রাদেশিক সরকারের প্রধান মিগুলে আলবুকার্ক ঘোষণা দিয়েছেন, স্থানীয় বিমানবন্দরের নতুন নাম হবে রোনালদোর নামে। এএফপি।
