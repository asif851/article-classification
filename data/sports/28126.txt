
অস্ট্রেলিয়ান ক্রিকেটে সুস্থিতি ফেরায় নির্ভার বোধ করছেন স্টিভেন স্মিথ। প্রায় দুই মাস ব্যাট-বল ছাড়া ‘বেকার’ বসে থাকায় স্মিথদের হাতে খিঁচ ধরে গিয়েছিল। শেষ পর্যন্ত সিএ-এসিএর বিরোধ মিটে যাওয়ায় গলেছে বরফ। খুলেছে ক্রিকেটের দ্বার। স্মিথরা এখন তৈরি হচ্ছেন বাংলাদেশ সফরের জন্য। দুই টেস্টের সিরিজ খেলতে আগামী ১৮ আগস্ট ঢাকায় আসবে স্টিভেন স্মিথের দল। তার আগে প্রতিপক্ষ দল সমন্ধে অস্ট্রেলিয়া টেস্ট অধিনায়কের কণ্ঠে ঝরে পড়ল সমীহ, ‘তারা অবশ্যই বিপজ্জনক দল।’
বাংলাদেশ সফরের জন্য ডারউইনে আগামীকাল থেকে সাত দিনের অনুশীলন ক্যাম্প শুরু করেছে অস্ট্রেলিয়া দল। এ ক্যাম্প শেষে তারা উড়াল দেবে বাংলাদেশের পথে। পূর্ণশক্তির স্কোয়াড নিয়েই মুশফিকুর রহিমের দলের মুখোমুখি হবেন স্মিথ। তাঁর স্কোয়াডে রয়েছেন ডেভিড ওয়ার্নার, অ্যাশটন অ্যাগার, উসমান খাজা, ম্যাথু রেনশদের মতো পরীক্ষিত ব্যাটসম্যান। জস হ্যাজেলউড, প্যাট কামিন্স, জ্যাকসন বার্ড, নাথান লায়নদের নিয়ে স্মিথের বোলিং স্কোয়াডও দারুণ শক্তিশালী।সফরের আগে ফক্স স্পোর্টসে এক কলামে স্মিথ লিখেছেন, ‘গত কয়েক বছরে তারা উল্লেখযোগ্য উন্নতি করেছে। বিশেষ করে ঘরের মাঠে। গত বছর ঘরের মাঠে টেস্টে তারা ইংল্যান্ডকে পর্যুদস্ত করেছে।’স্মিথ এখন তাঁর দল নিয়ে ফিটনেস ও মনঃসংযোগের কাজ করছেন। পারিশ্রমিক নিয়ে বোর্ড-খেলোয়াড় দ্বন্দ্ব মিটে যাওয়ায় ভীষণ স্বস্তিবোধ করছেন স্মিথ। পেশাদারি ক্যারিয়ার শুরুর পর তিনি কখনো এত দীর্ঘ সময় ক্রিকেটের বাইরে থাকেননি। স্মিথ বলেন, ‘প্রায় দুই মাস ব্যাট হাতে নিইনি, এটা আমার ক্ষেত্রে বিরল। কখনো এতটা দীর্ঘ সময় ক্রিকেটের বাইরে ছিলাম না, এ কারণে ব্যাট ধরতে মুখিয়ে আছি।’ 
