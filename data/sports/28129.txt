
ওয়েস্ট ইন্ডিজ সফরের প্রাথমিক দলে ছিলেন কিন্তু শেষ পর্যন্ত দলে ঠাঁই পাননি জুবায়ের হোসেন। অবশেষে জিম্বাবুয়ের বিপক্ষে ঘরের মাঠে টেস্ট সিরিজে ডাক পেলেন এ ডান হাতি স্পিনার। ওদিকে নিষেধাজ্ঞা কাটিয়ে প্রথম টেস্ট খেলার অপেক্ষায় সাকিব আল হাসান। দলে আবারও ডাক পেয়েছেন শাহাদাত হোসেন ও মার্শাল আইয়ু্ব। বোলিং অ্যাকশনের পরীক্ষা দিতে চেন্নাই যাওয়া পেসার আল-আমিন হোসেনকেও রাখা হয়েছে এ তালিকায়।জিম্বাবুয়ে ‘এ’ দলের বিপক্ষে ভালো পারফরম্যান্সের পুরস্কার হিসেবেই দলে সুযোগ পেয়েছেন জুবায়ের। তবে দলে ডাক পাননি জিম্বাবুয়ে ‘এ’ দলের বিপক্ষে বেসরকারি টেস্টে এক ম্যাচে ১৫ উইকেট পাওয়া সাকলাইন সজীব। নিষেধাজ্ঞার কারণে সোহাগ গাজী না থাকায় স্পিন শক্তি বৃদ্ধির জন্য জুবায়েরকে নেওয়া হয়েছে বলে জানিয়েছে বিবিসি। বিসিবির নির্বাচক কমিটির প্রধান ফারুখ আহমেদ জুবায়ের প্রসঙ্গে বললেন, ‘তার উজ্জ্বল সম্ভাবনা রয়েছে। সে যদি একাদশে সুযোগ পায়, ঘরের মাঠে তার শুরুটা সহজ হবে।’জিম্বাবুয়ের বিপক্ষে বাংলাদেশের প্রথম টেস্ট শুরু হবে ২৫ অক্টোবর, ঢাকায়।
বাংলাদেশ দল:মুশফিকুর রহিম (অধিনায়ক), তামিম ইকবাল (সহ-অধিনায়ক), সাকিব আল হাসান, শামসুর রহমান, মুমিনুল হক, রুবেল হোসেন, শুভাগত হোম, মাহমুদুল্লাহ, শফিউল ইসলাম, জুবায়ের হোসেন, শাহাদাত হোসেন, মার্শাল আইয়ুব, আল-আমিন হোসেন ও তাইজুল ইসলাম।
