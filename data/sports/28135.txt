
একের পর এক বাধা জয় করতে হচ্ছে তাঁকে। সতীর্থদের অনেকেই এখনো তাঁর ওপর আস্থাশীল নয়। আন্তর্জাতিক ক্রিকেটে ফিরলে গ্যালারির দর্শকেরা কেমন আচরণ করে, এ নিয়েও প্রশ্ন থাকছে। তবে একটা সুখবর পেলেন মোহাম্মদ আমির। আগামী নিউজিল্যান্ড সফরে তাঁকে বরণ করে নিতে প্রস্তুত খোদ কিউই অধিনায়ক ব্রেন্ডন ম্যাককালাম।
২০১০ সালে লর্ডস টেস্টে স্পট ফিক্সিং কেলেঙ্কারিতে জড়িয়ে পড়া আমির আর ভুল পথে পা বাড়াবেন না বলেই আশা ম্যাককালামের, ‘ওই সময় ও তো খুবই ছোট ছিল। ওই ভুলের পর ও বেশ ভালোভাবে পুনর্বাসন প্রক্রিয়ার ভেতর দিয়েও গেছে।’পাঁচ বছরের নিষেধাজ্ঞা শেষ করে আমির মাত্র কয়েক মাস আগে আবার ক্রিকেটে ফিরেছেন। পাকিস্তানের ঘরোয়া ক্রিকেটে ভালো করার পর বাংলাদেশে বিপিএলেও দারুণ বোলিং করেছেন। এর পরই আমির জাতীয় দলের ক্যাম্পে ফেরেন। কিন্তু তাঁর ক্যাম্পে ফেরা নিয়ে দেখা দেয় জটিলতা। ক্যাম্প বর্জন করেন ওয়ানডে অধিনায়ক আজহার আলী, সেই সঙ্গে মোহাম্মদ হাফিজও। পরে পিসিবির মধ্যস্থতায় বিষয়টির সমাধান হয়।এরপর আমির নিউজিল্যান্ড সফরের জন্য ঘোষিত পাকিস্তানের টি-টোয়েন্টি ও ওয়ানডে দলেও ডাক পান। ১৫ জানুয়ারি অকল্যান্ডে আবারও আন্তর্জাতিক ক্রিকেটে ফিরতে দেখা যাওয়ার সম্ভাবনাও প্রবল।এ ব্যাপারে ম্যাককালামের মন্তব্য জানতে চেয়েছিলেন সাংবাদিকেরা। পাকিস্তান সিরিজের পর অস্ট্রেলিয়ার​ বিপক্ষে খেলেই অবসরে যাওয়ার প্রস্তুতি নিতে থাকা ম্যাককালাম বলেছেন, ‘ও যদি আমাদের বিপক্ষে মাঠে নামে, যে মানুষটি আমাদের বিপক্ষে খেলছে আমরা তার মুখোমুখি হব, অতীতে খুবই কম বয়সে কিছু ভুল করা মানুষটির বিপক্ষে নয়।’নিউজিল্যান্ড সফরে প্রথমে টি-টোয়েন্টি খেলবে পাকিস্তান। দলের টি-টোয়েন্টি অধিনায়ক শহীদ আফ্রিদিও আমিরকে স্বাগতই জানিয়েছেন, ‘আমির দলে ফিরে পেয়ে আমি খুশি। নিজের দোষ স্বীকার করায় দ্বিতীয় সুযোগ সে পেতেই পারে।’
