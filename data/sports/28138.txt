
মাহি, ক্যাপ্টেন কুল—ভক্তরা মহেন্দ্র সিং ধোনিকে কত নামেই না ডাকে! শুধু ধোনিরই নয়, ভারতের বেশির ভাগ ক্রিকেটারেরই আছে ভক্তদের দেওয়া নানা নাম। অনিল কুম্বলেকে যেমন ডাকা হতো জাম্বো বলে। কপিল দেব ছিলেন হরিয়ানা হ্যারিকেন। আদর করে দেওয়া নামের বিষয়টি নতুন করে সামনে নিয়ে এসেছেন ভারতের তারকা অভিনেতা শাহরুখ খান। ভারতের বর্তমান অধিনায়ক বিরাট কোহলি তাঁর কাছে ‘ডন’। আর সাবেক অধিনায়ক ধোনি ‘বাজিগর’। তারকা অফ স্পিনার রবিচন্দ্রন অশ্বিন শাহরুখের কাছে ‘পেহলি’। রোহিত শর্মাকে বললেন ‘বাদশাহ’।
হ্যাঁ, এগুলো সব শাহরুখ খানের সিনেমার নাম। ইংল্যান্ডের বিপক্ষে ওয়ানডে সিরিজ চলাকালে স্টার স্পোর্টসে কথা বলেন শাহরুখ। সেখানে মুক্তির অপেক্ষায় থাকা নিজের সিনেমা ‘রইস’ নিয়ে কথা বলেন তিনি। তখনই ভারতের ক্রিকেটারদের নামগুলো দেন। কোহলির নাম ডন কেন? শাহরুখের উত্তর, ‘তার চেহারায় দৃঢ় প্রতিজ্ঞা। উইকেটে আসলে সে খুব ধীরস্থির। যেন জানে সে আসলে জিতবে।’ ঠিক ডনের মতোই তো!শাহরুখের কাছে ভারত দলের শেষ ভরসার নাম ধোনি। অধিনায়ক হিসেবে ঠাণ্ডা মাথায় খুব ভালো সিদ্ধান্তও নিতে পারতেন। তাঁর বাজিগর নামের পেছনের রহস্য এটাই। মাঠে রোহিত শর্মার মনোভাবে মুগ্ধ শাহরুখ, ‘তাঁর স্থিরতা আমি পছন্দ করি। একই সঙ্গে উন্মত্তও। সে ঠিক বাদশাহর মতো।’ অশ্বিনকে পেহলি নাম দেওয়ারও যথেষ্ট কারণ আছে, ‘আমি মনে করি সে এক রহস্য। আপনি কখনোই জানতে পারবেন না অশ্বিন কি করবে। তাঁকে দেখে খুব সরল আর শান্ত মনে হয়। সেই আবার খেলা যায়না এমন বলগুলো করে। একই সঙ্গে দারুণ ব্যাটিংও করে।’ সূত্র: জি নিউজ।
