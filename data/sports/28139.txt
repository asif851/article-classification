
ক্ষণে ক্ষণে রং পাল্টাচ্ছে আবুধাবি টেস্ট। ম্যাচের গতিপ্রকৃতির তুলনা চলে কেবল শ্রাবণের আকাশের সঙ্গেই! কখনো মনে হচ্ছে ম্যাচের লাগাম পাকিস্তানের হাতে, কখনো বা ম্যাচের নাটাই লঙ্কানদের হাতে! তবে চতুর্থ দিন শেষে অন্তত বলা যায়, লঙ্কানরাই চালকের আসনে! দিন শেষে তাদের লিড ২৪১। হাতে রয়েছে ৫ উইকেট।     আবুধাবি টেস্টের তৃতীয় দিনে শ্রীলঙ্কার ছিল ৬১.৩ ওভারে ৪ উইকেটে ১৮৬। চতুর্থ দিনে সেটি দাঁড়াল ১৪৮ ওভার শেষে ৫ উইকেটে ৪২০। চতুর্থ দিনে খেলা হয়েছে ৮৫.৩ ওভার। শ্রীলঙ্কার রান উঠেছে ২৩৪। উইকেট খুইয়েছে মাত্র একটি। হারানো উইকেটটি ডিনেশ চান্ডিমাল। তৃতীয় টেস্ট শতক ছোঁয়ার ১১ রান দূরে থেকেই ফিরেছেন জুনায়েদ খানের শিকার হয়ে। চান্ডিমাল ব্যর্থ হলেও লঙ্কান অধিনায়ক অ্যাঞ্জেলো ম্যাথুস একটুও ভুল করেননি। ঠিকই তুলে নিয়েছেন নিজের দ্বিতীয় টেস্ট শতক।মূলত চান্ডিমাল-ম্যাথুস যুগলবন্দিতেই চতুর্থ দিনে ঘুরে দাঁড়িয়েছে শ্রীলঙ্কা। এ পঞ্চম জুটিতেই এসেছে ১৩৮ রান। ম্যাথুস অপরাজিত রয়েছেন ১১৬ রানে। অন্যদিকে প্রসন্ন জয়াবর্ধনে অপরাজিত রয়েছেন ৪৮ রানে। শ্রীলঙ্কার এ ষষ্ঠ জুটি অবিচ্ছিন্ন রয়েছে ৯৬ রানে।
