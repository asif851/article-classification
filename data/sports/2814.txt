
পদত্যাগের ব্যাপারে নিজের সিদ্ধান্তেই অটল থাকছেন জাতীয় ক্রিকেট দলের কোচ শেন জার্গেনসেন। ২০১৫ সালের বিশ্বকাপ পর্যন্ত বাংলাদেশ দলের কোচ হিসেবে দায়িত্ব পালন করে যাওয়ার ব্যাপারে অনুরোধ ছিল তাঁর কাছে। কিন্তু এই অস্ট্রেলীয় কোচ সেই অনুরোধ বিনয়ের সঙ্গেই প্রত্যাখ্যান করেছেন।জার্গেনসেনের সঙ্গে আজ সোমবার নিজ কার্যালয়ে আলোচনায় বসেছিলেন বাংলাদেশ ক্রিকেট বোর্ডের (বিসিবি) সভাপতি নাজমুল হাসান। প্রায় ঘণ্টা খানেকের এই আলোচনায় বিসিবি সভাপতি জার্গেনসেনকে আগামী ফেব্রুয়ারি-মার্চে অনুষ্ঠেয় ওয়ানডে বিশ্বকাপ পর্যন্ত কোচের দায়িত্ব চালিয়ে যাওয়ার অনুরোধ জানান। তবে জার্গেনসেন নাজমুল হাসানের এই অনুরোধ রাখতে নিজের অপারগতার কথাই জানিয়েছেন।বৈঠক শেষে সাংবাদিকদের সেই অপারগতার কথাই বলেছেন জার্গেনসেন, ‘বিসিবি সভাপতির অনুরোধ ছিল আমি যেন ২০১৫ সালের বিশ্বকাপ পর্যন্ত থেকে যাই।কিন্তু আমার পক্ষে ওনার অনুরোধ রাখা সম্ভব নয়।তবে আমার ওপর আস্থা রাখার জন্য তাঁকে ধন্যবাদ জানিয়েছি।’
তিনি নিজের সিদ্ধান্তে অটল তিক্ত অভিজ্ঞতার কথা স্মরণ করেই, ‘গত কয়েক দিন আমাকে যে তিক্ত সমালোচনার মধ্য দিয়ে যেতে হয়েছে, এরপর আর এখানে থাকা সম্ভব নয়।’
অন্য কোথাও চাকরির কানাঘুষাও উড়িয়ে দিয়েছেন তিনি, ‘আমি অন্য কোনো চাকরি পাইনি।আপাতত অস্ট্রেলিয়ায় ফিরে যাবো।পরিবারকে সময় দেবো।’   
জার্গেনসেন অবশ্য আগামী মাসে ভারতের বিপক্ষে ওয়ানডে সিরিজ পর্যন্ত দায়িত্ব চালিয়ে যাওয়ার কথা বলেছেন। কিন্তু বিসিবি সভাপতি এ ব্যাপারে তাঁকে চূড়ান্ত কোনো সিদ্ধান্ত জানাননি।
এর অর্থ, কোচ হিসেবে শেষই হয়ে গেল জার্গেনসেনের অধ্যায়। ভারতের বিপক্ষে ঘরের মাঠে আগামী মাসে অনুষ্ঠেয় ওয়ানডে সিরিজে তাঁকে কোচ রাখা হবে কি না, এ ব্যাপারে ক্রিকেট বোর্ডের পরবর্তী সভায় চূড়ান্ত সিদ্ধান্ত নেওয়া হবে।
জার্গেনসেন কোচ হিসেবে কিছু সাফল্য উপহার দিলেও সাম্প্রতিক কালে দলের বাজে পারফরম্যান্সের দায় তাঁর ওপরই বর্তেছে। শ্রীলঙ্কা সিরিজ, এশিয়া কাপ ও টি-টোয়েন্টি বিশ্বকাপে বাংলাদেশ দলের যাচ্ছেতাই পারফরম্যান্সের পরপরই কোচ হিসেবে তিনি তীব্র সমালোচনার মুখে পড়েন। কয়েকজন বোর্ড পরিচালকও তাঁকে সমালোচনার তিরে বিদ্ধ করেছিলেন। এর ফলে ব্যথিত জার্গেনসেন কিছু দিন আগে অস্ট্রেলিয়া থেকেই নিজের পদত্যাগপত্র পাঠিয়ে দিয়েছিলেন। পদত্যাগের কারণ হিসেবে তিনি উল্লেখ করেছিলেন ‘প্রাপ্য সম্মান না পাওয়া’র বিষয়টি। বিসিবি প্রাথমিকভাবে জার্গেনসেনের পদত্যাগপত্র গ্রহণ না করলেও সভাপতির সঙ্গে আজকের বৈঠকের পর জার্গেনসেন-যুগকে শেষ বলেই ধরে নেওয়া যেতে পারে।   
