
২ উইকেটে ১৩৩ রান নিয়ে তৃতীয় দিন শুরু করে বেশ দ্রুতই ৪ উইকেট হারিয়ে বসেছে বাংলাদেশ। এই প্রতিবেদন লেখার সময় বাংলাদেশের স্কোর ৬ উইকেটে ১৯২। এখনো ৩০২ রানের পিছিয়ে। ফলোঅনের লজ্জায় কি পড়তে যাচ্ছে বাংলাদেশ? লড়াইয়ের জন্য উইকেটে একা মুশফিকুর রহিম। শেষ স্পেশালিস্ট ব্যাটসম্যান লিটন দাস মাত্রই ফিরলেন। লেজ বের হয়ে এসেছে। যদি না আটে নামা মেহেদী মিরাজ তাঁর ব্যাটসম্যান সত্তাটাকে ফিরিয়ে আনতে পারেন। না হলে টেল এন্ডারদের নিয়ে মুশফিক আর কতটুকুই বা করবেন!
সৌম্যকে দিয়েই বিপর্যয়ের শুরু। আগের দিনের স্কোরে আর ৫ রান যোগ করে দিনের তৃতীয় ওভারে ফিরলেন ৭১ রান করে। সাকিব পিএসএলে খেলার ঘোরেই আছেন বুঝি দিয়ে ১৯ বলে ২৩ করে ফিরলেন। হায়দরবাদে ১১ ইনিংস পর ফিফটির ইনিংস খেলা মাহমুদউল্লাহ ৮ রান করে ফিরে গেছেন সেই পুরোনো বৃত্তে। স্পেশালিস্ট উইকেটকিপার নাকি বাড়তি একজন ব্যাটসম্যান, এই প্রশ্নকে আরও বড় করে তুলে লিটনও ফিরে এলেন কিছুক্ষণের মধ্যে।
 
 
