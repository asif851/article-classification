
আর্জেন্টিনার অতীত এসে দাঁড়াচ্ছেন বর্তমানের পাশে। ডিয়েগো ম্যারাডোনা ও লিওনেল মেসি। ছিয়াশির বিশ্বকাপ জিতিয়ে দেশটির সাধারণ মানুষের মনে ‘চিরস্থায়ী বন্দোবস্ত’ নিয়ে রেখেছেন ম্যারাডোনা। আর তাঁর পর আর্জেন্টাইন ফুটবলে আবির্ভাব হওয়া ‘নতুন ম্যারাডোনা’দের মধ্যে স্বমহিমায় সবচেয়ে বেশি উজ্জ্বল মেসিই।দুজনের সম্পর্কটাও দেখার মতো। বার্সেলোনা ফরোয়ার্ড যেমন ম্যারাডোনাকে আদর্শ মানেন, তেমনি ম্যারাডোনাও উত্তরসূরির গুণমুগ্ধ, সবচেয়ে বড় সমালোচকও। নতুন করে মেসির প্রতি নিজের স্নেহের দিকটাই দেখিয়ে আলোচনায় এলেন আর্জেন্টাইন কিংবদন্তি। দেশের হয়ে মেসির কিছু জিততে না পারার সমালোচনাকে রীতিমতো উড়িয়ে দিলেন।২০১৪ থেকে ২০১৬—টানা তিন বছরে একটি বিশ্বকাপ ও দুটি কোপা আমেরিকার ফাইনালে উঠেও হেরেছে মেসির আর্জেন্টিনা। এ নিয়ে সমালোচনা, হাসাহাসি কম হয়নি। ম্যারাডোনা নিজেও চাঁছাছোলা সমালোচনা করেছেন অনেকবার। তবে টিওয়াইসি স্পোর্টসে সাক্ষাৎকারে এবার দাঁড়ালেন মেসির ‘ঢাল’ হয়ে, ‘বিশ্বকাপ জেতেনি বলে মেসি ফেনোমেনন নয়, এমনটা কেউ বললে আমার সহ্য হয় না। বিশ্বকাপ জিতুক আর না-জিতুক, ও গ্রেটই থাকবে। আমার বয়স এখন ৫৬, আমি বলছি, জীবনে আমি মেসির মতো কাউকে দেখিনি।’মেসির বিশ্বকাপ না জেতার পেছনে সতীর্থদের দায়ও দেখেন, ‘বিশ্বকাপ না জিতলে কখনো ফেনোমেনন হতে পারবে না, এই বোঝাটা কেন বারবার ওর ওপর চাপিয়ে দেন? আমি জিতেছিলাম, কারণ দলে জিয়ুস্তি, বুরুচাগা, পাম্পিদো, রুগেরি ও এমন আরও কয়েকজনকে পেয়েছি!’ ম্যারাডোনা মনে করেন আর্জেন্টাইন ফুটবলের এমন অবস্থার জন্য দেশের ফুটবল কর্তারাই দায়ী, ‘আর্জেন্টিনা ফুটবল এখন আহত, রক্ত ঝরছে। আর কর্মকর্তারা এখনো শুধু ছুটিই কাটাচ্ছে। যদি অবস্থার কোনো উন্নতি না হয়, তাহলে শেষ পর্যন্ত আমাদের ছেলেরা শুধু রাস্তায় রাস্তায়ই ফুটবল খেলবে।’ ফোরফোরটু।
