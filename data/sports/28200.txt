
শিরোপাটা বার্সেলোনার ইতিহাসের ৩০তম কোপা ডেল রে শিরোপা হলেই পুরোপুরি মিলে যেত। লিওনেল মেসির ‘৩০’-এ সমৃদ্ধ রাতের সঙ্গে বেশ যেত। অ্যাটলেটিকো মাদ্রিদের মাঠ ভিসেন্তে ক্যালদেরনের শেষ ম্যাচে পরশু আলাভেসকে ৩-১ গোলে হারিয়ে ক্লাবের ইতিহাসের ২৯তম কোপা ডেল রে শিরোপা জিতেছে বার্সেলোনা। মাসখানেক পরই ৩০-এ পা দিতে যাওয়া আর্জেন্টাইন ফরোয়ার্ডের এটি ক্লাব ফুটবলে ৩০তম শিরোপা! ওহ, রেকর্ড আরেকটাও হয়েছে। ম্যাচের প্রথম গোলটি করেই মেসি ভাগ বসালেন তেলমো জারার পঞ্চাশের দশকে গড়া রেকর্ডে। ২০০৯, ২০১২, ২০১৫-এর পর এবার—টানা চারটি কোপা ডেল রে ফাইনালে গোলের রেকর্ড। একটি গোল করেছেন, চার ডিফেন্ডারের ‘দেয়াল’ ভেদ করে অবিশ্বাস্য পাসে পাকো আলকাসারকে দিয়ে দলের শেষ গোলটি করিয়েছেন, নেইমারের করা বার্সেলোনার দ্বিতীয় গোলটিতেও বড় অবদান তাঁর ‘কি পাসে’র। ম্যাচজুড়ে চোখজুড়ানো ফুটবল খেলা মেসি বোধ হয় পণ করেই নেমেছিলেন, ডাগআউটে শেষ ম্যাচে কোচ লুইস এনরিকেকে শিরোপার সঙ্গে স্মরণীয় কিছুও দেবেন। নিষেধাজ্ঞার কারণে লুইস সুয়ারেজ ও সার্জি রবার্তোর অনুপস্থিতি বুঝতেই দেননি মেসি। এমনি এমনিই তো আর বিদায়ী সংবাদ সম্মেলনে প্রিয় শিষ্যকে আরেকবার ‘অন্য জগতের ফুটবলার’ স্বীকৃতি দিয়ে যাননি এনরিকে!৩০ মিনিটে নেইমারের সঙ্গে ওয়ান-টুর পর বক্সের বাইরে থেকে বাঁকানো শটে মেসির গোল। তিন মিনিট পর লেফটব্যাক থিও হার্নান্দেজের অবিশ্বাস্য ফ্রি কিকে সমতায় ফেরে আলাভেস। এরপরই তেড়েফুঁড়ে ওঠে বার্সা, ৪৫ মিনিটে নেইমারের গোলের পর প্রথমার্ধের অতিরিক্ত সময়ে মেসির ওই পাসে আলকাসারের গোল। তাতেই নিশ্চিত একটা শিরোপা নিয়েই বিদায় নিচ্ছেন এনরিকে, তিন মৌসুমে সম্ভাব্য ১৩ শিরোপার মধ্যে তাঁর নবম! বার্সার ইতিহাসে এর চেয়ে বেশি শিরোপা জিতেছেন শুধু দুজন কোচ—পেপ গার্দিওলা (১৪) ও ইয়োহান ক্রুইফ (১১)।‘১৩-এর মধ্যে নয়টি শিরোপা! খুব মন্দ নয়’—ম্যাচ শেষে তৃপ্তিই ঝরেছে এনরিকের কণ্ঠে। কোনো আক্ষেপ নেই তাঁর বার্সায় কাটানো সময়টা নিয়েও, ‘কোনো দুঃখ নেই আমার, শুধু আনন্দ আছে। খেলোয়াড়দের কাছ থেকে শতভাগ পেয়েছি, আমিও শতভাগ দিয়েছি।’ তবে মুগ্ধতা আছে একজনকে নিয়ে—লিওনেল মেসি! বার্সায় এনরিকের প্রথম মৌসুমের মাঝপথেই মেসি-এনরিকের সম্পর্কে টানাপোড়েনের গুঞ্জন শোনা গিয়েছিল। কিন্তু সব সামলে নিয়ে সেই মৌসুমে বার্সাকে ট্রেবলই এনে দিয়েছিলেন দুজন। পরশু আরেকটি ট্রফি জয়ের পর প্রিয় শিষ্যকে প্রশংসাবৃষ্টিতে ভাসালেন এনরিকে, ‘ও অন্য গ্রহের! যেভাবে ও খেলোয়াড়দের কাটায়, দলকে টেনে নিয়ে যায়...। মেসির সেরা, অথবা সেরা অবস্থাগুলোর একটিতে ওকে কোচিং করানোর সৌভাগ্য হয়েছে আমার। নিখাদ একটা তৃপ্তি সেটি। ও-ই সেরা। ভালোভাবেই নিজের খেয়াল রাখে সে। মেসির কাছে থেকে এখনো অনেক কিছুই দেখার বাকি!’তা কোচ এনরিকের কাছে থেকে আর কী দেখার বাকি? আগামীকালই হয়তো নতুন কোচের নাম ঘোষণা করে দেবে বার্সা। অ্যাথলেটিক বিলবাওয়ের আর্নেস্তো ভালভার্দেই নতুন কোচ হওয়ার দৌড়ে এগিয়ে আছেন। কিন্তু এনরিকে কী করবেন এরপর? ‘আপাতত পরিবারের সঙ্গে প্রাপ্য ছুটিটা কাটাতে তর সইছে না’—৪৭ বছর বয়সী কোচের উত্তর। আর দীর্ঘমেয়াদি পরিকল্পনা? সেটির উত্তর দিলেন মজা করেই, ‘জানি না ভবিষ্যতে কী করব। যেকোনো কিছুই করতে পারি। হয়তো ফুটবল ছেড়ে অন্য খেলায়ও যেতে পারি।’ সাংবাদিকদের হাসির মধ্যেই দাবিও করলেন, ‘আরে, আমি অন্য খেলায়ও বেশ ভালো!’ রয়টার্স, ইএসপিএন।
