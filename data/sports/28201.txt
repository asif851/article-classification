
কলম্বোয় তিন দিন আগে বিশ্বকাপ বাছাইপর্বে পাপুয়া নিউগিনিকে ১১৮ রানে হারিয়েছে বাংলাদেশ মহিলা ক্রিকেট দল। ম্যাচটা যদি ওয়ানডে মর্যাদা পেত রানের ব্যবধানে বাংলাদেশের সবচেয়ে বড় জয়ের রেকর্ড হতো সেটি। আজ কলম্বো ক্রিকেট ক্লাবে স্কটল্যান্ডকে ৭ উইকেটে হারিয়েছেন রুমানারা। এই ম্যাচও ওয়ানডে মর্যাদা পাবে না। নইলে এটি হতো উইকেটের ব্যবধানে বাংলাদেশের সবচেয়ে বড় জয়। 
বাংলাদেশের স্পিনারদের দুর্দান্ত বোলিংয়ে স্কটল্যান্ড অলআউট ১৪০ রানে। প্রথম উইকেটটি পেসার পান্না ঘোষ এনে দিলেও স্কটল্যান্ডের পরের ৮ উইকেট তুলে নিয়েছেন বাংলাদেশের তিন স্পিনার। ২১ রানে ৩ উইকেট পেয়েছেন সালমা, ৩১ রানে ৩ উইকেট নিয়েছেন খাদিজাতুল কুবরা। ২৪ রান দিয়ে ২ উইকেট পেয়েছেন রুমানা আহমেদ। ৬৮ রানে ৩ উইকেট পড়লেও অবিচ্ছিন্ন চতুর্থ উইকেটে ফারজানা হক-রুমানা আহমেদের ৭৫ রানের সৌজন্যে অনায়াসেই লক্ষ্যে পৌছে যায় বাংলাদেশ। ৫৩ রানে অপরাজিত থাকেন ফারজানা আর রুমানা অপরাজিত ৩৮ রানে। ওয়ানডে স্বীকৃতি না পাওয়া পাপুয়া নিউগিনি ও স্কটল্যান্ডের বিপক্ষে পাওয়া বড় জয়ে রেকর্ড না হোক, জয়টা অবশ্যই বাংলাদেশকে জোগাবে সুপার সিক্সে ওঠার পাথেয়। ছন্দটা কাল পি সারা ওভালে গ্রুপ পর্বের শেষ ম্যাচে দক্ষিণ আফ্রিকার বিপক্ষে টেনে নিতে পারাটা হবে রুমানাদের চ্যালেঞ্জ।
