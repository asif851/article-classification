
এবার বিশ্বকাপ উপলক্ষে জব্বর এক বিজ্ঞাপন তৈরি করেছিল ভারতীয় চ্যানেল স্টার স্পোর্টস। ‘মওকা মওকা’ নামের বিজ্ঞাপনটি প্রথম প্রচার হয় ভারত-পাকিস্তান ম্যাচের আগে। এরপর অনেকগুলো ​ধারাবাহিক পর্ব দেখা গেছে বিজ্ঞাপনটির। বিশ্বকাপে তুমুল জনপ্রিয় হয়েছে এটি। কিন্তু এই ‘মওকা মওকা’ যন্ত্রণার কারণ হয়ে দাঁড়িয়েছে ভারতীয় ক্রিকেট বোর্ডের (বিসিসিআই)।
ঘটনাটা শুনুন তাহলে, শুক্রবার বিকেল চারটা থেকেই বিসিসিআই কার্যালয়ে অবিরত ফোন এসেছে। একটা রাখতে না-রাখতেই আরেকটা। ফোন অপারেটরদের ফোন ধরতেই ঘাম ছুটে গিয়েছিল। ফোন ধরার সঙ্গে সঙ্গেই ওপাশ থেকে শুনিয়ে দেওয়া হচ্ছিল ‘মওকা, মওকা’ গান! অস্ট্রেলিয়ার কাছে ভারতের হারের পর খোঁচা দিতেই এ ফোন। যন্ত্রণা থেকে​ রেহাই পেতে শেষ পর্যন্ত বাধ্য হয়ে ফোনের লাইনই বন্ধ করে দিয়েছে বিসিসিআই।কিন্তু বিসিসিআইকে এমন জ্বালিয়েছে কারা? বিসিসিআই পরে খতিয়ে দেখে জেনেছে, কলগুলো এসেছিল বাংলাদেশ ও পাকিস্তান থেকে। বিসিসিআইয়ের এক কর্তা জানালেন, ‘ওয়েবাসইটে আমাদের নাম্বার দেওয়া আছে। ভারত হারায় ঈর্ষান্বিত মানুষেরা স্বাভাবিকভাবে খুশি হয়েছে। তারা হয়তো মজা করেই এটা করেছে। কিন্তু বিষয়টি খুবই বিরক্তিকর। বিজ্ঞাপনটি জনপ্রিয় হয়েছিল। তবে এটা দিয়ে এভাবে আমাদের খোঁচানো হবে, সেটা প্রত্যাশা করিনি। কলগুলো কোথা থেকে এসেছে, তা বের করেছি। বেশিরভাগ কল এসেছিল বাংলাদেশ থেকে, বাকিগুলোর উৎ​পত্তি পাকিস্তান। ভারতীয় দলের পারফরম্যান্সে ফোন করে দেশের বাইরে থেকে এমন খোঁচা, এই প্রথম টের পেলাম।’ তথ্যসূত্র: ইন্ডিয়ান এক্সপ্রেস।
