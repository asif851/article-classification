
ঢাকায় পৌঁছেছেন কাল রাতে। তখনই জানা গিয়েছিল মুস্তাফিজুর রহমান আজ আসবেন মিরপুর শেরেবাংলা স্টেডিয়ামের বিসিবি কার্যালয়ে। বেলা সাড়ে ১১টার দিকে তিনি এলেন। গত ৫ এপ্রিল বিসিবি একাডেমি ভবন থেকে যখন লাগেজ গুছিয়ে আইপিএল খেলতে রওনা হয়েছিলেন, মুস্তাফিজের মুখে ছিল চিন্তার ছাপ। বড় টুর্নামেন্ট, আশপাশে থাকবে না পরিচিত কেউ, টেনশন কাজ করাটাই ছিল স্বাভাবিক। প্রায় দুই মাস পর আবারও যখন প্রিয় ঠিকানায় ফিরলেন, তাঁর মুখে বিস্তৃত হাসি।
বিসিবিতে এসে প্রথমে গেলেন জাতীয় দলের ফিজিও বায়েজিদুল ইসলামের কক্ষে। খানিক পরে সেখানে এলেন বিসিবির চিকিৎসক দেবাশীষ চৌধুরী। আইপিএল ফাইনালের আগে হ্যামস্ট্রিংয়ের চোট পেয়েছিলেন। মাঠে আসার পর থেকেই মুস্তাফিজকে অনুসরণ করা সাংবাদিকদের কৌতূহল ছিল সেই চোট নিয়েই। কতটা গুরুতর এই চোট? তিনি কি পারবেন সাসেক্সের হয়ে কাউন্টি খেলতে?প্রায় দেড় ঘণ্টা পর একাডেমি ভবনের মেডিকেল রুম থেকে মুস্তাফিজ গেলেন বোর্ড অফিসে। বিসিবির কয়েকজন কর্মকর্তাদের সঙ্গে দেখা-সাক্ষাৎ করে বের হন ঘণ্টা খানেক পর। মিডিয়া ম্যানেজারের রুমে উঁকি দিয়ে দেখা পেলেন ওয়ানডে ও টি-টোয়েন্টির অধিনায়ক মাশরাফি বিন মুর্তজার সঙ্গে। তবে বিসিবিতে প্রায় আড়াই ঘণ্টা থাকলেও সাংবাদিকদের সঙ্গে কোনো কথাই বলেননি মুস্তাফিজ। তাঁর চোট সম্পর্কে জানাতে তাই সংবাদমাধ্যমের সামনে দাঁড়াতে হলো বিসিবির প্রধান নির্বাহী নিজাম উদ্দিন চৌধুরীকে। তিনিও পরিষ্কার করে কিছু বলেননি। তবে এটা নিশ্চিত, আপাতত কয়েকটা দিন খেলার মধ্যে থাকছেন না মুস্তাফিজ, ‘ও কাল আইপিএল থেকে ফিরেছে। আমরা তাকে একটা প্রক্রিয়ার মধ্য দিয়ে নিচ্ছি। ফিজিও-চিকিৎসকেরা তার ফিটনেস পরীক্ষা-নিরীক্ষা করেছেন। সামনে আরও দেখা হবে। এসবের রিপোর্ট দেখেই পরবর্তী সিদ্ধান্ত নেব।’ মুস্তাফিজের আজ বিকেলেই সাতক্ষীরার উদ্দেশে রওনা দেওয়ার কথা। মন যে পড়ে আছে তেঁতুলিয়া গ্রামে! প্রায় দুই মাস পরিবারের বাইরে কাটিয়ে নিশ্চয়ই হাঁপিয়ে উঠেছেন ‘হোম সিক’ মুস্তাফিজ। কটা দিন প্রিয়জনদের সঙ্গে কাটাতেই পারেন ‘কাটার মাস্টার’।
