
শেষ পর্যন্ত নিজ সিদ্ধান্তে অটল রইলেন ইংল্যান্ডের সীমিত ওভারের অধিনায়ক এউইন মরগান। বাংলাদেশ সফরে তিনি আসছেন না। ব্রিটিশ দৈনিক দ্য টেলিগ্রাফ জানায়, মরগানের বদলে দলের নেতৃত্ব দিতে যাচ্ছেন দলের সহ-অধিনায়ক জস বাটলার।ইংল্যান্ড দলের ঢাকায় আসার কথা রয়েছে ৩০ সেপ্টেম্বর। বাংলাদেশ জাতীয় দলের সঙ্গে সীমিত ওভারের তিনটি ও দুটি টেস্ট ম্যাচ খেলবে তারা। সিরিজের সূচি অনুযায়ী, ৭ ও ৯ অক্টোবর প্রথম দুটি একদিনের ম্যাচ ঢাকায় শেরেবাংলা জাতীয় স্টেডিয়ামে অনুষ্ঠিত হবে। এরপর আগামী ১২ অক্টোবর শেষ একদিনের ম্যাচটি হবে চট্টগ্রামের জহুর আহমেদ চৌধুরী স্টেডিয়ামে। একই ভেন্যুতে ২০ অক্টোবর থেকে শুরু হবে প্রথম টেস্ট ম্যাচ। ২৮ অক্টোবর থেকে আগামী ১ নভেম্বর পর্যন্ত শেষ টেস্ট হবে শেরেবাংলা জাতীয় স্টেডিয়ামে। ১৬ সেপ্টেম্বর বাংলাদেশ সফরের জন্য ইংল্যান্ডের ওয়ানডে দল ঘোষণা করার কথা। গতকাল ও আজ রোববার—এই দুই দিন বোর্ডের সঙ্গে চুক্তিভুক্ত খেলোয়াড়দের নিয়ে লাফবরোর জাতীয় ক্রিকেট একাডেমিতে বৈঠকে বসার কথা ইসিবি পরিচালক অ্যান্ড্রু স্ট্রাউসের। সেখানেই বাংলাদেশ সফরের ব্যাপারে খেলোয়াড়দের কাছ থেকে চূড়ান্ত সিদ্ধান্ত জানতে চাইবেন স্ট্রাউস। তার মানে, শেষ পর্যন্ত কারা বাংলাদেশ সফরে আসছেন, কারা আসছেন না, সেটি আজই পরিষ্কার হয়ে যেতে পারে।
