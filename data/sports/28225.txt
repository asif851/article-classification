
গত সোমবার প্রিমিয়ার লিগে আরামবাগ-রহমতগঞ্জ ম্যাচে মেজাজ হারিয়ে ফেলেছিলেন দেশের একমাত্র উয়েফা ‘এ’ সনদপ্রাপ্ত কোচ মারুফুল হক। রহমতগঞ্জের কাছে নিজের দল আরামবাগ ৪-২ গোলে হেরে যাওয়ার পর সমর্থকদের অকথ্য ভাষার গালাগালেই আর নিজেকে সামলে রাখতে পারেননি তিনি। গ্যালারির দিকে মারুফুল তেড়ে গিয়ে এক সমর্থকের গায়ে হাত তুলেছিলেন বলে অভিযোগ। বাংলাদেশ ফুটবল ফেডারেশন ব্যাপারটি ভালোভাবে নেয়নি। আর্থিক জরিমানা গুনতে হচ্ছে তাঁকে।
বাফুফের চোখে মারুফুলের সেই আচরণ শৃঙ্খলাপরিপন্থী। তাঁকে সতর্কও করা হয়েছে। জরিমানার অঙ্কটা ৫০ হাজার টাকা। আগামী ৫ সেপ্টেম্বরের মধ্যে বাফুফের কাছে সেটি জমা দিতে হবে তাঁকে।এই বিষয়ে মারুফুল বলেন, ‘আমি এখনো কোনো চিঠি পাইনি। তাই কোনো মন্তব্য করতে চাই না।’রহমতগঞ্জের বিপক্ষে ম্যাচে উগ্র এক সমর্থক নাকি তাঁর বাবা-মা তুলে গালি দিচ্ছিল বলে অভিযোগ করেছেন আরামবাগ কোচ, ‘আমার দোষ থাকলে আমাকে গালি দিক। আমার মৃত বাবা-মাকে কেন এখানে টেনে আনা হবে?’
