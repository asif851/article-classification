
অক্টোবরে ইংল্যান্ড সিরিজ সামনে রেখে আজ ৩০ জনের প্রাথমিক দল ঘোষণা করেছে বাংলাদেশ ক্রিকেট বোর্ড (বিসিবি)। স্কোয়াডে চমক হিসেবে আছেন দীর্ঘদিন পর সুযোগ পাওয়া শাহরিয়ার নাফীস, মোহাম্মদ সোহরাওয়ার্দী ও রকিবুল হাসান। 
শাহরিয়ার, সোহরাওয়ার্দী ও রকিবুল সুযোগ পেয়েছেন গত এক বছরে ঘরোয়া ক্রিকেটে ভালো খেলে। এ ছাড়া অধিকাংশই টেস্ট, ওয়ানডে কিংবা টি-টোয়েন্টি গত দুই বছরে বাংলাদেশ দলের নিয়মিত মুখ। গত নভেম্বরে জিম্বাবুয়ে সিরিজের পর আবারও প্রাথমিক দলে জায়গা পেয়েছেন ঢাকা প্রিমিয়ার লিগে স্থানীয় বোলারদের মধ্যে সর্বোচ্চ উইকেট শিকারি কামরুল ইসলাম। প্রাথমিক দলে আছেন বাংলাদেশের হয়ে একটি টি-টোয়েন্টি খেলা মোসাদ্দেক হোসেন ও মুক্তার আলীও। জানুয়ারিতে জিম্বাবুয়ে সিরিজ, ফেব্রুয়ারি-মার্চে এশিয়া কাপ ও টি-টোয়েন্টি বিশ্বকাপে দলের বাইরে থাকা এনামুল হক ও লিটন দাস ফিরেছেন প্রাথমিক দলে। গত বছর দক্ষিণ আফ্রিকা সিরিজের পর চোটে পড়া রুবেল হোসেনও আছেন দলে।  ২৬ উইকেট নিয়ে প্রিমিয়ার লিগে যৌথভাবে তিনে থাকা ও টি-টোয়েন্টি বিশ্বকাপ খেলা সাকলাইন সজীব অবশ্য নেই এই দলে, বাঁহাতি স্পিনারকে রাখা হয়েছে হাইপারফরম্যান্স ইউনিট দলে। জানুয়ারিতে জিম্বাবুয়ে সিরিজ, ফেব্রুয়ারি–মার্চে এশিয়া কাপ ও টি-টোয়েন্টি বিশ্বকাপ খেলা আবু হায়দারও নেই প্রাথমিক দলে। তাঁকেও রাখা হয়েছে এইচপি ইউনিটে। আগামী ২০ জুলাই সকাল সোয়া আটটায় মিরপুর শেরেবাংলা স্টেডিয়ামে কন্ডিশনিং কোচ মারিও ভিল্লাভারায়েনের কাছে রিপোর্ট করতে বলা হয়েছে খেলোয়াড়দের। প্রাথমিক দল:তামিম ইকবাল, সৌম্য সরকার, ইমরুল কায়েস, লিটন দাস, এনামুল হক, মোসাদ্দেক হোসেন, মোহাম্মদ মিঠুন, শাহরিয়ার নাফীস, রকিবুল হাসান, মুমিনুল হক, সাকিব আল হাসান, মাহমুদউল্লাহ, নাসির হোসেন, মুশফিকুর রহিম, নুরুল হাসান, শুভাগত হোম, সাব্বির রহমান, আরাফাত সানি, তাইজুল ইসলাম, মোহাম্মদ সোহরাওয়ার্দী, জুবায়ের হাসেন, মাশরাফি বিন মুর্তজা, মুক্তার আলী, কামরুল ইসলাম, মুস্তাফিজুর রহমান, আল আমিন, শফিউল ইসলাম, মোহাম্মদ শহীদ, তাসকিন আহমেদ ও রুবেল হোসেন।
সফরসূচি৪ অক্টোবর এক দিনের প্রস্তুতি ম্যাচ (ফতুল্লা)৭ অক্টোবর ১ম ওয়ানডে* (মিরপুর)৯ অক্টোবর ২য় ওয়ানডে* (মিরপুর)১২ অক্টোবর ৩য় ওয়ানডে* (চট্টগ্রাম)১৪-১৫ অক্টোবর দুই দিনের প্রস্তুতি ম্যাচ (চট্টগ্রাম)১৬-১৭ অক্টোবর দুই দিনের প্রস্তুতি ম্যাচ (চট্টগ্রাম)২০-২৪ অক্টোবর ১ম টেস্ট (চট্টগ্রাম)২৮ অক্টোবর-১ নভেম্বর ২য় টেস্ট (মিরপুর)*দিবারাত্রির ম্যাচ
