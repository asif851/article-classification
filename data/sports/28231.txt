
হোক না অনূর্ধ্ব ১৯ বয়সীদের টুর্নামেন্ট, বিশ্বকাপ তো। আর সেই বিশ্বকাপের প্রথম ম্যাচে ভালো করা খুব জরুরি। অথচ আবুধাবির শেখ জায়েদ স্টেডিয়ামের নার্সারি দুইয়ে আজ আফগানিস্তানের বিপক্ষে টসে জিতে বাংলাদেশের ফিল্ডিং করার সিদ্ধান্ত প্রথমেই ভুল মনে হচ্ছিল। আফগানিস্তান অনূর্ধ্ব-১৯ ক্রিকেট দলের দুই ওপেনার উসমান গনি ও মোহাম্মদ মুজতাবা ১৫.৫ ওভারে তুলে ফেলেন ৬৯। আফগান যুবাদের বড় সংগ্রহের স্বপ্ন শেষ অবধি পূরণ করতে দেয়নি বাংলাদেশের অনূর্ধ্ব-১৯ ক্রিকেট দলের বোলাররা। ইনিংসের শেষ বলে অলআউট হওয়ার আগে আফগানিস্তানের সংগ্রহ ২১২।৩৭.২ ওভারেও আফগানিস্তানের সংগ্রহ ছিল ৪ উইকেটে ১৪৪। মনে হচ্ছিল স্লগ ওভারে আফগান কবজির জোরে ঝড়ই হয়তো উঠবে। কিন্তু দুর্দান্তভাবে উল্টো ব্যাটসম্যানদের ওপর চাপ তৈরি করে ঘুরে দাঁড়াল বাংলাদেশের বোলাররা। শেষ ৭৬ বলে আফগান যুবারা তুলেছে মাত্র ৬৮। খুইয়েছে অবশিষ্ট ৬ উইকেট।আফগানিস্তানের ধস শুরু হয় মূলত রান আউটের মাধ্যমে। ২৭ করা উসমান রান আউটে কাটা পড়েন মোসাদ্দেক হোসেনের হাতে। সর্বোচ্চ ৪৭ করা মুজতাবাকে ফেরান মোসাদ্দেক। দ্বিতীয় সর্বোচ্চ ৪৩ করা হাসমতউল্লাহ শাহিদিকেও ফেরান এই অফস্পিন অলরাউন্ডার।আসলে আফগানিস্তানের লাগাম টেনে ধরার মূল কাজটি করেছেন মোসাদ্দেক। ১০ ওভারে ১ মেডেনে ১৯ রান দিয়ে তুলে নিয়েছেন ৩ উইকেট। মোসাদ্দেক প্রস্তুতি ম্যাচেও ইংল্যান্ডের বিপক্ষে দুর্দান্ত খেলেছিলেন। এ ছাড়া রাহাতুল ফেরদৌস পেয়েছেন দুটি উইকেট। বোলাররা ব্যাটসম্যানদের কাজ অনেক সহজ করে দিয়েছেন। এখন দেখা যাক বিশ্বকাপে শুভসূচনা পায় কি না বাংলাদেশের যুবারা।এই প্রতিবেদন লেখা পর্যন্ত ৯ ওভারে বিনা উইকেটে ৪৪ রান তুলে ফেলেছে বাংলাদেশের যুবারা। সাদমান ২২ ও জয়রাজ ১৮ রানে ব্যাটিং করছেন।
