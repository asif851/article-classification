
হায়দরাবাদ টেস্টের আগে বিরাট কোহলি বড় এক শঙ্কার নাম বাংলাদেশের জন্য। শঙ্কা স্পিন-জাদুকর রবিচন্দ্রন অশ্বিনকে নিয়েও। বাংলাদেশের পেস বোলিং কোচ কোর্টনি ওয়ালশও মনে করেন, এঁদের নিয়ে ভেবে নিজেদের খেলা নষ্ট করার কোনো মানে হয় না। ক্যারিবীয় বোলিং গ্রেটের মতে, দলগত শক্তি দিয়েই কোহলি-অশ্বিনদের মতো খেলোয়াড়দের বিপক্ষে লড়তে হবে বাংলাদেশকে।দলীয় শক্তি দিয়েই কোহলি-অশ্বিনদের বিপক্ষে লড়তে হবে বলে অভিমত ওয়ালশের, ‘কোনো সন্দেহ নেই ​বিরাট কোহলি বিশ্বের অন্যতম সেরা ক্রিকেটার। ভারতীয় দলে তাঁর মতো আরও কয়েকজন ক্রিকেটার আছে। তবে এই ক্রিকেটারদের নিয়ে খুব বেশি চিন্তিত হওয়ার কিছু নেই। আমরা হায়দরাবাদে যদি পাঁচ দিন ভালো ক্রিকেট খেলতে পারি, তাহলেই টেস্ট জমে উঠবে।’টেস্ট র‍্যাঙ্কিংয়ের শীর্ষ দলের বিপক্ষে বাংলাদেশের হারানোর কিছু নেই বলেই মনে করে ওয়ালশ, ‘আমাদের হারানোর কিছু নেই। কিন্তু এই টেস্টে ভালো করলে পাওয়ার আছে অনেক কিছুই। আমার মনে হয়, নিউজিল্যান্ড সফরের অভিজ্ঞতা আমাদের ক্রিকেটারদের ভালো করার জন্য সহায়ক ভূমিকা রাখবে। ভারতের কন্ডিশন তো ​বাংলাদেশের মতোই।’বাংলাদেশের পেস বোলিং কোচ খুশি তাঁর শিষ্যদের নিয়ে। সন্তুষ্ট তাঁর শিষ্যদের পরিশ্রম করার মানসিকতা নিয়েও। তবে তাঁদের অভিজ্ঞতার অভাবটাই তাঁকে চিন্তিত করে সবচেয়ে বেশি, ‘আমি বাংলাদেশি পেসারদের নিয়ে সন্তুষ্ট। তাদের পরিশ্রম করার মানসিকতা আছে। তবে যে ব্যাপারটিতে সমস্যা, সেটি হলো অভিজ্ঞতা। আমি মনে করি, ওরা যত বেশি টেস্ট খেলবে, তত বেশি শিখবে। নিজেদের ততটাই কার্যকর বোলার হিসেবে তৈরি করতে পারবে।’ সূত্র: ডেকান ক্রনিকলস।
