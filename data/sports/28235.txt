
গত মৌসুমে এফএ কাপের ফাইনাল পর্যন্ত গেলেও শিরোপা জয়ের স্বাদটা পাওয়া হয়নি ম্যানচেস্টার সিটির। এবার প্রতিযোগিতা ভিন্ন হলেও ভেন্যু ছিল সেই ওয়েম্বলি স্টেডিয়াম। শুরুতেই এক গোলে পিছিয়ে পড়ার পর হয়তো গত মৌসুমের বেদনাদায়ক স্মৃতিই ভেসে উঠেছিল সিটি সমর্থকদের মনে। কিন্তু এবার আর তাদের হতাশ করেননি ইয়া তোরে, অ্যাগুয়েরো, সামির নাসরিরা। সান্ডারল্যান্ডকে ৩-১ গোলে হারিয়ে ক্যাপিটাল ওয়ান কাপের শিরোপাটি ঠিকই নিজেদের ঘরে তুলেছে ম্যানচেস্টার সিটি।প্রথমার্ধের ১০ মিনিটে সিটির জালে বল জড়িয়ে দিয়ে বড় ধরনের অঘটনের সম্ভাবনাই জাগিয়েছিলেন সান্ডারল্যান্ডের স্ট্রাইকার ফ্যাবিও বোরিনি। প্রথমার্ধে এই গোলটা শোধও করতে পারেনি ম্যানসিটি। ‘হয়তো গত বছর ওয়েম্বলিতে যা ঘটেছিল, সেটাই সবার মাথায় ছিল। কিন্তু গুরুত্বপূর্ণ ব্যাপার হচ্ছে খেলোয়াড়দের শান্ত করা গেছে আর তাদের আত্মবিশ্বাস ফিরিয়ে আনা গেছে’, কথাগুলো ম্যাচ শেষে বলেছিলেন সিটির কোচ ম্যানুয়েল পেলিগ্রিনি। সত্যিই দ্বিতীয়ার্ধে দারুণভাবেই লড়াইয়ে ফিরেছিল চিলিয়ান এই কোচের শিষ্যরা। ৫৫ মিনিটে দূরপাল্লার এক শট থেকে সমতাসূচক গোলটি করেছিলেন ইয়া তোরে। পরের মিনিটেই দলকে এগিয়ে দিয়েছিলেন সামির নাসরি। আর শেষ বাঁশি বাজার কয়েক মুহূর্ত আগে আরেকটি গোল করেছেন জেসাস নাভাস।১৯৭৬ সালের পর এবারই প্রথমবারের মতো এই লিগ কাপ জয়ের স্বাদ পেল ম্যানচেস্টার সিটি। এই শিরোপাটা যে এখন মৌসুমের বাকি সময়ে অনেক অনুপ্রেরণা জোগাবে সেটা স্বীকারই করে নিয়েছেন পেলিগ্রিনি, ‘যদি একটা শিরোপা জয়ের সুযোগ আসে আর সেটা না জেতা যায়, তাহলে তা নেতিবাচক প্রভাব ফেলে। আমরাই এখন একমাত্র ক্লাব যাদের সবগুলো শিরোপা জয়ের সম্ভাবনা আছে। আর একটা বড় ক্লাবের জন্য, একটা শিরোপা কখনোই যথেষ্ট না। এই শিরোপাটা আমাদের অনেক আত্মবিশ্বাসী করে তুলবে।’
ইউরোপিয়ান চ্যাম্পিয়নস লিগটা অনিশ্চিত হলেও ইংল্যান্ডের বাকি দুটি শিরোপা জয়ের সম্ভাবনা সত্যিই খুব ভালোভাবেই আছে ম্যানচেস্টার সিটির। এফএ কাপে চেলসিকে হারিয়ে তারা চলে গেছে ষষ্ঠ রাউন্ডে। প্রিমিয়ার লিগের শিরোপা জয়ের দৌড়েও বেশ ভালো অবস্থানে আছে ম্যানসিটি। ২৬ ম্যাচ শেষে তাদের সংগ্রহ ৫৭ পয়েন্ট। ৬৩ পয়েন্ট নিয়ে চেলসি শীর্ষে আছে ২৮টি ম্যাচ খেলে। পরবর্তী দুটি ম্যাচ জিতলেই চেলসিকে সরিয়ে শীর্ষস্থানটা দখল করতে পারবে তারা।—রয়টার্স
