



কমনওয়েলথ গেমসে অংশ নেবেন ৭১ দেশের প্রতিযোগী।
মোট প্রতিযোগীর সংখ্যা ৬ হাজার ৬০০।
সব ধরনের সুখ-স্বাচ্ছন্দ্যের ব্যবস্থা থাকবে।
প্রতিযোগীদের জন্য থাকছে ২ লাখ জন্মনিরোধক।


৫ এপ্রিল শুরু হচ্ছে ২১তম কমনওয়েলথ গেমস। প্রায় সাড়ে ছয় হাজারের বেশি প্রতিযোগী-কর্মকর্তারা যেন স্বচ্ছন্দে থাকেন, সে লক্ষ্যে সর্বোচ্চ পদক্ষেপ নিচ্ছে অস্ট্রেলিয়া। সবার সুবিধার্থে দুর্দান্ত আবাসনের ব্যবস্থা করা হয়েছে, আছে সুস্বাদু সব খাবারের ব্যবস্থা। 
এবার ৭১টি দেশের প্রায় ৬ হাজার ৬০০ জন প্রতিযোগী-কর্মকর্তা হাজির হয়েছেন কুইন্সল্যান্ডের গোল্ডকোস্টে। তাঁদের সুবিধার্থে গেম ভিলেজে থাকছে অসাধারণ সব বিনোদনের ব্যবস্থা। কম্পিউটার গেমস, সুইমিং পুল, কৃত্রিম জলপ্রপাত—সবই আছে। ২৯ হেক্টর জমিতে ১ হাজার ২৫০টি অ্যাপার্টমেন্টে থাকবেন অংশগ্রহণকারীরা। তাঁদের ২৪ ঘণ্টা খাবার সরবরাহ করবেন ৩০০ শেফ। বিনা মূল্যে সারা দিন আইসক্রিম খেতে চাইলে সেটাও পাবেন প্রতিযোগীরা।
দিনে ২০ হাজার খাবার পরিবেশন করা হবে। থাকবে ৪০ হাজার ফলের জুস। এর জন্য ৮ লাখ ফলের টুকরা ব্যবহার করা হবে। এতে অবশ্য কলার সংখ্যাই বেশি। এক লাখ ২১ হাজার কলার হিসাবটাও জানিয়ে দেওয়া হয়েছে এই ফাঁকে।
সুবিধার এখানেই শেষ নয়। সবাইকে স্বাগত জানাবে ১৭ হাজার টয়লেট রোল এবং সোয়া দুই লাখ জন্মনিরোধক। জনপ্রতি প্রায় ৩৪টি। ১১ দিনের একটি প্রতিযোগিতা হিসেবে সংখ্যাটা বেশিই। অবশ্য প্রজননস্বাস্থ্যকে গত রিও অলিম্পিক থেকেই গুরুত্ব দিয়ে দেখছেন সবাই। জিকা ভাইরাসের সংক্রমণের ভয়ে ২০১৬ সালে রিওতে ৪ লাখ ৫০ হাজার জন্মনিরোধকের ব্যবস্থা রাখা হয়েছিল। কদিন আগে শীতকালীন অলিম্পিকের ক্ষেত্রেও সংখ্যাটি ছিল ১ লাখ ১০ হাজার।
কমনওয়েলথে অবশ্য সব সুযোগ-সুবিধার সংখ্যাই মাথা ঘুরিয়ে দেওয়ার মতো। প্রতিদিন ৭ হাজার টাওয়েল প্রবর্তন করা হবে ভিলেজে। ৩৪০০টি বালিশ কভার সরানো হবে। সমানসংখ্যক বিছানার চাদরও বদলানো হবে। ২ হাজার ৫৩টি বাথরুম পরিষ্কার করা হবে দিনে।
