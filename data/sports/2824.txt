
যা ধারণা করা হচ্ছিল, ঘটনা সেটাই। অন্য কোনো রুবেল হোসেনের কৃতকর্মের কারণেই দক্ষিণ আফ্রিকা যাওয়া আটকে গেছে ক্রিকেটার রুবেল হোসেনের। কাল দক্ষিণ আফ্রিকার ক্রীড়া মন্ত্রণালয়ের কাছ থেকে পাওয়া এক ই-মেইলের পর বিষয়টি নিশ্চিত হয়েছে বিসিবি। ক্রিকেটার রুবেল হোসেনকে দক্ষিণ আফ্রিকার সামনে নতুন করে তুলে ধরার চ্যালেঞ্জ এখন তাদের সামনে।
দক্ষিণ আফ্রিকা থেকে পাঠানো ই-মেইলে জানানো হয়েছে, ‘রুবেল হোসেন’ সম্পর্কে খোঁজখবর নিয়ে তারা যা জেনেছে, তা ভালো খবর নয়। এই নামের এক বাংলাদেশি এর আগে দক্ষিণ আফ্রিকায় প্রতারণামূলক কোনো অপরাধ করেছেন। নামটি তাই সে দেশের ইমিগ্রেশন কালো তালিকাভুক্ত করে রেখেছে। বিসিবি এখন প্রমাণের চেষ্টা করছে, দক্ষিণ আফ্রিকা যে রুবেল হোসেনের কথা বলছে, সেই রুবেল হোসেন ক্রিকেটার রুবেল হোসেন নন। বিষয়টি তাদের বোঝাতে পারলেই হয়তো দক্ষিণ আফ্রিকায় যাওয়ার সুযোগ হবে পেসার রুবেলের।বিসিবির পরিচালক ইসমাইল হায়দার মল্লিকও কাল সেটাই বললেন, ‘আমরা তাদের সঙ্গে যোগাযোগ করে বোঝানোর চেষ্টা করছি ক্রিকেটার রুবেলের দক্ষিণ আফ্রিকায় কোনো বাজে রেকর্ড নেই। এই বোঝাপড়াটা হয়ে গেলে সঙ্গে সঙ্গেই ও দক্ষিণ আফ্রিকা চলে যাবে।’
