
হোভের সেন্ট্রাল ক্রিকেট গ্রাউন্ডে দ্বিতীয় প্রস্তুতি ম্যাচ আজ সাসেক্স একাদশের বিপক্ষে ৮ উইকেট হারিয়ে ৩১৪ রানের বড় স্কোর গড়েছে বাংলাদেশ। অন্যদের সুযোগ দিতে ইমরুল কায়েস অবসর নিয়েছেন ৯২ রানে। 
টস জিতে বাংলাদেশকে ব্যাটিং করতে পাঠায় সাসেক্স একাদশ। ওপেনার সৌম্য সরকার ফিরেছেন মাত্র ৬ রান করে। তবে দ্বিতীয় উইকেট জুটিতে দলকে এগিয়ে নিয়েছেন ইমরুল-সাব্বির রহমান। ডাওবার্নের বলে জ্যাকব স্মিথের ক্যাচ হয়ে সাব্বির আউট ৫২ রানে। ইমরুল অবশ্য এগোচ্ছিলেন সেঞ্চুরির দিকে। তিন অঙ্ক ছোঁয়ার আগেই তাঁকে ফিরিয়ে আনা হয়েছে। অবসর নেওয়ার আগে ইমরুলের রান ৯২। ৪০ ওভারে বাংলাদেশের রান ৫ উইকেটে ২৪৩। শেষ দিকে মেহেদী হাসান মিরাজ ছাড়া অন্যরা দায়িত্ব নিতে না পারায় স্কোরটা আশানুরূপ বড় হয়নি। মিরাজ অপরাজিত ছিলেন ৬০ রানে। যেহেতু ঝালিয়ে নেওয়ার ম্যাচ, প্রতিপক্ষ সাসেক্স একাদশের হয়ে খেলছেন বাংলাদেশের মাহমুদউল্লাহ আর শফিউল ইসলাম। স্ত্রীর অসুস্থতার খবর শুনে নিয়মিত অধিনায়ক মাশরাফি বিন মুর্তজা দেশে আসায় এই ম্যাচেও অধিনায়কত্ব করছেন মুশফিক। আর বিশ্রামে আছেন ওপেনার তামিম ইকবাল।
