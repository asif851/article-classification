
ইন্টার মিলান থেকে ২০১৩ সালে লিভারপুলে যোগ দেওয়ার পর প্রিমিয়ার লিগের দলটির হয়ে খেলেছেন ১৬৩ ম্যাচ। গোল ৩৪টি। এই পরিসংখ্যান অবশ্য ফিলিপ কুতিনহোকে ঠিক বোঝায় না। ইয়ুর্গেন ক্লপের অধীনে তো দিনকে দিন তিনি হয়ে উঠছেন দলের আক্রমণভাগের প্রাণভোমরা। বার্সেলোনার নজর পড়েছিল তাঁর ওপর। ব্রাজিল কিংবদন্তি রোনালদো অবশ্য বলেছিলেন, রিয়াল মাদ্রিদই তাঁর জায়গা। কিন্তু আগামী কয়েক বছর কোথাও যাওয়া হচ্ছে না ব্রাজিলিয়ান এই অ্যাটাকিং মিডফিল্ডারের। ২০২২ সাল পর্যন্ত অ্যানফিল্ডের দলটির সঙ্গে চুক্তিবদ্ধ হয়েছেন ২৪ বছর বয়সী কুতিনহো।গতকাল চুক্তি নবায়নের কথা জানিয়েছে লিভারপুল, কিন্তু চুক্তির বিশদ জানায়নি। তবে ইংল্যান্ডের পত্রপত্রিকার খবর, কুতিনহোর সাপ্তাহিক পারিশ্রমিক হবে ১ লাখ ৫০ হাজার ইউরো থেকে ২ লাখ ইউরোর মধ্যে। অঙ্কটা যা-ই হোক, লিভারপুলের ইতিহাসে কুতিনহোই হবেন সবচেয়ে বেশি বেতন পাওয়া ফুটবলার। দলের এ আস্থার প্রতিদান মাঠের পারফরম্যান্স দিয়েই দিতে চান কুতিনহো, ‘এখানে আসার পর সমর্থক ও কর্মকর্তারা সবাই আমাকে বরণ করে নিয়েছেন। একটা দলে লম্বা সময় থেকে যাওয়ার জন্য এটি বড় একটা ব্যাপার। চুক্তি নবায়নের ব্যাপারে এটাই আমার কাছে বেশি গুরুত্ব পেয়েছে। যাঁরা আমার প্রতি বিশ্বাস রেখেছেন, তাঁদের সবাইকে ধন্যবাদ। তাঁদের প্রতিদান দেওয়ার আশা রাখি। দলের হয়ে শিরোপা-ট্রফি জেতার জন্য চেষ্টা করব। গোল করা এবং সতীর্থদের দিয়ে গোল করানোর জন্য মাঠে সর্বোচ্চ চেষ্টা থাকবে আমার।’অ্যানফিল্ডের দলটির সমর্থকেরা সেটিই তো চান কুতিনহোর কাছে! এএফপি।
