
অস্ট্রেলিয়ার বাংলাদেশ সফর নিয়ে অনিশ্চয়তা এখনো কাটেনি। স্মিথ-ভোজেসরা কবে ঢাকামুখী বিমানে উঠবেন, তা এই প্রতিবেদন লেখার সময়ও ঠিক জানা যায়নি। তবে বাংলাদেশ ক্রিকেট বোর্ড (বিসিবি) ক্রিকেট অস্ট্রেলিয়ার সিদ্ধান্তের অপেক্ষায় বসে নেই। কালইপ্রথম টেস্টের দল ঘোষণা করে দিয়েছে।গত দক্ষিণ আফ্রিকা সিরিজের ১৪ সদস্যের টেস্ট দলটাকেই অবিকৃত রেখে দিয়েছেন নির্বাচকেরা। দলে রাখা হয়েছে তাইজুল ইসলামকেও। জন্ডিসের কারণে বেশ কিছুদিন মাঠের বাইরে ছিলেন এই বাঁহাতি স্পিনার। ৯ অক্টোবর চট্টগ্রামের জহুর আহমেদ চৌধুরী স্টেডিয়ামে শুরু প্রথম টেস্টে দলকে নেতৃত্ব দেবেন মুশফিকুর রহিম। তাঁর সহকারী তামিম ইকবাল। দলে পেসার তিনজন—রুবেল হোসেন, মুস্তাফিজুর রহমান ও মোহাম্মদ শহীদ। সাকিব ছাড়াও বিশেষজ্ঞ স্পিনার হিসেবে আছেন তাইজুল ও জুবায়ের হোসেন।সূচি অনুযায়ী ৯ অক্টোবর প্রথম টেস্ট, ঢাকায় দ্বিতীয় টেস্ট ১৭ অক্টোবর থেকে। এর আগে ফতুল্লায় বিসিবি একাদশের সঙ্গে তিন দিনের একটি প্রস্তুতিমূলক ম্যাচও খেলার কথা অস্ট্রেলিয়ার।
প্রথম টেস্টের দলমুশফিকুর রহিম (অধিনায়ক), তামিম ইকবাল (সহ-অধিনায়ক), ইমরুল কায়েস, লিটন দাস, মুমিনুল হক, সৌম্য সরকার, সাকিব আল হাসান, মাহমুদউল্লাহ, নাসির হোসেন, জুবায়ের হোসেন, তাইজুল ইসলাম, রুবেল হোসেন, মুস্তাফিজুর রহমান ও মোহাম্মদ শহীদ।
