
ইংল্যান্ডে মাঠে নেমেই নায়ক হয়ে গেলেন মুস্তাফিজুর রহমান। তাঁর দল সাসেক্সকে অভিষেকেই জেতালেন ম্যাচ সেরা হয়ে। ৪ ওভারে মাত্র ২৩ রান দিয়ে ৪ উইকেট। ন্যাটওয়েস্ট টি-টোয়েন্টি ব্ল্যাস্টে এসেক্সকে ২৪ রানে হারিয়ে অতি জরুরি এক জয় তুলে নিল সাসেক্স।মুস্তাফিজের অপেক্ষায় দক্ষিণ-পূর্ব ইংল্যান্ডের এই ক্লাবটি যেন ব্যাকুল হয়ে গিয়েছিল। ওয়ানডে আর টি-টোয়েন্টি টুর্নামেন্টে দুই জায়গাতেই সাসেক্সের অবস্থান তেমন সুবিধার ছিল না। এ কারণেই হয়তো ইংল্যান্ডে গিয়ে পৌঁছানোর কয়েক ঘণ্টার মধ্যেই মাঠে নামিয়ে দেওয়া হয়েছে কাটার মাস্টারকে। কিন্তু তিনি যে মাঠেই সবচেয়ে সপ্রাণ। বল হাতেই সবচেয়ে সতেজ। ৪ ওভারের জাদুকরী স্পেলে এবার মন্ত্রমুগ্ধ করলেন সাসেক্সকে।১৫ ডট, তিন ওভারেই কখনো না কখনো উইকেট তুলে নেওয়া, এর মধ্যে এক ওভারে জোড়া শিকার, শুরুটা যেমন হলো, আইপিএলের মতো এবার ইংল্যান্ডের গ্যালারিতেও দ্য ফিজ স্লোগান আর ব্যানার-ফেস্টুনে ছেয়ে যাওয়ার অপেক্ষা।মুস্তাফিজকে পেয়ে যেন বদলে গিয়েছিল খোঁড়াতে থাকা তাঁর দলও। চেমসফোর্ডের কাউন্টি মাঠে প্রথমে ব্যাট করে সাসেক্স তুলেছিল ৬ উইকেটে ২০০ রান। মুস্তাফিজকে ব্যাট হাতে নামতে হয়নি। ‘ব্যাটিং প্রবলেম, ইংলিশ প্রবলেম, বাট বোলিং নো প্রবলেম।’ বোলিং শুরু হতেই প্রথমেই দৃশ্যপটে তিনি। এসেক্সের প্রথম উইকেটটা তুলে নিলেন, অবশ্য সেটি ফিল্ডারের ভূমিকায়; ক্যাচ ধরে।টি-টোয়েন্টিতে তাঁকে কীভাবে ব্যবহার করতে হবে, তা যেন একটা তত্ত্ব হিসেবে দাঁড় করিয়ে দিয়েছেন ডেভিড ওয়ার্নার। সেই তত্ত্ব মেনেই পাওয়ার প্লের শেষ, মানে ষষ্ঠ ওভারে আনা হলো। ডট দিয়ে শুরু করা মুস্তাফিজ ওই ওভারে দিলেন মাত্র ৪ রান।ফিরলেন সেই স্লগ ওভারে। ১৬ তম ওভারে ২ রান দিয়ে ১ উইকেট। তাও ফেরালেন এসেক্স অধিনায়ক রবি বোপারাকে। ২৬ বলে ৩২ করে লুক রাইটের কপালে ভাঁজ ফেলে দিয়েছিলেন বোপারা। মুস্তাফিজ রাইটের হাতেই ক্যাচ বানালেন বোপারাকে। যেন বার্তা দিলেন, ভয় কী, আমি তো আছিই!
আসল জাদু ১৮ নম্বর ওভারে। তৃতীয় আর শেষ বলে ফেরালেন ফস্টার ও টেলরকে। দুটিই বোল্ড, স্টাম্প ভেঙে দিয়ে। নিজের আর ইনিংসে শেষ ওভারের দ্বিতীয় বলে ফেরালেন টেন ডেসকাটকে। ম্যাচ সেরার পুরস্কার উঠল একেবারেই হাতে।
মুস্তাফিজ এলেন, দেখলেন, জয় করলেন ইংল্যান্ড!
