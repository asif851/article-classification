
১০৮ রানের ম্যাচেও এত কিছু? হ্যাটট্রিক, পাঁচ উইকেট, শেষ ওভার আর শেষ উইকেটের উত্তেজনা! সব ছাপিয়ে রাতটা শেষ পর্যন্ত বরিশাল বুলসের। আরও নির্দিষ্ট করে বললে পেসার আল আমিনের। হ্যাটট্রিকসহ পাঁচ উইকেট নিয়ে এত অল্প রানের পুঁজির পরও বরিশালকে ১ রানে ম্যাচ জেতালেন তো তিনিই। ম্যাচসেরার পুরস্কারটাও অনুমিতভাবেই তাঁর হাতে উঠেছে। আর প্রথম দুই ম্যাচেই ১ রানে হেরে সিলেট নিজেদের দুর্ভাগা মনে করতেই পারে।নিজের পঞ্চম বলে মুমিনুলকে কট বিহাইন্ড করে ফেরান আল আমিন। তবে আসল আঘাতটা আনেন চতুর্থ ওভারে। দ্বিতীয় বলে রবি বোপারা কট বিহাইন্ড। পরের দুই বলে উইকেট সংহারি ইন সুইংয়ে ভেঙে দিলেন নুরুল হাসান ও মুশফিকুর রহিমের স্টাম্প। ১৯তম ওভারে শাহরিয়ার নাফীস থার্ডম্যানে নাজমুল হোসেনের সহজ ক্যাচ ফেললেও ৫ উইকেটের গৌরবমাল্য থেকে বঞ্চিত হননি আল আমিন। এক বল পরই কাভারে নাজমুলের দুর্দান্ত ক্যাচ নিয়ে তাঁকে সেটা উপহার দিয়েছেন তাইজুল ইসলাম।শেষ ওভারে বল হাতে আসেন তাইজুল নিজেই। দুই উইকেট হাতে নিয়ে সিলেট সুপার স্টারসের জয়ের জন্য দরকার ছিল ৮ রান। প্রথম বলেই শহীদের আউট ম্যাচ জমিয়ে তোলে আরও। ফিডেল এডওয়ার্ডস-শুভাশিস রায় মিলে বাকি পাঁচ বলে নিতে পারলেন ৬ রান।এর আগে ১৮ রান ৩ উইকেট নিয়ে বরিশাল বুলসকে ১০৮ রানে অলআউট করে দিতে বড় ভূমিকা ছিল সিলেটের বাঁহাতি স্পিনার নাজমুল ইসলামের। শাহরিয়ার নাফীস-রনি তালুকদার শুরুটা ভালো করলেও বিনা উইকেটে ৩৪ থেকে মাত্র পাঁচ ওভারের মধ্যেই বরিশালের স্কোর দাঁড়ায় ৪ উইকেটে ৫৩। এরপর ৭৫ থেকে ৮০ রানের মধ্যে আরেকটি বিপর্যয়। ৫ রানের মধ্যে ড্রেসিংরুমে ফেরেন সাব্বির রহমান, সেকুগে প্রসন্ন ও কেভন কুপার। শেষ পর্যন্ত নাদিফ চৌধুরীর ২৪ রানই হয়ে থেকেছে দলের সর্বোচ্চ।সংক্ষিপ্ত স্কোরবরিশাল বুলস: ১৯.৩ ওভারে ১০৮ (শাহরিয়ার ১২, রনি ২০, টেলর ৯, মাহমুদউল্লাহ ৭, সাব্বির ১৫, নাদিফ ২৪, প্রসন্ন ০, কুপার ২, তাইজুল ১০*, সামি ০, আল আমিন ৩; শহীদ ১/১৫, এডওয়ার্ডস ১/৩৫, শুভাশিস ১/১৯, নাজমুল অপু ৩/১৮, বোপারা ১/১৪, মুনাবিরা ০/৬)।সিলেট সুপারস্টারস: ২০ ওভারে ১০৭/৯ (মুনাবিরা ৩৬, মুমিনুল ২, বোপারা ৪, নুরুল ০, মুশফিক ০, শাহ ১১, মিলন ১৫, অপু ১৬, শহীদ ২, এডওয়ার্ডস ১১*, শুভাশিস ১*; সামি ১/৯, আল আমিন ৫/৩৬, প্রসন্ন ০/২০, কুপার ০/১৪, তাইজুল ৩/২৩)।ফল: বরিশাল ১ রানে জয়ী। ম্যান অব দ্য ম্যাচ: আল আমিন হোসেন (বরিশাল)।
