
ওয়ানডে দলের নিয়মিত অধিনায়ক এউইন মরগান আসছেন না। আসছেন না ওপেনার অ্যালেক্স হেলসও। এই দুজন ছাড়া বাংলাদেশ সফরের বাকি ইংল্যান্ড দলের কী অবস্থা? কেমন হচ্ছে দল, কে আসছেন দলে? সব প্রশ্নের উত্তর জানা যাবে আজ। অক্টোবর থেকে শুরু হতে যাওয়া বাংলাদেশ সফরের জন্য ইংল্যান্ড আজ ১৭ সদস্যের দল ঘোষণা করবে। তবে তার আগে ইংলিশ দৈনিক দ্য টেলিগ্রাফের সাংবাদিক শিল্ড বেরি একটা অনুমান করেছেন, কে কে থাকতে পারেন এই দলে। তাতে দেখা যাচ্ছে, মরগান-হেলস না এলেও বেশ শক্তিশালী দল নিয়েই বাংলাদেশে আসছে ইংল্যান্ড। দলে দুটি চমক থাকার সম্ভাবনাই বেশি দেখা যাচ্ছে। ইংল্যান্ড দলে ডাকতে পারে ৩৮ বছর বয়সী স্পিনার গ্যারেথ ব্যাটিকে। প্রায় ১১ বছর আগে বাংলাদেশের বিপক্ষেই সর্বশেষ টেস্ট খেলেছিলেন ব্যাটি। তাঁর টেস্ট অভিষেকও হয়েছিল ঢাকায়, ২০০৩ সালে। ওয়ানডে সর্বশেষ খেলেছেন ২০০৯ সালে। অবশ্য তাঁর পক্ষে কথা বলছে ফর্ম। কাউন্টি ক্রিকেটে সারের হয়ে ৩১ গড়ে ৪১টি উইকেট নিয়েছেন এই অফ স্পিনার। বাংলাদেশের এলেও অবশ্য মঈন আলী ও আদিল রশিদের ‘ব্যাক-আপ’ হয়েই থাকতে হতে পারে। বাংলাদেশ সফর বলেই বাড়তি স্পিনার দলে চাইছে ইংল্যান্ড। ব্যাটির পাশাপাশি দলে আসতে পারেন ব্যাটির চেয়ে প্রায় দুই দশক কম বয়সী তরুণ ওপেনার হাসিব হামিদ। যদি দলে ডাক পান, এবং চট্টগ্রামে ২০ অক্টোবর প্রথম টেস্টে দলে থাকেন, তবে ১৯ বছর বয়সী হাসিবই হবেন ইংল্যান্ডের কনিষ্ঠতম ওপেনিং ব্যাটসম্যান। ফর্মও অবশ্য বেশ ভালো যাচ্ছে তাঁর। সর্বশেষ ১৮টি প্রথম শ্রেণির ম্যাচে রান করেছেন ১ হাজারেরও বেশি। 
সফরে ৭ ও ৯ অক্টোবর মিরপুরে দুটি ওয়ানডের পর ১২ অক্টোবর চট্টগ্রামে তৃতীয় ওয়ানডে খেলবে ইংল্যান্ড। এরপর ২০ অক্টোবর চট্টগ্রামেই প্রথম টেস্টের পর ঢাকায় দ্বিতীয় টেস্ট শুরু ২৮ অক্টোবর।
বাংলাদেশ সফরের জন্য গার্ডিয়ানের সম্ভাব্য ইংল্যান্ড দল (টেস্ট): অ্যালিস্টার কুক (অধিনায়ক), হাসিব হামিদ, জো রুট, গ্যারি ব্যালান্স, মঈন আলী, বেন স্টোকস, জনি বেয়ারস্টো, ক্রিস ওকস, আদিল রশিদ, স্টুয়ার্ট ব্রড, জেমস অ্যান্ডারসন, জস বাটলার, স্টিভেন ফিন, মার্ক উড, গ্যারেথ ব্যাটি, জাফর আনসারি, বেন ডাকেট।
বাংলাদেশ সফরের জন্য গার্ডিয়ানের সম্ভাব্য ইংল্যান্ড দল (ওয়ানডে): জেসন রয়, বেন ডাকেট, জো রুট, স্যাম বিলিংস, জস বাটলার, বেন স্টোকস, মঈন আলী, ক্রিস ওকস, ডেভিড উইলি, আদিল রশিদ, মার্ক উড, জনি বেয়ারস্টো, লিয়াম ডসন, ক্রিস জর্ডান, লিয়াম প্লাঙ্কেট।
