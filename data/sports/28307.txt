
প্রথম শ্রেণির ক্রিকেটে মোহাম্মদ আশরাফুল ফিরলেন আজ। কিন্তু ফিরেও ঠিক ফেরা হলো না। এখনো যে মাঠে নামা হয়নি ব্যাট হাতে। তাঁর দল ব্যাটিং নিয়েছে। দুই উইকেটও পড়ে গেছে। আশরাফুল দ্রুত প্যাড-ট্যাড পরে প্রস্তুতও হয়ে গিয়েছিলেন। কিন্তু শেষ পর্যন্ত তাঁকে ব্যাট হাতে নামতে দিল না বৃষ্টি।জাতীয় ক্রিকেট লিগে ঢাকা মেট্রোর হয়ে খেলছেন আশরাফুল। ম্যাচ পাতানোর কলঙ্ক ক্রিকেট থেকে ছিটকে দিয়েছিল টেস্ট ক্রিকেটের সর্বকনিষ্ঠ এই সেঞ্চুরিয়ানকে। দেশের ক্রিকেটের অন্যতম প্রতিভাবান এই তারকা নিষেধাজ্ঞা কাটিয়ে ফিরছেন ঘরোয়া ক্রিকেটে। আন্তর্জাতিক ক্রিকেট থেকে অবশ্য আশরাফুল নিষিদ্ধ থাকছেন ২০১৮ পর্যন্তই।ঢাকা বিভাগের বিপক্ষে আজ শুরু হওয়া ম্যাচটিতে টসে জিতে ঢাকা মেট্রো ব্যাট করতে নেমেছে। বগুড়ার শহীদ চান্দু স্টেডিয়ামে অবশ্য বৃষ্টির কারণে খেলা বেশি ক্ষণ হতে পারেনি। মাত্র ১৫ ওভার হওয়ার পরই মাঠ ছাড়তে হয়েছে খেলোয়াড়দের। এর মধ্যেই ৪৭ রানে ২ উইকেট হারিয়েছে ঢাকা মেট্রো। ১১ রানে ফিরেছেন শামসুর রহমান, ১৫ রানে আসিফ আহমেদ। ১৮ রানে ব্যাট করছেন সাদমান ইসলাম। খেলা বন্ধ হয়ে যাওয়ার সময় সাদমানের সঙ্গী ছিলেন মার্শাল আইয়ুব।
ব্যাটিং অর্ডারে আশরাফুল আছেন একটু পরের দিকেই। জাবিদ হোসেন ও মেহরাব হোসেন জুনিয়রের পরই দেওয়া তাঁর নাম। অবশ্য আগেও নামতে পারেন। আগামীকাল হয়তো আবারও প্রথম শ্রেণির ক্রিকেটে দেখা যাবে তাঁকে ব্যাট করতে।আশরাফুলের দলে আছেন সদ্যই বোলিং অ্যাকশন শুধরে ফেরা আরাফাত সানিও। গত শুক্রবার আইসিসির তরফ থেকে সময় বোলিং অ্যাকশনের বৈধতা পাওয়ার পর আরাফাত সানির জন্য এটাও বুক থেকে পাথর নেমে যাওয়ার ম্যাচ। তবে আশরাফুলের ফেরার সঙ্গে বাকি কিছুর তুলনা হয় না। এখনো জাতীয় দলে ফেরার স্বপ্নও দেখেন এই ৩২ বছর বয়সী।
