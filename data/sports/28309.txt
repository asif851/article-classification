
২ ডিসেম্বর দুপুরের ম্যাচ শেষে মিরপুর শেরেবাংলা স্টেডিয়ামের উইকেট নিয়ে অসন্তোষ প্রকাশ করেছিলেন দুই অধিনায়কই। রংপুর রাইডার্স অধিনায়ক মাশরাফি বিন মুর্তজা বলেছিলেন, ‘...এমন উইকেট গ্রহণযোগ্য নয়’। কুমিল্লা ভিক্টোরিয়ানস অধিনায়ক তামিম ইকবালের প্রতিক্রিয়া ছিল, ‘জঘন্য’!
উইকেট নিয়ে কড়া প্রতিক্রিয়া দেখিয়েছেন কেন, সেটি জানতে কাল তামিমকে চিঠি দিয়েছে বিসিবি। বিসিবির চিঠির জবাবে তামিমের ব্যাখ্যা কী, সেটি অবশ্য আজ জানা যায়নি। তবে তাঁর হয়ে বললেন কুমিল্লা কোচ মোহাম্মদ সালাউদ্দিন। সংবাদ সম্মেলনে দেশের ঘরোয়া ক্রিকেটের অন্যতম সফল এই কোচ ব্যাট ধরলেন তামিমের হয়ে, ‘জানি না তামিম চিঠি হাতে পেয়েছে কি না। যদি এ রকম হয়ে থাকে, তামিম সত্যি কথাই বলেছে। কোনো মিথ্যা কথা বলেনি। তার অধিকার আছে সত্য বলার।’দুই অধিনায়ক উইকেট নিয়ে প্রতিক্রিয়া দেখিয়েছেন। কিন্তু চিঠি কেন এক অধিনায়ক পেলেন? পয়েন্ট তালিকায় শীর্ষে থেকেই বিপিএলের শেষ চারে পা রেখেছে কুমিল্লা। দুর্দান্ত খেলা একটা দলের অধিনায়ককে চাপে রাখতেই কি তামিমকে এই চিঠি দেওয়া? সালাউদ্দিন অবশ্য কূটনৈতিক উত্তর দিলেন। তবে তিনিও কাঠগড়ায় তুললেন উইকেটকে, ‘সেটা বলতে পারব না,তবে তাকে আলাদা করে কেন দেওয়া হলো। তামিম যেটা বলেছে, সেটা ঠিকই বলেছে। উইকেটটা আসলেই ভালো ছিল না। আমি তামিমকে সব সময়ই আগলে রাখব। যে উইকেটে খেলা হয়েছে, সেটা টি-টোয়েন্টির জন্য উপযুক্ত নয়। এখন সত্য কথা বলে যদি কোনো বিপদ হয়, তাহলে তো কিছু বলার নেই। তবুও বলব, তামিম সঠিক কথাই বলেছে।’তামিমকে কেন চিঠি দেওয়া হয়েছে, সেটির একটা ব্যাখ্যা দিয়েছেন বিসিবির ক্রিকেট পরিচালনা বিভাগের প্রধান আকরাম খান, ‘যে খেলোয়াড়দের বোর্ডের সঙ্গে চুক্তি আছে, তাদের জানিয়ে দেওয়া হয় কোন কথা বলা যাবে, কোন কথা বলা যাবে না। আপনি কোন ভঙ্গিতে বলছেন, সে কী বলেছে পুরোপুরি জানি না। ২১ তারিখে এটার শুনানি হবে। সেখান আলাপ-আলোচনার পর বিষয়টি পরিষ্কার জানা যাবে।’পেশাদার ক্রিকেটে আচরণবিধির শিকল থাকবেই। কিন্তু তাতে কি একজন খেলোয়াড় তাঁর হতাশা প্রকাশ করতে পারবেন না? আকরামের যুক্তি, ‌‘শতভাগ জানাতে পারবে। এখন কথা হলো আপনি কী বলছেন, কীভাবে বলছেন। অনেক সময় আপনার আফসোস হতে পারে, খারাপ লাগতে পারে। সে কীভাবে বলেছে, সেটা জানার জন্যই বোর্ড ডেকেছে। শৃঙ্খলা কমিটি আছে, তাদের সঙ্গে আলাপ-আলোচনা হবে।’যে উইকেট নিয়ে এত আলোচনা, সেটি নিয়ে তামিম-মাশরাফিদের মতো অসন্তোষ প্রকাশ করলেন দেশের অন্যতম অভিজ্ঞ কোচ সালাউদ্দিনও, ‘উইকেট আসলেই ভালো না। এ উইকেটে দুই ধরনের বাউন্স থাকে। নিচু হতে পারে। তবে একধরনের বাউন্স থাকলে সুবিধা। এবার উইকেট পর্যাপ্ত বিশ্রামও পাচ্ছে। দুদিন পর পরই একদিনের বিশ্রাম। ভালো উইকেট আমরা আশা করতেই পারি।’
