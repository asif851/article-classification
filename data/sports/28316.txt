



মৌসুম শেষেই আর্সেনাল ছাড়ার ঘোষণা দিয়েছেন ওয়েঙ্গার
ক্লাবের সঙ্গে তাঁর চুক্তি ছিল ২০১৯ পর্যন্ত
ইয়ান রাইটের দাবি ওয়েঙ্গারকে চাকরিচ্যুত করা হয়েছে


আর্সেনাল ও আর্সেন ওয়েঙ্গার যেন হয়ে উঠেছিল একে অপরের সমার্থক। টানা ২২ বছর এক ক্লাবের দায়িত্ব পালন করলে যা হয় আর কি। গতকাল এসেছে বিদায়ের ঘোষণা, এ মৌসুম শেষেই গানার্সদের দায়িত্ব থেকে সরে দাঁড়াচ্ছেন ওয়েঙ্গার। গতকাল আর্সেনালের ওয়েবসাইটে এক বিবৃতিতে সিদ্ধান্ত জানিয়েছেন প্রবাদপ্রতিম এ কোচ। ওয়েঙ্গার পদত্যাগ করেছেন, এমনটিই জানা ছিল সবার। কিন্তু ওয়েঙ্গারের সাবেক শিষ্য ইয়ান রাইট দাবি করছেন, ওয়েঙ্গারকে চাকরিচ্যুত করা হয়েছে।
ইংলিশ ফুটবলার রাইট নিজেও ছিলেন একজন গানার্স। ওয়েঙ্গারের অধীনেই ১৯৯৭-৯৮ লিগ শিরোপা জয়ের মৌসুমে ছিলেন তিনি। তাই ওয়েঙ্গারকে ভালোই চেনা আছে রাইটের। সে অভিজ্ঞতা থেকে সানের এক প্রতিবেদনে রাইট লিখেছেন, ‘ওয়েঙ্গার একজন সৎ ও নীতিবান লোক। আমি মনে করি সে পদত্যাগ করার মতো মানুষ নয়। সমর্থকেরা তার দিকে যত অভিযোগ তুলুক না কেন, সে চুক্তি শেষ না করে বিদায় নেওয়ার মতো নয়।’ ২০১৯ সাল পর্যন্ত ক্লাবের সঙ্গে চুক্তি ছিল ওয়েঙ্গারের।
আর্সেনালকে তিনবার ইংলিশ প্রিমিয়ার লিগ জেতানো এ কোচ অনেক দিন ধরেই সমালোচনার শিকার। আর্সেনালকে বড় কোনো টুর্নামেন্টের শিরোপা জেতাতে পারছিলেন না। এবার লিগে পয়েন্ট তালিকায় ষষ্ঠ আর্সেনাল টানা দ্বিতীয়বারের মতো শীর্ষ চারের বাইরে থেকে মৌসুম শেষ করার শঙ্কায় রয়েছে। ইউরোপা লিগ জিততে না পারলে চ্যাম্পিয়নস লিগে খেলার সুযোগও হারাবে দলটি। তবু রাইট মনে করেন তিনি একজন লিজেন্ড হিসেবেই ক্লাব ছাড়বেন, ‘যত খারাপ সময়ই পার করুক না কেন। ওয়েঙ্গার মাথা উঁচু করেই ক্লাব ছাড়বে, একজন আর্সেনালের লিজেন্ড হয়েই থাকবে। আমরা সবাই তার কাছে ঋণী হয়ে থাকব।’
