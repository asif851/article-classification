
শঙ্কা ছিল উরুগুয়ের বিপক্ষে ম্যাচের আগেও। কিন্তু সেই শঙ্কা উড়িয়ে দিয়ে বিশ্বকাপ বাছাইপর্বের ওই ম্যাচ খেলেছেন লিওনেল মেসি। অবসর ভেঙে ফেরা আর্জেন্টাইন অধিনায়ক লিখেছেন দুর্দান্ত এক প্রত্যাবর্তনের গল্পও। কিন্তু কুঁচকির চোট যেন তাঁর পিছু ছাড়ছেই না। যে চোটের কারণে ভেনেজুয়েলার বিপক্ষে বিশ্বকাপ বাছাইপর্বের পরের ম্যাচ থেকে ছিটকে গেলেন মেসি।
উরুগুয়ের বিপক্ষে ম্যাচে গোল করে আর্জেন্টিনাকে জেতানোর পরই আবার সেই চোটটা অনুভব করেন মেসি। কোচ এদগার্দো বাউজাকে বলেন প্রচণ্ড ব্যথার কথা। ওই ম্যাচ শেষেই তাই বাউজা বলেছিলেন, ‘আজ ব্যথা থাকার পরও মেসি খেলেছে। কিন্তু যাদের কুঁচকির চোট হয়েছে, তারা জানে এটা কতটা যন্ত্রণাদায়ক। মেসি ভেনেজুয়েলার বিপক্ষে খেলতে পারবে কি না, তা জানতে আমাদের অপেক্ষা করতে হবে।’খুব বেশি অপেক্ষা করতে হয়নি আর্জেন্টিনার কোচকে। কালই নিশ্চিত হয়ে গেছে পরের ম্যাচে অধিনায়ককে ছাড়াই খেলতে হবে আর্জেন্টিনাকে। বাউজাও তাই বলে দিয়েছেন, ‘ও খুবই ব্যথার মধ্যে আছে। দুর্ভাগ্যজনকভাবে তাই পরের ম্যাচটায় সে থাকছে না।’দলের সবচেয়ে গুরুত্বপূর্ণ খেলোয়াড়কে নিয়ে বাড়তি কোনো ঝুঁকিই নিতে চান না আর্জেন্টাইন কোচ, ‘আমরা ওর সঙ্গে কথা বলেছি, চিকিৎসকের সঙ্গে কথা বলেছি। ওর এখন বিশ্রাম দরকার। সে আমাদের সঙ্গেই আছে আপাতত। তবে পরের ম্যাচ খেলবে না।’ধারণা করা হচ্ছে, খুব শিগগির মেসি বার্সেলোনায় ফিরে আসবেন। এর মধ্যে যদি চোট থেকে সেরে উঠতে পারেন, তাহলে হয়তো খেলবেন ১০ সেপ্টেম্বর লা লিগায় দেপোর্তিভোর বিপক্ষে বার্সেলোনার পরের ম্যাচে। এএফপি।
