
কেমন হবে পচেফস্ট্রুমের উইকেট? ২৮ সেপ্টেম্বর দক্ষিণ আফ্রিকার বিপক্ষে সিরিজের প্রথম টেস্ট শুরুর আগে বাংলাদেশের সবচেয়ে বড় আগ্রহ হওয়ার কথা এটা। দক্ষিণ আফ্রিকার মাটিতে পেস সহায়ক উইকেটেই খেলতে হবে, মানসিক এই প্রস্তুতি বাংলাদেশ দলের আছেই। অধিনায়ক মুশফিকুর রহিমও জানিয়েছেন, যেকোনো উইকেটে খেলতে তৈরি তাঁর দল।
পচেফস্ট্রুমের উইকেটটা আসলে পেসারদের। কিন্তু এবার ঘরোয়া টি-টোয়েন্টিতে সপ্তাহ দুয়েক আগে এ মাঠে হওয়া ম্যাচগুলোয় পেসাররা খুব একটা সহযোগিতা পাননি। তবে কে বলতে পারে টেস্ট শুরুর আগে এ মাঠের কিউরেটরের জন্য বিশেষ নির্দেশনা যাবে না দক্ষিণ আফ্রিকা দলের পক্ষ থেকে!কেমন উইকেট আশা করছেন? প্রশ্নটা করা হয়েছিল মুশফিকুর রহিমকে। বেনোনির উইলোমুর পার্কে প্রস্তুতি ম্যাচের প্রথম দিনের খেলা শেষে বাংলাদেশ অধিনায়ক হেসে বলেছেন, ‘আমাদের তো সহজ উইকেটই পছন্দ!’ হাসি সরিয়ে পরে অবশ্য যোগ করেছেন, ‘কিন্তু আমরা জানি, দক্ষিণ আফ্রিকায় অতিথি দলগুলো গতিময় উইকেটের কারণে সমস্যায় পড়ে। আমাদেরও মানিয়ে নিতে হবে। ছেলেরা সেরাটা দিতে তৈরি এবং আমরা বিশ্বকে দেখিয়ে দিতে চাই, এই ধরনের কন্ডিশনেও আমরা ভালো খেলতে পারি। দক্ষিণ আফ্রিকা শক্তিশালী হলেও আমরা এই চ্যালেঞ্জ নিতে প্রস্তুত।’চোটের কারণে ডেল স্টেইন ও ভারনন ফিল্যান্ডারের মতো পেসার না থাকায় বাংলাদেশের জন্য সুযোগও দেখছেন মুশফিক, ‘দক্ষিণ আফ্রিকা খুবই ভারসাম্যপূর্ণ ও শক্তিশালী দল। তবে স্টেইন ও ফিল্যান্ডার না থাকায় আমরা সম্ভবত কিছুটা সুবিধাজনক জায়গায় থাকব।’তবে সব মিলিয়ে সিরিজটা মুশফিকের কাছে কঠিন, ‘বিদেশের মাটিতে আমরা খুব বেশি টেস্ট খেলিনি। তবে গত আড়াই বছরে আমরা দল হিসেবে উন্নতি করছি। এখান থেকেই শুরু হতে পারে আমাদের পরবর্তী ধাপ।’ সূত্র: সানডে টাইমস আফ্রিকা।
