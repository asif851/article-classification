
ফুটবলের দলবদলের বিভিন্ন গোপন তথ্য ফাঁস করে গত কিছুদিন বেশ নাম কিনেছে ফুটবল লিকস। এবার নেইমারের চুক্তিও ফাঁস করে দিল আড়ালে থাকা ওয়েবসাইটটি। ফুটবল লিকসের তথ্য থেকেই অনুমান করা যায়, বার্সার সঙ্গে নতুন চুক্তি করতে কেন এত গড়িমসি নেইমারের। এত ‘কম’ বেতন পেলে কি চলে!মেসি-রোনালদোর পর এই সময়ের সবচেয়ে প্রভাবশালী ফুটবলার নেইমার। তাঁর বেতন-ভাতাও ওঁদের কিছুটা কমই হওয়া উচিত। কিন্তু এখন জানা গেল, বার্সেলোনা তাঁকে বছরে ৫ মিলিয়ন ইউরো বেতন দেয়। আর বার্সার মূল অস্ত্র মেসির বার্ষিক বেতন ২২ মিলিয়ন ইউরো। নেইমারের তিন গুণেরও বেশি বেতন পান ইংলিশ স্ট্রাইকার ওয়েইন রুনি, প্রায় ১৬.৮৬ মিলিয়ন ইউরো!বেতন কম পেলেও নেইমার বেশ ভালো অঙ্কের ভাতা পান। বার্সেলোনায় চুক্তি স্বাক্ষরের জন্যই ৮৫ লাখ ইউরো পেয়েছিলেন। এ ছাড়া প্রতি মৌসুমেই তাঁর জন্য বাড়তি ভাতা পাওয়ার সুযোগ আছে। গত মৌসুমেই যেমন মূল বেতনের চেয়ে ভাতাই বেশি পেয়েছেন।নেইমারের যত বোনাস প্রতি মৌসুমেই ১ লাখ ইউরো (১ দিন মাঠে না নামলেও!) ৬০ ভাগ (কমপক্ষে ৪৫ মিনিট মাঠে থাকতে হবে) ম্যাচ খেললেই পাবেন ১০.৬২ লাখ ইউরো। বার্সেলোনা চ্যাম্পিয়নস লিগে জায়গা পেলে ৬.৩৭৫ লাখ ইউরো। চ্যাম্পিয়নস লিগের গ্রুপ পর্ব পার হলেই ৪.২৫ লাখ ইউরো। লা লিগা জিতলে ৬.৩৭৫ লাখ ইউরো। কোপা ডেল রের শিরোপা জয়ে ৮.৫০ লাখ ইউরো। চ্যাম্পিয়নস লিগ জয়ে ৮.৫০ লাখ ইউরো। শুধু কোপা ডেল রে ও চ্যাম্পিয়নস লিগ জিতলে বাড়তি ১০.৬২ লাখ ইউরো। ট্রেবল জিতলে ১৭ লাখ ইউরো। ব্যালন ডি’অর পেলে ৪.২৫ লাখ ইউরো।সব মিলিয়ে বেতনের চেয়ে নেইমারের বোনাসের অঙ্কটাই ভারী! আরেকটি ব্যাপার, নেইমারকে কিনতে চাইলে কত খরচ করতে হবে তা নিয়ে কানাঘুষার অবসান ঘটাল ফুটবল লিকস, নেইমারের ‘রিলিজ ক্লজ’ ১৯ কোটি ইউরো! অর্থাৎ বার্সেলোনার অমতে নেইমারকে কিনতে চাইলে দলবদলের বিশ্ব রেকর্ড শুধু ভাঙলেই হবে না, সেটির প্রায় দ্বিগুণ খরচ করতে হবে আগ্রহী ক্লাবগুলোকে। সূত্র: গোল, ব্লিচার রিপোর্ট, ফুটবল এস্পানা।
