
ঢাকায় এসে পৌঁছেছেন বাংলাদেশের নতুন বোলিং কোচ হিথ স্ট্রিক। গতকাল সোমবার রাতে ঢাকার শাহজালাল আন্তর্জাতিক বিমানবন্দরে নেমেছেন জিম্বাবুয়ের এই সাবেক অধিনায়ক ও ফাস্ট বোলার।ঢাকায় নেমে অবশ্য আনুষ্ঠানিক কিছু বলেননি স্ট্রিক। আজ মঙ্গলবার বিকেলে মিরপুরে ক্রিকেট বোর্ড কার্যালয়ে আয়োজিত সংবাদ সম্মেলনেই তিনি সবকিছু বলবেন বলে জানা গেছে।কিছু দিন আগেই দুই বছর সময়ের মধ্যে ৪৫০ দিনের জন্য বাংলাদেশ ক্রিকেট দলের বোলিং কোচ হিসেবে নিয়োগ দেওয়া হয় স্ট্রিককে। ভারতের বিপক্ষে এই মাসে অনুষ্ঠেয় ওয়ানডে সিরিজেও তিনি দলের সঙ্গে থাকবেন।স্ট্রিককে জিম্বাবুয়ে ক্রিকেটের অন্যতম সেরা খেলোয়াড় হিসেবেই অভিহিত করা হয়। দেশের হয়ে ১৯৯৩ থেকে ২০০৫ পর্যন্ত টেস্ট-ওয়ানডে দুই ফরম্যাট মিলিয়ে তাঁর উইকেট সংখ্যা ৪৫৫। ব্যাট হাতেও তিনি কম যান না। তাঁর মোট আন্তর্জাতিক রান ৪৯৩৩।
