
রুশ দেশে ক্রিকেটটা কল্কে পায়নি। যুক্তরাষ্ট্রেও না। রাশিয়ায় জন্ম নিয়ে মার্কিন মুলুকে থিতু হওয়া মারিয়া শারাপোভা তাই নাও চিনতে পারেন শচীন টেন্ডুলকারকে। তবে খবরটা শুনে টেন্ডুলকার কষ্ট পেতেই পারেন। উইম্বলডনের তৃতীয় রাউন্ডে শারাপোভার জয় যে তিনি নিজে গ্যালারিতে বসে দেখেছেন।গত শনিবার উইম্বলডনে শারাপোভা দর্শক হিসেবে পেয়েছিলেন দুই খেলার দুই সাবেক মহা তারকাকে। টেন্ডুলকারের পাশাপাশি এসেছিলেন ডেভিড বেকহামও। তবে বেকহামকে চিনতে পারলেও টেন্ডুলকারকে চেনেননি এই রুশ-নন্দিনী।ক্রিকেটের খবর ঠিকমতো না রাখলে টেন্ডুলকারকে অনেকেই নিশ্চয়ই চেনে। বাংলাদেশে ফর্মুলা ওয়ান তেমন জনপ্রিয় না হলেও মাইকেল শুমাখারের নাম নিশ্চয়ই জানেন ক্রীড়া-প্রেমীরা।সেদিন ম্যাচ শেষে শারাপোভাকে জানানো হয় বেকহাম গ্যালারিতে ছিলেন। নিয়মিত তাঁর খেলা দেখছেন। অন্য খেলার তারকারা তাঁকে কতটা অনুপ্রাণিত করে জানতে চাইলে শারাপোভা বলেন, ‘অন্য খেলার অনেক খেলোয়াড়কেই আমি শ্রদ্ধা করি। সবগুলো খেলাই আলাদা ধরনের হলেও আমাদের মধ্যে অনেক মিলও আছে। প্রতিশ্রুতি আর আত্মত্যাগের দিক দিয়ে সব ক্রীড়াবিদই সমান।’
বেকহাম সম্পর্কে জানতে চাওয়া হলে বলেন, ‘তাঁর সঙ্গে লস অ্যাঞ্জেলেসে বেশ কবার দেখা হয়েছে। লন্ডনেও। আমরা আগেও সাক্ষাত্ করেছি। তিনি অসাধারণ মানুষ। অবিশ্বাস্য ফুটবলারই শুধু ছিলেন না, এর বাইরেও ক্যারিয়ারে অনেক কিছু করেছেন। পরিবার ছাড়াও মাঠের বাইরের সব কিছু দারুণভাবে সামলেছেন। আমাদের মধ্যে খুব ভালো বন্ধুত্ব হয়তো নেই। তবে দেখা হলে শুভকামনা বিনিময় তো হয়ই।’
এর পরই জানতে চাওয়া হয়, টেন্ডুলকারকেও তিনি চেনেন কিনা। শারাপোভা এর উত্তরে বলেন, ‘না, আমি চিনি না।’ সূত্র: এনডিটিভি। 
