
১২ ওয়ানডেতে মাত্র ১ হার। এর মধ্যে টানা ৯ ম্যাচ জিতে পাকিস্তান দল পা রেখেছিল নিউজিল্যান্ডের মাটিতে। বাকিটা ইতিহাস! ওয়েলিংটনে আজ পঞ্চম ওয়ানডেতেও হেরেছে সরফরাজ আহমেদের দল। ওয়ানডে সিরিজে তাঁরা ধবলধোলাই হলেন ৫-০ ব্যবধানে, যা পাকিস্তানের ওয়ানডে ইতিহাসে পাঁচ ম্যাচের সিরিজে তৃতীয় দফা ধবলধোলাই হওয়ার লজ্জা। আর নিউজিল্যান্ডের জন্য এটা ওয়ানডেতে পাঁচ ম্যাচের সিরিজে পাকিস্তানকে প্রথম ধবলধোলাই করার গৌরবতিলক।
টানা চার ম্যাচ হারের পর ওয়েলিংটনে এই লজ্জা এড়ানোর চ্যালেঞ্জ ছিল পাকিস্তানের। কিন্তু মার্টিন গাপটিল ভেবেছিলেন অন্য কিছু। তাঁর সেঞ্চুরি এবং রস টেলরের (৫৯) ফিফটিতে ৭ উইকেটে ২৭১ রানের স্কোর গড়ে নিউজিল্যান্ড। ওয়ানডে ক্যারিয়ারের ১৩তম সেঞ্চুরি তুলে নেন গাপটিল (১০০)। তাঁর সেঞ্চুরিতে জয়ের ভিত পেয়ে যায় কেন উইলিয়ামসনের দল।
জবাবে হারিস সোহেল (৬৩) ও শাদাব খানের (৫৪) কাছ থেকে রান পেলেও প্রায় তীরে গিয়ে তরি ডুবেছে পাকিস্তানের। ১ ওভার হাতে রেখে উপমহাদেশের দলটি অলআউট হয়েছে ২৫৬ রানে। নিউজিল্যান্ডের ১৫ রানের এ জয়ে ম্যাট হেনরি (৪/৫৩) ও মিচেল স্যান্টনার (৩/৪০) বড় ভূমিকা রাখেন। কিন্তু গোটা ওয়ানডে সিরিজেই দারুণ ব্যাটিং করায় সিরিজসেরার সঙ্গে ম্যাচসেরাও গাপটিল।
নিউজিল্যান্ডের মাটিতে এ নিয়ে টানা ১০ ম্যাচ হারল পাকিস্তান। ১৯৮৭-৮৮ মৌসুমে ওয়েস্ট ইন্ডিজের বিপক্ষে ওয়ানডে সিরিজে প্রথমবারের মতো ৫-০ ব্যবধানে হেরেছিল পাকিস্তান। ২০০৯-১০ মৌসুমে অস্ট্রেলিয়ার বিপক্ষে একই ভাগ্য বরণ করে নিতে হয় তাদের। এবার সেই অস্ট্রেলিয়ারই ‘তাসমানিয়ান’ প্রতিবেশী নিউজিল্যান্ডের বিপক্ষেও ধবলধোলাইয়ের লজ্জা পেল পাকিস্তান।
