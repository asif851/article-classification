
বাংলাদেশ ‘এ’ দলের ইংল্যান্ড সফরে জিয়াউর রহমানের পর এবার শতকের দেখা পেলেন এনামুল হক। ১২২ বলে ১১০ রানের দারুণ এক ইনিংস খেলেছেন এই ডানহাতি ওপেনার। তাঁর অনবদ্য এই শতকে ভর করে উস্টারশায়ারের বিপক্ষে বাংলাদেশ পেয়েছে ২৭৪ রানের বড় সংগ্রহ।এনামুলকে দারুণ সঙ্গ দিয়েছেন মমিনুল হক। তৃতীয় উইকেটে তাঁদের গড়া ৯৬ রানের জুটিতে ভর করেই ভালো অবস্থানে পৌঁছেছে বাংলাদেশ। ৪৪তম ওভারে আউট হওয়ার আগে মমিনুল ৬০ বলে করেছেন ৬৪ রান। এনামুল অবশ্য আউট হয়েছিলেন আরও চার ওভার আগে। শেষ পর্যায়ে নাঈম ইসলামও বড় অবদান রেখেছেন বাংলাদেশ ‘এ’ দলের বড় সংগ্রহের পেছনে। ৩৫ বলে ৪৭ রানের ঝোড়ো ইনিংস খেলে শেষ পর্যন্ত অপরাজিত ছিলেন নাঈম। উস্টারশায়ারের বিপক্ষে বাংলাদেশ শুরুটাও করেছিল ভালোভাবেই। টসে জিতে ব্যাট করতে নেমে উদ্বোধনী জুটিতেই ৭৭ রান যোগ করে বাংলাদেশকে শক্ত ভিত্তি গড়ে দিয়েছিলেন এনামুল ও শামসুর রহমান।গত ম্যাচের সেঞ্চুরিয়ান জিয়াউর রহমান আজ জ্বলে উঠতে পারেননি। সাজঘরে ফিরেছেন মাত্র ২ রান করে।তবে ২৭৪ রানটাও বাংলাদেশের জয়ের জন্য যথেষ্ট হবে কি না, তা নিয়ে যথেষ্টই সন্দেহ আছে। নটিংহ্যামের বিপক্ষে গত ম্যাচটাতে ২৯২ করেও জয়ের দেখা পায়নি জহুরুলের দল।
সংক্ষিপ্ত স্কোর: বাংলাদেশ ‘এ’: ২৭৪/৮ (৫০ ওভার)এনামুল হক ১১০, মমিনুল হক ৬৪, নাঈম ইসলাম ৪৭*;সাইক চৌধুরী ৩/৩৫, চার্লস মরিস ২/৭১
