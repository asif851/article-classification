
রজার ফেদেরারকে ছুঁয়ে ফেললেন সেরেনা উইলিয়ামস। পুরুষ এককে তাঁর সর্বোচ্চ ১৭টি গ্র্যান্ড স্লাম জয়ের রেকর্ডের সঙ্গী এখন সেরেনা উইলিয়ামসও।  ইউএস ওপেনে মেয়েদের ফাইনালে কাল রাতে ভিক্টোরিয়া আজারেঙ্কাকে হারিয়ে ক্যারিয়ারের সপ্তদশ গ্র্যান্ড স্লামটি নিজের করে নিয়েছেন তিনি।  মেয়েদের এককে সর্বোচ্চ গ্র্যান্ড স্লামের মালিক জার্মান তারকা স্টেফি গ্রাফ। ওপেন যুগে সর্বোচ্চ গ্র্যান্ড স্লামজয়ীদের এই তালিকায় সেরেনা এখনো তিনে। তাঁর ওপরে স্টেফি ছাড়াও আছেন ১৮টি করে শিরোপা জেতা ক্রিস এভার্ট ও মার্টিনা নাভ্রাতিলোভা।স্টেফিকে ছাড়িয়ে যেতে সেরেনার দরকার আর মাত্র পাঁচটি শিরোপা। তিনি যেভাবে অপ্রতিরোধ্য গতিতে এগোচ্ছেন, তাতে ওই রেকর্ডটাও খুব বেশি দূরের মনে হচ্ছে না।নিউইয়র্কের ফ্লাশিং মিডোতে নিজের শ্রেষ্ঠত্বটা এবারও ধরে রাখলেন মার্কিন এই কৃষ্ণসুন্দরী। ফাইনালে উঠেছিলেন চীনের লি নাকে বিধ্বস্ত করে। তবে আজারেঙ্কার বিপক্ষে শিরোপা নির্ধারণী লড়াইয়ে সরাসরি সেটে জিততে পারেননি ৩১ বছর বয়সী সেরেনা। জিতেছেন ৭-৫, ৬-৭ (৬), ৬-১ গেমে। পৌনে তিন ঘণ্টার লড়াইয়ের পর নিজের পঞ্চম ইউএস ওপেন শিরোপার দেখা পান সেরেনা। ওপেন যুগে বছরের শেষ গ্র্যান্ড স্লাম শিরোপা জয়ের দিক থেকে তাঁর সামনে এখন শুধুই ক্রিস এভার্ট (৬)।গত ১৪ মাস যেভাবে কাটিয়েছেন, গত রাতে সেরেনা না জিতলেই সেটা হতো বিস্ময়কর। ২০১১ সালে দুর্ঘটনায় আহত হয়ে কিছুদিন কোর্টের বাইরে ছিলেন। এর পর থেকেই তিনি ছিলেন অপ্রতিরোধ্য। ফাইনালের আগ পর্যন্ত সর্বশেষ ৬৮ ম্যাচের ৬৪টিতে জিতেছেন। ৬৪ থেকে সেই সংখ্যাটা ৬৫-তে নিয়ে নিয়ে গেলেন সেরেনা। সূত্র: রয়টার্স।
 
