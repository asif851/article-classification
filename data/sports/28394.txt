
বাংলাদেশ হকির ইতিহাসে বিশাল এক জায়গা জুড়ে আছে ১৯৮৫ সালে এশিয়া কাপ খেলা হকি দলটি। ওই সময়ের ঢাকা স্টেডিয়ামের (বর্তমান বঙ্গবন্ধু জাতীয় স্টেডিয়াম) ঘাসের মাঠে দুর্দান্ত খেলে দেশের মানুষের মন জয় করে নিয়েছিলেন শাহাবুদ্দিন চাকলাদার-আবদুল্লাহ পিরুরা। চারদিকে ছড়িয়ে পড়েছিল তাঁদের নাম।
দেশের মাটিতে আরেকটি এশিয়া কাপ হকি শুরুর আগে ‘হকি স্টার্স’ অনুষ্ঠানে ৩২ বছর আগে ফিরে গেলেন সাবেক তারকারা। সেখানে উপস্থিত ছিলেন ১১ অক্টোবর থেকে এশিয়া কাপ খেলতে যাওয়া বর্তমান জাতীয় দলটিও। উত্তরসূরিদের উদ্বুদ্ধ করতে গিয়ে অনেক ইতিহাসের সঙ্গে উঠে এল বাংলাদেশের তৎকালীন অধিনায়ক শাহাবুদ্দিন চাকলাদারের বিয়ের গল্প। বতর্মান প্রজন্মকে সাবেক এই অধিনায়ক শোনালেন সেই গল্পটা, ‘বিয়ের দিনেও আমি হকি খেলেছি। হকিকে ভালোবেসেছি বলেই এটা সম্ভব হয়েছে। তোমাদেরও হকিকে সেভাবে ভালোবাসতে হবে।’এশিয়া কাপ হকির দুই বছর আগে বিয়ের পিঁড়িতে বসেছিলেন চাকলাদার। তখন তিনি বাংলাদেশ সেনাবাহিনীর ক্যাপ্টেন পদে কর্মরত ও হকি দলটির অধিনায়ক ছিলেন। বিয়ের দিন হঠাৎ তাঁর ফোন আসে, সেনাবাহিনীর খেলা আছে, সেখানে খেলতে হবে। ১৯৮৩ সালের সেই স্মৃতি এখনো তাঁর মনে তরতাজা, ‘বিয়ের দিন দুপুরে ফোন এল আমাকে খেলতে হবে। বউকে গিয়ে খেলার কথা বললাম। বউ বললেন, বিয়ের চেয়ে কি খেলা বড়? পরে আমার নাছোড়বান্দা অবস্থা দেখে আমার হাতে ফুলের একটি মালা পেঁচিয়ে দিয়ে বললেন, খেললে এটা পরেই খেলতে হবে। পরে আমি ওই মালার ওপরে দুটি রিস্ট ব্যান্ড পেঁচিয়ে খেলছিলাম।’স্বাধীনতা কাপ হকির সেই ম্যাচটিতে বাংলাদেশ রেলওয়ের বিপক্ষে ৩-০ গোলে জিতেছিল বাংলাদেশ সেনাবাহিনী। ১৯৯০ দশকে মেজর থাকা অবস্থায় বাংলাদেশ সেনাবাহিনী থেকে অবসরে যান বাংলাদেশের হকি ইতিহাসের সফল এই অধিনায়ক। স্ত্রী-সন্তান-নাতি নিয়ে আনন্দেই কাটছে তাঁর জীবনটা।বাংলাদেশ অলিম্পিক অ্যাসোসিয়েশনের হলরুমে যখন বিয়ের দিনে নিজের খেলার গল্প করছিলেন চাকলাদার, দর্শকসারি থেকে তখন বর্তমান অধিনায়ক রাসেল সাহমুদ জিমি বলে ওঠেন, ‘ভাই, আমি বিয়ের পরের দিন খেলেছি!’ হাসিতে ফেটে পড়ে পুরো হল। জিমি পরে জানান তাঁর বিয়ের গল্পটাও, ‘গায়েহলুদের দিন জাতীয় দলের ট্রায়াল ম্যাচ খেলেছি। আবার বিয়ের পরদিন এসেই মাঠে নামতে হয়েছে।’এশিয়া কাপ হকির ঢোলে বাড়ি পরার আগে বাংলাদেশ ক্রীড়া লেখক সমিতির আয়োজনে ‘হকি স্টার্স’ অনুষ্ঠানে যে হাস্যোজ্জ্বল দলটি পাওয়া গেল কাল, টুর্নামেন্টে সেটি দেখা গেলেই হয়।১১ অক্টোবর মওলানা ভাসানী জাতীয় হকি স্টেডিয়ামে ৮ দল নিয়ে শুরু হবে এশিয়া কাপ। ‘এ’ গ্রুপে বাংলাদেশের প্রতিপক্ষ এশিয়ার তিন পরাশক্তি ভারত, পাকিস্তান ও জাপান। ‘বি’ গ্রুপের চার দল দক্ষিণ কোরিয়া, মালয়েশিয়া, চীন ও জাপান। প্রতিযোগিতার উদ্বোধনী দিনে পাকিস্তানের মুখোমুখি হবে বাংলাদেশ।
