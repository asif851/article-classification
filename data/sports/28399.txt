
কার্লো আনচেলত্তি ‘এল ক্লাসিকো’র আগে বলেছিলেন, ‘শিরোপা কার হাতে উঠবে, সেটি নিশ্চিত হবে মৌসুমের শেষ ম্যাচে।’ তখনো কিন্তু রিয়াল পয়েন্ট টেবিলের শীর্ষে। তবুও রিয়াল কোচের এ সাবধানী বক্তব্যের একটাই কারণ, এবার লা লিগার চিত্র ভিন্ন। অন্যবারের মতো দুই ঘোড়া নয়, এবার লড়াই চলছে তিন ঘোড়ার। বার্সেলোনা-রিয়ালের সঙ্গে সমানে পাল্লা দিচ্ছে অ্যাটলেটিকো মাদ্রিদ। লিগে এ তিন শিরোপা প্রতিদ্বন্দ্বীর ম্যাচ ছিল গত রাতে। বার্সা, অ্যাটলেটিকো জিতলেও হেরেছে রিয়াল মাদ্রিদ। শিরোপার দৌড়ে এগিয়েছে বার্সা ও অ্যাটলেটিকো, পিছিয়েছে রিয়াল।
সেভিয়ার মাঠে রিয়ালের শুরুটা হয় দারুণ। ১৪ মিনিটেই ২৫ গজ দূর থেকে ক্রিস্টিয়ানো রোনালদোর শটে গোল। লিগে পর্তুগিজ উইঙ্গারের এটি ২৭তম গোল।  রিয়ালের গোল শোধ দিতে সেভিয়া সময় নেয় মাত্র পাঁচ মিনিট। সেভিয়ার কলম্বিয়ান স্ট্রাইকার কার্লোস বাক্কার গোলে সমতায় ফেরে সেভিয়া। কিন্তু খেলার মূল চমক তখনো বাকি।
দৈত্য-বধে এ দিন বোধ হয় পণ করেই নেমেছিলেন বাক্কা। ৭২ মিনিটে ফের দৃশ্যপটে সেভিয়া স্ট্রাইকার। এগিয়ে নেন দারুণ এক গোলে। এ গোল আর শোধ করতে পারেনি রিয়াল। অথচ পুরো ম্যাচেই ছিল রিয়ালের আধিপত্য। আনচেলত্তির দলের বল দখল ছিল ৬৮ শতাংশ, সেভিয়ার সেখানে ৩২ শতাংশ। লক্ষ্যে রিয়ালের শট সাতটি, সেভিয়ার মাত্র দুটি এবং সে দুটিতেই গোল!
লিগে টানা দুই পরাজয়ে পয়েন্ট টেবিলে রিয়ালের অবস্থান এখন তিনে। অথচ গত সপ্তাহেও রিয়াল ছিল এক নম্বরে। ৩০ ম্যাচ খেলে আনচেলত্তির দলের পয়েন্ট ৭০। শীর্ষে থাকা অ্যাটলেটিকোর সমানসংখ্যক ম্যাচে পয়েন্ট ৭৩ আর বার্সার ৭২। 
 
