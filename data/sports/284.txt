
আন্তর্জাতিক ক্রিকেটে ৬ আগস্ট পা রেখেছিলেন সাকিব আল হাসান। ‌১১ বছর পূর্তি হলো। উপলক্ষটা স্মরণীয় করে রাখার সুযোগও এসেছিল। কাল রাতে জ্যামাইকা তালাওয়াসের হয়ে নেমেছিলেন ক্যারিবিয়ান প্রিমিয়ার লিগে। দিনটা সাকিবের ভালো যায়নি। তালাওয়াসের শিরোপা ধরে রাখার মিশনটাও ভালো হলো না। বার্বাডোজ ট্রাইডেন্টসের বিপক্ষে ১২ রানে হেরেছে সাকিবের তালাওয়াস।
বোলিংটা ভালোই করেছেন সাকিব। ৪ ওভারে ২৬ রানের বিনিময়ে ১ উইকেট। ২৪ বলে ২৮ রান নিয়ে ক্রমশ বিপজ্জনক হয়ে ওঠা ডোয়াইন স্মিথকে এলবিডব্লুর ফাঁদে ফেলেন। শোয়েব মালিকের ৩৩ ও শেষ দিকে ওয়েন পারনেলের ২৫ রানে ৭ উইকেটে ১৪২ তোলে ট্রাইডেন্টস।
জবাবে অধিনায়ক কুমার সাঙ্গাকারাকে (০) হারিয়ে শুরুতেই বিপদে পড়ে তালাওয়াস। চারে ব্যাট করতে নেমেছিলেন সাকিব। ৩ বলে ১ রান করে ক্যারিবীয় স্পিনার আকিল হোসেনের বলে বোল্ড হয়ে যান। লেন্ডল সিমন্স ৫৩ রান করলেও তালাওয়াসের জয়ের জন্য তা যথেষ্ট ছিল না।
বাংলাদেশের আরেক অলরাউন্ডার মেহেদী হাসান মিরাজও ত্রিনবাগো নাইট রাইডার্সের হয়ে খেলতে গেছেন সিপিএলে। যদিও প্রথম ম্যাচে একাদশে সুযোগ হয়নি তাঁর।
