
চ্যাম্পিয়নস লিগে এর আগে পাঁচ ম্যাচ খেলে ফেলেছেন। একটি গোলও নেই। স্প্যানিশ লিগে গোল পেয়েছেন। গোল পেয়েছেন স্প্যানিশ সুপার কাপেও। কিন্তু চ্যাম্পিয়নস লিগে কেন জানি গেরোটা খুলতে পারছিলেন না কিছুতেই। নেইমার কেন ইউরোপ সেরাদের এই আসরে গোল পাচ্ছেন না এ নিয়ে বিস্তর কাঁটা ছেঁড়াও হয়েছে।অবশেষে নেইমার চ্যাম্পিয়নস লিগে গোল পেলেন। শুধু গোলই নয়, প্রথম গোলের রাতটিকে স্মরণীয় করে রাখতে একই রাতে যেন করে ফেললেন বার্সেলোনার জার্সি গায়ে নিজের প্রথম হ্যাটট্রিকও। নেইমারের হ্যাটট্রিকে নিজেদের মাঠে সেল্টিককে বিপক্ষে ৬-১ গোলে উড়িয়ে দিয়েছে বার্সা। নিশ্চিত করেছে গ্রুপ চ্যাম্পিয়ন হওয়াটাও।লিওনেল মেসির সঙ্গে যেমন ক্রিস্টিয়ানো রোনালদোর দ্বৈরথ চলে আসছে, তেমনি শুরু থেকেই গ্যারেথ বেলের সঙ্গে তুলনা হচ্ছে তাঁর। সেই বেল কিছুদিন আগে হ্যাটট্রিক করেছেন। সেটারই পাল্টা জবাব দিতে নেইমার খুব বেশি সময় নিলেন না। বার্সার হয়ে ২১তম ম্যাচে এসে পেয়ে গেলেন কাঙ্ক্ষিত তিন গোলের দেখা।ম্যাচের সাত মিনিটে জেরার্ড পিকের গোলে এগিয়ে গিয়েছিল বার্সা। নেইমারের বাড়িয়ে দেওয়া বল থেকে ৩৯ মিনিটে ২-০ করেন পেদ্রো। এর পর থেকে শুধুই নেইমার। প্রথমার্ধের শেষ প্রান্তে চ্যাম্পিয়নস লিগে নিজের প্রথম গোলটির দেখা পেয়ে যান। দ্বিতীয়ার্ধের নিজের দ্বিতীয় এবং ত্রয়োদশ মিনিটে পূর্ণ করেন হ্যাটট্রিক।গোলের আরও দুটো সহজ সুযোগ পেয়েছিলেন। দুবারই কেবল গোলরক্ষকই ছিল তাঁর বাধা। কিন্তু শেষ পর্যন্ত তিন গোলেই তৃপ্ত থাকতে হয়েছে নেইমারকে। ৭২ মিনিটে দলের আধডজন গোল পূর্ণ করেন ক্রিশ্চিয়ান তেয়ো। ৮৮ মিনিটে গিওর্গিওস সামারাসের সৌজন্যে সান্ত্বনার গোলটি পায় সেল্টিক।নতুন কোচ জেরার্ডো মার্টিনোর অধীনে টানা ২০ ম্যাচে অপরাজিত থাকা বার্সা চ্যাম্পিয়নস লিগের আগের ম্যাচেই আয়াক্সের কাছে হেরে যায়। এর পরেই ম্যাচে লিগেও তাদের ১-০ গোলে হারিয়ে দেয় অ্যাথলেটিক বিলবাও। মেসি-বিহীন বার্সা স্প্যানিশ কাপে অখ্যাত কার্তাগেনার বিপক্ষেও প্রথমে গোল খেয়ে বসেছিল। কিন্তু শেষ পর্যন্ত ওই ম্যাচটি তারা জেতে ৪-১ গোলে। এর পর আজ ৬-১ গোলের জয়। প্রাণভোমরা মেসিকে ছাড়াই বার্সা আবার নিজেদের ছন্দে। নেইমার যে অবশেষে নিজের আসল রূপে আবির্ভূত!
