
স্পেনে লিওনেল মেসির বিপক্ষে ৪১ লাখ ইউরো কর ফাঁকি দেওয়ার অভিযোগ ছিল। ক্রিস্টিয়ানো রোনালদোর বিপক্ষে অভিযোগ, স্পেনে তিনি ১ কোটি ৪৭ লাখ ইউরো কর ফাঁকি দিয়েছেন। স্প্যানিশ কর কর্তৃপক্ষ এর আগে জানিয়েছিল, বার্সা ফরোয়ার্ডের তুলনায় রোনালদো সাড়ে তিন গুণ বেশি কর ফাঁকি দিয়েছেন। কিন্তু এবার রিয়াল তারকার পাল্টা অভিযোগ, মেসি স্পেনের নাগরিক বলেই ‘হাসিয়েন্দা’ (স্প্যানিশ কর কর্তৃপক্ষ) তাঁর তুলনায় মেসিকে বেশি সুবিধা দিচ্ছে!
রোনালদোর কর ফাঁকি দেওয়ার মামলা এখন আদালতে। রোনালদো তাঁর আইনজীবী হোসে আন্তনিওর মাধ্যমে আদালতকে জানিয়েছেন, দুজনকে বিচার করার মানদণ্ডে ‘পার্থক্য’ রয়েছে। তাঁর অভিযোগ, ‘মেসি স্পেনের বাসিন্দা (নাগরিক) বলে সেখানকার বাস্তুচ্যুত শ্রমিক বিধি তাঁর ওপর প্রয়োগ করছে না ব্যক্তিগত আয়কর কর্তৃপক্ষ (আইআরপিএফ)।’ রোনালদোর অভিযোগপত্র দেখে খবরটি জানিয়েছে স্প্যানিশ সংবাদমাধ্যম ‘এল মুন্দো’।মেসি স্পেনের নাগরিকত্ব পেলেও রোনালদো তা নয়। এদিকে রিয়াল তারকার বিপক্ষে বেশ শক্ত অবস্থান নিয়েছেন স্প্যানিশ কর কর্তৃপক্ষের আর্থিক অপরাধ বিভাগের প্রধান কারিদাদ গোমেজ মৌরেলা। ৭ ডিসেম্বর আদালতের শুনানিতে তাঁর ভাষ্য, ‘রোনালদোর জেলে থাকা উচিত। কারণ তাঁর চেয়েও কম অঙ্কের কর ফাঁকি দিয়ে অনেকেই তো জেল খাটছে!’আলাকর্নের আদালতে মৌরেলা বলেন, ‘সত্যি বলতে জেলে মাত্র ১ লাখ ২৫ হাজার ইউরো কর ফাঁকি দেওয়া কয়েদিও রয়েছে। রোনালদোর মামলায় যে পরিমাণ খুঁত রয়েছে এবং কর দেওয়ার ব্যাপারে সে যতটা দেরি করেছে, সেটা ভীষণ গুরুত্বপূর্ণ (১ কোটি ৪৭ লাখ ইউরো)। এ মামলায় সে চারটি আর্থিক অনিয়ম করেছে, যা একেবারেই ইচ্ছাপ্রসূত।’রোনালদো কিন্তু মৌরেলার এমন গুরুতর দাবিতে মাথা গরম না করে দারুণ এক রসিকতা করেছেন। ইনস্টাগ্রামে তাঁর তিন বাচ্চার ছবি পোস্ট করে লিখেছেন, ‘আমি এই বাচ্চাদের বন্দী।’
