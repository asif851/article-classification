
রাশিয়া, আমি আসছি। শেষের তীব্র গর্জন তোলা উদ্‌যাপনে যেন এটাই ঘোষণা করলেন লিওনেল মেসি। তাঁর হ্যাটট্রিকে ইকুয়েডরকে তাদেরই মাঠে ৩-১ গোলে হারিয়েছে আর্জেন্টিনা। এই জয় দিয়ে সরাসরিই বিশ্বকাপে গেল আর্জেন্টিনা। দক্ষিণ আমেরিকা অঞ্চল থেকে আগেই বিশ্বকাপ নিশ্চিত করেছে ব্রাজিল। আজ নিশ্চিত হলো উরুগুয়ে ও কলম্বিয়ার বিশ্বকাপও। বাদ পড়ে গেল দুবারের কোপা চ্যাম্পিয়ন চিলি। পাঁচে থেকে শেষ করে পেরু নিশ্চিত করল প্লে অফ। সেখানে তাদের প্রতিপক্ষ ওশেনিয়া অঞ্চলের সেরা দল নিউজিল্যান্ড।
শেষ রাউন্ডে অনেক ওলট-পালট হয়ে গেল পয়েন্ট টেবিলে। শীর্ষ দুটি জায়গা অবশ্য ব্রাজিল আর উরুগুয়ের কাছেই থাকল। ব্রাজিল চিলিকে হারাল ৩-০ গোলে। জোড়া গোল করেছেন জেসুস। অন্য গোলটি পাওলিনহোর। ব্রাজিলের মাটিতে ব্রাজিলকে কখনোই হারাতে না পারা চিলি ৫৫ মিনিট পর্যন্ত প্রতিরোধ ধরে রেখেছিল। কিন্তু আর পারল না। মেসির বার্সেলোনা সতীর্থ পাউলিনহোই প্রথম অভয় বার্তা পাঠালেন ক্লাবের দুই সতীর্থের জন্য। পরে জেসুস শো।
তিনটা গোল খেয়েই সর্বনাশ হলো চিলির। আর ওদিকে কলম্বিয়ার বিপক্ষে পিছিয়ে পড়েও ড্র করে পেরু নিশ্চিত করল প্লে অফ। চিলি-পেরু দুই দলের পয়েন্ট ২৬। কিন্তু আজ তিন গোল হজম করায় চিলির গোল ব্যবধান হয়েছে –১। আর পেরুর গোল ব্যবধান +১। ফলে অ্যালেক্সিস সানচেজ, ক্লদিও ব্রাভো, আরতুরো ভিদালের মতো তারকাদের দেখা যাচ্ছে না এবারের বিশ্বকাপে।
১৮ ম্যাচের দীর্ঘ বাছাইপর্ব অবশেষে শেষ হলো। তাতে ৪১ পয়েন্ট নিয়ে শীর্ষে থাকল ব্রাজিল।
ওদিকে কাগজে-কলমে আগেই বিশ্বকাপ একরকম নিশ্চিত করে ফেলা উরুগুয়ে করল ৬টি গোল। দুটি আবার নিজেদের জালে! সিলভা ও গডিনের আত্মঘাতী গোলের পরও উরুগুয়ে জিতল ৪-২ ব্যবধানে। জোড়া গোল করেছেন লুইস সুয়ারেজ। বাকি দুটি গোল কাভানি ও কাসেরেসের। ৩১ পয়েন্ট নিয়ে দুইয়ে শেষ করেছে উরুগুয়ে।
আর্জেন্টিনা ২৮ পয়েন্ট নিয়ে থাকল তিনে। তাদের তিনে উঠিয়ে দিয়েছে আসলে কলম্বিয়া। পেরুর বিপক্ষে এগিয়ে থেকেও শেষ পর্যন্ত ১-১ গোলে ড্র করে ২ পয়েন্ট হারিয়েছে তারা। তবে তাতে তাদের ক্ষতি কিছু হয়নি। নিরাপদ চারে শেষ করেছে কলম্বিয়া। গত ফুটবল বিশ্বকাপের গোল্ডেন বয় হামেস রদ্রিগেজ করেছেন গোলটি। আর ৫৬ মিনিটের সেই গোল ৭৭ মিনিটে শোধ করেছেন পাবলো গুয়েরোরো। মহামূল্যবান হয়ে গেল এই গোল। ১ পয়েন্ট না পেলে পেরুই যে বাদ পড়ে যেত!
টানা দুবারের কোপা আমেরিকা চ্যাম্পিয়ন চিলি এখন দর্শক। আর পাঁচে থেকে শেষ করা পেরু প্লে অফের লটারিতে খুঁজবে ভাগ্য।
আরও পড়ুন
অবিশ্বাস্য মেসি, জাদুকর মেসি মেসির জাদুতে সরাসরি বিশ্বকাপে আর্জেন্টিনা বিশ্বকাপ: নিশ্চিত হলো ২৩ দল, বাকি রইল ৯
