



বাংলাদেশকে হারিয়ে নিদাহাস ট্রফির ফাইনালে ভারত।
শেষ ম্যাচে শ্রীলঙ্কাকে হারাতে পারলেই ফাইনালে উঠবে বাংলাদেশ।


টুর্নামেন্টের অন্যতম ফেবারিট দল। অথচ তাঁদের শুরু হলো কিনা হার দিয়ে! কিন্তু ওই পর্যন্তই। আর দশটা বড় দলের মতোই ঘুরে দাঁড়িয়ে ভারত উঠে গেল ত্রিদেশীয় সিরিজের ফাইনালে।
বাংলাদেশের বিপক্ষে এ ম্যাচে রোহিত শর্মার দল দাঁড়িয়ে ছিল সরল সমীকরণের সামনে—জিতলেই ফাইনাল। আগে ব্যাটিংয়ে নেমে ৩ উইকেটে ১৭৬ রানের স্কোরটা কি একটু কম হয়ে গিয়েছিল? অন্তত শ্রীলঙ্কার বিপক্ষে বাংলাদেশের ২১৪ রান তাড়া করে জেতার পর ভারতের সমর্থকদের একটু চিন্তায় পরা অস্বাভাবিক কিছু নয়। কিন্তু ওয়াশিংটন সুন্দর-যুজবেন্দ্র চাহালরা কোনো বিপদ ঘটতে দেননি।
বাংলাদেশকে ১৭ রানে হারিয়ে নিদাহাস ট্রফির ফাইনালে উঠেছে রোহিতের দল। চার ম্যাচের মধ্যে তিনটি জিতেছে ভারত। পয়েন্ট টেবিলের শীর্ষস্থানীয় দলও তারা। বাংলাদেশ ও শ্রীলঙ্কার তিন ম্যাচে সমান একটি করে জয় ও দুই হার। নিট রানরেটে এগিয়ে শ্রীলঙ্কা টেবিলে দ্বিতীয়, বাংলাদেশ তৃতীয়। অর্থাৎ শুক্রবার শ্রীলঙ্কার বিপক্ষে বাংলাদেশের শেষ ম্যাচটা অলিখিত ‘সেমিফাইনাল’। এ ম্যাচে জয়ী দল ফাইনালে ভারতের মুখোমুখি হবে।
২০ বছর আগেও নিদাহাস ট্রফির ফাইনালে উঠেছিল ভারত। সেবার শ্রীলঙ্কাকে হারিয়ে চ্যাম্পিয়ন হয়েছিল মোহাম্মদ আজহারউদ্দিনের দল।
