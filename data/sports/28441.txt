
অপরাধ করেছেন, কিন্তু নিজ মুখে অপরাধ স্বীকারও করেছেন। বাংলাদেশের প্রেক্ষাপটে যে নজির বিরল। মোহাম্মদ আশরাফুলের তাই কম শাস্তিই প্রাপ্য। তা ছাড়া ২৮ বছর বয়সী এই ক্রিকেটারের এখনো বাংলাদেশের ক্রিকেটে দেওয়ার অনেক কিছুই আছে। এই যুক্তিগুলো আশরাফুল-ভক্তদের।
নিজ মুখে স্পট ফিক্সিংয়ের অপরাধ স্বীকার করে শাস্তির মুখোমুখি দাঁড়িয়ে থাকা আশরাফুলের যেন তুলনামূলক কম শাস্তি হয়, সেই দাবিতে আজ রোববার সকালে মিরপুরে বাংলাদেশ ক্রিকেট বোর্ডের সামনে মানবন্ধনের চেষ্টা করেছিলেন তাঁর ভক্তরা। কিন্তু পুলিশের বাধার মুখে সেই মানববন্ধন পণ্ড হয়ে গেছে। জায়গা বদলে ভিন্ন তিন জায়গায় সমবেত হওয়ার চেষ্টা করলে পুলিশ এতেও বাধা দেয়। শেষ পর্যন্ত ধাওয়া করে হটিয়ে দেয় বিসিবি কার্যালয়ের সামনে সমবেত শ দেড়েক আশরাফুল-ভক্তকে।
জানা গেছে, আশরাফুল-ভক্তদের ফেসবুক পেজের মাধ্যমে সংগঠিত হয়ে আজকের এই মানববন্ধনের উদ্যোগ নেওয়া হয়েছিল। বেশির ভাগই ছিলেন বিভিন্ন শিক্ষাপ্রতিষ্ঠানের ছাত্র। এ সময় একটি ব্যানারও ধরা ছিল তাঁদের হাতে। সেই ব্যানারে লেখা ছিল, ‘আশরাফুলের শাস্তির পরিমাণ কমিয়ে আসল অপরাধীদের সাজা দেওয়া হোক’। ‘আশরাফুল ছাড়া বাংলাদেশের ক্রিকেট মানে ইতিহাসবিহীন বাংলাদেশ দল’। ‘আশরাফুল এবং বাংলাদেশের ক্রিকেট ইতিহাস দুটি সমার্থক শব্দ’। ‘আশরাফুলকে ক্ষমা করুন, আমাদের জাতীয় নায়ককে বাঁচান’। অনেকের হাতে ছিল পোস্টার, ফেস্টুন।
নিজেদের শান্তিপূর্ণ কর্মসূচি পালন করতে না পেরে হতাশ আয়োজকেরা। কর্মসূচিতে অংশ নেওয়াদের একজন মাহমুদুল হাসান সাংবাদিকদের পরে বলেছেন, প্রথম জেরাতেই অপরাধ স্বীকার করে নেওয়ায় যৌক্তিকভাবেই আশরাফুলের কম শাস্তি হওয়া উচিত। আয়োজকদের সঙ্গে কথা বলে জানা গেছে, ভবিষ্যতে এ ধরনের আরও কিছু কর্মসূচি তাঁরা দেবেন।
আয়োজকদের কেন কর্মসূচি পালন করতে দেওয়া হয়নি তা জানতে চাইলে মিরপুর অঞ্চলের সহকারী কমিশনার জসিম উদ্দিন বলেন, এ ধরনের কর্মসূচি পালন করার জন্য আগে থেকেই পুলিশের অনুমতি নিতে হয়। সেই অনুমতি আয়োজকেরা নেননি।
