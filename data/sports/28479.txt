
চোট পেয়ে মাঠ ছেড়েছিলেন আগেই। কিন্তু দলের প্রয়োজনে কেদার যাদব আবারও ব্যাট হাতে নেমে পড়লেন শেষ ওভারে। মোস্তাফিজুর রহমানের প্রথম তিন বলে কিছুই করলেন না। বলা ভালো, চোটের কারণে করতে পারলেন না। সামলে রাখতে হলো নিজেকে। চতুর্থ বলে ছক্কা, পরের বলেই চার। মুম্বাই ইন্ডিয়ানসের গ্রাস থেকে জয় কেড়ে নিলেন কেদার যাদব। তিনি ওভাবে রুখে না দাঁড়ালে হারিয়ে যেত হয়তো ডোয়াইন ব্রাভোর বীরত্ব।
কিন্তু ওই অবস্থায় দলকে জেতানোর মাশুল গুনতে হলো কেদারকে। এখন পুরো টুর্নামেন্ট থেকেই বাদ পড়ে গেলেন এই অলরাউন্ডার!
২০১৮ আইপিএলের উদ্বোধনী ম্যাচই বারুদ ঠাসা উত্তেজনা আর স্নায়ুচাপের জন্ম দিয়েছে। চেন্নাই সুপার কিংসের হয়ে মূল কাজটা ব্রাভো করলেও শেষ টানটা কেদারই দিয়েছেন। কিন্তু জয়ের পরই কেদার শঙ্কা প্রকাশ করেছিলেন, চোটের যে অবস্থা, বেশ কিছু সময় বাইরে থাকতে হতে পারে। সেটাই সত্য হয়েছে। পেশিতে বড় চোট পাওয়ায় পুরা আইপিএল থেকেই ছিটকে গেছেন।
দলের ব্যাটিং কোচ মাইক হাসি দুঃসংবাদটা জানিয়ে দিয়েছেন, ‘আমাদের জন্য খুবই বড় ক্ষতি। যাদব দলের মিডল অর্ডারে খুবই গুরুত্বপূর্ণ খেলোয়াড়।’
দুই বছর পর আইপিএলে ফিরেছে চেন্নাই। কাল দুই বছর পর ঘরের মাঠে খেলতে নামবে মহেন্দ্র সিং ধোনির দল। এর আগে কেদারের বদলি খেলোয়াড় নেবে কি না, তা অবশ্য এখনো জানানো হয়নি।
