
হাসান রাজার কথা মনে আছে? মাত্র ১৪ বছর দুই শ ৭৭ দিন বয়সে পাকিস্তানের হয়ে টেস্ট অভিষেক হয়েছিল যাঁর। ১৯৯৬ সালে ফয়সালাবাদে জিম্বাবুয়ের বিপক্ষে ‘কনিষ্ঠতম টেস্ট ক্রিকেটার’ হিসেবে পাকিস্তানের টেস্ট ক্যাপ পড়েছিলেন তিনি। টেস্ট অভিষেকের ২০ বছর পর সেই রাজাই অপেক্ষায় আছেন আন্তর্জাতিক ক্রিকেটে ফেরার। তবে এবার পাকিস্তান নয়, তিনি নামছেন আরব আমিরাতের হয়ে।পাকিস্তানের হয়ে রাজা সবশেষ টেস্ট খেলেছিলেন ১০ বছর আগে, ওয়ানডে খেলেছেন ১৫ বছর আগে। কনিষ্ঠতম টেস্ট ক্রিকেটার হিসেবে হইচই ফেলে দিলেও তাঁর মাঠের পারফরম্যান্স ছিল একেবারেই গড়পড়তা। ৭ টেস্টে ২৬.১১ গড়ে রান ২৩৫। ফিফটি দুটি। ১৬ ওয়ানডেতে গড় আরও খারাপ—মাত্র ১৮.৬১। ফিফটি করেছিলেন মাত্র একটি। ৩৫ বছর বয়সে এসে রাজা এখন অপেক্ষায় আমিরাতের হয়ে মাঠে নামার। আর মাস পাঁচেকের মধ্যেই তিনি আমিরাতের হয়ে খেলার যোগ্যতা অর্জন করবেন। আইসিসির নিয়মানুযায়ী কোনো দেশের হয়ে খেলতে হলে কমপক্ষে সাড়ে চার বছর সে দেশের ঘরোয়া ক্রিকেটে খেলতে হয়। আন্তর্জাতিক ক্রিকেটার হলে সে মেয়াদ সাড়ে তিন বছর। রাজা সে শর্ত পূরণ করতে চলেছেন। গত তিন বছর ধরেই আমিরাতের ঘরোয়া ক্রিকেটে খেলছেন তিনি।আমিরাতের হয়ে খেলার জন্য মুখিয়ে আছেন রাজা, ‘আমি এই মুহূর্তে ভালো ফর্মে আছি। যতটা দ্রুত সম্ভব আমি আমিরাতের হয়ে খেলতে চাই। আমিরাতে প্রচুর ক্রিকেট হয়। মাঠ, সুযোগ-সুবিধা সবই দুর্দান্ত। আমি খুব উপভোগ করি। আমি আগামী এপ্রিল-মে মাসেই আমিরাতের হয়ে খেলার যোগ্যতা অর্জন করতে চলেছি।’ কনিষ্ঠতম টেস্ট ক্রিকেটার হিসেবে রাজার রেকর্ডটি পাকিস্তান ক্রিকেট বোর্ড অবশ্য পরবর্তীতে প্রত্যাহার করে নিয়েছিল। জন্মদিন নিয়ে বিভ্রান্তি ও ডাক্তারি পরীক্ষার পর জানা যায় অভিষেকের সময় তাঁর বয়স ঠিক ১৪ বছর ২৭৭ দিন ছিল না। রেকর্ডটি প্রত্যাহার করে নিলেও পিসিবি জানিয়েছিল অভিষেকের সময় তাঁর বয়স ১৫ বছরের আশপাশেই ছিল। সূত্র: জি নিউজ।
