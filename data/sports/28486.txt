
ভুলে যাওয়া এক স্বাদই পেয়েছিল কাল বার্সেলোনা। অ্যাটলেটিকো মাদ্রিদকে তাদেরই মাঠে ২-১ গোলে হারিয়ে ছয় মাস পরে লা লিগার শীর্ষস্থান ফিরে পেয়েছিল কাতালানরা। কিন্তু সেটা শুধু দুই ঘণ্টার জন্য। ভিয়ারিয়ালের মাঠে ৩-২ গোলের জয়ে আবারও শীর্ষে উঠে গেছে রিয়াল মাদ্রিদ। চিরপ্রতিদ্বন্দ্বীদের জয়ে অবশ্য অন্য গন্ধ খুঁজে পাচ্ছেন বার্সেলোনা ডিফেন্ডার জেরার্ড পিকে। তাঁর দাবি, রিয়ালকে শীর্ষে উঠতে রেফারিরাই সাহায্য করছে।
চিরপ্রতিদ্বন্দ্বীদের বিপক্ষে বার্সেলোনা ডিফেন্ডারের বিদ্বেষী মন্তব্য নতুন কিছু নয়। কাল অবশ্য কিছুটা হলেও যুক্তি ছিল পিকের অভিযোগের। ২-০ গোলে পিছিয়ে থাকা রিয়াল প্রথমে ম্যাচে ফেরে গ্যারেথ বেলের গোলে। আর সমতায় ফেরে ক্রিস্টিয়ানো রোনালদোর ৭৪ মিনিটের পেনাল্টিতে। পরে ভিডিও রিপ্লে দেখে পেনাল্টির সিদ্ধান্তটা শাস্তি হিসেবে একটু কড়া বলেই মনে হয়েছিল। ব্যস, পিকেকে আর পায় কে! মালাগা ও ভিয়ারিয়ালের বিপক্ষে নিজেদের ম্যাচের ছবি ও রিয়ালের ছবি পোস্ট করে বুঝিয়ে দিলেন, রেফারিরা কীভাবে রিয়ালের প্রতি পক্ষপাতিত্ব করছে, ‘বাজে রেফারিং দুই দলের মধ্যে ৮ পয়েন্টের তফাৎ গড়ে দিয়েছে।’ ইঙ্গিতটা পরিষ্কার। এক ম্যাচ হাতে রেখে রিয়াল এক পয়েন্টে এগিয়ে থাকলেও, রেফারিরা সহযোগিতা না করলে বার্সেলোনাই থাকত শীর্ষে।তবে পিকের এমন কথাবার্তাকে সার্জিও রামোস পাত্তা দিলে তো! স্পেনের জাতীয় দলের সতীর্থকে উল্টো খোঁচা দিয়েছেন রামোস, ‘সে যদি ওখানে (ছবিগুলোতে) মেসিকে ব্যবহার করত তাহলেই বরং অবাক হতাম। এমনিতে পিকের জগৎ সম্পর্কে ভালোভাবেই জানে সবাই, ওর ধারণা সবাই ষড়যন্ত্রে ব্যস্ত ওকে নিয়ে।’ পিকে-রামোস প্রায়ই এমন খোঁচাখুঁচিতে জড়ান। আগামী বহুদিন হয়তো এই দুজনের এমন ঝগড়া চলবে! সূত্র: মার্কা।
 
