
অভাগা যেদিকে চায়, সাগর শুকায়ে যায়। এদগার্দো বাউজার দশাটা এখন এ রকমই। কোনো দিকেই কোনো আশা পাচ্ছেন না বাউজা। ২০১৮ বিশ্বকাপ বাছাইয়ে মেসিকে ছাড়া একের পর এক হোঁচট খাচ্ছিল আর্জেন্টিনা। মেসি ফিরলেন, তারপরও চিরপ্রতিদ্বন্দ্বী ব্রাজিলের কাছে হেরে গেল আর্জেন্টিনা। এখন আর্জেন্টিনা দক্ষিণ আমেরিকার বিশ্বকাপ বাছাইয়ের ৬ নম্বরে, বিশ্বকাপ খেলা নিয়েই সংশয়। তবে বাউজা আশাবাদী, আবার পথ খুঁজে পাবে আর্জেন্টিনা। 
১১ ম্যাচে এখন পর্যন্ত মেসিদের জয় মাত্র চারটি। আগামীকাল বাংলাদেশ সময় ভোরে ঘরের মাঠে কলম্বিয়ার সঙ্গে হেরে গেলে একদম খাদের কিনারাতেই চলে যেতে পারে। ভেতরে-ভেতরে যতই সংশয় থাকুক, বাউজা মুখে বলছেন অন্য কথা, ‘বিশ্বকাপ খেলা নিয়ে আমার কোনোই সংশয় নেই। যেসব পয়েন্ট হারিয়েছি, তার জন্য আমাদের ভুগতে হবে, কিন্তু এখনো আমাদের ভাগ্য আমাদের হাতেই আছে। আমাদেরটা দলটা শক্তিশালী, এখনো আত্মবিশ্বাস আছে আমাদের।’তাঁকে নিয়ে যে সমালোচনা হচ্ছে, সেটাও মাথা পেতে নিচ্ছেন বাউজা। কলম্বিয়ার সঙ্গে ম্যাচে আগের ঘরের মাঠের সমর্থন চাইছেন, ‘আমরা যেসব পয়েন্ট হারিয়েছি, তাতে আমাদের নিয়ে স্বাভাবিকভাবেই সমালোচনা হবে। আশা করি, এ ম্যাচে ছেলেরা দেখাতে পারবে, এই জার্সির ধার কতটা। আমাদের সে জন্য সমর্থন দরকার। আমাদের খেলার ধারাবাহিকতা নেই, সবাইকে নিজেদের সামর্থ্যের পুরোটা মেলে ধরতে হবে। খেলোয়াড়েরা তাদের কন্ডিশন জানে, কী করতে হবে সেটাও জানে। আমি সেটা বিশ্বাস করি।’ এ ম্যাচে জয় ছাড়া আর কিছুই ভাবছেন না কোচ, ‘আমি শুধু পরের ম্যাচ জেতার কথাই ভাবছি। সেদিকেই আমরা তাকিয়ে আছি, আমরা একটা ভালো ম্যাচ খেলে জিততে চাই।’ এএফপি।
