
এমন জয়ের পর উদ্‌যাপনটা একটু বাড়তি হবেই। ন্যু ক্যাম্পে কাল বার্সেলোনার বিপক্ষে জয়ের পর ভ্যালেন্সিয়া ফুটবলার আন্তোনিও বারাগানের উদ্‌যাপনটাও ঠিক তেমনই ছিল। কিন্তু নেইমারের এক কাণ্ডে সেই উদ্‌যাপন মোড় নিল সম্পূর্ণ অন্য দিকে। মৌসুমের শেষে একের পর এক হারে প্রায় নিঃস্ব হওয়ার পথে বার্সেলোনা। ভ্যালেন্সিয়ার বিপক্ষে কালকের ম্যাচটি ছিল খারাপ সময়ে ঘুরে দাঁড়ানোর। কিন্তু উল্টো হেরেই বসল তারা। রাগে, দুঃখে, হতাশায় বারাগানের উদ্‌যাপনটা হয়তো সহ্যই করতে পারেননি ব্রাজিলীয় তারকা। পেছন দিক দিয়ে গিয়ে বারাগানের গালে বসিয়ে দেন হালকা এক থাপড়। ঘটনাটা রেফারির চোখের আড়ালেই ঘটেছে। নেইমার বারাগানকে আক্ষরিক অর্থে ঠিক ‘চড়’ মেরেছেন—এ কথা হয়তো বলা যাবে না, কিন্তু ভিডিও ফুটেজে যা দেখা গেছে, তা-ই নেইমারের বিপক্ষে যথেষ্ট। ফুটবলে মুখে আঘাত করা বড় ধরনের অপরাধ হিসেবে গণ্য করা হয়; সেই আঘাতটা যত হালকাই হোক না​ কেন। নেইমার তাই আলতো চড় দিলেও কয়েক ম্যাচের জন্য নিষিদ্ধ হতে পারেন। 
যদি নিষিদ্ধই হয়ে যান, তাতে বার্সেলোনার দুর্দশা আরও বাড়বে সন্দেহ নেই। সূত্র: মার্কা।
