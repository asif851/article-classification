

ব্রাজিল কোচ হিসেবে তিতের যাত্রা শুরু হয়েছিল গত বছরের সেপ্টেম্বরে, ২০১৮ বিশ্বকাপ বাছাইপর্ব দিয়ে। মাঝের এক বছরে আসরটিতে টানা নয় ম্যাচ জয়ের পর থামল ব্রাজিলের জয়রথ। গতকাল মঙ্গলবার রাতে বিশ্বকাপ বাছাইপর্বের ম্যাচে কলম্বিয়ার সঙ্গে ১-১ গোলে ড্র করেছে তিতের দল।
বাছাইপর্বে গত এক বছরে ব্রাজিলের প্রথম পয়েন্ট খোয়াতে বাধ্য করেছেন রাদামেল ফ্যালকাও। বারানকুইলায় প্রথমার্ধের যোগ করা সময়ে উইলিয়ানের চোখজুড়ানো গোলে এগিয়ে ছিল ব্রাজিল। বিরতির পর ৫৬ মিনিটে হেডে স্বাগতিকদের সমতায় ফেরান ফ্যালকাও। মোনাকোর হয়ে চলতি লিগ ওয়ানের দুর্দান্ত ফর্মকে জাতীয় দলের জার্সিতেও টেনে আনলেন ‘এল তাইগ্রে’-খ্যাত এ স্ট্রাইকার।
কলম্বিয়ার মাঠে অবশ্য শুরু থেকেই ছন্দে ছিল না ব্রাজিল। প্রথমার্ধে কলম্বিয়াই তুলনামূলক ভালো খেলেছে। ২৩ মিনিটে ব্রাজিল গোলরক্ষক আলিসনকে একা পেয়েও গোল করতে পারেননি কলম্বিয়ান মিডফিল্ডার হামেস রদ্রিগেজ। এ ছাড়া ফ্যালকাওয়ের শক্তিশালী হেড কর্নারের বিনিময়ে রুখে দেন আলিসন। প্রথমার্ধে তেমন কোনো আক্রমণ করতে পারেনি নেইমার, ফিরমিনো ও উইলিয়ানকে নিয়ে সাজানো তিতের আক্রমণভাগ।
যোগ করা সময়ে শূন্য সম্ভাবনা থেকে গোলের পথ খুলে দেন নেইমার। মাঝমাঠ থেকে দূরপাল্লার পাস পেয়েছিলেন প্যারিস সেন্ট জার্মেই ফরোয়ার্ড। বক্সের মধ্যে থেকে আলতো টোকায় তিনি বল পাঠিয়ে দেন উইলিয়ানের সামনে। দৌড়াতে থাকা চেলসি মিডফিল্ডারের হাফভলি শট ডান প্রান্ত দিয়ে দুরন্ত গতিতে আশ্রয় নেয় কলম্বিয়ার জালে। ব্রাজিলের হয়ে ৪৯ ম্যাচে এ নিয়ে ৮ গোল করলেন উইলিয়ান।
মোনাকোর হয়ে চলতি লিগ ওয়ানে চার ম্যাচে সাত গোল করা ফ্যালকাওয়ের হেডে সমতায় ফেরে স্বাগতিকেরা। ডান প্রান্ত থেকে সান্তিয়াগো আরিয়াসের ক্রসে মাথা ছুঁয়ে গোল করেন ফ্যালকাও। কলম্বিয়ার ইতিহাসে সর্বোচ্চ এ গোলদাতার ৬৮তম ম্যাচে এটা ছিল ২৭তম গোল।
রাশিয়া বিশ্বকাপের গ্রুপ পর্ব আগেই নিশ্চিত করেছে ব্রাজিল। বাছাইপর্বে এটা তাদের চতুর্থ ড্র। ১৬ ম্যাচে মোট ৩৭ পয়েন্ট নিয়ে টেবিলে শীর্ষস্থানীয় তিতের দলের চেয়ে ১১ পয়েন্ট ব্যবধানে পিছিয়ে তিনে কলম্বিয়া। ওদিকে টানা ছয় ম্যাচ পর জয়ের দেখা পেয়ে দুইয়ে উঠে এসেছে উরুগুয়ে। প্যারাগুয়ের মাঠে ২-১ গোলে জিতে মহামূল্য তিনটি পয়েন্ট পেয়েছে তারা।
বলিভিয়ার মাঠে ০-১ গোলের হারে বাছাইপর্ব টেবিলে বেশ চাপে রয়েছে কোপা আমেরিকা চ্যাম্পিয়ন চিলি। তবে তার চেয়েও বেশি চাপে আর্জেন্টিনা। এরই মধ্যে বিদায় নিশ্চিত করে ফেলা ভেনেজুয়েলার বিপক্ষে নিজেদের মাঠে পিছিয়ে পড়ে শেষ পর্যন্ত ১-১ ড্র করেছে তারা। হারিয়ে ফেলেছে দুটি প্রত্যাশিত পয়েন্ট। এখনো তাই নিরাপদ চারে জায়গা করে নিতে পারল না হোর্হে সাম্পাওলির দল। বাকি আর মাত্র দুটি রাউন্ড।
লাতিন আমেরিকা থেকে টেবিলের শীর্ষ চার দল সরাসরি জায়গা পাবে রাশিয়া বিশ্বকাপের গ্রুপ পর্বে। পঞ্চম দলটিকে ওশেনিয়া অঞ্চলের শীর্ষ দলের সঙ্গে প্লে-অফ পরীক্ষায় উত্তীর্ণ হয়ে টিকিট পেতে হবে রাশিয়া বিশ্বকাপের। সূত্র: এএফপি




এক নজরে ফলাফল




আর্জেন্টিনা ১-১ ভেনেজুয়েলা




কলম্বিয়া ১-১ ব্রাজিল




বলিভিয়া ১-০ চিলি




প্যারাগুয়ে ১-২ উরুগুয়ে




ইকুয়েডর ১-২ পেরু




আরও পড়ুন: 
জয়রথ থামল ব্রাজিলের
 
