
৭৯ মিনিটের সময় অ্যালেক্সিস সানচেজ বেরিয়ে গেলেন। টাচলাইনে তাঁর সঙ্গে হাত মিলিয়ে মাঠে নামলেন নেইমার। গায়ে বার্সেলোনার ১১ নম্বর জার্সি। অবশেষে কাতালানদের হয়ে অভিষেক হলো ব্রাজিলের আগামী দিনের মহাতারকার। তবে সেই অভিষেকটা ঠিক ‘নেইমারসুলভ’ হলো না, এই যা!নেইমার যখন নামলেন তার মুহূর্তকাল আগে মাঠ থেকে তুলে নেওয়া হয়েছিল লিওনেল মেসিকেও। দুবার এগিয়ে যাওয়া পোলিশ ক্লাব লেচিয়া গদানস্কের সঙ্গে বার্সেলোনার ম্যাচ ২-২ সমতায়। বদলি হয়ে যাওয়ার আগে মেসি বার্সেলোনার দ্বিতীয় গোলটি করে গেছেন। নেইমারও সে রকম কিছু করতে পারলে হয়তো ম্যাচটা বার্সেলোনা জিতে যেত। ব্রাজিলিয়ান ফরোয়ার্ড দু-একটি ‘ম্যাজিক মুভ’ ছাড়া বেশি কিছু দেখাতে পারলেন না। সমতাতেই শেষ হলো গদানস্কের সঙ্গে বার্সেলোনার প্রীতি ম্যাচ।কেন খুব বেশি সময় খেলানো হলো না সেটার ব্যাখ্যা অবশ্য দেওয়া হয়নি বার্সেলোনার পক্ষ থেকে। তবে কারণটা হয়তো গদানস্কের খেলোয়াড়দের শারীরিক ফুটবল। মৌসুম শুরুর আগে নেইমার কোনো রকম চোটে পড়ুক, সেই ঝুঁকি হয়তো নিতে চায়নি বার্সেলোনা। ব্রাজিলিয়ান তারকাও তাই খুব বেশি সময় পেলেন না নিজেকে মেলে ধরার। তবে শেষ পর্যন্ত বার্সেলোনার জার্সি গায়ে মাঠে নামতে পেরেই দারুণ খুশি তিনি, ‘অভিষেক কী রকম হলো? আমার স্বপ্ন সত্যি হয়েছে এতেই আমি খুব খুশি।’ অভিষেক হলেও আরেকটা স্বপ্ন এখনো অপূর্ণ রয়ে গেছে নেইমারের, মেসির সঙ্গে জুটি গড়ে খেলা। কিছুদিন আগে দায়িত্ব পাওয়া নতুন কোচ জেরার্ডো মার্টিনো ছিলেন না। ভারপ্রাপ্ত কোচ জর্ডি রৌরা শুরু থেকে নেইমারকে নামাননি বলে মেসি-নেইমার জুটি দেখার প্রত্যাশাটা পূরণ হয়নি অ্যারেনা গদানস্কের দর্শকদেরও। তবে আপাতত মেসির সঙ্গে একই ড্রেসিংরুম ভাগাভাগি করতে পেরেই আনন্দিত ২১ বছর বয়সী ব্রাজিলিয়ান স্ট্রাইকার, ‘মেসি আমার আদর্শ। আমি ওর সঙ্গে থাকতে পেরে, ওর পাশে খেলব ভেবে খুশি। ও দারুণ ফুটবলার এবং দারুণ মানুষ।’অপেক্ষাটা হয়তো খুব দীর্ঘায়িত হবে না নেইমারের। কালই ন্যু ক্যাম্পে তাঁর সাবেক ক্লাব সান্তোসের বিপক্ষে মাঠে নামবে বার্সেলোনা। যাদের সঙ্গে দীর্ঘদিন খেলেছেন, কাল তাদের প্রতিপক্ষ হয়ে মাঠে নামবেন ভেবে আগে থেকেই যেন স্মৃতিকাতর নেইমার, ‘সান্তোসের বিপক্ষে খেলাটা আমার জন্য খুব অদ্ভুত হবে। তবে আমি এখন বার্সেলোনায় এবং এই জার্সির জন্য সবকিছু করব।’ ওয়েবসাইট।
