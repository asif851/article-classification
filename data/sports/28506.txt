
সাকিব আল হাসান, শহীদ আফ্রিদি, সুনীল নারাইন—তিনজনই টি-টোয়েন্টি ক্রিকেটের বড় নাম। এই তারকা ত্রয়ী যদি এক দলে খেলেন এবং একসঙ্গে জ্বলে ওঠেন, প্রতিপক্ষের কী হতে পারে, সেটা তো আজ সিলেট সিক্সারসই বুঝল!
সাকিবের কাছে ব্যাটিংয়ের চেয়ে টি-টোয়েন্টি ক্রিকেটে বোলিংটা বেশি গুরুত্বপূর্ণ। ঢাকা ডায়নামাইটসের বোলিং আক্রমণটা ভীষণ ধারালো করেছেন স্পিন ত্রয়ী সাকিব-নারাইন-আফ্রিদি। টি-টোয়েন্টির কথা যদি বলা হয়, বিশ্বের সেরা স্পিন আক্রমণ যে এখন ঢাকার, পরিসংখ্যান সেটাই বলছে। ২৫১ ম্যাচে ২৯৮ উইকেট নিয়ে স্পিনারদের মধ্যে সবার ওপরে নারাইন, ২৪১ ম্যাচ ২৭২ উইকেট নিয়ে দুইয়ে সাকিব। আফ্রিদিও পেয়েছেন সমান ২৭২ উইকেট, কিন্তু ম্যাচ খেলেছেন ২৫৭টি।দুর্দান্ত বোলিং আক্রমণই যে ঢাকার মূল শক্তি, সেটিই আজ সংবাদ সম্মেলনে বললেন ঢাকার অধিনায়ক সাকিব, ‘এমন স্পিন আক্রমণ পাওয়াটা আসলে কঠিন। ঘরোয়া ক্রিকেট যদি দেখেন, আমরা তিনজনই শীর্ষ পাঁচ-ছয়ে আছি। এমন সমন্বয় থাকাটা সৌভাগ্যের ব্যাপার।’আজ অবশ্য তিন তারকার মধ্যে সবচেয়ে উজ্জ্বল ছিলেন আফ্রিদি। এবার বিপিএলে নিজের প্রথম ম্যাচে কি বোলিংয়ে, কি ব্যাটিংয়ে—সিলেটকে কাঁদিয়ে ছেড়েছেন পাকিস্তানি অলরাউন্ডার! ধারাবাহিকভাবে এই দুর্দান্ত আফ্রিদিকে দেখা যাবে, এটাই প্রত্যাশা সাকিবের, ‘আমরা তার কাছ থেকে এ রকমই প্রত্যাশা করি। সে কারণেই তাকে দলে নেওয়া। আশা করি ও প্রতি ম্যাচে এমন খেলবে। সেটি যদিও সম্ভব নয়। তবে তার মতো খেলোয়াড় থাকলে যেকোনো পরিস্থিতিতে আমরা ঘুরে দাঁড়াতে পারব।’
