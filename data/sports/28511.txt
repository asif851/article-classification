
সেই নিয়তিতেই বাধা পড়তে যাচ্ছে অ্যাটলেটিকো মাদ্রিদ। রিয়াল মাদ্রিদের কাছে হেরে অ্যাটলেটিকোর চ্যাম্পিয়নস লিগ শেষ হওয়ার যে ধারাটি চলে আসছে, তা থেকে এ বছরও বোধ হয় বের হওয়া হচ্ছে না ডিয়েগো সিমিওনের দলের। ক্রিস্টিয়ানো রোনালদোর দুর্দান্ত এক হ্যাটট্রিকে চ্যাম্পিয়নস লিগ সেমির প্রথম লেগে মাদ্রিদ-প্রতিদ্বন্দ্বীদের ৩-০ গোলে হারিয়ে ফাইনালের পথে অনেকটাই এগিয়ে গেছে জিদানের রিয়াল।
ম্যাচের দশম মিনিটে রোনালদোর দুর্দান্ত এক হেড এগিয়ে দিয়েছিল রিয়ালকে। ৭৩ মিনিটে দ্বিতীয় গোল করে অ্যাটলেটিকোকে ম্যাচ থেকে ছিটকেই দিয়েছিলেন পর্তুগিজ তারকা। ৮৬ মিনিটে নিজের হ্যাটট্রিক পূর্ণ করে রিয়ালকে নিয়ে যান আরও একটি চ্যাম্পিয়নস লিগ ফাইনালের পথে। প্রথম লেগে নিজেদের মাঠে এই দুর্দান্ত জয় ভিসেন্তে ক্যালদেরনের দ্বিতীয় লেগটাকে পরিণত করল নিতান্ত এক আনুষ্ঠানিকতায়। চ্যাম্পিয়নস লিগের সেমিফাইনালে এখন পর্যন্ত দুই গোলে পিছিয়ে পড়ার ঘাটতিই পূরণ করতে পারেনি কোনো দল। নিজেদের মাঠে প্রায় অসম্ভবকে সম্ভব করেই ফাইনালে পা দিতে হবে অ্যাটলেটিকোকে। আজকের ম্যাচে তিন গোল নিয়ে চ্যাম্পিয়নস লিগের সর্বশেষ তিন ম্যাচে আট গোল করলেন রোনালদো। ১০ দিন আগে স্প্যানিশ লা লিগায় চিরপ্রতিদ্বন্দ্বী বার্সেলোনার বিপক্ষে ব্যক্তিগত ব্যর্থতাকে দারুণভাবেই পেছনে ফেললেন এই তারকা।একই শহরের দল হলেও রিয়াল ও অ্যাটলেটিকোর ইতিহাস, ঐতিহ্য ও সাফল্যের ব্যবধানটা বারবারই যেন সামনে চলে আসে। আজ বার্নাব্যুতেও এর তার ব্যতিক্রম হলো না। অ্যাটলেটিকো যেন পাত্তাই পেল না রিয়ালের কাছে। জিদানের কৌশলের কাছে সিমিওনের কৌশল কেমন যেন অসহায় ঠেকল। ম্যাচের শুরুতে একটু অগোছালো থাকলেও নিজেদের গুছিয়ে নিয়ে প্রতিবেশীদের দুয়ারে হানা বারবারই দিয়েছে রিয়াল ফরোয়ার্ডরা। বাঁ দিকে আজও দুর্দান্ত ছিলেন মার্সেলো। রোনালদোর ছিল চোয়ালবদ্ধ প্রতিজ্ঞা। করিম বেনজেমা, টনি ক্রুস কিংবা ইসকো ও মডরিচ—অ্যাটলেটিকোর রক্ষণকে ব্যতিব্যস্ত রেখেছিলেন শুরু থেকেই। পুরো ম্যাচেই অ্যাটলেটিকোর রক্ষণে বারবার ফাটল ধরেছে। তেমনই একটা ‘ফাটল’কে কাজে লাগিয়ে দুর্দান্ত হেডে রিয়ালকে ১০ মিনিটে এগিয়ে নেন রোনালদো। ডান প্রান্ত থেকে অধিনায়ক সার্জিও রামোসের ক্রসটি স্টেফান সাভিচ ঠিকভাবে ফেরাতে ব্যর্থ হলে কাসেমিরো বল তুলে দেন একেবারে রোনালদোর মাথায়। শরীরটাকে শূন্যে ভাসিয়ে বলে কেবল মাথাটা ছোঁয়ান তিনি। এক গোলে পিছিয়ে পড়েও অ্যাটলেটিকো নিজেদের মেলে ধরতে পারেনি। উল্টো ১৬ মিনিটে রিয়ালকে আরও এগিয়ে দিতে পারতেন ইসকো। তাঁর শটটি অ্যাটলেটিকো গোলকিপার ওবলাক দারুণভাবে ফিরিয়ে দেন। ১৭ মিনিটে কেভিন গামেইরো সমতা ফেরাতে পারতেন, কিন্তু রিয়াল গোলকিপার কেইলর নাভাস ছিলেন পুরোপুরি তৈরি।২৩ মিনিটে গোল পেতে পারতেন লুকা মডরিচ। মার্সেলোর ক্রস ওবলাক ঠেকালেও ফিরতি বলটা নিজের নিয়ন্ত্রণে নিয়ে গোল লক্ষ্য করে দারুণ শট নিয়েছিলেন ক্রোয়াট তারকা। কিন্তু বল সাইড পোস্ট ঘেঁষে বাইরে চলে যায়। ২৮ মিনিটে রোনালদোর ক্রস থেকে গোল হতে পারত। কিন্তু বেনজেমার সাইড ভলিটা লক্ষ্যে থাকেনি। ৩০ মিনিটে আতোয়াঁ গ্রিজমান রিয়ালের গোলমুখে এক ফ্রিকিক ভাসিয়ে দিলে ডিয়েগো গডিন তাতে পা লাগিয়েছিলেন। কিন্তু বলটা বারের ওপর দিয়ে চলে যায়।আজকের ম্যাচে অ্যাটলেটিকোর সবচেয়ে বড় সমস্যাটি ছিল তাদের প্রায় নিষ্ক্রিয় মধ্যমাঠ। ফরোয়ার্ডদের জন্য বলের জোগান খুব কমই বাড়াতে দেখা গেছে অ্যাটলেটিকোর মাঝমাঠের খেলোয়াড়দের। সল নিগুয়েজ, কোকে, গাবি কিংবা ইয়ানিক কারাসকো—বল যেন পায়েই রাখতে পারছিলেন না কেউ। বলের জোগান কম থাকায় গ্রিজমান ও গামেইরোদের অসহায় মনে হয়েছে দানি কারভাহাল, রামোস ও রাফায়েল ভারানেদের সামনে। বল দখল কিংবা পাসিং সবই খুব দুর্বল ছিল সিমিওনে-বাহিনীর। ১৫ ম্যাচ পর অন্যের মাঠে হারল অ্যাটলেটিকো। গত ১২ ডিসেম্বর স্প্যানিশ লিগে ভিয়ারিয়ালের কাছে হারটা ছিল ৩-০ গোলেই। এই ‘না হারা’ ১৫ ম্যাচের ৯টিতে কোনো গোল হজম করেনি অ্যাটলেটিকো। যে দলটাকে গোল দেওয়া কঠিন, তাদেরই আজ রীতিমতো উড়িয়ে দিল রিয়াল!দ্বিতীয়ার্ধের শুরুতেই রোনালদো প্রায় একক প্রচেষ্টায় বল নিয়ে বেনজেমাকে পাস বাড়িয়েছিলেন। কিন্তু ফরাসি স্ট্রাইকার লক্ষ্যে রাখতে পারেননি। এই অর্ধে অ্যাটলেটিকো কিছুটা বল ধরে, ধীরে-সুস্থে খেলার চেষ্টা করলেও তাদের আক্রমণগুলো বারবারই রিয়ালের রক্ষণসীমায় গিয়ে বাধা পেয়েছে। রিয়ালের রক্ষণভাগ আজ এতটাই আঁটসাঁট ছিল যে পুরো ম্যাচে অ্যাটলেটিকো লক্ষ্যে শট নিতে পেরেছে মাত্র একবারই।এই অর্ধে কিছুটা নিষ্প্রাণ হয়ে পড়া ম্যাচে প্রাণ ফেরান রোনালদো—৭৩ মিনিটে দুর্দান্ত শটে গোল করে। এই গোলের উৎসমূলে ছিলেন মার্সেলো। তবে মার্সেলোর পাস ধরে অ্যাটলেটিকো ডিফেন্ডারের বাধা পেরিয়ে বক্সের ঠিক মাথায় রোনালদোকে বলটা দিয়েছিলেন বেনজেমাই। অ্যাটলেটিকোর সাভিচ বাধা দেওয়ার চেষ্টা করলেও রোনালদোর বুলেটগতির শট কাউকেই আর সুযোগ দেয়নি।বার্নাব্যুর গ্যালারি উৎসব শুরু করেই দিয়েছিল দ্বিতীয় গোলের পর। ৮৬ মিনিটে তাদের উৎসবের মাত্রাটা আরও বাড়িয়ে দেন রোনালদো—হ্যাটট্রিকটা পূর্ণ করে। এই গোলের কৃতিত্বের বড় অংশই পাবেন লুকাস ভাসকেজ। তাঁর দুর্দান্ত এক উইং-প্লে থেকে বল পেয়েই এই মৌসুমে অ্যাটলেটিকোর বিপক্ষে দ্বিতীয় হ্যাটট্রিকটি পূর্ণ করেন রোনালদো। ১০ মে সেমির দ্বিতীয় লেগে অ্যাটলেটিকোকে ফিরিয়ে আনতে হবে ২০১৫ সালের ৭ ফেব্রুয়ারিকে। গত চার দশকের মধ্যে সেদিনই ৪ গোলের ব্যবধানে নিজেদের মাঠে রিয়ালকে হারাতে পেরেছিল তারা। দুই বছর আগের স্কোরলাইনটাই যে কেবল তাদের নিয়ে যেতে পারে চ্যাম্পিয়নস লিগের ফাইনালে। নয়তো আরও একবার ‘রিয়াল-গেরো’তেই শেষ হয়ে যাবে গ্রিজমান-তোরেস-গডিনদের চ্যাম্পিয়নস লিগ-স্বপ্ন।
