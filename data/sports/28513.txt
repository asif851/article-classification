
ক্রিকেট মাঠে ও মাঠের বাইরে বর্ণাঢ্য এক চরিত্র তিনি। আইপিএলে রয়্যাল চ্যালেঞ্জার্স বেঙ্গালুরুর হয়ে খেলেন বলে এই শহরের মানুষের কাছেও ঘরের ছেলের মতো হয়ে গেছেন ক্রিস গেইল। বেঙ্গালুরুতে এবার এসেছেন একটা গেমিং সেন্টারের শুভেচ্ছাদূত হয়ে। সেখানেই ভারতের একটি ক্রিকেটবিষয়ক ওয়েবসাইটের সঙ্গে আড্ডার ছলে দেওয়া এই ব্যতিক্রমী সাক্ষাৎকার
l কে বেশি ভালো নাচেন, আপনি না ডোয়াইন ব্রাভো?
ক্রিস গেইল: (হাসি) আমি।
l ২০১২ টি-টোয়েন্টি বিশ্বকাপ, না ২০১৬ টি-টোয়েন্টি বিশ্বকাপ?
গেইল: ২০১২। না, মনে হয় ২০১৬।
l ক্রিকেট মাঠে সবচেয়ে বিব্রতকর মুহূর্ত?
 গেইল: ২০০১ সালে শ্রীলঙ্কার বিপক্ষে ক্যান্ডি টেস্টের দুই ইনিংসেই যখন শূন্য রানে আউট হয়ে গেলাম।
l আর কোন ব্যাটসম্যান আছেন, যিনি আইপিএলে ১৭৫ রানের একটা ইনিংস খেলতে পারবেন? 
গেইল: বলা কঠিন। হয়তো আমিই পারব।
l এমন কোনো ম্যাচ বা সিরিজ আছে, যেটার অংশ হতে পারলে ভালো লাগবে?
গেইল: মনে হয় অ্যাশেজ।
l আপনার স্বপ্নের দলের অধিনায়ক কে হবেন?
গেইল: আমি।
l আর ওপেনিং জুটিতে আপনার সঙ্গী কে হবেন?
গেইল: বীরেন্দর শেবাগ।
l আপনার সবচেয়ে প্রিয় ক্রিকেট স্টেডিয়াম?
গেইল: স্যাবাইনা পার্ক।
l ক্রিকেটে আর কোন কীর্তিটা গড়তে পারলে খুশি হবেন?
গেইল: টেস্টে ৪০০ রানের একটা ইনিংস।
l গেমিং সেন্টারের শুভেচ্ছাদূত হয়ে এসেছেন, কার সঙ্গে গেম খেলতে পারলে খুশি হবেন?
গেইল: ডোয়াইন ব্রাভো।
l জিতবেন তো আপনিই, তাই না?
গেইল: অবশ্যই (হাসি)।
