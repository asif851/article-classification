
পুরস্কার ঘোষণার পরও শেখ কামাল আন্তর্জাতিক ক্লাব কাপ ফুটবলের দর্শকখরা ঘুচল না। স্থানীয় ক্লাবগুলো সাফল্য পেলে নাহয় কথা ছিল। কিন্তু ক্লাবগুলোর একের পর এক হারে দর্শক আসার সম্ভাবনা কমে যাচ্ছে আরও। উদ্বোধনী দিনে হেরেছে ঢাকা আবাহনী, কাল মোহামেডানও হেরে গেল নিজেদের প্রথম ম্যাচে। নেপালের মানাং মার্সিয়াংদি ক্লাব ঢাকার সাদা-কালো শিবিরকে হারিয়েছে ২-০ গোলে। প্রথমার্ধে আক্রমণের দিক এগিয়ে থাকলেও দ্বিতীয়ার্ধে একেবারে নিষ্প্রভ ছিল মোহামেডান। জাতীয় দলের আটজন ফুটবলার-সমৃদ্ধ নেপালি ক্লাবটি ৫৪ মিনিটে পাল্টা আক্রমণে ওলাদিপোর গোলে এগিয়ে যায়। মোহামেডানের আক্রমণ সামলে রক্ষণ থেকে লম্বা করে থ্রু বাড়ানো বল নিজের আয়ত্তে নিয়ে এগিয়ে যান ওলাদিপো। মোহামেডানের বেঞ্জামিন অফসাইড ভেবে দেরিতে দৌড় শুরু করে তাঁর আর নাগাল পাননি। ওলাদিপো বক্সের বাইরে থেকে এগিয়ে আসা গোলরক্ষক মামুন খানের মাথার ওপর দিয়ে জালে জড়িয়েছেন বল (১-০)। বেঞ্জামিনের এই ভুলটা মানতে পারেননি কোচ আবদুল কাইয়ুম সেন্টু, ‘সে কেন অফসাইড ভেবে নিল বুঝলাম না। মামুনও একটু এগিয়ে ছিল।’মার্সিয়াংদির দ্বিতীয় গোলেও ছিল ওলাদিপোর অবদান। ৮৭ মিনিটে ভুল পাসে মাঝমাঠে বল পেয়ে যান ওলাদিপো। দ্রুতগতিতে এগিয়ে বক্সের ভেতর পাস দেন ফাঁকায় থাকা বিশাল রায়কে। বিশাল আলতো টোকায় পরাস্ত করেন গোলকিপার মামুনকে (২-০)। দ্বিতীয়ার্ধে আরও গোল খেতে পারত মোহামেডান। ৮৯ মিনিটে ওলাদিপোর শট পোস্টে লেগে বাইরে চলে যায়। প্রথমার্ধে অবশ্য কয়েকটি সুযোগ নষ্ট করেছে মোহামেডান। ৩৪ মিনিটে ডান প্রান্ত থেকে বিশ্বনাথের ক্রস ফাঁকায় থাকা তৌহিদ পা লাগাতে পারলেই এগিয়ে যেত মোহামেডান।একটু পর দাউদা চিসের কাছ থেকে বল পেয়ে বক্সের ওপর থেকে ডান পায়ে জোরালো শট করেন আমিনুর রহমান সজীব। বলটি সাইড পোস্টে লেগে আবার দাউদার পায়ে আসে। কিন্তু এবার তিনি ক্রসবারের ওপর দিয়ে পাঠিয়ে দেন। সেন্টুর আক্ষেপ, ‘আমি হতাশ। আমরা বেশ কিছু সহজ সুযোগ নষ্ট করেছি। এগুলো কাজে লাগাতে পারলে ফল ভিন্ন হতে পারত।’ আরেকটি আক্ষেপও ছিল মোহামেডান কোচের কণ্ঠে, সেটি অন্য ক্লাব থেকে ভালো খেলোয়াড় আনতে না পারার।১৪ ও ৩২ মিনিটে এগিয়ে যেত পারত নেপালি ক্লাবটি। ৩২ মিনিটে মাঝমাঠ থেকে একক প্রচেষ্টায় দুজনকে কাটিয়ে বক্সের ভেতরে ঢুকে পড়েন ওলাসামি স্যামসন। তাঁর জোরালো শট মোহামেডান ডিফেন্ডারের গায়ে লেগে গোলমুখে ঢোকার মুখে গোলরক্ষক মামুন ঝাঁপিয়ে বলের গতি বদলে দেন। বারে লেগে কর্নার পায় নেপালি দলটি। মার্সিয়াংদির কোচ শিরিং লুপসেং গুরুং মোহামেডানের খেলার প্রশংসা করেছেন। তবে রক্ষণ ও মধ্যভাগে তাঁর দলের আধিপত্যই ম্যাচে ব্যবধান গড়ে দিয়েছে বলে মনে করছেন তিনি, ‘মোহামেডানে জাতীয় দল ও বিদেশি কিছু ফুটবলার আছে। ডিফেন্স ও মিডফিল্ডে আমরা ভালো করেছি। তাই জয় পেয়েছি।’মোহামেডান: মামুন, বেঞ্জামিন, কামারা মামাডুবা, মাসুক মিয়া (শাহাদাত), ওমর ফারুক, সজীব (শরিফুল), তৌহিদ, দাউদা, মুস্তাফা, মানিক (আশিক) ও বিশ্বনাথ।
