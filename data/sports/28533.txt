


• এভারটনকে ৩-১ গোলে হারিয়েছে ম্যানচেস্টার সিটি।• শনিবার ইউনাইটেডকে হারালেই শিরোপা জয় নিশ্চিত হবে গার্দিওলার দলের।• ৩১ ম্যাচে ৮৪ পয়েন্ট নিয়ে শীর্ষে সিটি।• ৩১ ম্যাচে ৬৮ পয়েন্ট নিয়ে দ্বিতীয় ইউনাইটেড।

ইতিহাদে আগামী শনিবারই ইংলিশ প্রিমিয়ার লিগ শিরোপার ভবিষ্যৎ লিখে দিতে পারে ম্যানচেস্টার সিটি। এদিন ‘ম্যানচেস্টার ডার্বি’ জিততে পারলেই পেপ গার্দিওলার দল ইংলিশ লিগের এ মৌসুমের চ্যাম্পিয়ন!
এভারটনের মাঠে গতকাল ৩-১ গোলের জয় পেয়েছে সিটি। এ জয়ে ৩১ ম্যাচে ‘সিটিজেন’দের সংগ্রহ দাঁড়াল ৮৪ পয়েন্ট। দ্বিতীয় স্থানে থাকা ম্যানচেস্টার ইউনাইটেডকে (৬৮ পয়েন্ট) ১৬ পয়েন্ট পেছনে রেখে শীর্ষ আছে গার্দিওলার দল। লিগে আরও ৭ ম্যাচ বাকি দুই দলের। কিন্তু শনিবারের দ্বৈরথ জিততে পারলে সিটির সংগ্রহ দাঁড়াবে ৮৭ পয়েন্ট। তখন বাকি দুই দলের ৬ ম্যাচ পরিণত হবে নিতান্তই আনুষ্ঠানিকতায়।
গুডিসন পার্কে এর আগে তিনবার গিয়েও জিততে পারেননি গার্দিওলা। কাল অবশ্য জিততে কোনো অসুবিধাই হয়নি। প্রথমার্ধেই ৩-০ গোলে এগিয়ে যায় সিটি। গোল করেন লেরয় সানে, গ্যাব্রিয়েল জেসুস ও রাহিম স্টার্লিং। দ্বিতীয়ার্ধে শুধু হারের ব্যবধানই কমাতে পেরেছে এভারটন। ইংলিশ লিগের ইতিহাসে দশম ক্লাব হিসেবে এক মৌসুমে বাকি সব দলের (১৯) বিপক্ষেই জয়ের মুখ দেখল সিটি।
এভারটনের মাঠে সিটি কত দাপটের সঙ্গে খেলেছে তার প্রমাণ পরিসংখ্যান। এ ম্যাচে ৮২.১৩ শতাংশ সময় বল দখলে রেখেছেন গার্দিওলার শিষ্যরা। ২০০৩-০৪ মৌসুম থেকে বল দখলে রাখার হিসাব চালু হওয়ার পর প্রতিপক্ষের মাঠে কোনো দলের এটাই সর্বোচ্চ সময় বল দখলে রাখার পরিসংখ্যান।
শুধু তা–ই নয়, গার্দিওলার জন্যও এ জয় উদ্‌যাপনের উপলক্ষ। লিগে এ নিয়ে ৫০ ম্যাচ জিতলেন গার্দিওলা। ইংলিশ প্রিমিয়ার লিগের ইতিহাসে দ্বিতীয় দ্রুততম সময়ে এই মাইলফলক ছুঁলেন তিনি (৬৯ ম্যাচে)। ৬৩ ম্যাচে ৫০ জয় তুলে নিয়ে সবাইকে পেছনে ফেলেছেন ইউনাইটেড কোচ হোসে মরিনহো।
ক্রিস্টাল প্যালেসের মাঠে ২-১ গোলের জয় পেয়েছে লিভারপুল। ১৩ মিনিটে পেনাল্টি থেকে স্বাগতিকেরা এগিয়ে গেলেও দ্বিতীয়ার্ধে লিভারপুলের হয়ে গোল করেন সাদিও মানে ও মোহাম্মদ সালাহ। লিগে এই মৌসুমে ২১টি আলাদা দলের বিপক্ষে গোল করলেন মিসরীয় স্ট্রাইকার সালাহ। ৩৮ ম্যাচের মৌসুমে যা যুগ্মভাবে (ক্রিস্টিয়ানো রোনালদো ও রবিন ফন পার্সি) সর্বোচ্চ। ৩২ ম্যাচে ৬৬ পয়েন্ট নিয়ে তৃতীয় লিভারপুলও দারুণ একটি মাইলফলকের দেখা পেয়েছে। লিগে প্রতিপক্ষের মাঠে এ নিয়ে ৬৭৯ ম্যাচ জিতল লিভারপুল, আর্সেনালের সঙ্গে যা যুগ্মভাবে সর্বোচ্চ।
