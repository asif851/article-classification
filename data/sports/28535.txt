
• শ্রীলঙ্কার বিপক্ষে যে টি-টোয়েন্টি দল দিয়েছে বিসিবি, সেখানে পাঁচ নতুন মুখ। • দলে কেন এত নতুন মুখ, সেটির ব্যাখ্যা দিয়েছেন প্রধান নির্বাচক। • আঙুলের চোটে পড়া সাকিব প্রথম টি-টোয়েন্টিতে ফিরবেন কি না, এখনো নিশ্চিত নয়।
ভরদুপুরেই শেষ মিরপুর টেস্ট! পুরস্কার বিতরণী চলার সময়ে কাগজ হাতে মাঠে এলেন দুই নির্বাচক। বোঝা গেল, শ্রীলঙ্কার বিপক্ষে টি-টোয়েন্টি সিরিজের দল দেওয়ার সময় হয়েছে বিসিবির। খানিক পরে প্রথম টি-টোয়েন্টির ১৫ সদস্যের যে দল দিয়েছে, সেখানে চমকের পর চমক!বাংলাদেশ টি-টোয়েন্টি দলটা দেখে মনে হবে ‘কচিকাঁচার আসর’! সাইফউদ্দিন-আবু হায়দারের তাও চার-পাঁচটা টি-টোয়েন্টি খেলার অভিজ্ঞতা আছে। পেসার আবু জায়েদ, পেস বোলিং অলরাউন্ডার আরিফুল হক, উইকেটকিপার ব্যাটসম্যান জাকির হাসান, স্পিন অলরাউন্ডার মেহেদী হাসান ও আফিফ হোসেনের গায়ে জাতীয় দলের জার্সিই ওঠেনি। গত বিপিএলে যে তরুণ খেলোয়াড়েরা ভালো খেলেছেন, তাঁদের দু-একজনকে দেখা যেতে পারে শ্রীলঙ্কার বিপক্ষে টি-টোয়েন্টি স্কোয়াডে—এমনটাই অনুমান করা হচ্ছিল। কিন্তু সে অনুমানও ছাড়িয়ে গেল। গত ডিসেম্বরে বিসিবি যে ৩২ জনের প্রাথমিক দল দিয়েছিল, সেখানে ছিলেন না এমন দুজনও রয়েছেন এই স্কোয়াডে। হ্যাঁ, চন্ডিকা হাথুরুসিংহে কোচ থাকার সময় এক টি-টোয়েন্টিতে চার ক্রিকেটারের অভিষেকের ঘটনাও ঘটেছে। কিন্তু সেটি ছিল ২০১৬ বিশ্বকাপের আগে নিজেদের শক্তিমত্তা যাচাইয়ের অংশ। এবার ত্রিদেশীয় সিরিজের পর টেস্টে সিরিজটা খোয়ানোর পর টি-টোয়েন্টি সিরিজে কিনা এত চমক!নতুনের আগমন নিয়ে বিসিবির প্রধান নির্বাচক মিনহাজুল আবেদীনের ব্যাখ্যাটাও কম চমকজাগানিয়া নয়, ‘টি-টোয়েন্টি নতুন ফরম্যাট, সব খেলোয়াড় সব সংস্করণে খেললে...শারীরিকভাবে তো নিচ্ছে না। টেস্ট ম্যাচে দেখেন কত ক্লান্ত মনে হচ্ছিল খেলোয়াড়দের! আমাদের টেস্ট দলে বেশির ভাগ খেলোয়াড়ের জায়গা পোক্ত। টি-টোয়েন্টির মতো নতুন সংস্করণে নতুন খেলোয়াড় দিয়ে নতুনভাবে আমরা শুরু করতে চাই। নতুন খেলোয়াড়দের দেখার জন্য এই ফরম্যাটটা ভালো।’ টেস্টের ‘ক্লান্তি’ নাকি পরাজয়ের ক্লান্তি, যেটিই বলুন, দূর করতে একঝাঁক নতুন মুখ বাংলাদেশ দলে। চমকের ভিড়ে পুরোনো সেনানী সৌম্য সরকার ফিরেছেন, গত অক্টোবরে দক্ষিণ আফ্রিকার বিপক্ষে ৪৭, ৪৪—দারুণ দুটি ইনিংস দেখা গিয়েছে বাঁহাতি ওপেনারের ব্যাটে। মিনহাজুল তাই বললেন, ‘দক্ষিণ আফ্রিকার বিপক্ষে গত টি-টোয়েন্টি সিরিজে সে সবচেয়ে ভালো খেলেছে। তাকে এই সংস্করণে তাই রেখেছি।’ বাংলাদেশ দলের সবচেয়ে বড় স্বস্তি, সাকিব আল হাসান ফিরেছেন। যদিও তিনি ১৫ ফেব্রুয়ারি প্রথম টি-টোয়েন্টি খেলতে পারবেন কি না, নিশ্চিত নয়। আজ বিকেলে তাঁর আঙুলের সেলাই কাটার কথা। সেলাই কাটার পর বোঝা যাবে, কবে ফিরতে পারবেন বিশ্বসেরা অলরাউন্ডার।
প্রথম টি-টোয়েন্টি ম্যাচে বাংলাদেশ স্কোয়াড: তামিম ইকবাল, সৌম্য সরকার, মুশফিকুর রহিম, সাকিব আল হাসান (অধিনায়ক), মাহমুদউল্লাহ, সাব্বির রহমান, মোস্তাফিজুর রহমান, রুবেল হোসেন, সাইফউদ্দিন, আবু হায়দার রনি, আবু জায়েদ রাহি, আরিফুল হক, মেহেদী হাসান, জাকির হাসান ও আফিফ হোসেন।
