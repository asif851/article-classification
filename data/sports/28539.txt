
এত বাজে ফুটবল জীবনে কোনো দিন লিওনেল মেসি খেলেছেন কি না কেউ মনে করতে পারছে না। পিএসজির বিপক্ষে চ্যাম্পিয়নস লিগের নক আউট পর্বের প্রথম লেগে বার্সেলোনার ৪-০ গোলের হার লজ্জায় ফেলেছে তাদের সমর্থকদের। প্যারিসের বিস্মরণযোগ্য এই রাতে মেসির পারফরম্যান্সটাও সমর্থকদের জন্য কাটা ঘায়ে নুনের ছিটা। মেসি অতিমানব নন; কোনো দিন খারাপ তাঁর যেতেও পারে। কিন্তু খুব খারাপ মেসিরও তো একটা মাত্রা আছে। মেসি যেন সেই ধাপটারও অনেক নিচে নেমে গিয়েছিলেন কাল!
মেসি তাঁর এই পারফরম্যান্স নিয়ে পড়েছেন তীব্র সমালোচনার মুখে। বার্সার দ্বিতীয় গোলটি হজম করার পেছনে তারও দায় আছে। পিএসজির আক্রমণ শুরু হয়েছিল মেসির পা থেকে বল কেড়ে। খোদ প্যারিসেরই পত্রিকা লেকিপ ম্যাচের খেলোয়াড়দের যে রেটিং করেছে তাতে দশে দুই পেয়েছেন আর্জেন্টাইন তারকা। মেসি নম্বর ২! ক্লাসের ফার্স্ট বয় কখনো ১০০তে ২০ পায়! কতটা বাজে খেললে একটি পত্রিকা তাঁকে এই নম্বর দিতে পারে।লেকিপের দৃষ্টিতে কাল বার্সেলোনার সবচেয়ে ‘সেরা’ ফুটবলার ছিলেন গোলকিপার আন্দ্রে টের-স্টেগেন। তিনি দশে পেয়েছেন ৬। ম্যাচের প্রথম ৪৫ মিনিটে পিএসজি বার্সেলোনার গোলে যে ১১টি শট নিয়েছিল তার দুটি স্টেগেন ফিরিয়ে না দিলে লজ্জার পরিমাণটা আরও বাড়তে পারত। লেকিপ লুইস সুয়ারেজ, আন্দ্রেস ইনিয়েস্তা, আন্দ্রে গোমেজ, জরদি আলবাকেও দশে দুইয়ের বেশি দিতে পারেনি। বাজে কৌশল ও একাদশ নির্বাচনে ভুল-ভ্রান্তির জন্য বার্সা কোচ লুইস এনরিকেরও কপালেও জুটেছে দশে দুই। নেইমার পেয়েছেন পেয়েছেন ৩। তবে আউটফিল্ডে সবচেয়ে বেশি নম্বর—৪। পেয়েছেন সার্জি রবার্তো।পত্রিকাটি পিএসজির পক্ষে জোড়া গোল করা মেসির আর্জেন্টিনা জাতীয় দলের সতীর্থ অ্যাঙ্গেল ডি মারিয়াকে দশে দিয়েছে ৯। মারিয়ার সঙ্গে ৯ পেয়েছেন আরেক সেরা আদ্রিয়ান রাবিও। ম্যাচের দুই গোলদাতা উরুগুইয়ান ফরোয়ার্ড এডিনসন কাভানি ও ড্রেক্সলারকে লেকিপ দিয়েছে ৮ করে।গোটা ম্যাচে মেসির এমন নির্বিষ পারফরম্যান্স হতাশা ছড়িয়েছে সাবেক ফুটবলারদের মধ্যেও। বিটি স্পোর্টসের সঞ্চালক সাবেক ইংলিশ ফুটবলার গ্যারি লিনেকার তাঁর অতিথি আরেক সাবেক ইংলিশ ফুটবলার রিও ফার্ডিনান্ডকে প্রশ্ন করেন, এত বাজে ফুটবল মেসিকে তিনি কোনো দিন খেলতে দেখেছেন কি না। উত্তরে ফার্ডিনান্ডের কণ্ঠে ছিল একরাশ হতাশা, ‘আজ তো মেসিকে লড়াই করতেই দেখলাম না। এমন অনেক হয়েছে পুরো ম্যাচে মেসি হয়তো নিষ্প্রভ, কিন্তু সে একপর্যায়ে এমন এক ঝলক দেখিয়েছে যে ম্যাচের দিকই পাল্টে গেছে। কিন্তু আজ দিনটা একেবারেই তাঁর ছিল না।’
