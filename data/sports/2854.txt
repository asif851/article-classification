
আকাশি-সাদা, না কমলা? কোন রঙে রাঙবে আজ সাওপাওলোর আকাশ? আজকের আর্জেন্টিনা-হল্যান্ড ম্যাচ শেষের এক সেকেন্ড আগ পর্যন্তও হয়তো উত্তরটা নির্ভুলভাবে দেওয়া অসম্ভব। তবে ইতিহাসের পাতা উল্টে দুদলের আগের লড়াই থেকে একটা ধারণা তো নেওয়াই যায়।এ পর্যন্ত বিশ্বকাপে চারবার মুখোমুখি হয়ে হল্যান্ড-আর্জেন্টিনা উপহার দিয়েছে দুটি স্মরণীয় দ্বৈরথ। ১৯৭৮ বিশ্বকাপের ফাইনালে টানা দ্বিতীয়বারের মতো ফাইনালে ওঠা হল্যান্ডকে ২-১ গোলে হারায় দানিয়েল প্যাসারেলার আর্জেন্টিনা। ম্যাচটি দুদলের জন্যই হয়ে আছে স্মরণীয় ম্যাচগুলোর একটি, অবশ্যই ভিন্ন ভিন্ন কারণে। আর্জেন্টিনার জন্য সেই স্মৃতি যতটা আনন্দের, ততটাই হতাশার কমলাদের জন্য। ওই ম্যাচ জিতেই প্রথমবারের মতো শিরোপা তুলে ধরে আলবিসেলেসে্তরা। অপর দিকে টানা দ্বিতীয়বার ফাইনাল থেকেই খালি হাতে ফিরে যাওয়ার সেই শোক এখনো নিশ্চয় তাড়া করে ডাচদের।
আরেকটি স্মরণীয় লড়াই দুদল উপহার দিয়েছিল ১৯৯৮ বিশ্বকাপে। বাতিস্তুতার আর্জেন্টিনা সেবার এগিয়ে চলছিল সদর্পে। কিন্তু হল্যান্ডে বিপক্ষে ওই কোয়ার্টার ফাইনালে ২-১ গোলের পরাজয়েই থমকে যায় আর্জেন্টিনার বিশ্বকাপ মিশন। টান টান উত্তেজনাপূর্ণ ওই ম্যাচে ৯০ মিনিটে গোল করে ম্যাচের নায়ক হয়েছিলেন ডাচ স্ট্রাইকার ডেনিস বার্গক্যাম্প। ম্যাচটি স্মরণীয় হয়ে আছে ডাচ গোলকিপার ফন ডার সারকে ঢুস মেরে আর্জেন্টিনার অ্যারিয়েল ওরতেগার লাল কার্ড দেখার জন্যও।বাকি দুটি সাক্ষাতের একটি বড়ই একপেশে, অপরটি উত্তেজনাহীন। ১৯৭৪ এ দুদলের প্রথম সাক্ষাতে ৪-০ গোলে আর্জেন্টিনাকে হারায় ইয়োহান ক্রুইফের হল্যান্ড। ২০০৬ বিশ্বকাপে দুদলের সর্বশেষ সাক্ষাত্টি ছিল ম্যাড়ম্যাড়ে এক গোলশূন্য ড্র।
বিশ্বকাপের পরিসংখ্যানে এগিয়ে থাকছে হল্যান্ড। আর্জেন্টিনার সঙ্গে চার সাক্ষাতের দুটিতে জয় তুলে নিয়েছে। কিন্তু ওই চার ম্যাচের সবচেয়ে গুরুত্বপূর্ণটি কিন্তু জিতেছে আকাশি-সাদারাই। ১৯৭৮-এর ওই ফাইনাল হেরে ডাচদের আবারও ফাইনালে উঠতে যে লেগে গিয়েছিল ৩২ বছর। ১৯৯৮-এ আবার হল্যান্ডই বঁেধে দিয়েছিল শেষমেশ এই ২০১৪-তে এসে খোলা আর্জেন্টিনার কোয়ার্টার ফাইনালের গেরোটা।
কী হতে যাচ্ছে আজ? আর্জেন্টিনার ১৯৭৮ ফিরবে, নাকি ফিরে আসবে কমলাদের ১৯৯৮? নাকি নতুন কোন মহাকাব্য! নাকি গত কালকের ... ফুটবলপ্রেমী হলে অবশ্য বলবেন, এমন অলক্ষুনে কথা মুখে আনতে নেই!

