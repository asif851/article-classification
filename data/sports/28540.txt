
দুজনই দুই খেলার কিংবদন্তি। কিন্তু তাঁদের দেখা হলো কিনা এই প্রথম। সেটিও কাকতালীয়ভাবে। পরশু প্রথমবারের মতো ভারতে গেছেন টাইগার উডস। দিল্লি গলফ ক্লাবে কাল বিশেষ একটা টুর্নামেন্টেও খেলেছেন। সেখানে প্রায় দুই হাজার আমন্ত্রিত অতিথির মধ্যে ছিলেন শচীন টেন্ডুলকারও। এই সুযোগেই উডসের সঙ্গে দেখা হয়ে গেল টেন্ডুলকারের।টেন্ডুলকার নিজে ভালোই গলফ-অনুরক্ত। উডসের কাছ থেকে দু-একটা টিপসও হয়তো নিয়ে রেখেছেন। উডসও হয়তো ক্রিকেট নিয়ে জানতে চেয়েছেন টেন্ডুলকারের কাছে। গলফ-সম্রাট পরে টুইট করে জানিয়েছেন, ‘মাত্রই একজন ক্রিকেট কিংবদন্তির সঙ্গে দেখা হলো। সে দারুণ অমায়িক। ভারতে আমি খুবই উপভোগ করছি।’
