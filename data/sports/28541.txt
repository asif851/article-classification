
‘এসেনসিও কি অনুশীলনেও এমন গোল করেন? নাকি শুধু ম্যাচের জন্য রেখে দেন?’ 
ম্যাচ শেষে এমন প্রশ্নে হেসে দিয়েছেন সার্জিও রামোস। হাসিমুখেই বললেন, গোলটি খুব চমৎকার ছিল, এসেনসিও খুব ভালো খেলোয়াড়। দারুণ খেলছে ইত্যাদি। কিন্তু অনুশীলনেও এমন গোল মার্কো এসেনসিও করেন কি না, সে প্রশ্নের উত্তর মিলল না। উত্তর সম্ভবত, না! এমন গোল কি চাইলেই করা যায়? 
এসেনসিওর অমন গোলের পরও রিয়াল মাদ্রিদ সমর্থকদের অস্বস্তি যাচ্ছে না। মিসের পর মিস করে যাচ্ছেন করিম বেনজেমা। ভালো খেলেও গোলের দেখা পাচ্ছেন না ক্রিস্টিয়ানো রোনালদো। দলের মূল দুই ভরসার এমন গোলখরা ভক্তকুলের জন্য চিন্তার বিষয় তো বটেই! তবে এসেনসিও জানাচ্ছেন উল্টো কথা। তাঁর দাবি, কে গোল করল তা নিয়ে চিন্তিত নয় দল, জিতলেই খুশি রিয়াল, ‘আমরা সবাই মিলে একটা দল। কে গোল করল সেটা নিয়ে কেউ ভাবে না। কে কাকে গোল বানিয়ে দিল, সেটা নিয়েও মাথা ঘামাই না আমরা। আমরা সবাই একই পথের যাত্রী।’ যাত্রাপথ থেকে রিয়াল যে এখনো ছিটকে পড়েনি, সে কৃতিত্ব এসেনসিও আর ইসকোর। লিগে রিয়ালের পাঁচ ফরোয়ার্ড মিলে গোল করেছেন মাত্র ৬টি। অন্যদিকে মিডফিল্ডাররা এনে দিয়েছেন ১৩টি গোল। কালও রিয়ালের তিনটি গোল ছিল মিডফিল্ডারদের। প্রথমার্ধে কাসেমিরোর গোলের পর দ্বিতীয়ার্ধে গোল করেছেন ম্যাচে অসাধারণ খেলা এসেনসিও ও ইসকো। ভাগ্য বাধা হয়ে না দাঁড়ালে ফরোয়ার্ডরাও পারতেন জয়ে অবদান রাখতে। ইসকোকে গোলে সহায়তা করলেও নিজে গোল করতে পারেননি রোনালদো। এ নিয়ে তাঁর হতাশা ম্যাচ চলার সময়েও দেখা গেছে। রামোসও রোনালদোর হতাশার কথা স্বীকার করেছেন, ‘গোল না পেলে সে হতাশ হয় কিন্তু সে দলে অবদান রেখে চলেছে।’ 
অবদানের প্রসঙ্গে এসেনসিওর কথা প্রথমেই বলতে হবে। এ মৌসুমে এর আগেও আরও বেশ কয়েকটি অসাধারণ গোল করেছেন। বার্সেলোনার বিপক্ষে স্প্যানিশ সুপার কাপের দুই লেগে দুটি অবিশ্বাস্য গোলের পর লিগে ভ্যালেন্সিয়ার বিপক্ষে আবার জোড়া গোল। চারটি গোল দেখেই গোলরক্ষকের জন্য মায়া বাড়তে বাধ্য; গোলগুলো এমন যে আটকানোর সাধ্য নেই কারও। কাল লাস পালমাসের বিপক্ষে তেমনই একটি গোল করলেন এসেনসিও, যেটি বর্ষসেরা গোলের খুব বড় দাবিদার। স্প্যানিশ মিডফিল্ডার নিজেও মানছেন সেটা, ‘এটি আরও একটি ভালো গোল। বলটা ভালোভাবে মারতে পেরেছি। ফিরতি বল আমার পথে ছিল এবং সেটা জালে পাঠাতে পেরেছি। এটা একটা অসাধারণ গোলটি।’
 শুধু গোল করাই নয়, পুরা ম্যাচেই নজর কেড়েছেন এসেনসিও। ইদানীং রিয়ালের ম্যাচ মানেই ইসকো কেড়ে নেন স্পটলাইট। কালও এর ব্যতিক্রম হয়নি। এর মাঝেও নিজেকে জানান দিয়েছেন এসেনসিও। বেনজেমার ব্যর্থতায় আরও বেশ কিছু গোলের সঙ্গে নাম লেখানো হয়নি তাঁর। তবু একাদশে জায়গা নিশ্চিত নয় তাঁর! কারণ লিগে পরের ম্যাচেই ফিরে আসার কথা গ্যারেথ বেলের। এসেনসিওর অবশ্য এ নিয়ে কোনো অনুযোগ নেই, ‘কোচ দলের প্রত্যেক খেলোয়াড়ের ওপর বিশ্বাস রাখে। প্রতিদিন একাদশে তো থাকা সম্ভব নয়, শুধু নিজের কাজটা করে যেতে হবে। আজকের মতো এমন আরও কিছু ম্যাচ খেললে সবকিছু এমনিতেই ভালো হবে।’  সেটা অবশ্য না বললেও চলত এসেনসিওর। সূত্র: মার্কা।
