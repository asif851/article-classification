
ওয়ানডে সিরিজে ৩-০ তে জয় যে ছেলেখেলা ছিল না, সেটি প্রমাণে আজ টি-টোয়েন্টি ম্যাচ জিততে মরিয়া মাশরাফি। হারানো গৌরব ফিরে পেতে এই ম্যাচে পরাজয়ের কথা ভাবতেই পারছে না পাকিস্তানের শহীদ আফ্রিদি। কিন্তু মিরপুরের মাঠে বাংলাদেশ-পাকিস্তানের দলপতিদের ইচ্ছে আর কোটি কোটি দর্শকের উচ্ছ্বাসে বাগড়া দিতে পারে কালবৈশাখী। সঙ্গে বৃষ্টি। আবহাওয়া অধিদপ্তর তেমনই পূর্বাভাস দিয়ে রেখেছে।
আজ শুক্রবার আবহাওয়া অধিদপ্তরের পূর্বাভাসে বলা হয়েছে, ঢাকা, রাজশাহী, রংপুর, বরিশাল, চট্টগ্রাম ও সিলেট বিভাগের কিছু কিছু এলাকায় অস্থায়ী দমকা হাওয়াসহ বৃষ্টি অথবা বজ্রবৃষ্টি হতে পারে।আবহাওয়াবিদদের সেই আশঙ্কা কিন্তু আরও জোরালো বার্তা দিচ্ছে আজকের আকাশ। বৃহস্পতিবার রাতেও কালবৈশাখী বয়ে গিয়েছিল রাজধানী ঢাকাসহ দেশের বেশ কয়েকটি এলাকার ওপর দিয়ে। ঢাকায় ও ফরিদপুরে ২ এবং মাদারীপুরে ১২ মিলিমিটার বৃষ্টি হয়েছে। সবচেয়ে বেশি বৃষ্টি হয়েছে টেকনাফে ৭১ মিলিমিটার।আজ সকালেও সূর্যকে আড়ালে রেখেছিল কালো কালো খণ্ড খণ্ড মেঘ। যদিও মেঘগুলো জোটবদ্ধ হতে পারেনি। তাই ছুটির দিনে বিকেলে এই প্রতিবেদন লেখা পর্যন্ত বৃষ্টি হয়নি। বৃষ্টি না কম হবে, সূর্যও তেজ দেখাতে পারেনি।তবে আজ কখন বৃষ্টি হতে পারে?-এই প্রশ্নের উত্তরে আবহাওয়া অধিদপ্তর থেকে জানানো হয়েছে যে, ম্যাচের শেষে অর্থাৎ গতকালের মতো রাতের বেলা বৃষ্টির সম্ভাবনা বেশি। আবহাওয়া অধিদপ্তরের পরিচালক শাহ আলম প্রথম আলোকে বলেন, সারা দেশেই এখন বৃষ্টি হচ্ছে। আজ রাতে বৃষ্টি হতে পারে। কিন্তু এর আগে বৃষ্টি হলে অবাক হওয়ার কিছু থাকবে না।
