
ঢাকা টেস্টের স্পিনবান্ধব উইকেটে নিজেদের প্রথম ইনিংসে অস্ট্রেলিয়া ব্যাটিং করেছে ৭৪.৫ ওভার। এর মধ্যে বাংলাদেশের দুই পেসার মোস্তাফিজুর রহমান ও শফিউল ইসলামের সম্মিলিত অবদান মোট ১৪ ওভার। অস্ট্রেলিয়ার দ্বিতীয় ইনিংসে মোস্তাফিজ এক ওভার বোলিং করলেও শফিউল ছিলেন দর্শক হয়ে!
স্পিনারদের হাড়ভাঙা খাটুনিতে ভর করে ঢাকা টেস্টে ২০ রানে জিতেছে বাংলাদেশ। অস্ট্রেলিয়ার ২০ উইকেটের মধ্যে ১৯টিই সাকিব-মিরাজ-তাইজুলের শিকার। ঢাকায় জয়ের পর চট্টগ্রাম টেস্টেও ‘উইনিং স্কোয়াড’ ধরে রেখেছেন বাংলাদেশ কোচ চন্ডিকা হাথুরুসিংহে। যত দূর জানা গেছে, মিরপুরের মতো জহুর আহমেদ চৌধুরী স্টেডিয়ামের উইকেটও হবে স্পিনবান্ধব। এখন প্রশ্ন হলো, ঢাকার মতো চট্টগ্রামেও কি দুই পেসার মাঠে নেমে দৃশ্যত দর্শক হয়ে থাকবেন, না একজন পেসার কমিয়ে দলে বাড়তি একজন ব্যাটসম্যান নেওয়া হবে?বিভিন্ন সূত্র জানাচ্ছে, একাদশ অপরিবর্তিত থাকার সম্ভাবনাই বেশি। পরিবর্তনের কোনো সম্ভাবনা থাকলে, সেটা হয়তো নাসির হোসেনের জায়গায় মুমিনুল হক। প্রথম টেস্টে বাংলাদেশের প্রথম ইনিংসে নাসির ২৩ রান করলেও পরিস্থিতির দাবি মিটিয়ে ব্যাটিং করতে পারেননি। দ্বিতীয় ইনিংসে সাজঘরে ফিরেছেন কোনো রান না করেই। অন্যদিকে, মুমিনুলকে দলে অন্তর্ভুক্তির দাবি উঠেছে ঢাকা টেস্টের আগ থেকে। মুমিনুলের টেস্ট পরিসংখ্যানও তাঁর পক্ষে। কিন্তু এরপরও দুই পেসার নিয়ে সেই প্রশ্নটা থেকেই যাচ্ছে।মোস্তাফিজ এই মুহূর্তে বাংলাদেশের অন্যতম সেরা পেসার হলেও ঢাকা টেস্টের পরিসংখ্যান শফিউলের পক্ষে। তবে সেটা ভিন্ন ভূমিকায়। বাংলাদেশের দুই ইনিংস মিলিয়ে তাঁর ২২ রান কিন্তু ম্যাচের পরিস্থিতি অনুযায়ী ‘অমূল্য’। তবে অস্ট্রেলিয়ার প্রথম ইনিংসে বোলিংয়ে মোস্তাফিজের তুলনায় রান বেশি দিয়েছেন শফিউল। কিন্তু খেলা হবে স্পিনবান্ধব উইকেটে, যেখানে বাংলাদেশি পেসারদের ভূমিকা প্রায় থাকবে না বললেই চলে। সে ক্ষেত্রে যদি এক পেসার খেলানোর সিদ্ধান্ত হয়, তাহলে পাল্লাটা কিন্তু শফিউলের দিকেই বেশি ঝুলে থাকবে। কেননা, লো স্কোরিং টেস্টে শেষের দিকে ব্যাট হাতে ১৫-২০ রান অনেক ক্ষেত্রেই ম্যাচের মোড় ঘুরিয়ে দেয়।ব্যাটসম্যানদের ক্ষেত্রেও একটা ‘সমস্যা’ রয়েছে। সেটা অবশ্যই ব্যাটিং পজিশন নিয়ে। ধরে নেওয়া যাক, চট্টগ্রাম টেস্টে নাসিরের বদলে দলে ঢুকলেন মুমিনুল। সে ক্ষেত্রে মুমিনুল ব্যাটিং করবেন কোন পজিশনে, নিশ্চয়ই নাসিরের পজিশনে নয়! টেস্ট গড়ে বাংলাদেশের সেরা ব্যাটসম্যানটির জন্য ৩ কিংবা ৪ নম্বর পজিশনই বেশি মানানসই। তাহলে সাব্বির রহমানকে নেমে আসতে হবে ৬ কিংবা ৭ নম্বর পজিশনে। এ ক্ষেত্রে সংকট কিংবা সুবিধা যা-ই বলুন না কেন, ৩ কিংবা ৭—যেকোনো পজিশনেই সাব্বিরের ব্যাটিং স্টাইল কিন্তু একই রকম!জয়ী দল অপরিবর্তিত রাখার ইঙ্গিত থাকায় চট্টগ্রামেও হয়তো ওপেনিংয়ে তামিমের সঙ্গী হবেন সৌম্য। মুমিনুল স্কোয়াডে সুযোগ পেলে ইমরুল কায়েসের সঙ্গে হয়তো ভাগ করে নেবেন ৩ ও ৪ নম্বর ব্যাটিং পজিশন।
