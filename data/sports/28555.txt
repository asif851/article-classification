
শেষ ওভারে দরকার ছিল ১৪ রান। তাসকিন আহমেদের দ্বিতীয় বলে থিসারা পেরেরা ছক্কা মারলে ম্যাচটা কিছুটা হেলে পড়ে রংপুর রাইডার্সের দিকে। কিন্তু পরের তিনটা বল ভালো করে ম্যাচটা আবার চিটাগং ভাইকিংসের দিকে টেনে আনেন তাসকিন। শেষ বলে দরকার ৪ রান।তীব্র স্নায়ুচাপ। গ্যালারিতে পিনপতন নীরবতা। পেরেরাকে স্লোয়ার বল করতে চেয়েছিলেন তাসকিন। স্নায়ুচাপে তালগোল পাকিয়ে চিটাগং পেসার দিলেন বড় ওয়াইড! স্নায়ুচাপকে পরে আর জয়ই করতে পারলেন না তাসকিন। লেগ স্টাম্পে শর্ট বল পেয়ে পেরেরা মিড উইকেটের ওপর দিয়ে মারলেন উড়িয়ে—ছক্কা! শ্বাসরুদ্ধকর ম্যাচটা রংপুর জিতে গেল ৩ উইকেটে।পেরেরার সঙ্গে স্নায়ুচাপের লড়াইয়ে পেরে ওঠেননি তাসকিন। গলদ ছিল টেকনিকেও। প্রতিপক্ষের অধিনায়ক হলে হবে কী, ম্যাচ শেষে তাসকিনকে কিছু পরামর্শ দিলেন মাশরাফি বিন মুর্তজা। বিপিএলের খোলস ছেড়ে তখন দুজন জাতীয় দলের সতীর্থ। তা তাসকিনকে কী বললেন মাশরাফি?রংপুর অধিনায়ক সংবাদ সম্মেলনে বললেন, ‘ও যখন আমার দলে থাকে, অধিনায়ক হিসেবে আমি ওকে এ সময় ইয়র্কার দেওয়ার কথা বলি। ইয়র্কারের ক্ষেত্রে বাংলাদেশের অন্যতম সেরা বোলার সে। চাপের মধ্যে দশবারের অন্তত পাঁচ-ছয়বারই সে ইয়র্কার ভালো করতে পারবে। ওকে বলছিলাম পরে এমন পরিস্থিতিতে পড়লে...হয় কী শিশিরের কারণে অনেক সময় স্লোয়ার বল পিচে ধরে না। সে সেরাটাই চেষ্টা করেছে। ১৮তম ওভার দারুণ করেছে। ভাগ্য থিসারার পক্ষে ছিল, ব্যাটে-বলে হয়ে গেছে। বা ওয়াইড না হলে বলটা প্যাডে লাগলে আমরা হেরেও যেতে পারতাম। দিন শেষে ফল তো একদিকে যাবেই। ও দুর্ভাগা, আমরা সৌভাগ্যবান।’ম্যাচে তাসকিন দুর্ভাগা হতে পারেন, কিন্তু দিন শেষে নিজেকে সৌভাগ্যবান ভাবতে পারেন। বিপিএলে যে দলেই খেলেন না কেন, মাশরাফিকে তো কাছেই পাচ্ছেন!
