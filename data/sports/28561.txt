
শুক্রবারের পর থেকে পাল্টে গেছে গোটা ইউরোপের পরিস্থিতিই। ফ্রান্সের রাজধানী প্যারিসে সেদিন মৃত্যুর মিছিল আতঙ্কের আবহ তৈরি করেছে গোটা মহাদেশজুড়েই। মঙ্গলবার রাতেও নিরাপত্তা নিয়ে প্রশ্ন ওঠায় বাতিল হয়ে গেছে হল্যান্ড-ফ্রান্স আর স্পেন-বেলজিয়ামের মধ্যকার দুটো আন্তর্জাতিক প্রীতিম্যাচ। এমন পরিস্থিতিতে শনিবারের ‘এল ক্লাসিকা’ নিয়েও তাই চিন্তিত স্পেনের বিভিন্ন নিরাপত্তা সংস্থাগুলো। তবে এই বড় ম্যাচটিকে ঘিরে কঠোর নিরাপত্তা-পরিকল্পনাই হাতে নেওয়া হয়েছে বলে জানিয়েছে স্প্যানিশ কর্তৃপক্ষ।স্পেনে এই মুহূর্তে নিরাপত্তা বিষয়ক হুঁশিয়ারি সংকেত বলবৎ থাকায় বার্নাব্যুতে অনুষ্ঠেয় এই ম্যাচের নিরাপত্তা পরিকল্পনা ঢেলে সাজানো হচ্ছে। স্পেনের নিরাপত্তা বিষয়ক মন্ত্রী ফ্রান্সিসকো মার্টিনেজ অবশ্য আশাবাদী, উদ্ভূত পরিস্থিতি সত্ত্বেও শনিবারের ‘এল ক্লাসিকা’ নির্বিঘ্নেই শেষ করা সম্ভব হবে।স্প্যানিশ লা লিগার দুই জায়ান্ট রিয়াল মাদ্রিদ ও বার্সেলোনার এই দ্বৈরথ ঘিরে ইতিমধ্যেই শুরু সাজ সাজ রব চারদিকে। রিয়ালের ঘরের মাঠ বার্নাব্যুতে অনুষ্ঠেয় এই ম্যাচে প্রায় ৮০ হাজার দর্শকের উপস্থিতি থাকবে বলে ধারণা করা হচ্ছে। এই বিপুল সংখ্যক মানুষের জানমালের নিরাপত্তা বিধানে নিরাপত্তারক্ষীর সংখ্যায় কয়েকগুণ বাড়িয়ে দেওয়া হচ্ছে বলে জানা গেছে। এমনিতেই ‘এল ক্লাসিকো’র মতো বড় ম্যাচগুলোতে হাজার খানেক নিরাপত্তা বাহিনীর সদস্য মোতায়েন থাকে। শনিবার রাতে এই সংখ্যাটা হয়তো আরও বাড়বে। পাশাপাশি ১৪০০ প্রাইভেট সিকিউরিটি গার্ড ও সমানসংখ্যক মিউনিসিপ্যাল পুলিশ তিন স্তরে নিরাপত্তা দেবে এল ক্লাসিকোকে।মার্টিনেজের আশা, পরিবর্তিত নিরাপত্তা-পরিকল্পনায় শনিবার ‘এল ক্লাসিকো’ শেষ হবে নিরাপদেই। তবে বর্ধিত নিরাপত্তার ব্যাপারটি নির্দিষ্ট কোনো শঙ্কা থেকে উদ্ভূত নয় বলেই জানিয়েছেন তিনি। তাঁর আশা শনিবার সম্পূর্ণ উৎসবের আবহেই লা লিগার সবচেয়ে বড় ম্যাচটি মাঠে গড়াবে। সবাই নিরাপত্তার আশঙ্কা নয়, আলোচনা করবে কেবল ফুটবল নিয়েই। সূত্র: ডেইলি মেইল।
