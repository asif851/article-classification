
এমন দৃশ্য ফুটবলে কিংবা ক্রিকেটে প্রায়ই দেখা যায়। কিন্তু মিরপুর শেরেবাংলা স্টেডিয়ামে ম্যাচ চলার সময় এমন ঘটনা আগে কখনো ঘটেছে কি না সন্দেহ! কাল আফগানিস্তানের বিপক্ষে তাসকিনের ২৯তম ওভারের দ্বিতীয় বলের পর হঠাৎই ক্রিকেট বোর্ডের নিরাপত্তার ঘেরাটোপ ভেঙে ঢুকে পড়েন গোলাপি শার্ট পরা এক তরুণ। লক্ষ্য, মাশরাফি বিন মুর্তজাকে ছুঁয়ে দেখা।ঊর্ধ্বশ্বাসে দৌড়ে আসা তরুণকে দেখে মিড অনে দাঁড়িয়ে থাকা মাশরাফি শুরুতে খানিকটা ঘাবড়েও গিয়েছিলেন। পরে অবশ্য বুঝতে পেরে দাঁড়িয়ে যান। জড়িয়ে ধরেন ওই দর্শককে। পেছনে পেছনে বিপুল বিক্রমে ওয়াকিটকি হাতে ছুটে আসেন নিরাপত্তা বাহিনীর লোকজন। মাশরাফির কাছ থেকে ছাড়িয়ে নেন ওই মাশরাফিভক্তকে। অধিনায়ক অবশ্য বারবার নিরাপত্তা কর্মকর্তাদের অনুরোধ করেছেন, তাঁর সঙ্গে যেন দুর্ব্যবহার না করা হয়।পরে তাঁকে পুলিশের কাছে সোপর্দ করা হয়েছে। রাতেই নেওয়া হয়েছে মিরপুর থানায়। বিসিবির নিরাপত্তা কর্মকর্তা মোহাম্মদ আলী জানিয়েছেন, ওই দর্শক গ্র্যান্ডস্ট্যান্ড থেকে মাঠে ঢুকে পড়েন।
