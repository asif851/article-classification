
পেলে আর তাঁর শ্রেষ্ঠত্বের বিতর্কে ফুটবল বিশ্ব বুঁদ ছিল বহুকাল। এখন সময় লিওনেল মেসি আর ক্রিস্টিয়ানো রোনালদোর। সময়ের সেরা এই দুই তারকার শ্রেষ্ঠত্বের বিতর্কে ডিয়েগো ম্যারাডোনা সব সময়ই উত্তরসূরি মেসিকেই এগিয়ে রেখেছেন। কিন্তু ফ্রান্সেসকো টট্টিকে শ্রদ্ধা জানাতে গিয়ে মেসিকেও যেন ভুলে গেলেন! আর্জেন্টাইন কিংবদন্তি ঘোষণা করে দিলেন তাঁর দেখা সেরা খেলোয়াড় ‘রোমান সম্রাট’ টট্টি।
আগামী রোববার নিজেদের মাঠে জেনোয়ার বিপক্ষে লিগে মৌসুমের শেষ ম্যাচটি খেলবে রোমা। এরই মধ্যে ৬৮ হাজার ৫৩০ আসনের স্টেডিয়ামের সব টিকিট বিক্রি হয়ে গেছে। প্রিয় তারকাকে বিদায়ী শ্রদ্ধা জানাতে অপেক্ষা করে আছে রোমার সমর্থকেরা। টট্টিকে শ্রদ্ধা জানাতে আর্জেন্টিনার সাবেক অধিনায়ক ও কোচ ম্যারাডোনা বেছে নিয়েছেন সামাজিক যোগাযোগের মাধ্যম ফেসবুক, ‘ফ্রান্সেসকো টট্টি রোমের সম্রাট। আমার দেখা সেরা খেলোয়াড় টট্টি। সে সেরাই থাকবে! শ্রদ্ধা।’
মৌসুম শেষে বিদায় নেবেন বলে আগেই ইঙ্গিত দিয়েছিলেন ৪০ বছর বয়সী টট্টি। সেই থেকে তাঁকে শ্রদ্ধা জানানো চলছে। রোমার নগর প্রতিদ্বন্দ্বী লাৎসিওর সমর্থকেরা তাঁকে শ্রদ্ধা জানিয়েছে গ্যালারিতে দৈত্যাকার ব্যানার নিয়ে এসে। সান সিরোতে রোমার বিপক্ষে ম্যাচের সময় এসি মিলানের সমর্থকেরাও তা-ই করেছিল। ইএসপিএন।
 
 
