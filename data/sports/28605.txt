
পাকিস্তান সুপার লিগ (পিএসএল) উপলক্ষে পাকিস্তানে গিয়ে কী বিপদেই না পড়েছিলেন ডিন জোন্স! ভিসা সংক্রান্ত জটিলতায় সেবার বিমান বন্দর থেকেই ফিরে আসতে হয়েছিল এই অস্ট্রেলিয়ানকে। কিন্তু এবার হয়তো সেই সমস্যা আর নাও হতে পারে। সবকিছু ঠিক থাকলে যে পাকিস্তানই হতে পারে তাঁর নতুন ঠিকানা।এশিয়া কাপ ও টি-টোয়েন্টি বিশ্বকাপের ব্যর্থতার পর পাকিস্তানের কোচের দায়িত্ব থেকে সরে গেছেন ওয়াকার ইউনিস। এখন হন্যে হয়ে নতুন কোচ খুঁজছে পাকিস্তান ক্রিকেট বোর্ড (পিসিবি)। ২৫ এপ্রিলের মধ্যে আগ্রহীদের যোগাযোগ করতে বলা হয়েছে। কোচ নিয়োগের দায়িত্ব দেওয়া হয়েছে ওয়াসিম আকরাম ও রমিজ রাজাকে। পিসিবির গোপন সূত্র জানিয়েছে, আগ্রহী প্রার্থীদের সাক্ষাৎকার নেওয়ার আগেই নিজেদের পছন্দের কথা জানিয়ে দিয়েছেন আকরাম ও রাজা। দুজনেরই পছন্দ জোন্স।
পিএসএলের প্রথম আসরে ইসলামাবাদ ইউনাইটেডকে শিরোপা এনে দেন জোন্স। এ জন্যই হয়তো পিসিবির পছন্দের তালিকার ওপরেই আছেন জোন্স। তবে বোর্ডের ওই সূত্রমতে, আরেকজন অস্ট্রেলিয়ানের কথাও ভাবছে পিসিবি—টম মুডি। কিন্তু মুডিকে পেতে হলে অনেক কাঠখড় পোড়াতে হবে পাকিস্তানকে।জোন্সের প্রতি আগ্রহ বেশি পিসিবির, এদিকে জোন্স নিজেও বেশ কয়েকবার পাকিস্তানের কোচ হওয়ার আগ্রহ দেখিয়েছেন। দেখা যাক, এবার দুইয়ে দুইয়ে চার হয় কী না! সূত্র: ইন্ডিয়ান এক্সপ্রেস।
