
ভারতীয় দলের কোচ হিসেবে অনিল কুম্বলের উত্তরসূরি কে হচ্ছেন, সেটি জানতে অপেক্ষা বাড়ছে। কোহলিদের নতুন কোচের নাম আজ ঘোষণার কথা থাকলেও তা হয়নি। শচীন টেন্ডুলকার, সৌরভ গাঙ্গুলী ও ভিভিএস লক্ষ্মণের উপদেষ্টা কমিটি (সিএসি) কোচ নির্বাচনে চূড়ান্ত ঘোষণা দিতে পারেনি। বিরাট কোহলির সঙ্গে কথা না বলে কোচ নিয়োগ করতে চাইছেন না তাঁরা। 
কোহলি এখন ভারতে নেই, ওয়েস্ট ইন্ডিজ সফর শেষে গেছেন যুক্তরাষ্ট্রে। তাই কোচের নাম ঘোষণা অনির্দিষ্টকালের জন্য পিছিয়ে দিয়েছে সিএসি। অনিল কুম্বলের পদত্যাগের পর ভারতীয় ক্রিকেট দলের কোচের পদে আবেদনকারীদের আজ সাক্ষাৎকার নেওয়ার কথা ছিল ক্রিকেট উপদেষ্টা কমিটির। সাক্ষাৎকারে উপস্থিত ছিলেন লালচাঁদ রাজপুত, রিচার্ড পাইবাস, টম মুডি, বীরেন্দর শেবাগ ও রবি শাস্ত্রী। আবেদনকারীদের মধ্যে অনুপস্থিত ছিলেন ওয়েস্ট ইন্ডিজের ফিল সিমন্স। সাক্ষাৎকার পর্ব শেষে উপদেষ্টা কমিটির সদস্য সৌরভ গাঙ্গুলী সংবাদমাধ্যমকে জানিয়েছেন, কোচ নিয়োগে তাঁরা তাড়াহুড়ো করতে চান না। ভারতীয় দলের সাবেক এই অধিনায়ক বলেছেন, ‘এ ব্যাপারে আমাদের কোনো তাড়াহুড়ো নেই। এক সপ্তাহের মধ্যে শ্রীলঙ্কা সফর। বোর্ডের প্রধান (সচিব) অমিতাভ চৌধুরী ও (সিইও) রাহুল জহরি এই সময়টাতে বর্তমান কোচিং স্টাফই রেখে দেওয়ার পক্ষে। ওয়েস্ট ইন্ডিজ থেকে ফেরার পর কোহলির সঙ্গে আমরা কথা বলতে চাই। তাকে আমরা বলব, কোচের ব্যাপারে আমরা কী করতে চাই। এরপর কোচের নাম ঘোষণা করব। একবার কোচ নির্বাচন হয়ে গেলে সে ২০১৯ বিশ্বকাপ পর্যন্ত দায়িত্ব পালন করবে।’ সূত্র: ক্রিকইনফো, এনডিটিভি।
