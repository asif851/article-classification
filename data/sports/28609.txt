
গতকালও যখন মনে হচ্ছিল, ম্যাড়ম্যাড়ে ড্রই বোধ হয় হতে যাচ্ছে, সেখানে আজ হঠাৎই রং পাল্টাল দুবাই টেস্ট। চতুর্থ দিন শেষে ম্যাচের সমীকরণে সব রকমের ফলাফলই সম্ভাব্য মনে হচ্ছে। পাকিস্তান জিততে পারে, এদিক-ওদিক হলে জিতে যেতে পারে নিউজিল্যান্ডও। আর ড্রয়ের সম্ভাবনা তো থাকলই। শেষ দিনের রোমাঞ্চের অপেক্ষা নিয়ে শেষ হলো দুবাই টেস্টের চতুর্থ দিন। হাতে ৪ উইকেট নিয়ে ১৭৭ রানে এগিয়ে নিউজিল্যান্ড।দিনের শুরুর ভাগে সরফরাজ আহমেদ আর শেষ ভাগে রস টেলরের লড়াইটাই আজকের দিনের সবচেয়ে বড় ‘হাইলাইটস’। সরফরাজের জেদি ব্যাটিং আর ক্যারিয়ারের তৃতীয় সেঞ্চুরিতেই নিউজিল্যান্ড আসলে বড় লিড পায়নি। অন্তত ১০০–র মতো লিড যখন নিউজিল্যান্ডের জন্য অনায়াস মনে হচ্ছিল, সেখানে লিড তারা পেয়েছে মাত্র ১০ রানের। এরপর দু্ই পাকিস্তানি স্পিনার জুলফিকার বাবর আর ইয়াসির শাহকে সামলাতে গিয়ে রীতিমতো থরহরি কম্প অবস্থা নিউজিল্যান্ডের। ৭৯ রানেই হারিয়ে ফেলেছিল ৪ উইকেট। ৭৭ রানে অপরাজিত টেলর এক প্রান্ত আগলে রেখেছেন বলেই রক্ষা।অথচ দিনের শুরুতেও ছিল নিউজিল্যান্ডেরই দাপট। প্রথম ১০ ওভারে পাকিস্তানের ৩ উইকেট তুলে নিয়ে ম্যাচে ভালোমতোই এগিয়ে ছিল । ৩১২ রানে ৯ উইকেট হারিয়ে ফেলেছিল পাকিস্তান। কিন্তু শেষ ব্যাটসম্যান রাহাত আলীকে নিয়ে ৮১ রানের জুটি গড়ে নিউজিল্যান্ডকে হতাশাই উপহার দিয়েছেন সরফরাজ। সেখানে রাহাতের অবদান মাত্র ১৬ রানের। শেষ ব্যাটসম্যান হিসেবে সরফরাজ আউট হলেও পাকিস্তানকে এনে দিয়েছেন ৩৯৩ রানের নিরাপদ স্কোর।দ্বিতীয় ইনিংসে নিউজিল্যান্ডের শুরুটা কিন্তু ভালোই হয়েছিল। ৪২ রানের উদ্বোধনী জুটির পর হুট করে তারা পথ হারায়। পাকিস্তানের দুই স্পিনার ২৭ রানের মধ্যে তুলে নেন ৪ উইকেট। এরপর নিশম আর ওয়াটলিং দুজনই মাত্র ১১ রান করে ফিরলে আরও কোণঠাসা হয়ে যায় কিউইরা। ৬ উইকেটে ১৭৬ রান নিয়ে দিন শেষ করেছে তারা।নিউজিল্যান্ড ২২০-২৩০ রানের লিড পেলে ম্যাচটি কিন্তু দারুণ জমে উঠবে বলেই মনে হচ্ছে। তবে সব নির্ভর করছে দিনের প্রথম সেশনটার ওপর।
