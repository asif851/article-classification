

বিশ্বকাপে আরও একবার দ্বিতীয় ম্যাচের গোরোতেই আটকে যেতে হলো জার্মানিকে। পর্তুগালকে ৪-০ গোলে উড়িয়ে দিয়ে শুরুটা দুর্দান্তভাবে করলেও আজ ঘানার বিপক্ষে ২-২ গোলে ড্র করে মাঠ ছাড়তে হলো জোয়াকিম লোর শিষ্যদের।
চরম উত্তেজনাপূর্ণ ম্যাচে শেষ পর্যন্ত যে হারের স্বাদ পেতে হয়নি, সে জন্য জার্মানির সমর্থকেরা ধন্যবাদ দিতে পারেন মিরোস্লাভ ক্লোসাকে। ৬৯ মিনিটে বদলি হিসেবে মাঠে নামার দুই মিনিট পরেই গোল করে খেলায় সমতা ফেরান এই জার্মান স্ট্রাইকার। এই গোল দিয়ে ব্রাজিলিয়ান কিংবদন্তি রোনালদোকেও ছুঁয়ে ফেলেছেন ক্লোসা। ১৫ গোল নিয়ে এখন বিশ্বকাপের সর্বোচ্চ গোলদাতার তালিকায় যৌথভাবে শীর্ষে আছেন ক্লোসা আর রোনালদো। আর একটি গোল করতে পারলেই রোনালদোকে ছাড়িয়ে যাবেন ক্লোসা।
আক্রমণ-পাল্টা আক্রমণে অনেক উত্তেজনা ছড়ালেও গোলশূন্য ড্র দিয়েই শেষ হয়েছিল প্রথমার্ধ। তবে ঘানাই বেশি চাপে রেখেছিল জার্মানিকে। ১৩ মিনিটের মাথায় মোহাম্মদ রাবিউয়ের শট ফিরিয়ে দিয়েছিলেন জার্মানির গোলরক্ষক ম্যানুয়েল নয়্যার। ৩২ মিনিটের মাথায় আরও একটি ভালো সুযোগ পেয়েছিল আফ্রিকার দেশটি। কিন্তু এবারও সুলে মুন্তারির জোরালো শট রুখে দিয়েছেন নয়্যার। জোরালো আক্রমণের সঙ্গে সঙ্গে রক্ষণটাও খুব ভালোভাবেই সামলেছেন ঘানার ডিফেন্ডাররা। প্রথমার্ধে গোলরক্ষক ফাতায়ু দাউদাকেও খুব কঠিন পরীক্ষার মুখে ফেলতে পারেননি মুলার-ওজিলরা।
দ্বিতীয়ার্ধে গোলের জন্য হন্যে হয়েই মাঠে নেমেছিল দুই দল। ৫১ মিনিটের মাথায় থমাস মুলারের ক্রস থেকে হেড করে ঘানার জালে বল জড়িয়েছিলেন মারিও গোটশে। খুব বেশিক্ষণ অবশ্য এগিয়ে থাকতে পারেনি জার্মানি। দুই মিনিট পরেই খেলায় সমতা ফেরান ঘানার ফরোয়ার্ড আন্দ্রে আইয়ু। ৬৩ মিনিটে এবার ঘানাই এগিয়ে যায় আসামোয়াহ জিয়ানের গোলে। নতুন অক্টোপাস রিজিনার ভবিষ্যদ্বাণীই ফলে যাবে বলেই হয়তো মনে হয়েছিল অনেকের। কিন্তু ৭১ মিনিটে জার্মানিকে রক্ষা করেন ক্লোসা। খেলায় ফেরে ২-২ গোলের সমতা।
১৯৯৪ সাল থেকে বিশ্বকাপের দ্বিতীয় ম্যাচটা এক দুর্বোধ্য ধাঁধা হয়ে আছে জার্মানির জন্য। সেবার বলিভিয়াকে ১-০ গোলে হারিয়ে দ্বিতীয় ম্যাচে স্পেনের সঙ্গে ১-১ গোলে ড্র করেছিল জার্মানি। ১৯৯৮ সালে দ্বিতীয় ম্যাচে ২-২ গোলে ড্র করেছিল যুগোস্লাভিয়ার সঙ্গে। ২০০২ সালে জার্মানিকে রুখে দিয়েছিল আয়ারল্যান্ড। সেই ম্যাচটা ড্র হয়েছিল ১-১ গোলে। গত বিশ্বকাপে আর ড্র না, সার্বিয়ার বিপক্ষে হেরেই গিয়েছিল ১-০ গোলে। ব্যতিক্রম শুধু ২০০৬ বিশ্বকাপ। ঘরের মাটিতে সেবার গ্রুপ পর্বের সবগুলো ম্যাচই জিতেছিল জার্মানি।
