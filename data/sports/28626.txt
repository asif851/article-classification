
৯ ম্যাচে ২৮ গড়ে ২৫২ রান। বল হাতে ৩০.৭১ গড়ে ১৪ উইকেট। সর্বশেষ ১২ মাসে এই হচ্ছে ওয়ানডেতে সাকিব আল হাসানের পারফরম্যান্স। খুব আহামরি কিছু নয়। বোঝাই যাচ্ছে, ওয়ানডেতে নিজের সেরা ফর্মে নেই সাকিব। তবে দলে তাঁর মতো একজন অলরাউন্ডার থাকা মানেই তো সব সময় একটা আস্থার জায়গা থাকা। সে কারণেই হয়তো এই সময়ের খেলোয়াড়দের মধ্যে থেকে সেরা ওয়ানডে একাদশ বেছে নিতে গিয়ে সাকিবকে দলে রাখলেন সাবেক ইংলিশ স্পিনার গ্রায়েম সোয়ান। 
খেলোয়াড়ি ক্যারিয়ারের পর এখন সোয়ান কাজ করছেন বিভিন্ন টেলিভিশন চ্যানেলের ক্রিকেট বিশেষজ্ঞ হিসেবে। ইংল্যান্ডের বিটি স্পোর্ট চ্যানেলে তেমনি একটি অনুষ্ঠানে সোয়ানের সঙ্গে অতিথি ছিলেন সাবেক ইংলিশ অধিনায়ক মাইকেল ভন ও সাবেক অস্ট্রেলিয়ান ব্যাটসম্যান মার্কাস নর্থ। তিনজনকেই বলা হয়েছিল সাম্প্রতিক পারফরম্যান্সের ওপর ভিত্তি করে এই সময়ের খেলোয়াড়দের নিয়ে একটি সেরা ওয়ানডে একাদশ গড়তে। ভন ও নর্থের দলে জায়গা না হলেও সোয়ানের দলে জায়গা পেয়েছেন সাকিব। বাংলাদেশের এই অলরাউন্ডারকে বেছে নেওয়ার কারণ ব্যাখ্যা করতে গিয়ে সোয়ান বলেছেন, ‘ও অসাধারণ ওয়ানডে খেলোয়াড়, অসাধারণ বোলার। ব্যাট হাতেও যথেষ্ট ভালো।’ বোলিং অলরাউন্ডার হিসেবে একাদশে রাখলেও সাকিবের কাছ থেকে ব্যাট হাতেও রান পাওয়া যাবে, মন্তব্য সোয়ানের। সাকিব ছাড়া সোয়ানের দলে আছেন ডেভিড ওয়ার্নার, কুইন্টন ডি কক, এবি ডি ভিলিয়ার্স, বিরাট কোহলি, স্টিভেন স্মিথ, বেন স্টোকস, গ্লেন ম্যাক্সওয়েল, জেমস ফকনার, সুনীল নারাইন ও মিচেল স্টার্ক। এদের মধ্যে ওয়ার্নার, ডি কক, কোহলি, ডি ভিলিয়ার্স, স্টোকস ও স্টার্ক আছেন বাকি দুজনের দলেও। বিটি স্পোর্ট।
