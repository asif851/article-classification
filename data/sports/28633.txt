
গত বিশ্বকাপের ফাইনাল এবার ফিরে আসছে শুরুতেই৷ বিশ্বকাপের দ্বিতীয় দিনেই মুখোমুখি গতবারের দুই ফাইনালিস্ট স্পেন ও হল্যান্ড৷ আন্দ্রেস ইনিয়েস্তার গোলে জোহানেসবার্গের ফাইনালে শেষ হাসি হেসেছিল স্প্যানিশরা৷ এবার স্পেনকে থামাতে ডাচ কোচ লুই ফন গাল ‘বিশেষ ব্যবস্থা’ নিয়ে রেখেছেন আগেই৷ স্পেনের টিকি-টাকা নিষ্ক্রিয় করে দিতে হল্যান্ড খেলবে ৫-৩-২ পদ্ধতির রক্ষণাত্মক ফর্মেশনে৷ তবে মাঠে এই ফর্মেশনের লড়াই ​হওয়ার আগেই বেশ জমে উঠেছে কথার লড়াই৷ ডাচ ভরসা আরিয়েন রোবেনের ধারণা, এই ফর্মেশনেই স্পেনকে হারাতে পারবে হল্যান্ড৷ ওদিকে স্পেন কোচ ভিসেন্তে দেল বস্কের ঘোষণা, ডাচ দেয়ালে চিড় ধরানোর উপায় তাঁদের জানা আছে৷গত বিশ্বকাপে শিরোপা জয়ের পর ধারাবাহিকতা ধরে রেখেছে স্পেন৷ অপরাজিত চ্যাম্পিয়ন হয়েছে ২০১২ ইউরোতে৷ মাসের পর মাস ধরে রেখেছে ফিফা র‍৵াঙ্কিংয়ের শীর্ষস্থান৷ অন্যদিকে বিশ্বকাপ ফাইনালে হারের পর পথ হারিয়েছে হল্যান্ড৷ ইউরোতে তিন ম্যাচই হেরে বিদায় নিয়েছে গ্রুপপর্বে৷ সাম্প্রতিক পারফরম্যান্সও খুব আশা-জাগানিয়া নয়৷ গত মার্চে ফ্রান্সের কাছে ২-০ গোলে হেরেছে তারা, গত মাসে ড্র করেছে ইকুয়েডরের সঙ্গে৷ ঘানা ও ওয়েলসের বিপক্ষে দুটি প্রস্তুতি ম্যাচ জিতলেও পারফরম্যান্স ছিল​ বিবর্ণ৷
মার্চে ফ্রান্সের বিপক্ষে হারের পরই প্রথাগত ৪-৩-৩ ফর্মেশন বদলের ভাবনা মাথায় আসে ফন গালের৷ স্পেনের আক্রমণের তোড়ে বাঁধ দিতে ৫ জনের রক্ষণদেয়ালের পরিকল্পনা গড়েন ডাচ কোচ৷ বল পায়ে কারিকুরি করতে অভ্যস্ত রোবেনের এই ফর্মেশনের ভক্ত হওয়ার কারণ নেই৷ তবে প্রতিপক্ষ ​যখন স্পেন, কোচের ভাবনা দারুণ মনে ধরেছে গোলপিপাসু উইঙ্গারের, ‘ফ্রান্স ম্যাচের পর আমরা গভীরভাবে ভেবেছি দলের জন্য কোনটি ভালো৷ ঘণ্টা দুয়েক তর্ক হয়েছে আমাদের৷ আমরা বরাবরই প্রথাগত ডাচ স্কুলের অনুসারী৷ আমিও বিশ্বাস করি, আমাদের শক্তির জায়গা হলো ব্যক্তিগত নৈপুণ্য আর আক্রমণে উঠে আসা৷ কিন্তু এটাও মনে রাখতে হবে, আমাদের খুব বেশি উন্মুক্ত হলে চলবে না৷ ফ্রান্সের বিপক্ষে আমরা উড়ে গিয়েছিলাম৷ স্পেনের বিপক্ষে তাই সাবধান না হয়ে উপায় নেই৷ কোচ ৫-৩-২ ফর্মেশনের প্রস্তাব করেন, আমরা সায় দিই৷ স্পেনকে বিন্দুমাত্র জায়গা দিলেও আমরা বিপদে পড়ে যাব৷ এই ফর্মেশন অনুশীলন করে যাচ্ছি আমরা৷ আমার বিশ্বাস, পরিকল্পনা অনুযায়ী খেলতে পারলে অবশ্যই স্পেনকে হা​রাতে পারব৷’
স্পেনকে ঠেকাতে নিকট অতীতে অতিরক্ষণাত্মক ঘরানা বেছে নিয়েছেন অনেকেই৷ এবার হল্যান্ড তো ঘোষণা দিয়েই খেলছে৷ দেল বস্ক এতে খানিকটা অবাক হলেও জানিয়েছেন, তাঁরা প্রস্তুত, ‘বিশ্বকাপের মতো টুর্নামেন্টে প্রতিপক্ষের খুব বেশি রক্ষণাত্মক খেলা আমরা আশা করি না৷ তবে সে রকম কিছু দেখলে জানা আছে আমাদের কী করতে হবে৷ বেশি জায়গা নিয়ে খেলার চেষ্টা করতে হবে, আরও সক্রিয় হতে হবে এবং বলকে তাড়া করতে হবে৷’
প্রথম ম্যাচে হল্যান্ডের মুখোমুখি হওয়াটা স্পেনের জন্য খানিকটা অস্বস্তিরই৷ এমনিতেই শুরুতে গুছিয়ে উঠতে একটু সময় লাগেই৷ গত বিশ্বকাপের স্মৃতিটাও তাড়া করবে৷ দক্ষিণ আফ্রিকায় প্রথম ম্যাচে দেল বস্কের দল হেরে গিয়েছিল সুইজারল্যান্ডের কাছে! তবে এবার শুরুর পরীক্ষা উতরাতে স্পেন কোচকে আত্মবিশ্বাস জোগাচ্ছে প্রস্তুতি ম্যাচের পারফরম্যান্স, ‘হল্যান্ডকে ভয় নে​ই আমাদের৷ হ্যাঁ, শ্রদ্ধা অবশ্যই আছে৷ ওরা বর্তমান বিশ্ব রানার্সআপ, প্রাপ্য সম্মান ওদের দিতেই হবে৷ তবে কয়েক দিনের ট্রেনিং সেশন ও দুটি প্রীতি ম্যা​চ আমাদের আশাবাদী করে তুলেছে৷ প্রত্যাশার পুরোটাই প্রায়​ মেটাতে পেরেছি আমরা৷ পূর্ণ আত্মবিশ্বাস নিয়েই যাচ্ছি বিশ্বকাপে৷’ এএফপি৷
