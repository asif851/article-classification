
রিয়াল মাদ্রিদের সঙ্গে সদ্যই পাঁচ বছরের জন্য চুক্তিবদ্ধ হয়েছেন ক্রিস্টিয়ানো রোনালদো। নতুন এই চুক্তির মাধ্যমে সবচেয়ে বেশি আয় করা ফুটবলারের নতুন রেকর্ডও গড়েছেন পর্তুগিজ উইঙ্গার। তবে এখন জানা যাচ্ছে যে, তিনিই পরিবারের একমাত্র তারকা নন। বোন কাতিয়া আভেইরোও এগিয়ে আসছেন সদর্পে। না, খেলার মাঠে না, আভেইরো দুনিয়া মাতাতে যাচ্ছেন গান দিয়ে। ইতিমধ্যে বিশ্বখ্যাত সংগীত প্রযোজকের সঙ্গে চুক্তি স্বাক্ষরের কাজটা সেরে ফেলেছেন রোনালদোর বোনও।বুম সেম পারার’ শিরোনামে আভেইরোর একটি গান সম্প্রতি আলোড়ন তুলেছে ইউটিউবে। প্রাথমিক এই সাফল্যে অনুপ্রাণিত হয়ে এবার তিনি হাত দিয়েছেন পূর্ণাঙ্গ অ্যালবাম বের করার কাজে। চুক্তি করেছেন সংগীত প্রযোজক রেডওয়ানের সঙ্গে। জেনিফার লোপেজ, লেডি গাগা, ব্রিটনি স্পিয়ার্সের মতো তারকারাও সাফল্য ও খ্যাতি পেয়েছেন এই রেডওয়ানের কল্যাণে।আগামী নভেম্বরে প্রকাশিত হওয়ার কথা আভেইরোর প্রথম অ্যালবামটি। তার আগে সেপ্টেম্বর মাসে মাদ্রিদে একটা কনসার্টেও গান গাইবেন রোনালদোর বোন। সন্দেহ নেই, ভাইয়ের মতো তিনিও বেশ দাপটের সঙ্গেই শুরু করতে যাচ্ছেন আন্তর্জাতিক ক্যারিয়ার।
বোনের সাফল্যে খুশি রোনালদো নিজেও। সম্প্রতি জেনিফার লোপেজের সঙ্গে নিউইর্য়কে দেখা যাওয়া এই ফুটবল তারকা বলেছেন, ‘ওকে নিয়ে আমি খুব খুশি।’ আর  আভেইরো নিজে বলছেন, ‘এটা হবে আমার আন্তর্জাতিক ক্যারিয়ারের শুরু।’ সূত্র: গোলডটকম।
