
জীবনে কখনো কখনো এমন সময় আসে, যখন স্লেট থেকে মুছে ফেলতে হয় সব। একেবারে শূন্য থেকে নতুন করে শুরু করতে হয় যাত্রা। নতুন এই যাত্রায় নিজেকে নতুন চেহারায় হাজির করাতেই লিওনেল মেসি ভাবলেন অন্য রকম কিছু করে ফেলা যাক। আর তাই নিজের চেহারাই বদলে ফেলেছেন মেসি।গত কোপা আমেরিকার ফাইনালের কিছুদিন পর হঠাৎ করে সবাই বিস্ময়ে আবিষ্কার করে—এ কোন মেসি! চুল একেবারে সোনালি। গাঢ় সোনালিও নয়, ধূসর। কোপা আমেরিকার আগে দাড়িও রাখতে শুরু করেন। ধারণা করা হচ্ছিল, শিরোপা–খরা না কাটার জন্যই হয়তো এই দাড়ি রেখে দেওয়া। একগাল দাড়ি, সঙ্গে সোনালি চুল। মেসিকে চেনাই যাচ্ছিল না।চেনা মেসি কেন এমন অচেনা বেশে? এত দিন নানা রকম গুঞ্জন শোনা যাচ্ছিল। মেসি নিজে এ নিয়ে স্পষ্ট করে কিছুই বলেননি। অবশেষে একটা উত্তর মিলল। আর্জেন্টিনার জনপ্রিয় কমেডিয়ান মিঙ্গোর ‘পলেমিকা এন এল বার’ টিভি অনুষ্ঠানে গিয়ে মেসি বলেছেন, ‘জীবনের খুবই কঠিন একটা দিনে আমি চুল রং করে ফেলেছিলাম। আসলে আমার সবকিছু একেবারে নতুন করে শুরু করার প্রয়োজন পড়েছিল। আমি তাই নিজেকে বলেছিলাম, “একেবারে সবকিছু নতুন করে শুরু করতেই হবে।”’ যে হতাশার কারণে মেসির এত সব ওলট–পালট, সেই ফাইনাল নিয়েও বলেছেন, ‘আমার কাছে ওই সময় ​মনে হচ্ছিল সরে যাওয়াই ভালো। সবকিছু ভেঙে পড়ছিল। পুরো টুর্নামেন্টে আমরা যেভাবে খেলেছি, যেভাবে দল নিজেদের সবটুকু দিয়েছে, এরপরও জিততে না পারার মতো হতাশার আর কিছু হয় না। আমার মনে হয়েছিল, ফাইনালটাই তাই শেষ বিন্দু আমার জন্য।’
