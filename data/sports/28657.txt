
প্রশ্নটা এতবার শুনতে হয়েছে, লিওনেল মেসির বিরক্তিই ধরে যাওয়ার কথা। ক্রিস্টিয়ানো রোনালদোর সঙ্গে তুলনাটা তো আজকের নয়। ব্যালন ডি’অর ঘনিয়ে আসছে বলেই হয়তো সেটা আরেকটু বেশি শুনতে হচ্ছে। আগের মতোই মেসি এবারও এড়িয়ে গেলেন। রোনালদো প্রসঙ্গে তাঁর মন্তব্যটা এক রকম পুরোনো হলেও বার্সেলোনা প্রসঙ্গে যেন সুর একটু পাল্টেছে। বার্সাতেই শেষ করতে চাই-বরাবরই জোর দিয়ে বলে আসা কথাটা এবার যেন একটু ম্রিয়মাণ!মেসি আগেও বলেছিলেন, রোনালদোর সঙ্গে কোনো ব্যক্তিগত দ্বৈরথ নেই। পরশু ইয়াহু স্পোর্টসকে সেই কথারই পুনরাবৃত্তি করলেন, ‘এসব তো মানুষের বানানো। রোনালদোর সঙ্গে আমার কোনো প্রতিদ্বন্দ্বিতা নেই। আমার মনে হয় সেও এ রকম কিছু মনে করে না। আমি শুধু দলের ভালোর কথাটাই ভাবি। সেটাই আমি চেষ্টা করছি। আমি আর দশজন খেলোয়াড়ের মতোই।’ রোনালদোর সঙ্গে এই জায়গায় কথাটা মেলে না মেসির। রোনালদো অকপটেই বলেন, মেসি আছে বলেই প্রতিদিন নিজেকেও আরও বেশি উজাড় করে দেওয়ার রসদ পান। মেসির সঙ্গে প্রতিদ্বন্দ্বিতাটাই তাঁকে তাতিয়ে তোলে। তা ছাড়া গত সাত বছরে ব্যালন ডি’অর হাত বদল হয়েছে দুজনের মধ্যেই। একজন জোড়া গোল করলে অন্যজন হ্যাটট্রিক করেন—এমন দেখা গেছে বেশ কবার।অবশ্য আরেক প্রসঙ্গে মেসি-রোনালদোর কথা মিলে গেল। কদিন আগেই রোনালদো বলেছেন, রিয়ালেই ক্যারিয়ার শেষ হবে কি না, সেটা জোর দিয়ে বলতে পারছেন না। এবার মেসিও যেন তাঁর ভবিষ্যৎ নিয়ে কিছুটা সন্দিহান, ‘এখনই খুব বেশি দূরে তাকাতে চাই না। আমি বর্তমান নিয়েই থাকতে চাই, আর এই মুহূর্তে আমি বার্সেলোনায় ও স্প্যানিশ লিগে আছি। এখানে আমি ভালোই আছি।’ ‘বেশি দূর তাকানো’র প্রসঙ্গ আসছে কর-সংক্রান্ত ঝামেলা এবং এ নিয়ে ওঠা ‘ষড়যন্ত্রের’ অভিযোগের কারণে। এমনও খবর পাওয়া গেছে, স্পেনের কর-সংক্রান্ত ঝামেলা থেকে মুক্তি পেতে শুধু বার্সা নয়; দেশটাই ছেড়ে যেতে চান তিনি।
