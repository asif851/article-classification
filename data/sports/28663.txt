
বাংলাদেশে দ্বিপক্ষীয় সিরিজে ডিআরএসের অভিষেক গত অক্টোবরে, জিম্বাবুয়ের বিপক্ষে। এবার আসন্ন পাকিস্তান সিরিজেও থাকছে ডিআরএস। তবে জিম্বাবুয়ে সিরিজে ডিআরএস ছিল শুধু টেস্টে, পাকিস্তান সিরিজে থাকছে শুধু ওয়ানডেতে। ডিআরএসের জন্য ক্যামেরা ও আনুষঙ্গিক যন্ত্রপাতির ভাড়া দিতে হয় দৈনিক হিসেবে। টেস্টে তাই ১০ দিনের ভাড়া দিতে হয়, ওয়ানডেতে দিতে হবে মাত্র তিন দিনের। মূলত খরচ কমানোর জন্যই শুধু ওয়ানডেতে রাখা হচ্ছে।বিসিবির ক্রিকেট পরিচালনা প্রধান নাঈমুর রহমান জানালেন তেমনটিই, ‘আমাদের ইচ্ছে আছে স্থায়ীভাবেই ডিআরএসের ব্যবস্থা রাখার। স্থায়ীভাবে রাখলে খরচ অনেকটা কমে আসবে। সেটা নিয়ে আলোচনা চলছে। পাকিস্তান সিরিজে আপাতত শুধু ওয়ানডেতে থাকছে।’ খরচের পাশাপাশি আরেকটা ভাবনাও অবশ্য আছে। ওয়ানডেতে এবার যেহেতু জয়ের ভালো সম্ভাবনা আছে বাংলাদেশের, ক্রিকেটাররাও দারুণ আত্মবিশ্বাসী, তাই সম্ভব সব ধরনের সমর্থন দিতে চায় বিসিবি।
