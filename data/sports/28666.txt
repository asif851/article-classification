
গত বছর এই সময়টাতে বিশ্ব ক্রিকেটে কেই-বা তাঁকে চিনত? আন্তর্জাতিক ক্রিকেটে মুস্তাফিজুর রহমানের অভিষেকই হলো এপ্রিলে, পাকিস্তানের বিপক্ষে টি-টোয়েন্টিতে। এরপর জুনে ভারতের বিপক্ষে অভিষেক ওয়ানডে সিরিজে বিশ্বকে শোনালেন আগমনী গান। অভিষেকেই ৫ উইকেট, পরের ম্যাচে ৬—তিন ম্যাচের সিরিজে ১৩ উইকেট, সঙ্গে কাটারের বিভ্রান্তি, স্লোয়ারের মায়াজাল! ভারতের ঘরোয়া টি-টোয়েন্টি টুর্নামেন্টটিতে মুস্তাফিজকে নিয়ে কাড়াকাড়ি হবে বলে ধরে নেওয়াটাই ছিল স্বাভাবিক।যতটা ভাবা হয়েছিল, ততটা কাড়াকাড়ি অবশ্য হয়নি। ভিত্তিমূল্য ৫০ লাখ রুপি থেকে নিলামের শুরুটা করেছিল সানরাইজার্স হায়দরাবাদ। দামটা বাড়াল রয়্যাল চ্যালেঞ্জার্স বেঙ্গালুরু। দুই পক্ষের ‘কাড়াকাড়ি’ শেষে ১ কোটি ৪০ লাখ রুপিতে মুস্তাফিজকে দলে নিয়েছে হায়দরাবাদ। আগামী ৯ এপ্রিল থেকে শুরু হতে যাওয়া আইপিএলের নবম আসরে এই দলটির হয়েই খেলবেন ২০ বছর বয়সী বাঁহাতি পেসার।তবে বাংলাদেশের বাকি খেলোয়াড়দের ভাগ্য মুস্তাফিজের মতো সুপ্রসন্ন ছিল না। বাংলাদেশের পাঁচজন খেলোয়াড় গতকাল বেঙ্গালুরুতে অনুষ্ঠিত নিলামের তালিকায় ছিলেন। এর মধ্যে দল পেয়েছেন শুধু মুস্তাফিজই। তামিম ইকবাল, মুশফিকুর রহিম, সৌম্য সরকার, তাসকিন আহমেদ—এই চার ক্রিকেটারকে নেওয়ার আগ্রহ দেখায়নি কোনো দলই। তবে মুস্তাফিজ আগামী আইপিএলে বাংলাদেশের একমাত্র প্রতিনিধি নন। যথারীতি থাকছেন সাকিব আল হাসানও। কলকাতা নাইট রাইডার্স আগেই ধরে রেখেছে তাদের পুরোনো খেলোয়াড়কে। যাঁর মূল্য মুস্তাফিজের ঠিক দ্বিগুণ—২ কোটি ৮০ লাখ রুপি।বাংলাদেশের বাইরে কোনো টি-টোয়েন্টি টুর্নামেন্টে খেলার ডাক পাওয়া অবশ্য মুস্তাফিজের জন্য এবারই প্রথম নয়। দুবাইয়ে চলমান পাকিস্তান সুপার লিগেও (পিএসএল) লাহোর কালান্দার্সের হয়ে খেলার সুযোগ পেয়েছিলেন। কিন্তু খেলা হয়নি। চোট ছিল, এশিয়া কাপ ও বিশ্বকাপের আগে কোনো ঝুঁকি না নিতে বাংলাদেশ ক্রিকেট বোর্ড তাই সেখানে খেলার অনুমতি দেয়নি। তবে অপ্রত্যাশিত কিছু না ঘটলে আইপিএলে খেলবেন মুস্তাফিজ। ভারতের দর্শকদেরও সুযোগ হবে বাংলাদেশি ‘কাটার মাস্টার’কে কাছ থেকে দেখার।সেজো ভাই মোখলেছুর রহমানের কাছ থেকে মুস্তাফিজ যখন খবরটা পেলেন, তখন তিনি যশোরে। সাতক্ষীরার বাড়ি থেকে ঢাকায় ফিরছেন। রাতে মুঠোফোনে প্রতিক্রিয়া জানানোর সময় খুব পরিমিতই মনে হলো তাঁকে, ‘আইপিএলে সুযোগ পাব কি পাব না, এ নিয়ে সেভাবে ভাবিনি। তবে সুযোগ পেয়ে ভালো তো লাগছেই। খেলার সুযোগ পেলে ভালো খেলার চেষ্টা করব। তবে এ মুহূর্তে আমি আইপিএলের চেয়ে এশিয়া কাপ ও টি-টোয়েন্টি বিশ্বকাপ নিয়েই বেশি ভাবছি।’১ কোটি ৪০ লাখ রুপি অর্থমূল্যটা কম হলো না বেশি, এ নিয়ে না ভেবে বিশ্বসেরা ক্রিকেটারদের পাশে খেলার সুযোগ পাওয়াটাকেই মুস্তাফিজ বড় মনে করছেন। মনে করতেই পারেন। মুস্তাফিজের দলে আছেন যুবরাজ সিং, ডেভিড ওয়ার্নার, শিখর ধাওয়ান, কেন উইলিয়ামসন ও এউইন মরগানের মতো ক্রিকেটার। এর আগে বাংলাদেশের মাত্র পাঁচজন ক্রিকেটার সুযোগ পেয়েছেন আইপিএলে খেলার। রাজ্জাক, আশরাফুল, মাশরাফি, সাকিব ও তামিমের সঙ্গে এবার যোগ হলেন মুস্তাফিজ।মুস্তাফিজকে দলে পেয়ে দারুণ খুশি সাবেক ভারতীয় ব্যাটসম্যান ভিভিএস লক্ষ্মণ। ইডেনে ২৮১ রানের ওই মহাকাব্যিক ইনিংসের খেলা ব্যাটসম্যান এখন সানরাইজার্স হায়দরাবাদ দলের পরামর্শক। দলটিতে নিউজিল্যান্ডের ট্রেন্ট বোল্ট, ভারতের আশিস নেহরা ও বারিন্দর স্রানের মতো তিন বাঁহাতি আছেন। তার পরও মুস্তাফিজ মানেই লক্ষ্মণের কাছে বাড়তি কিছু, ‘মুস্তাফিজের মতো বোলারকে দলে পেয়ে আমরা খুশি। ভালো কিছু পেসার আছে আমাদের, তবে মুস্তাফিজকে পাওয়া মানে পুরো আক্রমণটাই আরও ভালো হয়ে যাওয়া।’বেঙ্গালুরু পিছটান না দিলে হায়দরাবাদ যে মুস্তাফিজের জন্য আরও টাকা ছড়াতে প্রস্তুত ছিল, সেটিও বোঝা গেল লক্ষ্মণের কথায়, ‘মুস্তাফিজের দাম সম্ভবত আরও একটু বেশি হওয়া উচিত ছিল। ওকে ভালো দামেই পেয়েছি। নিশ্চিতভাবেই ও আমাদের দলের অন্যতম সেরা সংযোজন।’মাত্র ১০ মাস আগে আন্তর্জাতিক ক্রিকেটে আবির্ভূত তরুণকে কথাগুলো নিশ্চয়ই উৎসাহে টগবগ করে ফোটাবে।
