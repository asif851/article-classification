
ইংলিশ প্রিমিয়ার লিগে নিজেদের শেষ ম্যাচে টটেনহামের বিপক্ষে ৫-১ গোলের বড় ব্যবধানের জয় পেয়েছে ম্যানচেস্টার সিটি। উঠে এসেছে পয়েন্ট তালিকার শীর্ষস্থানেও। তবে তার পরও কিছুটা অস্বস্তিই ভর করেছে ম্যানসিটি শিবিরে। দলের সেরা স্ট্রাইকার সার্জিও আগুয়েরো যে পড়েছেন ইনজুরির কবলে। হ্যামস্ট্রিংয়ের এই ইনজুরির কারণে অন্তত এক মাস মাঠের বাইরে থাকতে হবে এই আর্জেন্টাইন তারকাকে।ইংলিশ প্রিমিয়ার লিগের এবারের মৌসুমে দারুণ ফর্মে আছেন আগুয়েরো। ম্যানচেস্টার সিটির পক্ষে এখন পর্যন্ত সর্বোচ্চ ১৫টি গোল করেছেন এই তারকা স্ট্রাইকার। গত বুধবার টটেনহামের বিপক্ষে দলের ৫-১ গোলের জয়ে প্রথম গোলটাও এসেছিল আগুয়েরোর পা থেকে। কিন্তু প্রথমার্ধের শেষ দিকে আঘাত পেয়ে মাঠের বাইরে চলে যেতে হয় তাঁকে। এখন অন্তত এক মাসের জন্য মাঠের বাইরে থাকতে হতে পারে বলে সাংবাদিকদের জানিয়েছেন ম্যানচেস্টার সিটির কোচ ম্যানুয়েল পেলিগ্রিনি, ‘চিকিত্সকেরা পরীক্ষা-নিরীক্ষা করছেন। হয়তো এক মাসের জন্য তাকে মাঠের বাইরে থাকতে হতে পারে, কিন্তু আমরা এ বিষয়ে এখনো নিশ্চিত নই।’এবারের মৌসুমে এর আগেও ইনজুরির কবলে পড়ে আট ম্যাচ মাঠে নামতে পারেননি আগুয়েরো। এখন আবারও দলের অন্যতম প্রধান এই খেলোয়াড়টিকে ছাড়াই গুরুত্বপূর্ণ কিছু ম্যাচ খেলতে হবে ম্যানচেস্টার সিটিকে। আগামী সোমবারই প্রিমিয়ার লিগের অন্যতম গুরুত্বপূর্ণ ম্যাচে চেলসির বিপক্ষে খেলবে পেলিগ্রিনির শিষ্যরা। চ্যাম্পিয়নস লিগের কোয়ার্টার ফাইনালে স্প্যানিশ জায়ান্ট বার্সেলোনার বিপক্ষে প্রথম লেগের ম্যাচটাও আগুয়েরোকে ছাড়াই খেলতে হতে পারে ম্যানচেস্টার সিটিকে। ১৮ ফেব্রুয়ারি বার্সেলোনার মুখোমুখি হবে ব্লুরা।
 
