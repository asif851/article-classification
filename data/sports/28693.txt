
বাংলাদেশের স্পিন-বিষের প্রতিষেধক যেন খুঁজেই পাচ্ছে না ওয়েস্ট ইন্ডিজ। আগের ম্যাচে জুবায়েরের হ্যাটট্রিকের পর এবার মেহেদি হাসানের ঘূর্ণিঝড়ের সামনে পড়ে তছনছ ক্যারিবীয়রা। বাংলাদেশ অনূর্ধ্ব ১৯ দল তুলে নিল টানা তৃতীয় জয়। সাত ম্যাচের ওয়ানডে সিরিজে এগিয়ে গেল ৩-১-এ। বাকি তিন ম্যাচের আর একটি জিতলেই ওয়েস্ট ইন্ডিজ থেকে সিরিজ জয়ের স্বাদ নিয়ে ফিরতে পারবেন বাংলাদেশের যুবারা।অধিনায়ক মেহেদি ১০ ওভারে মাত্র ১৭ রান দিয়ে ৫ উইকেট নিয়েছেন। জুবায়ের এই ম্যাচেও নিয়েছেন তিন উইকেট। ব্যাট হাতে ৬০ রান করে জয়ে বড় ভূমিকা রেখেছেন নাজমুল হোসেন।কাল গায়ানায় টসে জিতে ব্যাট করার সিদ্ধান্ত নিয়েছিল ওয়েস্ট ইন্ডিজ অনূর্ধ্ব-১৯ দল। সেই সিদ্ধান্ত যে কত বড় ভুল ছিল, সেটা নিয়মিত বিরতিতেই টের পেয়েছে স্বাগতিকেরা। ৫১ রানেই তারা হারিয়ে ফেলেছিল সাত উইকেট। এর পাঁচটিই তুলে নেন মেহেদি। এর মধ্যে তিন ব্যাটসম্যানকে করেন সরাসরি বোল্ড।অষ্টম উইকেটে ৬৪ রানের জুটিটা না হলে বড় লজ্জাতেই পড়তে হতো স্বাগতিকদের। শেষে জুবায়ের এসে লেজ ছেঁটে দেওয়াতেই ৪৬.৩ ওভারে ১৪৩ রানে অলআউট হয় ওয়েস্ট ইন্ডিজ যুবদল। ৫.৩ ওভারে ২৫ রান দিয়ে ৩ উইকেট নিয়েছেন জুবায়ের। অন্য দুটো উইকেট রিফাত প্রধানের।লক্ষ্যটা খুব বড় ছিল না। কিন্তু ৪ রানের মধ্যে দুই ওপেনারকে হারিয়ে ঝামেলায় পড়ে যায় বাংলাদেশ। চাপটা আরও বাড়ে ২৯ রানের মাথায় তৃতীয় এবং ৭১ রানে চতুর্থ উইকেট হারিয়ে ফেলায়। অধিনায়ককে সঙ্গে নিয়ে নাজমুল পঞ্চম উইকেটে ৬৯ রানের জুটি গড়েন। ৪ উইকেটে ১৪০, জয় থেকে মাত্র ৪ রান দূরত্বে—এই সময় পর পর দুই উইকেট হারিয়ে ফেলে বাংলাদেশ। রামলাল লুইস হ্যাটট্রিকের সামনে দাঁড়ান। সেই হ্যাটট্রিক হতে দেয়নি বাংলাদেশ। শেষ পর্যন্ত জেতে ৪ উইকেটে।বল হাতে ৫ উইকেটের পর গুরুত্বপূর্ণ সময়ে ২৭ রান করে ম্যাচসেরা হয়েছেন মেহেদি। একেই বলে সামনে থেকে নেতৃত্ব দেওয়া!
সংক্ষিপ্ত স্কোর: ওয়েস্ট ইন্ডিজ অনূর্ধ্ব-১৯: ৪৬.৩ ওভারে ১৪৩/১০ (মাইন্ডলি ৩৮, মতি কানহাই ৩৮, সলোজানো ২১; মেহেদি ৫/১৭, জুবায়ের ৩/২৫, রিফাত ২/১৯)।বাংলাদেশ অনূর্ধ্ব-১৯: ৩৯.৪ ওভারে ১৪৪/৬ (নাজমুল ৬০, মেহেদি ২৭, মোসাদ্দেক ২২, জসিমুদ্দিন ১৬)ফল: বাংলাদেশ অনূর্ধ্ব ১৯ ৪ উইকেটে জয়ীম্যাচসেরা: মেহেদি হাসান
 
