
টি-টোয়েন্টিতে অতিরিক্ত মনোযোগ নিয়ে অনেক কথা ক্রিকেট মহলে। টি-টোয়েন্টিতে রূপান্তরিত এশিয়া কাপ ও টি-টোয়েন্টি বিশ্বকাপের জন্যই জিম্বাবুয়ের বিপক্ষে টেস্ট ম্যাচের বদলে শুধুই টি-টোয়েন্টি খেলার সিদ্ধান্ত বিসিবির। অন্য দেশগুলো যেখানে টেস্ট-ওয়ানডে সবই খেলছে। ব্যাপারটা ঠিক হয়েছে কি না, এই বিতর্কের মধ্যেই অধিনায়ক মাশরাফির সরল স্বীকারোক্তি, ‘টি-টোয়েন্টি ক্রিকেটে তো আমরা এমন কিছু করতে পারিনি। আফগানিস্তানেরও পেছনে বাংলাদেশের অবস্থান।’ক্রিকেটের সংক্ষিপ্ততম এই ফরম্যাট বাংলাদেশের চিরকালীন দুর্বলতার জায়গা—এটা র‍্যাঙ্কিং দেখলেই বোঝা যায়। আজ খুলনায় শেখ আবু নাসের স্টেডিয়ামে সংবাদ সম্মেলনে এসে মাশরাফি সেই সত্যিটাই স্বীকার করলেন। তবে একই সঙ্গে টি-টোয়েন্টি ক্রিকেটে অতিরিক্ত মনোযোগটা যে পরিস্থিতির কারণেই দিতে হচ্ছে, বললেন সেটিও, ‘বিশ্বকাপকে সামনে রেখে টি-টোয়েন্টিতে গুরুত্ব দেওয়া হচ্ছে, এটা কেবল বাংলাদেশই নয়, অনেক দেশই দিচ্ছে। আমাদের কিছু করার নেই।’টি-টোয়েন্টিতে গুরুত্ব বেশি থাকলেও ক্রিকেট উন্নতিতে টেস্ট ম্যাচের যে বিকল্প নেই সেটা মানেন মাশরাফিও, ‘আমি অবশ্যই বলব টেস্ট ম্যাচই আসল। ক্রিকেটের উন্নতি করতে হলে টেস্ট ম্যাচের বিকল্প নেই।’টেস্ট, ওয়ানডে, টি-টোয়েন্টি তিন ফরম্যাটেই একই সঙ্গে মনোযোগ দেওয়াটা জরুরি হলেও সময়সূচিকে একটা বড় সমস্যা মনে করেন মাশরাফি, ‘আমরা জানি না সামনের ছয় মাস আমাদের কার সঙ্গে খেলা আছে। আমাদের এটা জানতে হবে। অস্ট্রেলিয়া-নিউজিল্যান্ড যে টেস্ট সিরিজ খেলছে, তা পাঁচ বছর আগেই ঠিক করা আছে। এটা একটা বড় ব্যাপার।’

