
নতুন মৌসুমে নতুন চমক নিয়ে হাজির মহেন্দ্র সিং ধোনি। নেইমার-বালোতেল্লির মোহিকান স্টাইলের চুলে মোহিত হলেন এবার ভারত অধিনায়কও! পরশু চ্যাম্পিয়নস লিগে চেন্নাই সুপার কিংসের ম্যাচে দেখা গেল এই স্টাইল আইকনের নতুন স্টাইল। চুল নিয়ে নানা সময়ই পরীক্ষা-নিরীক্ষা করে গেছেন ধোনি। আন্তর্জাতিক ক্যারিয়ারের শুরুতে ছিল লম্বা চুল। সেই চুলে পাগল করেছিলেন নারীকূলকে, প্রশংসা করেছিলেন সেই সময়ের পাকিস্তান প্রেসিডেন্ট পারভেজ মোশাররফও। অধিনায়ক হওয়ার পর অবশ্য চুল কেটে ছোট করে একদম ‘ভদ্রছেলে’টি হয়ে গিয়েছিলেন। একবার প্রায় ন্যাড়াও হয়ে গিয়েছিলেন। এবারের চুলের স্টাইল নিয়েও যথারীতি হইচই, সামাজিক যোগাযোগমাধ্যমগুলোয় তোলপাড়। চলছে ভালো লাগা-মন্দ লাগার ঝড়। তবে নতুন স্টাইলে ‘ক্যাপ্টেন কুলকে লাগছে ড্যাশিং’—এই মতের পাল্লাটাই মনে হচ্ছে ভারী! ওয়েবসাইট।
