
চোটের জন্য গ্রুপ পর্বে প্রথম একাদশে খেলেননি। লিওনেল মেসিকে আর্জেন্টিনার কতটা দরকার, সেটা বোঝা গেছে কোয়ার্টার ফাইনালেই। দুটি গোল করিয়েছেন, নিজে করেছেন আরেকটি গোল। স্বাভাবিকভাবেই কাল আর্জেন্টিনার সঙ্গে সেমিফাইনালে লিওনেল মেসিকে নিয়ে আলাদা করে ছক কষতে হবে যুক্তরাষ্ট্র কোচ ইয়ুর্গেন ক্লিন্সমানকে। আর সেটা আর্জেন্টিনা কোচ জেরার্ডো মার্টিনোও মেনে নিয়েছেন।মেসিকে আটকানোর জন্য যুক্তরাষ্ট্র যে সম্ভাব্য সবকিছুই করবে, মার্টিনো সেটি জানেন। তবে এও বলে দিলেন, মেসিকে আটকানোর বৈধ-অবৈধ সব রকম চেষ্টা তো অতীতেও ব্যর্থ হয়েছে, ‘মেসিকে নিয়ে ছক কষা তো আমাদের জন্য নতুন কিছু নয়। কিছু দল তাকে আলাদা করে মার্ক করে। আবার কেউ তাকে শারীরিকভাবে রোখার চেষ্টা করে। বিশ্বের সেরা খেলোয়াড়কে যেকোনো কোচই অকার্যকর করে রাখতে চাইবে। কিন্তু সেটা করতে পারবে কি না, সেটা আলাদা ব্যাপার।’
আর্জেন্টিনা মানে তো শুধু মেসি নয়। আবার যুক্তরাষ্ট্র নিয়েও তো ভাবতে হচ্ছে মার্টিনোকে। আর্জেন্টিনা কোচ স্বাগতিকদের মোটেই হালকাভাবে নিচ্ছেন না। কোয়ার্টার ফাইনালে প্রথমার্ধে দারুণ খেলেছিল যুক্তরাষ্ট্র, ক্লিন্ট ডেম্পসির গোলে এগিয়েও গিয়েছিল। মার্টিনো তাই সতর্ক করে দিলেন, ‘ইকুয়েডের সঙ্গে যুক্তরাষ্ট্র প্রথমার্ধে যেমন খেলেছে, সেটা নিয়েই বরং আমি বেশি উদ্বিগ্ন। বরং দ্বিতীয়ার্ধে ওরা যে রকম খেলেছে, সে রকম একটা ম্যাচ হলেই আমাদের জন্য ভালো হবে।’যুক্তরাষ্ট্র আরেকটি সুবিধাও পাচ্ছে। আর্জেন্টিনার চেয়ে দুই দিন বাড়তি বিশ্রাম। আবার মেসিদের ভ্রমণও করতে হচ্ছে বেশি। মার্টিনো অবশ্য দাবি করলেন, দলের কেউ খুব একটা ক্লান্ত নন। এখন বাকি কাজটা মেসিদের মাঠেই করতে হবে।
