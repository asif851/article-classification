
ঝাঁকড়া চুল নিয়ে ছুটে আসছেন এক বোলার। বলটা যখন ছাড়ছেন ব্যাটসম্যান দ্বিধায় পড়ে গেলেন। আরে, বল কোথায়! ইয়র্কার লেংথের বল সামলাতে হিমশিম খেয়ে আউটই হয়ে গেলেন ব্যাটসম্যান। লাসিথ মালিঙ্গার বোলিং মানেই এমন চেনা দৃশ্য। কিন্তু আর হয়তো খুব বেশি দিন দেখা যাবে না এমন বোলিং। গতকাল মিরপুরে ম্যাচ পরবর্তী সংবাদ সম্মেলনে সে ইঙ্গিতই দিলেন এই পেসার।আরব আমিরাতের বিপক্ষে এশিয়া কাপে নিজেদের প্রথম ম্যাচে শ্রীলঙ্কার জয়ের নায়ক ছিলেন মালিঙ্গা। চার উইকেট নিয়ে দলকে এনে দিয়েছেন ১৪ রানের কষ্টার্জিত জয়। তাঁর বোলিং দেখে মনেই হয়নি মাত্রই চোট থেকে উঠে এসেছেন। কিন্তু ম্যাচ শেষে বোঝা গেল পুরোপুরি সুস্থ এখনো হতে পারেননি লঙ্কান টি টোয়েন্টি অধিনায়ক, ‘আমি এখনো ৬০-৭০ ভাগ ফিট। ব্যথানাশক ওষুধ খেয়ে মাঠে নামতে হচ্ছে আমাকে। গত দুই মাস বোলিং করিনি। কিন্তু এটা বিশ্রাম নেওয়ার সময় নয়। দলের সবচেয়ে অভিজ্ঞ বোলার আমি। ক্যারিয়ারের শেষ দিকে এসে যদি দলের জন্য কিছু করতে পারি, আমি তাই করব।’তার মানে অবসরের সিদ্ধান্ত নিতে যাচ্ছেন মালিঙ্গা? এমন প্রশ্ন উঠতেই প্রথমে ছোট করে উত্তর দিলেন, ‘হয়তো’। তারপরই বললেন বিস্তারিত, ‘১২ বছর ধরে জাতীয় দলে খেলছি। এখন আমার বয়স ৩২। যদি নতুন করে চোট পাই তাহলে আরও এক-দেড় বছর বসে থাকতে হবে। এর চেয়ে অবসর নিয়ে নেওয়া ভালো। দেশের জন্য যদি খেলা চালিয়ে যেতে হয়, তাহলে চোট থেকে পুরোপুরি মুক্তি আমার কখনোই মিলবে না। আমি জানি না আর কত দিন খেলতে পারব, কত বছর নাকি কত মাস? যত দিন খেলতে পারি, দেশের হয়ে সেরাটাই দিতে চাই আমি।’মালিঙ্গার চোখ টি-টোয়েন্টি বিশ্বকাপে। কে জানে এই বিশ্বকাপ জিতেই হয়তো পূর্বসূরি মাহেলা জয়াবর্ধনে ও কুমার সাঙ্গাকারার পথেই হাঁটার হওয়ার ইচ্ছা তাঁর। ক্রিকইনফো

