
অভিষেকেই চমকে দিয়েছিলেন। পেস আর সুইংয়ে। শহীদ আফ্রিদিকে দিয়ে আন্তর্জাতিক ক্রিকেটে উইকেটের খাতা খোলা সেই মুস্তাফিজুর রহমানকে ডাকা হলো ওয়ানডে দলেও। পাকিস্তানের বিপক্ষে একমাত্র টি-টোয়েন্টিতে চমকে দেওয়ার পুরস্কার পেলেন ১৯ বছর বয়সী এই পেসার। প্রথমবারের মতো ওয়ানডে দলে ডাক পেলেন এই বাঁ হাতি পেসার।মাশরাফিকে অধিনায়ক করে ভারতের বিপক্ষে আসন্ন তিন ম্যাচের ওয়ানডে সিরিজকে সামনে রেখে ১৪ সদস্যের বাংলাদেশ দল ঘোষণা করেছে বাংলাদেশ ক্রিকেট বোর্ড (বিসিবি)। বিশ্বকাপে হাতে ইনজুরি পাওয়া এনামুল হক ২৩ সদস্যের প্রাথমিক দলে থাকলেও বাদ পড়েছেন ১৪ সদস্যের দল থেকে। তা ছাড়া পাকিস্তানের বিপক্ষে ওয়ানডে দলে থাকা আবুল হাসানও বাদ পড়েছেন। স্কোয়াডে আছেন লিটন দাস আর রনি তালুকদার। দুজনই ঘরোয়া ক্রিকেটে বেশ ভালো খেলছেন। লিটন এরই মধ্যে টেস্টের মাধ্যমে আন্তর্জাতিক ক্রিকেটে পা রাখলেন ফতুল্লায়। কিন্তু ​রনির এখনো আন্তর্জাতিক ক্রিকেটের স্বাদ পাওয়া হয়নি।কে এই নতুন বিস্ময়?স্কোয়াডে সুযোগ পেলেও ওয়ানডে অভিষেকের সুযোগ সম্ভবত সামান্যই মুস্তাফিজেরও। তিন পেসার নিয়ে খেললেও মাশরাফি-রুবেল-তাসকিনকে টপকে একাদশে জায়গা পাওয়া কঠিন। অবশ্য রুবেলের ফিটনেস নিয়ে একটা ধোঁয়াশা আছে।
গত এপ্রিলে টি-টোয়েন্টি অভিষেকে দুর্দান্ত বোলিং করে ৪ ওভারে ২০ রানে ২ উইকেট নিয়েছিলেন। ডট বলই ছিল ১৬টা! একটাও চার খাননি। দুর্দান্ত সুইংয়ে কাবু করেছেন আফ্রিদি আর হাফিজকে। দুজনই তাঁর শিকার। হাফিজ তো একেবারে নিখুঁত ইয়র্কারে এলবিডব্লু।সম্ভাবনার গান শোনাচ্ছেন। আপাতত অভিষেক না হলেও আন্তর্জাতিক ক্রিকেটের আবহের মধ্যে থেকেও নিজেকে একটু গুছিয়ে নেওয়ার সুযোগ অন্তত পাবেন। আর অভিষেক হয়ে গেলে তো কথাই নেই।বাংলাদেশ দল: মাশরাফি বিন মুর্তজা (অধিনায়ক), সাকিব আল হাসান, তামিম ইকবাল, আরাফাত সানি, মুমিনুল হক, মুশফিকুর রহিম, নাসির হোসেন, রনি তালুকদার, রুবেল হোসেন, সাব্বির রহমান, সৌম্য সরকার, তাসকিন আহমেদ, লিটন দাস এবং মুস্তাফিজুর রহমান।
