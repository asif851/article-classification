
কত ভয় আর্জেন্টাইনদের। বিশ্বকাপ বাছাইপর্বে দল আছে খাদের কিনারায়। তাতে মরার ওপর খাঁড়ার ঘা হয়ে এল লিওনেল মেসির নিষেধাজ্ঞা। আর্জেন্টিনা পারবে বিশ্বকাপে যেতে? মেসির নিষেধাজ্ঞাটাই বা কমার কোনো সম্ভাবনা আছে? আর্জেন্টিনার বিশ্বকাপে যাওয়ার সম্ভাবনা যে সেটির ওপরই অনেকটা নির্ভর করছে। মেসি নিজেও কী এসব নিয়ে উদ্বিগ্ন নন?
তবে আর্জেন্টিনা ফুটবল অ্যাসোসিয়েশনের (এএফএ) নবনির্বাচিত সভাপতি ক্লদিও তাপিয়ার কথা শুনলে ভাবনাটা কমবে বার্সেলোনা ফরোয়ার্ডের। গতকালই নির্বাচনে জয়ী হয়ে এএফএ সভাপতির চেয়ারে বসেছেন। বসেই তাঁর প্রথম ‘দায়িত্ব’টা পালন করে ফেললেন তাপিয়া, কথা বলেছেন মেসির নিষেধাজ্ঞার ব্যাপারে এএফএর করণীয় নিয়ে। তাতে মেসিকে অভয়ই দিচ্ছেন তাপিয়া, সোজা বলে দিয়েছেন, ‘মেসির ভয় পাওয়ার কিছু নেই।’আর্জেন্টিনার ফুটবলে একের পর এক ঘটনা-দুর্ঘটনা ঘটছেই। মঙ্গলবার বিশ্বকাপ বাছাইপর্বে বলিভিয়ার মাটিতে ম্যাচ ছিল আর্জেন্টিনার। ম্যাচের ঘণ্টা ছয়েক আগেই হঠাৎ আসে দুঃসংবাদ, চার ম্যাচ নিষিদ্ধ মেসি! চিলির বিপক্ষে ম্যাচে সহকারী রেফারিকে গালি দেওয়ায় চার ম্যাচ নিষিদ্ধ করা হয়েছে আর্জেন্টিনা অধিনায়ককে, যেটির শুরু হয়েছে বলিভিয়া ম্যাচ থেকেই। তা মেসিহীন আর্জেন্টিনা প্রথম ‘অ্যাসাইনমেন্টে’ই ব্যর্থ, হেরে গেছে বলিভিয়ার কাছে। যে হার তাদের ঠেলে দিয়েছে পয়েন্ট তালিকার পাঁচে (দক্ষিণ আমেরিকা থেকে চারটি দল সরাসরি যায় বিশ্বকাপে, পঞ্চম দল খেলে প্লে-অফ)। মেসির নিষেধাজ্ঞা, দলের বাজে অবস্থা...এসবের মধ্যেই গতকাল হয়ে গেল এএফএ নির্বাচনও। দুর্নীতি ও অব্যবস্থাপনার কারণে গত বছরের জুলাই থেকে আর্জেন্টিনা ফুটবলের দায়িত্বটা ছিল ফিফা প্রেরিত একটি ‘রেগুলারাইজেশন কমিশন’-এর হাতে। গতকাল নির্বাচনের পর এএফএ পেল নতুন সভাপতি, ক্লদিও তাপিয়া। আর্জেন্টিনার তৃতীয় বিভাগের ক্লাব বারাকাস সেন্ট্রালের সভাপতি তাপিয়া ভোটে একমাত্র প্রার্থী ছিলেন। তবু নিয়ম ছিল, ভোটারদের অর্ধেকের বেশি তাঁকে ভোট দিলেই কেবল নির্বাচিত হতে পারবেন। তাতে ৪৩ ভোটের মধ্যে ৪০টিই পেলেন তাপিয়া। নির্বাচিত হয়েই প্রথমে মেসির নিষেধাজ্ঞা নিয়ে কথা বলতে হলো তাপিয়াকে। মেসি নিজে এরই মধ্যে দাবি করেছেন, চিলি ম্যাচে রেফারিকে তিনি গালি দেননি, বরং বাতাসে গালি ছুড়েছেন। পরে তাপিয়াও জানালেন, মেসির নিষেধাজ্ঞার বিরুদ্ধে আপিলের প্রস্তুতি নিচ্ছে এএফএ, ‘মেসির নিষেধাজ্ঞার ব্যাপারে আমাদের কৌশলটা হবে ফিফার সঙ্গে সম্পর্কটা ঠিক রেখেই নিষেধাজ্ঞা কমানোর চেষ্টা করা এবং এ কাজে সেরা কয়েকজন আইনজীবীকে নিয়ে গঠিত একটি দলও কাজ করছে।’এদিকে, আর্জেন্টিনা কোচ হিসেবে এদগার্দো বাউজার ভবিষ্যৎ নিয়েও শুরু হয়েছে গুঞ্জন। জোর বাতাস পাচ্ছে তাঁর বরখাস্ত হওয়ার গুজবও। কাল সংবাদ সম্মেলনে তাপিয়ার কথাগুলোও গুঞ্জনে জোর বাতাস লাগার একটা কারণ, ‘দলের ভালোর জন্য যা দরকার সেটিই করব। দলের সব পক্ষকে ঘিরে যতগুলো চুক্তি আছে, সব কটি নিয়েই পুঙ্খানুপুঙ্খ বিশ্লেষণ করব আমরা।’ ইএসপিএন, এএফএডটকম।
