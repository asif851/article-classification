
দুদিন আগেই জানা গেল, বাংলাদেশের বিপক্ষে টেস্ট সিরিজ দিয়ে আন্তর্জাতিক ক্রিকেটে ফিরতে পারেন ডেল স্টেইন। কিন্তু দক্ষিণ আফ্রিকার ফাস্ট বোলারের সেই আশা আপাতত হয়তো পূরণ হচ্ছে না। এখনই বড় দৈর্ঘ্যের ক্রিকেটে ফিরবেন কি না, তা নিয়ে স্টেইন নিজেই যে দ্বিধায়। ‘‌না’-এর দিকেই বেশি ঝুঁকে আছে পাল্লাটা।
গত নভেম্বরে অস্ট্রেলিয়ার বিপক্ষে সিরিজে কাঁধের হাড় ভেঙে ফেলার পর থেকে সব ধরনের ক্রিকেটের বাইরে স্টেইন। তাঁর লক্ষ্য ছিল বাংলাদেশের বিপক্ষে টেস্ট সিরিজ দিয়ে ফেরার। কিন্তু ফিরতে হলে আগে নিজেকে ফিট প্রমাণ করতে হবে। সেই লক্ষ্যে খেলতে চেয়েছিলেন ঘরোয়া ক্রিকেটে টাইটানসের হয়ে প্রথম শ্রেণির ক্রিকেট খেলার। ম্যাচটি শুরু হওয়ার কথা আগামী মঙ্গলবার।তবে স্টেইন সিদ্ধান্ত বদলেছেন। প্রায় ১০ মাস মাঠের বাইরে থাকায় হুট করে বড় দৈর্ঘ্যের ম্যাচে খেলতে চাচ্ছেন না প্রোটিয়া ফাস্ট বোলার, ‘এখনই আমার না খেলার সিদ্ধান্ত। বোলিং ভালোই করছি। তবে চার দিনের ম্যাচ বা টেস্টে বোলিং করার মতো এত পরিশ্রম এখনো করিনি। তাই সিদ্ধান্ত নিয়েছি এখনই না খেলার।’স্টেইনের কথায় বোঝা যাচ্ছে, ২৮ সেপ্টেম্বর থেকে শুরু বাংলাদেশের বিপক্ষে টেস্ট সিরিজে তাঁর থাকার সম্ভাবনা নেই। যেহেতু বড় পরিসরের ক্রিকেট খেলছেন না, স্টেইনের লক্ষ্য দ্রুত সীমিত ওভারের ক্রিকেটে ফেরা, ‘চার দিনের ম্যাচ খেললে হয়তো টেস্ট দলে সুযোগ পাওয়া যেত। তবে আবার চোট পেয়ে আমি দল আর নিজেকে ঝামেলায় ফেলতে চাই না। আবার ক্রিকেটে ফিরতে সংক্ষিপ্ততর সংস্করণের কিছু ম্যাচই আমার জন্য ভালো।’ক্যারিয়ারটা দীর্ঘ করতেই স্টেইন আপাতত এড়িয়ে চলছেন বড় দৈর্ঘ্যের ক্রিকেট, ‘আমি আরও কিছু বছর খেলতে চাই। আত্মবিশ্বাস আছে সেটা পারবও। এই মুহূর্তে বড় পরিসরের ক্রিকেট আমার জন্য বেশি হয়ে যায়। তাই সাদা বলের অপেক্ষায় থাকতে হচ্ছে।’মঙ্গলবার শুরু হতে যাওয়া এই লিগের প্রথম রাউন্ডের ম্যাচগুলো শেষ হবে ২২ সেপ্টেম্বর। ওই দিনই বাংলাদেশের বিপক্ষে সিরিজের দল ঘোষণা করবে ক্রিকেট দক্ষিণ আফ্রিকা (সিএসএ)। স্টেইন যেহেতু এখনই টেস্টে ফিরতে চাইছেন না, গত জুনে ইংল্যান্ডে খেলা তিন প্রোটিয়া পেসার মরনে মরকেল, কাগিসো রাবাদা ও ভারনন ফিলান্ডারের ওপর হয়তো আস্থা রাখতে পারেন সিএসএর নির্বাচকেরা। স্বাগতিক বলেই দল ঘোষণার জন্য পর্যাপ্ত সময় পাচ্ছে তারা। বাংলাদেশ ১৬ সেপ্টেম্বর উড়ে যাবে দক্ষিণ আফ্রিকা। ক্রিকইনফো।
