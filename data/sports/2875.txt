
মিরপুর শেরেবাংলা স্টেডিয়ামে এসে দুজন অস্ট্রেলিয়ান খুঁজে পেল ক্রিকেট অস্ট্রেলিয়ার (সিএ) প্রতিনিধিদল। একাডেমি মাঠে গিয়ে দেখা হয়ে গেল এইচপির কোচ সাইমন হেলমটের সঙ্গে। জিমনেসিয়ামে গিয়ে পেলেন বাংলাদেশ অনূর্ধ্ব-১৯ দলের কোচ ক্রেইগ রাইটকে।
অন্য সময় হলে এই দুজনের কাছ থেকে নিশ্চয় বাংলাদেশ সম্পর্কে অনেক কিছু জানতে চাইত সিএর দুর্নীতি দমন ও নিরাপত্তা বিভাগের প্রধান শন ক্যারলের নেতৃত্বাধীন পাঁচ সদস্যের দলটি। কিন্তু বর্তমান পরিস্থিতি যা, তাতে উল্টো হেলমট আর রাইটই হয়তো ক্যারলদের কাছে জানতে চেয়েছেন—খেলোয়াড়দের সঙ্গে সিএর ঝামেলা মিটবে তো!
তিন দিনের সফরে বাংলাদেশে এসে কাল প্রথম দিনেই পুলিশের শীর্ষ কর্মকর্তাদের সঙ্গে বৈঠক করেছে প্রতিনিধিদল। পুলিশ হেডকোয়ার্টারে বৈঠক শেষে পুলিশের আইজি এ কে এম শহীদুল হক বলেছেন, ‘আমরা তাদের সর্বোচ্চ পর্যায়ের নিরাপত্তা দেব এবং তারা আমাদের নিরাপত্তা পরিকল্পনায় সন্তুষ্ট। আশা করি, নির্ধারিত সূচি অনুযায়ী সফরটি হবে।’
এর আগে নিরাপত্তার কারণে অস্ট্রেলিয়া বাংলাদেশ সফর বাতিল করলেও এবারের অনিশ্চয়তা নিরাপত্তা নিয়ে নয়। অনিশ্চয়তা বেতন-ভাতা নিয়ে অস্ট্রেলিয়ান ক্রিকেটারদের সঙ্গে বোর্ডের বিরোধের কারণে। তবে এর মধ্যেও সিএর প্রতিনিধিদলের বাংলাদেশে আসাটাকে ইতিবাচক দৃষ্টিকোণ থেকে দেখছেন বিসিবির প্রধান নির্বাহী কর্মকর্তা নিজাম উদ্দিন চৌধুরী, ‘তাদের আসাটা অবশ্যই ইতিবাচক। সিরিজের ব্যাপারে আমরা আশাবাদী।’
মিরপুর শেরেবাংলা স্টেডিয়ামে জিমনেসিয়াম, একাডেমি ভবন ও মাঠ এবং ইনডোর ঘুরে দেখেছেন প্রতিনিধিদলের সদস্যরা। কথা বলেছেন বিসিবির সংশ্লিষ্ট কর্মকর্তাদের সঙ্গে।
কাল প্রতিনিধিদল দেখতে গিয়েছিল ফতুল্লা স্টেডিয়ামও। বেশ কিছুদিন ধরে ফতুল্লা স্টেডিয়াম জলমগ্ন থাকলেও বিসিবির গ্রাউন্ডস ম্যানেজার সৈয়দ আবদুল বাতেন জানিয়েছেন, অস্ট্রেলিয়া সিরিজ খেলতে আসার পর আরও একবার তারা ফতুল্লা স্টেডিয়াম পরিদর্শন করবে। এরপরই সিদ্ধান্ত হবে তিন দিনের অনুশীলন ম্যাচটি সেখানে হবে নাকি বিকেএসপিতে সরিয়ে নেওয়া হবে। আজ চট্টগ্রামের জহুর আহমেদ চৌধুরী স্টেডিয়াম পরিদর্শন করে আগামীকাল প্রতিনিধিদল দেশে ফিরে যাবে।
 
