
এখনো আনুষ্ঠানিক ঘোষণা আসেনি। তবে বড় একটি সুখবর পেল বাংলাদেশ দল। ওয়ানডে র‍্যাঙ্কিংয়ে সাত থেকে উঠে গেছে পাঁচে। বছরের একটা পর্যায়ে র‍্যাঙ্কিংয়ের হালনাগাদ করে আইসিসি। এর মধ্যে কোনো ম্যাচ না খেললেও এই হালনাগাদের ফলেই বাংলাদেশের রেটিং পয়েন্ট ৯৭ থেকে বেড়ে হয়েছে ১০১। এর ফলেই র‍্যাঙ্কিংয়ে বাংলাদেশ এগিয়ে গেল দুই ধাপ।১২৮ রেটিং পয়ে​ন্ট নিয়ে শীর্ষে আছে অস্ট্রেলিয়া। এরপর আছে যথাক্রমে নিউজিল্যান্ড (১১৭ রেটিং), ভারত (১১৫), দক্ষিণ আফ্রিকা (১১৪)।এখনো এই নতুন র‍্যাঙ্কিং আইসিসি প্রকাশ করেনি। তবে আইসিসির সভা থেকে ফিরে বিসিবি সভাপতি নাজমুল হাসান নিশ্চিত করেছেন এ খবর। হালনাগাদ করার সময় গত এক বছরের সব কটি ম্যাচের শতভাগ পয়েন্ট এবং এর আগের দুই বছরের ম্যাচগুলোর ৫০ শতাংশ পয়েন্ট যুক্ত করা হয়। ২০১৪ সালের নভেম্বর থেকে বাংলাদেশ ওয়ানডেতে ভালো খেলছে। এর আগে অবস্থা শোচনীয়ই ছিল।হালনাগাদের সময়কালটা তো বটেই, সাম্প্রতিক সময়ে ওয়ানডেতে বাংলাদেশের দুর্দান্ত সাফল্যের ছাপ থাকল র‍্যাঙ্কিংয়ে। পাঁচে উঠে যাওয়া বাংলাদেশের জন্য অবশ্যই বড় সুখবর। ২০১৭ সালের ৩০ সেপ্টেম্বর র‍্যাঙ্কিংয়ের  সবার উপরে থাকা আট দল সরাসরি খেলবে ২০১৯ বিশ্বকাপ।
আরও পড়ুন: 
র‍্যাঙ্কিং ৫ না ৭?
