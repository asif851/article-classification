
যুব এশিয়া কাপে কাল মালয়েশিয়াকে ২৬২ রানের বিশাল ব্যবধানে হারিয়েছে বাংলাদেশ অনূর্ধ্ব-১৯ দল। কুয়ালালামপুরে আজ বাংলাদেশ যুবাদের কাছে পাত্তা পায়নি ভারত অনূর্ধ্ব-১৯ দলও। ডাকওয়ার্থ লুইস পদ্ধতিতে ম্যাচটা বাংলাদেশ জিতেছে ৮ উইকেটে। এই হারে টুর্নামেন্ট থেকে বিদায় ঘণ্টা বেজেছে ভারতের। আর গ্রুপ চ্যাম্পিয়ন হয়ে সেমিফাইনালে ওঠে গেছে বাংলাদেশ।
বৃষ্টি-বাধায় ৩২ ওভারে নেমে আসা ম্যাচে বাংলাদেশকে ১৮৮ রানের লক্ষ্য দেয় ভারত। ওপেনিং জুটিতে ৮২ রান যোগ করে জয়ের পথে দলকে অনেকটা এগিয়ে নেন পিনাক ঘোষ-নাঈম শেখ। মন্দ্বীপ সিংয়ের জোড়া ধাক্কায় ২৬ রানের মধ্যে ২ উইকেট হারালেও পিনাক ও আগের ম্যাচের সেঞ্চুরিয়ান তৌহিদ হৃদয়ের অসাধারণ ব্যাটিং আর কোনো বিপদ ঘটতে দেয়নি। দুজনের অবিচ্ছিন্ন তৃতীয় উইকেট জুটি ৮৩ রান যোগ করে ২৪ বল বাকি থাকতেই দলকে এনে দিয়েছে দুর্দান্ত এক জয়। পিনাক ৮১ ও হৃদয় অপরাজিত ছিলেন ৪৮ রানে। এর আগে টস জিতে ভারতকে ব্যাটিং করতে পাঠায় বাংলাদেশ। ৩২ ওভারে ভারতীয় যুবারা ৮ উইকেটে তোলে ১৮৭ রান। ৫.৮৪ রানরেটে স্কোরটা যথেষ্ট চ্যালেঞ্জিংই বলতে হবে। কিন্তু এই চ্যালেঞ্জে উতরে যেতে যে উন্মুখ ছিলেন সাইফরা। গত মাসে দেশের মাঠে আফগানিস্তান-ধাক্কা সামলে বাংলাদেশ অনূর্ধ্ব-১৯ দল যে আবারও ছন্দ ফিরে পাচ্ছে, সেটি বোঝা গেল গ্রুপ পর্বে টানা তিন জয়ে। পরশু প্রথম সেমিফাইনালে বাংলাদেশের প্রতিপক্ষ পাকিস্তান। গত ডিসেম্বরে সর্বশেষ যুব এশিয়া কাপে বাংলাদেশ বিদায় নিয়েছিল সেমিফাইনালে শ্রীলঙ্কার কাছে হেরে। এবার এই ধাপটা পেরোতে পারলে ১৯ নভেম্বর শিরোপার লড়াইয়ে নামতে পারবেন সাইফরা।
