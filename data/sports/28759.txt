
আন্তর্জাতিক টি-টোয়েন্টিতে সবচেয়ে বেশি পঞ্চাশোর্ধ্ব রানের জুটি গড়ার রেকর্ডটা পরশুই নিজেদের করে নিয়েছেন মার্টিন গাপটিল ও কেন উইলিয়ামসন। ২০ ওভারের ক্রিকেটে ১৮ বার জুটি গড়ে ১০ বারই ৫০ ছাড়ানো এই জুটির মোট রান ৯৯৫। আন্তর্জাতিক টি-টোয়েন্টিতে গাপটিল-উইলিয়ামসন জুটির চেয়ে বেশি রান করেছেন শুধু অস্ট্রেলিয়ার ডেভিড ওয়ার্নার ও শেন ওয়াটসন জুটি। ৩৭ বার জুটি বেঁধে ৩১.১৮ গড়ে তাঁদের রান ১১৫৪। গাপটিল-উইলিয়ামসনরা প্রতি জুটিতে গড়ে রান তুলেছেন ৫৮.৫২। কমপক্ষে ১০ বার জুটি বেঁধেছেন এমন ব্যাটসম্যানদের মধ্যে তৃতীয় সর্বোচ্চ গড় গাপটিল-উইলিয়ামসনদের।
