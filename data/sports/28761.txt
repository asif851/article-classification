
ক্রিকেটে আউট হওয়ার পর স্বেচ্ছায় মাঠ ছেড়ে বেরিয়ে আসার পক্ষে-বিপক্ষে কথা চালাচালি হচ্ছে অনেক দিন থেকেই। এবারের অ্যাশেজে বিতর্কটা উসকে দিয়েছেন স্টুয়ার্ট ব্রড। সেটাই যখন ঝিমিয়ে যাওয়ার মুখে ছিল, সেই সময় বিতর্কের ঘুম ভাঙিয়ে দিলেন ড্যারেন লেম্যান।অস্ট্রেলিয়া কোচের অভিযোগ, নিজে আউট জেনেও মাঠের বাইরে না গিয়ে ‘নির্লজ্জ প্রতারণা’ করেছেন ব্রড। অস্ট্রেলিয়ার সমর্থকদের প্রতি লেম্যানের আহ্বান, ফিরতি অ্যাশেজে ইংল্যান্ড যখন অস্ট্রেলিয়া সফরে যাবে, সমর্থকেরা যেন এমন কাজ করে, যাতে চোখ জল দিয়ে দেশে ফিরতে হয় ব্রডকে!ঘটনাটা চলমান অ্যাশেজ সিরিজের প্রথম টেস্টের তৃতীয় দিনের শেষ সেশনের। ৩৭ রানে ব্যাট করছিলেন স্টুয়ার্ট ব্রড। অ্যাশটন অ্যাগারের বল ব্রডের ব্যাট ঘেঁষে বেরিয়ে যাওয়ার পর হাডিনের গ্লাভসে লেগে স্লিপে ক্যাচ হয়। কিন্তু আউট দেননি আম্পায়ার আলিম দার। বিস্মিত অস্ট্রেলিয়া অধিনায়ক মাইকেল ক্লার্ক যে রেফারেল চাইবেন, সেই উপায়ও ছিল না। কারণ ইনিংসে বরাদ্দ দুটি রেফারেল আগেই খরচ করে ফেলেছিলেন। ব্রড বলটা খেলেই শঙ্কাভরা চোখে আম্পায়ারের দিকে তাকিয়ে ছিলেন। কিন্তু আম্পায়ার আউট দেননি দেখে নির্বিকারভাবে ব্যাট চালিয়ে যান। এই নাটকের পর বেলের সঙ্গে দিনটাও পার করে দেন। পরের দিন আউট হন ৬৫ রান করে। ব্রড আউট হওয়ার কিছুক্ষণের মধ্যেই গুটিয়ে যায় ইংল্যান্ড। আলিম দারের ভুল সিদ্ধান্তটির মাশুল অস্ট্রেলিয়া দলকে দিতে হয় ১৪ রানের হার দিয়ে।
সিরিজে ৩-০ তে পিছিয়ে অস্ট্রেলিয়া। সেই ম্যাচটা জিতলে সিরিজের ফলাফল হয়তো অন্যরকম হতেও পারত। অন্তত অস্ট্রেলিয়ার দুঃখ সেটাই। এক মাস পেরিয়ে গেলেও তাই ব্রডের ঘটনাটা মন থেকে তাড়াতে পারছেন না লেম্যান। বরং ক্রিকেটীয় ভদ্রতার মুখোশ ছুড়ে ফেলে এর পাল্টা জবাব দেওয়ার জন্যই এক রকম উসকানি দিলেন তিনি, ‘অবশ্যই আমাদের খেলোয়াড়েরা ঘটনাটি ভোলেনি। আমি নিশ্চিত, ব্রডের নির্লজ্জ প্রতারণার জবাব অস্ট্রেলীয় সমর্থকরা দেবে। আশা করছি, কাঁদতে কাঁদতে দেশে ফিরতে হবে তাঁকে।’
গত সোমবার দেওয়া এক সাক্ষাত্কারে ব্রড স্বীকার করেছেন, ব্যাটে বল লাগার ব্যাপারটা তিনি জানতেন। তবে আম্পায়ার আউট দেননি বলে মাঠের বাইরে যাওয়ার প্রয়োজনবোধ করেননি, ‘ব্যাপারটা সবার কাছে পরিষ্কার ছিল না। তবে আমি জানতাম যে বলে আঘাত করেছি। হাডিনের গ্লাভসের শব্দের কারণে বিশেষ কোনো শব্দও শোনা যায়নি। অন্য প্রান্তে গেলে ইয়ান বেল আমাকে বলল, কী হয়েছে? অ্যাগার নিজেও নিশ্চিত ছিল না।’
‘ওয়াক’ কতটা ক্রিকেটীয় কেতা আর কতটা হতাশা থেকে করা, এ নিয়েও সন্দিহান ব্রড। সূত্র: রয়টার্স।
