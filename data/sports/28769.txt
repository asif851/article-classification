
• মোস্তাফিজুর রহমানকে নিয়ে বেশ আগ্রহ দেখাচ্ছে মুম্বাই ইন্ডিয়ানস • মুম্বাইয়ের ভিডিওতে মোস্তাফিজ বাংলায় নিজের ভালো লাগার কথা জানিয়েছেন • ফেসবুকে মুম্বাই অবশ্য জানিয়েছে, তারা মোস্তাফিজকে হিন্দি শেখাতে চায়
মোস্তাফিজুর রহমানকে নিয়ে ভালোই মেতেছে মুম্বাই ইন্ডিয়ানস। নিজেদের অফিশিয়াল ফেসবুক পেজে আইপিএলের বর্তমান চ্যাম্পিয়নরা নিয়মিতই বাঁহাতি পেসারের খবরাখবর জানিয়ে দিচ্ছে। আজ যেমন মোস্তাফিজকে নিয়ে তাঁরা একটি ভিডিও প্রকাশ করেছে। 
‘দ্য ফিজ এসে গেছে’ শিরোনামে সেখানে ফ্র্যাঞ্চাইজিটি মজা করে লিখেছে, ‘আপনাদের জন্য ভালো খবর আছে।’ এখানে ‘ভালো খবর’ শব্দ দুটি রোমান হরফে (Bhalo Khobor) লেখা হয়েছে। ভিডিওতে দেখা যাচ্ছে, ঢাকা থেকে মোস্তাফিজ মুম্বাইয়ে পৌঁছেছেন, বিমানবন্দরে ‘চেক ইন’ করেছেন। মোস্তাফিজ ইংরেজিতে, ‘ফার্স্ট ইয়ার, নিউ টিম’ বলেই বাংলায় জানিয়ে দিয়েছেন তাঁর ভালো লাগার কথা, ‘অনেক ভালো লাগছে। আশা করি, এই ভালো লাগাটা সামনে আরও এগিয়ে নেবে।’ টিম হোটেলে চেক ইন করে রুমের চাবি বুঝে নেওয়ার পর তাঁর মুখে হাসি, যেন বিদেশ বিভুঁইয়ে নয়, দেশেই আছেন ফিজ! ২০১৬ আইপিএলে সানরাইজার্স হায়দরাবাদের হয়ে দুর্দান্ত খেলছিলেন মোস্তাফিজ। আস্থা অর্জন করেছিলেন টিম ম্যানেজমেন্ট ও অধিনায়ক ডেভিড ওয়ার্নারের। মোস্তাফিজে ওয়ার্নার এতটাই মুগ্ধ হয়েছিলেন, শুধু বাঁহাতি পেসারে জন্য বাংলা শেখার আগ্রহ প্রকাশ করেছিলেন অস্ট্রেলীয় ওপেনার। মোস্তাফিজের জন্য মুম্বাই ইন্ডিয়ানসেরও যে বাংলা ভাষার প্রতি আগ্রহ আছে, সেটি তাদের ভিডিও দেখে বোঝা যাচ্ছে। তবে বিকল্প একটা উপায়ও তারা খুঁজছে, ‘চলুন, বাংলাদেশি তারকাকে একটু হিন্দি শেখাই, শেখাব কি?’চোখ টিপের ইমোজি দেখেই বোঝা যাচ্ছে, কথাটা রসিকতা করেই বলা। মোস্তাফিজ হিন্দি শিখবেন কি না, তিনিই ভালো বলতে পারবেন। তবে তাঁর সঙ্গে টিম ম্যানেজমেন্টের যোগাযোগটা যেন আরও নিবিড় হয় বাংলাদেশ থেকে মুম্বাই ফ্র্যাঞ্চাইজি উড়িয়ে নিয়েছে নাফিস ইকবালকে। এখানে অবশ্য মুম্বাই কোচ মাহেলা জয়াবর্ধনের একটি ভূমিকা আছে। বিপিএলে জয়াবর্ধনে ছিলেন খুলনা টাইটানসের কোচ আর নাফিস ছিলেন দলের ম্যানেজার।নাফিসের মুম্বাইয়ে যোগ দেওয়া নিয়ে খুলনা টাইটানসের টেকনিক্যাল ডিরেক্টর হাবিবুল বাশার বললেন, ‘মাহেলা (জয়াবর্ধনে) নাফিসকে নিয়ে গেছে। বলতে পারেন মোস্তাফিজের ভাষাগত সহায়তা করতেই ওকে নেওয়া। সঙ্গে টিম ম্যানেজিং বিষয়টিও আরও ভালো করে শেখা হবে ওর।’ মুম্বাই ইন্ডিয়ানসের জার্সি পরে এরই মধ্যে নাফিস একটি ছবিও পোস্ট করেছেন ফেসবুকে, ‘কাজ ও অভিজ্ঞতা মাত্রই শুরু।’মোস্তাফিজের কাছে সেরাটা পেতে চেষ্টার কমতি নেই মুম্বাইয়ের। গত আইপিএলে ধূসর স্মৃতিটা এবার রঙিন করার পালা মোস্তাফিজের!
