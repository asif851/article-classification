
ফ্রান্সের লিগ ওয়ানে আজ নিসের বিপক্ষে ম্যাচে খেলতে পারবেন না নেইমার। অলিম্পিক মার্শেইয়ের বিপক্ষে সর্বশেষ ম্যাচে লাল কার্ড দেখার শাস্তি হিসেবে তাঁকে এক ম্যাচের নিষেধাজ্ঞা দেওয়া হয়েছে। নিসের বিপক্ষে আজ নেইমারকে ছাড়াই নামতে হবে পিএসজিকে।
মৌসুমের শুরুতে রেকর্ড ২২২ মিলিয়ন ইউরো বিনিময়ে বার্সেলোনা ছেড়ে পিএসজিতে এসেছেন ব্রাজিলীয় ফরোয়ার্ড নেইমার। পিএসজির জার্সিতে এটাই নেইমারের প্রথম লাল কার্ড। ফ্রান্সে খেলতে এসে এই প্রথমবার লাল কার্ড নিষেধাজ্ঞায় পড়লেন ব্রাজিল অধিনায়ক।
মার্শেইয়ের বিপক্ষে ম্যাচে ৩ মিনিটের মধ্যেই দুটি হলুদ কার্ড দেখে মাঠ ছাড়েন নেইমার। মর্যাদাপূর্ণ ‘লে ক্ল্যাসিক’ ম্যাচে লুকাস ওকাম্পোস ফাউল করেছিলেন নেইমারকে। মেজাজ হারিয়ে নেইমার ধাক্কা দেন তাঁকে। রেফারির সামনে নাটুকেপনায় নেইমারের মাঠ ছাড়া নিশ্চিত করেন ওকাম্পোস। নেইমারকে সামলাতে তাঁদের এই পরিকল্পনার কথা স্বীকার করেছেন তিনি।
শেষ মুহূর্তে এডিনসন কাভানির ফ্রি-কিক নৈপুণ্যে এক পয়েন্ট নিয়ে ম্যাচ শেষ করে প্যারিসের ক্লাবটি। কিন্তু নিসের বিপক্ষে আজকের ম্যাচটি সহজ নাও হতে পারে পিএসজির জন্য। বহুদিন পর ঘুম থেকে জেগেছেন আরেক ইতালীয় ‘দানব’। নিসের ফরোয়ার্ড মারিও বালোতেল্লি আছেন দারুণ ছন্দে। এই মৌসুমের ১১ ম্যাচে ৮টি গোল ও একটি অ্যাসিস্ট আছে ‘ব্যাড বয়’ উপাধি পাওয়া এই সাবেক লিভারপুল, ম্যানচেস্টার সিটি ও এসি মিলান ফরোয়ার্ডের। নেইমারের অনুপস্থিতিতে সাবধানী এক ম্যাচ খেলতে হবে পিএসজিকে। সূত্র: গোল।
আরও পড়ুন
ফাঁদে পা দিয়ে লাল কার্ড দেখেছেন নেইমার! 
