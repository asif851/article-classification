
‘বজ্র আঁটুনি ফসকা গেরো’—এই বাগধারাই মনে করিয়ে দেয় পাকিস্তান সুপার লিগের (পিএসএল) লাহোর ফাইনাল। নিশ্ছিদ্র নিরাপত্তা, ১২ হাজার নিরাপত্তারক্ষীর রণহুংকার, সবকিছুকে বুড়ো আঙুল দেখিয়ে গাদ্দাফি স্টেডিয়ামের ড্রেসিংরুমে সেদিন ঢুকে পড়েছিল এক অচেনা-অজানা ব্যক্তি। নিরাপত্তা হুমকির মুখে লাহোরে পিএসএল ফাইনাল সাফল্যের সঙ্গে আয়োজিত হওয়ার পর এমন খবর বিব্রতকর ব্যাপার হয়েই এসেছে পাকিস্তান ক্রিকেট বোর্ডের জন্য।
লাহোরের ফাইনালের দিন পেশোয়ার জালমির ড্রেসিংরুমে একজন অচেনা তরুণের উপস্থিতি টের পার দলটির ইংলিশ ক্রিকেটার ডেভিড মালান। সেই তরুণ তাঁর কাছে সেলফি তোলার আবদার করেন। অচেনা তরুণকে দেখে কিছুটা ভীত হয়েই মালান নিরাপত্তারক্ষীদের দৃষ্টি আকর্ষণ করেছিলেন। এমন কড়া নিরাপত্তাব্যবস্থার মধ্যেও সেই তরুণ কীভাবে পেশোয়ার জালমির ড্রেসিংরুমে প্রবেশ করল, মালানের অভিযোগ বিব্রতকর অবস্থার মধ্যে ফেলে দিয়েছে পিসিবিকে।
বোর্ড সভাপতি শাহরিয়ার খান ব্যাপারটি তদন্ত করে দেখার প্রতিশ্রুতি দিয়েছেন, ‘ব্যাপারটি খুবই বিব্রতকর ও চিন্তার বিষয়। আমরা কিছুদিন আগে বিষয়টি জেনেছি। আমরা ইতিমধ্যেই বিষয়টি তদন্ত করে দেখার নির্দেশ দিয়েছি।’
তদন্তে যা-ই আসুক, সেটি পাকিস্তান ক্রিকেটের জন্য মোটেও শুভ কিছু বয়ে আনবে না। বিশেষ করে এমন একটা সময়ে, যখন পিসিবি মরিয়া হয়ে আছে নিজেদের দেশে আন্তর্জাতিক ক্রিকেট ফেরাতে। পেশোয়ার জালমির ড্রেসিংরুমে ঢুকে পড়া সেই তরুণ হয়তো সুযোগ বুঝে সেলফি কিংবা অটোগ্রাফেরই খোঁজ করছিল। কিন্তু তার মনে যদি অশুভ কিছু থাকত! এমন কঠোর নিরাপত্তা ব্যবস্থার ক্ষণিকের গলদ বেরিয়ে যাওয়াটাও তো নিরাপত্তা ব্যবস্থাপনার ত্রুটি হিসেবেই ধরে নেওয়া হবে। সূত্র: পিটিআই।
