
ব্রাজিলে ১৬ দিন ধরে চলছে বিশ্বক্রীড়ার সবচেয়ে বড় যজ্ঞ, কিন্তু পুরো সময়টাতে যেন নিরাসক্ত সন্ন্যাসী হয়ে থাকলেন পেলে। অনেক নাটকের পর উদ্বোধনী অনুষ্ঠানে মশাল প্রজ্বালনে এলেন না, এবার শোনা যাচ্ছে সমাপনীতেও সর্বকালের সেরা ফুটবলারের ছোঁয়া পাচ্ছে না রিও অলিম্পিক। আয়োজক কমিটির নির্বাহী প্রযোজক সাংবাদিকদের বলেছেন, ‘সমাপনী অনুষ্ঠানে কোনো কিছুতেই অংশ নিচ্ছেন না পেলে।’ কমিটির মুখপাত্র মারিও আন্দ্রাদা বলেছেন, ‘উদ্বোধনী অনুষ্ঠানের পর থেকে তাঁর সঙ্গে কথা হয়নি আমাদের, তিনিও যোগাযোগ করেননি। তবে তিনি আসতে চাইলে সেটি আমাদের জন্যই সম্মানের ব্যাপার হবে।’ রিওর উদ্বোধনী অনুষ্ঠানেও আসার কথা ছিল পেলের, শোনা যাচ্ছিল মশালও জ্বালাবেন। কিন্তু অসুস্থ বলে আসেননি ব্রাজিলকে তিনটি বিশ্বকাপ জেতানো ফুটবলসম্রাট। মার্কা।
