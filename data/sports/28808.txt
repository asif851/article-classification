
সাসেক্সের প্রস্তুতি ক্যাম্প শেষে আজ আয়ারল্যান্ড উড়ে গেছে বাংলাদেশ। তবে সে যাত্রায় কিছুটা দেরি হয়েছে উড়োজাহাজের কারিগরি ত্রুটির কারণে। 
বাংলাদেশ দলের ফ্লাইট ছিল স্থানীয় সময় সকাল ৭টা ৫০ মিনিটে। কিন্তু সেটি ছেড়েছে সাড়ে নয়টায়। দলের সঙ্গে থাকা বিসিবির ক্রিকেট পরিচালনা ব্যবস্থাপক সাব্বির খান জানিয়েছেন, কারিগরি ত্রুটির কারণে ৭০ মিনিট বসে থাকার পর উড়োজাহাজ থেকে আবার নেমে যেতে হয় গোটা দলকে। তবে সমস্যাটার দ্রুতই সমাধান হয়। দল নিরাপদেই পৌঁছে বেলফাস্টে। স্ত্রীর অসুস্থতার দরুন দেশে আসা মাশরাফি বিন মুর্তজাও আজ সরাসরি দলের সঙ্গে যোগ দিচ্ছেন। তাঁর সঙ্গে আছেন বিসিবির মিডিয়া কমিটির প্রধান জালাল ইউনুসও। আগামী কাল বিশ্রামের পর আয়ারল্যান্ডে বাংলাদেশ অনুশীলন শুরু করবে পরশু থেকে। ১০ মে একটি প্রস্তুতি ম্যাচ খেলে বাংলাদেশ ডাবলিনে সিরিজের প্রথম ম্যাচটা খেলতে নামবে ১২ মে, প্রতিপক্ষ স্বাগতিক আয়ারল্যান্ড। সাসেক্সে প্রস্তুতিটা বেশ ভালোই হয়েছে বাংলাদেশের। দুটি অনুশীলন ম্যাচেই ৩০০-এর ওপরে রান তুলেছেন মুশফিকরা। প্রথম প্রস্তুতি ম্যাচে ডিউক অব নরফোক একাদশের বিপক্ষে বৃষ্টি-বিঘ্নিত ম্যাচে বাংলাদেশ করে ৭ উইকেটে ৩৪৫। হোভের সেন্ট্রাল ক্রিকেট গ্রাউন্ডে দ্বিতীয় প্রস্তুতি ম্যাচে সাসেক্স একাদশের বিপক্ষেও বাংলাদেশ পেয়েছে বড় রান, ৫০ ওভারে করেছে ৯ উইকেটে ৩১৪। প্রতিপক্ষকে ১৮০ রানে অলআউট করে পেয়েছে ১৩৪ রানের বড় জয়। আয়ারল্যান্ডে ত্রিদেশীয় সিরিজে ছন্দটা ধরে রাখাই হবে মাশরাফিদের চ্যালেঞ্জ।
 
