
কী অসাধারণ ব্যাটিংটাই না করলেন মাহমুদউল্লাহ। সাকিব আল হাসানকে সঙ্গে নিয়ে গড়লেন ২২৪ রানের দুরন্ত এক জুটি। ৩৩ রানে ৪ উইকেট পড়ে যাওয়ার পর নিউজিল্যান্ডের বিপক্ষে মুখরক্ষাই যখন চ্যালেঞ্জ, ঠিক তখনই জ্বলে উঠল এই দুই ব্যাটসম্যানের ব্যাট। সাবেক ইংলিশ অধিনায়ক মাইকেল ভন সাকিব-মাহমুদউল্লাহর এই জুটি দেখে মনে করতে পারছেন না, এমন কিছু তিনি আগে দেখেছেন কি না। সেঞ্চুরি পূরণের পর দুজন ভিন্ন দুই অভিব্যক্তি দিলেন। সাকিবেরটা ছিল পেশাদারত্বে মোড়া, কিছুটা ঠান্ডা প্রতিক্রিয়া। তবে মাহমুদউল্লাহ আবেগী হলেন। ব্যাট উঁচিয়ে ড্রেসিং রুমের দিকে তাকিয়ে কী যেন বলছিলেন তিনি। ব্যাপারটা নিয়ে আগ্রহ ও কৌতূহল সীমাহীন।ব্যাটের উল্টোদিকে কিছু একটা দেখাচ্ছিলেন মাহমুদউল্লাহ। পরে নিজেই জানিয়েছেন, ব্যাটে ছিল তাঁর ছয় বছর বয়সী শিশু সন্তানের হস্তাক্ষর। ছেলে নাকি বাবাকে বলে দিয়েছিল ব্যাটটা দিয়ে খেলতে। মাহমুদউল্লাহ সেই ব্যাট দিয়ে অসাধারণ সেঞ্চুরি করে নিজের আবেগ আর ধরে রাখতে পারেননি।২০১৫ বিশ্বকাপে সেঞ্চুরির পর গ্যালারির দিকে ফিরে চুমু ছুড়েছিলেন মাহমুদউল্লাহ। দুই হাতের আঙুল এক করে ‘হৃদয়ে’র আকৃতি বানিয়ে দেখিয়েছিলেন। সে সময় ব্যাপারটি নিয়ে তুমুল আলোড়ন সৃষ্টি হলেও মাহমুদউল্লাহ সেটি নিয়ে তেমন কিছু বলেননি।
