
কয়েক দিন আগে সংক্ষিপ্ত প্রস্তাব দিয়ে গিয়েছিল সেলিব্রেটি ম্যানেজমেন্ট গ্রুপ। বাংলাদেশে ফ্র্যাঞ্চাইজি ফুটবল লিগ করতে কাল তারা বাফুফেকে পূর্ণাঙ্গ পরিকল্পনা পাঠিয়েছে ই-মেইলে। ভারতের মতো ৮ ভেন্যুতে ৮টি দল নিয়ে টুর্নামেন্ট করার কথাই বলেছে কলকাতাভিত্তিক ওই ইভেন্ট ম্যানেজমেন্ট প্রতিষ্ঠানটি। হোম অ্যান্ড অ্যাওয়ে পদ্ধতিতে ৬১টি ম্যাচ আয়োজনের কথা বলা হয়েছে। থাকবে বিদেশি কোচ, নামী-দামি বিশ্বতারকা।৫ জানুয়ারি প্রতিষ্ঠানের কর্মকর্তারা ঢাকায় এসে বাফুফের সঙ্গে আলোচনায় বসবেন। তবে এখন পর্যন্ত টুর্নামেন্টটি আয়োজনের সপক্ষে সিদ্ধান্ত নেয়নি বাফুফে। সব যাচাই-বাছাই করার পর তবেই সিদ্ধান্ত নেওয়া হবে।
