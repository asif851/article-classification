
ফুটবলারদের ৩০ পেরোলেই চারদিকে রব ওঠে—‘বেলা যে পড়ে এল...।’ অথচ কার্সলি আপ্পুর বয়স..., বেশি না, আজ ৪৩ বছর ৩৬১ দিনে পড়লেন মরিশাস ফরোয়ার্ড। এ বয়সেও দিব্যি খেলে যাচ্ছেন। হঠাত্ আপ্পুকে নিয়ে আলোচনা কেন? আপ্পু যে বিরাট রেকর্ডের দোরগোড়ায়। একটি গোল করতে পারলেই হয়ে যাবেন আন্তর্জাতিক ফুটবল ইতিহাসের সবচেয়ে বেশি বয়সী গোল করা ফুটবলার।গেল সপ্তাহে ২০১৫ আফ্রিকা কাপ অব নেশনসের বাছাইপর্বের প্রথম লেগে মৌরতানিয়ার বিপক্ষে ১-০ ব্যবধানে হেরেছে আপ্পুর দল মরিশাস। সে ম্যাচে গোল করতে পারলেই বেশি বয়সে গোল করার রেকর্ডটি নিজের করে নিতে পারতেন। কিন্তু হয়নি। তবে সুযোগ একেবারে হারিয়েও যায়নি। আগামীকাল ঘরের মাঠে ফিরতি লেগে একই দলের বিপক্ষে মাঠে নামবে মরিশাস। যদি এ ম্যাচে গোল করতে পারেন, তবেই দারুণ এ রেকর্ড গড়বেন আপ্পু। অবশ্য এর মধ্যে একটি রেকর্ড তিনি করে ফেলেছেন। ক্যামেরুনের রজার মিলাকে পেছনে ফেলে হয়েছেন সবচেয়ে বেশি বয়সে আন্তর্জাতিক ম্যাচ খেলা আফ্রিকান ফুটবলার।এবার ঘরোয়া লিগে দুর্দান্ত পারফর্ম করছেন আপ্পু। ১৬ বছরের খেলোয়াড়ি জীবনে জাতীয় দলের জার্সিতেও যে একেবারে ব্যর্থ, তা-ও বলা যাবে না। ২৪ ম্যাচে করেছেন ১০ গোল। কালকের ম্যাচের আগে আপ্পু প্রসঙ্গে মরিশাস কোচ আকবর পাটেল বললেন, ‘কার্সলি (আপ্পু) নিয়মিত গোল করে। আমার অনুমান, মৌরতানিয়ার বিপক্ষে সে গোল করে আমাদের কোয়ালিফাই করতে সহযোগিতা করবে।’ এএফপি।
সবচেয়ে বেশি বয়সে গোল করা ফুটবলারদের তালিকা:১. আলেকসান্দার দুরিক (সিঙ্গাপুর), ৪২ বছর ১০৫ দিন, বিপক্ষ: মালয়েশিয়া২. রজার মিলা (ক্যামেরুন), ৪২ বছর ৩৯ দিন, বিপক্ষ: রাশিয়া৩. স্ট্যানলি ম্যাথুস (ইংল্যান্ড), ৪১ বছর ২৪৮ দিন, বিপক্ষ: উত্তর আয়ারল্যান্ড
