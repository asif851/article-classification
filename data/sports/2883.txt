
কাটার দেওয়া যতটা সহজ, সংবাদমাধ্যমের সামনে কথা বলা মোস্তাফিজুর রহমানের জন্য ততটাই কঠিন। সেটা আরও কঠিন হয়ে যায় যখন প্রশ্ন হয় উইকেট নিয়ে। মাঙ্গুয়াং ওভালে আজ সে রকমই এক প্রশ্নের মুখোমুখি পড়ে গেলেন মোস্তাফিজ।
মোস্তাফিজের উত্তরও বরাবরের মতো সংক্ষিপ্ত, ‘উইকেট সেভাবে দেখিনি। পাশ দিয়ে হেঁটে গেছি। যতটুকু দেখেছি মনে হলো গত ম্যাচের উইকেটের চেয়ে এটা অনেক ভালো।’ ব্লুমফন্টেইনের উইকেট পচেফস্ট্রুমের উইকেটের তুলনায় কিছুটা পেস সহায়ক হতে পারে, এমন আলোচনায় নিশ্চয়ই খুশি বাংলাদেশ দলের এই পেসার। মোস্তাফিজ যেন এবার একটু মুখ খুললেন, ‘আমি উইকেট দেখে খুশি হই না। বল অনেক দ্রুত যাবে, তার জন্য যে আমি খুব খুশি হব, ব্যাপারটা এমন নয়। আমি খেললে আমার কাজ হলো, আমি কীভাবে ভালো করব সে চেষ্টা করা। ভালো বল করলে আমার দলের উপকার হবে। সব সময় এ ভাবনাটাই মাথায় থাকে।’
সর্বশেষ অস্ট্রেলিয়া সিরিজের আগে থেকেই বোলিং তূণে কাটারের বাইরে আরও কিছু অস্ত্র যোগ করার চেষ্টা করে আসছেন মোস্তাফিজ। তাঁর আশা, চলতি সিরিজে সেগুলো প্রয়োগের আরও ভালো সুযোগ পাবেন, ‘আমি খেললে আমার সেরাটা দেওয়ার চেষ্টা করব। ভালো বোলিং করলে সব উইকেটই ভালো।’দুই ইনিংস মিলিয়ে মাত্র ৩ উইকেট পেলেও প্রথম টেস্টে পেসারদের মধ্যে মোস্তাফিজের বোলিংই যা একটু গোছানো ছিল। দ্বিতীয় টেস্টে সেটা বাড়তি আত্মবিশ্বাস জোগাবে তাঁকে।
