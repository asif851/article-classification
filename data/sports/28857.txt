
গ্যালাতেসারাইয়ের বিপক্ষে দারুণ এক গোল করেছেন। আর ওই গোলটিই যেন এত দিনে ক্রিস্টিয়ানো রোনালদোর ছায়া থেকে বের করে আনল গ্যারেথ বেলকে। বেলকে নিয়ে শুরু হয়ে গেছে স্প্যানিশ সংবাদ মাধ্যমের স্তুতি। বিপুল পরিমাণ ট্রান্সফার ফিতে টটেনহাম ছেড়ে রিয়ালে আসার পর কেন যেন মনোযোগের একটু বাইরেই ছিলেন এই ওয়েলস তারকা।সান্তিয়াগো বার্নাব্যুর সংস্কৃতিটায় ধাতস্থ হতেই বেলের এত দিন চলে গেছে। ব্যাপারটা সহজ ছিল না। ওয়েলসে জন্ম ও বেড়ে ওঠা। খেলেছেনও ইংলিশ ফুটবলে। বেলের মাদ্রিদে এসে মানিয়ে নিতে হয়েছে অনেক কিছুই। ক্লাবের পরিবেশ, ভাষা—সবকিছুর সঙ্গেই। তবে মানিয়ে নেওয়ার পথ-পরিক্রমায় বেলকে নাকি সবচেয়ে বেশি সহায়তা করেছেন ‘সিআর-৭’ নিজেই। ব্যাপারটি নিয়ে বেল নিজেও দারুণ উচ্ছ্বসিত, ‘মাদ্রিদের আসার পর থেকে রোনালদো আমাকে খুব সহায়তা করছে। মাঠের ভেতরের সহায়তা তো আছেই, মাঠের বাইরের সহায়তাটা ছিল অমূল্য। ও আমাকে মাদ্রিদ শহর চিনিয়েছে। এই শহরের সংস্কৃতির সঙ্গেও নিজেকে মানিয়ে নিতে সাহায্য করেছে।’ রোনালদো নাকি বেলের মূল পরামর্শদাতা, ‘বিভিন্ন বিষয়ে আমি রোনালদোর কাছ থেকে পরামর্শ নিই।’মাদ্রিদে খেলাটা দারুণ উপভোগ করছেন বেল। ইংরেজি সংস্কৃতি থেকে এসেও ভাষার বাধাটা তাঁকে কাবু করতে পারেনি বলেই জানিয়েছেন বেল, ‘এখানে সবাই ইংরেজিটা বেশ কম বোঝে। তবে ক্লাবের সাজঘরের পরিবেশ অন্য রকম। ওখানে অনেকেই ইংরেজিটা বোঝে। ইংরেজিতে কথা বলে।’
বেলের সবচেয়ে বড় স্বস্তিটা হচ্ছে কোচ কার্লো আনচেলত্তির ইংরেজি জানা, ‘কোচ ইংরেজি বেশ ভালোই জানেন, বলেন। তিন এত ভালো ইংরেজি জানেন যে আমার মনেই হয়নি, আমি একটা অ-ইংরেজ পরিবেশে আছি।’
গ্যালাতেসারাইয়ের বিপক্ষে গোল করেই দারুণ একটা উপহার জিতে গেছেন বেল। ক্লাবের অন্যতম স্পন্সর ‘অডি’ তাঁকে দিয়েছে দারুণ একটা গাড়ি। আরএস ৬ আর কিউ ৭ মডেলের দুটি গাড়ির মধ্য থেকে বেল বেছে নিয়েছেন পরেরটা।
মাদ্রিদে তাহলে ভালোই আছেন বেল! ওয়েবসাইট।
 
শুধু ক্রিকেটের সর্বশেষ স্কোর জানতে C লিখে এসএমএস করুন 2221 নম্বরে। যেকোনো খেলার আপডেট পেতে S লিখে এসএমএস করুন 2221 নম্বরে।
