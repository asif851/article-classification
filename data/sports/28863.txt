
বছরটা ঘুরতেই নেইমারও যেন ঘুরে দাঁড়ালেন! মৌসুমের শুরুতে ভালো খেললেও ধারাবাহিক ছিলেন না বার্সেলোনার ব্রাজিলিয়ান ফরোয়ার্ড। কিন্তু ২০১৭ সালে এসেই যেন নতুন নেইমার! কি বার্সেলোনা, কি ব্রাজিল—জার্সি যেটিই হোক, নেইমার ছিলেন একই রকম উজ্জ্বল।সব মিলিয়ে গত চার মাসে তাঁর এমন পারফরম্যান্স মুগ্ধ করেছে তাঁরই দুই স্বদেশিকে। একজন ব্রাজিল দলে নেইমারেরই কোচ তিতে, অন্যজন বার্সেলোনা ও ব্রাজিল কিংবদন্তি রোমারিও। নেইমারকে ঘিরে দুজনেরই ভাবনাটা এসে মিলেছে এক জায়গায়। তা হলো, লিওনেল মেসি বা ক্রিস্টিয়ানো রোনালদো নয়, এ মুহূর্তে নেইমারই বিশ্বসেরা!ব্রাজিলের জার্সিতে তো সব সময়ই তিনি উজ্জ্বল, তবে গত চার মাসে নেইমারের পারফরম্যান্সে সবচেয়ে উজ্জ্বল অধ্যায় সম্ভবত পিএসজির বিপক্ষে ওই ম্যাচটা। শেষ মুহূর্তে নেইমার জ্বলে ওঠাতেই তো ফ্রেঞ্চ ক্লাবটিকে সেদিন ৬-১ গোলে হারিয়ে মহাকাব্য লিখেছে বার্সা। এমন সব পারফরম্যান্স দেখেই রোমারিওর উপলব্ধি, ‘এ মুহূর্তে নেইমারই আমাদের (ব্রাজিলের) সবচেয়ে বড় তারকা। বিশ্বের সেরা খেলোয়াড়ও। এটা বলছি মেসি ও ক্রিস্টিয়ানো রোনালদোকে পূর্ণ সম্মান জানিয়েই। অবশ্য আমার কাছে মনে হয় শেষের জন (রোনালদো) অন্য দুজনের চেয়ে বেশ পিছিয়ে আছে।’এবারের বর্ষসেরা ফুটবলারের পুরস্কার তো নেইমারের হাতে দেখতে চানই, বার্সা তারকার কাছে প্রত্যাশাটা আরও বেশি ১৯৯৪ বিশ্বকাপজয়ী স্ট্রাইকারের, ‘বার্সা ও সেলেসাওয়ের হয়ে ও যা করছে, তাতে সময় এসেছে নেইমারকে এই গ্রহের সেরা নির্বাচিত করার। নেইমারের ওপর আমাদের (ব্রাজিলিয়ানদের) পুরো বিশ্বাস আছে। যদি কেউ রাশিয়ায় আমাদের বিশ্বকাপ এনে দিতে পারে, সেটা ও-ই।’তিতেও নেইমারকেই সময়ের সেরা বলছেন, তবে ‘সময়’টাকে বেঁধে দিয়েছেন গত চার মাসে, ‘নেইমার তার ক্যারিয়ারের সেরা ফর্মে আছে। ওকে ক্রিস্টিয়ানো রোনালদো ও লিওনেল মেসির সঙ্গে তুলনা করা ঠিক হবে না। ওরা ভিন্ন প্রজন্মের খেলোয়াড়। গত ১০ বছর হিসাব করলে ও (নেইমার) সেরা হবে না। আমার মতে, এই সময়ে বিশ্বের সেরা ছিল মেসি। তবে গত চার মাসে বিশ্বের সেরা খেলোয়াড় ছিল নেইমার।’ গোলডটকম, ফোরফোরটু।
