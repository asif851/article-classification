
লিওনেল মেসির চোটের পর থেকেই তাঁকে ‘মিস করা’র একটা কথা উঠেছিল বার্সেলোনা সমর্থকদের মধ্যে। মৌসুমের এই পর্যায়ে দলের অন্যতম সেরা চালিকাশক্তিকে মাঠের বাইরে রেখে মাঠে নামাটা যে বার্সেলোনার জন্য খুব সহজ হবে না, সেটা অকপটেই বলেছিলেন সবাই। কিন্তু কাল রায়ো ভায়োকানোর বিপক্ষে মেসিকে খুব একটা মিস করেনি বার্সেলোনা। ব্রাজিলীয় তারকা নেইমারের চার গোল আর বড় জয়ে লুইস সুয়ারেজের অবদান—দুই মিলিয়ে ন্যু ক্যাম্পের সন্ধ্যাটা বার্সা সমর্থকদের জন্য হয়ে উঠেছিল উৎসবমুখরই। ভায়োকানোর বিপক্ষে ৫-২ গোলের জয়ে প্রবল প্রতিদ্বন্দ্বী রিয়াল মাদ্রিদের সঙ্গে পয়েন্ট সমান করে দিয়েছে বার্সেলোনার। যদিও গোল গড়ে লা লিগার শীর্ষস্থানটা এখন রিয়ালেরই।মজার ব্যাপার হচ্ছে ভায়োকানোর বিপক্ষে জয়টা বড় হলেও ম্যাচের শুরুতে কিন্তু বার্সেলোনা পিছিয়েই পড়েছিল। ১৫ মিনিটে জাভি গুয়েরার গোলে ভায়োকানো ন্যু ক্যাম্পকে স্তব্ধ করে এগিয়ে গেলেও খেলায় ফিরতে বেশি সময় নেয়নি স্প্যানিশ লিগের বর্তমান চ্যাম্পিয়নরা। ২২ ও ৩২ মিনিটে নেইমারের দুই পেনাল্টি গোলে প্রথমার্ধে ২-১ গোলে এগিয়ে থাকে লুইস এনরিকের দল। যদিও এই অর্ধে গোল করার মতো বেশ কয়েকটি সুযোগ হাতছাড়া করে তারা।দ্বিতীয়ার্ধের শুরুতে অবশ্য বার্সেলোনার ওপর চড়াও হয়েছিল ভায়োকানোই। পোস্টের খুব কাছ থেকে শট নেওয়ার সুযোগ পেয়েও তা ক্লদিও ব্রাভোর গায়ে মারেন গুয়েরা। এর মিনিট খানেক পর আবারও বার্সেলোনার ত্রাণকর্তা ব্রাভো। তিনি বেবে ও এবার্টের পরপর দুই প্রচেষ্টা ব্যর্থ করে দেন দারুণ কারিশমায়।দ্বিতীয়ার্ধের শুরুর দিকে অতি আক্রমণাত্মক হওয়াটাই বোধ হয় কাল হয়ে দাঁড়ায় ভায়োকানোর জন্য। ৬৯ ও ৭০ মিনিটে পরপর দুটো গোল করে খেলা প্রায় শেষই করে দেন নেইমার। নেইমার প্রথম গোলটি পান সুয়ারেজের একটি শট থেকে। উরুগুইয়ান স্ট্রাইকারের শটটি বারে লেগে ফিরে এলে ফিরতি শটে নিজের হ্যাটট্রিকটি পূরণ করেন নেইমার।ব্রাজিলীয় তারকা নিজের চতুর্থ গোলটিও পান সুয়ারেজের পাস থেকে। এক্ষেত্রে সুয়ারেজ বেশ উদারতাই দেখিয়েছেন সতীর্থ তারকাকে। নিজে শট না নিয়ে বলটি নেইমারের দিকে বাড়িয়ে দিলে চতুর্থ গোলটি পেতে খুব একটা অসুবিধা হয়নি তাঁর।৭৭ মিনিটে বার্সেলোনাকে ৫-১ গোলে এগিয়ে দেন সুয়ারেজ। দারুণ ব্যাপার হচ্ছে তাঁর গোলটি আসে নেইমারের ক্রস থেকেই। দুর্দান্ত সেই ক্রসটি জালে ঠেলে নিজের দায়িত্বই কেবল সারেন সুয়ারেজ। ৮৬ মিনিটে পরাজয়ের ব্যবধান কমান সোসাবেদ।আগেই বলা হয়েছে এই ম্যাচ জিতে রিয়ালের সঙ্গে পয়েন্টে সমতা আনলেও গোলগড়ে দ্বিতীয় স্থানে আছে বার্সেলোনা। গতকাল ক্রিস্টিয়ানো রোনালদোর রেকর্ড গড়ার ম্যাচে লেভেন্তেকে ৩-০ গোলে হারিয়েছে রিয়াল। স্প্যানিশ লিগের পয়েন্ট তালিকায় আপাতত তৃতীয় স্থানে থাকা ভিয়ারিয়েল রোববার সেল্টা ভিগোকে হারাতে পারলেই এককভাবে তালিকার শীর্ষে স্থান করে নেবে। সূত্র: এএফপি।
