
পাকিস্তান অবিশ্বাস্যভাবে ট্রফি জিতল যখন, সেই সময়ই তাদের ক্রিকেট বোর্ড প্রধান অনাকাঙ্ক্ষিত ঘটনার শিকার হলেন। পাকিস্তান ক্রিকেট বোর্ডের (পিসিবি) চেয়ারম্যান নজম শেঠি জানিয়েছেন, পাকিস্তানের জয়ের পর ফাইনালের ভেন্যু ওভাল স্টেডিয়ামেই দর্শকদের ধাক্কাধাক্কির শিকার হন তিনি। তাঁর দাবি, এঁরা ইমরান খানের দল পাকিস্তান তেহরিক-ই-ইনসাফ (পিটিআই) দলের কর্মী। 
অবশ্য নজম ব্যাপারটিকে তেমন পাত্তা দিতে চাননি। তবে বেশ কয়েকজন সাংবাদিকের চোখের সামনেই ঘটেছে পুরো ঘটনাটি। পাকিস্তানের জিয়ো নিউজ, জং ও দ্য নিউজের হয়ে কাজ করা লন্ডন প্রতিনিধি মুরতাজা আলী শাহ এ নিয়ে টুইট করেন। পরে নজম সেটি রিটুইট করে ঘটনা স্বীকার করে নেন।ফাইনালের পর কেনিংটন ওভাল থেকে বের হওয়ার সময় বেশ কয়েকজন ঘিরে ধরে শেঠিকে। এ সময় পিসিবির প্রধানকে ধাক্কা দেয় তারা। বার্তা সংস্থা এএনআই জানিয়েছে, শেঠি যাদের হাতে লাঞ্ছিত হয়েছেন, তারা সবাই ইমরান খানের দলের কর্মী। দলের নাম ধরে স্লোগান দিচ্ছিল এরা। শেঠি অবশ্য পুরো ঘটনাটিকে দেখছেন আবেগের পার্শ্বপ্রতিক্রিয়া হিসেবে। কেউ ইচ্ছে করে এমনটা করেছে, তা মনে করেন না তিনি, ‘কিছু পিটিআই সমর্থকের ধাক্কাধাক্কির স্বীকার হতে হয়েছে আজ। পুলিশ আমাকে পরে নিরাপদে সরিয়ে নেয়। অবশ্য লাগামহীন আবেগ ও ভালোবাসার কারণে এমনটা ঘটেছে।’ সূত্র: এএনআই।
