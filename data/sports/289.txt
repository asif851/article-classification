
আবাহনী-মোহামেডান ম্যাচের উত্তাপ হারিয়েছে বহুদিন হলো। দুই দলের মুখোমুখিতে শেষ চার ম্যাচেই আবাহনীর কাছে হেরেছে মোহামেডান। টানা চারবার কোনো দল হারলে, এ ম্যাচ নিয়ে আর বাড়তি উত্তাপ থাকে নাকি! পয়েন্ট টেবিলেও নেই কোনো উত্তেজনা। শুধু তাই নই, কোনো পরিসংখ্যানেই আকাশি-নীলদের ধারেকাছে নেই সাদা-কালোরা। 
চট্টগ্রাম আবাহনীর বিপক্ষে গোলশূন্য ড্র করে গতকাল শেষ হয়েছে আবাহনী লিমিটেডের ২০১৬-১৭ মৌসুমের লিগ। শেষ ম্যাচে জয় না পেলেও ৫২ পয়েন্ট নিয়ে চ্যাম্পিয়ন আবাহনী। আর আজ ব্রাদার্সের বিপক্ষে ১-০ গোলে হেরে শেষ হয়েছে মোহামেডানের লিগ। ৩২ পয়েন্ট নিয়ে মোহামেডানের অবস্থান পাঁচে। অর্থাৎ চিরপ্রতিদ্বন্দ্বীর চেয়ে ২০ পয়েন্ট কম পেয়েছে মোহামেডান। লিগে মোট ৩৫টি গোল করেছে আবাহনী। ৪ গোল কম করেছে মোহামেডান। তবে দুই দলের বৈপরীত্য ফুটে উঠেছে গোল হজমে। আবাহনী যেখানে লিগে ১৩টি গোল হজম করেছে সেখানে মোহামেডানের জালে বল ঢুকেছে ২৬ বার। আর শিরোপা জয়ের ক্ষেত্রে আবাহনীর সঙ্গে তো মোহামেডানের কোনো তুলনায় হবে না। ১০টি পেশাদার লিগের ছয়টি শিরোপাই জিতেছে আবাহনী। সেখানে মোহামেডানের ভান্ডার শূন্য।
