
স্ট্যামফোর্ড ব্রিজে শেষ বাঁশি বাজল। ডাগ-আউটে হোসে মরিনহো লাফিয়ে উঠলেন একবার। গ্যালারিতে উচ্ছ্বাসে লাফ দিলেন চেলসির মালিক রোমান আব্রামোভিচও। মাঠে চেলসির খেলোয়াড়েরা কে কার গায়ের ওপর লাফিয়ে উঠবেন, নামলেন যেন সেই প্রতিযোগিতায়। সমর্থকেরা প্রস্তুতি নিয়েই এসেছিল। গ্যালারিতে তাই নীল ঢেউ উঠল, আকাশে উড়ল কত ঝলমলে নীল ফিতে! এই উচ্ছ্বাস, এই আনন্দ শিরোপা জয়ের। পঞ্চমবারের মতো ইংলিশ লিগের শিরোপা জিতল চেলসি।আগেই জানা ছিল, ক্রিস্টাল প্যালেসের বিপক্ষে এ ম্যাচটা জিতলে তিন ম্যাচ হাতে রেখেই শিরোপা নিশ্চিত হয়ে যাবে চেলসির। মরিনহোর দলকে জয়সূচক একমাত্র গোলটা এনে দিয়েছেন কয়েক দিন আগে পিএফএর বর্ষসেরা খেলোয়াড় হওয়া চেলসি মিডফিল্ডার এডেন হ্যাজার্ড। বিরতির ঠিক আগ মুহূর্তে বেলজিয়ান মিডফিল্ডারই আদায় করেছিলেন পেনাল্টি। তাঁরই নেওয়া পেনাল্টি ফিরিয়ে দেন গোলকিপার, কিন্তু শেষ রক্ষা হয়নি। ফিরতি বলেই হেড করে জালে পাঠিয়ে দেন হ্যাজার্ড। এই গোলটাই বাকি সময়ে আর শোধ করতে পারেনি ক্রিস্টাল প্যালেস। প্রিমিয়ার লিগে এ মৌসুমে হ্যাজার্ডের এটি ১৯তম গোল।চেলসির হয়ে মরিনহোর এটি তৃতীয় প্রিমিয়ার লিগ ট্রফি। এর আগের দফায় কোচ থাকার সময় ২০০৪-০৫ ও ২০০৫-০৬ মৌসুমে লিগ জিতিয়েছিলেন ইংলিশ এই ক্লাবকে। এই মৌসুমের আগে চেলসি সর্বশেষ লিগ শিরোপা জেতে ২০০৯-১০ মৌসুমে, কার্লো আনচেলত্তির অধীনে। স্টার স্পোর্টস।
