
কদিন ধরে একধরনের সাংবাদিক যেন পিছু লেগেছেন তাঁর। আজীবন বিতর্ককে ১০০ গজ দূরে রেখে চলা লিওনেল মেসিকে নিয়ে হুটহাট কী সব খবর বেরোয়ে। পেপ গার্দিওলাকে তিনি সবার সামনে অপমান করেছিলেন—এমন একটা খবর টাটকা থাকতেই শোনা গেল, গতকাল রিয়াল সোসিয়েদাদের বিপক্ষে তাঁকে মাঠ থেকে তুলে নেওয়ায় মেসি নাকি খুবই ক্ষুব্ধ। মেসি সত্যিই ক্ষুব্ধ, তবে কোচের ওপর নয়, মিডিয়ার এই মিথ্যাচারে।বার্সায় আসার পর থেকেই আবর্তন নীতি অনুযায়ী দলের পুরো শক্তি ব্যবহার করছেন জেরার্ডো মার্টিনো। জাভিরও বেঞ্চে বসে থাকার অভিজ্ঞতা হয়েছে। কাল ৮১ মিনিটে মেসিকে বেঞ্চে নিয়ে আসেন কোচ। এক গোল করলেও আরও দুটো প্রায় নিশ্চিত গোল মিস করার হতাশায় মেসিতে অতৃপ্তই দেখাচ্ছিল মাঠ ছেড়ে বেরিয়ে আসার সময়। ডাগআউটেও অনেকক্ষণ তাঁর দিকে তাক করা ছিল টিভি ক্যামেরা। এ নিয়ে রিয়াল-সমর্থক পত্রিকা এএস প্রতিবেদন করে, ক্ষুব্ধ মেসি নাকি কোচের প্রতি ক্ষোভ প্রকাশ করতে বিশেষ ভঙ্গিমা করেছেন মাঠ ছেড়ে বেরিয়ে আসার সময়।
সাধারণত সংবাদমাধ্যমের খবর নিয়ে তেমন কোনো প্রতিক্রিয়া জানান না। তবে এইবার মেসি নিজের ক্ষোভটা আড়াল করার চেষ্টা করেননি। মেসি স্বীকার করেছেন, তাঁকে বেঞ্চে ডাকায় হতাশ হয়ে পড়েছিলেন তিনি। তবে তাঁর দাবি, ‘আমি কিছু ইঙ্গিত করে কোনো ভঙ্গি করিনি মাঠ ছেড়ে বেরিয়ে আসার সময়। কিছু নির্দিষ্ট মিডিয়ার মিথ্যাচার আমি মেনে নেব না।’ ফেসবুকে মেসি লিখেছেন, ‘কেউই চায় না বদলি হয়ে মাঠ ছেড়ে বেরিয়ে আসতে। কিন্তু এটা আমাদের মেনে নিতেই হবে দলীয় স্বার্থে। কিন্তু কয়েকটি নির্দিষ্ট পত্রপত্রিকা আমাকে জড়িয়ে কিছু বিষয় নিয়ে মিথ্যাচার করছে, এটা আমি সহ্য করব না।’
বিস্ময়কর রকমের শারীরিকভাবে শক্তপোক্ত মেসি সাধারণত বার্সেলোনার সবগুলো ম্যাচেই খেলেন। খুব কম ম্যাচই মিস করতে দেখা যায় তাঁকে। কিন্তু গত মৌসুমের শেষ থেকে ইনজুরি মেসিকে ভোগাচ্ছে। ভবিষ্যতের স্বার্থেই মেসিকে বিশ্রাম দেওয়া হবে বলে জানিয়েছেন বার্সার আর্জেন্টাইন কোচ মার্টিনো, ‘মেসি কখনোই খেলা ছেড়ে বেরিয়ে আসতে চায় না। কিন্তু আমার দায়িত্ব হলো ওর যত্ন নেওয়া। এখনকার মতো মৌসুমের শেষেও একইভাবে ওকে আমাদের প্রয়োজন।’
এর আগে কোচের আবর্তন নীতির সমালোচনা করেছিলেন সেস ফ্যাব্রিগাস।
