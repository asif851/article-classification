
প্রথম ওয়ানডেতে নিজের শেষ ওভারটা করেছিলেন দুর্দান্ত। বোলিং কোচ কোর্টনি ওয়ালশেরও প্রশংসা পেয়েছিল রুবেল হোসেনের ওই বোলিং। কাল দ্বিতীয় ওয়ানডেতে বোলিং ভালো না করলেও শেষ উইকেট জুটিতে মোসাদ্দেক হোসেনকে দারুণ সঙ্গ দিয়েছেন। কিন্তু দুর্ভাগ্য রুবেলের। সিরিজের তৃতীয় ও শেষ ওয়ানডের ১৪ জনের দলেই জায়গা হচ্ছে না এই পেসারের। রুবেলের হোসেনের জায়গায় দলে ডাক পেয়েছেন মোশাররফ হোসেন। ২০০৮-এর মার্চে সর্বশেষ আন্তর্জাতিক ম্যাচ খেলা এই বাঁহাতি স্পিনার বছর তিনেক আগে একবার জাতীয় দলে ডাক পেলেও ম্যাচ খেলার সুযোগ পাননি। পরশু তৃতীয় ওয়ানডের দলে থাকলে প্রায় সাড়ে আট বছর পর আন্তর্জাতিক ক্রিকেটের স্বাদ নেওয়া হবে তাঁর। জাতীয় লিগ খেলতে মোশাররাফ কাল বগুড়ায় ছিলেন। রাতেই বোর্ড থেকে ডাক পান ঢাকায় চলে আসার জন্য। সকালে ঢাকায় ফিরে এখন তিনি মিরপুরে, অনুশীলনও শুরু করবেন জাতীয় দলের সঙ্গে। এত দিন পর ডাক পেয়ে স্বাভাবিকভাবেই রোমাঞ্চিত মোশাররফ, ‘সব সময় আশা ছিল আবার জাতীয় দলে খেলব। কিন্তু এভাবে হুট করে ডাক পাব ভাবিনি। খুব ভালো লাগছে। আশা করি, সুযোগ পেলে নির্বাচকদের আস্থার প্রতিদান দেব।’রুবেলকে বাদ দিয়ে মোশাররফকে নেওয়ার কারণ ব্যাখ্যা করতে গিয়ে এক নির্বাচক বলেছেন, ‘আফগানরা বাঁহাতি স্পিনে দুর্বল। সে কারণেই আমরা একজন পেসার কমিয়ে একজন বাঁহাতি স্পিনারকে দলে ডেকেছি। এমন নয় যে রুবেল হোসেনকে ফর্মের জন্য বাদ দেওয়া হয়েছে। পরিবর্তনটা টিম কম্বিনেশনের কারণেই আনা।’
