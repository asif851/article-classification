
গত সপ্তাহের ঘটনা। বিশ্বকাপের উদ্দেশ্যে ঢাকা ছাড়ার আগের এক সংবাদ সম্মেলনে একটা প্রশ্ন বারবার শুনতে হয়েছিল তাঁকে। শুরুটা দুর্দান্ত করেও কেন শেষটা মনের মতো হচ্ছে না? সেই প্রশ্নের জবাবটা এবার দিলেন সিদ্দিকুর রহমান। আজ দিল্লিতে হিরো ইন্ডিয়া ওপেন গলফে হলেন চ্যাম্পিয়ন। জয় করলেন শেষ দিনের মানসিক চাপও। জিতলেন পেশাদার ক্যারিয়ারের দ্বিতীয় শিরোপা।দিল্লিতে প্রথম রাউন্ড থেকেই শীর্ষে থাকা সিদ্দিকুর চ্যাম্পিয়নের পথে হাঁটছিলেন। কিন্তু আজ অনেক নাটকীয়তার পর হাতে তুলতে হয়েছে শিরোপা। জিতেছেন প্রায় দেড় কোটি টাকার প্রাইজমানি। শেষ রাউন্ডে কখনো পারের সমান, কখনো পারের চেয়ে বেশি শট খেলেছেন। তবে শেষ পর্যন্ত পারের চেয়ে পাঁচ শট বেশি খেলেও হয়েছেন চ্যাম্পিয়ন।৭২ শটের খেলায় প্রথম তিন দিন খেলেছিলেন ৬৬, ৬৬ ও ৬৭টি করে শট। আজ চতুর্থ দিন শেষে চার রাউন্ড মিলিয়ে পারের চেয়ে ১৪ শট কম খেলেছেন। ভারতের অনির্বাণ লাহিড়ী তাঁর চেয়ে এক শট বেশি খেলে হয়েছেন রানার আপ।
২১-২৪ নভেম্বর অস্ট্রেলিয়ার রয়্যাল মেলবোর্ন ক্লাবে হবে গলফের বিশ্বকাপ। সেখানে প্রথম বাংলাদেশি গলফার হিসেবে খেলবেন। গলফের বিশ্বকাপে ওড়াবেন লাল-সবুজ পতাকা। এর আগে ভারতে নিজেকে বেশ ভালোমতোই ঝালিয়ে নিলেন সিদ্দিকুর। বিশ্বকাপের আগে অবশ্য অস্ট্রেলিয়ান মাস্টার্সেও খেলার কথা রয়েছে তাঁর। এর আগে এশিয়ান ট্যুরের প্রথম শিরোপা জিতেছিলেন ২০১০ সালে ব্রুনাই ওপেনে। সেটাই ছিল পেশাদার গলফে কোনো বাংলাদেশির প্রথম শিরোপা।
