
কাইরন পোলার্ডের সমালোচনা অবশ্যই করেছিলেন সঞ্জয় মাঞ্জরেকার। একজন ক্রিকেট বিশ্লেষক হিসেবে এটা তিনি করতেই পারেন। তবে সমালোচনায় ক্যারিবীয় তারকাকে অপমান করার কোনো উদ্দেশ্য ছিল না বলে জানিয়েছেন ভারতের সাবেক তারকা ব্যাটসম্যান। আইপিএলে কলকাতার বিপক্ষে মুম্বাইয়ের ম্যাচে পোলার্ড ছয় নম্বরে ব্যাট করতে নেমে ১৭ বলে ১৪ রান করে আউট হয়েছিলেন। সেই ম্যাচে টেলিভিশন ধারাভাষ্যকার হিসেবে মাঞ্জরেকার পোলার্ডের তীব্র সমালোচনাই করেছিলেন। বলেছিলেন, ক্যারিবীয় তারকা এমন একজন ব্যাটসম্যান, যে ৬-৭ ওভার বাকি থাকতে মাঠে নেমেই যা কিছু করতে পারেন। ৩ নম্বরে ব্যাট করে জুটি গড়ে তোলা, সিঙ্গেল নিয়ে রানের চাকা সচল রাখা—এসব ধাতে নেই পোলার্ডের।  মাঞ্জরেকারের বলা এই কথাগুলোয় বেজায় চটেছিলেন পোলার্ড। সেই ম্যাচে মুম্বাই তুলে নেয় দুর্দান্ত এক জয়। পোলার্ড মাঞ্জরেকারের ওপর নিজের রাগ আর সামলে রাখতে না পেরে টুইটারে উগরে দেন সব ক্ষোভ। ম্যাচের শেষ হতেই করেছিলেন বেশ কিছু টুইট। এর একটিতে লেখেন, ‍‍‘আপনি মুখে যা আসে তা-ই বলতে পারেন, কারণ কথা বলার জন্যই আপনি টাকা পাচ্ছেন। আপনি আপনার কথার “ডায়রিয়া” চালিয়ে যেতে পারেন।’ ওয়েস্ট ইন্ডিজের এই ক্রিকেটার দাবি করেন, মাঞ্জরেকার নাকি তাঁকে ‘বুদ্ধিহীন’ ক্রিকেটার বলেছেন।মাঞ্জরেকারের মন্তব্য, ‘পোলার্ডের ইস্যু নিয়ে যারা কথা বলছেন, তাদের সবাইকে আমি সেই ম্যাচের ঠিক ওই মুহূর্তের ফুটেজ দেখে আমার বলা কথাটি শুনে নিতে অনুরোধ করব। আমার কথা বিশ্বাস করার দরকার নেই।’মাঞ্জরেকার কিছুদিন আগেই টেনিস তারকা সানিয়া মির্জার সঙ্গে টুইট-বিবাদে জড়িয়েছিলেন। র‍্যাঙ্কিং নিয়ে সানিয়ার একটি টুইটে মাঞ্জরেকার যে মন্তব্য করেছিলেন, তাতে পোলার্ডের মতোই ক্ষুব্ধ হয়েছিলেন ভারতের টেনিস তারকা। সানিয়ার টানা ৮০ সপ্তাহ র‍্যাঙ্কিংয়ের শীর্ষে থাকার সংবাদটি রিটুইট করে মাঞ্জরেকার লেখেন, ‘তুমি নিশ্চয়ই ডাবলস র‍্যাঙ্কিংয়ে এক নম্বরের কথা বলছ। অভিনন্দন।’এ কথার মধ্যে যে খোঁচা আছে, সানিয়া ঠিকই অনুভব করেছেন। সেই খোঁচার উত্তর দিতে গিয়েই বেঁধে যায় দুজনের টুইট-যুদ্ধ। সূত্র: জি নিউজ।
