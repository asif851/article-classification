
ছয় বছর আগে লিভারপুল থেকে নাম লেখানোর পর বার্সেলোনার অবিচ্ছেদ্য অংশ হয়েই ছিলেন। ক্লাবের প্রয়োজনে নিজের পছন্দের মিডফিল্ড ছেড়ে হয়ে গেছেন পুরোদস্তুর ডিফেন্ডার। এখনো মাঠে সবচেয়ে নিবেদিতপ্রাণ খেলোয়াড়টি তিনিই। অধিনায়ক নন, তবু মাঠে কোনো নির্দেশ পাঠাতে হলে কোচ ডেকে নেন তাঁকেই। সেই হাভিয়ের মাচেরানো বার্সেলোনা ছাড়ছেন বলে জানা গেছে। খবরটি প্রথম নেহাৎ​ দলবদলের আর দশটা গুঞ্জন মনে করা হয়েছিল। কিন্তু ধীরে ধীরে স্পষ্ট হয়ে উঠছে, মাচেরানো সম্ভবত বার্সায় আর থাকছেন না। নতুন গন্তব্য জুভেন্টাস!জুভেন্টাসের সঙ্গে প্রাথমিক সমঝোতাও নাকি হয়েছে গেছে এই আর্জেন্টাইনের। তিন বছরের চুক্তিতে ইতালির ক্লাবটিতে নাম লেখাচ্ছেন বলেও খবর। বার্সার তুলনায় বেতন অনেক বেশি পাবেন। তবে শুধু টাকাটাই একমাত্র কারণ নয়। জুভেন্টাসে গেলে নিজের পছন্দের ​মাঝমাঠে খেলার সুযোগও মিলবে। এই মৌসুমে বার্সা তরুণতর এক-দুজন সেন্টার ব্যাক দলে নিয়ে আসতে চায়। আগামী মাসে ৩২ পূর্ণ করতে চলা মাচেরানোর শঙ্কা, আগামী মৌসুমে হয়তো বার্সায় আগের মতো গুরুত্ব পাবেন না। তাই দাম থাকতেই সরে দাঁড়ানোই ভালো।দানি আলভেজ আগে থেকেই মোটামুটি বাক্স-পেটরা গুছিয়েই রেখেছিলেন। তিনিও ইতালিতে চলে যেতে পারেন। আলভেজের বিকল্প বার্সা আগে থেকেই ভাবছিল। তবে ক্লাবের অন্যতম স্তম্ভ হয়ে ওঠা মাচেরানোও যে চলে যাবেন, এটা ভাবতেই পারেনি কর্তৃপক্ষ। মাচেরানোকে ছাড়ার কোনো ইচ্ছা বার্সার নেই। বার্সেলোনা শহরে তাঁর পরিবারও বেশ থিতু হয়ে গেছে। ছয় বছর ধরে গোল না করলেও এই ক্লাবে সাফল্যমাখা একটি সময়ই কাটিয়েছেন আর্জেন্টিনার সাবেক অধিনায়ক। যদিও আর্জেন্টিনা জাতীয় দলও মনে করে, ক্লাবে রক্ষণভাবে খেলার কারণে আর্জেন্টিনার মাঝমাঠে মাচেরানো প্রত্যাশিত পারফরম্যান্সটি দিতে পারেন না। মাচেরানো জুভেন্টাসে গিয়ে সত্যিই যদি মাঝমাঠে খেলতে শুরু করেন, সেটি আর্জেন্টিনার জন্য সুসংবাদ হবে অবশ্যই।
তবে বার্সা আপাতত যে করেই হোক মাচেরানোকে আটকাতে চায়। পাশাপাশি রক্ষণটাকেও করতে চায় শক্তপোক্ত। মার্ক বার্ত্রা আর টমাস ভারমায়েলেন ক্লাব ছাড়ছেন এটা নিশ্চিত। এই শূন্যতা পূরণ করতে বার্সার আপাতত চোখ পিএসজির মার্কুইনহোস আর অ্যাথলেটিক বিলবাওয়ের আয়মেরিক লাপোর্তের দিকে।
