
আফগানিস্তান সিরিজ নিয়ে একটু একটু করে কেটে যাচ্ছে সংশয়। কদিন আগে বিসিবি সভাপতি নাজমুল হাসান জানান, ভারতের উত্তরাখন্ডের ভেন্যু দেরাদুনের চেয়ে বাংলাদেশ সিরিজটা কলকাতা ও বেঙ্গালুরুতে খেলতে বেশি আগ্রহী। পরে জানা গেল, আফগানিস্তান প্রস্তাব দিয়েছে সিরিজটা ওয়ানডে সংস্করণে খেলতে। তবে বাংলাদেশ দ্বিধায়, ওয়ানডে খেলবে, নাকি টি-টোয়েন্টি! 
আজ বিসিবির পরিচালনা পর্ষদের সভা শেষে নাজমুল হাসান জানালেন, দেরাদুনে খেলতে তাঁদের কোনো আপত্তি নেই। তবে ওয়ানডে নয়, সিরিজটা বাংলাদেশ খেলতে চায় টি-টোয়েন্টি সংস্করণে। বিসিবি সভাপতি বললেন, ‘সংস্করণ ঠিক হয়ে গেছে। আমরা ওদের সঙ্গে টি-টোয়েন্টিই খেলব। এখন কথা হচ্ছে, তিনটি খেলব নাকি চারটি । আমরা তিনটির কথা বলেছিলাম। ওরা চারটার জন্য অনুরোধ করেছে। এটা আমাদের পরিচালনা বিভাগ ঠিক করবে।’ ফেব্রুয়ারিতে দেশের মাঠে শ্রীলঙ্কার বিপক্ষে দুটি টি-টোয়েন্টি খেলেই মার্চে কলম্বোয় বাংলাদেশ নিদাহাস ট্রফি খেলেছে টি-টোয়েন্টি সংস্করণে। শ্রীলঙ্কায় দারুণ পারফরম্যান্সই হয়তো বিসিবিকে আফগানদের বিপক্ষে টি-টোয়েন্টি খেলতে উৎসাহিত করেছে। কিন্তু ভ্রমণ জটিলতার কারণ দেখিয়ে দেরাদুনে খেলতে যে অনাগ্রহ প্রকাশ করা হয়েছিল, সেখান থেকে বিসিবি সরে এল কেন? বিসিবি সভাপতির ব্যাখ্যা, ‘ভেন্যু এখনো পর্যন্ত দেরাদুনই আছে। মুম্বাই-বেঙ্গালুরুতে খেলা নিয়ে চিন্তা করছি না। কিন্তু সব ভেন্যুতেই এখন খেলা হচ্ছে। এই মুহূর্তে তাদের কাছে ভেন্যু নিয়ে কোনো নিশ্চয়তা নেই। ১৫ দিন আগেও যদি ভেন্যু জানা না যায়, সেটি ঝুঁকিপূর্ণ হয়ে হবে। আপাতত আমরা ধরে নিচ্ছি দেরাদুনেই খেলা হবে।’
