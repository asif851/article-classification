
কোপা ডেল রের কোয়ার্টার ফাইনাল থেকে রিয়াল মাদ্রিদের বিদায়ে রাউল গঞ্জালেজ হতাশ। চোখের সামনে চিরপ্রতিদ্বন্দ্বী বার্সেলোনাকে ফাইনাল খেলতে দেখতে হবে বলে রিয়ালের সাবেক তারকার হতাশা আরও বেশি। এই হতাশা গোপন না রেখে রাউল বলেছেন, বাসা কোনো টুর্নামেন্টের ফাইনালে গেলে কষ্ট লাগে তাঁর।
এই নিয়ে টানা তৃতীয়বারের মতো কোপা ডেল রের ফাইনালে উঠেছে বার্সেলোনা। এবারের ফাইনালে তাদের প্রতিপক্ষ দেপোর্তিভো আলাভেস। এখনো অবশ্য ফাইনালের ভেন্যু নিয়ে অনিশ্চয়তা আছে, ভেন্যু হওয়ার কথা ছিল রিয়ালের মাঠ সান্তিয়াগো বার্নাব্যুতে। ২৭ মের ফাইনালের সময় মাঠের উন্নয়ন কাজ চলবে বলে জানিয়েছেন রিয়ালের সভাপতি ফ্লোরেন্তিনো পেরেজ। শেষ পর্যন্ত বার্নাব্যুতে ফাইনাল হলে নিজেদের মাঠে দর্শক হিসেবে খেলা দেখতে হবে পেরেজদের। শেষ আট থেকে রিয়ালের বাদ পড়াটা যেন মেনেই নিতে পারছেন না রাউল, ‘আপনি যখন একটি প্রতিযোগিতা থেকে ছিটকে পড়বেন—যেমনটা কোপা ডেল রেতে রিয়াল মাদ্রিদের ক্ষেত্রে ঘটেছে, এটা সব সময়ই হতাশার। সবচেয়ে বড় প্রতিদ্বন্দ্বী ফাইনালে ওঠে, এটা আরও বেশি হতাশার।’  ট্রেবল এবারও থেকে গেল অধরা। তবে এতেই সবকিছুর শেষ দেখছেন না রিয়ালের সাবেক অধিনায়ক রাউল, ‘লা লিগা আর চ্যাম্পিয়নস লিগ নিয়ে মৌসুমের গুরুত্বপূর্ণ একটা পর্যায়ে পা রাখতে যাচ্ছি আমরা। এটা বলছি না যে কোপা ডেল রে গুরুত্বপূর্ণ নয়। কিন্তু বাকি দুটি প্রতিযোগিতার শিরোপা বেশি গুরুত্বপূর্ণ।’বার্সেলোনাকে ফাইনালে দেখতে কষ্ট লাগলেও রাউল মনে করেন, রিয়াল-বার্সার দ্বৈরথ স্পেনের ফুটবলের জন্যই ভালো, ‘লিও মেসি আর বার্সেলোনাকে পাওয়া লা লিগার জন্য ভালো—সত্যি এটা আনন্দের। মাদ্রিদ বার্সেলোনাকে ছাড়া মাদ্রিদ হতে পারত বলে মনে হয় না আমার। এর উল্টোটাও আবার ঠিক।’ সূত্র: ফক্স স্পোর্টস।
