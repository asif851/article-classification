
এখন থেকে বাংলাদেশ দলের খেলোয়াড়দের দেশের বাইরে বছরে দুটির বেশি ঘরোয়া লিগ খেলার ছাড়পত্র দেবে না বাংলাদেশ ক্রিকেট বোর্ড (বিসিবি)। অবশ্য বাংলাদেশের হাতে গোনা কয়েকজন খেলোয়াড়কেই দেখা যায় বিদেশি লিগগুলোয়। আরও নির্দিষ্ট করে বললে শুধু সাকিব আল হাসানই দুইয়ের অধিক ফ্র্যাঞ্চাইজি টুর্নামেন্টে নিয়মিত খেলে থাকেন।
এ সিদ্ধান্তে তাই বাংলাদেশের ক্রিকেটের বিরাট ক্ষতি হয়ে গেল, সেটি মনে করার কারণ নেই। মাশরাফি বিন মুর্তজাও মনে করেন না দেশের ক্রিকেটের জন্য এটা বড় কোনো সমস্যা। আজ সকালে বারিধারায় একটা মাদকবিরোধী অনুষ্ঠানে বাংলাদেশ ওয়ানডে অধিনায়ক বললেন, ‘বাংলাদেশ দলে যারা খেলছে বা যারা ভবিষ্যতে খেলবে, তাদের স্বপ্ন অবশ্যই বাংলাদেশের হয়ে খেলা। আমার কাছে মনে হয় না এটা বিরাট কোনো ইস্যু। বাংলাদেশের কজনই বা দেশের বাইরে খেলে? হয়তো সাকিব খেলে। সে আইপিএল খেলে, মোস্তাফিজও আইপিএল খেলে। আইপিএল ছাড়া অন্য লিগগুলোয় হয়তো সাকিব নিয়মিত খেলে। জানি না কী সিদ্ধান্ত হয়েছে। সিদ্ধান্ত যদি হয়েও থাকে, এটা মনে হয় না বড় কোনো সমস্যা। সবাই চায় বাংলাদেশের হয়ে খেলতে, দেশের প্রতিনিধিত্ব করতে। এখানে সমস্যা হওয়ার কথা নয়।’ বিপিএল নিয়ে ব্যস্ত থাকায় সতীর্থদের সঙ্গে এ বিষয়ে খুব একটা কথা হয়নি মাশরাফির। বিসিবির সিদ্ধান্ত নিয়ে তাঁদের ভাবনা কী, সেটিও তাই বলতে পারলেন না তিনি। ছাড়পত্র না দেওয়ার বিষয়কে বড় সমস্যা হিসেবে না দেখলেও মাশরাফি মনে করেন, এ নিয়ে খেলোয়াড়দের সঙ্গে আলোচনার সুযোগ আছে বিসিবির, ‘আমার কাছে মনে হয় বোর্ডের সঙ্গে কথা বললে পরিষ্কার হওয়া যাবে। আমি শুনেছিই কাল। আলোচনা করে এটা ঠিক হতে পারে। এর আগেও শুনেছি, আন্তর্জাতিকভাবেই নিয়মটা হতে যাচ্ছে যে প্রতিটি দেশের খেলোয়াড় দুটির বেশি বিদেশি লিগ খেলতে পারবে না।’
