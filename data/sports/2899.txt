
এক সপ্তাহও হয়নি শেষ হয়েছে চ্যাম্পিয়নস ট্রফি। ওয়ানডে ক্রিকেটের ধুন্ধুমার লড়াইয়ের আবেশ এখনো মিলিয়ে যায়নি। তার আগেই ইংল্যান্ডে আবার বসছে ক্রিকেটের আরেকটি বৈশ্বিক টুর্নামেন্ট। ক্রিকেটের জন্মভূমিতে আজ থেকে শুরু হচ্ছে মেয়েদের বিশ্বকাপ ক্রিকেট। এবার মেয়েদের বিশ্বকাপে অংশ নিচ্ছে আটটি দল। একক লিগ পদ্ধতির প্রথম পর্ব শেষে সেমিফাইনালে উঠবে শীর্ষ চার দল। ২৩ জুলাই ফাইনাল লর্ডসে।
আজ প্রথম দিনে দুটি ম্যাচ। ব্রিস্টলে মুখোমুখি নিউজিল্যান্ড ও শ্রীলঙ্কা। ডার্বিতে স্বাগতিক ইংল্যান্ডের প্রতিপক্ষ ভারত। ভারত-ইংল্যান্ড ম্যাচসহ ১০টি ম্যাচ টেলিভিশন সরাসরি সম্প্রচার করবে। অবশিষ্ট ২১টি ম্যাচও লাইভ স্ট্রিম হবে ইন্টারনেটে। টুর্নামেন্টের প্রাইজমানি বেড়েছে অবিশ্বাস্য রকম। এবার ২০ লাখ মার্কিন ডলার ভাগ করে দেওয়া হবে দলগুলোকে। এই অর্থ সর্বশেষ টুর্নামেন্টের ১০ গুণ।
ফেবারিট যথারীতি অস্ট্রেলিয়া। বর্তমান চ্যাম্পিয়নদের সামনে সপ্তম শিরোপার হাতছানি। প্রথম ১০ টুর্নামেন্টের ছয়টিতেই চ্যাম্পিয়ন অস্ট্রেলিয়া এবার খেলবে মেগ ল্যানিংয়ের অধিনায়কত্বে। গত চার বছরে ৩৫ ম্যাচ খেলে মাত্র সাতটিতে হেরেছে অস্ট্রেলিয়ার মেয়েরা। দুটি প্রস্তুতি ম্যাচে পাকিস্তান ও দক্ষিণ আফ্রিকাকে বড় ব্যবধানে হারিয়েছে অস্ট্রেলিয়া। প্রস্তুতি ম্যাচে বড় জয় পেয়েছে অস্ট্রেলিয়ার মূল প্রতিদ্বন্দ্বী ইংল্যান্ডও। তথ্যসূত্র: আইসিসি। 
