
পুরোনো ক্লাব বার্সেলোনায় ফিরছেন ব্রাজিলের তারকা রিভালদো। তবে এই ফেরা সেই ফেরা নয়। মাঠে মেসি-সুয়ারেজ-নেইমারদের সতীর্থ হবেন না তিনি। কাজ করবেন না কোচ লুইস এনরিকের সহকারী হিসেবেও। এমনকি বার্সেলোনার একাডেমি ‘লা মাসিয়া’য় নতুন তারকা তৈরির কাজও করবেন না ২০০২ সালে বিশ্বকাপজয়ী ব্রাজিলের অন্যতম সেরা এই তারকা। তাহলে ন্যু ক্যাম্পে কেন ফিরছেন তিনি? রিভালদোর নতুন মিশন পুরোনো তারকা হিসেবে বার্সেলোনাকে সারা দুনিয়ায় সামনে তুলে ধরা।রিভালদো কাজ করবেন বার্সেলোনার লিজেন্ড প্রকল্পে (এফসিবি লিজেন্ড প্রজেক্ট)। এই প্রকল্পের অধীনে বার্সেলোনার সাবেক ফুটবলাররা পৃথিবীর বিভিন্ন দেশে প্রদর্শনী ম্যাচ খেলেন। উদ্দেশ্য, ক্লাবের সুখ্যাতিকে নতুন মাত্রা দেওয়া। বার্সেলোনার সভাপতি জোসেফ বার্তোমেউ আর সহ সভাপতি জরদি মেস্ত্রের সঙ্গে আলোচনা করেছেন রিভালদো। শিগগিরই চুক্তিতে সই করবেন।বার্সেলোনার সঙ্গে আবার কাজ করার সুযোগে দারুণ উচ্ছ্বসিত রিভালদো। ন্যু ক্যাম্পে পাঁচ বছরের খেলোয়াড়ি জীবনের স্মৃ​তিচারণা করেছেন তিনি, ‘যখনই ন্যু ক্যাম্পে আসি, তখনই আমার খুব ভালো লাগে। এই ক্লাবে পাঁচ মৌসুম কাটিয়েছি। সময়টা সত্যিই ছিল ঐতিহাসিক। বার্সেলোনা সব সময়ই আমার হৃদয়ের অংশ। যেকোনো প্রয়োজনে বার্সেলোনার সঙ্গে আছি আমি।’১৯৯৭ সালে বার্সেলোনায় যোগ দেন রিভালদো। খেলেন ২০০২ পর্যন্ত। স্প্যা​নিশ লিগের দুটি শিরোপার স্বাদ পেলেও বার্সেলোনার জার্সি গায়ে তিনি চ্যাম্পিয়নস লিগ জিততে পারেননি। ১৯৯৯ সালে জিতেছিলেন ব্যালন ডি’অর। সূত্র: মার্কা।
