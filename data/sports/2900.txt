
মাঠে বিশৃঙ্খলা হচ্ছে অনেক, মারামারি বেঁধে গিয়েছে দুই দলের মাঝে- ফুটবলের পরিচিত দৃশ্য। এ ধরনের পরিস্থিতিতে রেফারিরা প্রচণ্ড বিপাকে পড়েন। খেলায় শৃঙ্খলা ফিরিয়ে আনতে কার্ডের সহায়তা নেন অনেকেই। কিন্তু মাঝেই মাঝেই তা উল্টো ফল নিয়ে আসে। ব্রাজিলিয়ান রেফারি গ্যাব্রিয়েল মুর্তা তাই এত ঝামেলার মাঝেই গেলেন না। সরাসরি নিজের পিস্তল নিয়ে তাড়া করে বেড়ালেন ঝামেলার শিরোমণি খেলোয়াড়টিকে!ব্রাজিলের দক্ষিণ পূর্ব অঞ্চলে অপেশাদার লিগের এক খেলায় ঘটেছে এই অদ্ভুতুড়ে ঘটনা। গত মঙ্গলবার ব্রুমাহদিনহো এবং এমেন্তেস দা বোলার মধ্যকার খেলার এক পর্যায়ে ব্রুমানদিনহোর এক খেলোয়াড় ফাউল করে বসেন বিপক্ষের খেলোয়াড়কে। এমেন্তেসের খেলোয়াড়রা লাল কার্ডের আবেদন করেন রেফারির কাছে। কিন্তু রেফারি তা কান না দিলে খেপে ওঠে এমেন্তেসের খেলোয়াড়রা। অতিরিক্ত খেলোয়াড় এবং কোচিং স্টাফরা ঝাঁপিয়ে পড়েন রেফারি মুর্তার ওপর। চড় এবং লাথির মুখে অসহায় মুর্তা মেজাজ হারিয়ে ড্রেসিং রুম থেকে নিয়ে আসেন নিজের আগ্নেয়াস্ত্র। শখের রেফারি যে পেশাগত জীবনে একজন পুলিশ! নিজের পিস্তল নিয়ে তাড়া করেন এমেন্তেসের এক ফুটবলারকে। লাইন্সম্যান এবং এক গোলরক্ষক এসে বাধা না দিলে ফুটবল মাঠের ভয়ংকরতম ঘটনার তালিকায় নাম তুলে ফেলতেন মুর্তা।এমন ঘটনার পর মনস্তাত্ত্বিক পরীক্ষার মুখোমুখি হচ্ছেন রেফারি মুর্তা। এরপর আনুষ্ঠানিক শাস্তিও অপেক্ষা করছে তাঁর জন্য। সূত্র: এএফপি
