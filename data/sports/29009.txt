
এমনও রানআউট হয়! তা-ও আবার আন্তর্জাতিক ম্যাচে!ব্রাভোর ফ্রি-হিট বলে তৃতীয় রান নিতে গিয়ে উইকেটের অনেক বাইরে মুখোমুখি সংঘর্ষ হলো এনামুল হক ও ইমরুল কায়েসের! দৌড়ে গন্তব্যে পৌঁছাতেই দেরি হয়ে গেল ইমরুলের। লেন্ডল সিমন্সের ছোড়া বলে মুহূর্তেই রানআউট! এমন আউটকে ‘শিশুতোষ’ ছাড়া আর কী বলা যেতে পারে!  ইমরুল ফিরলেন ৯ রানে। এরপর ৮ রানে ব্রাভোর বলে ফিরে গেলেন শামসুর রহমানও। আশার আলো দেখাতে পারলেন না অধিনায়ক মুশফিকুর রহিমও। ১১৭ রানে বাংলাদেশের ৪ উইকেটের পতন।টপ অর্ডারের ব্যর্থতার ভিড়ে পথ দেখাচ্ছেন  এনামুল হক। এ ডান হাতি ব্যাটসম্যান তুলে নিয়েছেন ক্যারিয়ারের দ্বিতীয় ওয়ানডে ফিফটি। উইকেটে রয়েছেন ৫৭ রানে।  প্রতিবেদন লেখার সময়, ২৯.২ ওভারে বাংলাদেশের সংগ্রহ ৪ উইকেটে ১২৩।      
গ্রেনাডায় প্রথম ওয়ানডে ম্যাচে টসে হেরে ব্যাট করতে নামা বাংলাদেশের শুরুটা বেশ ভালোই হয়েছিল। উইকেট বাঁচিয়ে ধীরলয়ে শুরু করেছিলেন দুই ওপেনার তামিম ইকবাল ও এনামুল হক। ১২.১ ওভারে জেসন হোল্ডারের শর্ট বল মিড-উইকেটে দাঁড়ানো পোলার্ডের হাতে ক্যাচ তুলে দিয়ে ২৬ রানে ফিরে গেছেন তামিম।
এবার সিরিজ শুরুর আগে আবারও অপ্রত্যাশিত ঘটনার মুখোমুখি ওয়েস্ট ইন্ডিজ। কোচের পদ থেকে আকস্মিকভাবে সরে দাঁড়িয়েছেন ওটিস গিবসন। ম্যাচের আগে ড্যারেন স্যামি এ প্রসঙ্গে বললেন, ‘দল থেকে কোচ চলে গেলে সব সময় কঠিন মুহূর্ত তৈরি হয়। তবে ওয়েস্ট ইন্ডিজকে নতুনভাবে শুরু করার এটিই সময়।’       
বাংলাদেশ দল:  তামিম ইকবাল, এনামুল হক, ইমরুল কায়েস, শামসুর রহমান, মুশফিকুর রহিম (অধিনায়ক), মাহমুদউল্লাহ, নাসির হোসেন, সোহাগ গাজী, মাশরাফি মুর্তজা, তাসকিন আহমেদ, আল আমিন হোসেন।
ওয়েস্ট ইন্ডিজ দল: ক্রিস গেইল, কার্ক এডওয়ার্ডস, ডোয়াইন ব্রাভো (অধিনায়ক), লেন্ডল সিমন্স , ড্যারেন ব্রাভো, কাইরন পোলার্ড, দিনেশ রামদিন, জেসন হোল্ডার, সুনীল নারাইন, রবি রামপল, কেমার রোচ ।
