
পাসপোর্টের তথ্যকে সত্যি মানলে তখন তাঁর বয়স ছয় বছর। সেই ম্যাচটি দেখেছিলেন কি না, কে জানে। দেখলেও সেই জয়ের মাহাত্ম্যটা নিশ্চয়ই তখন বোঝেননি। তবে পরে জয়ের মুহূর্তটির ভিডিও অবশ্যই অনেকবার দেখেছেন। তার চেয়েও বেশি শুনেছেন। শারজায় অস্ট্রেলেশিয়া কাপে ফাইনালে শেষ বলে ছক্কা মেরে জাভেদ মিয়াঁদাদের সেই ঐতিহাসিক জয়। পাকিস্তান ক্রিকেট শুধু নয়, ক্রিকেট ইতিহাসেরই সবচেয়ে রোমাঞ্চকর জয়গুলোর আখ্যানে চিরস্থায়ী জায়গা পেয়ে গেছে মিয়াঁদাদ-বীরত্ব। যেকোনো ক্রিকেটারের সবচেয়ে কাঙ্ক্ষিত স্বপ্নগুলোর একটি থাকে অবশ্যই এমন একটি জয়ের নায়ক হওয়া। সেই স্বপ্ন দেখে কখনো মানসপটে ভাসুক বা না ভাসুক, কাল তেমনি স্বপ্নের এক মুহূর্তের নায়ক শহীদ আফ্রিদি।মিয়াঁদাদের পাশাপাশি আফ্রিদিকে রাখতে আপত্তি থাকতে পারে অনেকের। সেই ছয় ছিল শেষ বলে, প্রয়োজন ছিল চার। কাল সেখানে প্রয়োজন ছিল ৪ বলে ১০, আফ্রিদি দলকে জিতিয়েছেন দুই বল আগেই। কিন্তু চাপ তো একই রকম ছিল! মিয়াঁদাদের মতো আফ্রিদিও জানতেন, তিনি না পারলে হারবে দল। সবচেয়ে বড় মিল, ভারত-পাকিস্তান দ্বৈরথে ১ উইকেটে জয়-পরাজয়ের একমাত্র ঘটনা ছিল মিয়াঁদাদের সেই ছক্কার ম্যাচ। কাল আরেকটি এক উইকেটের জয়ে ছক্কা-নায়ক আফ্রিদি। টানা দুই বলে ছক্কায় বরং বলা যায়, আফ্রিদি এক ম্যাচেই ‘মিয়াঁদাদ কীর্তি’ গড়লেন দুবার! চেতন শর্মার লো-ফুলটস মিড উইকেট দিয়ে উড়িয়ে ব্যাট উঁচিয়ে ড্রেসিং রুমের দিকে ছুটেছিলেন মিয়াঁদাদ। আফ্রিদির উদ্যাপন তো উল্টো! সেই চিরচেনা ঢঙে দুই পা দুই দিকে বাড়িয়ে, দুই হাত দুই দিকে উঁচিয়ে দাঁড়ালেন গর্বিত ভঙ্গিতে, অন্যরাই ছুটে এলেন তাঁকে আলিঙ্গনে জড়াতে। সেই স্রোতে সতীর্থদের পাশাপাশি ছিল টিম ম্যানেজমেন্টও। কোচ মঈন খান, ম্যানেজার জাকির খান, ছুটে এলেন এমনকি কিংবদন্তি জহির আব্বাসও!
আফ্রিদির ব্যাটিংয়ের জন্য পরিস্থিতিটা আদর্শই ছিল। কিন্তু এমন আদর্শ পরিস্থিতি তো ক্যারিয়ারে কতবারই এল, কালকের মতো নায়ক হতে পেরেছেন কদিন! অধিনায়ক মিসবাহ-উল-হক তাই বললেন, ‘আমার মতে এটা আফ্রিদির সেরা ইনিংসগুলোর একটি। ওর কাছ থেকে এমন কিছুর প্রত্যাশা আমাদের সব সময়ই থাকে। যখনই সে উইকেটে গিয়ে কিছুটা সময় নেয় আর একটু মাথা খাটিয়ে খেলে, তখনই কিন্তু দারুণ বিপজ্জনক হয়ে ওঠে।’
আর তিনি? ম্যাচ-সেরা না হয়েও আসলে যিনি কালকের নায়ক? এমনিতে ব্যাট করেন তিনি নিজের ধারাপাতেই, যে ধারাপাতের পাঠ বোঝার সাধ্যি খুব কম জনেরই আছে। তবে কাল তিনি কিছুটা শুনেছিলেন অধিনায়কের পরামর্শ, ‘প্রত্যাশা ছিল আকাশচুম্বী। আমরা সবাই জানতাম, ম্যাচটা কতটা গুরুত্বপূর্ণ। আমি দারুণ খুশি যে দলকে জেতাতে পেরেছি। অধিনায়ক আমাকে বলেছিল একটু সময় নিয়ে খেলতে, আমি সেটাই করেছি। চেয়েছিলাম এক্সট্রা কভারের ওপর দিয়ে মারতে (শেষ ছক্কাটি), অফ সাইডে সব ফিল্ডার বৃত্তের ভেতরে ছিল। কিন্তু অশ্বিনের ক্যারম বলটি আমি পড়ে ফেললাম। একটু টেনে দিয়েছিল যদিও, কিন্তু ব্যাটে-বলে হলো দারুণ!’
আফ্রিদি ও পাকিস্তান যখন ভাসছে উচ্ছ্বাসের জোয়ারে, বিরাট কোহলি সংবাদ সম্মেলনে এলেন গোমড়া মুখে। ফাইনালে ওঠার গাণিতিক একটা সম্ভাবনা এখনো টিকে আছে ভারতের, তবে সেই আশার বিপরীতে আশা করতে রাজি নন ভারত অধিনায়ক। আফগানিস্তানকে বোনাস পয়েন্টসহ হারানোর আশা শোনালেন, তবে টুর্নামেন্ট থেকে যে ছিটকে গেছেন, সেটা একরকম মেনে নিয়েছেন বলেও মনে হলো। সেই ধাক্কাটা এল চিরপ্রতিদ্বন্দ্বীদের কাছে হেরে, যন্ত্রণার তীব্রতা তাই আরও বেশি।
জয়ের উচ্ছ্বাসটাও যেমন বাঁধনহারা। ম্যাচ শেষের অনেকক্ষণ পরে, টিভির ধারাভাষ্য-সাক্ষাৎপর্ব সব শেষে, মাঠের এক কোণে ওয়াসিম আকরাম যেমন প্রবল আবেগে জড়িয়ে ধরলেন মঈন খানকে, কী একটা বলে সাবেক দুই সতীর্থ প্রায় ঢলে পড়লেন হাসতে হাসতে, সেটাই যেন বুঝিয়ে দিল ভারত-পাকিস্তান ম্যাচে জয় মানে কী!
