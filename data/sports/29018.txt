
‘মেড ইন চায়না।’ গেল কোপা আমেরিকায় এজেকিয়েল লাভেজ্জির দুর্দান্ত ফুটবল দেখার পর ভার্চুয়াল জগতে এমনই ছিল রসিকতা। কারও কারও আক্ষেপ, এই লাভেজ্জি কিনা খেলতে গেলেন চীনের ফুটবলে! কারও প্রশ্ন, ‘কেন?’সবকিছুরই উত্তর মিলছে। চীনের ঘরোয়া ফুটবলকে নিয়ে নাক সিঁটকানোর সময় ফুরিয়ে আসবে কি না সময়ই বলে দেবে। তবে আপাতত যেভাবে টাকা ছড়ানো হচ্ছে, তাতে আরও বড় বড় তারকা চীনে পাড়ি জমাবেন শিগগিরই। চমকে উঠতে পারেন এই তথ্যে, এখনকার ফুটবলের সবচেয়ে বেশি বেতনের শীর্ষ ১০ খেলোয়াড়ের চারজনই এখন খেলেন চীনা ফুটবল লিগে! ক্রিস্টিয়ানো রোনালদো ও লিওনেল মেসির পর সবচেয়ে বেশি বেতন পান ব্রাজিলিয়ান ফরোয়ার্ড হাল্ক!হাল্ক সপ্তাহ খানেক আগে রাশিয়ার ক্লাব জেনিত থেকে পাড়ি জমিয়েছেন চীনের ক্লাব সাংহাই এসআইপিজিতে। সাংহাই সে জন্য কত খরচ করেছে জানেন? ৫ কোটি ৫০ লাখ ইউরো! আর হাল্ক নিজে বছরে বেতন পাবেন ২ কোটি ইউরো, বাংলাদেশি মুদ্রায় যা প্রায় ১৭৪ কোটি টাকা। যার অর্থ, হাল্কের মাসিক বেতন প্রায় সাড়ে ১৪ কোটি টাকা! মেসি এর কাছাকাছিই পান, এই দুজনের চেয়ে বেশি বেতন শুধুই রোনালদোর! হাল্কের কিছুটা নামডাক আছে, তাই বলে মেসির কাছাকাছি বেতন!চমক কিছু জমিয়ে রাখুন। কারণ, ইতালিয়ান স্ট্রাইকার গ্রাজিয়ানো পেল্লেকে শেনডন লুনেং বার্ষিক ১ কোটি ৫০ লাখ ইউরো বেতন দিয়ে টেনে নিয়েছে চীনে। ওয়েইন রুনি বেতন পান ১ কোটি ৩০ লাখ পাউন্ড! লাভেজ্জি কেন এবার পিএসজি ছেড়ে চায়না ফরচুনে নাম লিখিয়েছেন বুঝেছেন তো? না বুঝলে শুনুন। সেখানে বছরে তাঁর বেতন ১ কোটি ৩০ লাখ ইউরো। ওপরে যে তিনজনের চোখ মাথার চাঁদিতে তুলে দেওয়া বেতনের হদিস পেলেন, এঁরা ছাড়া শীর্ষ চারের অন্যজন জ্যাকসন মার্টিনেজ। তিনি পান ১ কোটি ২০ লাখ ইউরো। ফুটবল বিশ্বে তাঁর চেয়ে বেশি বেতন পান মাত্র আটজন ফুটবলার!
নিকট ভবিষ্যতে অনেক উঠতি আর বর্তমান তারকা সগৌরবে বলতে পারেন, ‘আমরাও মেড ইন চায়না।’
