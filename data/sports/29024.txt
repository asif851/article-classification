
১১০ রানের মধ্যেই পাঁচ উইকেট নেই। বুলাওয়েতে জিম্বাবুয়ের বিপক্ষে সিরিজ নির্ধারণী ম্যাচে বড় বিপর্যয়েই পড়েছিল বাংলাদেশ। তবে নাসির হোসেন ও মাহমুদউল্লাহর প্রতিরোধে শেষ পর্যন্ত বাংলাদেশের সংগ্রহ দাঁড়িয়েছে ৯ উইকেটে ২৪৭ রান।ইনিংস শেষ হওয়ার সময় ৭৫ রান নিয়ে অপরাজিত ছিলেন মাহমুদউল্লাহ। ষষ্ঠ উইকেটে দলীয় সংগ্রহ ৭৯ রান যোগ করেন নাসির-মাহমুদউল্লাহ জুটি। ৭৩ বলে ৬৩ রান করা নাসিরকে ফেরান কেইল জার্ভিস। তবে মাহমুদউল্লাহকে ফেরাতে পারেননি স্বাগতিক বোলাররা। জিম্বাবুয়ের হয়ে কেল জার্ভিস, ব্রায়ান ভিটোরি ও টেন্ডাই সাতারা দুটি করে উইকেট নেন।টসে হেরে প্রথমে ব্যাট করতে নেমে দলীয় ১৫ রানে প্রথম উইকেট হারায় বাংলাদেশ। চতুর্থ ওভারের প্রথম বলে সাজঘরে ফেরেন ব্যক্তিগত ৫ রানে থাকা মোহাম্মদ আশরাফুল। তাঁর জায়গায় খেলতে আসা জহুরুল ইসলাম বোল্ড হন প্রথম বলেই।ব্রায়ান ভিটোরির পর পর দুই বলে দুটি উইকেট হারিয়ে চাপে পড়ে যায় বাংলাদেশ। তৃতীয় উইকেটে অবশ্য কিছুটা স্বস্তি এনে দিয়েছিলেন তামিম ইকবাল ও মুশফিকুর রহিম। তবে এই দুই ব্যাটসম্যানের বিদায়ে বাংলাদেশ দলের ওপর চাপটা আরও বাড়ে। প্রসপার উতসেয়ার শিকারে পরিণত হওয়ার সময় অধিনায়ক মুশফিকুরের সংগ্রহ ছিল ৩২ রান। টেন্ডাই সাতারার শিকারে পরিণত হওয়া উদ্বোধনী ব্যাটসম্যান তামিমের সংগ্রহও ছিল একই। সাকিব আল হাসান আউট হন ১৮ রান করে।
