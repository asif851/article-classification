
পেছনে তাজিক-দুঃস্বপ্ন। সামনে এশীয় চ্যাম্পিয়ন অস্ট্রেলিয়া।বিশ্বকাপ বাছাইপর্বে ফিরতি ম্যাচ খেলতে অস্ট্রেলিয়া দল আজ সন্ধ্যা ৬টায় ঢাকায় পা রাখছে। পার্থে তারা ৫-০ গোলে হারিয়েছিল বাংলাদেশকে। নিজের মাঠে বাংলাদেশ কি এবার ঘুরে দাঁড়াতে পারবে?সকারুরা প্রস্তুতি সেরেছে সিঙ্গাপুরে। নিরাপত্তাভীতি দূর হয়নি বলেই ঢাকায় অনুশীলন রাখেনি চারবার বিশ্বকাপ খেলা দলটি। তবে নিরাপত্তার কোনো ঘাটতি রাখছে না বাংলাদেশ। চার বছর আগে আর্জেন্টিনার ঢাকা সফরের সময়ও নিরাপত্তার বিষয়টি এত আলোচিত ছিল না। শুধু ফুটবল কেন, এ দেশে এই প্রথম এত নিরাপত্তার মধ্যে কোনো আন্তর্জাতিক খেলার আয়োজন। আগামীকাল বিকেল সাড়ে ৫টায় শুরু হবে অস্ট্রেলিয়া-বাংলাদেশ ফুটবল ম্যাচটি, আর সে জন্য স্টেডিয়াম এলাকায় দোকানপাট বন্ধ থাকছে আজ ও আগামীকাল।মানসিকভাবে বিপর্যস্ত বাংলাদেশ দল পরশু রাতে তাজিকিস্তান থেকে ফিরে কাল বিকেলেই নেমে পড়ে অনুশীলনে। অনুশীলন-পর্বটা মিনিট পনেরো ছিল উন্মুক্ত, বাকিটা হলো রুদ্ধদ্বার। কোচ ফাবিও লোপেজ নিজে ছুটে এসে সাংবাদিক, নিরাপত্তকর্মীসহ সবাইকে বের করে দিলেন বঙ্গবন্ধু স্টেডিয়াম থেকে। সবাই দ্রুত বেরোচ্ছে না দেখে একপর্যায়ে অনুশীলন বন্ধও রাখেন। এক টিভি ক্যামেরাম্যান একটু সময় নিচ্ছিলেন বলে তাঁকে রীতিমতো ধাক্কা দিলেন!লক্ষ্য একটাই, অস্ট্রেলিয়ার বিপক্ষে ‘ভালো কিছু’ করা। তাজিকিস্তানে ৫-০ গোলে হার খেলোয়াড়দের সংকল্পবদ্ধ করেছে। ভালো খেলার প্রতিশ্রুতি দিচ্ছেন সবাই। লেফটব্যাকে খেলা উইঙ্গার কোমলের তাড়নাটা অনেক বেশি। গত ম্যাচে অনভ্যস্ত জায়গায় ভুল করেছেন, তা থেকে গোলও হয়েছে। সেই কোমল বলছেন, ‘তাজিকিস্তান ম্যাচটা আমাদের মধ্যে একটা প্রতিজ্ঞার জন্ম দিয়েছে। ওই ম্যাচের ভুলই অস্ট্রেলিয়া ম্যাচের অনুপ্রেরণা।’কয়েক দিন ধরে বিষণ্ন মামুনুল কাল সকালে মিরপুরে স্কলাস্টিকার স্কুলে গিয়ে ছোটদের সঙ্গে কিছু সময় কাটিয়েছেন। অস্ট্রেলিয়া ম্যাচের কিছু টিকিটও দিয়েছেন। মনটা একটু ভালো হয়েছে, তা বোঝা গেছে বিকেলের চনমনে অনুশীলনে। তাজিক-দুঃস্মৃতি ভুলতে চান মামুনুল, ‘খারাপ কিছু থেকে ভালো কিছু করার জেদ চাপে। আমাদের মধ্যে সেই জেদটা কাজ করছে। আমাদের করণীয় হলো অস্ট্রেলিয়ার সঙ্গে ভালো খেলে সম্মানজনক কিছু করা।’অস্ট্রেলিয়ার সঙ্গে ‘সম্মানজনক’ কিছু করাও কঠিন। তারপরও ফুটবলারদের মুখে ‘চেষ্টা’র কথা। ডিফেন্ডার নাসির বললেন, ‘আমরা ফাইট করব।’ বাংলাদেশের হারানোর কিছু নেই। নিজেদের মাঠ খেলোয়াড়দের কাছে বাড়তি অনুপ্রেরণা। তাজিকিস্তান ম্যাচের গোলরক্ষক সোহেল একাদশে থাকলে জীবনের সেরা ম্যাচটা খেলার প্রতিশ্রুতি দিচ্ছেন। পার্থে ৫ গোল খাওয়ার ম্যাচে ছিলেন পোস্টের নিচে, তাঁর ভালো ধারণাই হয়েছে প্রতিপক্ষ সম্পর্কে, ‘আগের ভুলগুলো আমরা হতে দেব না। চাইব প্রতিপক্ষ যেন খুব বেশি আক্রমণে উঠতে না পারে। তাহলে রক্ষণে চাপটা কম পড়বে।’রক্ষণাত্মক মন্ত্রই জপছে বাংলাদেশ দল। তবে ফরোয়ার্ড শাখাওয়াত রনি সামনে আনছেন গত ডিসেম্বরে ঢাকায় দক্ষিণ কোরিয়ার বুসান আইপার্কের সঙ্গে শেখ জামালের ম্যাচটার কথা, ‘আমরা বুসান আইপার্কের কাছে হারলেও শেখ জামালের প্রশংসা করেছিলেন সবাই। এ ম্যাচেও চাই সবাই আমাদের প্রশংসা করুক।’অস্ট্রেলিয়ার মতো পরাশক্তির বিপক্ষে প্রশংসা আদায় করাও চ্যালেঞ্জ বাংলাদেশের জন্য। লোপেজ তাজিকিস্তান বসেই দলে ডেকেছিলেন শেখ কামাল টুর্নামেন্টে ভালো খেলা উইঙ্গার জাহিদকে। কিন্তু জাহিদ চোটকে কারণ দেখিয়ে যোগ দেননি দলে। যদিও সাফে খেলতে চান। লোপেজও পরশু ঢাকায় এসে বলেছেন, ‘সাফই মূল লক্ষ্য।’সাফ ফুটবলের জন্য এই অস্ট্রেলিয়া ম্যাচটা কিছু আত্মবিশ্বাস জোগাতে পারে। তবে আত্মবিশ্বাস-জাগানিয়া খেলাটা খেলতে তো হবে মামুনুলদের।
