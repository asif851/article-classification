
এএফসি অনূর্ধ্ব-১৬ ফুটবলের গ্রুপ পর্বে চ্যাম্পিয়ন হওয়ার পরপরই বিড়ম্বনা আর বিব্রতকর অবস্থায় পড়ল মেয়েরা। দলের নয় খেলোয়াড় ঢাকা থেকে ময়মনসিংহের ধোবাউড়ায় ফেরার পথে বাসের সহযাত্রীদের মুখে শুনেছে নানা বাজে কথা।
ঘটনা হলো, ঢাকা থেকে একটি লোকাল বাসে গত পরশু ময়মনসিংহের কলসিন্দুরের নয় কিশোরী ফুটবলার বাসে ওঠে। পথে খেলোয়াড়দের একজন নাজমা বাস থেকে নামে। নাজমার মামা রাস্তায় তার জন্য অপেক্ষা করছিলেন কিছু একটা দেওয়ার জন্য। এ জন্য বেশ কিছু সময় অপেক্ষা করতে হওয়ায় যাত্রীদের একটি অংশ ক্ষুব্ধ হয়ে আজেবাজে কথা বলেছে বলে অভিযোগ করেছে মেয়েরা।
কিন্তু এশিয়ান সেরা আটে উঠেও এই কিশোরীদের অভিভাবকহীন অবস্থায় কেন লোকাল বাসে পাঠাল বাফুফে? মেয়েদের সঙ্গে বাফুফের কোনো প্রতিনিধিও ছিলেন না! তবে বাফুফের দাবি, মেয়েরা সব সময় এভাবেই ময়মনসিংহে যাওয়া-আসা করে। আগে সব সময় ট্রেনে পাঠানো হলেও এবার ট্রেনের টিকিট না পেয়ে মাইক্রোবাস ভাড়া করে তাদের পাঠাতে চেয়েছিল ফেডারেশন। কিন্তু মেয়েরা নাকি বাসেই যেতে চেয়েছে।
নয় খেলোয়াড়ের একজন সানজিদাও গত রাতে প্রথম আলোকে ফোনে বলেছে, ফেডারেশন মাইক্রোবাস দিতে চাইলেও তারা নেয়নি, ‘ফেডারেশন আমাদের মাইক্রোবাস দিতে চেয়েছিল। কিন্তু শুনেছি, আমাদের এখান থেকে বলা হয়েছিল কেউ এখান থেকে ঢাকা গিয়ে আমাদের নিয়ে আসবে। কিন্তু সেটা হয়নি। তাই আমরা বাসে চলে আসি। বাসে আমাদের কিছু ছেলে বাজে কথা বলেছে।’
