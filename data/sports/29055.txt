
২০০৭ বিশ্বকাপে বাংলাদেশের কাছে হেরে​ গ্রুপ পর্ব থেকে বিদায় নেওয়া ভারতীয় ক্রিকেটটাকেই ওলটপালট করে দিয়েছিল। সেই বিশ্বকাপের যন্ত্রণা ভারত ভুলেছে ওই বছরেই আয়োজিত ‘ছোট’ বিশ্বকাপ জিতে। দক্ষিণ আফ্রিকায় আয়োজিত ২০০৭ টি-টোয়েন্টি বিশ্বকাপে প্রথমবারের মতো নেতৃত্ব দিতে নামা মহেন্দ্র সিং ধোনি এনে দিয়েছিলেন শিরোপা। সেই ধোনি গত আট বছরের বেশি সময় ধরে ভারতের সর্বকালের সেরা অধিনায়কের আসনে প্রতিষ্ঠিত করেছেন।যদিও ধোনি-যুগ এখন অস্তাচলে। সেই জাদু আর কাজ করে না। দল ম্যাচ হারছে একের পর এক। দেশের মাটিতে দক্ষিণ আফ্রিকার কাছে ওয়ানডে ও টি-টোয়েন্টি সিরিজ হারের পর এবার অস্ট্রেলিয়ার কাছেও টানা তিন ম্যাচে হার! সেই ব্যর্থতার ধুলো মেখেই অধিনায়ক ধোনি কাল একটা ইতিহাস গড়ে ফেললেন। আন্তর্জাতিক ক্রিকেটে অধিনায়ক হিসেবে এটি ছিল তাঁর ৩০০তম ম্যাচ। ধোনির আগে কমপক্ষে ৩০০ ম্যাচে নেতৃত্ব দিয়েছেন কেবল রিকি পন্টিং (৩২৪) ও স্টিভেন ফ্লেমিং (৩০২)।অবশ্যই অনেক বড় একটা মাইলফলক। ধোনির অধিনায়কত্বের দীর্ঘ স্থায়ীত্বের সাক্ষী। আর অধিনায়কের দীর্ঘ মেয়াদ বুঝিয়ে দেয় তাঁর​ সাফল্যের ধারাবাহিকতা। কিন্তু ধোনির সেই জাদুর কাঠি কোথায় হারাল!টানা তিনটি ম্যাচেই তিন শর আশপাশে রান করেছে দল। তিন ম্যাচেই হেরেছে। পাঁচ ম্যাচের সিরিজটিতেও এরই মধ্যে হার নিশ্চিত হয়ে গেছে। সঙ্গে নিশ্চিত হয়েছে অধিনায়ক হিসেবে ধোনিকে নিয়ে আরও একটু বেশি সমালোচনাও। তবে ভারতের ওয়ানডে ও টি-টোয়েন্টি অধিনায়ক নিজেও যেন এর কোনো কূল পাচ্ছেন না। দলের বোলিংয়ের অনভিজ্ঞতা মেনে নিয়েও বলছেন, একইভাবে বারবার এমন হার আর মেনে নিতে পারছেন না। সিরিজের আগে থেকেই তাঁর অধিনায়কত্ব নিয়ে অনেক আলোচনা-সমালোচনা হচ্ছিল। দেশের মাটিতে দক্ষিণ আফ্রিকার কাছে ওয়ানডে ও টি-টোয়েন্টি দুই সিরিজেই হেরেছিল ভারত। অবিশ্বাস্য হলেও সত্যি, ‘ক্যাপ্টেন কুল’ ধোনির অধিনায়কত্ব নিয়েই তাই শুরু হয়ে গিয়েছিল অনেক গুঞ্জন। ধোনি তাঁর ‘মাইডাস টাচ’ হারিয়ে ফেলছেন এমন একটা কথাও উঠছিল। একে সময়টা ভালো যাচ্ছিল না, তার ওপর অস্ট্রেলিয়া সফর—পুরো যেন অগ্নিপরীক্ষা। তার সঙ্গে যোগ হলো নখদন্তহীন একটা বোলিং আক্রমণ। সব মিলিয়ে ধোনির কাজটা এর চেয়ে বেশি কঠিন আর হতে পারত না। যতই সফল হোন, যতই ভিন্নধর্মী সিদ্ধান্ত নিয়ে প্রতিপক্ষকে চমকে দেন, এমন বোলিং নিয়ে জেতা যেন ধোনির সাধ্যের বাইরে। তিনটি ম্যাচে যদিও ৪, ৬, ৭ বল হাতে রেখে জিতেছে অস্ট্রেলিয়া, তবু গতকালকের ম্যাচটিতে অল্প কিছু সময় ছাড়া কোনো ম্যাচে কখনোই অস্ট্রেলিয়ার জয় নিয়ে তেমন কোনো অনিশ্চয়তা ছিল না। অনিশ্চয়তা তৈরি করতে পারেনি ভারতের বোলিং, সঙ্গে ফিল্ডিংয়ের কিছু ভুল তো আছেই।
হতাশা ধোনির কণ্ঠেও, ‘এভাবে হার হজম করা কঠিন। আজ আমাদের ফিল্ডিং ভালো হয়নি। অন্তত তিনটা বাউন্ডারি হয়েছে যেগুলো ঠেকানো যেত। ব্যাটসম্যানরা কঠোর পরিশ্রম করছে, কিন্তু তারপরও প্রতিটি ম্যাচেই ১০-১৫ রানের আক্ষেপ থেকে যাচ্ছে।’ দায়টা অনভিজ্ঞ বোলিংয়েরই দেখছেন ভারতের সফলতম অধিনায়ক, ‘উইকেট একটু ভিন্ন ছিল, তবে এখানে ব্যাটসম্যানদের এর চেয়ে বেশি কিছু করার ছিল না। ২৯৫ বেশ ভালো স্কোর ছিল। আপনি যদি হারতে থাকেন, আর বোলিং আক্রমণও এমন অনভিজ্ঞ হয়, তাহলে ব্যাপারটা কঠিন হয়ে দাঁড়ায়। ইশান্ত মাঝে কিছু ভালো বোলিং করেছে। তবে যখনই চাপে পড়ছে, তখনই ফাস্ট বোলাররা রান দিয়ে দিচ্ছে।’
