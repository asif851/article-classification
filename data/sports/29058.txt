
• এক ম্যাচ নিষিদ্ধ হয়েছেন স্মিথ • ম্যাচ ফির ৭৫ ভাগ জরিমানা হয়েছে ব্যানক্রফটের
সংবাদ সম্মেলনে বোমা ফাটানোর মুহূর্তে স্টিভ স্মিথের সঙ্গী ছিলেন ক্যামেরন ব্যানক্রফট। হাজার হলেও দলের সবার পরিকল্পনার বাস্তবায়ন করতে গিয়েই তো সবার সামনে এভাবে ধরা পড়েছেন! বল টেম্পারিংয়ের ঘটনায় শাস্তি পাওয়াতেও দুজন দুজনকে সঙ্গী পেলেন। আইসিসির আচরণবিধি ভাঙায় এক ম্যাচ নিষিদ্ধ হয়েছেন স্মিথ। ক্যামেরনের জুটেছে জরিমানা।
আইসিসির প্রধান নির্বাহী ডেভ রিচার্ডসন জানিয়েছেন, স্মিথের বিরুদ্ধে আচরণবিধির ২.২.১ ধারা ভাঙার অভিযোগ করা হয়েছিল। খেলার চেতনাবিরোধী যেকোনো কাজই এ ধারার মধ্যে পড়ে। পরিকল্পনা করে বল বিকৃতির অভিযোগে স্মিথকে ম্যাচ ফির পুরোটাই জরিমানা করা হয়েছে। সেই সঙ্গে ২টি সাসপেনশন পয়েন্ট দেওয়া হয়েছে। যার ফলে সিরিজের পরের টেস্টে দর্শক হয়ে থাকবেন স্মিথ। অস্ট্রেলিয়ান অধিনায়ক এ শাস্তি মেনে নিয়েছেন। এর বিরুদ্ধে আবেদন করবেন না বলে জানিয়েছেন। সিরিজে আর খেলা হচ্ছে না স্মিথের।
চলতি টেস্টের ফল যা-ই হোক, সিরিজের শেষ ম্যাচটা অস্ট্রেলিয়ার জন্য অনেক গুরুত্বপূর্ণ হবে। সেই ম্যাচে দলের সেরা ব্যাটসম্যান ও সাময়িক বরখাস্ত অধিনায়ককে তারা পাচ্ছে না। এ ছাড়া ওপেনার ব্যানক্রফটকে ম্যাচ ফির ৭৫ শতাংশ জরিমানা করা হয়েছে। আচরণবিধির ২.২.৯ ধারা ভাঙার দায়ে ব্যানক্রফটকে এ শাস্তি দেওয়া হয়েছে। এ ছাড়া তাঁকে তিনটি ডিমেরিট পয়েন্ট দেওয়া হয়েছে। দোষ স্বীকার করে নেওয়ায় ব্যানক্রফটের ক্ষেত্রে একটু সদয় হয়েছেন ম্যাচ রেফারি অ্যান্ডি পাইক্রফট।
