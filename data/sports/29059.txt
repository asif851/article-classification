
৪ ওভারে ২৮ রান দিয়ে উইকেটশূন্য। পরশু মুস্তাফিজের বোলিং তো তাহলে ভালো হয়নি! ভুলটি এখানেই, যাঁরা ম্যাচ দেখেছেন, তাঁরা জানেন, উইকেট না পেলেও মুস্তাফিজুর রহমানই কলকাতা নাইট রাইডার্সের এলিমিনেটর হারের কারণ। স্লগ ওভারে তাঁর বোলিংয়ে সৃষ্ট চাপের কাছে হেরে গেছে দুবারের আইপিএল চ্যাম্পিয়ন কলকাতা।অবশ্য ‘দ্য ফিজে’র কাছে সমর্থকদের দাবি তো শুধু এটুকুই নয়। তাঁরা চান, ফিরে আসুক সেই উইকেট শিকারি মুস্তাফিজ; যিনি মাঠে নামবেন আর কর গুনে গুনে উইকেট পাবেন। আন্তর্জাতিক ক্রিকেটে পা রাখার পর থেকেই তো মুস্তাফিজের এই রূপ দেখে অভ্যস্ত সবাই। পাকিস্তানের সঙ্গে অভিষেক টি-টোয়েন্টির জোড়া উইকেট দিয়ে শুরু, এরপর ভারতের ওয়ানডে অভিষেকে পাঁচ উইকেট। বিশ্বকাপেও মাত্র ৩ ম্যাচেই ৯ উইকেট। মুস্তাফিজ মানেই তো উইকেট পাওয়ার নিশ্চয়তা! আইপিএলেও তাই মনে হচ্ছিল। প্রথম ৯ ম্যাচে ১৩ উইকেট পেয়ে মুস্তাফিজ ছিলেন দারুণ ফর্মে। মাত্র ১ ম্যাচে ছিলেন উইকেটশূন্য। এরপর থেকেই কেমন যেন ছন্দপতন তাঁর। পরের ৬ ম্যাচে মাত্র ৩ উইকেট। ৩ ম্যাচেই ফিরেছেনশূন্য হাতে। এ ম্যাচগুলোতে খুব খারাপ করেছেন তা নয়। কাটার, স্লোয়ার ও ইয়র্কারে ব্যাটসম্যানদের খাবি খাইয়েছেন প্রতি ম্যাচেই। অধিকাংশ ম্যাচেই উইকেট পাননি ভাগ্যের অসহযোগিতায়। এতে যে সানরাইজার্স হায়দরাবাদ খুব চিন্তিত তা নয়। উইকেট না পেলেও ম্যাচ জেতাতে তো অবদান রাখছেন মুস্তাফিজ। কিন্তু ভক্তরা তো উইকেট পেয়ে উচ্ছ্বাস করছেন—মুস্তাফিজের এমন ছবিই দেখতে চায়। আজ গুজরাট লায়নসের বিপক্ষে কোয়ালিফায়ারে নামবে হায়দরাবাদ। আইপিএলের এ আসর আজই শেষ হয়ে যেতে পারে মুস্তাফিজের। আজ কি দেখা মিলবে ‘শিকারি’ মুস্তাফিজের?
