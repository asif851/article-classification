
বার্সেলোনার মতো একটি ক্লাবের কোচ কে না হতে চায়। প্রস্তাবটা এমনিতেই যথেষ্ট লোভনীয়। তার ওপর এই দায়িত্বের জন্য যদি সুপারিশ করেন বিশ্বের সেরা খেলোয়াড়টি! এই দুই মিলিয়েই বার্সার কোচ হয়েছেন জেরার্ডো মার্টিনো। বার্সেলোনার কোচ হিসেবে নাম ঘোষণার পর প্রথমবার সংবাদমাধ্যমের মুখোমুখি হয়েই এই আর্জেন্টাইন জানালেন, ইউরোপে কখনোই কোচিং না করানোর পরও যে তাঁর ওপর কাতালান ক্লাবটি আস্থা রেখেছে, এর পেছনে নিশ্চয়ই বড় ভূমিকা পালন করেছেন মেসি। ‘কীভাবে কী হলো সব বিস্তারিত হয়তো এখনই আমি বলতে পারব না। তবে আমি নিশ্চিত এ ব্যাপারে হোর্হে (মেসির বাবা) এবং লিওনেলের কিছু প্রভাব তো আছেই। আমি নিশ্চিত এ ব্যাপারে তাঁদের মতামত জানতে চাওয়া হয়েছিল। যা হওয়ার এর পরই হয়েছে।’ মেসির জন্মস্থান আর্জেন্টিনার রোজারিওতে এক সংবাদ সম্মেলনে বলেছেন মার্টিনো। প্যারাগুয়ের কোচ হিসেবে নজর কাড়ার পর নিউওয়েলস ওল্ড বয়েজের দায়িত্বেও দারুণ করছিলেন। ফলে ইউরোপের কোনো ক্লাব থেকে প্রস্তাব আসতে পারে, এমনটা ধারণাই করছিলেন মার্টিনো। কিন্তু সেই ক্লাবটি যে বার্সাই হবে, এটি তাঁর সুদূরতম কল্পনাতেও ছিল না, ‘আমি চাকরি প্রস্তাবের অপেক্ষাতেই ছিলাম। তবে এটা বলতে পারব না যে বার্সার কোচ হওয়ার স্বপ্ন দেখছিলাম। পরিস্থিতি সত্যিই অপ্রত্যাশিত ছিল। আমিও খুব বিস্মিত হয়েছি।’ ভিলানোভার অসুখের কারণে সুযোগটা পেয়েছেন। একজনের দুর্ভাগ্য অন্যজনের জন্য বয়ে এনেছে সুফল। এ কারণেই নিজের উচ্ছ্বাসে পরিমিতি বোধের পরিচয়ও দিচ্ছেন মার্টিনো, ‘গুরুত্বপূর্ণ এ সুযোগটি এসেছে খুবই দুর্ভাগ্যজনক একটি পরিণতির ফসল হিসেবে। তারা যে আমাকে, আমার সহকারীদের এবং আমার কাজকে বিবেচনা করেছেন, এ জন্য আমি কৃতজ্ঞ। লিওসহ বার্সার স্কোয়াডের যে মান, এমন একটা দলের স্বপ্ন সব কোচই দেখে। আমি নিশ্চিত, আমাদের নিত্যদিনকার কাজে আমরা আরও এমন উপায়গুলো খুঁজে বের করতে পারব, যাতে করে ও (মেসি) আরও অনন্যসাধারণ হয়ে উঠতে পারে।’
ভাষা এবং সংস্কৃতির দিক দিয়ে আর্জেন্টিনা ও স্পেনের অনেক মিল। তাঁর ফুটবল-দর্শনের সঙ্গেও মিলে যায় বার্সার দর্শন। ফলে খাপ খাইয়ে নিতেও খুব একটা সময় লাগবে না বলেই বিশ্বাস মার্টিনোর। তাঁর কোচিং স্টাফদের মধ্যে আছেন আদ্রিয়ান করিয়া। এই মানুষটিই মেসিকে প্রথম আবিষ্কার করেছিলেন। ১১ থেকে ১৩ বছর বয়স পর্যন্ত তাঁর অধীনেই নিউওয়েলসে ফুটবল শিখেছেন মেসি।
আগামীকাল দলবলসহ আর্জেন্টিনা থেকে স্পেনে উড়ে যাবেন মার্টিনো। শনিবার বার্সার ডাগআউটে অভিষেক হওয়ার কথা আছে তাঁর। সূত্র: রয়টার্স।
 
ভারত-জিম্বাবুয়ে ম্যাচের সর্বশেষ স্কোর জানতে যে কোনো মোবাইল থেকে C লিখে এসএমএস করুন 2221 নম্বরে
