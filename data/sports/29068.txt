
তারকা ফুটবলারদের কোনটি বেশি পছন্দের? গোল, নারী, গাড়ি, না সব-ই? ক্রিস্টিয়ানো রোনালদো হয়তো বলবেন, আমার সব-ই চাই! রিয়াল মাদ্রিদ তারকার মাঠের পারফরম্যান্স কিংবা নারীদের কাছে তাঁর চাহিদা যেমন কোনো প্রশ্ন চলে না, তেমনি তাঁর গাড়িপ্রীতি নিয়েও সন্দেহের অবকাশ নেই। এত দিন রোনালদোর গ্যারেজ আলোকিত করেছে ১৯টি বিলাসবহুল গাড়ি। সেই সংখ্যাটা এখন ‘এক কুড়ি’!
ঠিকই ধরেছেন, নতুন গাড়ি কিনেছেন রোনালদো। সেটাও, এফ১২ টিডিএফ মডেলের ‘বিশেষ’ ফেরারি, যার আনুমানিক দাম সাড়ে তিন লাখ পাউন্ড। ২০১৫ সালে এ মডেলের মাত্র ৭৯৯টি গাড়ি বাজারে ছেড়েছিল ইতালিয়ান অটোমোবাইল কোম্পানি ফেরারি।ভাবছেন, এ আর এমন কী! টাকা থাকলে তো এমন গাড়ি সবাই কিনতে পারে। ভুল! টাকা থাকলেই আপনি এফ১২ টিডিএফ কিনতে পারবেন না। গ্যারেজে যদি আরও কয়েকটি ফেরারি থাকে, এবং আপনি যদি ইতালিয়ান অটোমোবাইল প্রতিষ্ঠানটির ‘বিশেষ সুবিধাপ্রাপ্ত’ কেউ হন, তাহলেই শুধু এ মডেলের গাড়ি কিনতে পারবেন। ফেরারির চিরাচরিত এফ১২ মডেলের আধুনিক সংস্করণ হলো টিডিএফ, যার ৬.৩ লিটার ইঞ্জিন এবং উন্নততর ৭৭০বিএইচপি (ব্রেক হর্সপাওয়ার) মাত্র ২.৯ সেকেন্ডে ১০০ কিলোমিটার গতি তুলতে সক্ষম। ঘণ্টায় সর্বোচ্চ ৩৪০ কিলোমিটার গতিতে ছুটতে পারে এফ১২ টিডিএফ।মাঠে কোনো সাফল্য পেলে নিজেকে উপহার দেওয়া অভ্যাস রোনালদোর। সমর্থকেরা তাই ভেবে নিয়েছেন, দেশের হয়ে বিশ্বকাপ বাছাইপর্বে ফারো দ্বীপপুঞ্জের জালে হ্যাটট্রিকের পুরস্কার হিসেবে রিয়াল তারকা নিজেই নিজেকে এ উপহার দিলেন। ইনস্টাগ্রামে নতুন গাড়ির ছবি পোস্ট করে রোনালদো লিখেছেন, ‘অ্যারাইভড’—মানে পৌঁছেছে।রোনালদোর গাড়িপ্রীতির সবচেয়ে চিত্তাকর্ষক ব্যাপার হলো, শুধু বিলাসবহুল হলেই চলবে না, ইঞ্জিন এবং মডেলও কিছুটা আলাদা কিংবা বিরল হতে হবে। এ খেয়ালের বশে তিনি বাকিদের কাছে লোভনীয় করে তুলেছেন নিজের গ্যারেজকে। কী নেই সেখানে! আছে পোরশে ৯১১ কারেয়া টুএস ক্যাব্রিওলেট, যা গোটা পৃথিবীতে ব্যবহারের সুযোগ পেয়েছে মাত্র ৩৬৫ জন মানুষ!জার্মান অটোমোবাইল প্রতিষ্ঠান অডির বেশ কিছু মডেলের গাড়ি রয়েছে রোনালদোর গ্যারেজে। এর মধ্যে ‘অডি আর ৮’ মডেলের গাড়িটা রোনালদোর ভীষণ প্রিয়। গাড়িটি যখন বাজারে এসেছিল, বলা হয়েছিল ‘সুপার কার অব দা সিজন’। ঘণ্টায় সর্বোচ্চ ৩১৬ কিলোমিটার গতিতে ছুটতে পারে।এ ছাড়া ফেরারির আরও দুটি গাড়ি রয়েছে রোনালদোর সম্ভারে। একটি ফেরারি ৫৯৯ জিটিবি ও ফেরারি এফ৪৩০। ম্যানচেস্টারে থাকতে ফেরারি ৫৯৯ জিটিবি চালাতে দেখা যেত রোনালদোকে। এফ৪৩০ দুই আসনের স্পোর্টস কার। ফেরারির আরও একটি গাড়ি ছিল রোনালদোর। ম্যানচেস্টারে থাকতে দুর্ঘটনার শিকার হওয়ায় সেটা এখন আর নেই। বেন্টলি, বুগাত্তি, মাজেরাত্তি, মার্সিডিজ, অ্যাস্টন মার্টিন, রোলস রয়েস আর পোরশের গাড়িও আলোকিত করে রেখেছে রোনালদোর গ্যারেজকে। সূত্র: এএস, বিজনেস রেকর্ডার
 
