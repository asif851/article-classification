
দল জিতেছে। উড়িয়ে দেওয়া গেছে আফগানিস্তানকে ঘিরে জমে থাকা অস্বস্তি। তবে ম্যাচসেরা সাকিব আল হাসান দিন শেষে হোটেলে ফিরেছেন কিছুটা অস্বস্তি নিয়েই। দলের জয়ের দিনে যে ম্যাচ ফির ৫০ শতাংশ জরিমানা গুনেছেন বাংলাদেশের অলরাউন্ডার। যাঁর সঙ্গে ঝামেলায় জড়ানোর শাস্তি পেয়েছেন সাকিব, সেই আফগান ক্রিকেটার দওলত জাদরানের ম্যাচ ফির অর্ধেকও কেটে নেওয়া হয়েছে। আইসিসির আচরণবিধির ২.২.৪ অনুচ্ছেদ ভঙ্গের দায়ে দুজনকেই অভিযুক্ত করা হয়েছে।ঘটনাটা ঘটেছিল বাংলাদেশ ইনিংসের নবম ওভারে। চতুর্থ বলটির ফলো থ্রুতে সাকিবের শরীরে ইচ্ছাকৃতভাবে ধাক্কা দেন দওলত। আফগান পেসারকে পাল্টা ধাক্কা দিয়েই জবাবটা দেন সাকিব। ম্যাচ শেষে দুজনই দোষ স্বীকার করে নেওয়াতেই শুনানি ছাড়াই শাস্তি দিয়েছেন ম্যাচ রেফারি রঞ্জন মাদুগালে।
 
