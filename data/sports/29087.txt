
ঢাকার প্রিমিয়ার দাবা লিগে বিদেশি দাবাড়ুরা খেলছেন অনেক আগে থেকেই। এবারও রাশিয়া থেকে দুই দাবাড়ু এনেছে মোহামেডান। এঁদেরই একজন সাবেক রাশিয়ান চ্যাম্পিয়ন সের্গেই ভলকভ। ঢাকায় এসে দারুণ উচ্ছ্বসিত ৩৯ বছর বয়সী গ্র্যান্ডমাস্টার। কাল কথা বললেন নিজের ক্যারিয়ার এবং বাংলাদেশের দাবা নিয়ে মোহামেডানের হয়ে প্রিমিয়ার লিগে খেলতে এসেছেন। কীভাবে যোগাযোগ হলো ক্লাবটির সঙ্গে?সের্গেই ভলকভ: গ্র্যান্ডমাস্টার নিয়াজ মোরশেদ আমার অনেক পুরোনো বন্ধু। সে মোহামেডানের হয়ে খেলছে। একদিন নিয়াজই আমাকে ঢাকায় খেলার আমন্ত্রণ জানাল। আপাতত ব্যস্ততা নেই বলে চলে এলাম খেলতে। বাংলাদেশের দাবা সম্পর্কে কতটা জানেন?ভলকভ: খুব বেশি জানি না। আমি নিয়াজ ছাড়া আর কোনো দাবাড়ুর সঙ্গে খেলিনি। মোহামেডানে আমার সঙ্গে যারা খেলবে তাদের সম্পর্কেও ধারণা নেই। তবে শুনেছি দলটা নাকি ভালো হয়েছে। গত দুবারের চ্যাম্পিয়ন মোহামেডান। আশা করি, এবারও আমরা চ্যাম্পিয়ন হতে পারব। উপমহাদেশের অন্য দেশে হয়তো খেলেছেন এর আগে...ভলকভ: পাশের দেশ ভারতে খেলেছি। আমার মনে হয় সেখানে আরও বেশি ভালো মানের দাবাড়ু আছে। আমি অনেক ভারতীয় দাবাড়ুকে চিনি। ওরা প্রতিপক্ষ হিসেবে খুব কঠিন। ওদের হারাতে আমার অনেক কষ্ট হয়েছে। তবে আমি খুশি যে ওদের সঙ্গে খেলেছি। আপনার ক্যারিয়ার সম্পর্কে কিছু বলুন।ভলকভ: রাশিয়ার মরদোভিয়ায় আমার বয়স যখন ছয়, তখন একদিন আমার বাবা আমাকে একটা দাবার কোর্ট উপহার দেন। উনিই আমাকে দাবা খেলা শিখিয়েছেন। এর পর থেকে নিয়মিত দাবা খেলছি। বর্তমানে আমার রেটিং ২৬১৫। ২০০০ সালে জাতীয় দাবায় চ্যাম্পিয়ন হয়েছি। ২০০২ সালে ইউরোপিয়ান ব্যক্তিগত দাবা চ্যাম্পিয়নশিপে ব্রোঞ্জ জিতেছি। ২০০৫ সালে রিলটন কাপে চ্যাম্পিয়ন হই। ইউরোপিয়ান ক্লাব কাপে আমার দল দ্বিতীয় হয়েছিল ২০০০ সালে। বাংলাদেশের রাজনীতি সম্পর্কে খোঁজখবর নিয়ে ঢাকায় এসেছেন তো?ভলকভ: না। আমি রাজনীতি নিয়ে একদমই ভাবি না। আমার ভাবনায় শুধুই দাবা। ঢাকায় এসে কেমন লাগছে?ভলকভ: ঢাকায় অজস্র গাড়ি। এত গাড়ি, কিন্তু একটার সঙ্গে আরেকটার ধাক্কা লাগছে না, এটা বিস্ময়কর! আরেকটা ব্যাপার, আমাদের দেশে ডান দিক দিয়ে সব গাড়ি চলাচল করে। এখানে চলছে বাঁ দিক দিয়ে। এটা আমাকে দারুণ অবাক করেছে। ঢাকার খাবারে মসলা একটু বেশি। তবে খেতে মন্দ নয়। এখন কি আপনার পরিচয় শুধুই একজন দাবা খেলোয়াড়?ভলকভ: আপাতত তা-ই। তবে মরদোভিয়ায় আমার একটা দাবা একাডেমি আছে। সেখানে আমি তরুণ দাবাড়ুদের শেখাই। তাহলে দাবার কোচ হওয়ার ইচ্ছা আছে?ভলকভ: এখনো পুরোপুরি পেশাদার কোচিংটা শুরু করিনি। তবে ভাবছি খেলোয়াড়ি ক্যারিয়ার শেষ করে কোচিংটাই ভালোমতো করব। বাংলাদেশের দাবা ফেডারেশন কোচ হওয়ার প্রস্তাব দিলে কি আসবেন?ভলকভ: বিষয়টা ভেবে দেখব। সাবেক বিশ্ব চ্যাম্পিয়ন গ্যারি কাসপারভের সঙ্গে কখনো খেলেছেন?ভলকভ: তাঁর সঙ্গে অনেকবার দেখা হয়েছে, কথাও বলেছি। কিন্তু খেলার সৌভাগ্য হয়নি। একবার ক্লাব পর্যায়ের একটা টুর্নামেন্টে খেলার সম্ভাবনা জেগেছিল। আমরা আর একটা রাউন্ড জিতলেই কাসপারভের মুখোমুখি হতাম। কিন্তু আমার পাশের টেবিলের বন্ধু হেরে গেল। ওর সঙ্গে খেলতে পারলাম না। আপনার আরেক সতীর্থ ফারুক আমোনাতভও খেলবেন মোহামেডানের হয়ে। তাঁর সম্পর্কে কিছু বলুন।ভলকভ: ও খুব ভালো খেলে। আমরা দুজন দীর্ঘদিনের বন্ধু। ওর বর্তমান রেটিং ২৬১৬। ফারুকের জন্ম তাজিকিস্তানে। কিন্তু ও অনেক দিন ধরে রাশিয়ার হয়ে খেলছে।
