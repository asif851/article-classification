
বাংলাদেশে বিশ্বকাপ এনে দেওয়ার স্বপ্ন দেখছেন সাকিব আল হাসান। নিজের এ স্বপ্নের কথা সবার মধ্যে ছড়িয়ে দিতে চান তিনি। আজ রংপুরে বেগম রোকেয়া বিশ্ববিদ্যালয়ের আয়োজনে ‘ক্রিকেট কথন ও কর্মশালা’ উপলক্ষে আয়োজিত অনুষ্ঠানেই বিশ্বসেরা দল হওয়ার এ আকাঙ্ক্ষার কথা জানালেন সাকিব।
বেগম রোকেয়া বিশ্ববিদ্যালয়ের এ অনুষ্ঠানে বিশ্বসেরা অলরাউন্ডার সাকিব আল হাসান বলেছেন, ‘আমার রংপুরে প্রথম আসা। রংপুর বিভাগের একটি ক্রিকেট টিমও আছে। কিন্তু এত দিনে এ বিভাগে আমার আসার সুযোগ হয়নি। এখানকার মানুষ কতটা ক্রিকেটপাগল তা দেখলাম। আপনারা ক্রিকেট দলকে ভালোবাসবেন, যেন আমরা ক্রিকেটকে অনেক দূর নিয়ে যেতে পারি। আমরা যেন এক নম্বর দল হতে পারি। শিগগিরই বাংলাদেশে যেন ওয়ার্ল্ড কাপ নিয়ে আসতে পারি।’বুধবার ‘ক্রিকেট কথন ও কর্মশালা’ উপলক্ষে আয়োজিত অনুষ্ঠানে আমন্ত্রিত অতিথির বক্তব্যেই এমন আশাবাদ শুনিয়েছেন সাকিব। বিশ্ববিদ্যালয় মাঠে আয়োজিত অনুষ্ঠানে সভাপতিত্ব করেন উপাচার্য নাজমুল আহসান কলিমউল্লাহ। সাকিব আল হাসানের আগমন উপলক্ষে বিশ্ববিদ্যালয় ক্যাম্পাসে হাজারো শিক্ষার্থীর ঢল নামে। তরুণ শিক্ষার্থীদের উদ্দেশে সাকিব বলেছেন, ‘আপনারা আমাকে যেভাবে সম্মান দেখিয়ে ভালোবেসেছেন, আমি চাইব পরবর্তী সময়ে আরও খেলোয়াড় আসুক, ক্রিকেটে উৎসাহিত হোক।’
