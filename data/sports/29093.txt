
মাঠে খেলোয়াড়দের মধ্যে চোখাচোখি হবে, দুই-একটা গরম বাক্য বিনিময় হবে, তাতেই না ক্রিকেটের আসল মজা! কিন্তু আইসিসির কড়াকড়ির কারণে মাঠ থেকে সেটিও হারিয়ে যেতে বসেছে। বিশ্ব ক্রিকেটের নিয়ন্ত্রক সংস্থার এই কড়াকড়িকে ‘কৌতুক’ বলছেন ডেভিড ওয়ার্নার। অস্ট্রেলিয়ান ওপেনার অনুযোগ করে বলছেন, আইসিসি যা শুরু করেছে, তাতে মাঠে প্রতিপক্ষের ব্যাটসম্যান আউট হওয়ার পর সত্যিকারের উদ্‌যাপনটাও নিয়ন্ত্রিত হয়ে গেছে।অস্ট্রেলিয়ার বিপক্ষে চলতি টি-টোয়েন্টি সিরিজের আগে ওয়ানডে সিরিজে জেমস ফকনারের সঙ্গে মাঠেই উত্তপ্ত বাক্য বিনিময় হয়েছে কোহলির। প্রথম টি-টোয়েন্টিতে স্টিভেন স্মিথের ক্যাচ নিয়ে উদযাপনের সময় আঙুলে একটা ভঙ্গি করলেন ভারতের টেস্ট অধিনায়ক, সে ভঙ্গিটির অর্থ অনেকেই মনে করছেন, ‘কথা কম বলে তোমার ব্যাটিংয়ের দিকেই মনোযোগ দেওয়া উচিত।’ক্যাচ দেওয়া ওই শটটি খেলার আগে মাইক্রোফোনে ম্যাচের সম্প্রচারক চ্যানেলের ধারাভাষ্যকারদের সঙ্গে কথা বলছিলেন স্মিথ। কোহলির উদ্‌যাপনে ছিল সেটিরই ইঙ্গিত। কেউ কেউ এটাকে বাড়াবাড়ি বললেও, ডেভিড ওয়ার্নার এতে কোনো সমস্যা দেখেন না। কোহলির শরীরী ভাষার দারুণ অনুরাগী ওয়ার্নার মনে করেন, ‘নিয়ন্ত্রণের বাইরে কোনো কিছু ঘটলে সবাই তা পছন্দ করে। ব্যাট-বলের লড়াইয়ের বাইরে এই ব্যাপারগুলোই দর্শক টানে। ব্যাট-বলের লড়াইয়ের বাইরে যেতে মাঝে-মধ্যে দর্শকেরাও পছন্দ করে।’মাঠে খেলোয়াড়দের আচরণের ওপর আইসিসির কড়াকড়ির সমালোচনা তিনি আগেও করেছেন। পুরোনো সেই রেকর্ডই বাজালেন নতুন করে, ‘ মাঠে একটু আগ্রাসী হওয়াটা আইসিসির জন্য কঠিন হয়ে পড়েছে। আমি তো আর তাদের লক্ষ্যবস্তু হতে চাই না। কিন্তু এটা একটা কৌতুকও। মাঠে খেলোয়াড়েরা মন খুলে উদ্‌যাপন করতে পারছে না।’ সূত্র: পিটিআই।
