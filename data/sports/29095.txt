
বদলে যাচ্ছে ‘ওয়েস্ট ইন্ডিজ’ নামটি! গ্যারি সোবার্স, ক্লাইভ লয়েড, জোয়েল গার্নার, অ্যান্ডি রবার্টস, মাইকেল হোল্ডিং, ভিভ রিচার্ডস, ম্যালকম মার্শাল, ব্রায়ান লারা, কোর্টনি ওয়ালশ, কার্টলি অ্যামব্রোসদের মতো বিশ্বসেরা তারকারা যে দলে খেলেছেন, সেই ওয়েস্ট ইন্ডিজ নামই আর থাকবে না ক্রিকেট দুনিয়ায়! নিজেদের ভাগ্য ফেরাতেই হোক কিংবা ব্যবসায়িক কারণেই হোক ‘ওয়েস্ট ইন্ডিজ’ নামটিই বদলে ফেলার সিদ্ধান্ত নিয়েছে ক্যারিবীয় ক্রিকেট বোর্ড। নিজেদের ৯১তম বার্ষিকীতে এসে তারা এখন থেকে ‘উইন্ডিজ’ নামে পরিচিত হতে চাচ্ছে।একসময়ের বিশ্বসেরা ক্রিকেটারদের দলটিই এখন কেন যেন অনুজ্জ্বল, দ্যুতিহীন। সময়টা একেবারেই ভালো যাচ্ছে না। একসময়ের বিশ্বসেরা ক্রিকেট দলটি এখন নখদন্তহীন সিংহ। দুবারের বিশ্বচ্যাম্পিয়নরা এখন র‍্যাঙ্কিংয়ের তলানিতে। এবারের চ্যাম্পিয়নস ট্রফিতে তারা নেই। এই প্রথমবারের মতো আইসিসির কোনো বৈশ্বিক প্রতিযোগিতায় নেই ওয়েস্ট ইন্ডিজ নামে কোনো দল। ক্রিকেটপ্রেমীদের জন্য ব্যাপারটা কিন্তু বেশ মন খারাপ করে দেওয়ার মতোই।নিজেদের ক্রিকেটের আগের সেই রমরমা ফেরাতেই ‘ওয়েস্ট ইন্ডিজ’ থেকে ‘উইন্ডিজ’ হওয়া। ‘উইন্ডিজ’ নাম নিয়ে নাকি পৃষ্ঠপোষকদের সঙ্গে কাজ করতে বেশি সুবিধা ক্যারিবীয় বোর্ডের। এ ব্যাপারে বোর্ডের প্রধান নির্বাহী জনি গ্রোভ বলেন, ‘ক্যারিবীয় ক্রিকেটের উন্নতির জন্যই এই পদক্ষেপ। এর ফলে পৃষ্ঠপোষক ও শেয়ার হোল্ডারদের সঙ্গে কাজ করতে সুবিধা হবে।’ ক্যারিবীয় ক্রিকেট বোর্ড নিজেদের নামও এই সুযোগে বদলে ফেলছে। ওয়েস্ট ইন্ডিজ ক্রিকেট বোর্ডের (ডব্লুসিবি) বদলে তাদের নাম এখন থেকে ক্রিকেট ওয়েস্ট ইন্ডিজ।‘উইন্ডিজ’ নামটি কেন গ্রহণ করা হলো—এ ব্যাখ্যায় বোর্ড সভাপতি ডেভ ক্যামেরন বলেছেন, ‘এই নামটি ক্যারিবীয় দ্বীপগুলোতে বেশি প্রচলিত। ক্রিকেটপ্রেমীদের কাছে ওয়েস্ট ইন্ডিজ দল উইন্ডিজ নামেই পরিচিত। এই অঞ্চলের অধিবাসী কিংবা ক্রিকেটপ্রেমীরা উইন্ডিজ নামটিকেই বেশি আপন মনে করেন।’ সূত্র : ইন্ডিয়ান এক্সপ্রেস।
