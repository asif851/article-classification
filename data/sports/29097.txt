
জাতীয় হকি দলের কোচ নাভিদ আলমকে লাঞ্ছিত করার পাশাপাশি এশিয়া কাপের ক্যাম্পে খেলোয়াড়দের বাধা দেওয়ার অভিযোগে বিভিন্ন মেয়াদে বহিষ্কৃত হয়েছেন সাবেক ও বর্তমান কয়েকজন হকি খেলোয়াড়।তাঁদের মধ্যে আছেন খেলোয়াড় কল্যাণ সমিতির সভাপতি রাসেল খান বাপ্পী, সাধারণ সম্পাদক আরিফুল হক প্রিন্সসহ জাতীয় দলের খেলোয়াড় আসাদুজ্জামান চন্দন, শামসুদ্দিন তুহিন ও আশিকুজ্জামান।আজ মঙ্গলবার হকি ফেডারেশনের এক জরুরি সভায় এই সিদ্ধান্ত নেওয়া হয়।
রাসেল খান বাপ্পীর শাস্তিটাই সবচেয়ে বড়।আজীবন হকির কার্যক্রম থেকে নিষিদ্ধ হয়েছেন জাতীয় দলের সাবেক এই গোলরক্ষক।আরিফুল হক প্রিন্সকে বহিষ্কার করা হয়েছে ১০ বছরের জন্য।চন্দন, তুহিন ও আশিক—বর্তমান জাতীয় দলের এই তিন খেলোয়াড়ের প্রত্যেককেই নিষিদ্ধ করা হয়েছে পাঁচ বছরের জন্য।
জাতীয় দলের স্ট্রাইকার রাসেল মাহমুদ জিমিকে মুঠোফোনে খুদে বার্তা পাঠিয়ে হুমকি দেওয়ার অভিযোগে আবাহনীর হকি কর্মকর্তা শহিদুল্লাহ দোলনের বিরুদ্ধেও শাস্তির সিদ্ধান্ত হয়েছে সভায়।আগামী পাঁচ বছর দোলন হকির কোনো কার্যক্রমেই অংশ নিতে পারবেন না।
এদিকে, আজীবন নিষিদ্ধ হওয়া রাসেল খান বাপ্পী হকি ফেডারেশনের এই সিদ্ধান্তকে ‘অযৌক্তিক’ হিসাবে অভিহিত করেছেন।গতকাল তাঁর করণীয় সবকিছুই হকি ও খেলোয়াড়দের স্বার্থের অনুকূলে ছিল বলে দাবি করেছেন বাপ্পী, ‘আমি যা করেছি, সবকিছুই খেলোয়াড় ও হকির স্বার্থে করেছি।ফেডারেশনের এই সিদ্ধান্ত অযৌক্তিক।’
জাতীয় হকি দলের কোচ নাভিদ আলমের সঙ্গে যা হয়েছে, সেটাতে দুঃখ প্রকাশ করেছেন বলেও জানিয়েছেন তিনি, ‘নাভিদ আলমের সঙ্গে যা ঘটেছে, তার জন্য আমি তাঁকে “সরি” বলেছি।’
