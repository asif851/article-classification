
আভাস আগেই দিয়েছিলেন। টি-টোয়েন্টি বিশ্বকাপ শেষেই জানিয়েছিলেন, প্রয়োজনে পাকিস্তানের কোচের পদ থেকে সরে দাঁড়াবেন। কাল সেটাই হলো, লাহোরে কাল পদত্যাগের ঘোষণা দিলেন পাকিস্তানের ক্রিকেট কোচ ওয়াকার ইউনিস।এই মে মাসেই পিসিবির সঙ্গে চুক্তি শেষ হয়ে যাচ্ছে ওয়াকারের। সাবেক এই ফাস্ট বোলার তত দিন পর্যন্ত অপেক্ষা করলেন না, তার আগেই বিদায়ের ঘোষণা দিলেন, ‘ভারাক্রান্ত হৃদয়েই আমি আজ বিদায়ের ঘোষণা দিচ্ছি।’ টি-টোয়েন্টি বিশ্বকাপ থেকে ব্যর্থতার গ্লানি নিয়ে ফিরেছে পাকিস্তান। ওয়াকার এর পর দলে কিছু সংস্কারের প্রস্তাব করেছিলেন, শহীদ আফ্রিদির অধিনায়কত্ব নিয়েও চাঁছাছোলা সমালোচনা করেছেন। দল নির্বাচনে তাঁর ভূমিকা না থাকায় ক্ষোভও জানিয়েছেন। সেসব আবার ফাঁস হয়ে গেছে পাকিস্তানি গণমাধ্যমে। বিদায়ের সময় সেসবও মনে করিয়ে দিলেন, ‘আমি চাই, আমার প্রস্তাবগুলো বাস্তবায়িত হোক। ২০১৫ সালে যখন প্রথম প্রস্তাব করেছিলাম তখনো অনেক কিছু আমলে নেওয়া হয়নি।’২০১০ সালে প্রথমবার দায়িত্ব নেওয়ার পর এক বছর কোচ ছিলেন। ২০১৪ সালে দ্বিতীয় দফায় কোচ হন। এ সময়েই পাকিস্তান উঠে আসে টেস্ট র্যা ঙ্কিংয়ের দুইয়ে। যদিও দলকে কোনো বড় শিরোপা তিনি এনে দিতে পারেননি। এএফপি।
