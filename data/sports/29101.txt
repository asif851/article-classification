
বন্ধু খারাপ করলে মন খারাপ হয়। বন্ধু ভালো করলে নাকি আরও বেশি মন খারাপ হয়। এই হলো ‘হিউম্যান সাইকোলজি’। বন্ধুদের মধ্যে একটা সুস্থ প্রতিযোগিতা থাকাই ভালো। সাকিব ও তামিমের মধ্যে এমনটা আছে কি না, তা বলা কঠিন। তাঁরা তো আর স্বীকার করবেন না। তবে রানের একটা লড়াই দুজনের মধ্যে চলছে বেশ কিছুদিন ধরে।মোট রানে এখনো অনেক এগিয়ে তামিম। টেস্ট কিংবা ওয়ানডেতে। তবে আজ সাকিব ভেঙে দিলেন তামিমের ২০৬ রানের সেই ইনিংসটির রেকর্ড। টেস্টে বাংলাদেশের পক্ষে সর্বোচ্চ ইনিংসের মালিক এখন সাকিব। ইনিংসের ১২৭তম ওভারের তৃতীয় বলে ট্রেন্ট বোল্টকে আলতো পুশ করে সিঙ্গেল নিয়ে সাকিব পৌঁছে গেছেন এই চূড়ায়। তামিম তখন ড্রেসিং রুমের সিঁড়িতে। সজোরে করতালি দিচ্ছেন। রেকর্ডটা হাতছাড়া হয়ে গেল। তামিমের মিশ্র অনুভূতিই হচ্ছে হয়তো। ভালো লাগছে, আবার একটু খারাপও।সাকিব অবশ্য ম্যাচ শেষের সংবাদ সম্মেলনে বলেছেন, তিনি ভেবেছিলেন রেকর্ডটা ২১৪ রানের, ‘২০৬ নয়, আমি মনে করেছিলাম ওর ইনিংসটা ২১৪ রানের। ওই সিঙ্গেলটা যখন নিলাম, তখন দেখি তামিম দাঁড়িয়ে হাততালি দিচ্ছে। ওর হাততালি দেওয়া দেখেই বুঝেছি, বেশ রেকর্ডটা তাহলে আমারই হয়ে গেল।’
সাকিব অবশ্য কদিন আগে দাবি করেছিলেন, ক্যারিয়ারে এখন যে পর্যায়ে আছেন তাতে ব্যক্তিগত অর্জন নিয়ে আর ভাবেন না। কিন্তু আজকের ইনিংসটা এমন এক অর্জন, সাকিবের বহু কীর্তিতে উজ্জ্বল ক্যারিয়ারেও আলাদা হয়ে থাকবে। সাকিব বললেন, ‘সব সময়ই চিন্তা করি দলে অবদান রাখার। বেশি করতে পারলে অবশ্যই ভালো লাগে।’সাকিবের তৃপ্তি বেশি হচ্ছে সিনিয়র ক্রিকেটার হিসেবে যে দায়িত্ব ছিল, তা পালন করতে পেরেছেন বলে, ‘বল খুব বেশি যে মুভ করছিল না। আর ওরাও অনেকক্ষণ একটা ভালো জায়গায় বল করে যেতে পারেনি। বল এক জায়গায় ফেলেনি। তবে আমার জন্য ওই সময় এটাও গুরুত্বপূর্ণ ছিল ওই বাজে বলগুলোতে রান তুলে নেওয়া, না হলে পরে চাপে পড়ে যেতাম। সব মিলিয়ে আমার জন্য এটা খুবই সন্তোষজনক একটা দিন। আগেও দেখা গেছে ভালো একটা জায়গা থেকে হঠাৎ করে অবস্থা খারাপ হয়ে যায়। ওরাও চেষ্টা করেছে আমাদের জুটিটা ভাঙার। ওরা হয়তো প্রথমে ভেবেছে সহজে উইকেট পাবে। পরে বুঝেছে অতটা নয়। আমাদের মানসিকতা যে এখন আর আগের মতো নেই। এটাও অনেক বড় উদাহরণ।’
