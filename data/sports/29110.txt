
‘তোমার দেশ আমার দেশ, বাংলাদেশ বাংলাদেশ’, ‘চার আর ছয় হবে, জয় বাংলার গান হবে’, ‘শেষ বলে ছক্কা, ভারত পাবে অক্কা’-এসব স্লোগানে দেশের রাজপথ কাঁপিয়েছে ক্রিকেটভক্তরা।
আজ বুধবার মাশরাফি-সাকিবদের জন্য শুভকামনা জানিয়ে পতাকা মিছিলে এসব স্লোগান দিয়েছে বাংলাদেশ ক্রিকেট ফ্যানস ইউনিটি।আগামীকাল বৃহস্পতিবার বাংলাদেশ-ভারত কোয়ার্টার ফাইনাল ম্যাচ উপলক্ষে ক্রিকেট দলকে শুভকামনা জানাতে ঢাকা বিশ্ববিদ্যালয়ের টিএসসিতে সকাল ১১টা থেকে কনসার্টসহ নানা কর্মসূচি পালন করে বাংলাদেশ ক্রিকেট ফ্যানস ইউনিটি। বিকেল সাড়ে চারটার দিকে বর্ণাঢ্য পতাকা শোভাযাত্রা বের করা হয়। নানা শ্রেণিপেশার মানুষ নেচে গেয়ে টাইগারবাহিনীর প্রতি শুভকামনা জানান এবং জয়ের প্রত্যয় ব্যক্ত করেন।পতাকা শোভাযাত্রাটি টিএসসি থেকে শুরু হয়ে দোয়েল চত্বর দিয়ে প্রেসক্লাব, পল্টন এবং শাহবাগ হয়ে আবারও টিএসসিতে এসে শেষ হয়। এ ছাড়াও দেশের বিভিন্ন বিভাগীয় ও জেলা শহরে সংগঠনটির পক্ষ থেকে পতাকা শোভাযাত্রা বের করা হয়। ফরিদপুরে ৩০০ ফুট পতাকা নিয়ে শোভাযাত্রা হয়েছে।শোভাযাত্রা শেষে সন্ত্রাস বিরোধী রাজু ভাস্কর্যের সামনে এক সংক্ষিপ্ত সমাবেশে কোয়ার্টার ফাইনালে বাংলাদেশ জিতলে ম্যাচ শেষে টিএসসি থেকে বিজয় মিছিল বের করার ঘোষণা দেন সংগঠনটির সদস্যরা।এর আগে বাংলাদেশ ক্রিকেট দলকে শুভকামনা জানাতে একটি ফেসবুক ইভেন্টের মাধ্যমে পতাকা শোভাযাত্রা ও অন্যান্য কর্মসূচি পালনে জোর প্রচার চালায় বাংলাদেশ ক্রিকেট ফ্যানস ইউনিটি। সংগঠনটির পক্ষ থকে ভবিষ্যতে বাংলাদেশ ক্রিকেটের উন্নয়নে বিভিন্ন কর্মসূচিতে থাকার জন্য আহ্বান জানানো হয় বাংলাদেশের ক্রিকেটপ্রেমী সকল মানুষকে।
আরও পড়ুন 
মাশরাফি-সাকিবদের শুভকামনায় পতাকা শোভাযাত্রা৩০০ ফুট দীর্ঘ পতাকা নিয়ে শোভাযাত্রা
