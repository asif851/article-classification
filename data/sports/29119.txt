
শুরুটা করেছিলেন নিজের সময়ের সেরা অস্ট্রেলিয়া ও ইংল্যান্ড দল বেছে নিয়ে। অস্ট্রেলিয়ার কিংবদন্তি লেগ স্পিনার এরপর ঘোষণা দিলেন, ধারাবাহিকভাবে অন্যান্য দেশের সেরা টেস্ট একাদশ নির্বাচন করবেন। প্রথমেই দিলেন গত ২৫ বছরের দক্ষিণ আফ্রিকার সেরা টেস্ট দল। সেই ধারাবাহিকতায় সোমবার পাকিস্তান দল ঘোষণার পর কাল ফেসবুকে নিউজিল্যান্ডের সেরা টেস্ট একাদশও দিয়ে দিলেন ওয়ার্ন।চমক বলতে মার্টিন ক্রোকে একাদশে রেখেও স্টিভেন ফ্লেমিংকে অধিনায়ক নির্বাচন। অবশ্য শুরুতে ব্রেন্ডন ম্যাককালামকে একাদশের বাইরে রেখে বড় ধরনের চমকই দিয়েছিলেন ওয়ার্ন। ম্যাককালামের জায়গায় উইকেটকিপার হিসেবে প্রথমে নিয়েছিলেন অ্যাডাম প্যারোরেকে, স্ট্যাটাসে সংশোধনী দিয়ে লিখেছেন ম্যাককালামের নাম। প্যারোরের সঙ্গে ১০টি টেস্ট খেলেছেন ওয়ার্ন, ম্যাককালামের সঙ্গে খেলেছেন ৫টি। বেশি দিন দেখেছেন বলেই হয়তো শুরুতে প্যারোরের প্রতি ছিল পক্ষপাত। তবে একসঙ্গে খেললে উইকেটকিপারের জায়গাটা ইয়ান স্মিথকেই দিতেন ওয়ার্ন। একই কারণে স্যার রিচার্ড হ্যাডলিকেও দলে রাখতে না পারায় আফসোস করেছেন ৭০৮টি টেস্ট উইকেটের মালিক। এ ছাড়া রস টেলর, মার্ক গ্রেটব্যাচ, ক্রেগ ম্যাকমিলান ও দীপক প্যাটেলকে একাদশ থেকে বাদ দিতেও কয়েকবার ভাবতে হয়েছে ওয়ার্নকে।এর আগে সোমবার গত ২৫ বছরের পাকিস্তানের সেরা টেস্ট দলে শহীদ আফ্রিদিকে রেখে চমকে দিয়েছিলেন ওয়ার্ন। মুশতাক আহমেদ, না শহীদ আফ্রিদি? অলরাউন্ড সামর্থ্যের জন্য শেষ পর্যন্ত তাঁর একাদশে জায়গা পেয়ে যান আফ্রিদি।ক্রম ঠিক না করলেও এরপর শ্রীলঙ্কা, জিম্বাবুয়ে, ওয়েস্ট ইন্ডিজ, ভারত ও বাংলাদেশের সেরা টেস্ট একাদশও দেবেন ওয়ার্ন। তথ্যসূত্র: ফেসবুক।ওয়ার্নের নিউজিল্যান্ড দল: নাথান অ্যাস্টল, জন রাইট, অ্যান্ড্রু জোন্স, মার্টিন ক্রো, স্টিভেন ফ্লেমিং (অধিনায়ক), কেন রাদারফোর্ড, ব্রেন্ডন ম্যাককালাম, ক্রিস কেয়ার্নস, ড্যানিয়েল ভেট্টোরি, শেন বন্ড ও ড্যানি মরিসন।ওয়ার্নের পাকিস্তান দল: সাঈদ আনোয়ার, আমির সোহেল, ইউনিস খান, ইনজামাম-উল-হক, মোহাম্মদ ইউসুফ, শহীদ আফ্রিদি, মঈন খান, ওয়াসিম আকরাম (অধিনায়ক), সাকলায়েন মুশতাক, শোয়েব আখতার ও ওয়াকার ইউনিস।
