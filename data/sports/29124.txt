
সেমিনারের বিষয়—ফুটবল। আয়োজক—ব্রাজিল ফুটবল ফেডারেশন (সিবিএফ)। বক্তাদের মধ্যে আছেন মার্সেলো বিয়েলসার মতো বিখ্যাত কোচ ও ফুটবল দার্শনিক, আছেন রিয়াল মাদ্রিদ ও ইংল্যান্ডের সাবেক কোচ ফ্যাবিও ক্যাপেলো ও ব্রাজিল কোচ তিতে। ভাবুন তো, কী উপভোগ্যই না হওয়ার কথা আলোচনা। সেই সেমিনারে গিয়েই আবার সাবেক আর্জেন্টিনা কোচ বিয়েলসা বলে দিয়েছেন, ব্রাজিল পরের বিশ্বকাপের ফেবারিট!চার দিনের এই সেমিনারটা শুরু হয়েছে গত পরশু রিও ডি জেনিরোতে। শেষ হবে ১২ মে। এ বছর দ্বিতীয়বারের মতো সেমিনারের আয়োজন করল সিবিএফ। সেখানেই পরশু কথা বলতে গিয়ে বিয়েলসা বেছে নিয়েছেন ২০১৮ বিশ্বকাপে তাঁর চোখে ফেবারিট, ‘একজন আর্জেন্টাইন হিসেবে আমি চাই না ব্রাজিল বিশ্বকাপ জিতুক। কিন্তু তারা সেই পথেই এগোচ্ছে।’বিশ্বকাপ এখনো অনেক দূরে। বাছাইপর্বই শেষ হয়নি এখনো। তবে ব্রাজিল কিন্তু এরই মধ্যে বাছাইপর্ব থেকে প্রথম দল হিসেবে জায়গা করে নিয়েছে রাশিয়া বিশ্বকাপে। তিতের দলের সাম্প্রতিক পারফরম্যান্সে মুগ্ধ বিয়েলসা। গত বছরের জুলাইয়ে স্বেচ্ছায় লাৎসিওর কোচের দায়িত্ব ছেড়ে দেওয়ার পর অবসরজীবন কাটাচ্ছেন আর্জেন্টাইন এই কোচ। তবে তিনি যদি এই ব্রাজিলের কোচ হতেন, তাহলে দলটা কেমন হতো, সেটাও বলেছেন। তিতের নিয়মিত একাদশের প্রায় সবাইকেই রাখতেন, শুধু লেফট ব্যাক হিসেবে মার্সেলোর চেয়ে তাঁর বেশি পছন্দ অ্যাটলেটিকো মাদ্রিদের ফিলিপে লুইসকে। কেন, সেটাও ব্যাখ্যা করেছেন বিয়েলসা, ‘ফিলিপে লুইস লেফট ব্যাক হিসেবে মার্সেলোর চেয়ে তিন গুণ ভালো। মার্সেলোর রক্ষণ খারাপ, কিন্তু যখন সে আক্রমণে যায়, তখন অসাধারণ। এ জন্যই তাকে খেলানো হয়।’ ফিফা ডটকম।
