
বাংলাদেশের দর্শকের প্রতি নিজের মুগ্ধতার কথা শচীন টেন্ডুলকার জানিয়েছেন আত্মজীবনীতে। ক্রিকেটের প্রতি বাংলাদেশের দর্শকের অফুরান ভালোবাসা নতুন কী! কিন্তু দর্শকদের ভালোবাসার প্রতিদান কতটুকু দিতে পেরেছেন খেলোয়াড়েরা? রাহুল দ্রাবিড় বলছেন, খুব কমই আনন্দের উপলক্ষ উপহার দিতে পেরেছে বাংলাদেশ দল।
‘দ্য ওয়াল’ বললেন, ‘ক্রিকেটারদের কাছে আরও বেশি পাওনা বাংলাদেশের দর্শকদের।’ যদিও ক্রিকেটে অনেকবারই চমক দেখিয়েছে বাংলাদেশ। কিন্তু ধারাবাহিকতার অভাবে ক্রিকেটবোদ্ধাদের কাছে বাংলাদেশ এখনও ‘দুর্বল দলে’র সারিতে। যে কটি চমক দেখিয়েছে বাংলাদেশ, এর মধ্যে অন্যতম ২০০৭ বিশ্বকাপে ভারতকে হারানো।সে দুঃসহ স্মৃতি এখনো তাড়া করে দ্রাবিড়কে, ‘অবশ্যই তারা উদ্ভূত এক আপসেট উপহার দিয়েছিল। ২০০৭ বিশ্বকাপে বাংলাদেশের বিপক্ষে পরাজয়ের চড়া মূল্য দিতে হয়েছিল আমাদের। ২০০৭ থেকে চিন্তা করুন, তারা কিন্তু আরও এগোতে বা ধারাবাহিক হতে পারত। কিন্তু মনে হয় না সেটা পেরেছে। ২০০৭ থেকে হিসাব করলে, অনেক সময় পেয়েছে। এ আট বছরে শীর্ষ আট দলের বিপক্ষে খুব বেশি জয় পায়নি তারা। বাংলাদেশের জন্য দরকার আরও জয়। প্রয়োজন নিজেদের খেলায় আরও আত্মবিশ্বাসী হওয়া।’ তথ্যসূত্র: আইএএনএস।
