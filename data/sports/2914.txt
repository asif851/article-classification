
প্লে-অফ আয়োজন না করে দুই দলকেই প্রিমিয়ার লিগে রেখে দেওয়ার দাবি তুলেছিল ফেনী সকার ও উত্তর বারিধারা। এ ব্যাপারে দল দুটি বাফুফে সভাপতি কাজী সালাউদ্দিনের কাছে চিঠিও দেয়। কিন্তু দুই ক্লাবের আবদার না রেখে বরং বাইলজই অনুসরণ করছে বাফুফে। কাল লিগ কমিটি সভায় বসে দুটি েপ্ল-অফের দিনও চূড়ান্ত করে ফেলেছে। ম্যাচ দুটি হবে ৪ ও ৭ জানুয়ারি।
যেহেতু ফেনী-বারিধারা কারোই হোম ভেন্যু নেই, তাই বঙ্গবন্ধু স্টেডিয়ামেই খেলা হবে। লটারির মাধ্যমে ঠিক হয়েছে প্রথম ম্যাচটি ফেনী সকারের হোম, পরেরটি বারিধারার। লিগ কমিটির সভাপতি সালাম মুর্শেদী এই তথ্য দিয়ে কাল বললেন, ‘নিয়মের বাইরে আমরা যাব না ঠিক করেছি। সেটা বাজে উদাহরণ হবে। এ কারণে দুটি দল চিঠি দিলেও লিগ কমিটি সেটা বিবেচনা করেনি।’
তৃতীয় পেশাদার লিগ দিয়ে শুরুর পর এবারই প্রথম অবনমনশঙ্কায় পড়েছে ফেনী সকার। বারিধারা অবশ্য একবার খেলেই অবনমিত হয়, ফিরে এসে আবার পড়েছে একই শঙ্কায়। যে দলই অবনমিত হোক, পেশাদার লিগের নবম আসরে এসে এই প্রথম প্লে-অফ হচ্ছে।
 
