

‘ফিফা দ্য বেস্ট’ ট্রফির শীর্ষ তিন মনোনয়ন চলে এসেছে। পুরস্কারটি চালু হওয়ার পর প্রথমবারের মতো তালিকায় স্থান পেয়েছেন ইতিহাসের সবচেয়ে দামি খেলোয়াড় নেইমার। ক্রিস্টিয়ানো রোনালদো ও লিওনেল মেসির সঙ্গে নেইমার সেরা খেলোয়াড়ে নির্বাচনের তালিকায় মনোনীত হলেও তিনজনের কেউই বিবেচিত হননি সেরা গোলের পুসকাস পুরস্কারের তালিকায়।
২০০৯ সালে ফিফার সাবেক সভাপতি সেপ ব্ল্যাটার চালু করেছিলেন এই পুরস্কার। হাঙ্গেরির কিংবদন্তি ফুটবলার ফেরেঙ্ক পুসকাসের নামে মৌসুমের সেরা গোলকে পুরস্কৃত করে ফিফা। সাধারণত পাঁচজন সাবেক ফুটবলার নিয়ে তৈরি বিচারক প্যানেল নির্বাচন করে মৌসুমের সেরা গোল।
এবারের মনোনয়নে দারুণ সব গোলের ছড়াছড়ি। বেশির ভাগই অ্যাক্রোবেটিক। আছে সর্বশেষ চ্যাম্পিয়নস লিগ ফাইনালে রিয়াল মাদ্রিদের বিপক্ষে জুভেন্টাস ফরোয়ার্ড মানজুকিচের ওভারহেড গোল। ক্রিস্টাল প্যালেসের বিপক্ষে স্করপিয়ন কিকে জিরুর গোলটিও তালিকায় স্থান পেয়েছে। ঘানার ফুটবলার কেভিন প্রিন্স বোয়াটেং তালিকায় এসেছেন। এফএ কাপ সেমিফাইনালে টটেনহামকে হারিয়ে দেওয়া বুলেট-গতির গোল দিয়ে শীর্ষ দশে আছেন নেমানিয়া ম্যাটিচও।
তালিকার একমাত্র নারী ফুটবলার ভেনেজুয়েলার ডেয়না কাস্তেয়ানোস। অনূর্ধ্ব-১৭ নারী বিশ্বকাপে ক্যামেরুনের বিপক্ষে কিক-অফ থেকে সরাসরি গোল করে সে। সেটিই মনোনীত হয়েছে পুসকাস পুরস্কারের জন্য।
হেনরিক লারসেন, পেদ্রাগ মিয়াতোভিচ ও অ্যালেন শিয়ারারের মতো কিংবদন্তিদের নিয়ে গঠিত এবারের বিচারক প্যানেল। এই তালিকা থেকে বাছাই করা হবে সেরা তিন, যা থেকে বাছাই করা সেরা গোলের পুরস্কার দেওয়া হবে আগামী ২৩ অক্টোবর। লন্ডনে একই অনুষ্ঠানে ফিফা দ্য বেস্ট পুরস্কারও দেওয়া হবে। ফিফার অফিশিয়াল ওয়েবসাইটের মাধ্যমে দর্শকরাও ভোট করতে পারবেন। সূত্র: ইএসপিএন এফসি
