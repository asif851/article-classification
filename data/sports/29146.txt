
পুরো ম্যাচেই দারুণ খেলেছেন হুয়ানফ্রান। কিন্তু টাইব্রেকারে অ্যাটলেটিকোর চতুর্থ শটটি তিনি মেরে দিলেন সাইড পোস্টে। এই একটি শটেই নির্ধারিত হয়ে গেল জয়-পরাজয়। ক্রিস্টিয়ানো রোনালদোর দায়িত্ব ছিল রিয়ালের পঞ্চম শটটিকে যেকোনো মূল্যে কেবল পোস্টে ঢোকানো। বিশ্বের অন্যতম সেরা ফুটবলার ‘যেকোনো মূল্যে’ নয়, দারুণভাবেই পরাভূত করলেন অ্যাটলেটিকো গোলরক্ষক ইয়ান ওবলাককে। সঙ্গে সঙ্গেই নিশ্চিত হলো রিয়াল মাদ্রিদের আরও একটি চ্যাম্পিয়নস লিগ-শিরোপা। টাইব্রেকারে ৫-৩ ব্যবধানে জিতে নিশ্চিত হলো রিয়ালের ইউরোপ-সেরার একাদশতম খেতাব।আরও একবার হতাশার আগুনে অঙ্গার অ্যাটলেটিকো মাদ্রিদ। দুবছর আগে এই রিয়াল মাদ্রিদের বিপক্ষে ম্যাচের শেষ মুহূর্ত পর্যন্ত এগিয়ে থেকেও শেষ মুহূর্তের সমতায় ভাগ্য–বিপর্যয় ঘটেছিল অ্যাটলেটিকোর। সার্জিও রামোসের গোলে শেষ মুহূর্তে সমতায় ফিরে ফাইনালটি অতিরিক্ত সময়ে নিয়ে শেষ পর্যন্ত ৪-১ গোলে জিতেছিল রিয়াল। আজ ম্যাচের ১৫ মিনিটে পিছিয়ে পড়েও ৭৯ মিনিটের সমতায় নতুন দিনের স্বপ্ন দেখেছিল ডিয়েগো সিমিওনের দল। কিন্তু টাইব্রেকার-ভাগ্য আবারও অপেক্ষায় রাখল অ্যাটলেটিকোকে।১৫ মিনিটে সার্জিও রামোসের গোলে এগিয়ে গিয়েছিল রিয়াল। দ্বিতীয়ার্ধে অ্যাটলেটিকোর আতোয়াঁ গ্রিজমান পেনাল্টি মিস করলে নির্ধারিত ৯০ মিনিটের মধ্যেই খেলা শেষ হয়ে যাওয়ার স্বপ্ন দেখেছিল রিয়াল–সমর্থকেরা। কিন্তু ৭৯ মিনিটে ইয়ানিক ফেরেইরা ক্যারাসকোর দারুণ গোলে অ্যাটলেটিকো ম্যাচে ফিরলে নতুন কিছুর সম্ভাবনাই তৈরি হয়েছিল। অতিরিক্ত সময়ে দুই দল নিজেদের সর্বোচ্চটা দিয়েও যখন সমতার শৃঙ্খল ভাঙতে পারল না, তখন টাইব্রেকারই হয়ে উঠল ম্যাচের ভাগ্যনির্ধারক। সেই ভাগ্যনির্ধারণী খেলায় হেসেখেলেই জয়ী রিয়াল।জিনেদিন জিদান নিজেকে সৌভাগ্যবান ভাবতেই পারেন। রিয়ালও দল হিসেবে নিজেদের ভাগ্যবান ভাবতে পারে জিদানকে কোচ হিসেবে পেয়ে। বছরের শুরুতে জিদান যখন দায়িত্ব নিলেন দলের, তখন রিয়াল ছিল তীরহারা এক ভাঙা তরী। সেই ভাঙা তরীকেই কী কারিশমাতেই না জিদান নতুন করে গড়লেন। লা লিগা জেতা হয়নি অল্পের জন্য। শেষ পর্যন্ত চ্যাম্পিয়নস লিগের শিরোপাটাই ঘরে তুলে নিল লস ব্লাঙ্কোরা। ২০০২ সালে রিয়ালের খেলোয়াড় হিসেবে চ্যাম্পিয়নস লিগ জয়ের গৌরবগাথার সাক্ষী ছিলেন জিদান। এবার কোচ হিসেবে গড়লেন নতুন ইতিহাস।

