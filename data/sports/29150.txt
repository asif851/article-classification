
নাসির হোসেন কোনা কিছু নিয়ে কখনোই আক্ষেপ করেন না। জীবন এবং ক্রিকেটকে উপভোগ করার মূলমন্ত্রে বিশ্বাস করেন জাতীয় দলের এই অলরাউন্ডার। কিন্তু আজ বরিশাল বিভাগের বিপক্ষে আউট হওয়ার পরও কি একটুও আক্ষেপ হবে না তাঁর? জাতীয় ক্রিকেট লিগের শেষ রাউন্ডের শেষ দিনের খেলায় মাত্র ৫ রানের জন্য ট্রিপল সেঞ্চুরি হাতছাড়া করেছেন জাতীয় দলের এই ডানহাতি মিডল অর্ডার ব্যাটসম্যান।

গতকাল ২৭০ রানে অপরাজিত থেকে দিন শেষ করেছিলেন নাসির। আজ সকালে ম্যাচের আকর্ষণের কেন্দ্রবিন্দুতে তিনিই ছিলেন। প্রথম শ্রেণির ক্রিকেটে বাংলাদেশের কেবল দ্বিতীয় ব্যাটসম্যান হিসেবে ৩০০ রান করার সুযোগ ছিল তাঁর। ‘ছিল’ বলতে হচ্ছে, কারণ তীরে এসে তরি ডুবেছে নাসিরের। লিংকন দে সঞ্জয়ের বলে ফজলে রাব্বীর হাতে ক্যাচ দিয়ে ২৯৫ রানে আউট হয়েছেন তিনি। তিনি ফিরতেই ইনিংস ঘোষণা করেছে রংপুর। প্রথম ইনিংসে তাদের সংগ্রহ ৭ উইকেটে ৬১৪ রান। ২৭৯ রানে পিছিয়ে থেকে দ্বিতীয় ইনিংস শুরু করেছে বরিশাল। এই প্রতিবেদন লেখার সময় তাদের সংগ্রহ বিনা উইকেটে ৩২ রান।
প্রথম শ্রেণির ক্রিকেটে এটিই নাসিরের সর্বোচ্চ ইনিংস। ৮০ ম্যাচে ৪ হাজার ৪০৯ রান করেছেন তিনি। এর আগে দ্বিশতক করেই আউট হয়েছিলেন; সর্বোচ্চ ইনিংস ছিল ২০১ রানের। ৫ সেঞ্চুরির সঙ্গে ২৭টি অর্ধশতক রয়েছে তাঁর। ব্যাটিং গড় ৩৫.৮৪। টেস্টে জাতীয় দলে সুযোগ পাওয়ার দাবিটা আবারও জোরালো করলেন তিনি।
বাংলাদেশের হয়ে একমাত্র রকিবুল হাসানই এর আগে ট্রিপল সেঞ্চুরি দেখা পেয়েছেন। ২০০৭ সালের ২১ মার্চ করা তাঁর ৩১৬ রানই এখন পর্যন্ত ঘরোয়া লিগে কোনো ব্যাটসম্যানের সর্বোচ্চ ইনিংস। ত্রিশতকের দেশি ক্লাবে নিঃসঙ্গ এই ব্যাটসম্যানের সঙ্গী হতে পারতেন নাসির। ঘুরে-ফিরে তাই ৫ রানের আক্ষেপটা থাকছেই।




প্রথম শ্রেণিতে সর্বোচ্চ ব্যক্তিগত ইনিংস (বাংলাদেশের ঘরোয়া ক্রিকেট)




রান


ব্যাটসম্যান


ম্যাচ


মৌসুম




৩১৩*


রকিবুল হাসান


বরিশাল-সিলেট


২০০৬-০৭




২৯৫


নাসির হোসেন


রংপুর-বরিশাল


২০১৭-১৮




২৮৯


মার্শাল আইয়ুব


মধ্যাঞ্চল-পূর্বাঞ্চল


২০১২-১৩




২৮২


মোসাদ্দেক হোসেন


বরিশাল-চট্টগ্রাম


২০১৪-১৫




২৬৭


শামসুর রহমান


মধ্যাঞ্চল-পূর্বাঞ্চল


২০১৩-১৪




