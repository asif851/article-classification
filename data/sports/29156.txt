
সেন্টার উইকেটে অনুশীলনে ভালোই চার-ছক্কা হাঁকাচ্ছিলেন। হঠাৎই তাসকিন আহমেদের একটা ইয়র্কার এসে আঘাত করল ডান পায়ের পাতার ওপর। হুমড়ি খেয়ে উইকেটের ওপর পড়ে গেলেন তামিম ইকবাল।কাল এরপর আর অনুশীলনে ব্যাট করেননি বাঁহাতি ওপেনার। যতক্ষণ মাঠে ছিলেন, পায়ে ক্র্যাপ ব্যান্ডেজ বেঁধে হেঁটেছেন খুঁড়িয়ে খুঁড়িয়ে। তার মধ্যেই পায়ের কী অবস্থা জানতে চাইলে তামিম বলেছেন, ‘ব্যথা আছে। তবে এখনো কিছু বোঝা যাচ্ছে না। কাল (আজ) একটা কিছু বোঝা যাবে।’ফিজিও বিভব সিংও একই কথা জানালেন, ‘তামিমের ডান পায়ের অ্যাঙ্কেলের সামনের দিকে চোট লেগেছে। জায়গাটা ফুলে গেছে ও ব্যথা আছে। আশা করছি আশঙ্কাজনক কিছু নয়। তবে ২৪ ঘণ্টা যাওয়ার আগে স্পষ্ট করে কিছু বলা যাবে না। এর পর প্রয়োজন মনে হলে এক্স-রে করা হবে।’ 
