
কত আশা করে ২৯ জুলাই তারিখটাকে ক্যালেন্ডারের পাতায় চিহ্নিত করে রেখেছিলেন বার্সেলোনা ও রিয়াল মাদ্রিদ-ভক্তরা। মায়ামিতে সেদিনই প্রাক-মৌসুম প্রস্তুতিমূলক টুর্নামেন্ট ইন্টারন্যাশনাল চ্যাম্পিয়নস কাপে মুখোমুখি হবে দুই দল, স্পেনের বাইরে যা ইতিহাসের দ্বিতীয় ‘এল ক্লাসিকো’। একদিকে মেসি-নেইমার, অন্যদিকে রোনালদো-বেল...প্রীতি ম্যাচেও মহারণের আশা হয়তো করেছিলেন ভক্তরা।
সেই আশার গুড়ে অল্প একটু বালি। প্রাক-মৌসুম প্রস্তুতিতে দলের সঙ্গে যুক্তরাষ্ট্রে যাচ্ছেন না ক্রিস্টিয়ানো রোনালদো। জুনে অন্য সবাই যখন ছুটি কাটাচ্ছিলেন, পর্তুগিজ অধিনায়ক যে তখন ব্যস্ত ছিলেন দেশের হয়ে কনফেডারেশনস কাপে খেলতে। ‘বাকি’ পড়ে থাকা ছুটিটাই কাটাচ্ছেন এখন।
তবে মেসি-রোনালদো দ্বৈরথ না জমলেও বার্সেলোনা-ভক্তদের জন্য সুখবর, প্রাক-মৌসুম এই টুর্নামেন্টে খেলবেন তাঁদের ত্রিরত্নের তিনজনই—লিওনেল মেসি, নেইমার ও লুইস সুয়ারেজ। নতুন কোচ আর্নেস্তো ভালভার্দের কৌশলের সঙ্গে মানিয়ে নিতে হবে না! প্রীতি টুর্নামেন্টটিতে বার্সেলোনা খেলবে জুভেন্টাস (২২ জুলাই), ম্যানচেস্টার ইউনাইটেড (২৬ জুলাই) ও রিয়ালের সঙ্গে। বার্সা ম্যাচের আগে রিয়ালের দুটি ম্যাচ ম্যানচেস্টার ইউনাইটেড (২৩ জুলাই) ও ম্যানচেস্টার সিটির (২৬ জুলাই) সঙ্গে। আর ২ আগস্ট খেলবে এমএলএস অল স্টার্সের সঙ্গে। গোলডটকম।
 
