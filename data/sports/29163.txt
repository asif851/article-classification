
সনি নর্দে কি আসছেন? মোহনবাগানের অন্য বিদেশি কাতসুমি ইউসা, ড্যারেল ডাফিরাও কি আসছেন?সনি নর্দেসহ সব বিদেশি খেলোয়াড় নিয়েই এএফসি কাপের ম্যাচ খেলতে আজ রাতে ঢাকায় আসার কথা কলকাতা মোহনবাগানের। পরশু বঙ্গবন্ধু স্টেডিয়ামে মোহনবাগানের প্রতিপক্ষ ঢাকা আবাহনীর ম্যানেজার সত্যজিৎ দাশ রুপুও বলেছেন, ‘আমরা জানতে পেরেছি পুরো শক্তির দল নিয়েই আসবে মোহনবাগান।’ তবে কলকাতার একটি সূত্র জানিয়েছে, পুরো শক্তির মোহনবাগানের না আসার সম্ভাবনাই বেশি।শেখ জামাল থেকে মোহনবাগানে যাওয়ার পর এটিই হবে সনি নর্দের ঢাকায় ফেরা। তাঁর খেলা দেখে সর্বশেষ ২০১৩-১৪ মৌসুমে ঢাকার ফুটবল-দর্শকেরা মুগ্ধ হয়েছেন। তবে নিশ্চিত করেই এএফসি কাপে দুই দলের এই শেষ ম্যাচে নর্দের পায়ে ঝলক দেখতে চাইবেন না ঢাকার দর্শকেরা। আবাহনীর বিপক্ষে প্রথম ম্যাচে মোহনবাগানের ৩-১ জয়ে সনি নর্দের একটি গোল আছে। ফিরতি ম্যাচে নর্দেকে গোল করতে না দিয়ে অ্যাওয়ে ম্যাচে হারের বদলাই নিতে চায় আকাশি-নীল দল। সেটা নিতে পারলে যে বিরাট কিছু হয়ে যাবে তা নয়। গ্রুপের তলানিতে থেকে ৫ ম্যাচে মাত্র ৩ পয়েন্ট পাওয়া আবাহনী বিদায় নিয়েছে আগেই। দুই জয়ে ৬ পয়েন্ট নিয়ে মোহনবাগানেরও পরের রাউন্ডে যাওয়ার সুযোগ নেই। তবু এটি দুই বাংলার ফুটবল ছাপিয়ে বাংলাদেশ-ভারত লড়াইও। তাতে জিততে পারলে আবাহনীর মানসিক প্রশান্তি হয়তো থাকবে। সে ক্ষেত্রে মোহনবাগানের সঙ্গে সমান অবস্থানে থেকে শেষ করা যাবে নিজেদের প্রথম এএফসি কাপ মিশন। সেটাও হবে অতীতের পুনরাবৃত্তি। আবাহনী আগের চারটি এএফসি প্রেসিডেন্টস কাপ থেকেও বিদায় নিয়েছে গ্রুপ পর্বেই। আবাহনী চাইছিল ইফতারের পর সন্ধ্যা সোয়া সাতটায় বঙ্গবন্ধু স্টেডিয়ামে ম্যাচটা শুরু করতে। কিন্তু একই দিনে বেঙ্গালুরুতে বেঙ্গালুরু এফসি আর মালদ্বীপের মাজিয়ার খেলা আছে। যেহেতু এএফসি কাপের শেষ দিন, তাই দুটি ম্যাচই একই সময়ে আয়োজনের সিদ্ধান্ত এএফসির। সময়টা বাংলাদেশের ফুটবলের জন্য একটু দেরিতেই, রাত পৌনে আটটা। এবার এএফসি কাপে আবাহনীর গ্রুপে ৫ ম্যাচে ১২ পয়েন্ট নিয়ে শীর্ষে আছে মাজিয়া। সমান ম্যাচে বেঙ্গালুরুর পয়েন্ট ৯।
