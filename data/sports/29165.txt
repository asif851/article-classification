
একাদশ ওভারের ঘটনা। সংযুক্ত আরব আমিরাতের পেসার আমজাদ জাভেদের পর পর তিনটি বল খেলতে বেশ কষ্টই হলো আইরিশ ব্যাটসম্যান এড জয়েসের। অফস্টাম্পে রাখা চতুর্থ বলটার লাইন বুঝতে পারলেন না তিনি, ব্যাটকে ফাঁকি দিয়ে গতিময় বলটা ছুঁয়ে গেল অফস্টাম্প। ‘লাল বাতি’ও জ্বলেও উঠল। আইরিশদের আরেকটি ‘উইকেট পতনে’ আমিরাত-শিবিরে তখন আনন্দের ছটা। কিন্তু সেই উল্লাস মুহূর্তেই রূপ নিল আফসোসে। বল স্টাম্পে লেগেছে ঠিকই, কিন্তু বেল না পড়ায় আউটের হাত থেকে বেঁচে গেলেন জয়েস!এ ঘটনায় ক্রিকইনফোর ভাষ্যে একজনের ব্যাখ্যা ঠিক এমন, ‘সাধারণ বেলের চেয়ে এলইডি বেল কিছুটা ভারী হওয়ায় পড়েনি!’ ক্রিকেটে এমন ঘটনা অবশ্য একেবারেই নতুন নয়। তবে পেস বলে বেল না পড়াটা একটু বিস্ময়কর বৈকি। ক্রিকেট তো বিস্ময় উপহার দেওয়ার খেলাই! তাই নয় কি!
