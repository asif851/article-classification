
মোস্তাফিজুর রহমান কি কাল খেলবেন? এই মুহূর্তে প্রশ্নটা কোটি টাকার। কাঁধের চোটে পড়ে দীর্ঘ সময় মাঠের বাইরে থাকলেও নিউজিল্যান্ড একাদশের বিপক্ষে প্রস্তুতি ম্যাচে তাঁর পারফরম্যান্স আশা জাগিয়েছে। এত দিন পর মাঠে ফিরে ৭ ওভার বল করে ২ উইকেট! সুস্থ না হলে এমন বল কেউ করে?হ্যাগলি ওভালে নিউজিল্যান্ডের বিপক্ষে প্রথম ওয়ানডেতে মোস্তাফিজের খেলা নিয়ে যেটুকু সংশয়, সেটা আসলে তাঁর বোলিংয়ের কারণে নয়। সমস্যা ফিল্ডিংয়ে। মাঠে থাকলে বোলিং করা ছাড়াও যেকোনো সময় বলের পেছনে ছুটতে হতে পারে মোস্তাফিজকে। থ্রো করতে হতে পারে দূর থেকে। সমস্যা সেখানেই। জোরে থ্রো করায় এখনো স্বচ্ছন্দ নন মোস্তাফিজ। বল করার জন্য যেটুকুই ফিট হয়েছেন, ও রকম এক-দুটি থ্রোতে নষ্ট হয়ে যেতে পারে সব। বোলিংয়ে ছন্দ ফিরে পেলেও মোস্তাফিজের খেলায় কিছুটা ঝুঁকি তাই থেকেই যায়।হ্যাগলি ওভালে আজকের অনুশীলনে একটা অংশই ছিল মোস্তাফিজকে থ্রোয়িংয়ে অভ্যস্ত করে তোলা। থোয়ের সমস্যাটুকু ছাড়া ফিজিও-ও তাঁকে খেলার মতো ফিট ঘোষণা করেছেন। টিম ম্যানেজমেন্টও খুব করে চাইছে সিরিজের শুরু থেকে মোস্তাফিজকে একাদশে রাখতে। কিন্তু ওই ঝুঁকির কারণে কেউ শেষ কথা বলার ঝুঁকিও কেউ নিচ্ছে না। চূড়ান্ত সিদ্ধান্ত নেওয়ার ভার তুলে দেওয়া হয়েছে মোস্তাফিজের কাঁধে।অনুশীলন শেষে অধিনায়ক মাশরাফি বিন মুর্তজার কথায়ও পাওয়া গেল সেই সুর, ‘সবকিছু নির্ভর করছে ওর ওপর। দিন শেষে চূড়ান্ত সিদ্ধান্তটা ওকেই নিতে হবে। মোস্তাফিজের জন্য আমরা শেষ মুহূর্ত পর্যন্ত অপেক্ষা করব। আজকেও সে বোলিং করেছে, কিছু ফিল্ডিং করেছে। আরেকবার রিভিউ করতে হবে। তার ওপরই সব নির্ভর করছে।’মোস্তাফিজ কোনো চাপ মাথায় নিয়ে খেলুক, সেটা অবশ্য চান না অধিনায়ক, ‌‘ফিজিওর দিক থেকে ফিজিও নিশ্চিত। বাকিটা মোস্তাফিজের ওপর নির্ভর করছে। ও যদি মনে করে পারবে, তাহলে খেলবে। অবশ্যই আমরা চাইব না সে চাপ নিয়ে খেলুক। তাকে কোনো রকম চাপ দেওয়াও হবে না। ও নিজে চাইলেই কেবল খেলবে। কোনো সমস্যা থাকলে নিশ্চয়ই সে লুকাবে না।’কোচ চন্ডিকা হাথুরুসিংহেও শতভাগ ফিট মোস্তাফিজকেই দলে চান, ‘আমার মতে ফিজ এই মুহূর্তে ৮০ ভাগ ফিট। তবে এখনো এক দিন বাকি। ওর খেলার ভালো সম্ভাবনা আছে। তবে এই মুহর্তে বলতে পারছি না যে খেলার জন্য শতভাগ প্রস্তুত সে। কাল সকালে দেখে সিদ্ধান্ত নেব।’ এরপরই যোগ করেছেন, ‘আমি সবাইকে শতভাগ ফিট চাই। ওরা জাতীয় দলের হয়ে খেলছে। আমরা একজনের দল নই। সবাইকে শতভাগ ফিট থাকতে হবে। সকালে যদি সে (মোস্তাফিজ) মনে করে শতভাগ ফিট আছে, তাহলে খেলবে।’যে কাঁধের চোটে খেলা থেকে এত দিনের বিচ্ছেদ, সে কাঁধেই এত বড় সিদ্ধান্ত নেওয়ার ভার! মোস্তাফিজ কি খেলবেন? টিম হোটেল রেইজেস লাটিমারের লবিতে স্বয়ং মোস্তাফিজকেই করা হলো প্রশ্নটা। কি উত্তর দিয়েছেন তিনি শুনবেন? ‌‘আমি নিজেও এখনও ঠিকমতো জানি না।’ 
