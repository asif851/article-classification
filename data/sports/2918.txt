
ব্যাপারটা মেনে নেওয়া পাকিস্তানিদের জন্য আসলেই কষ্টকর! বাংলাদেশ বলে-কয়ে এক সময়ের বিশ্ব চ্যাম্পিয়ন পাকিস্তানকে হারাচ্ছে-এই ব্যাপারটা হজম করাটাও তো একটা বিষয়। কিন্তু আশ্চর্যের ব্যাপার কি জানেন? বেশির ভাগ পাকিস্তানি, বাংলাদেশের বিপক্ষে ওয়ানডে সিরিজ হারাটা মোটেও কোনো অঘটন বা এ জাতীয় ব্যাপার হিসেবে ভাবছেন না। ক্রিকেটপ্রেমী পাকিস্তানিদের মতে, যোগ্য দল হিসেবেই নিজেদের মাটিতে সিরিজটা নিজেদের করে নিয়েছে বাংলাদেশ। পাকিস্তানি বিভিন্ন গণমাধ্যমের অনলাইন সংস্করণে মন্তব্য করে পাকিস্তানিরা অকৃপণভাবেই প্রশংসার বৃষ্টিতে ভিজিয়েছেন বাংলাদেশ ক্রিকেট দলকে। বলেছেন, এই সিরিজ প্রমাণ করে আন্তর্জাতিক অঙ্গনে একটি শক্তিশালী দল হিসেবে কত দ্রুত উঠে আসছে বাংলাদেশ। একইসঙ্গে তাঁদের মন্তব্যে থাকছে আত্মসমালোচনাও।অনেক পাঠকই সমালোচনার তির ছুড়ে দিয়েছেন পাকিস্তান ক্রিকেট বোর্ডের দিকে। দাবি জানিয়েছেন, এমন ব্যর্থতার পর মিসবাহ উল হক, শহীদ আফ্রিদি, ইউনিস খান কিংবা আহমেদ শেহজাদ ও উমর গুলদের মতো ক্রিকেটারদের দলে ফেরানোর। কোচ ওয়াকার ইউনিসের প্রতিও ক্ষোভ জানিয়েছেন অনেকেই। চেয়েছেন তাঁর পদত্যাগ। বলেছেন, কোচের ব্যক্তিগত পছন্দ-অপছন্দের খেসারত কেন পাকিস্তান ক্রিকেট দেবে। এই সিরিজে এখনো পর্যন্ত ব্যর্থ ফাওয়াদ আলমের প্রতিও আছে পাকিস্তানি পাঠকদের তীব্র ক্ষোভ। কেউ কেউ আক্ষেপ করে বলেছেন, হয়তো শেষটাই দেখে ফেলেছে পাকিস্তান ক্রিকেট।পাকিস্তানের বিখ্যাত পত্রিকা দ্য ডন -এর পাঠক মন্তব্যগুলোতেই চোখ ফেরানো যাক। স্নার্টট্রাভেলার নামের এক পাঠক ফিরিয়ে আনলেন সেই ‘মওকা মওকা’ বিজ্ঞাপনের সুর, ‘বাংলাদেশের সামনে ৩-০ করার দারুণ মওকা। যতদিন পাকিস্তান ক্রিকেট খেলছে, এর মধ্যে এটি সবচেয়ে বাজে দল।’ জোহার মন্তব্যে রয়েছে তীক্ষ্ণ খোঁচা, ‘চিন্তার কিছু নেই পাকিস্তান দল। আমরা বাংলাওয়াশের অপেক্ষায়।’ সাফওয়ান অবশ্য পরামর্শ দিয়েছেন ভুল শুধরানোর, ‘আমাদের বাঙালি ভাইদের অভিনন্দন। পাকিস্তান দলটা তরুণ, ভুল থেকে আমাদের শিখতে হবে এবং উন্নতি করতে হবে।’ অর্জুন লিখেছেন, ‘বাংলা টাইগার্স!!’ আব্বাস লিখেছেন, ‘দারুণ খেলেছে বাংলাদেশ। এখন না হোক পরে, এমনটা নিয়মিতই ঘটবে। অসাধারণ পারফরম্যান্স।’ ডানিয়েলে লিখেছেন, ‘সর্বশেষ আমি লিখেছিলাম, বাংলাদেশের জয় কোনো অঘটন ছিল না (প্রথম ম্যাচে)। তবে ‘‘ডন’’ আমার মন্তব্য প্রকাশ করেনি। আমি আবারও চেষ্টা করছি। পাকিস্তান সিরিজ হারের পরও বলতে হবে, এটা অঘটন ছিল না। বাংলাদেশ অনেক ভালো দল। দারুণ খেলছে টাইগাররা।’
জসিম হায়দার নামের একজন মন্তব্য করেছেন, ‘২৩৯ রান তাড়া বাংলাদেশ এত সহজে করল বাংলাদেশ! মনে হচ্ছে লক্ষ্য আরও এক-দেড়শো রান বেশি থাকলেও বিষয়টা তাদের জন্য খুব কঠিন কিছু হতো না। তামিম-মুশফিকের কাছে ব্যাটিং শেখা উচিত পাকিস্তানি ব্যাটসম্যানদের।’ অমিত নামের একজন লিখেছেন, ‘দুঃখিত পাকিস্তানি ভাইয়েরা! অনেক বছর ধরে ক্রিকেট দেখছি। পাকিস্তানের এত বাজে দল আমি আর দেখিনি।’ এম রহমান নামের এক পাঠক রসিকতা করে লিখেছেন, ‘সিরিজের প্রথম দুটি ম্যাচ দেখে মনে হল বাংলাদেশ আসছে জুনের ভারত সিরিজকে সামনে রেখে প্র্যাকটিস ম্যাচ খেলল।’ বাংলাদেশ ক্রিকেটের উন্নতির প্রশংসা করে হাসান বলেছেন, ‘চোখের সামনে দেখছি বাংলাদেশ ধীরে ধীরে একটা পরিণত দলে রূপ নিচ্ছে । দেশটির ক্রিকেটের উন্নতিটা চোখের সামনেই ঘটতে দেখলাম। দারুণ খেলেই পাকিস্তানকে হারিয়েছে বাংলাদেশ।’  শাহবাজ বলেছেন, ‘বাংলাদেশি ব্যাটসম্যানরা দেখিয়ে দিয়েছেন এই উইকেটে কীভাবে ব্যাট করতে হয়।’ তিনি কোচের পদ থেকে ওয়াকার ইউনিসকে সরে যেতে পরামর্শও দিয়েছেন।
