
এবারের অ্যাশেজ সিরিজে আরও একবার ইয়ান বেলের ব্যাটে ভর করেই আশা খুঁজছে ইংল্যান্ড। দ্বিতীয় ইনিংসে মাত্র ৪৯ রানেই ৩ উইকেট হারিয়ে চাপের মুখে পড়া ইংল্যান্ডকে ভালো অবস্থানে নিয়ে গেছে বেলের আরও একটি শতক। ক্যারিয়ারের ২০তম ও সিরিজের তৃতীয় শতকটি করে দিনশেষে অপরাজিতই আছেন এই ডানহাতি ব্যাটসম্যান। আজ তৃতীয় দিন শেষে ৫ উইকেট হারিয়ে ইংলিশ স্কোরবোর্ডে জমা হয়েছে ২৩৪ রান। দ্বিতীয় ইনিংসে এগিয়ে আছে ২০২ রানে।ইংল্যান্ডের দ্বিতীয় ইনিংসের শুরুটা অবশ্য হয়েছিল খুবই বাজেভাবে। রায়ান হ্যারিসের আঘাতে একে একে সাজঘরের পথ ধরেছিলেন দুই ওপেনার জো রুট, অ্যালিস্টার কুক ও জনাথট ট্রট। মাত্র ৪৯ রানেই তিন উইকেট হারিয়ে চাপের মুখে পড়া ইংল্যান্ডকে রক্ষা করেছেন বেল ও কেভিন পিটারসেন। চতুর্থ উইকেটে তাঁদের ১০৬ রানের জুটিটাই আবার লড়াইয়ে ফেরায় স্বাগতিকদের। দলীয় ১৫৫ রানের মাথায় নাথান লায়নের শিকারে পরিণত হন পিটারসেন। তার আগে তিনি করেছিলেন ৪৪ রান। পঞ্চম উইকেটে বেল আর জনি বেয়ারস্টোর ৬৬ রানের জুটিটা আরও কিছুক্ষণ হতাশায় ডুবিয়েছিল অসি বোলারদের। কিন্তু দিন শেষ হওয়ার মাত্র ৬ ওভার আগে বেয়ারস্টোর উইকেটটা তুলে নিয়ে অস্ট্রেলিয়া শিবিরেও আশার আলো জ্বালিয়েছেন লায়ন।
এর আগে ৩৪ রানের লিড নিয়ে শেষ হয়েছিল অস্ট্রেলিয়ার প্রথম ইনিংস।
 
 
 
