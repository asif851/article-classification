
২৩৩ বলে ১৩১ রান। ১০ চার ও ৪ ছয়। কাল দুবাই টেস্টে পাকিস্তানের দ্বিতীয় ইনিংসে চারটি ছক্কা মেরেই আহমেদ শেহজাদ নিজেকে অন্য এক ‘উচ্চতায়’ নিয়ে গেলেন। ১৯৫২ সালে পাকিস্তানের টেস্ট অভিষেকের পর এই প্রথম কোনো পাকিস্তানি ওপেনার এক ইনিংসে তিনটির বেশি ছয় মারলেন। এর আগে ইনিংসের সূচনা করে সর্বোচ্চ তিনটি করে ছয় মেরেছেন সাঈদ আনোয়ার, শহীদ আফ্রিদি (২ বার) ও ইমরান নাজির। ওপেনার হিসেবে ইনিংসে সবচেয়ে বেশি ছয় মেরেছেন ম্যাথু হেইডেন। ২০০৩ সালে পার্থে জিম্বাবুয়ের বিপক্ষে ৩৮০ রানের ইনিংস খেলার পথে ১১টি ছয় মেরেছিলেন অস্ট্রেলীয় ওপেনার। ২০১০ সালে গল টেস্টের প্রথম ইনিংসে ৯টি ছয় মেরে হেইডেনের কাছাকাছি গিয়েছিলেন ওয়েস্ট ইন্ডিজের ক্রিস গেইল।
