
গত বছরের অক্টোবরে রাজকোটে অস্ট্রেলিয়ার বিপক্ষে টি-টোয়েন্টি ম্যাচে খেলেছিলেন অপরাজিত ৭৭ রানের অসাধারণ এক ইনিংস। কয়েক মাসের ব্যবধানে আজ মিরপুরে টি-টোয়েন্টি বিশ্বকাপে প্রতিপক্ষ ফের অস্ট্রেলিয়া। যুবরাজ সিংয়ের ব্যাটও চওড়া হয়ে উঠেছে ফের। খেলেছেন ৬০ রানের দারুণ এক ইনিংস। যুবরাজের ফিফটির সুবাদে নির্ধারিত ২০ ওভারে ভারতের সংগ্রহ ৭ উইকেটে ১৫৯।টসে হেরে প্রথমে ব্যাট করতে নেমে শুরুতেই বেশ বিপাকেই পড়ে ভারত। ১১.৩ ওভারে ৬৬ রানে ৪ উইকেট পড়ে যাওয়ার পর ভারতের চ্যালেঞ্জিং স্কোর পাওয়াই কঠিন হয়ে পড়েছিল। এ অবস্থায় দলকে উদ্ধার করে যুবরাজ-মহেন্দ্র সিং ধোনির পঞ্চম উইকেট জুটি। এ জুটিতে আসে সর্বোচ্চ ৮৪। স্টার্কের বলে বোল্ড হয়ে ধোনি ফেরেন ২৪ করে। ওয়াটসনের বলে ম্যাক্সওয়েলের হাতে ক্যাচ দিয়ে প্যাভিলিয়নে ফেরার আগে যুবরাজের সংগ্রহ ৬০।উইকেট প্রাপ্তির দিক দিয়ে অস্ট্রেলিয়ার সব বোলার পেয়েছেন সমান সাফল্য । ব্রাড হজ, ম্যাক্সওয়েল, স্টার্ক, ওয়াটসন, বলিঞ্জার, মুরহেড প্রত্যেকে পেয়েছেন একটি করে উইকেট। 
