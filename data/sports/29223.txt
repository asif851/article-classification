
এক বছরের বড় ভেনাস উইলিয়ামস। রড লেভার অ্যারেনায় বড় বোন আগে ঢুকলেন। ভেনাসের পিছু পিছু ঢুকলেন সেরেনা উইলিয়ামস। এরপর ম্যাচ শুরুর আগের আনুষ্ঠানিকতায় অংশ নিলেন দুজনই। গ্যালারি-ভর্তি দর্শকদের সামনে হাত নাড়লেন ঠোঁটের কোণে হাসি নিয়ে। দুজনের কারও চোখেই ফাইনালের টেনশন ধরা পড়ল না। পড়বে কী করে! এটা যে ‘গৃহযুদ্ধ’! যিনিই জিতুন, হয়ে যাবেন ইতিহাসের অংশ। আর শিরোপা তো যাবে উইলিয়ামস পরিবারেই। দুই বোনের দ্বৈরথে জিতলেন ফেবারিট সেরেনাই। উন্মুক্ত যুগে সবচেয়ে বেশি ২৩টি গ্র্যান্ড স্লাম শিরোপা জিতে নাম লেখালেন ইতিহাসে। 
অস্ট্রেলিয়ান ওপেন ফাইনালের শুরুতে দুই বোন এগোচ্ছিলেন গলা ধরাধরি করে। ভেনাসের সার্ভিস ব্রেক করে প্রথম গেমটা জিতলেন সেরেনা। পরের গেমে ছোট বনের সার্ভিস ব্রেক করে ম্যাচে ফেরেন ভেনাস। প্রথম সেটটা এভাবে এগোলো ৩-৩ পর্যন্ত। তখনই হয়তো সেরেনার মনে পড়ে গেল, ভেনাস বড় বোন হতে পারেন, কিন্তু র‍্যাঙ্কিং-দক্ষতা-শক্তিমত্তা মিলিয়ে তিনিই এগিয়ে। ভেনাসকে আর কোনো সুযোগ না দিয়ে প্রথম সেটটি জিতে নিলেন ৬-৪ গেমে।দ্বিতীয় সেটের প্রথমেও অবশ্য গায়ে গায়ে এগিয়েছেন দুজন। কিন্তু শেষাবধি স্কোরলাইন সেই একই—সেরেনা ৬, ভেনাস ৪। এবারের অস্ট্রেলিয়ান ওপেনে একটিও সেট না হেরে শিরোপা জিতলেন সেরেনা। দুই বোনের দ্বৈরথের গল্পটা শুরু হয়েছিল এখানেই। এই মেলবোর্ন পার্কে, ১৯৯৮ অস্ট্রেলিয়ান ওপেনের দ্বিতীয় রাউন্ডে। পারিবারিক দ্বৈরথে সেদিন ছোট বোন সেরেনা উইলিয়ামসকে সরাসরি সেটে উড়িয়ে দিয়েছিলেন এক বছরের বড় বোন ভেনাস। হেরে যাওয়া ছোট বোনকে মাথায় হাত বুলিয়ে সান্ত্বনা দিয়েছিলেন বড় বোন। ১৯ বছর পর আজ সেখানেই বড় বোনকে হারালেন সেরেনা! এই নিয়ে গ্র্যান্ড স্লামে ২৩টি শিরোপা জিতলেন। এত দিন ২২টি শিরোপা নিয়ে উন্মুক্ত যুগে সবচেয়ে বেশি গ্র্যান্ড স্লামজয়ী স্টেফি গ্রাফের পাশে ছিলেন। আজ রেকর্ডটি শুধুই নিজের করে নিয়েছেন। এখন তাঁর সামনে শুধু সব মিলিয়ে ২৪টি গ্র্যান্ড স্লামজয়ী মার্গারেট কোর্ট।ভেনাসের সামনেও ছিল ইতিহাসে নাম লিখিয়ে নেওয়ার হাতছানি। জিতলেই হয়ে যেতেন উন্মুক্ত যুগে সবচেয়ে বেশি বয়সে গ্র্যান্ড স্লামজয়ী নারী। তাঁর রেকর্ড গড়া হলো না। ছোট বোনের কাছে উড়ে গেছেন! কিন্তু এ নিয়ে ভেনাসের আক্ষেপ আছে বলে মনে হয় না। ম্যাচ জয়ের উদ্‌যাপন তখনো শেষ করতে পারেননি সেরেনা। ভেনাস এগিয়ে গিয়ে তাঁকে আলিঙ্গনে আবদ্ধ করলেন। বুঝিয়ে দিলেন, গত দুই দিন সংবাদমাধ্যমে কেন লেখা হচ্ছিল এই ফাইনালে হারবেন না কেউ! সূত্র : সনি সিক্স
