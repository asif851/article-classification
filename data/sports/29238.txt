
ব্যালন ডি’অর বিজয়ীর নাম ক্রিস্টিয়ানো রোনালদো। এটা অনেকটা অনুমিতই ছিল। শেষ পর্যন্ত এটা না হলে বরং অবিশ্বাস্য লাগত। প্রথমে ফোর ফোর টু স্প্যানিশ দৈনিক মুন্ডো দেপোর্তিভোর বরাত দিয়ে জানিয়ে দিয়েছিল, পঞ্চমবারের মতো ব্যালন ডি’অর জিতছেন রোনালদো। এমনকি আইফেল টাওয়ারের চূড়ায় তাঁর হাতে কে ট্রফি তুলে দেবেন সেটাও জানিয়ে দেওয়া হয়েছিল। ভুল হয়নি সেই ভবিষ্যদ্বাণী। ফ্রান্স ফুটবল সাময়িকী আজ প্যারিসে আনুষ্ঠানিকভাবে ক্রিস্টিয়ানো রোনালদোকেই বিজয়ী ঘোষণা করেছে। এ নিয়ে পাঁচবার ব্যালন ডি’অর জিতলেন পর্তুগিজ উইঙ্গার। আর এতেই চিরপ্রতিদ্বন্দ্বী মেসিকে ধরে ফেললেন তিনি। এত দিন পাঁচটি ব্যালন ডি’অর জিতে অনন্য এক চূড়ায় ছিলেন লিওনেল মেসি। আজ থেকে সে কীর্তির ভাগীদার রিয়াল তারকাও। রোনালদো এর আগে ট্রফিটা চারবার জিতেছেন (২০০৮, ২০১৩, ২০১৪, ২০১৬)। আর মেসি ব্যালন ডি’অর জিতেছেন এই দশকের বাকি বছরগুলোয় (২০০৯, ২০১০, ২০১১, ২০১২, ২০১৫)। রোনালদোই এবারের অবিসংবাদী বিজয়ী ছিলেন। তবে ফ্রান্স ফুটবল সাময়িকীর একটি প্রচ্ছদ ফাঁস হয়ে গেলে মেসি জিতবেন বলে একটা গুঞ্জন ছড়িয়ে পড়ে। কিন্তু গত এক বছরে ফুটবলীয় কীর্তিতে সবাইকে পেছনে ফেলে পর্তুগিজ ফরোয়ার্ডই হয়েছেন ফ্রান্স ফুটবল সাময়িকীর বর্ষসেরা খেলোয়াড়। ১৯৫৬ সাল থেকেই নিয়মিতভাবে এ ট্রফি দিয়ে আসছে ফ্রান্স ফুটবল সাময়িকী। ২০১০ সাল থেকে ফিফার বর্ষসেরার সঙ্গে মিলে একীভূত হয়ে সেটির নাম হয়ে যায় ফিফা-ব্যালন ডি’অর। ছয় বছর একসঙ্গে পথচলার পর গত বছর আবার আলাদা হয়ে যায় ফিফা আর ফ্রান্স ফুটবল। গত বছরও ব্যালন ডি’অর জিতেছেন রোনালদো। এর মাঝে রোনালদোর শোকেসে যোগ হয়েছে আরও একটা লা লিগার ট্রফি, আরও একটা ক্লাব বিশ্বকাপ এবং আরও একটা চ্যাম্পিয়নস লিগ। চ্যাম্পিয়নস লিগে টানা পঞ্চমবারের মতো সর্বোচ্চ গোলদাতা হয়েছেন। গত বছর দেশের হয়ে ইউরো জেতানোর পর এ বছর পর্তুগালকে তুলেছেন কনফেডারেশনস কাপের সেমিফাইনালে। এসব কীর্তিতেই মেসিকে টপকে সেরা হয়েছেন রোনালদো।
