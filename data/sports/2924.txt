
ঘরোয়া ক্রিকেটে নিয়মিত চার নম্বরে দেখা গেলেও টেস্টে এই প্রথম এই জায়গায় নামলেন নাসির হোসেন। প্রথম ইনিংসে আটে নামা নাসিরকে কেন আজ চারে নামিয়ে দেওয়া হলো। অথচ জায়গাটি মুমিনুলের হলেও তিনি এখনো ব্যাটিংয়ে নামেননি। ব্যাপারটি নিয়ে তৈরি হয়েছে একধরনের কৌতূহল।
দলীয় সূত্রে জানা গেছে, ফিটনেস নিয়ে সমস্যা নেই মুমিনুলের। তিনি নামবেন আট নম্বরে। ডান ও বাঁহাতি সমন্বয়ের কারণেই মুমিনুলের জায়গায় নাসিরের নামা। প্রথম ইনিংসে নাথান লায়ন বাংলাদেশের পরপর চার বাঁহাতি ব্যাটসম্যানকে আউট করেছিলেন। দ্বিতীয় ইনিংসে একই দৃশ্যের পুনরাবৃত্তি ঠেকাতেই নাকি নাসিরকে চারে নামানো।
ব্যাটিং অর্ডারে একটু পরিবর্তন আনার পরও এখন পর্যন্ত লায়নের বলে আউট হয়েছেন বাংলাদেশের তিন বাঁহাতি ব্যাটসম্যান—তামিম ইকবাল, ইমরুল কায়েস ও সাকিব আল হাসান। কথা হচ্ছে, নাসিরের জায়গায় মুশফিকুর রহিম কি চারে নামতে পারতেন না? উত্তরটা চন্ডিকা হাথুরুসিংহেই সবচেয়ে ভালো দিতে পারবেন! হয়তো অস্ট্রেলিয়ার প্রথম ইনিংসে প্রায় ১২০ ওভার কিপিং করার জন্য মুশফিককে আরও একটু বিশ্রামের সুযোগ করে দিয়েছেন। কিন্তু নাসিরকে চারে নামানোর সিদ্ধান্তটা যে ঠিক ছিল না, সেটা তো প্রমাণ হয়েই গেল। নাসিরের ৬ ওভার পরেই যে নেমে যেতে হলো মুশফিককে।
