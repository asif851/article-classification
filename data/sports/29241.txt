
কদিন আগেই বিশ্বচ্যাম্পিয়নশিপে লড়েছেন। হেসেখেলে জিতেছেন ১০০ ও ২০০ মিটার স্প্রিন্ট এবং দলগত ৪x১০০ মিটার রিলেতে সোনা। স্বাভাবিকভাবেই ক্লান্ত উসাইন বোল্ট। তাই বলে গত রাতে জুরিখ ডায়মন্ড লিগ মিটে জ্যামাইকান স্প্রিন্টারের সামনে ক্লান্তি খুব বেশি বাধা হয়ে দাঁড়াতে পারেনি। ৯.৯০ সেকেন্ড সময় নিয়ে বেশ স্বাচ্ছন্দ্যেই ১০০ মিটারের চ্যাম্পিয়ন হয়েছেন ২৭ বছর বয়সী বোল্ট।দ্বিতীয় হয়েছেন বোল্টের স্বদেশি নিকেল অ্যাশমিয়াড। তাঁর টাইমিং ৯.৯৪ সেকেন্ড। ৯.৯৬ সেকেন্ড সময় নিয়ে তৃতীয় হন সাবেক অলিম্পিক ও বিশ্বচ্যাম্পিয়ন জাস্টিন গ্যাটলিন।১০০ মিটার স্প্রিন্টের বিশ্বরেকর্ডটা (৯.৫৮ সেকেন্ড) বোল্টের দখলে। অলিম্পিকে ছয়টি সোনাজয়ী এই অ্যাথলেটের এ বছরের সেরা টাইমিং ৯.৭৭ সেকেন্ড। এ মাসে মস্কোতে করেছিলেন টাইমিংটা। ডায়মন্ড লিগে গিয়ে সময়টা বেশিই নিয়ে ফেললেন এই গ্রহের দ্রুততম মানব। এ নিয়ে অবশ্য আক্ষেপ নেই বোল্টের, ‘আমি ক্লান্ত। ভালো যে সবাই ক্লান্ত ছিল। কিন্তু আমি খুশি। জয় পেয়েছি, জয়ের ধারাটা ধরে রাখতে পেরেছি।’
মেয়েদের ২০০ মিটারে চ্যাম্পিয়ন হয়েছেন জ্যামাইকার শেলি-অ্যান ফ্রেজার প্রাইস। মস্কো বিশ্বচ্যাম্পিয়নশিপের ১০০ ও ২০০ মিটার স্প্রিন্ট এবং দলগত ৪x১০০ মিটার রিলেতে সোনাজয়ী স্প্রিন্টার সময় নেন ২২.৪০ সেকেন্ড। সূত্র: রয়টার্স।
