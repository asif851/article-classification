
মৌসুমের শুরুতে ইসকোর বর্ণনায় একটা শব্দই ব্যবহৃত হচ্ছিল—‘জাদুকর’। বিশ্বকাপ বাছাইপর্বে ইতালির বিপক্ষে তাঁর পারফরম্যান্সের পর আর্জেন্টাইন পত্রিকা ওলের শিরোনাম ছিল, ‘স্পেনের সব প্রার্থনা ফ্রান্সিসকোর কাছে।’ ক্যাথলিক সম্প্রদায়ের প্রধান ধর্মগুরু পোপ ফ্রান্সিসের সঙ্গে মিলিয়ে করা সে শিরোনামের সঙ্গে সামঞ্জস্য রাখা ফুটবলই তখন খেলছিলেন ইসকো।
মৌসুম যত গড়াল, ততই ফর্ম হারাতে থাকলেন স্প্যানিশ এই মিডফিল্ডার। এখন তো রিয়াল মাদ্রিদের মূল একাদশেই জায়গা হচ্ছে না তাঁর। তাঁকে টপকে গেছেন মার্কো এসেনসিও এবং লুকাস ভাসকেজের মতো খেলোয়াড়েরা। ইসকোর এমন ফর্ম হারানোর পেছনে তাঁর বান্ধবীকে দায়ী করেন অনেক ভক্ত, সমর্থক। ফুটবল বাদ দিয়ে নাকি পার্টি আর বিভিন্ন ব্যবসায়িক পরিকল্পনায় ব্যস্ত ইসকো। আর পেছনে ইন্ধন দিচ্ছেন তাঁর জীবনসঙ্গী সারা সালামো! এক পত্রিকা তো এমন প্রতিবেদন ছাপিয়ে এখন মামলা খেতে বসেছে।তবে এক সমর্থক সব ছাপিয়ে গেছেন। সেই অন্ধ সমর্থক টুইটারে ইসকোর ফর্ম হারানোয় সরাসরি হত্যার হুমকি দিয়েছেন সারাকে! এমন হুমকির পর সে টুইট সরাসরি পুলিশের নজরে এনেছেন সারা। টুইট করেছেন, ‘হ্যালো, পুলিশ। এই নারীবিদ্বেষী লোক আমাকে এই মেসেজ পাঠাচ্ছে...’সারার রিটুইট দেখে হুমকিদাতা সে টুইট মুছে দিয়েছেন। কিন্তু এর আগেই অনেকে এর স্ক্রিন শট রেখে দিয়েছেন। সে মেসেজে নাকি লেখা ছিল, ‘তোমার দিন ঘনিয়ে আসছে!’মার্কা জানিয়েছে, ভবিষ্যতে এমন পরিস্থিতিতে কী করতে হবে, সে ব্যাপারে সারাকে কিছু উপদেশ দিয়েছে পুলিশ।
