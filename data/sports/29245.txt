
ইংল্যান্ডের ইতিহাসের সর্বোচ্চ গোলদাতা তিনি। রেকর্ডটি সবার ধরাছোঁয়ার বাইরে নিয়ে যাওয়ার যথেষ্ট সুযোগই ছিল ওয়েইন রুনির। কিন্তু সে সুযোগটা নিলেনই না তিনি। মাত্র ৩১ বছর বয়সে আন্তর্জাতিক ফুটবল থেকে অবসর নিয়েছেন এই স্ট্রাইকার।
ইংল্যান্ডের জার্সিতে ১১৯ ম্যাচে ৫৩ গোল করেছেন রুনি। আগামী মাসেই সংখ্যাটা বাড়তে পারত। বিশ্বকাপ বাছাইপর্বের পরবর্তী দুই ম্যাচে তাঁকে দলে ডেকেছিলেন কোচ গ্যারেথ সাউথগেট। কিন্তু রুনি বিনয়ের সঙ্গে সে প্রস্তাব ফিরিয়ে দিয়েছেন, ‘দেশকে যতবার প্রতিনিধিত্ব করেছি, প্রতিবার আমি কৃতজ্ঞতা বোধ করেছি। এটা অনেক সম্মানের বিষয়। কিন্তু আমার মনে হচ্ছে, এখনই সময় সরে দাঁড়ানোর।’ মাত্র ১৭ বছর বয়সে ইংল্যান্ড দলে অভিষেক হয়েছিল রুনির। ১৮-তেই ইউরোর মতো বড় মঞ্চে খেলেছেন। কিন্তু জাতীয় দলের হয়ে কোনো সাফল্য পাওয়ার সৌভাগ্য তাঁর হয়নি। বিদায় বেলায় এ নিয়ে দুঃখ জানাতে ভোলেননি রুনি। সেই সঙ্গে এটাও জানিয়েছেন, একদিন সাফল্য পাবেই তাঁর দেশ এবং সেদিন ভক্ত হয়েই সেটির স্বাদ প্রাণভরে নেবেন তিনি। সূত্র : বিবিসি।
 
