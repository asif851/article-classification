
সামাজিক যোগাযোগের মাধ্যমে খুব সক্রিয় রবিচন্দ্রন অশ্বিন। ভারতীয় ক্রিকেট দলের সাফল্যের অন্যতম নায়ক টুইটারে বিভিন্ন বিষয়ে নিজের মতামত দিতে পছন্দ করেন। নিজের দৈনন্দিন জীবনের অনেক কিছুই ভক্তদের সামনে তিনি তুলে ধরেন এই মাইক্রো ব্লগিং সাইট দিয়ে। কিন্তু এবার তাঁর একটি টুইট উসকে দিয়েছে রাজনৈতিক বিতর্ক। ভারতের তামিলনাড়ু রাজ্যের ক্রিকেটার অশ্বিন। সোমবার তিনি যে ছোট্ট টুইটটি করেছিলেন, সেটিই নাকি তাঁর রাজ্যের নির্বাচিত প্রতিনিধিদের ছোট করেছে! অশ্বিন অবশ্য এমন অভিযোগ উড়িয়ে দিয়ে বলেছেন, তাঁর সেই টুইটের সঙ্গে রাজনীতির কোনো সম্পর্ক নেই।টুইটারে কী লিখেছিলেন অশ্বিন? ‘তামিলনাড়ুর সব তরুণদের বলছি, ২৩৪টি চাকরির সুযোগ খুব দ্রুত তৈরি হচ্ছে।’ এটি দিয়ে কী বোঝাতে চেয়েছেন এই অফ স্পিনার। এর মাধ্যমে তামিলনাড়ুর নির্বাচিত জনপ্রতিনিধিদের ছোট-ই বা তিনি করলেন কীভাবে!তামিলনাড়ু রাজ্য বিধানসভার সদস্য-সংখ্যা ২৩৫। কিছুদিন আগে রাজ্যের মুখ্যমন্ত্রী জয়ললিতার মৃত্যুর পর তাঁর উত্তরসূরি হিসেবে শোনা যাচ্ছে শশীকলার নাম। শশীকলা কবে নতুন মুখ্যমন্ত্রী হিসেবে শপথ নেবেন সেই দিনক্ষণ এখনো চূড়ান্ত হয়নি। তবে অশ্বিনের টুইট দেখে অনেকেই মন্তব্য করেছেন তিনি নাকি শশীকলা বাদে বাকি ২৩৪জন সাংসদের পদ নিয়ে কথা কটাক্ষ করেছেন।
রাজনৈতিক এই বিতর্ক থেকে অশ্বিন কীভাবে বেরিয়ে আসেন এটিই এখন দেখার বিষয়। সূত্র: জি নিউজ।
