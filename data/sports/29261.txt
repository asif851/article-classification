
ফিলিপ হিউজ চলে গেছেন এক মাস হতে চলল। নানাভাবে শ্রদ্ধা জানানো হচ্ছে প্রয়াত এ অস্ট্রেলীয় ব্যাটসম্যানকে। টুইটারে শুরু হওয়া ‘হ্যাশট্যাগ পুট আউট ইয়োর ব্যাটস’ প্রচারণার মাধ্যমে শোক প্রকাশ করেছে বহু মানুষ। এবার হিউজকে স্মরণ করা হবে ভিন্নভাবে। এভারেস্টের চূড়ায় উঠবে হিউজের ব্যবহৃত ব্যাট।এ ব্যাপারে ক্রিকেট অস্ট্রেলিয়াকে (সিএ) প্রস্তাব করেছে ক্রিকেট অ্যাসোসিয়েশন অব নেপাল। আজ শুক্রবার সিএ চেয়ারম্যান ওয়ালি এডওয়ার্ডস বিষয়টি নিশ্চিত করে বলেছেন, ‘ব্যথাতুর মনে উৎসবের এ লগ্নে পা রেখেছি আমরা। মানুষের সাড়া আমাদের অনেক বড় সান্ত্বনা। নানাভাবেই এটি বাড়ছে।’এডওয়ার্ডস আরও জানালেন, আগামী বছরের পর্বত আরোহণ মৌসুমে (মার্চ-এপ্রিল) এভারেস্টের চূড়ায় নেওয়া হবে হিউজের ব্যাট। এ ছাড়া প্রয়াত এ ক্রিকেটারের স্মরণে নেপালে ৬৩ ওভারের একটি ম্যাচও আয়োজন করা হবে। সূত্র: আইএএনএস।
