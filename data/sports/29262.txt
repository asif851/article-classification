
ডোপিং কেলেঙ্কারিতে রিও অলিম্পিকে ভাঙা দল নিয়ে আসতে হয়েছে রাশিয়াকে। পুরো অ্যাথলেটিকস দল তো নিষিদ্ধ হয়েছেই, অন্য ইভেন্ট থেকেও প্রতিদিন নাম কাটা পড়ছে কারও-না-কারও। ৩৮৭ জনের দল থেকে মাত্র ২৭০ জনের সুযোগ হয়েছে ব্রাজিলে আসার। এ নিয়ে রুশদের ক্ষোভের অন্ত নেই। রিও ডি জেনিরোতে পৌঁছেই নিজেদের অবস্থানটি বুঝিয়ে দিয়েছে তারা। সাধারণত অলিম্পিক-পল্লিতে পতাকা উত্তোলনের সময় দলগুলো কয়েকজন ক্রীড়াবিদকে পাঠিয়েই দায়িত্ব সেরে ফেলে। কিন্তু রাশিয়ার পতাকা উত্তোলনের সময় পুরো দলই চলে এসেছিল সেই দৃশ্য দেখতে। টেনিস-তারকা সভেতলনা কুজনেৎসোভা কারণটি জানালেন, ‘পতাকা উত্তোলনের দৃশ্যটি দেখা গুরুত্বপূর্ণ আমাদের জন্য। সংকটময় সময়ে দেশকে উৎসাহ দিতেই আমরা এসেছি।’ এএফপি।
