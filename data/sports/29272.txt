
স্বাধীন বাংলা ফুটবল দলের অন্যতম সদস্য তিনি। ১৯৬৩ সালে বাংলাদেশ পুলিশ দল দিয়ে ঢাকার ফুটবলে পা রাখেন। ১৯৬৮ থেকে ’৭৬ পর্যন্ত খেলেছেন ঢাকা মোহামেডানে, অধিনায়কও ছিলেন তিনি। সেই আইনুল হক মরণব্যাধি ক্যানসারের সঙ্গে লড়ছেন।টুকটাক আর্থিক সহায়তাও পাচ্ছেন। কদিন আগে বিএনপির পক্ষ থেকে তাঁর জিগাতলার বাসায় গিয়ে এক লাখ টাকা দেন দলটির মহাসচিব মির্জা ফখরুল ইসলাম আলমগীর। ব্যক্তিগতভাবে এক লাখ টাকা করে দিয়েছেন বাফুফের সভাপতি কাজী সালাউদ্দিন, স্বাধীন বাংলা ফুটবল দলের ম্যানেজার তানভীর মাজহার তান্না, স্কয়ার গ্রুপের কর্ণধার অঞ্জন চৌধুরী পিন্টু ও বাফুফের নির্বাচনে পরাজিত সভাপতি প্রার্থী কামরুল আশরাফ খান।কাল পাঁচ লাখ টাকা দিলেন চট্টগ্রাম আবাহনীর ফুটবল কমিটির প্রধান ও সাইফ পাওয়ারটেকের কর্ণধার তরফদার রুহুল আমিন। আইনুলের বাসায় গিয়ে ওই টাকা তুলে দিয়ে তরফদার বলছিলেন,‘ তিনি একজন গ্রেট ফুটবলার ছিলেন। এই দুঃসময়ে সবারই তাঁর পাশে দাঁড়ানো উচিত। আমরা আমাদের প্রতিষ্ঠানের পক্ষ থেকে এই সহায়তা দিলাম।’ব্যয়বহুল ক্যানসারের চিকিৎসায় নিয়মিত কেমো নিতে হচ্ছে। খরচ জোগাতে আইনুল হিমশিম খাচ্ছেন। একটি বেসরকারি প্রতিষ্ঠানের নিরাপত্তা তত্ত্বাবধায়কের চাকরি করতেন, মাস দু-এক ধরে সেখানে আর যেতে পারছেন না।আপ্লুত আইনুল বললেন, ‘সবাই আমার পাশে দাঁড়ালে হয়তো চিকিৎসা নিয়ে যতটা সম্ভব বেঁচে থাকতে পারতাম। লাং ক্যানসারের সঙ্গে এই লড়াইয়ে ফুটবল অঙ্গনকে পাশে পেলে হয়তো একটু সাহসও পেতাম।’
