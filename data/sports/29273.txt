
শচীন টেন্ডুলকারের ১৯৯তম টেস্টকে স্মরণীয় করে রাখতে চেষ্টার কমতি রাখেনি ক্রিকেট অ্যাসোসিয়েশন অব বেঙ্গল (সিএবি)। কলকাতার মাটিতে পা রাখার সঙ্গে সঙ্গেই লিটল মাস্টারকে ১৯৯টি গোলাপ দিয়ে বরণ, অনুশীলন করতে ইডেনের গেট দিয়ে ড্রেসিংরুমে যাওয়ার পথে অভ্যর্থনা জানাতে দাঁড়িয়ে ছিল একদল শিশু-কিশোর। ১৯৯ জন!‘১৯৯’ সংখ্যাটা রাঙিয়ে তুলতে নিশ্চয়ই যথাসাধ্য চেষ্টা করেছেন টেন্ডুলকার-ভক্তরাও। কিন্তু কোনো কিছুই বর্ধমানের সঞ্জয় চক্রবর্তীর ভালোবাসা ও শচীন-ভক্তিকে হার মানাতে পারবে না। ক্রিকেটের জীবন্ত কিংবদন্তির প্রতি শ্রদ্ধা জানাতে ‘উল্টো’ গিয়ারে গাড়ি চালিয়ে দুর্গাপুর থেকে বর্ধমান, হুগলি, হাওড়া জেলা হয়ে কলকাতার ইডেনে গিয়েছেন তিনি। ১৯৯ কিলোমিটার উল্টো গিয়ারে গাড়ি চালানো তো আর চাট্টিখানি কথা নয়! এমন ভালোবাসা আর কোথায় পাবেন টেন্ডুলকার!উল্টো গিয়ারে গাড়ি চালানোয় বিশেষজ্ঞ তিনি। একটি রেকর্ডও তাঁর আছে। ২০১১ সালে তিনি উল্টো গিয়ারে গাড়ি চালিয়ে মুম্বাইয়ে গিয়ে টেন্ডুলকারের সঙ্গে দেখা করেছিলেন। ব্যাপারটি লিটল মাস্টারেরও নাকি খুব প্রিয়। কিন্তু সঞ্জয় উল্টো গিয়ারে কেন গাড়ি চালান? এর একটা গূঢ় কারণ অবশ্যি আছে। তিনি দেখাতে চান, উল্টো দিকে গাড়ি চালিয়েও কত নিরাপদে তিনি পথ অতিক্রম করতে পারেন। যেটা সোজা গাড়ি চালিয়েও অনেকে পারেন না! সূত্র: ইন্ডিয়া টুডে
 
