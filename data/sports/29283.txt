
২০০৮ সাল। যুক্তরাষ্ট্রের বেইজিং অলিম্পিকের ট্রায়ালে অংশ নেওয়ার সুযোগ পেল ১৩ বছরের এক কিশোরী। বাবা যাকে আদর করে ‘মিসি দ্য মিসাইল’ নামে ডাকেন। ‘মিসাইল’ অবশ্য সেবার বেইজিংয়ের উদ্দেশে উড়াল দেওয়ার সুযোগই পায়নি। বড়দের সঙ্গে প্রতিদ্বন্দ্বিতায় পেরে ওঠেনি যুক্তরাষ্ট্রের সাঁতার অলিম্পিক বাছাইয়ে অংশ নেওয়া সর্বকালের সর্বকনিষ্ঠ মেয়ে। ‘মিসাইল’ নামটি নিয়ে তখন বিব্রতই ছিল মেয়েটি। সময়ের সঙ্গে অবশ্য বদলে গেছে সব। এখন তাঁর নাইকি স্নিকারে খোদাই করা থাকে ‘মিসি দ্য মিসাইল’ শব্দ তিনটি। মিসাইলের গতিতেই সাঁতার কাটা মেয়েটির জন্য এই নামটাই যে সবচেয়ে ভালো মানায়। আর এই মিসাইলের গতি দিয়েই মাত্র ১৮ বছর বয়সে বিশ্ব সাঁতার চ্যাম্পিয়নশিপে মেয়েদের বিভাগে সবচেয়ে বেশি সোনা জয়ের রেকর্ডে নাম লিখিয়েছেন মিসি ফ্র্যাঙ্কলিন। স্পর্শ করেছেন লিবি ট্রিকেটকে। মাত্র দুটি বিশ্ব চ্যাম্পিয়শিপে অংশ নিয়েই নয়টি সোনা। এবার তো বার্সেলোনায় ফ্র্যাঙ্কলিন করেছেন এমন এক কীর্তি, যেটি বিশ্ব সাঁতার চ্যাম্পিয়নশিপে এর আগে কোনো মেয়ে করতে পারেননি। পরশু শেষ দিনে ৪–১০০ মিটার মেডলি রিলে জিতে এবারের প্রতিযোগিতায় ষষ্ঠ সোনা জিতেছেন ফ্র্যাঙ্কলিন। ছেলেমেয়ে মিলিয়েই এক আসরে তাঁর চেয়ে বেশি সোনা জেতা সাঁতারু আছেন আর একজনই—মাইকেল ফেল্প্স। বেইজিং অলিম্পিকে বিশ্ব কাঁপিয়ে আটটি সোনা জেতার এক বছর আগেই মেলবোর্নে সাতটি সোনালি রঙের পদক গলায় ঝুলিয়েছিলেন ফ্র্যাঙ্কলিনের স্বদেশি ফেল্প্স।লন্ডন অলিম্পিকের পর সাঁতারপুলকে বিদায় জানিয়েছেন ফেল্প্স। তাঁর শূন্যস্থানটা পূরণ করার দায়িত্ব বেশ ভালোভাবেই পালন করেছেন ফ্র্যাঙ্কলিন। তবে নতুন ফেল্প্স নন, অষ্টাদশী ফ্র্যাঙ্কলিন পরিচিত হতে চান স্বনামে। পরশু বার্সেলোনায় রেকর্ড গড়ার পর বললেন, ‘আমি শুধুই মিসি। আমি সারা জীবন যেটা হতে চেয়েছি সেটা শুধুই মিসি। আমি অন্য কারও মতো হতে চাই না, কারণ প্রত্যেকেই যার যার চিহ্ন রেখে গেছেন। এ ছাড়া মাইকেল (ফেল্প্স) যা করেছে ও যেভাবে করেছে সেটা অন্য কেউ আর কখনোই করতে পারবে না।’ ফেল্পেসর কীর্তি ছুঁতে পারেন বা না পারেন ফ্র্যাঙ্কলিনের উপাধি জুটি গেছে আরেকটি। এবার বার্সেলোনায় একমাত্র যে ইভেন্টে ব্যর্থ হয়েছেন সেই ১০০ মিটার ফ্রিস্টাইলের সোনাজয়ী কেট ক্যাম্পবেলের চোখে ফ্র্যাঙ্কলিন, ‘ওয়ান্ডার উইমেন’। গত রোববার ১০০ মিটার জেতার পর এই অস্ট্রেলীয় স্বীকার করেছেন ফ্র্যাঙ্কলিনই অনুপ্রেরণা তাঁর, ‘সত্যি বলছি তাকে দেখে দেখে আমি ক্লান্ত। তবে বেশি বেশি অনুশীলনের অনুপ্রেরণাটা আমি তাঁর কাছ থেকেই পেয়েছি।’ ৬ ফুট ১ ইঞ্চি উচ্চতা। ‘ডানার’ প্রসারতা প্রায় ৬ ফুট ৪ ইঞ্চি। দীর্ঘ পায়ের পাতা। ১৮ বছরের গড়পড়তা মেয়েদের চেয়ে পুরোপুরিই আলাদা ফ্র্যাঙ্কলিনের শারীরিক গড়ন। ফ্র্যাঙ্কলিন সাফল্যের জন্য নিজের বংশগতিকেও ধন্যবাদ দিচ্ছেন, ‘এভাবে জন্মগ্রহণ করাটা অবিশ্বাস্য এক আশীর্বাদ। আমার যদি এই জিনটা না থাকত আমি হয়তো এখানে আসতে পারতাম না।’গত বছর লন্ডন অলিম্পিকে চারটি সোনা ও একটি ব্রোঞ্জ জেতা ফ্র্যাঙ্কলিন নতুন জগতে প্রবেশ করছেন কিছুদিনের মধ্যেই। বার্কলের ইউনিভার্সিটি অব ক্যালিফোর্নিয়াতেই এখন থেকে নিজের সাঁতারকে আরও পরিশীলিত করবেন। টানা ১০ বছরের কোচ টড স্মিটসকে ছেড়ে টেরি মাকিভারের শিষ্যত্ব নিচ্ছেন ফ্র্যাঙ্কলিন। বার্কলের ঈর্ষণীয় সুযোগ-সুবিধা কাজে লাগিয়ে আরও এগিয়ে যাওয়াটাই ভবিতব্য। তাই সবকিছু যদি ঠিক থাকে তবে ২০১৫ সালে রাশিয়ার কাজান তো বটেই পরের বছর রিও ডি জেনিরো অলিম্পিকেও হয়তো দেখা যাবে ফ্র্যাঙ্কলিন-রাজত্ব। রয়টার্স, ওয়েবসাইট।
