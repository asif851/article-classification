



লিগে ৩৩ ম্যাচ অপরাজিত বার্সেলোনা
পরের দুই ম্যাচ জিতলেই চ্যাম্পিয়ন হয়ে যাবে বার্সেলোনা
বাকি ৫ ম্যাচ হার এড়াতে পারলেই পেয়ে যাবে ‘ইনভিন্‌সিবল’ ট্যাগ
ইউরোপের শীর্ষ পাঁচ লিগে মাত্র তিনটি দল অপরাজিত চ্যাম্পিয়ন হয়েছে


শেষ বাধাটাও হয়তো পেরিয়ে গেল বার্সেলোনা। কোপা দেল রের ফাইনালের জন্য সপ্তাহের মাঝপথেই কাল সেল্টা ভিগোর মুখোমুখি হয়েছিলেন মেসিরা। সেল্টার মাঠ থেকে ২-২ গোলের ড্র নিয়ে ফিরেছেন তাঁরা। ৩৩ ম্যাচে ৮৩ পয়েন্ট নিয়ে অ্যাটলেটিকো মাদ্রিদের চেয়ে ১২ পয়েন্টে এগিয়ে আছে বার্সেলোনা। অ্যাটলেটিকোর হাতে এক ম্যাচ থাকলেও পরের দুই ম্যাচ জিতলেই কোনো হিসাব নিকাশ ছাড়াই চ্যাম্পিয়ন হয়ে যাবে কাতালানরা।
আরনেস্তো ভালভার্দের দল অবশ্য শিরোপার ব্যাপারে নিঃসন্দেহ অনেক আগ থেকেই। কালকের ম্যাচটি গুরুত্বপূর্ণ ছিল অন্য কারণে। সেল্টার মাঠে গত দুই মৌসুমেই হারতে হয়েছিল বার্সেলোনাকে। কাল মূল একাদশে মেসি-সুয়ারেজদের না রেখেই সেখান থেকে ড্র করে এসেছে বার্সেলোনা। এ মৌসুমে লা লিগায় এটি ছিল বার্সেলোনার ৩৩তম ম্যাচ। সেল্টা পরীক্ষায় উতরে যাওয়ায় এখনো পর্যন্ত হারতে হয়নি তাদের।
লুইস এনরিকের বার্সেলোনাও গত মৌসুমের শেষ ৭ ম্যাচে হারেনি। এ নিয়ে লা লিগায় টানা ৪০ ম্যাচে অপরাজিত থাকল মেসি-সুয়ারেজদের দল। পেপ গার্দিওলার গড়া টানা ৩২ ম্যাচ অপরাজিত থাকার ক্লাব রেকর্ড ভেঙে স্প্যানিশ রেকর্ডও ভেঙে দিয়েছে এ দল। ১৯৮০ সালে নিজেদের প্রথম লা লিগা শিরোপা জেতার পথে টানা ৩৮ লিগ ম্যাচে অপরাজিত ছিল রিয়াল সোসিয়েদাদ। সে রেকর্ড গড়তে গিয়ে প্রথম মৌসুমে রানার্সআপ হয়েছিল সোসিয়েদাদ, দ্বিতীয় মৌসুমে চ্যাম্পিয়ন। বার্সেলোনাও সে পথেই হাঁটছে।বার্সেলোনার নজর থাকবে অন্য রেকর্ডে। লিগে আর ৫ ম্যাচ হার এড়াতে পারলেই ‘ইনভিন্‌সিবল’ ট্যাগটা গায়ে লাগাতে পারবে তারা। ইউরোপের শীর্ষ পাঁচ লিগ মিলিয়ে এমন ‘গর্ব’ মাত্র তিনটি ক্লাবের। এদের মধ্যে সবচেয়ে বিখ্যাত অবশ্যই ২০০৩-০৪ মৌসুমের আর্সেনাল। ইংলিশ প্রিমিয়ার লিগে পুরো এক মৌসুম অপরাজিত থাকার রেকর্ড গড়েছিল থিয়েরি অরি, ডেনিস বার্গক্যাম্পদের দল। দুই মৌসুম মিলিয়ে টানা ৪৯ ম্যাচ অপরাজিত ছিল আর্সেন ওয়েঙ্গারের শিষ্যরা।
মজার ব্যাপার হচ্ছে, এর পরে পুরো মৌসুম অপরাজিত থাকা জুভেন্টাসও থেমেছে ৪৯ ম্যাচের পর। ২০১১ থেকে শুরু করে ২০১২ সাল পর্যন্ত এ জয়যাত্রায় ২০১১-১২ এর পুরো লিগটাও পেয়েছিল আন্তোনিও কন্তের জুভেন্টাস। তবে ইতালিতে প্রথম ‘ইনভিন্‌সিবল’ দল কন্তের জুভেন্টাস নয়। এ কাজটা সেই ১৯৯১-৯২ মৌসুমেই করে রেখেছে এসি মিলান। ফ্যাবিও কাপেলোর মিলান টানা ৫৮ লিগ ম্যাচে অপরাজিত ছিল!
এসব তো লিগ ম্যাচের কথা। গত মৌসুমে সেল্টিক যা করেছে সেটি ছিল আরও অবিশ্বাস্য। ঘরোয়া ফুটবলেই (কাপ ও লিগ মিলিয়ে) কোনো ম্যাচ হারেনি ব্রেন্ডন রজার্সের সেল্টিক। ২০১৬-১৭ মৌসুমে ৪৭ ম্যাচ অপরাজিত থেকে ঘরোয়া ডাবল জিতে নিয়েছিল স্কটল্যান্ডের দলটি। ঘরোয়া ফুটবলে হার্টসের কাছে ৪-০ গোলে হারার আগে টানা ৬৯ ম্যাচ অপরাজিত ছিল তারা।
বার্সেলোনা এবার কোপা দেল রের কোয়ার্টার ফাইনালে এস্পানিওলের মাঠে ১-০ গোলে হেরেছে। ফলে সেল্টিকের কীর্তি গড়ার আশা শেষ হয়ে গেছে মেসিদের। তবে অপরাজিত লিগ জেতার রেকর্ডও তো কম গৌরবের নয়। কাজটা অবশ্য সহজ হবে না। ন্যু ক্যাম্পে রিয়াল মাদ্রিদের সঙ্গে ম্যাচ বাকি আছে এখনো। নিজেদের মাঠে রিয়ালের বিপক্ষে গত তিন ম্যাচে দুবারই হেরেছে বার্সা। তাই ৬ মে ভালভার্দের দলের বড় পরীক্ষাই নেবেন রোনালদোরা। অবশ্য বার্সাকে পেলেই জ্বলে ওঠে এমন দুই ক্লাব সেভিয়া ও সেল্টা ভিগোর মাঠের দুই কঠিন পরীক্ষা পার করেছে ভালভার্দের দল। আর রিয়ালের সঙ্গে মুখোমুখি হওয়ার আগেই লিগ জিতে ফেলার সম্ভাবনা আছে। তাই রিয়ালের বিপক্ষে আত্মবিশ্বাসী এক দলই পাবেন ভালভার্দে।
ইউরোপে টানা লিগ ম্যাচ অপরাজেয় থাকার রেকর্ড:




ম্যাচ সংখ্যা


ক্লাব


দেশ


সময়কাল




১০৪


স্টুয়া বুখারেস্ট


রোমানিয়া


১৯৮৬-১৯৮৯




৬২


সেল্টিক


স্কটল্যান্ড


১৯১৫-১৯১৭




৫৮


এসি মিলান


ইতালি


১৯৯১-১৯৯৩




৫৬


বেনফিকা


পর্তুগাল


১৯৭৬-১৯৭৮




৫৩


এফসি পোর্তো


পর্তুগাল


১৯৯৪-১৯৯৬




৫২


আয়াক্স


নেদারল্যান্ডস


১৯৯৪-১৯৯৬




৪৯


আর্সেনাল


ইংল্যান্ড


২০০৩-২০০৪




৪৯


জুভেন্টাস


ইতালি


২০১১-২০১২




৪৭


ডায়নামো বুখারেস্ট


রোমানিয়া


১৯৯১-১৯৯২




৪২


নটিংহাম ফরেস্ট


ইংল্যান্ড


১৯৭৭-১৯৭৮




