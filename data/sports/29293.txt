
কে চায় নিজেদের সেরা অস্ত্রটা হারাতে? কিন্তু পেশাদার ফুটবল জগতে ‘কে কাহার’—এ আপ্তবাক্যটিও মানতে হবে। সান্তোসের সাবেক সভাপতি লুই আলভারো ডি রিবেইরো বোধ হয় এটি মানতে রাজি নন। নেইমারের সান্তোস ছেড়ে বার্সেলোনায় পাড়ি জমানোর সিদ্ধান্ত এখনো তিনি মেনে নিতে পারছেন না। তবে রিবেইরোর যত ক্ষোভ নেইমারের বাবার ওপরই। ব্রাজিলীয় ফরোয়ার্ডের বাবাকে তো রীতিমতো গাড়িচাপার হুমকিই দিয়ে বসলেন রিবেইরো!ক্ষুব্ধ রিবেইরো বললেন, ‘ভেবেছিলাম নেইমারের বাবা আমার বন্ধু। কিন্তু এখন যা পরিস্থিতি তাতে চাইব না সে আমার গাড়ির সামনে পড়ুক। পড়লে গাড়িটাই ওর গায়ে তুলে দেব। তার সঙ্গে হাত মেলানোর কোনো ইচ্ছা নেই। যদি হাত বাড়িয়ে দিই, তবে সেটা হবে চড়।’
অবশ্য কয়েক মাস আগে নেইমারের বাবাকে নিয়ে এমন ঝাঁঝালো মন্তব্য করে বেশ বিপাকেই পড়েছিলেন সাবেক এ সান্তোস সভাপতি। গত মে মাসে ইএসপিএনকে নেইমারের বাবা প্রসঙ্গে তিনি বলেছিলেন, ‘সে অর্থলোভী, তাকে বিশ্বাস করা যায় না, মিথ্যাবাদী। নেইমারের দলবদলের অর্থে লন্ডনের হোটেলে আনন্দ-ফুর্তি করেছে ওর বাবা।’ বিষয়টি আদালত অবধি গড়ায়। ব্রাজিল আদালতে মামলার রায় অবশ্য সিনিয়র নেইমারের পক্ষেই গেছে। মানহানির জন্য রিবেইরোকে জরিমানাও করা হয়েছে।বাবার প্রতি যতই ক্ষোভ থাকুক, সান্তোসের সাবেক এ বিস্ময় বালক নেইমারের প্রতি তাঁর কোনো অভিযোগ নেই। মাস কয়েক আগে তিনি বলেছিলেন, ‘নেইমারের অল্প বয়স, সে ভালো ছেলে। সব সময় হাসি-খুশি থাকে। সে আমার বন্ধু। ও এখানে আরও তিন বছর থাকবে বলে আমার সঙ্গে একমত হয়েছিল। কিন্তু তার বাবা সেটা চায়নি।’ তথ্যসূত্র: মার্কা ও ইএসপিএন ব্রাজিল।
