
ক্লে কোর্টের টানা দুটি প্রতিযোগিতায় কোয়ার্টার ফাইনাল থেকে বিদায়ের পর মাদ্রিদ মাস্টার্সে আবার স্বরূপে ফিরেছেন রাফায়েল নাদাল। টানা দ্বিতীয়বারের মতো এই প্রতিযোগিতার শিরোপা জিতেছেন টেনিসের শীর্ষ তারকা। ছুঁয়ে ফেলেছেন কিংবদন্তি বরিস বেকারকে। মাদ্রিদ মাস্টার্সে সবচেয়ে বেশি চারটি শিরোপা জয়ের রেকর্ডটি এত দিন ছিল বেকারের দখলে। এখন থেকে তাঁর পাশে লেখা হবে নাদালের নামটাও। মেয়েদের এককের শিরোপা উঠেছে রাশিয়ান তারকা মারিয়া শারাপোভার হাতে। রোমানিয়ার সিমোনা হালেপকে ১-৬, ৬-২, ৬-৩ গেমে হারিয়ে প্রথমবারের মতো মাদ্রিদ মাস্টার্সের শিরোপা জিতেছেন শারাপোভা।ফাইনালে জাপানের কেই নিশিকোরিকে হারাতে অবশ্য বেশ ভালোই ঘাম ঝরাতে হয়েছে নাদালকে। নিশিকোরি ইনজুরির কবলে না পড়লে শেষ পর্যন্ত ফল ভিন্নরকমও হতে পারত। প্রথম সেটে নাদালকে ২-৬ গেমে হারিয়েই দিয়েছিলেন নিশিকোরি। কিন্তু দ্বিতীয় সেটেই ইনজুরির কবলে পড়েন জাপানের এই টেনিস তারকা। হেরে যান ৬-৪ গেমে। তৃতীয় সেটের পুরোটা খেলতেও পারেননি। নাদাল ৩-০ গেমে এগিয়ে যাওয়ার পর হার মেনে নিয়ে কোর্ট ছেড়েছেন নিশিকোরি। ম্যাচ শেষে ২৪ বছর বয়সী এই তারকা বলেছেন, ‘এটা খুবই দুঃখজনক। আমি জয়ের পথেই ছিলাম। আমার সেরা খেলাটাই খেলছিলাম। কিন্তু তার পরও এখানে ইতিবাচক দিকও আছে। এই টুর্নামেন্ট থেকে আমি অনেক আত্মবিশ্বাস সঞ্চয় করেছি।’
অন্যদিকে ফ্রেঞ্চ ওপেনের আগে ক্লে কোর্টের এই শিরোপা জয় নিশ্চিতভাবেই অনুপ্রাণিত করবে নাদালকে। ক্লে কোর্টের প্রতিযোগিতায় এটা ছিল নাদালের ৪৪তম শিরোপা। আর মাত্র দুটি শিরোপা জিতলেই গুইলার্মো ভিলাসের ৪৬ শিরোপার রেকর্ড ছুঁয়ে ফেলতে পারবেন এই স্প্যানিশ তারকা।আগামী ২৫ মে শুরু হবে ক্লে কোর্টের গ্র্যান্ড স্লাম ফ্রেঞ্চ ওপেন। ২০০৫ থেকে ২০১৩ সাল পর্যন্ত মোট নয়টি আসরের আটটি শিরোপাই জিতেছেন নাদাল।— রয়টার্স
