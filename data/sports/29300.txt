
আন্তর্জাতিক ক্রিকেট কাউন্সিল (আইসিসি) অনেক দিন ধরেই কোনো একটি বিশেষ দেশ বা গোষ্ঠীর কুক্ষিগত হয়ে রয়েছে—এমন অভিযোগ উঠেছিল অনেক আগেই। ক্রিকেটের বড় শক্তিগুলোর প্রতি পক্ষপাতমূলক আচরণের অভিযোগও ছিল। কিন্তু চক্ষুলজ্জা বলে একটা ব্যাপার কাজ করত। এবারে কিন্তু আর কোনো রাখঢাক রাখছে না আইসিসি। ক্রিকেট দুনিয়ার সবচেয়ে ধনী ভারতীয় ক্রিকেট বোর্ডের (বিসিসিআই) একচ্ছত্র আধিপত্য তারা স্বীকার করেই নিয়েছে।
সম্প্রতি বিসিসিআই ভবিষ্যতে ভারতীয় ক্রিকেট দলের খেলার সূচি (এফটিপি) প্রকাশ করেছে। ২০১৯ থেকে ২০২৩ সাল পর্যন্ত একটা সম্ভাব্য সূচি দাঁড় করিয়ে তারা জানিয়ে দিতে চাইছে, ঠিক কোন কোন সময় তারা আন্তর্জাতিক ম্যাচগুলো খেলতে চায়। তারা এই এফটিপিটা এমন সময় প্রকাশ করেছে, যখন ক্রিকেটের সর্বোচ্চ সংস্থা আইসিসিই এ সময়ের কোনো সূচিই প্রকাশ করেনি। ওয়ানডে ও টি-টোয়েন্টি বিশ্বকাপ কিংবা চ্যাম্পিয়নস ট্রফি—ক্রিকেটের বৈশ্বিক প্রতিযোগিতাগুলো কবে অনুষ্ঠিত হবে, সেটা নিয়েও চূড়ান্ত কোনো সিদ্ধান্ত হয়নি। এ যেন স্কুলের বার্ষিক পরীক্ষার তারিখ ঘোষণার আগেই ছাত্রের ছুটির পরিকল্পনা করে ফেলা।
৭ ও ৮ ডিসেম্বর সিঙ্গাপুরে অনুষ্ঠিত আইসিসির সভায় বিসিসিআই নিজের সূচি সবার সামনে তুলে ধরে। এই সূচি যে তারা অন্যদের ওপরও চাপিয়ে দিতে চায়, সেটা বিসিসিআই কর্তা রাহুল জোহরির কথাতেই পরিষ্কার, ‘নতুন এফটিপি একটি বিসিসিআইয়ের নথি। বিসিসিআই কখন, কোথায় খেলতে চায়, এটা পৃথিবীকে জানিয়ে দিতে চায়।’ বিসিসিআই প্রস্তাবিত সূচি অনুযায়ী ২০১৯-২০ সালে ৮৪ দিন আন্তর্জাতিক ক্রিকেট খেলবে ভারত। ২০২০-২১ সালে ৬৮, ২০২১-২২ মৌসুমে তা ৭৭ এবং ২০২২-২৩ মৌসুমে ৪৭ দিন। প্রশ্ন হলো সেই সময়ে অন্য দেশগুলোকে কি তবে ভারতের সূচির সঙ্গে মিলিয়েই খেলতে হবে? যেসব দেশ নিজেদের ঘরোয়া ক্রিকেটের সূচি ঠিক করে রেখেছে, তাদের কি সেই সূচি বাতিল করতে হবে? আইসিসির বৈশ্বিক প্রতিযোগিতাগুলোও কি বিসিসিআইয়ের সূচি মেনেই হবে? অবস্থা তো তেমনই দাঁড়াচ্ছে। শুধু আন্তর্জাতিক ক্রিকেট নয়, বিসিসিআই চাইছে তাদের ঘরোয়া টি-টোয়েন্টি লিগ আইপিএলের সময় যেন কোনো দেশ দ্বিপক্ষীয় সিরিজ আয়োজন না করে। আইপিএলে অন্য দেশের তারকা ক্রিকেটাররা যেন পুরোটা সময় ধরে খেলতে পারেন, বিসিসিআই সেটিই এখন নিশ্চিত করতে চাইছে। বিসিসিআই নিজেদের খেলার সময়সূচি ঘোষণা করেছে, দেখা যাক আইসিসিরটা কেমন হয়!
