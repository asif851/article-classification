
কদিন ধরে যেন দম ফেলার ফুরসত নেই মাহবুব হামিদের। একে তো ছেলের বিয়ে, সেই ছেলে আবার বাংলাদেশ ক্রিকেট দলের অধিনায়ক! আয়োজনটাও সমান্তরালে হওয়া চাই। শেষ মুহূর্তের প্রস্তুতি, নির্দেশনা, দেখভাল নিয়ে ব্যস্ততার শেষ নেই। মুখে যদিও হাসি লেগেই আছে। হাসতে হাসতেই ফোনে বললেন, ‘আমাদের পরিবারের সবচেয়ে বড় উৎসব। আয়োজনটা যতটা সম্ভব ভালো করতেই হবে!’সেই আয়োজনের প্রথম ধাপ হয়ে গেছে গতকালই। হয়েছে গায়েহলুদ। আজ বিয়ের পিঁড়িতে বসছেন মুশফিকুর রহিম। পাত্রী জান্নাতুল কিফায়াত একটি বেসরকারি বিশ্ববিদ্যালয়ের বিবিএর ছাত্রী। বেইলি রোর্ডের অফিসার্স ক্লাবে হবে বিয়ের অনুষ্ঠান, এয়ারপোর্ট রোডের গলফ গার্ডেনে বিবাহোত্তর সংবর্ধনা আগামী পরশু। নিজ শহর বগুড়ায় আরেকটি বড় আয়োজন ১০ অক্টোবর। গত বছরের অক্টোবরে জান্নাতুল কিফায়াতের সঙ্গে বাগদান হয়েছিল মুশফিকুরের।দুজনের পরিচয়ের মাধ্যম আরেক ক্রিকেটার মাহমুদউল্লাহ। এই অলরাউন্ডারের স্ত্রীর ছোট বোন জান্নাতুল কিফায়াত। মুশফিকের সঙ্গে পরিচয় গত বছরের শুরুতে একটি পারিবারিক অনুষ্ঠানে। পরিচয় থেকে টুকটাক কথা, এরপর হৃদয়ের লেনাদেনা। আজ সেই সম্পর্কের শুভ পরিণতি। মাহবুব হামিদ জানালেন, জীবনের নতুন শুরুর আগে দারুণ রোমাঞ্চিত মুশফিক, ‘ছেলে আমার খুব খুশি বিয়েতে। ওর খুশি দেখে আমাদেরও ভালো লাগছে। পেশাদার জীবনে এখনো পর্যন্ত ও যথেষ্টই সফল বলতে হবে, তবে সংসার জীবনে সফল হওয়া অনেক বেশি কঠিন। আশা করি, নতুন জীবনও ভালোভাবেই সামলাবে ও। দেশের সবার কাছে আমি আমার ছেলের নতুন জীবনের জন্য দোয়া চাইছি।’
প্রধানমন্ত্রীকে মুশফিকের দাওয়াত
