
টি-টোয়েন্টি বিশ্বকাপের উন্মাদনা ছুঁয়ে গেছে গুগলকেও। ইন্টারনেট জগতের অন্যতম প্রধান এ প্রতিষ্ঠানও টি-টোয়েন্টি বিশ্বকাপ উদযাপন করেছে গুগল ডুডলের মাধ্যমে।
ছয়টি বর্ণিল ছবিতে সাজানো হয়েছে গুগলের এই ডুডল। গুগলের ছয়টি অক্ষরের জায়গায় স্থান করে নিয়েছে ব্যাটিং-বোলিং-ফিল্ডিংয়ের চিত্র। একটি চিত্রে দেখানো হয়েছে উল্লসিত দর্শকদের।এর আগেও ক্রীড়াবিশ্বের গুরুত্বপূর্ণ সব প্রতিযোগিতার সময় দেখা গেছে গুগলের ডুডল। ২০০৭ সালের রাগবি বিশ্বকাপ, ২০০২, ২০০৬ ও ২০১০ সালের ফুটবল বিশ্বকাপ, ২০০৮ সালের ইউরো কাপ, ২০০৯ সালের ইউরোপিয়ান চ্যাম্পিয়নস লিগের ফাইনাল বিশেষভাবে উদযাপন করেছিল গুগল। এ ছাড়া বিভিন্ন সময়ের অলিম্পিকের সময় দেখা গেছে গুগল ডুডল।ক্রিকেট নিয়ে গুগলের ডুডলও অবশ্য এবারই প্রথম না। এর আগে ২০১১ সালের বিশ্বকাপটাও গুগল স্মরণীয় করে রেখেছিল ডুডলের মাধ্যমে। তবে এবারের টি-টোয়েন্টি বিশ্বকাপের ডুডলটা অনেক বেশি বর্ণিল। www.google.co.in এই ঠিকানায় দেখা যাবে গুগুলের এই ডুডলটি।
