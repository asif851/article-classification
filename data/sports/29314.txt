
কে জানত সিলেটবাসীর জন্য এমন স্মৃতি-জাগানিয়া সন্ধ্যা অপেক্ষা করছিল কাল! প্রিমিয়ার লিগের সিলেট পর্বের প্রথম ম্যাচে কী দারুণভাবেই না ফিরে এল গত বছরের ১৮ আগস্টের সন্ধ্যা। সেটা ছিল সাফ অনূর্ধ্ব-১৬ ফাইনাল। শেষ মুহূর্তে বাংলাদেশের বিপক্ষে পেনাল্টি নিতে প্রস্তুত ভারতের অভিজিৎ। মাঠের পূর্ব দিকের গোলপোস্টে শেষ মিনিটে অভিজিৎ পেনাল্টির সুযোগ নষ্ট করে।
কাল শেখ জামালের বিপক্ষে নাটকীয়তায় ভরা তেমনই এক ম্যাচে ওই পোস্টেই শেষ মিনিটে পেনাল্টি থেকে গোল করতে পারলেন না ব্রাদার্সের স্ট্রাইকার অগাস্টিন ওয়ালসন! দারুণভাবে ডান দিকে ঝাঁপিয়ে গোল বাঁচিয়ে দেন শেখ জামাল গোলরক্ষক মাকসুদুর রহমান। ব্রাদার্সের মুঠো ফসকে বেরিয়ে গেল লিগ চ্যাম্পিয়নদের সঙ্গে ড্রয়ের মোক্ষম সুযোগ। ম্যাচের ৮৯ মিনিট পর্যন্ত ৫-৪-এ এগিয়ে থাকা শেখ জামাল শেষ পর্যন্ত ৩ পয়েন্ট পেল। হাঁফ ছেড়ে বাঁচলেন শেখ জামালের নতুন কোচ স্টেফান হ্যানসন। এই জয়ে ৮ ম্যাচে ১৮ পয়েন্ট নিয়ে শীর্ষে রইল শেখ জামাল।
৯০ মিনিটে ৯ গোল। এবারের মৌসুমে এক ম্যাচে সবচেয়ে বেশি গোলের রেকর্ডও এটি। আক্রমণ আর পাল্টা আক্রমণে ঠাসা গতিময় এক ম্যাচই দেখেছেন সিলেটের হাজার দুয়েক দর্শক। এত গোল হলেও কোনো হ্যাটট্রিক হয়নি। শেখ জামালের ওয়েডসন ২টি, ল্যান্ডিং, এমেকা ও নিপু করেন ১টি করে গোল। ব্রাদার্সের কিংসলে ২টি, মান্নাফ রাব্বি ও ওয়ালসন করেন ১টি করে গোল।
সর্বশেষ ম্যাচে দায়িত্ব নিয়েই লিগে ধুঁকতে থাকা ব্রাদার্সের ‘প্রাণ’ ফেরান কোচ সৈয়দ নইমুদ্দিন। শেখ রাসেলকে হারিয়ে লিগের প্রথম জয় তুলে নেয় কমলা দল। জয়ের সেই ধারাটা ধরে রাখতে চেষ্টার কমতি ছিল না ব্রাদার্সের। কিন্তু হেরে ভাগ্যকেই দুষলেন নইমুদ্দিন, ‘অন্তত ড্র করা উচিত ছিল। কিন্তু দুর্ভাগ্য আমাদের। তবে সবাই দেখেছে কতখানি উপভোগ্য হয়েছে ম্যাচটি।’
এমন ম্যাচ নাকি শেখ জামালের সুইডিশ কোচ হ্যানসন কোনো দিনই দেখেননি, ‘আমার ২২ বছরের পেশাদার ফুটবলে ও ১৮ বছরের কোচিং ক্যারিয়ারে কখনো এমন ম্যাচ দেখিনি, যেখানে ৯ গোল হয়েছে, হয়েছে তিনটি পেনাল্টি!’
আগের ম্যাচে মুক্তিযোদ্ধার সঙ্গে জয়টা বেঞ্চে বসে দেখেছিলেন। কিন্তু আনুষ্ঠানিকভাবে দায়িত্ব নিয়ে কাল যেন একটা পরীক্ষা দিলেন এই সুইডিশ, ‘অবশ্যই এটা আমার জন্য একটা কঠিন ম্যাচ ছিল।’
ম্যাচের ২৮ ও ৭২ মিনিটে ওয়েডসন করেন দুটি গোল। ২৯ মিনিটে ল্যান্ডিং, ৪২ মিনিটে এমেকা ও ৭১ মিনিটে নিপু করেন ১টি করে গোল। ৬২ ও ৭৮ মিনিটে ব্রাদার্সের কিংসলে করেছেন ২টি গোল। ৩৩ মিনিটে মান্নাফ রাব্বি ও ৪৫ মিনিটে ওয়ালসন করেন ১টি করে গোল। ৭৭ মিনিটে লাল কার্ড দেখে মাঠ ছাড়তে হয়েছে শেখ জামালের আনিসুলকে।
 
