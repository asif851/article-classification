
ঢাক গুড়গুড় করছে বেশ কিছুদিন ধরেই। ইংল্যান্ড অস্ট্রেলিয়ায় পা রেখেছে তিন সপ্তাহ হতে চলল। এর মধ্যে খেলে ফেলেছে দুটি প্রস্তুতি ম্যাচও। তবে যুদ্ধের দামামা বাজতে শুরু করবে হয়তো আজ থেকেই। প্রথম টেস্টের অস্ট্রেলিয়া দল ঘোষিত হবে যে আজই!দল নিয়ে অবশ্য খুব বেশি চমকের জায়গা নেই। ঘরের টেস্টে সাধারণত ১৩ জনের দলের নাম ঘোষণা করে অস্ট্রেলিয়া। দু-একটি বাদে সব নামই অনুমিত। বড় একটা মাথাব্যথা হতে পারত শেন ওয়াটসনের হ্যামস্ট্রিং। ভারত ফিরেছিলেন হ্যামস্টিং চোট নিয়ে, শেফিল্ড শিল্ডেও কোনো ম্যাচ খেলতে পারেননি। ২১ নভেম্বর শুরু হতে যাওয়া ব্রিসবেন টেস্টে ওয়াটসনের থাকা একরকম নিশ্চিতই। অনেকটা নিশ্চিত মিচেল জনসনের ফেরাও। প্রথমবারের মতো টেস্ট দলে ডাক পেতে পারেন টি-টোয়েন্টি অধিনায়ক জর্জ বেইলি।ক্রিস রজার্সের সঙ্গে ওপেন করবেন ঘরোয়া ক্রিকেটে দুর্দান্ত ফর্মে থাকা ডেভিড ওয়ার্নার। তিন-চার-পাঁচে ওয়াটসন-ক্লার্ক-স্মিথ। ইংল্যান্ডে অ্যাশেজের দল থেকে ফিল হিউজের বাদ পড়া প্রায় নিশ্চিত। ছয়ে তাই দেখা যেতে পারে বেইলিকে। তবে এই জায়গায় অলরাউন্ডার জেমস ফকনারও আছেন টিম ম্যানেজমেন্টের বিবেচনায়। উইকেটের পেছনে আপাতত ব্র্যাড হাডিন আছেন আরও কিছুদিন। স্পিনে নাথান লায়ন। আর পেস আক্রমণে রায়ান হ্যারিস ও পিটার সিডলের সঙ্গে জনসন। স্কোয়াডে বাড়তি পেসার হিসেবে থাকবেন অভিজ্ঞ বেন হিলফেনহস বা তরুণ বেন কাটিংয়ের একজন। ওয়াটসনের বিকল্প হিসেবে রাখা হতে পারে আনকোরা অ্যালেক্স ডুলানকে।স্কোয়াড যেমন মোটামুটি অনুমিত, গত অ্যাশেজের চেয়ে তেমনি মানসিকভাবেও এবার অনেকটা চাঙা অস্ট্রেলিয়া দল। গত অ্যাশেজের আগে ডেভ ওয়ার্নারের সাজা, আচমকাই মিকি আর্থারকে সরিয়ে ড্যারেন লেম্যানকে কোচের দায়িত্ব দেওয়া—মাঠের বাইরের নানা বিষয়েই বিপর্যস্ত ছিল অস্ট্রেলিয়া। এবার অন্তত সেই সমস্যা নেই। শেফিল্ড শিল্ডের নতুন মৌসুম শুরু হয়েছে, দলে থাকার প্রত্যাশীরা সবাই ভালো ফর্মেও আছেন।ওয়াটসন যখন চোট কাটিয়ে মাঠে ফেরার অপেক্ষায়, ইংলিশ শিবিরে তখন শঙ্কা ম্যাট প্রায়রকে নিয়ে। অস্ট্রেলিয়া ‘এ’ দলের বিপক্ষে প্রস্তুতি ম্যাচে পায়ের পেশিতে চোট পেয়েছিলেন। স্ক্যানে ধরা পড়েছে ‘গ্রেড টু টিয়ার’। আগামীকাল থেকে শুরু প্রথম টেস্টের আগে শেষ প্রস্তুতি ম্যাচে তাই খেলতে পারছেন না ইংলিশ উইকেটকিপার ব্যাটসম্যান। ব্রিসবেন টেস্টে খেলা নিয়েও আছে অনিশ্চয়তা। কপাল খুলে যেতে পারে তাই জনি বেয়ারস্টোরের। প্রস্তুতি ম্যাচের মতো উইকেটের পেছনে দাঁড়াতে পারেন গ্যাবাতেও! ওয়েবসাইট।
