
গোলমালটা হলে গেল শেষ সেশনেই। বেশ স্বস্তি নিয়ে চা-বিরতিতে গিয়েছিল বাংলাদেশ। একসময় দলের স্কোর ছিল ৪ উইকেটে ৩০১। নিউজিল্যান্ডের প্রথম ইনিংসের জবাবটা বাংলাদেশ ভালোমতোই দেবে বলে মনে হচ্ছিল। কিন্তু ছয় বলের মধ্যে মমিনুল হক ও মুশফিকুর রহিমের বিদায়, এরপর দিনের খেলা চার ওভার বাকি থাকতে নাসির হোসেনের একটা বাজে শট হিসাব পাল্টে দিল। ৭ উইকেটে ৩৮০ রান নিয়ে চট্টগ্রাম টেস্টের তৃতীয় দিনের খেলা শেষ করেছে বাংলাদেশ। নিউজিল্যান্ড এখনো এগিয়ে আছে ৮৯ রানে।দিনের সবচেয়ে বড় প্রাপ্তি মমিনুলের দুর্দান্ত এক ইনিংস। নিজের মাত্র চতুর্থ টেস্টেই এই ২২ বছর বয়সী ডাবল সেঞ্চুরির দেখা প্রায় পেয়েই যাচ্ছিলেন। মাত্র ১৯ রানের জন্য দ্বিতীয় বাংলাদেশি হিসেবে সেই কৃতিত্বটা পাওয়া হলো না। মমিনুল আউট হয়েছেন ১৮১ রানে। ২৭৪ বলের ইনিংসটায় ২৭টি চার মেরেছেন এই বাঁ-হাতি।মমিনুলই দুটো শতরানের জুটি গড়ে বাংলাদেশকে অবশ্য বিপদমুক্ত করেছেন। আগের দিনের সঙ্গী মার্শাল আইয়ুবের সঙ্গে তাঁর জুটিটা ১২৬ রানের। সাকিব আল হাসানের সঙ্গে ৪৬ রানের জুটি গড়ার পর পঞ্চম উইকেটে মুশফিকের সঙ্গে গড়েন ১২১ রানের জুটি। ভালো খেলতে থাকা অধিনায়ক মুশফিক আউট হয়েছেন ৬৭ রান করে। মুশফিকের বিদায়ের আগের ওভারেই অ্যান্ডারসনের বলে এলবিডব্লুর ফাঁদে পড়েন মমিনুল। দলীয় ৩০১ রানেই দুই থিতু হয়ে যাওয়া ব্যাটসম্যানকে হারিয়ে ফেলে বাংলাদেশ।
এরপর নাসির ও সোহাগ গাজীর ঝোড়ো জুটিটা ৭০ রান তুলেও ফেলেছিল। কিন্তু অভিষিক্ত সোধিকে তাঁর প্রথম টেস্ট উইকেটটা নাসির একরকম উপহারই দিয়ে আসেন ৪৬ রান করার পর। ২৮ রানে অপরাজিত আছেন সোহাগ। সঙ্গী রাজ্জাকের রান ১।
এর আগে দিনের প্রথম সেশনেই মার্শালের (২৫) উইকেটি হারায় বাংলাদেশ। লাঞ্চের পর বিদায় নেন সাকিবও (১৯)। তবে বাংলাদেশের সবচেয়ে বড় ক্ষতিটা হয়েছে দিনের তৃতীয় ও শেষ সেশনেই। এই সেশনেই তিন উইকেট হারিয়েছে বাংলাদেশ।
আগামীকাল প্রথম সেশনটা খুবই গুরুত্বপূর্ণ। এই সেশনের ওপরই নির্ভর করছে বাংলাদেশ নিউজিল্যান্ডকে প্রথম ইনিংসে লিড দেবে কি না।
 
