
ওয়েস্ট ইন্ডিজের ওয়ানডে দলে ফিরছেন অফ স্পিনার সুনীল নারাইন ও অলরাউন্ডার কাইরন পোলার্ড। গত বছর নভেম্বরের পর আর কোনো আন্তর্জাতিক ম্যাচ খেলা হয়নি এই দুই ওয়েস্ট ইন্ডিয়ান ক্রিকেটারের। তবে আগামী ৩ জুন থেকে ঘরের মাঠে অস্ট্রেলিয়া ও দক্ষিণ আফ্রিকাকে নিয়ে ত্রিদেশীয় ওয়ানডে সিরিজের প্রথম ৪ ম্যাচের দলে ডাক পেয়েছেন দুজন। 
গত নভেম্বরে শ্রীলঙ্কার বিপক্ষে সিরিজে অবৈধ বোলিং অ্যাকশনের কারণে নিষিদ্ধ হন নারাইন। টি-টোয়েন্টি বিশ্বকাপে জায়গা পেলেও পুনর্বাসন প্রক্রিয়ায় শেষ না হওয়ায় নিজেকে সেখান থেকে প্রত্যাহার করে নেন ওয়েস্ট ইন্ডিয়ান এ স্পিনার। তবে আইপিএল শুরু হওয়ার আগে তাঁর বোলিং অ্যাকশন বৈধ বলে ঘোষণা দেয় আইসিসি। কলকাতা নাইট রাইডার্সের হয়ে ৮ ম্যাচে ৭ উইকেট নিয়েছেন নারাইন।  গত নভেম্বরেই দক্ষিণ আফ্রিকার ঘরোয়া রাম-স্লাম টি-টোয়েন্টি টুর্নামেন্টে খেলতে গিয়ে চোটে পড়েছিলেন পোলার্ডও। এর পর থেকেই আন্তর্জাতিক ক্রিকেটের বাইরে তিনি। তবে খেলছেন এবারের আইপিএলে। এই দুজনের পাশাপাশি ওয়েস্ট ইন্ডিজের ওয়ানডে দলে সুযোগ পেয়েছেন কার্লোস ব্রাফেট ও মারলন স্যামুয়েলসও। টি-টোয়েন্টি বিশ্বকাপে ওয়েস্ট ইন্ডিজের শিরোপা জয়ে এই দুজনেরই ছিল বড় ভূমিকা। তবে এই দলে জায়গা হয়নি টি-টোয়েন্টি বিশ্বকাপজয়ী অধিনায়ক ড্যারেন স্যামি, ক্রিস গেইল, ডোয়াইন ব্রাভো ও আন্দ্রে রাসেলের।
ওয়েস্ট ইন্ডিজ ওয়ানডে দল: জেসন হোল্ডার (অধিনায়ক) মারলন স্যামুয়েলস, ড্যারেন ব্রাভো, কাইরন পোলার্ড, সুনীল নারাইন, দিনেশ রামদিন, সুলিমান বেন, কার্লোস ব্রাফেট, জোনাথন কার্টার, জনসন চার্লস, আন্দ্রে ফ্লেচার, শ্যানন গ্যাব্রিয়েল, জেরোম টেলর, অ্যাশলে নার্স।
