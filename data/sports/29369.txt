
নামে পেশাদার লিগ। কিন্তু ছয়টি আসর হয়ে গেলেও এখনো এই লিগ সুনির্দিষ্ট রূপ নিতে পারেনি। একেক বছর একেক নিয়মে খেলা হয়। এবার প্রাথমিক খসড়ায় বলা হয়েছিল, আগের মতো হোম অ্যান্ড অ্যাওয়ে পদ্ধতি বাদ দিয়ে এবার ঢাকা, চট্টগ্রাম ও সিলেটে খেলা হবে। বাফুফের তত্ত্বাবধানে এই ভেন্যুগুলোতে এক দিনে সপ্তাহের সব ম্যাচ আয়োজনের চিন্তা ছিল। কিন্তু বাফুফের নির্বাহী কমিটির সভায় তা গ্রহণ না করে ক্লাবগুলোর মতামত চায়। আর মতামত চাইতে গিয়েই বিষয়টা হয়ে পড়েছে জটিল। পরশু লিগ কমিটির সভায় ক্লাবগুলো ঢাকার বাইরে খেলতে যাওয়ার ব্যাপারে জুড়ে দিয়েছে নানা শর্ত। ক্লাব কর্মকর্তারা ঢাকার বাইরে খেলতে যাওয়ার খরচ চেয়ে বসেছে বাফুফের কাছে। ক্লাবের দায়িত্ব যেখানে বিভিন্ন ভেন্যুতে নিজ খরচ গিয়েখেলে আসা, সেখানে খরচ দিতে হবে  কিনা ফেডারেশনকে! অদ্ভুত দাবি বটে!
ওই সভায় উপস্থিত বাফুফে সভাপতি কাজী সালাউদ্দিন কাল ক্ষুব্ধ কণ্ঠে বললেন, ‘টাকা দিলে ক্লাব ঢাকার বাইরে খেলতে যাবে, নইলে যাবে না এটা কোনো কথা হতে পারে না। আশ্চর্যজনকভাবে তারা এই দাবিটা তুলেছে।’ তাহলে কী এখন ক্লাবের কাছে হার স্বীকার করে সব ম্যাচ ঢাকাতেই আয়োজন করবে বাফুফে?সালাউদ্দিনের উত্তর, ‘আমি একা কোনো সিদ্ধান্ত দিতে পারব না। ফেডারেশনই এ ব্যাপারে যা করার করবে।’ উল্লেখ্য, ফেডারেশনের মুলতবি সভা আজ আবার হচ্ছে। তাতে আলোচ্য এটাই—আগামী মৌসুমের ঘরোয়া ফুটবলের ছক। তবে এই সভায় সবকিছু চূড়ান্ত নাও হতে পারে। কারণ, এ নিয়ে আরও আলোচনার প্রয়োজন মনে করছেন কর্মকর্তারা।ক্লাবগুলো লিগে খেলতে অংশগ্রহণ ফি বাড়ানোরও দাবি তুলেছে। বর্তমানে পেশাদার লিগের ক্লাবগুলোকে লিগে খেলা বাবদ ১০ লাখ টাকা করে দিচ্ছে ফেডারেশন। অঙ্কটা বাড়ানোর দাবি তারা তুলতেই পারে। ক্লাব জোট লিগ কমিটি ও রেফারিজ কমিটিরও পুনর্গঠন চেয়েছে। সেটিও হয়তো গ্রহণযোগ্য দাবি। তাই বলে ঢাকার বাইরে গেলে বাড়তি খরচ বাফুফেকে দিতে হবে, এমন দাবি অনেকের কাছেই অযৌক্তিক ও হাস্যকর ঠেকছে।
