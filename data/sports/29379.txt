
দ্য বেস্ট। এই নামেই ফিফার বর্ষসেরা খেলোয়াড়ের ট্রফি দেওয়া হয়। মাঝে ব্যালন ডি’অর মিলিয়ে দেওয়া হতো ফিফা ব্যালন ডি’অর। কিন্তু গত মৌসুমে আবার আলাদা হয়ে যায় দুই ট্রফি। এর নাম এখন ফিফা দ্য বেস্ট। ২০১৬-১৭ মৌসুমের পারফরম্যান্সের ওপর ভিত্তি করে ২০১৭-এর এই পুরস্কারের জন্য প্রাথমিকভাবে মনোনীত ২৪ জনের তালিকা বৃহস্পতিবার প্রকাশ করা হয়েছে। প্রত্যাশিতভাবেই তালিকায় রিয়াল মাদ্রিদ খেলোয়াড়দের আধিপত্য। গেল মৌসুমে লা লিগা ও টানা দ্বিতীয়বার চ্যাম্পিয়নস লিগ জেতা ক্লাবটি থেকে আছেন পর্তুগিজ ফরোয়ার্ড রোনালদো, ক্লাব অধিনায়ক সার্জিও রামোস, মিডফিল্ডার টনি ক্রুস ও লুকা মডরিচ, ডিফেন্ডার মার্সেলো ও দানি কারভাহাল এবং গোলরক্ষক কেইলর নাভাস। এরা সবাই খেলেছিলেন চ্যাম্পিয়নস লিগ ফাইনালে। তালিকায় বার্সেলোনার লিওনেল মেসি, আন্দ্রেস ইনিয়েস্তা ও মাত্রই পিএসজিতে যাওয়া ফরোয়ার্ড নেইমার ডা সিলভা আছেন। গত মৌসুমে মাত্র ১২ ম্যাচে প্রথম একাদশে ছিলেন ইনিয়েস্তা। ইতালিয়ান সিরি আ থেকে দুই জুভেন্টাস তারকা পাওলো দিবালা ও জিয়ানলুইজি বুফন আছেন। চ্যাম্পিয়নস লিগ ফাইনালে রিয়ালের কাছে হেরেছিল জুভরা। ইংলিশ প্রিমিয়ার লিগ থেকে তালিকায় আছেন গেল মৌসুমের সর্বোচ্চ গোলদাতা হ্যারি কেইন, এনগুলু কান্তে, অ্যালেক্সিস সানচেজ, ইব্রাহিমোভিচ ও এডেন হ্যাজার্ড। সেরা ১২ কোচের প্রাথমিক তালিকাও প্রকাশিত হয়েছে। এখানে আছেন রিয়ালের কোচ জিনেদিন জিদান, বার্সার লুইস এনরিকে, অ্যাটলেটিকোর ডিয়েগো সিমিওনে, চেলসির আন্তোনিও কন্তেসহ আরও বিখ্যাত কিছু নাম। চমক হয়ে এসেছে পেপ গার্দিওলা ও মাউরোসিও পচেত্তিনোর অন্তর্ভুক্তি। দুজনই ক্লাব পর্যায়ে কোনো শিরোপা না জিতে তালিকায় স্থান পেয়েছেন। জাতীয় দলের কোচদের মধ্যে ঠাঁই পেয়েছেন জার্মানির জোয়াকিম লো ও ব্রাজিলের তিতে। সাবেক তারকা ফুটবলারদের নিয়ে তৈরি করা হয় নির্বাচক প্যানেল। এঁদের মধ্যে ছিলেন ডিয়েগো ম্যারাডোনা, কাফু, এডউইন ফন ডার সার, কার্লোস পুয়োল, জে জে ওকোচার মতো কিংবদন্তি ফুটবলার। চূড়ান্ত ৩ ফুটবলারের তালিকা নির্বাচিত হবে জাতীয় দলগুলোর কোচ ও অধিনায়কের ভোট এবং নির্বাচিত মিডিয়াকর্মীদের ভোটে। ২১ আগস্ট থেকে ৭ সেপ্টেম্বরের মধ্যে সম্পন্ন হবে এই প্রক্রিয়া। সূত্র: এএফপি।




নাম


জাতীয়তা


ক্লাব




পিয়েরে এমেরিক অবামায়েং


গ্যাবন


বরুশিয়া ডর্টমুন্ড




লিওনার্দো বনুচ্চি


ইতালি


এসি মিলান, জুভেন্টাস




জিয়ানলুইজি বুফন


ইতালি


জুভেন্টাস




দানি কারভাহাল


স্পেন


রিয়াল মাদ্রিদ




ক্রিস্টিয়ানো রোনালদো


পর্তুগাল


রিয়াল মাদ্রিদ




পাওলো দিবালা


আর্জেন্টিনা


জুভেন্টাস




আঁতোয়ান গ্রিজমান


ফ্রান্স


অ্যাটলেটিকো মাদ্রিদ




এডেন হ্যাজার্ড


বেলজিয়াম


চেলসি




ইব্রাহিমোভিচ


সুইডেন


ম্যানচেস্টার ইউনাইটেড (ফ্রি এজেন্ট)




আন্দ্রেস ইনিয়েস্তা


স্পেন


বার্সেলোনা




হ্যারি কেইন


ইংল্যান্ড


টটেনহাম




এনগুলু কান্তে


ফ্রান্স


চেলসি




টনি ক্রুস


জার্মানি


রিয়াল মাদ্রিদ




রবার্ট লেভানডফস্কি


পোল্যান্ড


বায়ার্ন মিউনিখ




মার্সেলো


ব্রাজিল


রিয়াল মাদ্রিদ




লিওনেল মেসি


আর্জেন্টিনা


বার্সেলোনা




লুকা মডরিচ


ক্রোয়েশিয়া


রিয়াল মাদ্রিদ




কেইলর নাভাস


কোস্টারিকা


রিয়াল মাদ্রিদ




ম্যানুয়েল নয়্যার


জার্মানি


বায়ার্ন মিউনিখ




নেইমার ডা সিলভা


ব্রাজিল


পিএসজি, বার্সেলোনা




সার্জিও রামোস


স্পেন


রিয়াল মাদ্রিদ




অ্যালেক্সিস সানচেজ


চিলি


আর্সেনাল




লুইস সুয়ারেজ


উরুগুয়ে


বার্সেলোনা




আর্তুরো ভিদাল


চিলি


বায়ার্ন মিউনিখ




