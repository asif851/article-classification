
ঘরো মাঠে রিয়াল মাদ্রিদ লা লিগায় সর্বশেষ হেরেছিল গত বছরের সেপ্টেম্বরে। এরপর সান্তিয়াগো বার্নাব্যুতে আর হারেনি কার্লো আনচেলত্তির দল। বুধবার রাতে লা লিগার ম্যাচে নিষেধাজ্ঞার কারণে খেলতে পারেননি ক্রিস্টিয়ানো রোনালদো। তবে এই ম্যাচে সেভিয়াকে ২-১ গোলে হারিয়ে রোনালদোর অভাব অনুভূত হতে দেননি ‘ব্ল্যাঙ্কোস’দের বাকী তারকারা। এই জয়ে স্প্যানিশ লা লিগার পয়েন্ট তালিকার শীর্ষস্থানটা নিজেরই করে রাখলো রিয়াল।২১ খেলায় ৫৪ পয়েন্ট নিয়ে চিরপ্রতিদ্বন্দ্বি বার্সেলোনার চেয়ে এই মুহূর্তে চার পয়েন্টে এগিয়ে আছে রিয়াল। এর পরপরই আছে অ্যাটলেটিকো মাদ্রিদ (৪৭) ও সেভিয়া (৪২)।আনচেলত্তির শিষ্যরা খেলার দ্বাদশ মিনিটেই গোল করে এগিয়ে যায়। মার্সেলোর ক্রস থেকে দারুণ হেডে সেভিয়ার জালে বল জগান কলম্বিয়ান সেনসেশন হামেস রদ্রিগেজ।দলকে এগিয়ে দিলেও ম্যাচের ১৭ মিনিটে চোটের কারণে মাঠ ছাড়তে হয় রদ্রিগেজকে। তাঁর বদলে মাঠে নামেন জেসে রদ্রিগেজ। ৩৬ মিনিটে দলের দ্বিতীয় ‘রদ্রিগেজ’ রিয়ালকে এগিয়ে দেন ২-০ গোলে। কাল শুরুতেই চোটের কারণে মাঠ ছাড়তে হয় সার্জিও রামোসকেও। রিয়াল গোলরক্ষক ইকার ক্যাসিয়াস কাল ফুল হয়েই ফুটেছেন। সেভিয়া ফরোয়ার্ডদের বেশ কয়েকটি প্রচেষ্টা তিনি রুখে দেন স্বীয় কারিশমায়। দ্বিতীয়ার্ধে করিম বেনজেমা ও স্যামি খেদিরা সহজ গোলের সুযোগ নষ্ট না করলে ব্যবধানটা আরও বাড়াতে পারতো রিয়াল। খেলার ৮০ মিনিটে ক্যাসিয়াসকে ফাঁকি দিয়ে ব্যবধান কমিয়ে নিয়ে আসেন সেভিয়ার ইয়োগো আসপাস। সুত্র: এএফপি।
