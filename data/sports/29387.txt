
এই মৌসুমে সূচনাটা খুব যে ভালো হয়েছে—এ কথা বলা যাবে না। সিরি ‘আ’র সর্বশেষ লড়াইয়ের এসপিএএলকে ৪-১ গোলে হারিয়ে পয়েন্ট তালিকার তৃতীয় স্থানে উঠে এসেছে তারা। কিন্তু লিগের প্রথম ১০ ম্যাচে ৩১ গোল করে ৬৫ বছরের পুরোনো একটি রেকর্ড নতুন করে লিখেছে তারা।
রেকর্ডটা হচ্ছে লিগের প্রথম ১০ ম্যাচে ৩০ বা ততোধিক গোল করা। ১৯৫১-৫২ মৌসুমে সর্বশেষ লিগের প্রথম ১০ ম্যাচে ৩২ গোল করেছিল এই জুভেন্টাসই। অল্পের জন্য সেই রেকর্ডটা অবশ্য টপকে যাওয়া হয়নি তাদের। কিন্তু লিগের প্রতি ম্যাচে গড়ে তিনটি গোল করার এই কৃতিত্ব কিন্তু অসামান্যই।
জুভেন্টাসের এই রেকর্ডে অসাধারণ অবদান আর্জেন্টাইন তারকা পাওলো দিবালার। ৩১ গোলের ১১টি এসেছে তাঁর কাছ থেকে। সব প্রতিযোগিতা মিলিয়ে এর মধ্যেই ১৩ গোল করে ফেলেছেন নতুন আর্জেন্টাইন সেনসেশন। বক্সের বাইরে থেকে গোল করেছেন ৪টি। সিরি ‘আ’তে বক্সের বাইরে থেকে এর আগে কেউই এতগুলো গোল করতে পারেননি।
এমন রেকর্ডের পরেও পয়েন্ট তালিকার এক নম্বরে না থাকতে পারাটা জুভেন্টাসের জন্য বেশ কষ্টেরই। ২০১৬ সালের নভেম্বরের পর এই প্রথম টানা চার ম্যাচে গোল হজম করেছে তুরিনের ক্লাবটি। গত মৌসুমগুলোয় রক্ষণের অন্যতম শক্তি লিওনার্দো বোনুচ্চি এই মৌসুমেই যোগ দিয়েছেন এসি মিলানে। গোলরক্ষক বুফনের সামনে জর্জো কিয়েলিনি আর আন্দ্রে বারজাল্লির আগের ছন্দ দেখা না যাওয়াতেই ভুগছে জুভেন্টাস।
আসছে শনিবার সান সিরোতে এসি মিলানের বিপক্ষে খেলবে জুভেন্টাস। গোলবন্যা বইয়ে দেওয়া দলকেও তাই সাবধান করেছেন কোচ অ্যালেগ্রি। এসপিএএলের বিপক্ষে জয়ের পর ‘মিডিয়াসেট প্রিমিয়াম’কে তিনি বলেছেন, ‘সান সিরোতে মিলানের বিপক্ষে আমরা যদি এমন ফুটবল খেলি, তবে নিশ্চিত করেই হারব। গোল করতে পারাটা আনন্দের। কিন্তু আমরা এখনো এটা বুঝতে পারছি না যে একই সঙ্গে দলের মনোযোগ ও চাপ ধরে রাখাটাও জরুরি।’
দিবালা হতে পারেন এ ব্যাপারে অ্যালেগ্রির দারুণ এক অস্ত্র।
