
৩২ বছর পর ঢাকায় এশিয়া কাপ হকি, এ নিয়ে ছিল সাজ সাজ রব। কিন্তু গ্রুপ পর্বের তিন ম্যাচে বাংলাদেশের অসহায় আত্মসমর্পণের পর হারিয়ে যায় সে উৎসব। গতকালের নাটকীয় জয়ের পর আবার বুঝি প্রাণ ফিরে পেল মাওলানা ভাসানী স্টেডিয়াম। স্থান নির্ধারণী ম্যাচে নাটকীয়ভাবে চীনকে হারিয়ে বাংলাদেশ ফিরিয়ে এনেছে প্রাণ। টুর্নামেন্টও যেন ফিরে পেয়েছে হারানো রং।
৭-০, ৭-০, ৩-১! গতকালের আগে টানা তিন ম্যাচে পাকিস্তান, ভারত ও জাপানের বিপক্ষে এই ছিল বাংলাদেশের অবস্থা। বাংলাদেশের জালে মোট ১৭ গোল দেখে স্বাগতিক দর্শকদের মধ্যে শুরু হয়ে গিয়েছিল হাহাকার। কাঙ্ক্ষিত এক জয়ে সে হাহাকার মিলিয়ে গিয়েছে কাল। তা-ও আবার দুর্দান্ত প্রত্যাবর্তনের গল্প লিখে জিমি-অসীমেরা ছিনিয়ে এনেছেন সেই জয়।
৩-১ গোলে পিছিয়ে থেকে ম্যাচের শেষভাগে এক মিনিটের ব্যবধানে দুই গোল করে প্রথমে ৩-৩ গোলে সমতা। এরপর পেনাল্টি শুট আউটে ৪-৩ গোলে বাংলাদেশের জয়। যে জয়ে নিশ্চিত হয়েছে বাংলাদেশের ষষ্ঠ স্থান। আগামী এশিয়া কাপে সরাসরি খেলাও হলো নিশ্চিত সেই সঙ্গে। তবে দম ফেলানোর ফুরসত নেই। আজই আবার পঞ্চম স্থান নির্ধারণী ম্যাচে বিকেল সাড়ে পাঁচটায় জাপানের মুখোমুখি হবে লাল-সবুজ জার্সিধারীরা। জিতলেই ১৯৮২ ঘরের মাঠের এশিয়া কাপে পঞ্চম স্থান অর্জন ছুঁতে পারবে বাংলাদেশ। এশিয়া কাপ হকি ইতিহাসে পঞ্চম হওয়াটাই বাংলাদেশের সেরা সাফল্য।
বিশ্ব হকি র‌্যাঙ্কিংয়ে জাপানের অবস্থান ১৪, আর বাংলাদেশ ৩৪। গ্রুপ পর্বে বাংলাদেশকে ৩-১ গোলে হারিয়ে নিজেদের শক্তিটা ঠিকই দেখিয়েছে জাপান। তবে সেদিন জাপানের বিপক্ষে কিছুটা হলেও ঝাঁজ দেখিয়েছিল মাহবুব হারুনের শিষ্যরা। পাঁচ দিনের ব্যবধানে আজ হতে পারে প্রতিশোধের উপলক্ষ। গতকালের দুর্দান্ত জয়ের পর মানসিকভাবে কতটা শক্তিশালী হয়েছে জিমিবাহিনী, তা দেখা যাবে আজই।
