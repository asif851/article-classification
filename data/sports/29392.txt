
এ বছর টি-টোয়েন্টিতে বেশ ফর্মে আছেন রোহিত শর্মা। ধারাবাহিক ব্যাটিং করে চলেছেন বিরাট কোহলিও। কিন্তু ২০১৬ সালের পরিসংখ্যানের দিকে যদি তাকান, কোহলি-রোহিত দুজনই হয়তো চমকে উঠবেন। এ বছর টি-টোয়েন্টিতে সর্বোচ্চ রানের তালিকায় কিন্তু বাংলাদেশের সাব্বির রহমান!
২০১৫ সালে বাংলাদেশ ওয়ানডেতে নিজেদের ইতিহাসকে নতুন করে লিখেছে। এবার নতুন ইতিহাস লেখা চলছে টি-টোয়েন্টিতেও। এমনিতে টি-টোয়েন্টিতে বাংলাদেশের ব্যাটসম্যানদের ​তথৈবচ অবস্থা। সবার গড়ের দিকে তাকালেই বোঝা যাবে ব্যাপারটা।​ কিন্তু তামিম ইকবাল যেমন অবিশ্বাস্য ধারাবাহিকতায় ব্যাটিং করছেন, সাব্বিরও ব্যাটিং অর্ডারে ওপরে উঠে এসে নতুন করে চেনাচ্ছেন নিজেকে।টি-টোয়েন্টিতে সাব্বির তিনে উঠে আসার পর থেকে বেশ ধারাবাহিক। এ বছর মোট ১২টি ম্যাচে ৪৩.১১ গড়ে ৩৮৮ রান করেছেন সাব্বির। তাঁর এমন রানের তৃষ্ণার কাছে হার মেনেছেন কোহলি, রোহিতরাও। কোহলির রান ৩৫২ ও রোহিত করেছেন ৩৩৭। এমনকি এই দুই ভারতীয়র চেয়ে হ্যামিল্টন মাসাকাদজাও (৩৬১) এগিয়ে আছেন।খুব একটা পিছিয়ে নেই তামিম ইকবালও। বাংলাদেশের হয়ে টি-টোয়েন্টিতে প্রথম সেঞ্চুরি করা তামিম করেছেন ৩০৬ রান, তবে তাঁর এই রান এসেছে মাত্র ৮ ইনিংসে। তামিমের গড়? ৫১!তামিম-সাব্বিরদের টি-টোয়েন্টি বিশ্বকাপের চূড়ান্ত পর্ব শুরু হচ্ছে আগামীকাল। তাঁদের ব্যাটে রানের এমন ধারা চলতে থাকলে বাংলাদেশের আর ভাবনা কী! অবশ্য ভারতের খেলা আজই। সাব্বিরকে পেরিয়ে যেতে অবশ্য কোহলিকে করতে হবে ৩৭ রান। রোহিতকে ৫২।
