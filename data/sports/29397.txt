
বিপিএলে আগে কখনো ম্যাচ শেষে সংবাদ সম্মেলনে এসেছেন ক্রিস গেইল? উত্তরটা পাওয়া কঠিন। এখন পর্যন্ত যে কটি বিপিএল খেলেছেন, কোনোটিই পুরোপুরি খেলেননি। এবার টুর্নামেন্টের প্রায় শুরুতেই এসেছেন। থাকবেন পুরো সময়টা।
বিপিএলে এসে রংপুর রাইডার্সের হয়ে প্রথম ম্যাচটায় ভালো করতে পারেননি। কিন্তু দ্বিতীয় ম্যাচে এসেই পুরোনো রূপে এই ক্যারিবীয়। ঝোড়ো ফিফটিতে সিলেট সিক্সারসকে কাঁদিয়ে ছেড়েছেন। দুর্দান্ত এই ইনিংসটি দিয়ে কি হারিয়ে যাওয়া আত্মবিশ্বাসটা খুঁজে নিলেন গেইল? ম্যাচ শেষ সংবাদ সম্মেলনে এমন একটা প্রশ্নের জবাব দিতে গিয়ে স্মিতহাস্যে তিনি বললেন, ‘আত্মবিশ্বাস কোথাও চলে যায়নি, বন্ধু! আত্মবিশ্বাস সব সময়ই থাকে।’তবে একটা ভালো ইনিংসের প্রয়োজন যে ছিল, সেটা অস্বীকার করেননি গেইল, ‘এটি ছিল আমার দ্বিতীয় খেলা। প্রয়োজন ছিল নিজেকে ফিরে পাওয়া। সেটি হলো। এখন চেষ্টা থাকবে ভক্ত-সমর্থকদের বিনোদন দেওয়ার। দলকে ভালো শুরু এনে দিতে হবে। দলকে জেতায় ধারাবাহিক হতে হবে।’নিজের রান পাওয়ার পাশাপাশি সঙ্গী ব্রেন্ডন ম্যাককালামেরও প্রশংসা ঝরেছে তাঁর কণ্ঠে, ‘রান করে খুশি। প্রথম ম্যাচে রান পাইনি। আজও (কাল) শুরুটা ধীর লয়ে হয়েছিল, ছন্দ পেতে একটু সময় লেগেছে। ম্যাককালাম ওই সময়ে ভালো ব্যাটিং করেছে। ৮ ওভারে ৮০ রানের জুটি, এ ধরনের উইকেটে যেটা দুর্দান্ত। থিতু হওয়ার পর চেষ্টা করেছি রান করতে।’ম্যাককালামের সঙ্গে নিজের জুটি নিয়েও আত্মবিশ্বাসী গেইল, ‘আমরা দুজনই আক্রমণাত্মক ক্রিকেটার। সেট হয়ে গেলে আমরা রান করবই। আজ (কাল) আমাদের জন্য ভীষণ চাপের ম্যাচ ছিল। সব ম্যাচই চাপের। তবে জয়ে ফিরতে এই ৩ পয়েন্ট খুব গুরুত্বপূর্ণ ছিল। কাল (আজ) আরেকটি কঠিন ম্যাচ। তবে খেলোয়াড়দের আত্মবিশ্বাস ফিরে পেতে জয়টা গুরুত্বপূর্ণ।’
 
