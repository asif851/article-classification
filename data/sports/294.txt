
শিরোপা ধরে রাখতে এসে প্রথম রাউন্ড থেকেই বিদায় বিশ্বকাপ ফুটবলে নতুন নয়। বিশ্ব চ্যাম্পিয়ন স্পেনেরও সেই দুর্ভাগ্য হবে কি না সময়ই বলবে। তবে পরশু সালভাদরে হল্যান্ডের কাছে ৫-১ গোলে হেরে অনাকাঙ্ক্ষিত এক রেকর্ডে নাম লিখিয়েছে স্পেন। এর আগে কোনো বিশ্ব চ্যাম্পিয়নই পরের টুর্নামেন্টের কোনো ম্যাচ তিন গোলের বেশি ব্যবধানে হারেনি। এত দিন ১৯৯৮ বিশ্বকাপের ফাইনালে ফ্রান্সের কাছে ব্রাজিলের ০-৩ হারই ছিল বর্তমান চ্যাম্পিয়নদের সবচেয়ে বাজে পারফরম্যান্স। ২ গোলের ব্যবধানে হারের উদাহরণ আছে সাতটি।
