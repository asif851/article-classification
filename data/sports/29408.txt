
টেস্ট, ওয়ানডের পর দক্ষিণ আফ্রিকার বিপক্ষে টি-টোয়েন্টি সিরিজেও ধবলধোলাই হয়েছে বাংলাদেশ। এ ব্যর্থতার মধ্যেও টি-টোয়েন্টি সিরিজের দুটি ম্যাচে সৌম্যর দুটি ইনিংস স্বস্তি দিচ্ছে ক্রিকেটপ্রেমীদের। সিরিজের প্রাপ্তিও বলছেন অনেকেই। তবে ব্লুমফন্টেইনে ৪৭ আর পচেফস্ট্রুমে ৪৪ রানের ইনিংস দুটি নিয়ে খুব একটা ‘খুশি’ নন বাঁহাতি ওপেনার। 
কেন খুশি নন? সীমিত ওভারের আন্তর্জাতিক ক্রিকেট ধরলে এই দুটি ইনিংস দিয়ে সৌম্য রানখরা কাটিয়েছেন। ৫০ ওভারের ক্রিকেটে গত মে মাসে আয়ারল্যান্ডের বিপক্ষে ৮৭ করার পর গত ৬ ম্যাচে একটি ২৮ রানের ইনিংস ছাড়া তাঁর ব্যাটে রান নেই। ২৮ রানের ইনিংসটির সঙ্গে অন্য পাঁচটি ইনিংসে তাঁর রান যথাক্রমে ০, ৩, ৩, ০ ও ৮। দক্ষিণ আফ্রিকায় টি-টোয়েন্টি ম্যাচ দুটিতে ৪৭ ও ৪৪ রান করে সৌম্য অন্তত রানে ফিরেছেন।তবে সৌম্যর অতৃপ্তিটা অন্য জায়গায়। দুটি ম্যাচেই আউট হয়েছেন থিতু হয়ে। টি-টোয়েন্টি ক্রিকেটে তাঁর ফর্ম অবশ্য এতটা খারাপ নয়। এই সংস্করণে তাঁর রোগ থিতু হয়েও অসময়ে ফিরে আসা। সর্বশেষ ৬টি আন্তর্জাতিক টি-টোয়েন্টি ম্যাচের প্রতিটিতেই বাজে সময়ে আউট হয়ে ফিরেছেন। অথচ প্রতিটি ইনিংসেই ছিল দুর্দান্ত কিছুর প্রতিশ্রুতি। আন্তর্জাতিক টি-টোয়েন্টিতে চল্লিশের ঘরে বেশ কয়েকটি ইনিংস খেললেও এখনো আন্তর্জাতিক টি-টোয়েন্টিতে ফিফটি করতে পারেননি, এ ব্যাপারটি তাঁকে পোড়াতেই পারে।আসলেই পোড়াচ্ছে। তবে ব্যক্তিগত রেকর্ডের চেয়েও ব্লুমফন্টেইন ও পচেফস্ট্রুমের ইনিংস দুটি আরও দীর্ঘ না হওয়ায় ভীষণ অতৃপ্ত সৌম্য, ‘(বিপিএলে) ওই ফর্মটা ধরে রাখতে চাই না! ৩০-৪০ করে আউট না হয়ে আরও বেশি রান করতে চাই। ওখানে খেলার ধরনটা আলাদা ছিল। এখানে পরিস্থিতি অন্য রকম থাকতে পারে। চেষ্টা করব পরিস্থিতি অনুযায়ী খেলতে।’ দক্ষিণ আফ্রিকায় যেভাবে দল প্রতিটি ম্যাচে বড় ব্যবধানে হেরেছে, দুঃস্বপ্নের এই সফরটা ভুলেই যেতে চাইবে বাংলাদেশ দল। কিন্তু ভোলার আগে ‘শিক্ষা’টা মনে রাখার কথা বললেন সৌম্য, ‘ওখান থেকে কিছু শিখেই সফরটা ভোলা উচিত। না শিখে যদি ভুলি, সেটা খুব খারাপ হবে!’ চিটাগং ভাইকিংসের আইকন খেলোয়াড় হিসেবে এবার বিপিএল খেলছেন সৌম্য। কাল সিলেটে এসে পোঁছেছে তাঁর দল। চিটাগং অনুশীলন শুরু করেছে আজ দুপুরে। প্রায় দেড় মাসের দক্ষিণ আফ্রিকা সফর শেষেই ঝটপট নেমে পড়তে হচ্ছে নতুন অভিযানে। নতুন এই চ্যালেঞ্জটা সাফল্যের সঙ্গে উতরে যেতে উন্মুখ সৌম্য, ‘দেড় মাস দেশের বাইরে ছিলাম। এখন আবার দেশে খেলা। এ উইকেটে নতুন করে শুরু করতে হবে। এখানে আবার সন্ধ্যার পর শিশির পড়ে। দুপুরের দিকে স্পিন ধরে। সবকিছু বুঝে প্রস্তুতি নিচ্ছি।’ কাল দুপুরে কুমিল্লা ভিক্টোরিয়ানের বিপক্ষে ম্যাচ দিয়ে শুরু হচ্ছে সৌম্যদের বিপিএল মিশন।
