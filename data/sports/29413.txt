
‘মেসি এ গ্রহের নয়’—মজা করে এমন কথা কম শোনানো হয়নি। আজ এর প্রমাণও মিলল। নিজের ইনস্টাগ্রাম অ্যাকাউন্টে অনুশীলনের একটি ছবি দিয়েছেন লিওনেল মেসি। সেই ছবি দেখে সবার মুখ হা হয়ে গেছে, এ কীভাবে সম্ভব!
এক নজরে খুব সাধারণ এক ছবি। অনুশীলনে একটি বলে শট করেছেন মেসি। গত ২৫ বছর ধরে হাজার লক্ষবার এমন শট নিয়েছেন মেসি। কখনো সেটা বুলেটের গতিতে, কখনোবা চোখে মায়া ছড়িয়ে বাঁক নিয়ে ছুটেছে অন্য প্রান্তে। তাই এ ছবির বাড়তি কোনো গুরুত্ব ছিল না। কিন্তু চোখটা নিচে নামাতেই মাথা চুলকাতে বাধ্য হচ্ছেন সবাই। মেসি বলে শট নেওয়ার ফলে তাঁর গোড়ালিও ঘুরে গেছে। আর গোড়ালি ঘুরে যাওয়ায় তাঁর বাঁ পা-ও পুরোপুরি ঘুরে গেছে। সেটা এমনই অবিশ্বাস্য অ্যাঙ্গেলে যে ইনস্টাগ্রামে সবারই প্রশ্ন, এটা কীভাবে করলেন আপনি! কদিন আগেই কার্লোস কুইরোজ মজা করেছিলেন, মেসি যতক্ষণ নিজেকে মানুষ প্রমাণ করছে না, ততক্ষণ ফিফার তাঁকে নিষিদ্ধ করা উচিত।
এ ছবি দেখে কুইরোজ নিশ্চয় ভাবছেন, মেসি মানুষ, এটা প্রমাণ করা আরও কঠিন হয়ে যাচ্ছে!
