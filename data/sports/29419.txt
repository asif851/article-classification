
ওয়ানডে সিরিজে হারের প্রতিশোধটা দুর্দান্ত ভাবেই নিল ভারত। অস্ট্রেলিয়ার কাছে ওয়ানডেতে ধবল ধোলাই হতে হতে বেঁচে গিয়েছিল তারা। টি-টোয়েন্টিতে সেই ভারতের কাছেই উল্টো ধবলধোলাই হলো অস্ট্রেলিয়া। টানা তিন ম্যাচ জিতে ইতিহাস গড়ে ফেলল তারা। যেকোনো ধরনের ক্রিকেটে এই প্রথম নিজেদের মাঠে ধবলধোলাই হলো অস্ট্রেলিয়া।ম্যাচের শেষ দিকে গত টি-টোয়েন্টি বিশ্বকাপ ফাইনালের স্মৃতি আবারও ফিরিয়ে এনেছিলেন যুবরাজ সিং। শেষ দুই ওভারে ২২ রান দরকার এমন অবস্থায় শেন ওয়াটসনের ওভারটিতে ৫ বল খেলে ৪ রান নিলেন যুবরাজ! ৯ বলে ৫ রান নিয়ে শেষ ওভারের স্ট্রাইকিং প্রান্তেও তিনি। ভারতের ভয় পাওয়ার কারণ ছিল যথেষ্টই। এ পরিস্থিতিতে সাহায্যের হাত বাড়িয়ে দিলেন এন্ড্রু টাই। প্রথম দুই বলে দুটি লেংথ বল, এক চার আর এক ছক্কায় ম্যাচ চলে এল ভারতের কবজায়। শেষ বলে চার মেরে ভারতকে জয় এনে দেন সুরেশ রায়না।অথচ এ ম্যাচের গল্পটা হতে পারত শেন ওয়াটসনকে নিয়ে। এ সিরিজের আগে যার দলে আসার কথাই ছিল না, সেই ওয়াটসন সিরিজের শেষ ম্যাচে পেলেন দলের নেতৃত্ব। দায়িত্ব পেয়েই রেকর্ড গড়লেন অস্ট্রেলিয়ান অলরাউন্ডার। টি-টোয়েন্টি ক্যারিয়ারের প্রথম সেঞ্চুরি পেলেন। ১২৪ রানের ইনিংসটি টি-টোয়েন্টিতে কোনো অধিনায়কের সর্বোচ্চ ইনিংস। তাঁর ৭১ বলের এই ঝোড়ো ইনিংসে ভর করেই অস্ট্রেলিয়া গড়েছিল ১৯৭ রানের পাহাড়।
কিন্তু এত বিশাল স্কোর গড়েও অস্ট্রেলিয়ার কোনো লাভ হয়নি। ভারতের দুই ওপেনারই আজ ফর্মে ছিলেন। শন টেইটের করা ইনিংসের তৃতীয় ওভারেই তাঁরা নিলেন ২৪ রান! প্রথম ৬ ওভারেই ৭৪ রান তুলে ফেলে ভারত। ৯ বলে ২৬ রান করে শিখর ধাওয়ান আউট হলেও রোহিত শর্মা ও বিরাট কোহলি অস্ট্রেলিয়ার বোলারদের শাসন করেই গেছেন। দুজনই ফিফটি পেয়েছেন। প্রথম কোনো ব্যাটসম্যান হিসেবে টি-টোয়েন্টি সিরিজে তিনটি ফিফটি পেলেন কোহলি।১৫তম ওভারের মধ্যে এই দুজনকে ফিরিয়ে দিয়ে ম্যাচে ফেরার আশা জাগিয়েছিল অস্ট্রেলিয়া। কিন্তু রায়না সেই সুযোগ দেননি, ২৫ বলে ৪৯ রানের ইনিংস খেলে ভারতকে জয়ের পথে রেখেছেন তিনি। তাঁর শটেই ভারতের জয় আসায় সবচেয়ে সুন্দর সমাপ্তিও এল ম্যাচের। আর ম্যাচ সেরা হয়েও হার নিয়েই মাঠ ছাড়তে হলো ওয়াটসনকে।
