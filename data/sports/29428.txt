
এর আগে বিপিএলে তিনটি ফাইনাল হয়েছে। তিনবার ট্রফি উঠেছে এক অধিনায়কের হাতে। মাশরাফি বিন মুর্তজা। এবার ছবিটা বদলাচ্ছে। আজ বিপিএলে নিজেদের শেষ ম্যাচ খেলে বিদায় নিল মাশরাফির দল কুমিল্লা। গতবার যে দলকে নিয়ে চমকে দিয়ে চ্যাম্পিয়ন হয়েছেন মাশরাফি। এর আগের দুবার চ্যাম্পিয়ন হয়েছিলেন ঢাকার অধিনায়ক হিসেবে। চ্যাম্পিয়ন হওয়ার অনুভূতি কী, মাশরাফিই সবচেয়ে ভালো জানেন উত্তরটা। আর সবচেয়ে অভিজ্ঞ হিসেবে এ–ও তো বলে দিতে পারেন, এবার তিনি না পারলে কে হতে পারে বিপিএলের চ্যাম্পিয়ন অধিনায়ক?নাম ও মালিকানা বদলালেও নিজের সাবেক দল ঢাকাকেই এবার সবচেয়ে ফেবারিট মানছেন মাশরাফি। এবার বিপিএলে এখন পর্যন্ত সবচেয়ে বেশি ম্যাচ জিতেছে ঢাকা ডায়নামাইটস। ১১ ম্যাচে তাদের জয় ৮টি। সবার আগে তারাই নিশ্চিত করেছে শেষ চার। ঢাকার দুর্দান্ত পারফরম্যান্সের নেপথ্যে আছেন সাকিব আল হাসান, নাসির হোসেন, মোসাদ্দেক হোসেনের মতো স্থানীয় তারকারা। পেসার মোহাম্মদ শহীদ চোটে ছিটকে না পড়লে বোলিং শক্তিটা হয়তো আরও সমৃদ্ধ হতো। তারকায় ঠাসা দলে নিজেকে আলাদাভাবে চিনিয়েছেন ওপেনার মেহেদী মারুফ। ঢাকার বিদেশি খেলোয়াড় তালিকাও সমৃদ্ধ। কুমার সাঙ্গাকারা, মাহেলা জয়াবর্ধনের মতো কিংবদন্তি তো আছেনই। ডোয়াইন ব্রাভো, আন্দ্রে রাসেল, এভিন লুইসের মতো একঝাঁক ক্যারিবীয় তারকাও এই দলে। দলের এই ভারসাম্যের কারণেই ঢাকাকে এগিয়ে রাখলেন মাশরাফি, ‘পরিষ্কারভাবে বললে ঢাকা অনেকটা এগিয়ে। ভারসাম্যপূর্ণ দলের কথা চিন্তা করলে ওরা এগিয়ে থাকবে। বোলিংয়ে ওদের অনেক বিকল্প। ব্যাটিংয়েও এগিয়ে। আট-নয় নম্বর পর্যন্ত ওদের ব্যাটসম্যান আছে। তারা ভালোও করছে। চিটাগং (ভাইকিংস) একটা পর্যায়ে এসে ভালো করছে। চ্যাম্পিয়ন হওয়ার লক্ষণ এই দুটি দলের বেশি।’সাকিবদের ফেবারিট বললেও একটু ফাঁক রাখছেন মাশরাফি, ‘তার পরও বলা যায় না। এ ধরনের টুর্নামেন্টে যাদের কেউ হিসাব করে না, তারাই চ্যাম্পিয়ন হয়। তবে ঢাকা সবচেয়ে বেশি ভারসাম্যপূর্ণ দল।’ শেষ চারে উঠতে ব্যর্থ হওয়ায় মাশরাফিকে এখন টুর্নামেন্টের বাকি ম্যাচ দেখতে হবে দর্শক হয়ে। নিজেদের আক্ষেপ ভুলে শেষ চার ও ফাইনাল উপভোগ করতে চান কুমিল্লা অধিনায়ক।
