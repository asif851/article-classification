
কাতারের গরম আবহাওয়ায় জুন-জুলাইয়ে খেলতে আপত্তি ছিল বিশ্বের অনেক শীর্ষ ফুটবল খেলুড়ে দেশেরই। বিশ্ব ফুটবলের সর্বোচ্চ সংস্থা-ফিফা অবশ্য অনেক আগেই ইঙ্গিত দিয়ে রেখেছিল কাতার বিশ্বকাপের সময়সূচি শীতকালকে কেন্দ্র করে প্রণয়নের। গতকাল শুক্রবার ফিফার নির্বাহী কমিটির বৈঠকে নেওয়া হয়েছে এ ব্যাপারে চূড়ান্ত সিদ্ধান্ত। ২০২২ সালে কাতার বিশ্বকাপের খেলা অনুষ্ঠিত হবে নভেম্বর-ডিসেম্বর সময়কালে। ফাইনালের তারিখ নিয়ে অবশ্য ফিফা একটা সিদ্ধান্ত নিয়ে রেখেছিল গত মার্চেই। ১৮ ডিসেম্বর কাতারের জাতীয় দিবসে ফাইনাল খেলা অনুষ্ঠানের তারিখটা চূড়ান্ত হয়েছে গতকালের সভায়। সভার সিদ্ধান্ত অনুযায়ী বিশ্বকাপের খেলা শুরু হবে ২০২২ সালের ২১ নভেম্বর, শেষ হবে ওই ১৮ ডিসেম্বর। যেকোনো বিচারেই বিশ্বকাপের ইতিহাসে সবচেয়ে বিতর্কিত আসর হিসেবে অভিহিত করা হচ্ছে এই ২০২২ বিশ্বকাপকে। ২০১০ সালে কাতারকে বিশ্বকাপের আয়োজক হিসেবে ঘোষণা করার পর থেকেই এ নিয়ে বিতর্ক তুঙ্গে। অভিযোগ উঠেছে, ফুটবল ঐতিহ্য না থাকার পরেও কেবল ঘুষের বিনিময়ে ২০২২ বিশ্বকাপের আয়োজক হওয়ার সুযোগ পেয়েছে মধ্যপ্রাচ্যের তেলসম্পদে সমৃদ্ধ এই দেশটি। এ ব্যাপারে দুর্নীতির অভিযোগ উঠেছে ফিফার অনেক শীর্ষ কর্মকর্তার বিরুদ্ধেও। পশ্চিমা দেশগুলো প্রথম থেকেই কাতারে বিশ্বকাপ আয়োজনের বিরোধিতা করে আসছে। দুর্নীতির অভিযোগের পাশাপাশি কাতারের তপ্ত আবহাওয়াও এই বিরোধিতার অন্যতম কারণ হিসেবে চিহ্নিত হয়ে আসছে। নভেম্বর-ডিসেম্বরে বিশ্বকাপ আয়োজন করে ফিফা পশ্চিমা দেশগুলোর ‘গরম-তত্ত্ব’কেই কার্যত মেনে নিল। সূত্র: এএফপি।
