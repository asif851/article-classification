
দিনের পর দিন কে আর কাদা ছোড়াছুড়ি করতে চায়? অ্যান্ড্রু স্ট্রাউস এখন খানিকটা বিরক্তই। কিন্তু না চাইলেও পিটারসেনের সঙ্গে বিতর্কের জেরটা টানতেই হচ্ছে সাবেক ইংলিশ ব্যাটসম্যানকে।
কেভিন পিটারসেনের সঙ্গে চাপান-উতোর অবশ্য পুরোনোই। গত বছর দক্ষিণ আফ্রিকা সফরে গিয়ে স্ট্রাউসকে নিয়ে দক্ষিণ আফ্রিকার কয়েকজন ক্রিকেটারের কাছে বিতর্কিত খুদেবার্তা পাঠিয়েছিলেন পিটারসেন। তা নিয়ে কম জল ঘোলা হয়নি। স্ট্রাউস তো এরপর ক্রিকেটকেই বিদায় জানিয়ে দেন। নতুন বিতর্ক অবশ্য আইপিএল ঘিরে। কয়েক দিন আগেই নিজের সাম্প্রতিক প্রকাশিত আত্মজীবনী ড্রাইভিং অ্যাম্বিশনে স্ট্রাউস বলেছেন, আইপিএলে না খেললে ইংল্যান্ড টি-টোয়েন্টি ও ওয়ানডেতে পিছিয়ে পড়তে পারে।
স্ট্রাউসের কথাটা মাটিতে পড়তে না পড়তেই শুরু নতুন বিতর্ক। এবার টুইটারে স্ট্রাউসকে খোঁচা মারেন ডেইলি মেইল-এর সাবেক সম্পাদক পিয়ার্স মরগান। কিন্তু পিটারসেন এলেন কোত্থেকে? কেপি নিজে কিছু বলেননি, কিন্তু মরগানের টুইটটা ছড়িয়ে দিয়ে বিতর্কের আঁচটা আরও উসকে দিয়েছেন। স্ট্রাউস অবশ্য পরে নিজের কথার ব্যাখ্যাও দিয়েছেন, ‘আমি যেটা বলতে চাইছিলাম, সেটি হচ্ছে আইপিএলের জন্য একটা আলাদা পরিকল্পনা থাকা দরকার ইংল্যান্ডের। আমি মনে করি, ইসিবির এটা করা উচিত। কিন্তু যতক্ষণ পর্যন্ত সে রকম কিছু না হচ্ছে, ততক্ষণ কোনো পথ নেই। আইপিএল খেলতে কেউ টেস্ট ম্যাচ মিস করলে সেটি হবে ভয়াবহ এক ব্যাপারই।’
এসব নিয়ে কথা বলতে বলতে স্ট্রাউস যেন কিছুটা ক্লান্ত হয়ে পড়েছেন! সেটি বোঝা যাচ্ছে তাঁর এই কথায়, ‘আমি কি পিয়ার্স মরগান বা কেভিন পিটারসেনের সঙ্গে কথার যুদ্ধে নামতে চাই? না। জীবনটা ছোট, এটা এমন কিছু নয়।’এএফপি।
 
