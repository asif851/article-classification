
বিশ্বকাপের ২৫ সদস্যের ম্যাচ অফিশিয়াল ঘোষণা করেছে আইসিসি। এর মধ্যে পাঁচজন ম্যাচ রেফারি, এলিট প্যানেল থেকে নেওয়া হয়েছে ১২ আম্পায়ার, অপর ৮ আম্পায়ার নির্বাচন করা হয়েছে ইন্টারন্যাশনাল প্যানেল থেকে। তবে এর মধ্যে জায়গা পাননি বাংলাদেশের কোনো আম্পায়ার। ২৫ জনের মধ্যে অস্ট্রেলিয়ার ছয়, ইংল্যান্ডের ছয়, শ্রীলঙ্কার পাঁচ, নিউজিল্যান্ডের তিন, দক্ষিণ আফ্রিকার দুই এবং ওয়েস্ট ইন্ডিজ, পাকিস্তান ও ভারতের একজন করে। ডেভিড বুন, রোসান মাহানামা, কুমার ধর্মসেনা, পল রেইফেল—এ চারজনের মধ্যে প্রধান মিল কী? চারজনই ম্যাচ অফিশিয়াল! আরও একটি জায়গায় তাঁদের মিল রয়েছে। চারজনই বিশ্বকাপজয়ী। এবার বিশ্বকাপে তাঁরা থাকবেন ম্যাচ অফিশিয়ালের ভূমিকায়।ম্যাচ অফিশিয়াল হলেও চারজনের দায়িত্ব কিন্তু এক নয়। ১৯৮৭ বিশ্বকাপ ফাইনাল–সেরা বুন দায়িত্ব পালন করবেন ম্যাচ রেফারি হিসেবে। ১৯৯৬ বিশ্বকাপজয়ী লঙ্কান ব্যাটসম্যান মাহানামাও থাকবেন ম্যাচ রেফারি হিসেবে। ’৯৬ বিশ্বকাপজয়ী আরেক লঙ্কান অলরাউন্ডার ধর্মসেনা থাকবেন আম্পায়ার হিসেবে। ১৯৯৯ বিশ্বকাপজয়ী রেইফেলও তা-ই। এএফপি।
