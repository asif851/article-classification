
বিশ্বকাপের প্রথম ম্যাচের দ্বিতীয় ইনিংসে কুমার সাঙ্গাকারা যখন মাঠে নামছেন দলীয় সংগ্রহ তখন ১ উইকেটে ৬৭। সাঙ্গাকারার চোখ তখন নিশ্চয়ই স্বাগতিক নিউজিল্যান্ডের বেঁধে দেওয়া বিশাল লক্ষ্যের দিকে। সাঙ্গাকারার সামনে কিন্তু তখন আরও একটি লক্ষ্য হাতছানি দিচ্ছে। নিজের নামে মাত্র ১২টি রান যোগ করতে পারলেই যে তিনি টপকে যাবেন এক দিনের আন্তর্জাতিক ম্যাচে দ্বিতীয় সর্বোচ্চ রানের অধিকারী রিকি পন্টিংকে। ম্যাচটি শুরু করেছিলেন তিনি ব্যক্তিগত ১৩ হাজার ৬৯৩ রান নিয়ে। ১৬তম ওভারে অ্যাডাম মিলনের একটি বল যখন সাঙ্গাকারার ব্যাটে লেগে গড়িয়ে সীমানা অতিক্রম করল, সাঙ্গাকারাও তখন পার করে গেলেন পন্টিংয়রের ১৩ হাজার ৭০৪ রানের মাইলফলক। একই সঙ্গে বিশ্বকাপ আসরে সহস্রাধিক রানের মালিকদের খাতায়ও নাম লেখালেন তিনি। ২৪তম ওভারে ব্যক্তিগত ৩৯ রানে সাজঘরে ফেরেন সাঙ্গাকারা। সঙ্গে নিয়ে ফেরেন নিজের ঝুলিতে মোট ১৩ হাজার ৭৩২ রান। বিশ্বকাপে ৩১ ম্যাচে তাঁর মোট সংগ্রহ ১ হাজার ৩০ রান। বিশ্বকাপে সর্বোচ্চ রান সংগ্রাহকদের তালিকাতে তিনি এখন ১১তম।এক দিনের আন্তর্জাতিক ক্রিকেটে এখন দ্বিতীয় সর্বোচ্চ রানের মালিক কুমার সাঙ্গাকারা। ১৮ হাজার ৪২৬ রান নিয়ে একরকম ধরাছোঁয়ার বাইরে সর্বোচ্চ রানের মালিকানা ব্যাটিং কিংবদন্তি টেন্ডুলকারের।
তথ্যসুত্র: এএফপি
