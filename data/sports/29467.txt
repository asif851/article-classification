
২০০৮ সালে শুরু হয়েছে আইপিএল। দেখতে দেখতে ১০ বছর পেরিয়ে গেছে। নতুন অনেক দলের দেখা মিলেছে। অনেক দল বাদ পড়েছে। কেউ ম্যাচ পাতানোর অপরাধে নিষিদ্ধ হয়েছে, ফিরেও এসেছে আবার। কিন্তু একটি দল ছিল সব সময়—কিংস ইলেভেন পাঞ্জাব। আর পাঞ্জাবের ম্যাচ মানেই দেখা মিলত একটি পরিচিত মুখ, প্রীতি জিনতা। 
প্রতি ম্যাচেই নেচে, পতাকা দুলিয়ে দলকে সমর্থন জানান দলটির মালিকদের একজন এই বলিউড তারকা। কিন্তু এই ১০ বছরে তাঁর এমন আবেগ, অনুপ্রেরণার প্রতিদান দিতে পারেনি পাঞ্জাব। এবার সেটা বদলাতে চান ক্রিস গেইল। প্রীতির জন্য হলেও পাঞ্জাবকে আইপিএল জেতাতে চান উইন্ডিজ ওপেনার।এবারের আইপিএলে পাঞ্জাবের শুরুটা হয়েছে দুর্দান্ত। প্রথম ৭ ম্যাচের ৫টিই জিতেছে পাঞ্জাবের রাজারা। এর পেছনে দারুণ ভূমিকা গেইলের। টানা তিনটি পঞ্চাশোর্ধ্ব ইনিংসে ম্যাচ সেরা হয়েছেন। এমনটা পুরো টুর্নামেন্টই করে দেখাতে চান গেইল, ‘কিংস ইলেভেন পাঞ্জাব কখনো জেতেনি এটা। দলের মালিক প্রীতি জিনতা এত অসাধারণ, এত উৎসাহী! এভাবে খেলোয়াড়দের উৎসাহ দেন, সেটা দারুণ। আমার মতে এ বছর আইপিএল জেতা উচিত তাঁর।’ এতে অবশ্য নিজেরও অপূর্ণ এক ইচ্ছা পূর্ণ হবে গেইলের। এখনো পর্যন্ত যে আইপিএল জেতা হয়নি তাঁরও।
টাইমস অব ইন্ডিয়াকে নিজের ইচ্ছের কথা জানাতে গিয়ে আরেকটি কথাও জানিয়েছেন, ‘দুটো জিনিস চাই। এবারের আইপিএল জিততে চাই এবং ওয়েস্ট ইন্ডিজের হয়ে আগামী বছর বিশ্বকাপ জিততে চাই। আমি মনে করি ২০১৯ বিশ্বকাপ জেতার ভালো সম্ভাবনা আছে ওয়েস্ট ইন্ডিজের।’
