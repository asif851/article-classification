
দুজনের মধ্যে তুলনাটা হবেই। নেইমারকে দলে ভেড়াতে মরিয়া ছিল রিয়াল মাদ্রিদ-বার্সেলোনা দুই ক্লাবই। শেষ পর্যন্ত এই লড়াইয়ে জয় হয়েছে বার্সারই। নেইমারকে কিনতে না পারার ব্যর্থতা পুষিয়ে নিতে বিশ্ব রেকর্ড গড়ে রিয়াল বার্নাব্যুতে এনেছিল গ্যারেথ বেলকে। সে সময় বিপুল পরিমাণ অর্থ খরচের জন্য সমালোচনার মুখেই পড়েছিল রিয়াল। ট্রান্সফার মার্কেটের এই লড়াইয়ে বার্সা রিয়ালকে হারিয়েই দিয়েছে বলে মনে করা হচ্ছিল।কিন্তু শেষে এসে পাশার দান উল্টে গেল। এখন দেখা যাচ্ছে বেলই তাঁর ঔজ্জ্বল্যে ম্লান করে দিয়েছেন নেইমারকে। এই মৌসুমে রিয়ালকে প্রথম ট্রফিটাও এনে দিলেন এই বেলই। ‘প্রিন্স অব ওয়েলস’ তাই দশে দশ পাচ্ছেন। নেইমার দশে শূন্য!পরিসংখ্যানের বিচারে নেইমারকে সবদিক দিয়েই পেছনে ফেলেছেন বেল। এবারের মৌসুমে লা লিগায় দুজনেই খেলেছেন ২৫টি ম্যাচ। এর মধ্যে বেল গোল করেছেন ১৪টি। নেইমার ৯টি। সব প্রতিযোগিতা মিলিয়ে বেলের গোলসংখ্যা ২০। নেইমারের ১৫।গোল করার মতো গোল করানোর দিক দিয়েও এগিয়ে আছেন বেল। এবারের মৌসুমে তাঁর পাস থেকে সতীর্থরা করেছেন ১৫টি গোল। বেলের আগমনে নতুন মাত্রাই পেয়েছে রিয়ালের আক্রমণভাগ। বেল, বেনজেমা আর ক্রিস্টিয়ানো রোনালদো—বিবিসি-ত্রয়ী ভীতি ছড়িয়েছেন প্রতিপক্ষের রক্ষণভাগে। অন্যদিকে নেইমারের সহায়তায় গোল হয়েছে ১১টি।
প্রতিপক্ষের গোলপোস্টের কাছে গিয়ে জোরালো শট নেওয়ার ক্ষেত্রেও বেশি পারদর্শিতা দেখিয়েছেন বেল। সব প্রতিযোগিতা মিলিয়ে গোলপোস্ট লক্ষ্য করে ১০৯টি শট নিয়েছেন বেল। নেইমার শট নিয়েছেন ১০৮টি।
পাস দেওয়ার ক্ষেত্রে অবশ্য বেলকে পেছনে ফেলেছেন নেইমার। লা লিগায় বেল সতীর্থদের পাস দিয়েছেন ৫০০ বার। নির্ভুল পাসের পরিমাণ শতকরা ৭৫.৯ ভাগ। অন্যদিকে ৮৪.৩ ভাগ নির্ভুলতায় নেইমার পাস দিয়েছেন ৭৯৭ বার। অবশ্য বার্সার খেলার ধরনের কারণেই এ ক্ষেত্রে এগিয়ে থাকছেন নেইমার। 
গ্যারেথ বেলকে দলে ভেড়ানোর জন্য ১০০ মিলিয়ন ডলার খরচ করে যে রিয়াল কোনোই ভুল করেনি, সেটা কোপা ডেল রের ফাইনালেই সবচেয়ে ভালোভাবে প্রমাণ করেছেন ওয়েলসের এই ২৪ বছর বয়সী উইঙ্গার। দলের প্রাণভোমরা রোনালদোর অনুপস্থিতিও টের পেতে দেননি। ৮৫ মিনিটে বুলেট গতিতে ছুটে গিয়ে যে গোলটা করেছেন, সেটা নিশ্চয়ই দীর্ঘদিনই মনে রাখবেন ফুটবলপ্রেমীরা। এই গোলের সুবাদেই মৌসুমের প্রথম শিরোপা জয়ের স্বাদ পেয়ে গেছে রিয়াল মাদ্রিদ।
শিরোপা জয়ের দিক দিয়েও বেল এগিয়ে আছেন নেইমারের চেয়ে। ইতিমধ্যেই একটি শিরোপা জিতে নিয়েছেন বেল। লা লিগা ও চ্যাম্পিয়নস লিগের শিরোপা জয়ের লড়াইয়েও মাদ্রিদ টিকে আছে ভালোভাবেই। অন্যদিকে ইউরোপিয়ান ফুটবলের প্রথম মৌসুমটা কোনো শিরোপা ছাড়াই শেষ হতে পারে নেইমারের। অবশ্য স্প্যানিশ সুপার কাপ জিতিয়েছেন নেইমার, কিন্তু সেই ট্রফিটা নিতান্তই সান্ত্বনা পুরস্কারের বেশি মর্যাদা পায় না। 
ইতিমধ্যেই কোপা ডেল রে ও চ্যাম্পিয়নস লিগ থেকে ছিটকে পড়েছে বার্সেলোনা। লিগে নিজেদের সর্বশেষ ম্যাচে গ্রানাডার বিপক্ষে ১-০ গোলে হারায় টলোমলো হয়ে পড়েছে স্প্যানিশ লিগের শিরোপা জয়ের স্বপ্নও। নেইমারের সময়টা আরও দুঃসময়ের ঘোরে বন্দী হয়ে গেছে চোটের কারণে। চোটের কারণে প্রায় এক মাসের জন্য মাঠের বাইরে ছিটকে যেতে হলো তাঁকে।
