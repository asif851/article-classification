
অপেক্ষার প্রহর কতটা দীর্ঘ—সাকিব আল হাসানের চেয়ে কে ভালো বুঝবে! আগামীকাল অনুষ্ঠেয় বিসিবি সভার জন্য বিশ্বসেরা অলরাউন্ডারের বোধ হয় আর তর সইছে না। কারণ,  আগামীকাল বোর্ড সভাতেই নতুন করে সিদ্ধান্ত নেওয়া হতে পারে সাকিবের ব্যাপারে।‘নতুন করে সিদ্ধান্ত’ বলতে সাকিবের শাস্তি কমার জোর সম্ভাবনা রয়েছে। সেটি হলে হয়তো ২৬ অক্টোবর চট্টগ্রামে অনুষ্ঠেয় জিম্বাবুয়ের বিপক্ষে প্রথম টেস্টেই ফিরতে পারেন দেশসেরা অলরাউন্ডার। বিসিবি সূত্রগুলো জানিয়েছে, সেটা ঘটার সম্ভাবনাই এখন বেশি।      শৃঙ্খলা ভঙ্গের বেশ কয়েকটি ঘটনা তুলে ধরে গত ৭ জুলাই সাকিবকে ছয় মাসের জন্য সব ধরনের ক্রিকেট থেকে বহিষ্কার করে বিসিবি। সঙ্গে এটাও জানিয়ে দেওয়া হয়, ২০১৫ সালের ৩১ ডিসেম্বর পর্যন্ত তাঁকে বিদেশে কোনো লিগ খেলার জন্য অনাপত্তিপত্র দেওয়া হবে না। তবে শাস্তি চলাকালে সাকিব যেন অনুশীলন চালিয়ে যেতে পারেন, সে উদ্যোগ  নেয় বিসিবি।
সব ধরনের ক্রিকেট থেকে এ বহিষ্কারাদেশের শাস্তি পুনর্বিবেচনা করতে সাকিব আবেদন করেন ২০ জুলাই। বিসিবির ভারপ্রাপ্ত প্রধান নির্বাহী বরাবর লেখা চিঠিতে সাকিব মূলত খেলার ওপর নিষেধাজ্ঞা পুনর্বিবেচনারই অনুরোধ জানান। অবশ্য ২০১৫ সালের ডিসেম্বর পর্যন্ত বিদেশি লিগে খেলার জন্য অনাপত্তিপত্র না দেওয়ার যে সিদ্ধান্ত নিয়েছে বোর্ড, সেটি তুলে নেওয়ার ব্যাপারে কিছু বলেননি।
চিঠিতে ভবিষ্যতে আরও সতর্ক হয়ে চলার প্রতিশ্রুতি দেন। কাউকে দুঃখ দিয়ে থাকলে আন্তরিকভাবে দুঃখও প্রকাশ করেন।
চলমান ওয়েস্ট ইন্ডিজ সফরে সাকিবের শূন্যতা বেশি করে চোখে পড়ছে। তা ছাড়া সাকিবকে সত্যিই অনুতপ্ত মনে হয়েছে, নিজের ভুল তিনি বুঝতে পেরেছেন বলে মনে করছে বিসিবির একটি অংশ। সাকিবের অনুধাবন, ভুল স্বীকার; একই সঙ্গে দেশের ক্রিকেটে তাঁর প্রয়োজনীয়তা—সব মিলিয়ে বিসিবি বিশ্বের অন্যতম সেরা অলরাউন্ডারের শাস্তি কমানোর ব্যাপারটি সদয়ভাবেই বিবেচনা করবে বলে জানা গেছে। 
বিসিবির ভারপ্রাপ্ত প্রধান নির্বাহী নিজাম উদ্দিন চৌধুরী প্রথম আলোকে বলেন, ‘সাকিব দেশের গুরুত্বপূর্ণ খেলোয়াড়। তিনি কয়েক দিন আগে শাস্তি পুনর্বিবেচনার আবেদন করেছেন। গত বোর্ড সভায় নেওয়া সিদ্ধান্তের পরিপ্রেক্ষিতে আগামীকালের সভায় বিষয়টি উত্থাপন করা হবে।’ আন্তর্জাতিক ক্রিকেটে নিষেধাজ্ঞা কমার পাশাপাশি সাকিবের প্রিমিয়ার লিগে খেলা হবে কি না, জানতে চাইলে তিনি বললেন, ‘সাকিব ক্রিকেটে ফিরতে চেয়েছেন। সেই আবেদনটাই বিবেচনা করা হবে।’
কালকের সভায় ওয়েস্ট ইন্ডিজ সফরে বাংলাদেশের পারফরম্যান্স নিয়ে কোনো আলোচনা হচ্ছে না। তবে আলোচ্যসূচিতে বিপিএল প্রসঙ্গ থাকবে।
