
খেলতে খেলতে কোচ। এমন উদাহরণ আছে ভূরিভূরি। বাংলাদেশের কয়েকজন নারী ফুটবলারও খেলা চালিয়ে যাওয়ার সঙ্গে সঙ্গে কোচিংয়ের পাঠ নিচ্ছেন। তাঁদের কোচিং-শিক্ষার সুযোগ করে দিয়েছে ১ অক্টোবর শুরু ১৩ দিনের মহিলা ‘সি’ লাইসেন্স কোচেস কোর্স।এই কোর্সে আছেন ১৪ জন খেলোয়াড়, বর্তমান মহিলা জাতীয় দলেরই আটজন। দুজন সংগঠকসহ ১৬ জনকে নিয়ে এই প্রথম বাংলাদেশে হচ্ছে মেয়েদের ফুটবল কোচিং কোর্স। সাবিনা, মিরনা, তৃষ্ণা চাকমা, অম্রা চিং মারমারা এখন জাতীয় দলে খেলছেন, কিন্তু দুই দিন পর খেলার পাশাপাশি ওঁদের কোচ হিসেবে দেখলেও অবাক হবেন না যেন। ওঁদের শুধু পরীক্ষায় উত্তীর্ণ হওয়াটাই বাকি।বাফুফে ভবন এবং এর গা ঘেঁষেই টার্ফে সকাল-বিকেল চলছে ক্লাস। ফুটবলের প্রারম্ভিক কৌশলগুলো তো আছেই, মনস্তত্ত্ব থেকে শুরু থেকে ফুটবলের সবকিছুই এই সিলেবাসে আছে। তিনটি ব্যবহারিক ও দুটি তাত্ত্বিক পরীক্ষা নেওয়া হবে শিক্ষার্থীদের। শেখানোর দায়িত্বে থাকা বাংলাদেশে এএফসির ‘এ’ লাইসেন্সধারী ইনস্ট্রাক্টর সাইফুল বারী পরশু বিকেলে তাত্ত্বিক ক্লাস শেষে বলছিলেন, ‘পুরুষ ফুটবলের তুলনায় মেয়েদের ফুটবলে অন্য দেশের সঙ্গে আমাদের ব্যবধানটা তুলনামূলক কম। ফুটবল উন্নয়নের চারটি মাধ্যমের মধ্যে অন্যতম কোচেস এডুকেশন। এই কোর্সে পাসিং, হেডিংসহ সবকিছু খুব নিখুঁতভাবে শেখানো হচ্ছে মেয়েদের। জাতীয় দলের খেলোয়াড়দের জন্য এই কোর্সটা খুবই গুরুত্বপূর্ণ। কারণ, খেলা ছেড়ে তাঁরা কোচিংয়ে এলে অনেক কিছু শেখাতে পারবে নবীনদের।’প্রশিক্ষণার্থীদের চোখে স্বপ্ন, শিক্ষার্থী থেকে নিজেরাই হবেন প্রশিক্ষক। জাতীয় দলের মিডফিল্ডার মিরনার কথায় ধরা পড়ল উচ্ছ্বাস, ‘খেলোয়াড় হিসেবে আমরা অনেক কিছুই জানি না। মাঠে ভুল করি। কিন্তু এখানে সেসব ভুল শুধরে দেওয়ায় অনেক কিছু শিখতে পারছি। খেলোয়াড় হিসেবেও এটা আমাদের অনেক সাহায্য করবে।’ জাতীয় দলের স্ট্রাইকার সাবিনা খাতুনের কথায়ও একই সুর, ‘এই কোর্সটা আমাদের অনেক কাজে লাগবে। এখান থেকে অনেক কিছু শিখে আমি তা কাজে লাগাব।’এই খেলোয়াড়দের জানার পরিধি এত দিন ছিল বেশ সীমিত। এই কোর্স অবশ্যই জানার পরিধিটা বাড়াবে। কোর্সের আরেক শিক্ষার্থী দীর্ঘদিন ধরে ক্রীড়াঙ্গনের সঙ্গে যুক্ত সংগঠক নাসরিন আক্তারের (বেবি) কাছে এটি বাংলাদেশের মেয়েদের ফুটবলে নতুন মাইলফলক, ‘এখন অনেক মেয়ে ফুটবলে আসছে। তাই অনেক কোচ দরকার আমাদের। এই কোর্স সেই সুযোগ করে দিচ্ছে।’এখন পর্যন্ত মেয়েদের ফুটবলে বাংলাদেশে একমাত্র ‘সি’ লাইসেন্সধারী কোচ রেহানা আক্তার। তাঁর সঙ্গে এখন যোগ দেবেন অনেকেই। বাংলাদেশে মেয়েদের ফুটবল এই কোচিং কোর্স দিয়ে এক পা ফেলল সামনে।
