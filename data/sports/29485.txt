
লিওনেল মেসির ক্যারিয়ারে প্রাপ্তির অভাব নেই। ইতিহাসের একমাত্র খেলোয়াড় হিসেবে জিতেছেন পাঁচটি ফিফা ব্যালন ডি’অর। দেশ ও ক্লাবের জার্সিতে সর্বোচ্চ গোলদাতাও। কিন্তু এমন খেলোয়াড়ও নিজেকে দুর্ভাগা ভাবতে পারেন, যদি গোলের জন্য নেওয়া শট প্রতিপক্ষের জাল খুঁজে না পায়!
মেসিভক্তরা ভাবতে পারেন, মেসি তো গোল পাচ্ছেন, লা লিগার এ পথ পর্যন্ত সর্বোচ্চ গোলদাতাও; তাহলে প্রতিপক্ষের জাল খুঁজে পাচ্ছেন না কীভাবে? হ্যাঁ, এটা ঠিক যে ৮ ম্যাচে ১১ গোল নিয়ে বার্সেলোনা ফরোয়ার্ডই সর্বোচ্চ গোলদাতা। তবে এটা হতে পারত ৮ ম্যাচে ১৭ গোল—যদি লিগের এ পথ পর্যন্ত মেসির আরও ছয়টি গোলের মাঝে বাধা হয়ে না দাঁড়াত প্রতিপক্ষের গোলপোস্ট কিংবা ক্রসবার।
অবিশ্বাস্য হলেও সত্যি, ২০১৭-১৮ লা লিগা মৌসুম শুরুর পর থেকে এ পর্যন্ত মেসির ছয়টি শট লেগেছে প্রতিপক্ষের গোলপোস্ট কিংবা ক্রসবারে! এর সর্বশেষ নজির দেখা গেল অ্যাটলেটিকো মাদ্রিদের বিপক্ষে। বার্সা ফরোয়ার্ডের ২৫ গজ দূর থেকে নেওয়া শট অ্যাটলেটিকোর গোলপোস্টে লেগে লক্ষ্যভ্রষ্ট হয়। এবার ইউরোপের শীর্ষ পাঁচ লিগ বিচারে আর কোনো খেলোয়াড়ই মেসির মতো এতবার গোলপোস্ট কাঁপায়নি কিংবা বলা যায়, এমন দুর্ভাগ্যের মুখ দেখেনি। আট ম্যাচে তিনি গোলপোস্ট কাঁপিয়েছেন ছয়বার!
তবে গোল আর মেসির মাঝে প্রতিপক্ষের তে-কাঠির বাধা হয়ে দাঁড়ানো নতুন কিছু নয়। এবার যেমন লিগে বার্সার দ্বিতীয় ম্যাচে মেসির তিনটি শট লক্ষ্যভ্রষ্ট হয় বেটিসের গোলপোস্টে লেগে! বার্সা তারকার ১৩ বছরের পেশাদারি ক্যারিয়ারে এমন ঘটনা সেবারই প্রথম। এ ছাড়াও ২০১৪-১৫ মৌসুমে লিগে বার্সার ১৫তম ম্যাচ পর্যন্ত মেসির আটটি শট গোলপোস্টে লেগে লক্ষ্যভ্রষ্ট হয়েছিল। সেই সময়ের পরিসংখ্যান অনুযায়ী, ১৯৯৪ সালের পর থেকে তখন পর্যন্ত আর কোনো খেলোয়াড়ই মেসির মতো এতবার (৪৯ বার) গোলপোস্ট কাঁপায়নি!
পরের তিন মৌসুমে আরও বেশ কয়েকবার গোলপোস্ট কাঁপিয়েছেন মেসি। চূড়ান্ত পরিসংখ্যানটি পাওয়া না গেলেও সব মিলিয়ে মেসি তাঁর ক্যারিয়ারে ৬০ বারের বেশি গোলপোস্টের কারণে গোলবঞ্চিত তো হয়েছেনই! জনপ্রিয় ফুটবল সাময়িকী ফোরফোরটু তাদের অনলাইন সংস্করণে তাই শিরোনাম করেছে: মেসিই কি ইউরোপের সবচেয়ে অভাগা খেলোয়াড়? সূত্র: ফোরফোরটু, সকার লাডুমা।
