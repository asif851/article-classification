
ছয়টি মানে কোনো টেস্ট ম্যাচের উইকেটকে বিবেচনা করে আইসিসি। খুব ভালো, ভালো, সাধারণ মানের চেয়ে ভালো, সাধারণ মানের চেয়ে খারাপ, বাজে, অনুপযোগী। সবচেয়ে খারাপের দিক দিয়ে শেষ থেকে দুইয়ে অবস্থান করছে পুনের উইকেট। আইসিসির ম্যাচ রেফারি ক্রিস ব্রড সিরিজের প্রথম টেস্টের উইকেটকে বলেছেন ‘বাজে’। এ ব্যাপারে ভারতীয় ক্রিকেট বোর্ডকে (বিসিসিআই) নোটিশ দিয়েছে আইসিসি। ১৪ দিনের মধ্যে এর জবাব দিতে হবে বিসিসিআইকে।
যে ধরনের উইকেটে খেলা হয়েছে, এ নিয়ে উদ্বেগ প্রকাশ করেছেন ব্রড। বিসিসিআই এর ভালো ব্যাখ্যা দিতে ব্যর্থ হলে তাদের সতর্ক করে দেওয়া হতে পারে আইসিসির পক্ষ থেকে। পাশাপাশি ১৫ হাজার ডলার জরিমানাও হতে পারে। আইসিসির পক্ষ থেকে দেওয়া হতে পারে নির্দেশনা।ভারতীয় বোর্ডের দেওয়া জবাব পর্যবেক্ষণ করে দেখবেন আইসিসির ক্রিকেট জেনারেল ম্যানেজার জিওফ অ্যালার্ডিস ও এলিট প্যানেলের ম্যাচ রেফারি রঞ্জন মাদুগালে।পুনে টেস্টের উইকেট নিয়ে বেশ সমালোচনা হয়েছে। স্পিনের বিষ ঢেলে দেওয়া হয়েছিল এই উইকেটে। প্রথম বল থেকেই বল ঘুরছিল। ভারত অবশ্য শেষ পর্যন্ত নিজেদের পেতে রাখা ফাঁদেই ধরাশায়ী হয়। টেস্ট হারে ৩৩৩ রানের বিশাল ব্যবধানে।এর মধ্যে ক্রিকেট অস্ট্রেলিয়া ওয়েবসাইটের সাংবাদিক অ্যান্ড্রু রামসে টুইট করছেন পঞ্চম দিনে খেলা গড়ালে উইকেটের চেহারা কেমন দাঁড়াত সেটির ছবি।
 
 
 
