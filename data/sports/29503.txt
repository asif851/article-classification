
দুর্দান্ত শুরু বলতে যা বোঝায়, সেটাই করেছিল সিলেট সিক্সার্স। প্রথম তিন ম্যাচেই জয়। সে তুলনায় খুলনা টাইটানসের শুরু অতটা ভালো হয়নি। ঢাকা ডায়নামাইটসের কাছে হার দিয়ে আসর শুরু। এরপর চার ম্যাচে দুই জয়, এর মধ্যে একটি ম্যাচ আবার বৃষ্টির কারণে পরিত্যক্ত। কিন্তু এরপর টানা পাঁচ ম্যাচ জিতে খুলনা প্রমাণ করেছে, ধারাবাহিকতাই সাফল্যের চাবিকাঠি। সবার আগে বিপিএলের প্লে অফ পর্বের টিকিট নিশ্চিত করেছে মাহমুদউল্লাহ রিয়াদের দল। ওদিকে সিলেটের অবস্থা তথৈবচ। টানা তিন জয় তুলে নিলেও পরের সাত ম্যাচের ছয়টিতেই (এক ম্যাচ পরিত্যক্ত) হেরে নাসির হোসেনদের এখন ছিটকে পড়ার শঙ্কায়! ১০ ম্যাচে ৭ পয়েন্ট নিয়ে টেবিলের ছয়ে সিলেট। আর মাত্র দুটি ম্যাচ খেলবে দলটি। এ দুটি ম্যাচ জিতলেও সিলেটের সংগ্রহ দাঁড়াবে ১১ পয়েন্ট।
তখনো প্লে অফে জায়গা পেতে সিলেটকে প্রার্থনা করতে হবে টেবিলের শীর্ষ চার দলের বাজে পারফরম্যান্সের। টেবিলে শীর্ষস্থানীয় কুমিল্লা ভিক্টোরিয়ানসের সংগ্রহ ৯ ম্যাচে ১৪ পয়েন্ট। খুলনার সংগ্রহ ১০ ম্যাচে ১৩ পয়েন্ট। ১০ ম্যাচে ১১ পয়েন্ট নিয়ে তিনে ঢাকা। ৯ ম্যাচে ১০ পয়েন্ট নিয়ে চতুর্থ রংপুর রাইডার্স। টেবিলের শেষ তিন দলের পয়েন্ট দেখলেই বোঝা যায়, ইতিমধ্যেই প্লে অফ নিশ্চিত করে ফেলেছে কুমিল্লা ও খুলনা। ১০ ম্যাচে ৮ পয়েন্ট নিয়ে এখনো আশা জাগিয়ে রেখেছে রাজশাহী কিংস। তাদের সমান ম্যাচে ৫ পয়েন্ট নিয়ে টেবিলের তলানিতে চিটাগং ভাইকিংস।
ধরে নেওয়া যাক, খুলনা বাকি তিন ম্যাচ জিততে পারল না। তখন এ দুটি দল তাদের বাকি তিন ম্যাচ জিতলেও খুলনার সমান পয়েন্ট হচ্ছে না। এমনকি পাঁচে থাকা সিলেটও তাদের বাকি দুই ম্যাচ জিতলে খুলনাকে ধরতে পারবে না। যেহেতু এবারের বিপিএলে খেলছে মোট সাতটি দল, তাই এখান থেকে প্লে অফে উঠবে শীর্ষস্থানীয় চার দল। সে ক্ষেত্রে টেবিলের শেষ তিনটি দলকে বিদায় নিতে হবে। মানে, খুলনা তাদের বাকি ম্যাচগুলো জিততে না পারলেও টেবিলের শীর্ষ চারে থাকবে। প্লে অফের দৌড়ে টিকে থাকতে তাই রাজশাহী, সিলেটের নিজ নিজ শেষ ম্যাচগুলো জয়ের বিকল্প নেই। এর মধ্যে চিটাগংয়ের সঙ্গে এক ম্যাচ খেলবে রাজশাহী। বাকি ম্যাচে তাদের প্রতিপক্ষ ঢাকা ডাইনামাইটস। এ ছাড়া রংপুর রাইডার্সের সঙ্গে ম্যাচ খেলবে ঢাকা। সবচেয়ে কঠিন পরীক্ষা দেবে রংপুর। শীর্ষ তিন দলের সঙ্গে খেলা তাদের। ফলে রংপুর যদি বাকি তিন ম্যাচ হেরে বসে এবং রাজশাহীও নিজেদের ম্যাচগুলো হেরে বসে, সে ক্ষেত্রে দৌড়ের শেষে থাকা সিলেটই কিন্তু প্লে অফে জায়গা করে নেবে!
দেখে নিন বিপিএলের পয়েন্ট টেবিল:




দল


ম্যাচ


জয়


হার


পয়েন্ট




কুমিল্লা


৯


৭


২


১৪




খুলনা


১০


৬


৩


১৩




ঢাকা


১০


৫


৪


১১




রংপুর


৯


৫


৪


১০




রাজশাহী


১০


৪


৬


৮




সিলেট


১০


৩


৬


৭



চিটাগং

১০


২


৭


৫




