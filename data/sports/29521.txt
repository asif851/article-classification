

রাত থেকেই ঝিরিঝিরি বৃষ্টি ঝরছিল নেপিয়ারে। সঙ্গে কনকনে হাওয়া। আবহাওয়ার পূর্বাভাস যদিও জানিয়েছে, দুপুরের পর আর বৃষ্টি থাকবে না, তবু সকালবেলার ওই আবহাওয়া দেখে সেটা বিশ্বাস করা কঠিন ছিল।
তবে এই মুহূর্তে নেপিয়ারের আকাশ পুরোপুরি মুক্ত। বাংলাদেশ-নিউজিল্যান্ড প্রথম টি-টোয়েন্টি ম্যাচটিও শুরু হচ্ছে ঠিক সময়ে। ম্যাকলিন পার্কে এর মধ্যে টসও হয়ে গেছে। টসে জিতে বাংলাদেশ অধিনায়ক মাশরাফি বিন মুর্তজা আগে ব্যাটিং করার সিদ্ধান্ত নিয়েছেন। মাঠে কড়া রোদ।
প্রথম টি-টোয়েন্টির দল কালই নানাভাবে জানা হয়ে গেছে। শেষ পর্যন্ত খেলছে সে দলটাই। তাসকিন আহমেদকে বিশ্রাম দিয়ে রুবেল হোসেনকে দলে নেওয়া হয়েছে। আছেন সৌম্য সরকারও। ১৫ জনের দল থেকে তাসকিন ছাড়াও বাইরে আছেন শুভাশিষ রায়, তাইজুল ইসলাম ও শুভাগত হোম চৌধুরী।
