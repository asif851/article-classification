
জয়পুরের সোয়াই মান সিং স্টেডিয়ামে গত সাত বছরে (মাঝে দুই বছর আইপিএল খেলেনি রাজস্থান) কোনো ম্যাচ জেতেনি কলকাতা নাইট রাইডার্স। বিরতিটা আর লম্বা করতে দেয়নি দিনেশ কার্তিকের দল। আগের ম্যাচে নিজেদের মাঠে দিল্লিকে হারানো কলকাতা আজ রাজস্থানের মাঠে রাজস্থান রয়েলসকে ৭ উইকেটে হারিয়ে জয়ের ধারাটা অব্যাহত রেখেছে।
টি-টোয়েন্টিতে যেখানে ২০০ রানই নিরাপদ নয়, ১৬১ রানের লক্ষ্য আর কঠিন কী! তবে প্রথম ওভারেই কলকাতা ওপেনার ক্রিস লিনকে শূন্য রানে ফিরিয়ে কৃষ্ণাপ্পা গৌতম স্বাগতিক দর্শকদের শুভ ইঙ্গিতই দিয়েছিলেন। কিন্তু ইঙ্গিতটা যে সঠিক নয়, সেটি প্রমাণ করতে উইকেটে দাঁড়িয়ে গেলেন রবিন উথাপ্পা আর সুনীল নারাইন। দুজনের দ্বিতীয় উইকেট জুটি ৬৯ রান যোগ করে ম্যাচটা নিজেদের দিকে নিয়ে এলেন। ৩৫ রানে নারাইন শিশুতোষ রানআউট, আর সীমানার কাছে বেন স্টোকসের দুর্দান্ত ক্যাচ হয়ে ৪৮ রানে উথাপ্পা ফিরলে চিন্তার যে সামান্য স্রোত বইয়েছে কলকাতা দলে, সেটিও দূর করে দিয়েছেন দিনেশ কার্তিক আর নীতিশ রানা। দুজনের অবিচ্ছিন্ন চতুর্থ উইকেট জুটিতে ৩৮ বলে ৬১ রান যোগ করে কলকাতাকে এনে দিয়েছেন বড় জয়।
ইডেনে নিজেদের আগের ম্যাচে দিল্লির বিপক্ষে পাওয়া আত্মবিশ্বাসটা জয়পুরেও কাজে দিয়েছে কলকাতাকে। রাজস্থানের দুই ওপেনার অজিঙ্কা রাহানে-ডি’আর্চি শর্ট ৪১ বলে ৫৪ রানের ভালো শুরু এনে দেওয়ার পরও লাগাম টেনে নিয়েছে নিজেদের হাতে। রাজস্থানের আর কোনো জুটিই বড় হতে দেননি কলকাতার বোলাররা। সুনীল নারাইন, শিবাম মাবি আর টম কারান একটু খরুচে হলেও ইকোনমি ছয়ের নিচে রেখে সেটি পুষিয়ে দিয়েছেন পীযূষ চাওলা, কুলদীপ যাদব আর নীতিশ রানা। ৪১টি ডট বল দিয়েছেন কলকাতার বোলাররা। রাজস্থানকে আটকে ফেলেছেন ১৬০ রানে।এই পুঁজি নিয়ে জিততে হলে দুর্দান্ত বোলিং করতে হতো রাজস্থানকে। সেটি যখন হয়নি, কলকাতার জয়ও আটকানো যায়নি।
