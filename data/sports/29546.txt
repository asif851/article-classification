
লক্ষ্য ৪৯২ রানের। এত রান করে কে কবে ম্যাচ জিতেছে! জিততে হলে গড়তে হবে বিশ্ব রেকর্ড। ওভালে বৃষ্টি বিঘ্ন না ঘটালে সব মিলিয়ে ১৩৯ ওভার খেলতে হবে। চতুর্থ ইনিংসে এর চেয়ে বেশি ওভার খেলারও রেকর্ড আছে দক্ষিণ আফ্রিকার। এবার কি পারবে তারা? চতুর্থ ইনিংস শুরু করে চতুর্থ দিনের খেলা শেষে ১১৭ রানে ৪ উইকেট হারিয়ে ফেলেছে দক্ষিণ আফ্রিকা। জয়ের জন্য দরকার আরও ৩৭৫ রান। ড্র করতে হলে বাকি ৬ উইকেট নিয়ে ব্যাটিং করতে হবে পুরোটা দিন।
খুবই কঠিন কাজ হলেও ইতিহাস প্রেরণা হতে পারে দলটির। এই ওভালেই চতুর্থ ইনিংসে ১৪১ ওভার খেলে ম্যাচ বাঁচিয়েছে তারা। সেটি অবশ্য ১৯৪৭ সালের কথা! তবে ২০০৯ সাল থেকেই এ পর্যন্ত পাঁচবার তারা চতুর্থ ইনিংসে ১৩০ ওভারেরও বেশি ব্যাট করেছে। সর্বশেষ ২০১২ সালে। অ্যাডিলেডে অস্ট্রেলিয়ার বিপক্ষে সেবার তারা ১৪৮ ওভার খেলে ম্যাচ বাঁচিয়ে দিয়েছিল। তবে ওভালে চলতি টেস্টে দক্ষিণ আফ্রিকা প্রথম ইনিংসে ব্যাট করতে পেরেছে মাত্র ৫৮.৪ ওভার। অ্যান্ডারসন-ব্রডদের বল যেভাবে সুইং করছে, তাতে কঠিন এক পরীক্ষারই মুখোমুখি তারা। দলীয় ৫২ রানে ৪ উইকেট হারানোর পর উইকেটে ডিন এলগার ও বাভুমা।
এর আগে ইংল্যান্ড দক্ষিণ আফ্রিকাকে বড় লক্ষ্য দিতে পেরেছে সেটি টম ওয়েস্টলি, জো রুট ও জনি বেয়ারস্টোর তিনটি ফিফটির কল্যাণে। এই নিয়ে টানা নবম টেস্টে ফিফটি করেছেন ইংলিশ অধিনায়ক। টানা ফিফটি তাঁর চেয়ে বেশি করেছেন সাতজন ব্যাটসম্যান। ভারতের শচীন টেন্ডুলকার ও ইংল্যান্ডের জন এডরিচ ১০টি করে। টানা ১১টি করে ফিফটি বাংলাদেশের মুমিনুল হক, ভারতের বীরেন্দর শেবাগ ও গৌতম গম্ভীর এবং ওয়েস্ট ইন্ডিজের ভিভ রিচার্ডস। টানা ১২টি ফিফটি নিয়ে এ তালিকায় সবার ওপরে আছেন দক্ষিণ আফ্রিকার এবি ডি ভিলিয়ার্স। স্টার স্পোর্টস। 
