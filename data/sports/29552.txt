
দুই বছর পর বাংলাদেশ টেস্ট দলে ফিরেছেন নাসির হোসেন। ডিসেম্বরে জাতীয় লিগে ভালো খেলেছেন। গত ঢাকা প্রিমিয়ার লিগটাও দুর্দান্ত গেছে নাসিরের। গত সপ্তাহে চট্টগ্রামে প্রস্তুতি ম্যাচে পেয়েছেন ফিফটি। ব্যাটিংয়ে নাসির যেন ফিরে পেয়েছেন পুরোনো আত্মবিশ্বাস। ঘরোয়া ক্রিকেটে টানা পারফরম্যান্সের পুরস্কার হিসেবেই ২৫ বছর বয়সী এই অলরাউন্ডারকে রাখা হয়েছে অস্ট্রেলিয়ার বিপক্ষে প্রথম টেস্ট স্কোয়াডে।নাসিরের ফেরার ব্যাপারটি ব্যাখ্যা করেছেন প্রধান নির্বাচক মিনহাজুল আবেদীন, ‘অস্ট্রেলিয়ার বেশ কয়েকজন বাঁহাতি ব্যাটসম্যান আছে। সে অফস্পিন বোলিং করে, আবার নিচের দিকে ব্যাটিং করতে পারে—এটা ভেবেই নাসিরকে নেওয়া। সর্বশেষ ইংল্যান্ড সিরিজে আমরা একই চিন্তা করে শুভাগতকে নিয়েছিলাম। এবার সেখানে নাসিরকে নেওয়া হয়েছে।’গত মার্চে শ্রীলঙ্কায় শততম টেস্টে দুর্দান্ত খেলেছেন অভিষিক্ত মোসাদ্দেক হোসেন। একাদশে জায়গা পেতে নাসিরকে জোর প্রতিদ্বন্দ্বিতাই করতে হবে মোসাদ্দেকের সঙ্গে। বাংলাদেশ দলের কোচ চন্ডিকা হাথুরুসিংহের কথায় মনে হলো, তাঁর চোখে এগিয়ে মোসাদ্দেকই, ‘অস্ট্রেলিয়ার বিপক্ষে সে (নাসির) গুরুত্বপূর্ণ খেলোয়াড় হতে পারে। তবে জানি না মোসাদ্দেকের কী অবস্থা, ও এখনো সুস্থ হয়ে ওঠেনি। চোখের সংক্রমণ এখনো সারেনি। আমাদের একটা বিকল্প (মোসাদ্দেকের) দরকার ছিল।’
 
