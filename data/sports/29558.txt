
চমকে ওঠার মতো খবর! ইংলিশ প্রিমিয়ার লিগের কয়েকটি শীর্ষ ক্লাবের খেলোয়াড়েরা নাকি পারফরম্যান্স-বর্ধক নিষিদ্ধ ওষুধ গ্রহণ করেছেন। ব্রিটিশ দৈনিক সানডে টাইমস মার্ক বোনার নামের এক চিকিৎসকের পরিচিতি তুলে ধরে জানিয়েছে, এই চিকিৎসকই ওই ফুটবলারদের নিষিদ্ধ ওষুধের ব্যবস্থাপত্র দিতেন। পত্রিকাটি জানিয়েছে, ফুটবলার ছাড়াও অন্যান্য খেলার ক্রীড়াবিদেরাও বোনারের কাছে যেতেন।সানডে টাইমসকে বোনার জানান, গত ছয় বছর ধরে তিনি বিভিন্ন খেলার প্রায় ১৫০ ক্রীড়াবিদকে এরিথ্রোপোয়েটিন (ইপিও), স্টেরয়েড, শক্তি-বর্ধনমূলক হরমোন চিকিৎসা করেছেন। তাঁর কাছে আসা ক্রীড়াবিদদের মধ্যে ইংলিশ প্রিমিয়ার লিগের ফুটবলারের সংখ্যা অনেক। ক্রিকেটার, ট্যুর ডি ফ্রান্সের সাইক্লিস্ট, ব্রিটিশ বক্সিং, টেনিস ও মার্শাল আর্টের খেলোয়াড়েরাও তাঁর কাছে যান। ইংলিশ ফুটবলারদের মধ্যে আর্সেনাল, চেলসি ও লেস্টার সিটির খেলোয়াড়েরা আছেন।এদিকে যুক্তরাজ্যের ডোপিং বিরোধী সংস্থা ইউকেএডি স্বীকার করেছে, তাঁরা বোনারের ব্যাপারে জানলেও তাঁর বিরুদ্ধে ব্যবস্থা নিতে পারেনি কিছু সীমাবদ্ধতার কারণে। ইউকেএডির মূল দায়িত্ব হচ্ছে ব্রিটিশ ক্রীড়াবিদদের ডোপের হাত থেকে রক্ষা করা।এএফপি।
