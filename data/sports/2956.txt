
তিনি দৌড়বিদ, বিশ্বের দ্রুততম মানব। আবার সেই তিনিই দারুণ ফুটবল আর ক্রিকেট-অন্তঃপ্রাণও। ইংলিশ ক্লাব ম্যানচেস্টার ইউনাইটেডের প্রতি তাঁর ভালোবাসা যেমন সবার জানা, তেমনি জানা ওয়েস্ট ইন্ডিয়ান ক্রিকেটার ক্রিস গেইলের সঙ্গে বন্ধুত্বের কথাও। উঠে এসেছেন ওয়েস্ট ইন্ডিজের ক্রিকেট-ঐতিহ্যের অন্যতম ধারক জ্যামাইকা থেকে। তিনি বিশ্বের দ্রুততম মানব উসাইন বোল্ট। ক্রিকেট বিশ্বকাপ চলছে, এ সময় তো আর চুপচাপ বসে থাকতে পারেন না বজ্রবিদ্যুৎ। দ্য ক্রিকেট মান্থলি সাময়িকীর সঙ্গে সাক্ষাৎকারে উঠে এসেছে তাঁর ক্রিকেটপ্রেম, প্রিয় ক্রিকেটার আর ওয়েস্ট ইন্ডিজ দল নিয়ে ভাবনার কথা—
 ক্রিকেটের মধ্যে কী এমন আছে যা আপনাকে এত আকর্ষণ করে?উসাইন বোল্ট: ছোটবেলা থেকেই দেখতাম বাবা সারা দিন টেলিভিশনে ক্রিকেট খেলা দেখছেন৷ ব্যস, তখন থেকেই ক্রিকেটের প্রেমে পড়ে গেলাম৷ আপনার বেড়ে ওঠার সময় এমন কোনো ক্রিকেটার ছিল, যাঁর মতো হতে চেয়েছিলেন?বোল্ট: ওয়াকার ইউনিস ছিল আমার প্রিয় ক্রিকেটার৷ জানেন তো, আমিও তো ফাস্ট বোলার ছিলাম৷ ওর গতি আর বোলিং স্টাইলটা দারুণ লাগত৷ আর আমি শুধু ফাস্ট বোলার ছিলাম তা-ই নয়, নিজেকে যথেষ্ট ভালো বোলার বলে মনে করতাম (হাসি)। আমার হাত থেকে ইনসুইঙ্গার বেরোনো মানেই উইকেট৷ আর ব্যাটসম্যান...কারও মতো হতে চেয়েছিলেন? বোল্ট: প্রাইমারি স্কুলেই আমাদের ক্রিকেটের প্রাথমিক ব্যাপারগুলোর সঙ্গে হাতেখড়ি হয়ে যেত৷ কী করে ব্যাট করতে হয়, সেটা আমাদের পিটি-র শিক্ষকই প্রথম শিখিয়েছিলেন আমাকে৷ আমার তো ব্রায়ান লারাকে দারুণ পছন্দ। ওর ব্যাটিং দেখতে খুব ভালো লাগত৷ ওর স্টাইল, ক্লাস সবই অমূল্য৷ আপনার পছন্দের শট কোনটা?• আর কোন শটটা শিখতে চান?বোল্ট: কাভার ড্রাইভ৷ রিভার্স সুইপটা আরও রপ্ত করতে হবে৷ সেরা ক্রিকেটীয় মুহূর্ত কোনটা?বোল্ট: একটা নয়, দুটো৷ ব্রায়ান লারাকে ৪০০ রান করতে দেখা৷ আর কোর্টনি ওয়ালশ যখন টেস্টে সর্বোচ্চ উইকেটের মালিক হলেন।  কোন মাঠে বসে ক্রিকেট দেখতে সবচেয়ে ভালো লাগে?বোল্ট: আমাদের ক্যারিবিয়ান দ্বীপে ক্রিকেট মানেই উৎসব, প্রাণচাঞ্চল্য৷ বিশেষ করে কিংস্টনের স্যাবাইনা পার্কে ওয়ানডে ম্যাচ হলে তো কথাই নেই৷ আমার তো খুব ইচ্ছে, একদিন মাঠে বসে বিশ্বকাপ ক্রিকেটের ফাইনাল দেখব। ওয়েস্ট ইন্ডিজের ক্রিকেটের যা হাল এখন...আপনার কোনো পরামর্শ আছে?বোল্ট: খেলোয়াড়দের বলব, যাও না আমাদের সাবেক সব ক্রিকেটারের কাছে, কিংবদন্তিদের কাছে৷ একটু কথা বলো তাঁদের সঙ্গে৷ কী করে তাঁরা সাফল্যের শীর্ষে পৌঁছেছিলেন, সেটা শুনলেই অনেক কিছু শিখতে পারবে৷
