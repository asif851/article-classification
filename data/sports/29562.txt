
ক্রিস্টাল প্যালেসের লড়াইটা অবনমন এড়ানোর। এই দলের কাছেই কাল ৩-০ গোলে হেরে গেছে আর্সেনাল। কোচ আর্সেন ওয়েঙ্গারের ভবিষ্যৎ এমনিতেই দুলছে সুতোয়। প্যালেসের কাছে হারে সেটা যেন আরও একটু দোদুল্যমান হলো। তবে নিজের ভবিষ্যৎ নিয়ে কথা বলার মতো মানসিক অবস্থায় নেই ফরাসি কোচ। হতাশ ওয়েঙ্গার শুধু বলতে পারলেন, আর্সেনালে তাঁর ২১ বছরের ক্যারিয়ারে বাজে হারগুলোর একটি এটি। 
ম্যাচটি ছিল প্যালেসের মাঠে। আর্সেনালের খুব বেশি সমর্থক সেখানে ছিল না। যে কজন গেছেন তারাই ওয়েঙ্গারের উদ্দেশে স্লোগান দিয়েছেন, ‘তোমার যাওয়ার সময় হয়ে গেছে।’ খেলোয়াড়দেরও ছেড়ে কথা বলেনি সমর্থকেরা। গ্যালারিতে বসে তাঁরা গলা ফাটিয়েছেন ‘এই জার্সি পরার যোগ্য নও তোমরা’ গান গেয়ে।লিগে পয়েন্ট তালিকার ষোড়শ স্থানে থাকা প্যালেসের চেয়ে এগিয়েই ছিল আর্সেনাল। ম্যাচে ৭২ শতাংশ সময়ে বল নিজেদের পায়ে রেখেও ম্যাচের নিয়ন্ত্রণ রাখতে তারা পারল না। পুরো ম্যাচে যে প্রতিপক্ষের গোলে মাত্র তিনটি শটই নিতে পেরেছে তারা। প্রথমার্ধের ১৭ মিনিটে আন্ড্রোস টাইসেন্ডের গোলে এগিয়ে থাকা প্যালেসের পক্ষে দ্বিতীয়ার্ধে গোল দুটি করেন ইয়োহান কাবায়ে ও লুকা মিলিভোজেভিচ। এর মধ্যে ৬৩ ও ৬৮ মিনিটের গোল দুটি আর্সেনালকে ম্যাচ থেকে ছিটকে দেয়। মিলিভোজেভিচের গোলটি অবশ্য এসেছে পেনাল্টি থেকে। কিন্তু এ নিয়ে আপত্তি করার সুযোগই পেলেন না ওয়েঙ্গার। বরং ম্যাচ শেষে মেনে নিলেন, আর্সেনালে তাঁর ২১ বছরের ক্যারিয়ারে সবচেয়ে বাজে হারগুলোর একটি এটি। দুই দশকের বেশি সময়ে এবারই প্রথম প্রতিপক্ষের মাঠে টানা চার ম্যাচ হারলেনও। লিগে প্রথম ১৫ ম্যাচের মাত্র একটিতে হারা আর্সেনাল দ্বিতীয়ার্ধে এসে কেবলই ধুঁকছে। পরের ১৫ ম্যাচে সাতটি হার, সঙ্গে দুই ড্র পরের চ্যাম্পিয়নস লিগের জায়গাটাই নড়বড়ে করে দিয়েছে।ম্যাচ শেষে ওয়েঙ্গার জানালেন তাঁর হতাশার কথা, ‘আর্সেনালের হয়ে ১১ শর মতো ম্যাচে ডাগআউটে ছিলাম। এটি ছিল আমার সবচেয়ে বাজে হারের একটি।’  ৩০ ম্যাচে ৫৪ পয়েন্ট নিয়ে তারা এখন ছয়ে। চারে থাকা ম্যান সিটির সঙ্গে ব্যবধান সাত পয়েন্টের। সমান ম্যাচে ৫৭ পয়েন্ট নিয়ে পঞ্চম স্থানে আছে ম্যানচেস্টার ইউনাইটেড। এক ম্যাচ বেশি খেলে শীর্ষে থাকা চেলসির পয়েন্ট ৭৫। ৬৮ পয়েন্ট নিয়ে দ্বিতীয় স্থানে টটেনহাম হটস্পার। আর ৩২ ম্যাচ খেলে ৬৩ পয়েন্ট নিয়ে তৃতীয় স্থানে আছে লিভারপুল। সমর্থকদের হতাশার কারণটা বুঝতে পারছেন ওয়েঙ্গার, ‘আমি বুঝতে পারছি, আমাদের সমর্থকেরা হতাশ। আমরাও খুব হতাশ। যেভাবে আমরা ম্যাচটি হেরেছি সেটা সত্যিই উদ্বেগ আর হতাশার। আমরা কঠিন এক পরিস্থিতিতে আছি।’ সূত্র: বিবিসি।
