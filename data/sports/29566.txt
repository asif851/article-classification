
স্কটল্যান্ডের বিপক্ষে ফেবারিট হিসেবে খেলতে নেমে টস জয় এবং ফিল্ডিং বেছে নেওয়া। এরপর স্কটল্যান্ডের বিশাল রানের পাহাড় টপকাতে বাংলাদেশের ব্যাটসম্যানরা গড়তে থাকেন একের পর এক রেকর্ড।
আজকের ম্যাচের উল্লেখযোগ্য কিছু রেকর্ড তুলে ধরা হলো:
 
* বিশ্বকাপে বাংলাদেশ নিজেদের সর্বোচ্চ দলীয় সংগ্রহের রেকর্ড গড়ে আজ। বাংলাদেশের সর্বোচ্চ রান এখন ৩২২/৪। এর আগে সর্বোচ্চ ছিল ২০১১ বিশ্বকাপে ভারতের বিপক্ষে ২৮৩/৯।* তামিম ইকবাল বাংলাদেশের হয়ে বিশ্বকাপে এক ইনিংসে সর্বোচ্চ ৯৫ রানের ইনিংস খেলেন। এর আগে সর্বোচ্চ রানের ইনিংসটি ছিল মোহাম্মদ আশরাফুলের ২০০৭ বিশ্বকাপে দক্ষিণ আফ্রিকার বিপক্ষে ৮৭ রান। * দ্বিতীয় বাংলাদেশি হিসেবে ওয়ানডেতে ৪০০০ রান পূর্ণ করলেন তামিম ইকবাল। তার ওয়ানডে রান এখন ৪০৮৫। আর ওয়ানডেতে সাকিব আল হাসানের এখন ৪১৩৮ রান। * বাংলাদেশের হয়ে বিশ্বকাপে যেকোনো উইকেটে সর্বোচ্চ রানের জুটির রেকর্ড গড়েছেন তামিম ইকবাল ও মাহমুদউল্লাহ রিয়াদ। আজ দ্বিতীয় উইকেটে এই জুটি যোগ করে ১৩৯ রান। আগের রেকর্ডটি ছিল সাকিব ও মুশফিকের আফগানিস্তানের বিপক্ষে ১১৪ রান।* বিশ্বকাপে বাংলাদেশের এক ম্যাচেই আজ চারজন হাফ সেঞ্চুরি করেন। আজ তামিম, রিয়াদ, মুশফিক, সাকিব হাফ সেঞ্চুরি করেন। এর আগে ২০০৭ বিশ্বকাপে ভারতের বিপক্ষে ম্যাচে তিনজন-তামিম, সাকিব ও মুশফিক হাফ সেঞ্চুরি করেছিলেন। * বিশ্বকাপ ইতিহাসে দ্বিতীয় সর্বোচ্চ রান তাড়া করে জয়ের রেকর্ড গড়ল বাংলাদেশ। স্কটল্যান্ডের ৩১৮ রান টপকে গেল ১১ বল আগে ৬ উইকেট হাতে রেখে। সর্বোচ্চ রান তাড়ার রেকর্ড গড়েছিল আয়ারল্যান্ড ২০১১ সালে ইংল্যান্ডের ৩২৭ রান টপকে গিয়ে। * প্রথম বাংলাদেশি হিসেবে বিশ্বকাপে অর্ধ হাজার রান পূর্ণ করলেন সাকিব আল হাসান। আজ অপরাজিত ৫২ রানের ইনিংস খেলার পর এখন সাকিবের বিশ্বকাপে মোট রান ৫০৫। * সহযোগী দেশগুলোর মধ্যে এক ইনিংসে সর্বোচ্চ রানের রেকর্ড গড়েন স্কটল্যান্ডের কাইল কোয়েতজার। তিনি ১৩৪ বলে করেন ১৫৬ রান। ওয়ানডেতে স্কটল্যান্ডের হয়ে এটা সর্বোচ্চ রানের ইনিংস। * বিশ্বকাপে নিজেদের সর্বোচ্চ দলীয় সংগ্রহের রেকর্ড গড়ে স্কটল্যান্ড। আজকের ৩১৮/৮, যেকোনো টেস্ট খেলুড়ে দেশের বিপক্ষে স্কটল্যান্ডের সর্বোচ্চ আর বিশ্বকাপে সহযোগী দেশগুলোর মধ্যে দ্বিতীয় সর্বোচ্চ। * বিশ্বকাপে যেকোনো উইকেটে স্কটল্যান্ডের হয়ে সর্বোচ্চ রানের জুটি গড়েন কাইল কোয়েতজার ও প্রেস্টন মমসেন। চতুর্থ উইকেটে তাঁরা যোগ করেন ১৪১ রান।
