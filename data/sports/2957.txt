
‘আমি এখন ভিক্টোরিয়ান’!-দুপুর ২টার দিকে বিসিবি একাডেমি মাঠে অনুশীলনে এসেই স্বভাবসুলভ রসিকতায় মেতে উঠলেন মাশরাফি বিন মুর্তজা। আসন্ন বাংলাদেশ প্রিমিয়ার লিগ (বিপিএল) উপলক্ষে অনুশীলনে ব্যস্ত দেশের সেরা ক্রিকেটারদের প্রায় সবাই। রোববারেই যে মাঠে গড়াবে বিপিএলের তৃতীয় আসর। তার আগে নিজের পরিচয়টা এভাবে জানিয়ে একটু মজাও করে নিলেন মাশরাফি। প্রচেষ্টা সফল, হাসি ছড়িয়ে পড়ল সবার মুখেই।হাসিমুখেই সতীর্থদের সঙ্গে মাঠে দৌড়াতে শুরু করেছিলেন মাশরাফি। দৌড়টা পুরোপুরি শেষ করতে পারেননি। হঠাৎ ডান পায়ের গোড়ালিতে পেলেন চোট। খানিকটা উৎকণ্ঠা ছড়িয়ে পড়ল চারদিকে। কিছুক্ষণ পর নিজেই নিশ্চিত করলেন, ‘চোটটা তেমন গুরুতর নয়। চিন্তার কিছু নেই। গুরুতর কিছু যাতে না হয় সে কারণে রানিং শেষ করতে পারিনি!’গোড়ালিতে ওঠা ব্যান্ডেজটা বিকেলেই খুলে ফেলার কথা। এর পর মাশরাফি বুঝতে পারবেন, আগামীকাল থেকেই আবার পুরোদমে অনুশীলন করতে পারবেন কি না। তবে কুমিল্লার অধিনায়ক আপাতত আশাবাদী, ‘আশা তো আছেই। যদিও পরিস্থিতি বুঝতে আরেকটু অপেক্ষা করতে হবে।’মাশরাফির কাছে চোটাঘাত নতুন কিছু নয়। ক্যারিয়ারে এ পর্যন্ত সাতটা অস্ত্রোপচারের ধকল সামলেছেন। তবুও বাংলাদেশ দলের সবচেয়ে সফল অধিনায়কের চোট সংবাদ মানেই কপালে চিন্তার ভাঁজ পড়া। তবে আপাতত মাশরাফি চিন্তার কোনো কারণ দেখছেন না।
