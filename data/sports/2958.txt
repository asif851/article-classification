
দুই দলের মুখোমুখি লড়াইয়ের হিসাবটা একসময় ছিল ১৪-১। গত ১৪ ম্যাচে সেটি এখন ১২-২। লড়াইটা একতরফা ছিল, এখনো আছে। কেবল পার্থক্য, একসময় হারতে থাকা বাংলাদেশ এখন হেসেখেলে জিম্বাবুয়েকে হারায়। বাংলাদেশের ক্রিকেটের দুঃসময়ের বন্ধু জিম্বাবুয়ের এই দুঃসময় থেকে কী শেখার আছে আমাদের? শেরেবাংলা স্টেডিয়াম থেকে লিখেছেন রাজীব হাসান
 
হিথ স্ট্রিকের মুখটা দেখা গেল এক পলকের জন্য। একটু হতাশ কি দেখাল? নাকি তার চেয়েও বেশি অসহায়ত্ব! প্রথম ওভারেই দুই উইকেট হারিয়ে ফেলা জিম্বাবুয়ের অবস্থা তখন আরও খারাপ। এক শ পূরণোর ঢের আগে পঞ্চম ব্যাটসম্যান হিসেবে আউট হয়ে ক্লান্ত পায়ে ফিরছেন ম্যালকম ওয়ালার। কুয়াশার মেঘ কেটে গিয়ে উজ্জ্বল রোদে তখন হেসে উঠেছে পুরো স্টেডিয়াম। কিন্তু স্ট্রিক জানেন, যে ঘোরতর দুঃসময়ের কুয়াশা ঘিরে ধরেছে তাঁর দেশের ক্রিকেটে, আশার সোনা ধরা রোদ কবে দেখা দেবে তা কেউ জানে না।
জিম্বাবুয়ে কোচের কাছে এই ড্রেসিংরুম খুব চেনা। নিজে বাংলাদেশের বোলিং কোচ হিসেবে কাজ করেছেন। নতুন বাংলাদেশের উত্থান খুব কাছ থেকে দেখেছেন। বাংলাদেশ এখন বিশ্ব ক্রিকেটের প্রতিষ্ঠিত দল হওয়ার পথে, নব্বইয়ের দশকে যেটা ছিল জিম্বাবুয়ে। উঠে আসছে আফগানিস্তান। কিন্তু জিম্বাবুয়ে?
দুঃসময়ের চাদর ফুঁড়ে দলটাকে বের করে নিয়ে আসার স্বপ্ন দেখেন বলেই স্ট্রিক আবার ফিরেছেন জিম্বাবুয়ের ক্রিকেটে। বাংলাদেশের দায়িত্ব ছেড়ে ১৫ মাসের মতো হলো জিম্বাবুয়ের দায়িত্ব নিয়েছেন। এই দলটার প্রতি অন্য রকম টান আছে তাঁর। কট্টর কৃষ্ণাঙ্গ মুগাবে সরকার তাঁর খামারবাড়ি কেড়ে নিয়েছেন, নিজেও একনায়কতান্ত্রিক শাসনের বিরুদ্ধে প্রতিবাদ করেছেন; কিন্তু দেশের প্রতি টান এতটুকু কমেনি।
সেই আবেগ থেকেই হয়তো আবার জিম্বাবুয়েতে ফেরা। জাতীয় দলের কোচ হিসেবে দায়িত্ব নিয়েছেন এমন এক সময়ে, ১৯৮৩ থেকে প্রতিটি বিশ্বকাপ খেলা জিম্বাবুয়েকে পরের আসরে দেখা যাবে কি না, এ নিয়ে অনেকেই সন্দিহান। একসময় বিশ্ব ক্রিকেটে সমীহ জাগানো দলটির দেশের ক্রিকেট তলানিতে পৌঁছে গেছে। আফগানিস্তান টানা তিনবার জিম্বাবুয়েতে গিয়ে সিরিজ জিতে এসেছে প্রতিবার ৩-২ ব্যবধানে! ২০১৫ বিশ্বকাপে জায়গা পেতে এই আফগানিস্তান তাদের বড় বাধা। ওয়েস্ট ইন্ডিজও আছে এই লড়াইয়ে। আছে আয়ারল্যান্ড, স্কটল্যান্ডও। ২০১৯ বিশ্বকাপে জায়গা বাকিই আছে মাত্র দুটি।
দুই মাস পর সেই বাছাইপর্ব। এর আগে দলটাকে যত দ্রুত সম্ভব গুছিয়ে নিতে হবে। স্ট্রিকের অধীনেই গত জুলাইয়ে শ্রীলঙ্কাকে শ্রীলঙ্কার মাটিতে ৩-২ ব্যবধানে সিরিজ হারিয়ে এসেছে জিম্বাবুয়ে। ব্রেন্ডন টেলররা আবার জাতীয় দলে ফিরেছেন। আশা অবশ্যই আছে। স্ট্রিক জানেন, দেশের ক্রিকেট নিয়ে শেষ আলোড়নটুকুও উবে যাওয়ার আগে, বিশ্ব ক্রিকেটে আফগানিস্তান-আয়ারল্যান্ডেরও নিচে চলে যাওয়ার আগে; এটাই শেষ সুযোগ।
পরের বিশ্বকাপ খেলতে না পারলে, কে জানে, ক্রিকেট নিয়ে সবার আগ্রহটাই হয়তো মরে যাবে। যেমনটা হয়েছে তাদের প্রতিবেশী কেনিয়ার সঙ্গে। একদিন এই দিনটাও দেখতে হবে, স্ট্রিক দুঃস্বপ্নেও নিশ্চয়ই ভাবেননি। স্ট্রিক যেন এক নিঃসঙ্গ সম্রাট, বাহাদুর শাহ জাফর; বিরাট মোঘল সাম্রাজ্যের শেষ পরিণতি যিনি লিপিবদ্ধ করছেন ব্যথাতুর কাব্যে!
জিম্বাবুয়ের পতন আর বাংলাদেশের উত্থানের প্রতিটা বাঁকেই যেন স্ট্রিক সাক্ষী হয়ে থেকেছেন। গত বছর শ্রীলঙ্কার আগে সর্বশেষ জিম্বাবুয়ে টেস্ট খেলুড়ে প্রতিপক্ষের মাঠে ওয়ানডে সিরিজ জিতেছে ২০০১ সালে, স্ট্রিক নিজে যে দলের অংশ ছিলেন। তখন জিম্বাবুয়ে হেসেখেলেই হারাত বাংলাদেশকে। দুই দলের মুখোমুখি প্রথম ১০ ওয়ানডেতে বাংলাদেশ কেবলই হেরেছে।
বাংলাদেশ তখন বিশ্ব ক্রিকেটের মহা সমুদ্রে গিয়ে খাবি খাচ্ছে। টানা ৪৭ ম্যাচ জয়হীন থাকার কী ভীষণ ক্লান্তিকর রেকর্ড! সেই ধারায় বাংলাদেশ প্রথম ছেদ ঘটাতে পেরেছিল ২০০৪ সালে। বৃষ্টিতে প্রথম দুই ওয়ানডে বাতিল হয়ে যাওয়ার পর তৃতীয় ম্যাচে জিম্বাবুয়েকে চমকে দিয়ে জিতে গিয়েছিল বাংলাদেশ। সেই ম্যাচের পর অধিনায়ক স্ট্রিক নাকি হতাশ হয়ে অধিনায়কত্ব ছেড়ে দেবেন বলে ঘোষণা করেছিলেন, যদি সিরিজটা জিম্বাবুয়ে না জেতে। বাংলাদেশের কাছে হার তখন তো জিম্বাবুয়ের কাছে অপমানই ছিল!
দেশের রাজনীতির গ্রাসে পড়ে জিম্বাবুয়ে তখন মাত্রই পথ হারাতে শুরু করেছে। মুদ্রাস্ফীতির সঙ্গে পাল্লা দিয়ে সংকুচিত হয়েছে দেশটির ক্রিকেটের পরিধি। জিম্বাবুয়ে-বাংলাদেশের লড়াইটা তখনো অবশ্য জিম্বাবুয়ের দিকেই হেলে ১৪-১ ব্যবধানে। প্রথম ১৫ ওয়ানডের পর বাংলাদেশ চাকাটাই ঘুরিয়ে দিল। আর এই বদলের শুরুটা হলো ২০০৫ সালের সেই বহুল আলোচিত সিরিজে। অকালপ্রয়াত মানজারুল ইসলাম রানার আলো ছড়ানোর সেই সিরিজে প্রথম দুই ওয়ানডে হেরেও বাংলাদেশ শেষ তিন ম্যাচেই জিতেছিল। সেবার বাংলাদেশ জিম্বাবুয়েকে হারিয়েছে টেস্ট সিরিজেও। বাংলাদেশের প্রথম ওয়ানডে আর টেস্ট সিরিজ জয়ের অভিজ্ঞতা একই সঙ্গে! সেই পালাবদলের পর কেবল ঘরের মাঠে জিম্বাবুয়ে বাংলাদেশকে যা একটু চ্যালেঞ্জ জানাতে পারে। প্রথম ১৫ ওয়ানডের মাত্র একটি জেতা বাংলাদেশ পরের ৫৪ ম্যাচের ৩৯টিতেই জিতেছে। ২০০৫ থেকে দুই দলের ১২টি সিরিজে বাংলাদেশ জিতেছে ৯ বার। এর মধ্যে দুবার বাংলাদেশ জিতেছে ৫-০ ব্যবধানে, একবার ৩-০ ব্যবধানেও। দুবার ৪-১ ব্যবধানে আছে সিরিজ জেতার কীর্তি।
দুই দলের মুখোমুখি সর্বশেষ ৯ ম্যাচেই জয়ী দলের নাম বাংলাদেশ। সর্বশেষ ১৪ ম্যাচের ১২টি জিতেছে বাংলাদেশ। বাংলাদেশ-জিম্বাবুয়ে লড়াই হয়তো এখন দর্শকদেরও টানে না। সব মিলে মাঠে ৫ হাজারে বেশি দর্শক হবে না। বাংলাদেশের এই একক দাপুটে হয়তো স্টেডিয়াম চত্বরের হকারদেরই কেবল মন খারাপ। ভিড়বাট্টা নেই বলে নেই বিক্রিবাট্টাও! বাংলাদেশের ক্রিকেটের প্রথম থেকেই চিরপ্রতিদ্বন্দ্বীর ভূমিকায় থাকা জিম্বাবুয়ে বাংলাদেশের ক্রিকেটের পরম বন্ধুও। একটা সময় যখন বেশির ভাগ দল বাংলাদেশের সঙ্গে খেলতে অনাগ্রহী ছিল, জিম্বাবুয়ে তখন বাড়িয়ে দিয়েছিল সহযোগিতার হাত। জিম্বাবুয়ের ক্রিকেটের এই দুর্দশায় আমরা কেবল দুঃখ প্রকাশ করতে পারি। আশা প্রকাশ করতে পারি, জিম্বাবুয়ের ক্রিকেটে সুদিন ফিরবে।
আমরা শিক্ষাও নিতে পারি। সুদিন চিরকাল সবার থাকে না। ক্রিকেটের মধ্যে রাজনীতি আর সরকারের সরাসরি হস্তক্ষেপ একটা সম্ভাবনাময় দলকে কোথায় নিয়ে পৌঁছাতে পারে! আফগানিস্তানের উত্থানের রেখাটি কিন্তু বাংলাদেশের চেয়েও বেশি। বয়সভিত্তিক ক্রিকেটে কিন্তু সতর্কবার্তা মিলছে এরই মধ্যে।
বাংলাদেশের ক্রিকেটে এখন রকেটে চেপে বসার পালা, তাহলেই সাফল্যের সুফল জমা হবে ব্যাংকে। জিম্বাবুয়ের মামুলি লক্ষ্যটাকে বাংলাদেশের দুই অপরাজিত ব্যাটসম্যান যখন অনায়াসে ছোট থেকে আরও ছোট করে আনছিলেন, সেই প্রেক্ষাপটে মাঠে আঁকা স্পনসরের দুই বড় লোগোটার কাছ থেকেও কিন্তু এই সংকেতই মিলছিল।
