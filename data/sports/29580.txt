
ফুটবল মাঠে যেন মৃত্যুর বহর চলছে। এই কদিন আগেই ম্যাচ চলার সময়ে হঠাৎ মাঠে লুটিয়ে পড়ে মারা গেছেন ডায়নামো বুখারেস্ট ফুটবলার প্যাট্রিক একেং। এবার আর্জেন্টিনাতে আরেক ফুটবলার ঢলে পড়লেন মৃত্যুর কোলে। তবে এটিকে আর শুধুই দুর্ভাগ্যজনক বলা যাচ্ছে না। প্রতিপক্ষ খেলোয়াড়ের ঘুষিতেই যে এবার প্রাণ হারাতে হলো আর্জেন্টাইন আঞ্চলিক ফুটবল লিগের খেলোয়াড় মাইকেল ফাভরেকে।
বয়স মাত্রই ২৪। জীবনের সব স্বপ্ন বাস্তবায়নের সময় তো এখনই। অথচ সেই বয়সেই কিনা স্বপ্ন দেখা চোখটি বন্ধ হয়ে গেল চিরতরে। সেটিও মাঠে দুই দলের ফুটবলারদের অযথা গন্ডগোলে পড়ে। গন্ডগোলের শুরুটা তাঁকে কেন্দ্র করেই। লিগা ডিপার্টমেন্টাল ডি কোলোনে কাল ফাভরের দল সান হোর্হে খেলছিল জেরোনিমো কুইন্তানার বিপক্ষে। ম্যাচের একটা পর্যায়ে প্রতিপক্ষ খেলোয়াড়কে কাটিয়ে যাওয়ার সময় হোঁচট খেয়ে পড়ে যান ফাভরে। কিন্তু ছোট্ট একটা দুর্ঘটনা ঘটল তখন, পড়ার সময়ে ফাভরের মুখে প্রতিপক্ষ ডিফেন্ডারের হাঁটুর ধাক্কা লাগে। ধাক্কাটাতে অবশ্য কিছু হয়নি। সামলে উঠে উল্টো নিজেই ওই ডিফেন্ডারের সঙ্গে ঝগড়া বাধিয়ে দেন ফাভরে। তখন কী আর বুঝতে পেরেছিলেন অমন সর্বনাশ অপেক্ষা করছে? হট্টগোলের একপর্যায়ে প্রতিপক্ষের এক খেলোয়াড় এসে আবার ঘুষি মারেন ফাভরের মাথার পেছনের দিকে। সঙ্গে সঙ্গেই মাটিতে লুটিয়ে পড়েন ফাভরে, শেষবারের মতো। মাঠের পাশে থাকা ডাক্তার চেষ্টা করেছিলেন। অ্যাম্বুলেন্সে করে হাসপাতালে নেওয়ারও চেষ্টা করে হয়েছিল। কিন্তু সময় পাওয়া যায়নি। গাড়িতেই খিঁচুনি উঠে গিয়েছিল ফাভরের। হাসপাতালে চিকিৎ​সকের কাছে যখন তাঁকে নিয়ে যাওয়া হলো, ফাভরের দেহ নিথর হয়ে গেছে। শুধুই অবিবেচনাপ্রসূত ছোট্ট এক হট্টগোল বাধানোর অনেক বড় খেসারত দিতে হলো ফাভরেকে। সূত্র : মিরর।
