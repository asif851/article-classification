
তাঁরা তিনজন যখন মাঠে থাকেন, ফুটবল ছাপিয়ে খেলাটি হয়ে ওঠে যেন শিল্প। দারুণভাবে তাঁরা তুলির পরশে এঁকে চলেছেন মনে রাখার মতো সব ছবি। সেসব ছবির পরতে পরতে লুকিয়ে থাকে সৌন্দর্য, যা দেখে অবিশ্বাস্য মনে হয় অনেকের কাছেই। বার্সেলোনার জার্সিতে এভাবেই জাদুর ছোঁয়ায় ফুটবল বিশ্বকে আবিষ্ট করে রেখেছেন মেসি-সুয়ারেজ-নেইমার, ভক্তরা যাঁদের ডাকে ‘এমএসএন’।
মেসি, নেইমার, সুয়ারেজদের এমন পারফরম্যান্স চোখে মায়াঞ্জন বোলাচ্ছে ইউরোপের অন্য ক্লাবগুলোর কমকর্তাদেরও। তাই প্রতিনিয়ত নতুন কোনো ক্লাবের সঙ্গে এমএসএনের নাম জড়িয়ে বাজারে গুঞ্জন উঠে। হালে গুঞ্জনটা সবচেয়ে বেশি ছড়াচ্ছে নেইমারকে নিয়ে। মৌসুমের শুরুতেই বার্সার সঙ্গে নতুন চুক্তি সই করার কথা থাকলেও, চুক্তির আর্থিক বিষয়গুলোতে সমঝোতা না হওয়ায় তা আর হয়ে ওঠেনি। সেই সঙ্গে কর ফাঁকির মামলায় আদালতে দৌড়াদৌড়িও নেইমারের বার্সা ছাড়ার গুঞ্জনের পালে জোর হাওয়া দিচ্ছিল। নেইমারের বাবাও স্বীকার করে নিলেন নেইমারকে দলে টানতে চাইছে অন্য অনেক ক্লাব। শুক্রবার ছেলের নতুন চুক্তি নিয়ে সংবাদমাধ্যমে কথা বলতে গিয়ে নেইমার সিনিয়র জানালেন, ‘বার্সেলোনা গত মৌসুমেই ওর জন্য একটা অফার পেয়েছিল, কিন্তু তারা সে প্রস্তাব ফিরিয়ে দিয়েছে।’ তবে শুধু নেইমারই নন, বার্সার আক্রমণের ত্রি-ফলার অন্য দুজনকেও ইউরোপের ক্লাবগুলো পেতে ইচ্ছুক বলে জানালেন তিনি, ‘নেইমারের জন্য এখনো নিয়মিতই প্রস্তাব আসে কিন্তু বার্সা সব প্রস্তাবই ফিরিয়ে দিচ্ছে। শুধু নেইমার নয়, মেসি-সুয়ারেজের জন্যও প্রতিনিয়ত আসছে ক্লাবগুলো।’এভাবে প্রতিনিয়ত প্রস্তাব এলে বার্সার সমর্থকেরা তো তাহলে ভয় পেতেই পারেন, ‘এমএসএন’ না ভেঙে যায়! কিন্তু সবাইকে নিশ্চিত করলেন নেইমার সিনিয়র, ‘নেইমার বার্সেলোনায় খুব সুখী, মানুষের দুশ্চিন্তার কোনো কারণ নেই।’ সূত্র: গোলডটকম
