
পেপ গার্দিওলার তত্ত্বাবধানে বার্সেলোনা নাকি খেলত ভিন্ন গ্রহের ফুটবল। ২০০৮ থেকে ২০১২ সাল পর্যন্ত সত্যিই অপ্রতিরোধ্য ছিল বার্সেলোনা। সম্ভাব্য ১৯টি শিরোপার মধ্যে ১৪টিই গিয়েছিল বার্সার ট্রফি-কেসে। ২০১৩ সালে ক্লাব পরিবর্তন করেও নিজের রণকৌশল বদলাননি গার্দিওলা। বায়ার্ন মিউনিখেও সাফল্যের খোঁজে নেমেছিলেন বার্সেলোনা যুগের সেই টিকি-টাকা দিয়েই। কিন্তু এবার আর খুব বেশি সফল হতে পারছেন না এই স্প্যানিশ কোচ। উল্টো সমালোচনার মুখেই পড়তে হচ্ছে। চ্যাম্পিয়নস লিগের সেমিফাইনালে রিয়াল মাদ্রিদের বিপক্ষে হারের পর সেই সমালোচনার তিরগুলো আরও তীক্ষ থেকে তীক্ষতর হয়ে উঠছে। তবে গার্দিওলা অটুটই আছেন নিজের অবস্থানে। কোনো পরিস্থিতিতেই নিজের ফুটবল দর্শন বদলাবেন না বলে সাফ জানিয়ে দিয়েছেন এ সময়ের অন্যতম সেরা এই কোচ।এবারের মৌসুমে সাত ম্যাচ বাকি থাকতেই বুন্দেসলিগার শিরোপা জিতেছে বায়ার্ন। মৌসুমের শুরুতে উয়েফা সুপার কাপ ও ক্লাব বিশ্বকাপ শিরোপা জয়ের স্বাদও পেয়েছে। কিন্তু বাভারিয়ানরা সফল হতে পারেনি ইউরোপ সেরার লড়াইয়ে। সেমিফাইনালে বায়ার্নকে রীতিমতো বিধ্বস্ত করেই ফাইনালে চলে গেছে রিয়াল মাদ্রিদ। নিজেদের মাঠে দ্বিতীয় লেগের খেলায় বায়ার্ন হেরেছে ৪-০ গোলের বড় ব্যবধানে। এই ম্যাচের পরই আরও বেশি সমালোচনার মুখে পড়েছে গার্দিওলার বল ধরে রেখে খেলার কৌশল। গার্দিওলা, বায়ার্নের চিরাচরিত খেলার ধরনটাই নষ্ট করে দিচ্ছেন বলে অভিযোগ করেছে অনেকে। কেউ কেউ তো এগিয়ে গেছেন আরও একধাপ। গার্দিওলার কারণে জার্মানির দ্রুতগতির ফুটবল সংস্কৃতিই ক্ষতিগ্রস্ত হচ্ছে বলেও অভিযোগ এসেছে। তবে এসবের মধ্যেও গার্দিওলা আছেন আগের মতোই। নিজের আদর্শ-বিশ্বাস থেকে একচুলও নড়তে রাজি নন এই স্প্যানিশ কোচ, ‘আমার নিজস্ব দর্শন আছে। আর আমি সেটাই ব্যবহার করব। পিএফবি-পোকালের ফাইনালেও, আগামী বছরেও। আমি এখানে জার্মানির ফুটবল সংস্কৃতি বদলানোর জন্য আসিনি। কিন্তু খেলাটা সম্পর্কে আমার নিজস্ব কিছু ধ্যানধারণা আছে। আমি খেলোয়াড়দের অন্য কোনো কোচের ধারণা শেখাতে পারব না। কাজেই সবাইকে আমার কৌশলগুলোর সঙ্গেই খাপ খাইয়ে নিতে হবে।’
নিজের পদ্ধতিতে যদি সফলতা পান তাহলে হয়তো কোনো কথা উঠবে না। কিন্তু তা না পারলে কী বায়ার্নের কোচের পদটা খুব বেশিদিন ধরে রাখতে পারবেন গার্দিওলা? সাংবাদিকরা তাঁকে স্মরণও করিয়ে দিয়েছিলেন এই কথা। গার্দিওলার জবাব, ‘আমি এই ক্লাবের জন্য সঠিক ব্যক্তি কিনা, সেটা ক্লাব কর্তৃপক্ষই নির্ধারণ করতে পারে। এটা আমার সিদ্ধান্তের ওপর নির্ভর করছে না।’— গোল ডটকম
 
