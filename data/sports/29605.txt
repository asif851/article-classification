

এনামুল হক, মোহাম্মদ মিঠুনের মতো আবুল হাসানও অনেক দিন পর ফিরলেন বাংলাদেশ ওয়ানডে দলে। টেস্ট অভিষেকে দশ নম্বরে ব্যাটিংয়ে নেমে সেঞ্চুরি করে হইচই ফেলে দেওয়া এই পেস বোলিং অলরাউন্ডার দৃশ্যপট থেকে মাঝে হারিয়েই গিয়েছিলেন। ত্রিদেশীয় সিরিজে আবারও দলে সুযোগ পেয়ে আবুল হাসান জানালেন, নিজেকে প্রমাণ করতেই তিনি ফিরেছেন।
এনামুল-মিঠুন দলে সুযোগ পেয়েছেন ঘরোয়া ক্রিকেটে ভালো করে। আবুলকে নেওয়া হয়েছে কন্ডিশন বিবেচনায়—দল ঘোষণার দিনে এমনটাই জানিয়েছিলেন প্রধান নির্বাচক মিনহাজুল আবেদীন। নির্বাচকদের এই আস্থার প্রতিদান দিতে চান আবুল হাসান, ‘চোটের কারণে তিন বছর ক্রিকেটের বাইরে ছিলাম। সব কাটিয়ে উঠেছি। নিজেকে প্রমাণ করতে আবার এখানে এসেছি।’ বাংলাদেশ প্রিমিয়ার লিগে (বিপিএল) সিলেট সিক্সার্সের ‘মেন্টর’ হিসেবে বাংলাদেশে এসেছিলেন ওয়াকার ইউনিস। পাকিস্তানি বোলিং কিংবদন্তির কাছ থেকে কী কী শিখেছেন, আজ বিকেলে সংবাদমাধ্যমকে তা জানালেন আবুল হাসান, ‘ফিরে আসাটা চ্যালেঞ্জিং ছিল আমার জন্য। ওয়াকার ভাই (ইউনিস) এসেছিলেন আমাদের দলে (সিলেট সিক্সার্সে)। আমি আত্মবিশ্বাসী ছিলাম, ওয়াকার ভাই থাকলে দক্ষতায় অনেক উন্নতি করতে পারব। ওয়াকার ভাইয়ের সঙ্গে রিভার্স সুইং নিয়ে অনেক কাজ করেছি। স্লোয়ার নিয়ে কাজ করেছি। এখান নিজেকে প্রমাণ করার সময় আসছে। আমি পারছি, এটাই সবচেয়ে বড় বিষয়। আমি আত্মবিশ্বাসী।’বোলিংয়ে কিছু পার্থক্য এসেছে আবুল হাসানের। ‘বোলিংয়ে পার্থক্য এসেছে লাইন-লেংথে। যখন খেলা থাকে না, তখন বোলিং নিয়ে অনেক বেশি কাজ করেছি। বিপিএলে অনেক কাজ করেছি। ওয়াকার-চম্পাকা (রামানায়েক), সুজন ভাই (খালেদ মাহমুদ)—সবার সঙ্গে কাজ করেছি’—বলছিলেন ২৫ বছর বয়সী এ পেসার।
