
৭২ মিনিট পর্যন্ত ২-১-এ পিছিয়ে থাকা দলটি শেষ পর্যন্ত হার এড়াতে পেরেছে বলে কী স্বস্তি! বঙ্গবন্ধু স্টেডিয়ামে কাল আরামবাগের সঙ্গে পিছিয়ে পড়েও ২-২ গোলে ড্র করেছে মোহামেডান।মোহামেডানের হার ইদানীং কোনো বড় খবর নয়। কিন্তু অবনমন অঞ্চলের পাশে ঘোরাঘুরি করতে থাকা সাদা-কালো দলটির জন্য কালকের ম্যাচটি ছিল বেশ গুরুত্বপূর্ণ। দিনের আগের ম্যাচেই উত্তর বারিধারা মুক্তিযোদ্ধাকে হারিয়ে মোহামেডানকে আরও চিন্তায় ফেলে দেয়।সত্যিই কি অবনমনের খাঁড়া ঝুলতে যাচ্ছে মোহামেডানের মাথার ওপর? কাল সন্ধ্যায় স্টেডিয়ামপাড়ায় এমন আলোচনাও ওঠে। এই ড্রয়ে ১৯ ম্যাচে ১৮ পয়েন্ট নিয়ে দশেই রইল মোহামেডান। সমান ম্যাচে ২২ পয়েন্ট নিয়ে সাতে আরামবাগ।মোহামেডানের পরের তিন ম্যাচ শেখ রাসেল, শেখ জামাল ও উত্তর বারিধারার সঙ্গে। এই ম্যাচগুলোর ফলাফলের ওপরই নির্ভর করছে তাদের অবনমন হওয়া না-হওয়ার ব্যাপারটা।আরামবাগের প্রধান কোচ সাইফুল বারী অসুস্থ। গত ম্যাচে গোপালগঞ্জে সহকারী শেখ জাহিদুর রহমান দায়িত্বে ছিলেন। এই ম্যাচেও জাহিদুর বেশ আক্রমণাত্মক ফুটবলই খেলিয়েছেন দলকে। ১৬ মিনিটেই প্রথমে এগিয়ে যায় আরামবাগ। আবদুল্লাহর কর্নার থেকে উড়ে আসা বল আলতো টোকায় জালে ঢুকিয়ে উল্লাসে মেতে ওঠেন সাজিদ (১-০)। লিগে এটি তাঁর সপ্তম গোল। ঘরোয়া ফুটবলারদের মধ্যে সবচেয়ে বেশি গোলও তাঁরই। ৩১ মিনিটেই গোল শোধ হয়ে যেত মোহামেডানের। কিন্তু ইসমাইল বাঙ্গুরার শট গোললাইন থেকে ফেরান আরামবাগের ইয়োকো সামনিক। ৩৪ মিনিটে তৌহিদুল আলম বাঙ্গুরার ক্রসে মাথা ছুঁয়ে সমতায় ফেরান মোহামেডানকে। পরের মিনিটেই মোহামেডানের এনজেকু প্যাট্রিসের শট ক্রসবারে লেগে ফেরে। এরপর ৭২ মিনিটে বদলি হিসেবে নেমে গোল করে আরামবাগকে জয়ের স্বপ্নই দেখাচ্ছিলেন জাফর ইকবাল (২-১)। বক্সের মধ্যে বল নিয়ে ঢোকা জাফর ইকবালকে ঠেকাতে গিয়ে পড়ে যান মোহামেডানের আগুয়ান গোলরক্ষক নেহাল। ফাঁকা পোস্টে ঢুকে ঠান্ডা মাথায় গোল করেন জাফর ইকবাল। তবে শেষ বাঁশির মিনিট তিনেক আগে প্যাট্রিসের বাঁ পায়ের জোরালো শটে ২-২ করে মাঠ ছেড়েছে মোহামেডান। ম্যাচ শুরুর আগে স্বাধীন বাংলা ফুটবল দলের সদস্য সদ্য প্রয়াত মেজর জেনারেল (অব.) নূরুন্নবীর স্মরণে এক মিনিট নীরবতা পালন করা হয়।
উত্তর বারিধারার জয়: গোপালগঞ্জে সর্বশেষ ম্যাচে মুক্তিযোদ্ধা দুর্দান্ত ফুটবল খেলে হারিয়েছিল চ্যাম্পিয়ন শেখ জামালকে। কিন্তু কাল সেই মুক্তিযোদ্ধাকে খুঁজেই পাওয়া গেল না। বরং মুক্তিযোদ্ধার ওপর ছড়ি ঘুরিয়েছে উত্তর বারিধারা। অবনমন বাঁচাতে মরিয়া বারিধারা কাল ১-০ গোলে হারিয়েছে মুক্তিযোদ্ধাকে। ৬৭ মিনিটে একমাত্র গোলটি করেছেন বারিধারার ব্রাজিলিয়ান ফরোয়ার্ড লিমা। এই জয়ে ১৭ পয়েন্ট নিয়ে ১১তম স্থানে উত্তর বারিধারা। ২৬ পয়েন্ট নিয়ে মুক্তিযোদ্ধা পাঁচে। আজ প্রিমিয়ার লিগের কোনো খেলা নেই।
 
