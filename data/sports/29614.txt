
অ্যাটলেটিকো মাদ্রিদের হুয়ানফ্রান পেনাল্টি মিস করার পরই জয়ের সুবাস পাচ্ছিল রিয়াল মাদ্রিদ। শেষ পেনাল্টি যে নেওয়ার কথা ছিল ক্রিস্টিয়ানো রোনালদোর! পর্তুগিজ অধিনায়ক এলেন, শট নিলেন, এরপর...উদ্যাপন করতে গিয়ে জার্সিটাই ছিঁড়ে ফেললেন। ক্যারিয়ারে তৃতীয় চ্যাম্পিয়নস লিগ জয়ের আনন্দে বিভোর রোনালদো ম্যাচ শেষে মুখোমুখি হয়েছিলেন উয়েফাডটকমের—
* ম্যাচ জয়ের মুহূর্ত নিয়ে—
ক্রিস্টিয়ানো রোনালদো: গোলটা করতেই হতো। আমার আগে থেকেই মনে হচ্ছিল, আমার গোলেই জিতব। জিদানকেও বলেছিলাম, আমাকে শেষ শটে রাখতে। সবকিছু ভালোভাবেই হয়েছে। অসাধারণ একটা রাত ছিল। ক্যারিয়ারের তৃতীয় চ্যাম্পিয়নস লিগ...যেন স্বপ্নের মতো!* আরও একটি চ্যাম্পিয়নস লিগ শিরোপা—রোনালদো: ফাইনাল সব সময়ই কঠিন। এ দলটাকে অনেক ত্যাগ স্বীকার করতে হয়েছে। অর্জনটাও অসাধারণ। (শেষ পেনাল্টির বিষয়ে) আত্মবিশ্বাস ছিল। আমি অনেক খুশি। এই ট্রফিটা সব মাদ্রিদ সমর্থকের সঙ্গে ভাগ করে নিতে চাই।* আরও একবার টুর্নামেন্টের সর্বোচ্চ গোলদাতা—রোনালদো: আসলেই? তাহলে অবশ্যই আমি অনেক খুশি। রেকর্ড তো হতেই থাকবে। টুর্নামেন্টে এক মৌসুমে সবচেয়ে বেশি গোলের রেকর্ড আমার, ১৭টি (২০১৩-১৪ মৌসুমে)। এবার হলো ১৬টি। (হেসে) শেষ পেনাল্টিটা ধরলে তো ১৭টিই হবে।* জয়ের অনুভূতি—রোনালদো: অনেক খুশি। দুর্দান্ত একটা মৌসুম কেটেছে আমাদের। চ্যাম্পিয়নস লিগও জিতলাম, যা কিনা জেতা সবচেয়ে কঠিন। আমাদের খেলোয়াড়, সমর্থক ও তাঁদের পরিবারের এখন যতটা খুশি লাগছে, সেটি বর্ণনা করার মতো কোনো ভাষা নেই আমার। এটা বিশেষ একটা মুহূর্ত।* ২০১৬ ইউরোতে লক্ষ্য—রোনালদো: আপাতত কয়েক দিন বিশ্রাম নেব। (পর্তুগাল কোচ) ফার্নান্দো সান্তোস বিশ্রামের জন্য আমাকে কয়েক দিন ছুটি দিয়েছেন। ইউরোপিয়ান চ্যাম্পিয়নশিপে ভালো করতে অবশ্যই এটা আমাকে আরও চাঙা করে তুলবে। আমরা জিতব, সেই প্রতিশ্রুতি আমি দিচ্ছি না। তবে বিশ্বাস আছে, সেটা সম্ভব। অসাধারণ দল আছে আমাদের, দুর্দান্ত একজন কোচও। গ্রুপটা কঠিন, তবে আমার মনে হয়, সেটি পেরোতে পারব। আর প্রথম রাউন্ডের পর যেকোনো কিছুই হতে পারে।
