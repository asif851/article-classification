
উইজডেন ক্রিকেটার্স অ্যালমানাকের প্রচ্ছদে খুব বেশি ক্রিকেটারের জায়গা হয়নি। ক্রিকেটের সবচেয়ে পুরোনো এই রেফারেন্স বইয়ের প্রচ্ছদে প্রথম ভারতীয় ক্রিকেটার হিসেবে জায়গা পেয়েছিলেন কিংবদন্তি শচীন টেন্ডুলকার। ঠিক তিন বছর পর প্রচ্ছদে এলেন তাঁর উত্তরসূরি বিরাট কোহলি।গত বছরটা স্বপ্নের মতোই কেটেছে কোহলির। টেস্টে পেয়েছেন তিনটি ডাবল সেঞ্চুরি। তিন সংস্করণ মিলিয়ে ২ হাজার ৫৯৫ রান করেছেন ৮৬.৫০ গড়ে। টেস্ট অধিনায়ক হিসেবে ভারতকে জিতিয়েছেন তিনটি টেস্ট সিরিজ। ওয়েস্ট ইন্ডিজের মাটিতে ওয়েস্ট ইন্ডিজকে ২-০ ব্যবধানে হারানোর পাশাপাশি ঘরে ভারত জয় পেয়েছে নিউজিল্যান্ড (৩-০) ও ইংল্যান্ডের (৪-০) বিপক্ষে।একটি বলে কোহলি রিভার্স সুইপ করছেন—উইজডেনের প্রচ্ছদে কোহলিকে দেখা যাচ্ছে এই রূপে। উইজডেনের সম্পাদক লরেন্স বুথ যেটিকে দেখছেন একজন আধুনিক তারকার প্রতিচ্ছবি হিসেবে, ‘এই ছবি বোঝাচ্ছে যে কোহলি আপাদমস্তক একজন আধুনিক ক্রিকেটার।’উইজডেনকে মনে করা হয় ক্রিকেটের শুদ্ধতার ধারক ও বাহক। তবে ক্রিকেটে দিনবদলের গান বাজছে। খেলাটি আসলে বদলে যাচ্ছে দ্রুতই। প্রচ্ছদে কোহলির ছবি দিয়ে সেই বদলেরই জয়গানই সামনে নিয়ে এসেছে উইজডেন। সম্পাদক বুথ জানিয়েছেন এটিই, ‘ক্রিকেট খুব দ্রুতই বদলে যাচ্ছে। আমরা মনে করি, এটাকে তুলে ধরার সঠিক সময় এখনই। কোহলিই হচ্ছে এর জন্য সবচেয়ে সঠিক ক্রিকেট-ব্যক্তিত্ব।’ সূত্র: ক্রিকইনফো।
