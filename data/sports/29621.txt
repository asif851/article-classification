
প্রশ্নটা আগেও অনেকবার শুনতে হয়েছে লুইস ফেলিপে স্কলারিকে। প্রতিবার প্রায় একই জবাব দিয়েছেন এবং সেগুলো সংবাদমাধ্যমে এত বেশি এসেছে যে এত দিনে সবার মুখস্থ হয়ে যাওয়ার কথা। তার পরও পরশু আবার সেই একই প্রশ্ন শুনে ব্রাজিল কোচ যেন কিছুটা ধৈর্যহারা।স্বাগতিক বলে কি ব্রাজিলের ওপর বিশ্বকাপ জয়ের চাপটা বেশি? মায়ামিতে হন্ডুরাসের বিপক্ষে ম্যাচ শেষে সংবাদ সম্মেলনে এমন প্রশ্নে যেন তেতে উঠলেন স্কলারি। গলায় ঝাঁজ, ব্রাজিল কোচ বললেন, ‘ব্রাজিলের ওপর চ্যাম্পিয়ন হওয়ার কোনো চাপ নেই। কারণ ব্রাজিলই চ্যাম্পিয়ন হবে।’ এর কিছুক্ষণ আগে মায়ামির সান লাইফ স্টেডিয়ামে হন্ডুরাসের সঙ্গে ম্যাচটা দেখার পর অবশ্য সেটি নিয়ে সন্দেহ করার মতো লোক খুব বেশি খুঁজে পাওয়া যায়নি। সাম্বার চিরন্তন ঝলক দেখিয়ে স্কলারির দল ৫-০ গোলে উড়িয়ে দিয়েছে বিশ্বকাপযাত্রী হন্ডুরাসকে। শেষ ১২ ম্যাচের ১১টিতে জয়, ব্রাজিল যেন উড়ছে!একই দিনে মাঠে নেমেছিল বর্তমান বিশ্ব চ্যাম্পিয়ন স্পেনও। তবে মধ্য আফ্রিকার দেশ ইকুয়েটোরিয়াল গিনির সঙ্গে বিশ্ব চ্যাম্পিয়নদের জয় যতটা সহজ হবে বলে ধারণা করা হয়েছিল ততটা হয়নি। মালাবো স্টেডিয়াম থেকে ২-১ গোলে জিতে ফিরতে রীতিমতো ঘাম ঝরাতে হয়েছে ভিসেন্তে দেল বস্কের দলকে। তিনটি গোলই হয়েছে ম্যাচের প্রথমার্ধে। ফুটবলীয় দক্ষতায় না হলেও শারীরিক ফুটবলে স্পেনকে যথেষ্ট ভুগিয়েছে গিনি। মার্টিনেজ, লরেন্তেরা বেঁচে গেছেন বড় ধরনের চোট থেকে, খারাপ কয়েকটি ফাউলের শিকার হওয়া জাবি আলোনসো দ্বিতীয়ার্ধে আর নামেননি। তবে এর জন্য প্রতিপক্ষকে দোষারোপ করেননি স্পেন কোচ, ‘ওরা শারীরিকভাবে আমাদের চেয়ে শক্তিশালী এবং এই সুযোগ কাজে লাগিয়ে আমাদের খেলতে দেয়নি। আগ্রাসনটা ওদের চোখেমুখে দেখা গেছে, তবে তাতে সহিংসতা ছিল না।’
সেই তুলনায় অনেক সহজ জয় পাওয়া ব্রাজিলের হয়ে গোলের খাতায় নাম তুলেছেন পাঁচজন ফুটবলার। নিজে গোল না পেলেও দান্তেকে দিয়ে একটি গোল করিয়েছেন বার্সা তারকা নেইমার। তবে ম্যাচটা সবচেয়ে বেশি স্মরণীয় হয়ে থাকবে মিডফিল্ডার বার্নার্ডের জন্য। দেশের হয়ে এ দিন নিজের প্রথম গোলটা পেয়েছেন শাখতার দনেৎস্ক মিডফিল্ডার। স্বভাবতই উচ্ছ্বাসটা অন্য সবার চেয়ে তাঁর একটু বেশি, ‘জাতীয় দলে খেলাটাই সবার স্বপ্ন। আর প্রথম গোল! শুধু আমি কেন আমার সব সতীর্থও জানে এর গুরুত্ব কত!’
আগামীকাল টরন্টোয় প্রীতি ম্যাচে ব্রাজিলের প্রতিপক্ষ চিলি। জোহানেসবার্গের সকার সিটিতে স্পেন খেলবে দক্ষিণ আফ্রিকার সঙ্গে। ওয়েবসাইট।
