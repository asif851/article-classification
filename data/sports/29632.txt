
তাঁর প্রকৃত শারীরিক অবস্থা নিয়ে একটা ধোঁয়াশা ছিলই। পরস্পরবিরোধী বক্তব্যই যে পাওয়া যাচ্ছিল। মাঝখানে তো এমনও শোনা গেল, শারীরিক অবস্থা ‘অস্থিতিশীল’। মানুষটা সর্বকালের সেরা ফুটবলার পেলে বলেই বিশ্বজুড়ে এক ধরনের উদ্বেগ। ৭৪ বছর বয়সটাও বিপজ্জনক বৈকি। তবে সব সংশয় মুছে দিয়ে পেলে পুরোপুরি সুস্থ হয়ে উঠছেন। গতকাল নিবিড় পর্যবেক্ষণ থেকে বের করেও আনা হয়েছে তাঁকে। শুধু তা-ই নয়, পেলে নাকি এখন এতটাই খোশ মেজাজে আছেন, বাজাবেন বলে একটা গিটার চাইছেন।ব্রাজিলের সাও পাওলোর একটি হাসপাতালে আছেন পেলে। হাসপাতাল কর্তৃপক্ষ পেলের সর্বশেষ অবস্থা জানিয়ে এক বিবৃতিতে বলেছে, ‘রোগী এখন ভালো আছেন, কোনো ধরনের শারীরিক জটিলতা আর নেই। তিনি এখন তাঁর কক্ষে হাঁটাচলা করতে পারছেন।’মূত্রনালির সংক্রমণে ভুগছিলেন পেলে। কিডনিতে বিশেষ সাপোর্টের প্রয়োজনও দেখা দিতে পারে বলে জানিয়েছিলেন চিকিৎসকেরা। এমনিতেই পেলের একটি কিডনি নেই। সত্তরের দশকে নিউইয়র্ক কসমসের হয়ে খেলার সময় পাঁজরের ইনজুরিতে পড়ার পর একটি কিডনি অপসারণ করতে হয়েছিল। ফলে পেলের স্বাস্থ্য নিয়ে সবার মধ্যে উদ্বেগ দেখা দেয়। সেই উদ্বেগ বাড়িয়ে দেয় এই খবর, পেলের শরীর অ্যান্টিবায়োটিক গ্রহণ করছে না।তবে শঙ্কার মেঘ সরে দিয়ে আশার আলো দেখা দিচ্ছে। পেলে এখন ভালোভাবে খাবারও খাচ্ছেন। ব্রাজিলের গ্লোবো স্পোর্ত জানিয়েছে, নিজের কক্ষে বাজানোর জন্য একটা গিটার চেয়েছেন পেলে। বিশ্বজুড়ে পেলের সুস্থতা কামনা করে যাঁরা প্রার্থনা ও বার্তা দিয়েছেন, তাঁদের সবাইকে পেলের পক্ষ থেকে কৃতজ্ঞতাও জানানো হয়েছে।
