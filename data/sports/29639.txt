
সবুজসংকেতটা গত পরশুই দিয়ে দিয়েছে ইংল্যান্ড অ্যান্ড ওয়েলস ক্রিকেট বোর্ড (ইসিবি)। আগের সূচি অনুযায়ী ৩০ সেপ্টেম্বরই বাংলাদেশে আসার কথা ইংল্যান্ডের। তবে শেষ পর্যন্ত ইংল্যান্ড খর্বশক্তির দল পাঠাবে কি না, সেটি নিয়ে এখনো ধোঁয়াশা আছে। ইংলিশ ব্যাটসম্যান জস বাটলার আভাস দিয়েছেন, ক্রিকেটারদের কেউ কেউ এখনো পুরোপুরি আশ্বস্ত হতে পারেননি। তবে ইসিবির পরিচালক ও ইংল্যান্ডের সাবেক অধিনায়ক অ্যান্ড্রু স্ট্রাউস আশাবাদী, ইংল্যান্ড শেষ পর্যন্ত পুরো শক্তির দল নিয়েই আসবে।রেগ ডিকাসনের নেতৃত্বে ইসিবির তিন সদস্যের নিরাপত্তা দল কদিন আগেই বাংলাদেশ ঘুরে গেছেন। তারপরই ইসিবি জানিয়ে দিয়েছে আগের সূচি অনুযায়ী বাংলাদেশ সফর করবে ইংল্যান্ড। স্ট্রাউস অবশ্য আগে জানিয়েছিলেন, বাংলাদেশ সফরে যাওয়ার জন্য কাউকে জোর করা হবে না। এখন পর্যন্ত কেউ আনুষ্ঠানিকভাবে সরে দাঁড়ানোর কথা বলেননি। তবে ব্রিটিশ দৈনিক টেলিগ্রাফ জানাচ্ছে, সিনিয়র খেলোয়াড়, বিশেষ করে যাঁরা বিবাহিত ও যাঁদের সন্তান রয়েছে, তাঁরা নিরাপত্তাজনিত কোনোরকম ঝুঁকি থাকলে সফরে না-ও যেতে পারেন। ডিকাসনের সঙ্গে ক্রিকেটারদের বৈঠকের পরেই বাংলাদেশ সফরে সবুজসংকেত দেয় ইসিবি। বাটলারও বৈঠকটিকে ইতিবাচকই বলছেন। তবে আভাস দিয়েছেন, কিছু বিষয় নিয়ে এখনো তাঁরা ভাবছেন, ‘এমন কিছু ব্যাপার চলে আসছে যেগুলো নিয়ে আমরা আসলে ভাবিইনি। আমাদের অনেকের জন্য এটা নতুন। ২০০৮ সালে স্ট্রাউস ও কুক যেমন ভারত সফরে গিয়েছিলেন। তারা জানে এ পরিস্থিতিতে কী করতে হয়। বৈঠকটা ইতিবাচক হয়েছে। কিন্তু এখন আমাদের অনেক কিছুই হজম করতে হচ্ছে। ব্যাপারটা আমাদের জন্য খুব সহজ নয়, আমাদের তো এখন মাঠেও মনোযোগ দিতে হচ্ছে।’ এ মুহূর্তে পাকিস্তানের সঙ্গে ইংল্যান্ড ওয়ানডে সিরিজ খেলছে।পাকিস্তানের সঙ্গে সিরিজ শেষেই খেলোয়াড়দের সঙ্গে আবার বসবে ইসিবি। তবে স্ট্রাউস আশাবাদী, সবকিছু ঠিকমতোই হবে, ‘আমরা কখনোই খেলোয়াড়দের যাওয়ার জন্য জোর করিনি। ওই পর্যায়েই এখনো যাইনি। তবে আমরা নিশ্চিত এটা যে একটা একটা নিরাপদ সফর সে ব্যাপারে খেলোয়াড়দের বোঝাতে পারব। আমিও নিজেও এ নিয়ে শতভাগ নিশ্চিত। রেগ ডিকাসন ও তাঁর অভিজ্ঞতার ওপর আমার আস্থা আছে।’ এ কারণেই বাংলাদেশে পুরো শক্তির দল পাঠানোর ব্যাপারে আত্মবিশ্বাসী সাবেক এই ব্যাটসম্যান, ‘নিরাপত্তা পরিস্থিতি এবং নিরাপত্তা পরিকল্পনা নিয়ে আমি খুবই সন্তুষ্ট। সুতরাং আমি আশাবাদী, আমরা পুরো শক্তির দল নিয়েই বাংলাদেশ যাব।’এদিকে বাংলাদেশে না-ও আসতে পারেন জেমস অ্যান্ডারসন ও স্টুয়ার্ট ব্রড। অ্যান্ডারসন ভুগছেন কাঁধের চোটে, অ্যাঙ্কেলে চোট ব্রডের। পাকিস্তানের সঙ্গে চলমান ওয়ানডে সিরিজেও নেই দুজন। ক্রিকইনফো, গার্ডিয়ান, টেলিগ্রাফ।
