
বিশ্বকাপের পর কয়েক দিন বিশ্রাম পেয়েছিলেন। সাকিব আল হাসান ও মুস্তাফিজুর রহমান আইপিএলে খেলতে গেছেন। বাকি ক্রিকেটারদের সেই বিশ্রাম শেষ হচ্ছে আর কদিন পর থেকে শুরু হতে যাওয়া ঢাকা প্রিমিয়ার ডিভিশন ক্রিকেট লিগ দিয়ে। টুর্নামেন্ট সামনে রেখে দল গঠনও হয়ে গেল আজ। প্লেয়ার্স ড্রাফটের মাধ্যমে বিভিন্ন দল বেছে নিয়েছে তাদের প্রত্যাশিত খেলোয়াড়। তাতে কোন দল পেলেন সাকিব-তামিম-মাশরাফিরা?
প্লেয়ার্স ড্রাফটের এই লটারিতে সম্ভবত সবচেয়ে ভাগ্যবান আবাহনীই, তামিম ইকবাল ও সাকিব আল হাসানকে পেয়েছে দলটি। মোহামেডানও খুশি হতে পারে, মুস্তাফিজুর রহমান ও মুশফিকুর রহিমকে পেয়েছে সাদা-কালোরা। কলাবাগান পেয়েছে বাংলাদেশের ওয়ানডে ও টি-টোয়েন্টি অধিনায়ক মাশরাফি বিন মুর্তজাকে। মাহমুদউল্লাহ গেছেন শেখ জামালে। আর রানে ফেরার লড়াইয়ে ব্রত সৌম্য সরকার এবং আবু হায়দারকে দলে পেয়েছে লিজেন্ডস অব রূপগঞ্জ। সাব্বির রহমান গেছেন প্রাইম ব্যাংক ক্রিকেট ক্লাবে। নাসির হোসেন খেলবেন প্রাইম দোলেশ্বরের হয়ে।জাতীয় দলের অন্যান্য তারকাদের মধ্যে ইমরুল কায়েসকে পেয়েছে ব্রাদার্স ইউনিয়ন, মমিনুল হক গেছেন ভিক্টোরিয়াতে, রাজিন সালেহ ক্রিকেট কোচিং স্কুলে, অলক কাপালি গাজী গ্রুপে।
