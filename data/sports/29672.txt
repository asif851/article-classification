
মাঠে একদফা হাতাহাতি হয়েছিল দুই দলের ফুটবলারদের মধ্যে। খেলা বন্ধ ছিল মিনিট দশেকের মতো। ফের শুরু হয়ে তা শেষ হলেও মারামারির জেরটা থেকেই যায়। আর এর বলি হতে হলো ফ্রাঙ্কো নিয়েতোকে। প্রতিপক্ষ ফুটবলার ও সমর্থকদের হামলায় দিতে হলো জীবন।গত শনিবার আর্জেন্টিনার উত্তর-পশ্চিমাঞ্চল আইমগাস্তার দুই দল টিরো ফেডারেল ও চাচারিতার মধ্যকার খেলায় ঘটে মর্মান্তিক এ ঘটনা। ম্যাচ শেষে মাঠ ছেড়ে যাওয়ার সময় টিরো ফেডারেল অধিনায়ক নিয়েতোর ওপর চড়াও হয় প্রতিপক্ষের খেলোয়াড়-সমর্থকেরা। লাথি, ঘুষি মারার পাশাপাশি ইট দিয়ে জোরে আঘাত করা হয় মাথায়। গুরুতর আহত অবস্থায় হাসপাতালে নেওয়া হয় ৩৩ বছর বয়সী নিয়েতোকে। গতকাল তাঁর মৃত্যু হয়। আইমগাস্তার আঞ্চলিক পুলিশপ্রধান জানিয়েছেন, প্রতিপক্ষ দলের এক খেলোয়াড়, সহকারী কোচ এবং এক দাঙ্গাবাজ দর্শক হামলা করে নিয়েতোর ওপর। স্থানীয় লিগের ওই ম্যাচটি নিয়েতোর দল জিতেছিল ৩-১ গোলে। উত্তেজনাপূর্ণ ম্যাচে ৮ জনকে লাল কার্ড দেখান রেফারি। এএফপি।
