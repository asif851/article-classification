
ইউরোপের শীর্ষ লিগগুলোতে সবচেয়ে দুর্ভাগা দল কোনটি? যদি পোস্টে লেগে ফিরে আসা শট হিসেবে নেওয়া হয়, তাহলে বার্সেলোনার নামই নিতে হচ্ছে। ২০১৭-১৮ মৌসুমে লা লিগার খেলায় বার্সার মোট ১৩টি শট পোস্টে লেগে প্রতিহত হয়েছে; সব প্রতিযোগিতা মিলিয়ে এই সংখ্যা ১৯। গত রাতে দেপোর্তিভো লা করুনিয়ার বিপক্ষে ম্যাচে এক লিওনেল মেসিরই তিনটি শট পোস্টে লেগে ফিরেছে। কাল বার্সা ৪-০ গোলে জিতলেও এই ম্যাচেই পাঁচটি শট লেগেছে গোলপোস্টে! এর মধ্যে পোস্টে বল লাগানোয় হ্যাটট্রিক করেছেন লিওনেল মেসি!
এই মৌসুমে মেসির মোট ১৪টি শট পোস্টে প্রতিহত হয়েছে। আর্জেন্টাইন ফরোয়ার্ড এর মধ্যেই ক্লাব পর্যায়ে ১৭ গোল করেছেন। পোস্টের শটগুলোর অর্ধেকও যদি গোল হতো, তবে তার গোলসংখ্যা কোথায় দাঁড়ায় ভাবুন তো!এই দুর্ভাগা তালিকায় রয়েছেন পাউলিনহো ও লুইস সুয়ারেজও। মৌসুমজুড়ে ওই দুজনের গোটা চারেক শট পোস্টে লেগে ফিরেছে। গতকাল তো পোস্টের জন্য জর্ডি আলবাও গোলবঞ্চিত হলেন। অবশ্য ফিরতি শটে অনেকবারই বার্সা গোলও পেয়েছে। কাল যেমন দুবার পোস্টে লেগে ফিরে আসা বলের ফায়দা তুলে নিয়েছেন পাউলিনহো।
পাউনিলহো কাল গোল করায় পাল্লা দিলেন খোদ সুয়ারেজের সঙ্গে। এরই মধ্যে লা লিগায় ৬ গোল করেছেন এই ব্রাজিলীয়, যা পুরো স্পেনে মিডফিল্ডারদের মধ্যে সর্বোচ্চ। গোল করার পাশাপাশি এ বছর ১৫টি গোল করিয়েছেন মেসি, লা লিগার খেলোয়াড়দের মধ্যে এত বেশি গোলে আর কেউ সহায়তা করেননি।এক সপ্তাহ পরে এল ক্ল্যাসিকোর আগে ভাগ্যটাকে নিজেদের পক্ষেই পেতে চাইবে বার্সেলোনা। ১১ পয়েন্টের ব্যবধানে এগিয়ে থেকে ক্ল্যাসিকো জিতলেই যে লিগ শিরোপা একরকম নিশ্চিত বলা যাবে। তখন মেসিদেরই ‘গার্ড অব অনার’ দিতে হবে রিয়াল মাদ্রিদকে।
