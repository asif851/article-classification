
প্রথম ওয়ানডেতে ৯০ রানের বিশাল জয়ের পর শ্রীলঙ্কাকে ধবলধোলাই করার ভাবনাটা উঁকি দিচ্ছে অনেকের মনে। কিন্তু দারুণভাবে প্রথম ম্যাচ জিতলেও পা মাটিতেই রাখছেন মাশরাফি বিন মুর্তজা। দ্বিতীয় ওয়ানডের আগে হোয়াইটওয়াশ নিয়ে ভাবাটা একটু আগামই মনে হচ্ছে তাঁর কাছে। ৩-০ নয়, আপাতত সিরিজ জয়ের কথা ভাবছেন বাংলাদেশ অধিনায়ক। এই মুহূর্তে ডাম্বুলার রণগিরি স্টেডিয়ামে আগামীকালের দ্বিতীয় ওয়ানডেতে মনোযোগ মাশরাফির। সিরিজের ফল কী হবে, এটা নিয়ে ভেবে সময় নষ্ট করতে চান না তিনি, ‘ম্যাচ বাই ম্যাচ খেলা সবচেয়ে সুবিধাজনক। প্রথম ম্যাচে জিতেছি, দ্বিতীয় ম্যাচে মনোযোগী থাকতে হবে। সব সময় কথা হয় ৩-০ বা ৫-০’র। অন্য দলও কিন্তু খেলতে আসে। তারাও তাদের সেরা চেষ্টা তো করবে। আমরা যদি পরের ম্যাচে নিজেদের সেরা ক্রিকেটটা খেলি, যদি বের হয়ে যেতে পারি, তখন বোঝা যাবে সমীকরণটা কী হবে।’প্রথম ম্যাচে তামিম ইকবালের ফিফটিকে সেঞ্চুরিতে রূপান্তর আর বাংলাদেশের সংগ্রহ ৩২৪ হওয়াটা দারুণ তৃপ্তি দিয়েছে অধিনায়ককে। খেলার ধরনটা দেখে তাঁর মনে হয়েছে দল সঠিক প্রক্রিয়ার মধ্যই আছে, ‘ম্যাচটা আমাদের জন্য খুব ভালো শিক্ষা। আমাদের ব্যাটসম্যানদের শিখতে হবে ফিফটিকে কীভাবে এক শ রানে পরিণত করতে হয়। অন্য দলগুলো প্রায়ই তিন শ করে কীভাবে! যে ব্যাটসম্যান ৬০ রান করে তখন সে একশ করার লক্ষ্য নিয়ে খেলতে থাকে। আমাদের এটাই শিখতে হবে। আমার মনে হয় এটিই সঠিক প্রক্রিয়া।’দ্বিতীয় ওয়ানডেতে সতীর্থদের কাছে কী চান মাশরাফি। এটা বলতে গিয়ে প্রথম ম্যাচকে উদাহরণ হিসেবে টেনে এনেছেন তিনি, ‘তামিম যদি ৫০-৬০ করে আউট হয়ে যেত তাহলে আমাদের সংগ্রহটা ২৭০ বা ২৮০ হতো। আমার মনে হয় এই জায়গাটাতেই দলগুলোর পার্থক্য হয়ে যায়। ওই ৩০-৪০ রানই পার্থক্য।’
