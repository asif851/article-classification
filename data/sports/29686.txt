
পাঁচ ম্যাচ খেলে ব্যাটিং করেছেন তিনটিতে। রান করেছেন ১১, ৬ আর ৩। ব্যাট হাতে এমন ‘সাকিব’ যেন সাকিব আল হাসানেরও অচেনা! নিজেকে ফিরে পাওয়ার চেষ্টায় তাই গোপনে দুই দিনের জন্য ঢাকায় ঘুরে গেছেন কলকাতা নাইট রাইডার্স অলরাউন্ডার। ব্যাটিংয়ের বাজে ফর্ম কাটাতে টিপস নিয়ে গেছেন পুরোনো কোচ মোহাম্মদ সালাউদ্দিনের।গত বৃহস্পতিবার সকালে ঢাকায় পৌঁছে বিকেলেই মিরপুর শেরেবাংলা স্টেডিয়ামের ইনডোরে অনুশীলন করেছেন সাকিব। ব্যাটিং অনুশীলন করেছেন পরদিন বিকেলেও। সবার চোখকে ফাঁকি দিয়ে দুই দিনের এই অনুশীলন পর্ব সেরে তিনি ভারতে ফিরে গেছেন কাল। অনুশীলনের জন্য ঢাকায় আসার খবরটি জানাজানি হওয়াটা সাকিব চাননি বলে সালাউদ্দিনও ছাত্রকে সময় দিয়েছেন গোপনে।তবে কাল মুঠোফোনে সাকিবের ঢাকা ঘুরে যাওয়ার খবর নিশ্চিত করেছেন তাঁর ‘গুরু’ সালাউদ্দিন। ধারণা দিয়েছেন অনুশীলন সম্পর্কেও, ‘মাত্র দুটো সেশনে কিছুই করা যায় না। তারপরও মানসিক সন্তুষ্টির জন্য মানুষ অনেক কিছু করে। সাকিবও মনে করেছে ব্যাটিংয়ের সমস্যা দূর করতে আলাদাভাবে কিছু কাজ করা উচিত। সে জন্যই এসেছিল।’ সালাউদ্দিনের পর্যবেক্ষণ, ‘কলকাতা নাইট রাইডার্সের হয়ে সর্বশেষ দুটি ম্যাচে ও কিছু স্কয়ার কাট মিস করেছে। অথচ ব্যাটসম্যান হিসেবে ওটাই সাকিবের শক্তির জায়গা। এখানে আমরা এ নিয়ে কিছু কাজ করেছি। আশা করি, এতে কিছুটা হলেও আত্মবিশ্বাস ফিরে পাবে সে।’ফর্ম খারাপ যাচ্ছে বলে সাকিব খুব ভেঙে পড়েছেন, সেটা অবশ্য মনে হয়নি সালাউদ্দিনের, ‘ভেঙে পড়েছে বলে মনে হয়নি। তবে যারা সব সময় পারফর্ম করে অভ্যস্ত, রান না পেলে তাদের চিন্তা হওয়াটাই স্বাভাবিক।’
