
সিদ্ধান্তটা প্রায় নিয়েই ফেলেছেন ওয়ার্নার-স্মিথরা। রীতিমতো ভোটাভুটি করে জানিয়ে দিয়েছেন আগামী মাসে বাংলাদেশ সফর বয়কট করতে চান তাঁরা। ক্রিকেট অস্ট্রেলিয়ার সঙ্গে বেতন-ভাতা নিয়ে যে দ্বন্দ্ব চলছে, সেটি মিটে না গেলে বাংলাদেশ সফরে আসবেন না অস্ট্রেলীয় ক্রিকেটাররা।
এএফপি জানিয়েছে, অস্ট্রেলিয়ার ক্রিকেটারদের সংগঠন—এসিএর প্রধান নির্বাহী অ্যালিস্টার নিকোলসনের সঙ্গে সোমবার এক বৈঠকে বসেছিলেন ডেভিড ওয়ার্নার ও স্টিভ স্মিথ। সেখানে বাংলাদেশ সফর নিয়ে আলোচনা হয়েছে। বিশেষ চুক্তির অধীনে বাংলাদেশ সফরে আসার বিষয়টি নিয়েও আলোচনা করেন তাঁরা। অস্ট্রেলিয়ার নারী ক্রিকেটাররা সাময়িক এমন চুক্তি করেই বিশ্বকাপ খেলেছেন। তবে আপৎকালীন সমাধান হিসেবে স্মিথদেরও একই প্রস্তাব দেওয়া হলে তাঁরা তা মানবেন না। এর মধ্যে ক্রিকেট অস্ট্রেলিয়া দাবিদাওয়া মেনে না নিলে সব ধরনের ক্রিকেট সফর থেকে নিজেদের সরিয়ে রাখার পক্ষেই মত দেন ওয়ার্নার-স্মিথরা।গত ৩০ জুনের পর থেকে অস্ট্রেলীয় ক্রিকেটাররা কার্যত বেকার জীবন যাপন করছেন। ৩০ জুন আগের চুক্তির মেয়াদ শেষ হয়ে যাওয়ার পর নতুন চুক্তির শর্তগুলো প্রত্যাখ্যান করেছেন তাঁরা। নিকোলসনের সঙ্গে বৈঠকে অবশ্য আগামী ১০ আগস্ট থেকে ডারউইনে কন্ডিশনিং ক্যাম্পে যোগ দেওয়ার সিদ্ধান্ত হয়েছে। তবে ক্রিকেট অস্ট্রেলিয়ার সঙ্গে দ্বন্দ্ব না মেটা পর্যন্ত বাংলাদেশ সফর স্থগিত রাখার পক্ষেই মত দিয়েছেন বেশির ভাগ ক্রিকেটার।আগামী ১৮ আগস্ট ঢাকার উদ্দেশে রওনা দেওয়ার কথা অস্ট্রেলিয়ার। সফরে দুটি টেস্টের প্রথমটি শুরু হওয়ার কথা আগামী ২৭ আগস্ট ঢাকায়। দ্বিতীয় টেস্ট, ৪ সেপ্টেম্বর থেকে, চট্টগ্রামে।দুই পক্ষের আলোচনায় কার্যত আর কোনো অগ্রগতি নেই। সর্বশেষ উদ্যোগও ভেস্তে গেছে। সূত্র: এএফপি
