
দুজনের শুরুটা প্রায় কাছাকাছি সময়ে। কিন্তু সময়টা দুজনের কাটছে দুই রকম। পেরুর সঙ্গে ২-২ গোলে ড্রয়ে বিশ্বকাপ বাছাইয়ে হোঁচট খেয়েছে এদগার্দো বাউজার আর্জেন্টিনা। তবে বলিভিয়াকে ৫-০ গোলে উড়িয়ে তিতের ব্রাজিল ছুটছে।ব্রাজিলের দায়িত্ব নিয়ে প্রথম তিন ম্যাচেই জয়। তিতের কাছে সবই এখন ভালো লাগার কথা। তার ওপর পরশু অনেক দিন পর ব্রাজিল খেলল ব্রাজিলের মতো। বলিভিয়াকে নিয়ে প্রথমার্ধে ছেলেখেলা করে চারটি গোল তুলে নিয়েছে। ১১ মিনিটে নেইমার গোল করে মাত্র ২৪ বছর বয়সে পেছনে ফেলে দিয়েছেন জিকোর ৪৮ গোলের মাইলফলক। ব্রাজিলের হয়ে নেইমারের গোল এখন ৪৯, সামনে শুধু রোনালদো, রোমারিও ও পেলে। যেভাবে ছুটছেন, পেলেকে কবে পেছনে ফেলবেন, তা নিয়েই এখন জল্পনা শুরু।পরশু নেইমার গোল পেয়েছেন ওই একটিই। এরপর ফিলিপে কুতিনহো, ফেলিপে লুইস ও গ্যাব্রিয়েল জেসুসের গোল তুলে ধরেছে ঝলমলে ব্রাজিলকে। তিতের কথায়ও সেটা ঝরে পড়ছে, ‘আমি এটা একদমই আশা করিনি। দলের সবাই একজন আরেকজনের জন্য পরিশ্রম করছে। আর খেলোয়াড়েরা ক্লাবে যে পজিশনে খেলে, সেখানেই খেলানোর চেষ্টা করেছি। এটাও কাজে দিয়েছে।’ বড় জয়ের আনন্দের মধ্যে তিতের একমাত্র দুশ্চিন্তা, ৬৭ মিনিটে চোট নিয়ে মাঠ ছাড়েন নেইমার।আর্জেন্টিনার কোচ বাউজার অবশ্য দুশ্চিন্তার শেষ নেই। ম্যাচের আগে তাঁর আশা ছিল, মেসির অভাব বুঝতে দেবেন না অন্যরা। কিন্তু মেসিকে ছাড়া টানা দুই ম্যাচে ড্র, আগেরটিও ২-২। পরশু পেরুর বিপক্ষে দুবার এগিয়েও জিততে পারেনি। ফুনেস মোরির শুরুতে করলেন ১-০। সমতা ফেরান পেরুর পাওলো গেরেরো। ৭৭ মিনিটে ২-১ করেন গঞ্জালো হিগুয়েইন। ৮৪ মিনিটে ২-২, এবার পেরুর গোলদাতা ক্রিস্টিয়ান কুয়েভা।ড্রয়ের হতাশার সঙ্গে বাউজাকে একটু বেশিই ভাবতে হচ্ছে পরের ম্যাচ নিয়ে। পেরু ম্যাচে হলুদ কার্ড দেখে নিষেধাজ্ঞায় পড়েছেন তিন আর্জেন্টাইন ডিফেন্ডার জাবালেতা, ওটামেন্ডি ও ফুনেস মোরি। তিন দিন পর প্যারাগুয়ের বিপক্ষে এঁরা থাকবেন বাইরে। বলতে গেলে নতুন রক্ষণ নিয়েই নামতে হবে। এএফপি।নয় ম্যাচে ১৫ পয়েন্ট পাওয়া আর্জেন্টিনা এখন পয়েন্ট তালিকার পাঁচে। ১৮ পয়েন্ট নিয়ে ব্রাজিল দুইয়ে। ভেনেজুয়েলাকে ৩-০ গোলে হারিয়ে ১৯ পয়েন্ট নিয়ে উরুগুয়ে আছে সবার ওপরেই।এক নজরেব্রাজিল ৫: ০ বলিভিয়াপেরু ২: ২ আর্জেন্টিনাউরুগুয়ে ৩: ০ ভেনেজুয়েলাইকুয়েডর ৩: ০ চিলিপ্যারাগুয়ে ০: ১ কলম্বিয়া* শুরুতে স্বাগতিক দল
