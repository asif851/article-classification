
লিওনেল মেসির চার ম্যাচের নিষেধাজ্ঞার প্রক্রিয়া নিয়ে প্রশ্ন তুলেছেন এদগার্দো বাউজা। আর্জেন্টিনা কোচ বলেছেন, সবকিছু এমন আকস্মিকভাবে ঘটেছে, তাঁর দল বিষয়টি ঠিকমতো সামলে উঠতে পারেনি। এই রায়ের বিরুদ্ধে আপিল করার মতো যথেষ্ট সময়ও হাতে ছিল না। মেসিকে শাস্তি দেওয়ার পুরো প্রক্রিয়াকে বাউজা বলছেন ‘অদ্ভুত’। 
কাল বলিভিয়ার মাঠে ২-০ গোলে হেরে বিশ্বকাপ বাছাইপর্বে নিজেদের সমীকরণ আরও জটিল করে তুলল আর্জেন্টিনা। এই ম্যাচের মাত্র কয়েক ঘণ্টা আগে আর্জেন্টিনাকে জানানো হয়, মেসি চার ম্যাচ নিষিদ্ধ হয়েছেন। এ ম্যাচেও খেলতে পারবেন না। এমনিতে চোট ও হলুদ কার্ডের খাঁড়ায় প্রায় অচেনা একটা একাদশ সাজাতে হয়েছিল। এই অবস্থায় মেসির মতো একজন খেলোয়াড়ের বদলে বাউজা কাকে খেলাবেন, সেই ধাঁধা যেন ম্যাচেও কাটেনি কোচের।বাউজা বলেছেন, ‘যখন গুঞ্জন সত্যি হলো, উদ্বেগের পরিমাণ বেড়ে গেল কয়েক গুণ। খুবই অবাক লাগছে দেখে, এক দিনের মধ্যে সবকিছু এমনভাবে করে ফেলা হলো, আমরা আপিল করার সুযোগই পেলাম না। ওর বদলে ওর জায়গায় কে খেলবে, তা নিয়েও কাজ করতে পারিনি। এখন অবশ্য আবেদনের প্রক্রিয়া চলছে।’বাউজার নিজের চাকরি নাকি সুতোয় ঝুলছে। কাল চিলি ও কলম্বিয়া নিজ নিজ দলের ম্যাচে জিতে আর্জেন্টিনাকে আবারও পাঁচে নামিয়ে দিয়েছে। পাঁচে থেকে বিশ্বকাপ বাছাইপর্ব শেষ করলে আর্জেন্টিনাকে প্লে অফের বাড়তি দুটি ম্যাচ খেলতে হবে ওশেনিয়া অঞ্চলের বিজয়ীর সঙ্গে। এই অবস্থায় যেকোনো মুহূর্তে ছাঁটাই হতে পারেন বাউজা। তবে আর্জেন্টিনা কোচের কণ্ঠে এখনো আশাবাদ, ‘বলিভিয়া আমাদের অনায়াসে হারিয়েছে। সামনে আমাদের কী পরীক্ষা অপেক্ষা করছে এ নিয়ে আমাদের ভাবতে হবে। তবে আমরা এখনো টিকে আছি, বিশ্বকাপের চূড়ান্ত পর্বে যেতে আমরা মরিয়া। আমরা জানি, কাজটা সহজ হবে না। তবে আমরাও লড়াই চালিয়ে যাব।’
 
 
