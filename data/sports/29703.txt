
ওই চারটি ওভারের জন্যই অধীর আগ্রহে বসে ছিল বাংলাদেশ। আইপিএলে গুজরাট লায়নসের সঙ্গে বাঁচা-মরার ম্যাচ। জিতলে ফাইনাল, হারলে বিদায়। এমন ম্যাচে আরও একবার মুস্তাফিজুর রহমানকেই তো নায়কের আসনে দেখতে চাওয়া সবার। কিন্তু মাঠে বল গড়ানোর আগেই সেই আশার গুড়ে বালি। হ্যামস্ট্রিংয়ের সামান্য চোট সানরাইজার্স হায়দরাবাদের হয়ে খেলতে দেয়নি বাংলাদেশের বাঁহাতি পেসারকে।মুস্তাফিজকে ছাড়াই অবশ্য ৪ উইকেটে জিতেছে হায়দরাবাদ। ১৬৩ রানের লক্ষ্যে ব্যাট করতে নেমে অধিনায়ক ডেভিড ওয়ার্নারের ৫৮ বলে ৯৩ রানের দুর্দান্ত ইনিংস ফাইনালে তুলে দিল দলকে।এর আগে অ্যারন ফিঞ্চের ৩২ বলে ৫০, ব্রেন্ডন ম্যাককালামের ২৯ বলে ৩২ রানে ভর করে ১৬২ রান করে গুজরাট। মুস্তাফিজের চোট এই ম্যাচে সুযোগ করে দেয় টি-টোয়েন্টি বিশ্বকাপ-আইপিএল মিলিয়ে ২০ ম্যাচ দলের বাইরে থাকা ট্রেন্ট বোল্টকে। কিউই পেসার অবশ্য মুস্তাফিজের অভাব পূরণ করতে পারেননি। ৪ ওভারে দিয়েছেন ৩৯ রান, উইকেট ১টি।রান তাড়া করতে গিয়ে হোঁচট খেয়েছে হায়দরাবাদও। অষ্টম ব্যাটসম্যান বিপুল শর্মা (১১ বলে ২৭) ছাড়া আর কেউ ওয়ার্নারকে সঙ্গ দিতে পারেননি। হায়দরাবাদ অধিনায়কের বীরোচিত ব্যাটিংই ফাইনালে কাটার-স্লোয়ার-ইয়র্কারে পূর্ণ মুস্তাফিজের ২৪টি বল দেখার আশা বাঁচিয়ে রাখল। ক্রিকইনফো।
