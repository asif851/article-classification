
• বাংলাদেশের রান তাড়ায় মুগ্ধ উনাদকাট • তাঁর মতে, নিদাহাস ট্রফি এখন অনেক বেশি উন্মুক্ত • এ কারণে খেলোয়াড়েরা অনেক বেশি উদ্দীপ্ত • আজ শ্রীলঙ্কার বিপক্ষে ভারতের ফিরতি ম্যাচ
নিদাহাস ট্রফিতে নিজেদের প্রথম ম্যাচে ভারতের বিপক্ষে ম্যাচে বাংলাদেশের ব্যাটিং ছিল এলোমেলো। অসময়ে উইকেট হারিয়ে সেদিন মোট সংগ্রহটা ১৩৯ রানের বেশি হয়নি। ম্যাচটা জিততে ভারতকে যে খুব কষ্ট করতে হয়েছে, সেটি হয়তো বলা যাবে না, কিন্তু ম্যাচটা শেষ করতে তাদের ১৮.২ ওভার লেগেছে। শ্রীলঙ্কার বিপক্ষে ২১৪ তাড়া করে ম্যাচ জিতে তাই আফসোস হতেই পারে বাংলাদেশের ক্রিকেটারদের—সংগ্রহটা যদি আর ৩০-৪০ রান বেশি হতো!
নিদাহাস ট্রফি এখন উন্মুক্ত প্রতিযোগিতায় রূপ নিয়েছে। তিনটি দলেরই জয় একটি করে। স্বাগতিক শ্রীলঙ্কা অবশ্য রানরেটে ভারত ও বাংলাদেশের চেয়ে এগিয়ে। ভারত আছে দ্বিতীয় স্থানে। বাংলাদেশ তিনে। আজ শ্রীলঙ্কার বিপক্ষে ফিরতি ম্যাচে মাঠে নামার আগে তাই জয়ের বিকল্প কিছু দেখছে না রোহিত শর্মার দল। আজ জিতলে ফাইনালের পথে অনেকটাই এগিয়ে যাবে শ্রীলঙ্কা। ভারত সেটি হতে দেবে কেন!
লঙ্কানদের সঙ্গে ম্যাচের আগে সংবাদ সম্মেলনে এসে জয়ের প্রত্যয়ই ঝরেছে ভারতীয় পেসার জয়দেব উনাদকাটের কণ্ঠে। সেই সঙ্গে শ্রীলঙ্কার বিপক্ষে বাংলাদেশের রেকর্ড রান তাড়া নিয়েও নিজের মুগ্ধতার কথা শুনিয়েছেন ভারতের প্রতিনিধি হয়ে আসা এই বাঁ হাতি পেসার।উনাদকাট মনে করেন শ্রীলঙ্কার বিপক্ষে বাংলাদেশ এক প্রকার অসম্ভবই সম্ভব করেছে, ‘দুর্দান্ত রান তাড়াই দেখলাম আমরা। এই সংস্করণে যেকোনো দলের বিপক্ষেই ২১৪ রান তাড়া করাটা দারুণ ব্যাপার। চাপের মুখে দাঁড়িয়ে বাংলাদেশ সত্যিই দুর্দান্ত খেলেছে।’
কীভাবে বাংলাদেশ ২১৪ তাড়া করেছে, সেটার একটা ব্যাখ্যাও দিয়েছেন উনাদকাট, ‘আমি মনে করি তাঁরা তাদের পরিকল্পনার বাস্তবায়নটা দুর্দান্তই করেছে। শ্রীলঙ্কার বোলাররা কীভাবে বল করে, কী কী করতে পারে, সেটা তাঁরা মাথায় রেখেছে। সে কারণেই এটি সম্ভব হয়েছে।তিন দলের জয়ে প্রতিযোগিতাটা এখন অনেক উন্মুক্ত। এটা বেশ লাগছে এই ভারতীয় পেসারের, ‘প্রতিযোগিতাটা এখন অনেক বেশি উন্মুক্ত। সে কারণে খেলোয়াড়েরাও অনেক বেশি উদ্দীপ্ত।’
