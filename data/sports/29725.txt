
ক্রিকেটের সাকিব দেশে-বিদেশে খেলে বেড়াচ্ছেন অনেক দিন ধরেই। কিন্তু ফুটবলে বাংলাদেশের অবস্থান ক্রিকেটের পুরো উল্টো। বাংলাদেশের বেশ কয়েকজন ফুটবলার অতীতে দেশের বাইরের লিগে খেললেও তা আটকে ছিল প্রতিবেশী দেশের মধ্যেই। ক্লাব ফুটবলের মহাযজ্ঞ যে ইউরোপে, সেখানে মানের বিচারে বাংলাদেশের প্রতিনিধিত্বের স্বপ্ন সুদূর পরাহতই। এমন একটি অবস্থায় বিশ্বখ্যাত ইংলিশ প্রিমিয়ার লিগের সঙ্গে যদি কোনো বাংলাদেশি খেলোয়াড়ের নাম চলে আসে, তাতে বসতে হয় একটু নড়েচড়েই।আমির হামজা নামের এক চৌদ্দ বছরের কিশোর করেছে সেই অসাধ্যসাধন। সে ডাক পেয়েছে ইংলিশ ক্লাব নরউইচ সিটির যুব অ্যাকাডেমিতে। গোলরক্ষক হামজার যুব অ্যাকাডেমিতে স্থান পাওয়া প্রবাসী বাংলাদেশি ফুটবলারদের সর্বোচ্চ পর্যায়ে উঠে আসার পথ প্রশস্ত করবে, এটা বলাই বাহুল্য।হামজাই প্রথম বাংলাদেশি, যার নাম জড়িয়ে গেছে ইংলিশ প্রিমিয়ার লিগের কোনো ক্লাবের সঙ্গে। এমন অর্জনের পেছনে তাঁর বাবার অবদান অনেক। বাবা আবদুল হাকিমের অনুপ্রেরণায় ‘স্পোর্টিং বেঙ্গল অ্যাকাডেমি’তে যোগ দেয় হামজা। স্পোর্টিং বেঙ্গল অ্যাকাডেমিতে মূলত খেলেন ব্রিটেন প্রবাসী বাংলাদেশি ফুটবলাররাই। বাবা নিজে ছিলেন গোলরক্ষক, তাই তাঁর ছেলেকে তিনি গড়ে তোলেন গোলরক্ষক হিসেবেই। প্রতিভা ও পরিশ্রমের মিশেলে সাফল্য খুব দ্রুতই ধরা দিয়েছে হামজার হাতে। গত মার্চ মাসে তার সুযোগ হয় নরউইচ সিটির যুব অ্যাকাডেমিতে। হামজার প্রত্যাশা, সে খুব দ্রুতই নরউইচের মূল দলে খেলার সুযোগ পাবে।এর আগেও বেশ কয়েকবার ইংলিশ ফুটবলের সঙ্গে জড়িয়েছিল বাংলাদেশি খেলোয়াড়দের নাম। গোলরক্ষক আমিনুল হকের সুযোগ এসেছিল নিউক্যাসল ইউনাইটেডের হয়ে প্রশিক্ষণ নেওয়ার। কিন্তু কেন যেন তিনি যাননি। জাতীয় দলের বর্তমান অধিনায়ক মামুনুল ইসলামেরও ডাক এসেছে ওয়েলসের এক ক্লাব থেকে। তিনি সেখানে কবে যাবেন, তা অবশ্য এখনো জানা যায়নি। ইংলিশ লিগের বাইরে ডেনিশ লিগের একটি টায়ার থেকে উঠে এসেছেন বাংলাদেশের ফুটবলের হালের সেনসেশন জামাল ভূঁইয়া। বাংলাদেশি বংশোদ্ভূত ডেনিশ নাগরিক জামাল জাতীয় দলের মধ্যমাঠকে দিয়েছেন নির্ভরতার ছোঁয়া। বাংলাদেশি বংশোদ্ভূত জার্মান নাগরিক রিয়াসাত সম্প্রতি সুযোগ পেয়েছেন জাতীয় ফুটবল দলে। তিনি এই মুহূর্তে খেলছেন ফিলিপাইনের লিগে।জাতীয় দলের মানোন্নয়নে এই মুহূর্তে প্রবাসী ফুটবলারদের ওপর জোর দিয়েছে বাংলাদেশ ফুটবল ফেডারেশন। জামাল ভূঁইয়া ও রিয়াসাতের পর সম্প্রতি জাতীয় দলের ট্রায়ালে যোগ দিতে ঢাকা এসেছেন ওয়েলস প্রবাসী দুই বাংলাদেশি ফুটবলার। আমির হামজাও নরউইচ সিটির অ্যাকাডেমির যোগ দিয়ে তাই আশা ছড়িয়েছে দেশের ফুটবলে। সেদিন হয়তো বেশি দূরে নয়, হামজারও গায়ে উঠবে বাংলাদেশ জাতীয় ফুটবল দলের জার্সি।
