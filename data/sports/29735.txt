
তামিমের চিটাগং আগেই বাদ পড়েছে। আর কুমিল্লা ও রংপুরের সঙ্গে গেইল ঝড়ে ভর করে কাল বরিশাল বুলসও সেরা চারে জায়গা নিশ্চিত করে রেখেছিল। একে অপরের প্রতিপক্ষ না হলেও গ্রুপপর্বের শেষ দিনে আজ বিপিএলের সেরা চারে জায়গা নিশ্চিত করার লড়াইটা ছিল মূলত ঢাকা ও সিলেটের মধ্যে। তাতে মাঠে নামার আগেই জিতে গেল ঢাকা। দিনের প্রথম ম্যাচে যে মাশরাফির কুমিল্লার কাছে ৭১ রানে হেরে গেছে মুশফিকের সিলেট।এখন পর্যন্ত পয়েন্ট টেবিলের যে অবস্থা, তাতে কুমিল্লা ও রংপুর যথাক্রমে ১ ও ২—এ থাকছে সেটি অনেকটাই নিশ্চিত। তবে তৃতীয় স্থানে থাকা বরিশাল অনেক বড় ব্যবধানে ঢাকাকে হারিয়ে দিলে হয়তো রান রেটের হিসেব নিয়ে বসতে হতে পারে। জিতলেও ঢাকা চতুর্থ অবস্থানেই থাকবে। তবে বরিশালের খুব বেশি বড় জয়ের সম্ভাবনা আপাতত কম ধরে নিয়েই আগামী শনিবার থেকে শুরু হতে যাওয়া সেরা চারের লড়াইয়ের সম্ভাব্য সূচিটা দাঁড়াচ্ছে এমন— প্রথম কোয়ালিফায়ার: কুমিল্লা বনাম রংপুর—এখানে জয়ী দল সরাসরি চলে যাবে ফাইনালে। হেরে যাওয়া দল খেলবে দ্বিতীয় কোয়ালিফায়ারে। এলিমিনেটর: বরিশাল বনাম ঢাকা—জয়ী দল খেলবে দ্বিতীয় কোয়ালিফায়ারে। হেরে যাওয়া দলের বিদায়।দ্বিতীয় কোয়ালিফায়ার: প্রথম কোয়ালিফায়ারে হেরে যাওয়া দল বনাম এলিমিনেটরে জয়ী দল। ফাইনাল: প্রথম ও দ্বিতীয় কোয়ালিফায়ারে জয়ী দুই দল।
