
সারা দেশ এখন স্যালুট দিচ্ছে। বাংলাদেশে থাকা বিদেশিরাও পিছিয়ে নেই। স্বয়ং মার্কিন রাষ্ট্রদূত মার্শা বার্নিকাটের স্যালুট দেওয়া ছবি শোভা পাচ্ছে মার্কিন দূতাবাসের ওয়েবসাইটে। অফিস, দোকান, রাস্তা-ঘাট—সবখানে শুধু স্যালুট আর স্যালুট। সামাজিক যোগাযোগমাধ্যম ফেসবুকও সয়লাব স্যালুটের ছবিতে।ইংল্যান্ডের বিপক্ষে মিরপুর টেস্টের তৃতীয় দিনে বেন স্টোকসকে বোল্ড করার পর স্যালুট দিয়ে সেটা উদ্‌যাপন করেছিলেন সাকিব আল হাসান। এরপর থেকেই স্যালুট ‘ভাইরাল’ হয়ে ছড়িয়ে পড়েছে সারা দেশের মানুষের মধ্যে। কিন্তু কেউ কি জানেন, সাকিব সেদিন স্যালুটটা আসলে কাকে দিয়েছিলেন? কেনই–বা দিয়েছিলেন?মজার ব্যাপার হলো, এর উত্তর নাকি সাকিবের কাছেও নেই! প্রথম আলোকে দেওয়া এক সাক্ষাৎ​কারে আজ সেটাই তো দাবি করলেন এই অলরাউন্ডার, ‘আমি নিজেও জানি না কেন স্যালুট দিয়েছি। আমার কাছেও এর উত্তর নেই।’উত্তর খুঁজে পেতে সাকিবকে একটু সাহায্য করা হলো। পরশু টেস্ট শেষে অধিনায়ক মুশফিকুর রহিমের অনুমান ছিল, উইকেট পাওয়ার উদ্‌যাপনে বাড়াবাড়ি কিছু না করতে বলেছিলেন আম্পায়ার। স্টোকসকে আউট করার পর হয়তো সে কারণেই স্যালুট দিয়ে সাকিবের অমন নীরব উদ্‌যাপন।কিন্তু সে রাতেই সাকিবের স্ত্রী উম্মে আহমেদ শিশির তাঁর ফেসবুক স্ট্যাটাসে লিখেন, বাসায় নাকি সাকিব তাঁকে এভাবেই স্যালুট করেন। নিশ্চয়ই মজা করেই বলা। ফেসবুক থেকে সেটা নিয়ে ভারতীয় পত্রপত্রিকায়ও ছড়িয়ে পড়েছে সাকিবের স্যালুট-সমাচার। তবে কি স্ত্রীর উদ্দেশেই ওই স্যালুট?এত ‘ক্লু’ দেওয়ার পরও মুখ খোলেননি সাকিব। স্যালুট কেন দিলেন প্রশ্নে বারবার একই উত্তর, ‘আমি জানি না।’সাকিবের বিখ্যাত হয়ে যাওয়া স্যালুটের রহস্য কি গোপনই থেকে যাবে তাহলে?
* তারেক মাহমুদের নেওয়া বিস্তারিত সাক্ষাৎকারটি পড়ুন আগামীকালের প্রথম আলোয়।
