

• স্ট্যামফোর্ড ব্রিজে চ্যাম্পিয়নস লিগের শেষ ষোলোর প্রথম লেগে চেলসির বিপক্ষে বার্সার ম্যাচটি ১-১ ড্র হয়েছে।
• চেলসির বিপক্ষে অবশেষে গোলের দেখা পেয়েছেন লিওনেল মেসি।
• অ্যাওয়ে গোলের সুবিধা নিয়ে ১৪ মার্চ ন্যু ক্যাম্পে ফিরতি লেগ খেলতে নামবে বার্সা।   

চ্যাম্পিয়নস লিগে এই একটা দলের বিপক্ষে লিওনেল মেসির যেন কী হয়। অন্য সময় একান্ত ‘বাধ্য’ থাকলেও এই দলটার বিপক্ষেই গোল হয়ে যায় সোনার হরিণ! এক-দুই করে ৮ ম্যাচ, অপেক্ষার প্রহরটা ৭০০ মিনিটেরও বেশি সময়ের। এ সময়ে নেওয়া তাঁর ২৯ শটের একটিও খুঁজে পায়নি জাল।
অবশেষে, অবশেষে আজ চেলসি-ধাঁধা মেলাতে পেরেছেন মেসি। ১২ বছরে নবম ম্যাচে এসে ৩০ নম্বর শটে চেলসি-গেরোটা কেটেছে বার্সেলোনার আর্জেন্টাইন ফরোয়ার্ডের। সেটিও আবার স্ট্যামফোর্ড ব্রিজে, ব্লুজদেরই মাঠে। মেসির গোলে চ্যাম্পিয়নস লিগের শেষ ষোলোর প্রথম লেগে চেলসির বিপক্ষে ১-১ ড্র করেছে বার্সা।
প্রথম ২০ মিনিটে চেলসির পায়ে বলই খুঁজে পাওয়া কঠিন! এমনকি প্রথমার্ধে ৭৫ ভাগ বল বার্সারই দখলে। কিন্তু ফুটবলে বল দখলই সব নয়, সেটিই যেন বোঝাল চেলসি। আট মিনিটের মধ্যে দুর্দান্ত দুটি সুযোগ তৈরি করল স্বাগতিকেরা। নির্দিষ্ট করে বললে উইলিয়ান। ৩৩ মিনিটে এডেন হ্যাজার্ডের বাড়িয়ে দেওয়া বলটা ডান পায়ে শট নিলেন চেলসির ব্রাজিলিয়ান উইঙ্গার। ডান পোস্টে লেগে বল এল ফিরে। ৪১ মিনিটে একই দৃশ্যের পুনরাবৃত্তি। আবারও হ্যাজার্ডে বাড়িয়ে দেওয়া বল, ডান পায়ে জোরাল শট—আবারও পোস্টে লেগে ফিরে আসা। পার্থক্য শুধু এবার বাঁ পোস্টে। ‘কী কপাল আমার’—কপাল ঘষতে লাগলেন উইলিয়ান! ডাগআউটে আন্তোনিও কন্তের আফসোসের শেষ নেই। ৪২ মিনিটে চেলসি কোচের আফসোস আরেকটু বাড়িয়ে দিলেন হ্যাজার্ড, ভলিটা ক্রসবারের ওপর দিয়ে উড়িয়ে মেরে!
গোলশূন্য প্রথমার্ধ শেষে কোচের আফসোস দূর করার দায়িত্ব উইলিয়ানই নিলেন। ৬২ মিনিটে কর্নার থেকে পাওয়া বল হ্যাজার্ড দিলেন ডি বক্সের সামনে ফাঁকায় দাঁড়ানো উইলিয়ানকে। এবার আর হাতছাড়া নয়, তাঁর মাপা-নিখুঁত শটটা খুঁজে নিল বার্সার জাল। ৪ শটের তিনটা লক্ষ্যে, একটিতে হয়েছে গোল—বাঁধভাঙা উচ্ছ্বাস তো করবেনই উইলিয়ান। কিন্তু সেই উচ্ছ্বাস শেষ পর্যন্ত ধরে রাখতে পারলেন কোথায়! বল দখলে যোজন যোজন এগিয়ে থাকা বার্সাকে ক্ষণে ক্ষণে চেলসি কাঁপিয়ে দিয়েছে একের পর এক সুযোগ তৈরি করে। কিন্তু শুধু সুযোগ তৈরি করলে হবে না, সুযোগটা কাজেও লাগাতে হবে। সেটিই ৭৫ মিনিটে করে দেখালেন মেসি। আন্দ্রেস ইনিয়েস্তার সঙ্গে দুর্দান্ত রসায়নে নিখুঁত ফিনিশিং—অবশেষে চেলসির জাল খুঁজে পেল মেসির শট। বার্সা তাই টুইট করেছে, ‘লিও মেসি চেলসির বিপক্ষে কখনোই গোল করেনি’—‘করেনি’ শব্দটা কেটে দিয়ে তারা লিখেছে ‘ডান’!
চেলসির বিপক্ষে মেসি গোলখরা কেটেছে। বার্সা পেয়েছে অ্যাওয়ে গোল, যেটির সুবিধা নিয়ে ১৪ মার্চ ফিরতি লেগ তারা খেলতে নামবে ন্যু ক্যাম্পে।
 
