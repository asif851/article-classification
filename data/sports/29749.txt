
ফাইনাল বাদ দিলে রকেট ত্রিদেশীয় সিরিজের আগামীকালের ম্যাচের টিকিটের চাহিদাই সম্ভবত সবচেয়ে বেশি। একে তো ম্যাচটা হচ্ছে সাপ্তাহিক ছুটির দিনে, তার ওপর চন্ডিকা হাথুরুসিংহে দায়িত্ব নেওয়ার পর শ্রীলঙ্কার বিপক্ষে এটাই বাংলাদেশের প্রথম ম্যাচ। খেলার বাইরেও অনেক ‘খেলা’ দেখার আছে। অথচ এই ম্যাচের টিকিটেই কিনা লাগল ভজকট!
টিকিটের গায়ে ইংরেজিতে বড় করে লেখা ‘বাংলাদেশ বনাম শ্রীলঙ্কা’। কিন্তু ‘বাংলাদেশ’ লেখা হয়েছে ভুল বানানে! বিসিবি অবশ্য সংবাদ বিজ্ঞপ্তি দিয়ে এই ভুলের জন্য দুঃখ প্রকাশ করে দায়ী ব্যক্তিদের বিরুদ্ধে ব্যবস্থা নেওয়া হবে বলে জানিয়েছে। ভুল বানানে ‘বাংলাদেশ’ লেখা যেসব টিকিট তখনো বিক্রি হয়নি, সেগুলো প্রত্যাহার করে নতুন টিকিট ছাড়া হবে বলেও বলা হয়েছে সংবাদ বিজ্ঞপ্তিতে।
টিকিটের গায়ে ‘বাংলাদেশ’ বানান লেখা হয়েছে ‘BNANGLADESH ’! শ্রীলঙ্কা বানান যদিও ঠিক আছে। ভুলটা দাবানলের মতো ছড়িয়ে পড়েছে সামাজিক যোগাযোগমাধ্যমে। দর্শকেরা প্রশ্ন তুলেছেন টিকিট মুদ্রণে নিয়োজিতদের দায়িত্বজ্ঞান নিয়ে।
টিকিটের যে অংশটি বিক্রেতার কাছে থাকবে সেটি ঠিক থাকলেও ভুলটা হয়েছে আসলে ক্রেতার অংশে। শুক্রবারের ম্যাচের টিকিট ছাড়ার পরই টিকিটের ভুলটি ছড়িয়ে পড়ে সামাজিক যোগাযোগমাধ্যমে। বিষয়টি দ্রুত নজরে এসেছে বাংলাদেশ ক্রিকেট বোর্ডের (বিসিবি)।  বাংলাদেশ-শ্রীলঙ্কা ম্যাচটি কাল শুরু বেলা ১২টায়।
 
