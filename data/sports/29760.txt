
বারবার সিদ্ধান্ত পরিবর্তনের ধারাবাহিকতা বজায় রাখছে বিপিএল গভর্নিং কাউন্সিল। সর্বশেষ সিদ্ধান্ত অনুযায়ী হোটেল র্যাডিসনে টুর্নামেন্টের প্লেয়ারস ড্রাফট অনুষ্ঠিত হবে আগামীকাল। গতকাল বিসিবির মিডিয়া কমিটির প্রধান জালাল ইউনুস নতুন এ তারিখটি ঘোষণা করেছেন।আগের সিদ্ধান্ত ছিল প্লেয়ারস ড্রাফট হবে ২৬ অক্টোবর। কিন্তু কাল জালাল ইউনুস জানালেন, ‘বিদেশি খেলোয়াড়দের ব্যাপারে সিদ্ধান্ত নিতে দেরি হয়ে যাচ্ছে বলে অনেক ফ্র্যাঞ্চাইজি আমাদের অনুরোধ করেছে প্লেয়ারস ড্রাফট এগিয়ে আনতে।’এর আগেও দুবার পরিবর্তন হয়েছে প্লেয়ারস ড্রাফটের তারিখ। বিপিএলের সবকিছু ‘পরিবর্তনশীল’ বলেই হয়তো মিডিয়া কমিটির প্রধানকে ‘এটাই ফাইনাল’ কথাটা যোগ করতে হলো। তবে কিছু কিছু ব্যাপারে এখনো তারা দোদুল্যমান অবস্থায়। আগে আইকন খেলোয়াড়দের লটারি হবে জানানো হলেও কাল জালাল ইউনুসের বলা ‘আপাতত’ শব্দটা সেই সিদ্ধান্তকে একটু দুর্বলই করে দিচ্ছে, ‘আপাতত সিদ্ধান্ত এটাই আছে যে লটারির মাধ্যমে আইকন খেলোয়াড়দের ফ্র্যাঞ্চাইজি ঠিক করা হবে। প্লেয়ারস ড্রাফটের দিনই লটারি হবে।’
