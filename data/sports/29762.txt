
আলিয়াঞ্জ অ্যারেনায় কাল রাতে উপস্থিত প্রায় ৭৫ হাজার বায়ার্ন সমর্থককে হয়তো হিংসেই হচ্ছে অন্য ক্লাবের সমর্থকদের। শনিবার রাতে ‘পয়সা উশুলে’র চেয়েও যে বাড়তি কিছু পেয়েছেন তাঁরা। টিকিট কিনে দলের বড় জয় দেখার পাশাপাশি ম্যাচ শেষে পেয়েছেন বিনা পয়সায় পানের দারুণ সুযোগ।বিনে পয়সায় গলা ভেজাতে তো তারা পারেনই, কাল কোলনের বিপক্ষে ৪-০ গোলের জয়টা যে বুন্দেসলিগায় বায়ার্নের ১০০০ তম। বুন্দেসলিগায় এমন কীর্তি এই প্রথম! ১৭১৪ ম্যাচে বায়ার্ন পেয়েছে হাজারতম জয় (৩৮৫ ড্র,৩২৯ হার)। বাভারিয়ানদের ‘নিকটতম’ প্রতিদ্বন্দ্বী ভেরডার ব্রেমেন, তাদের জয় ৭৪১টি।এক রাতে কাল অনেকগুলো অর্জন হলো মিউনিখ জায়ান্টদের। লিগে ‘দশে দশ’ও হয়ে গেল—এবারের মৌসুমে লিগে দশ ম্যাচের সবগুলোই জিতেছে বায়ার্ন। এখানেও ‘নিকটতম’ প্রতিদ্বন্দ্বী বরুসিয়া ডর্টমুন্ডের চেয়ে ১০ পয়েন্টে এগিয়ে থেকে লিগ শীর্ষে তারা। ডর্টমুন্ড অবশ্য একটা ম্যাচ কম খেলেছে, আজ নিজের মাঠে অগসবুর্গের বিপক্ষে আছে তাদের একটি ম্যাচ।কোলনের বিপক্ষে বায়ার্নের জয়টা একরকম ‘ভবিতব্য’ই ছিল। চোট কাটিয়ে এই ম্যাচেই মাঠে ফেরা আরিয়েন রোবেনের গোলেই প্রথম এগিয়ে যায় বায়ার্ন। ম্যাচের ৩৫ মিনিটে বক্সের মধ্যে পেয়ে যাওয়া বলে অনায়াসে গোল করেই প্রত্যাবর্তনটা স্মরণীয় করে রাখেন ডাচ উইঙ্গার। প্রথম ত্রিশ মিনিট বায়ার্নের আক্রমণ ঠেকাতে বেশ সফলই ছিল কোলন। তবে রোবেনের গোলটার পরই যেন বাঁধ ভেঙে গেল। বিরতির ৫ মিনিট আগে দ্বিতীয় গোলটিও হজম হলো, গোলদাতা এবার চিলিয়ান আর্তুরো ভিদাল। লেফট উইং ধরে কিংসলে কোম্যান দুই খেলোয়াড়কে কাটিয়ে বক্সে কাট-ব্যাক করেন, আর বক্সের প্রান্ত থেকে তাতে সুন্দর পরিণতি এনে দেন ভিদাল।বিরতির পর কিছুক্ষণ যেন গোলে একটু বিরতি। সমর্থকদের একটু উশখুশও হচ্ছিল তাতে-লেভানডফস্কির ‘নিয়মমাফিক’ গোলটা কখন আসবে? স্বস্তি পাওয়া গেল ৬২ মিনিটে। ডগলাস কস্তার ক্রসে পোলিশ স্ট্রাইকারের হেডে বায়ার্ন এগিয়ে গেল ৩-০-তে। লিগে এ নিয়ে ১০ ম্যাচে ১৩ গোল করলেন তিনি। পেনাল্টি থেকে টমাস মুলারের করা বায়ার্নের চতুর্থ গোলটিতেও লেভার অবদান। বক্সে দুই কোলন ডিফেন্ডার অনেক চেষ্টা করেও তাঁকে সামলাতে না পেরে উল্টো মাটিতে ফেলে দিলে বায়ার্ন পায় পেনাল্টিটি।বড় জয়, তাতে অসাধারণ একটি রেকর্ড। এমন রেকর্ড তো আর প্রতিদিন হয় না। বায়ার্ন তাই উদযাপনটাও করল একটু ‘বায়ার্নে’র মতো করেই। স্টেডিয়ামভর্তি সমর্থকদের উপহার দিল বিনে পয়সার বিয়ার। আরেকবার এমন ফ্রি বিয়ার পেতে আরও ১০০০ জয়ের জন্য অপেক্ষা বায়ার্ন সমর্থকেরা এখন থেকে করতেই পারেন! ও গার্ডিয়ান, ইএসপিএন।
