
কী সর্বনাশা কাণ্ডটাই না ঘটিয়েছিল আমেরিকান টেলিভিশন চ্যানেল সিএনএন। ‘মেরে ফেলেছিল’ জলজ্যান্ত একজন মানুষকে। তিনিও আবার যেন তেন কেউ নন। ব্রাজিলের ফুটবল কিংবদন্তি পেলে। হ্যাঁ, সম্প্রতি পেলের ভুল মৃত্যুসংবাদ সত্যিই প্রকাশিত হয়েছিল সিএনএনের টুইটার অ্যাকাউন্টে।প্রতি শনি ও রোববার সকালে সিএনএনে সম্প্রচারিত হয় ‘নিউ ডে’ নামের অনুষ্ঠান। ২৮ তারিখ সকালে এই অনুষ্ঠানটির টুইটার থেকেই প্রকাশ করা হয়েছিল এই তথ্য। রীতিমতো বিশ্বকে কাঁপিয়ে দেওয়ার মতো খবর, ‘ব্রাজিলের সাবেক ফুটবলার পেলে ৭৪ বছর বয়সে মারা গেছেন।’ সঙ্গে জুড়ে দিয়েছিল ব্রাজিলিয়ান কিংবদন্তির সাদা-কালো একটা ছবিও। কিছুক্ষণ পরেই অবশ্য নিজেদের ভুল বুঝতে পেরেছিল সিএনএন। সরিয়ে ফেলেছিল খবরটা। আরেকটা টুইটে দুঃখ প্রকাশ করে লিখেছিল, ‘পেলের প্রতিনিধি সিএনএনকে জানিয়েছেন যে তিনি জীবিত ও খুব ভালো আছেন। আমরা এই বিষয়ে আমাদের আগের ভুল টুইটটা সরিয়ে ফেলেছি। এই ভুলের জন্য আমরা দুঃখিত।’পেলে শুধু ভালো বা সুস্থই নন, ২৮ তারিখ সকালে নিজেও সরব ছিলেন টুইটারে। জানিয়েছিলেন ক্রিস্টিয়ানো রোনালদোর সঙ্গে বিমান ভ্রমণের খবর। সঙ্গে পোস্ট করেছিলেন পর্তুগিজ তারকার সঙ্গে করা তাঁর নতুন একটি বিজ্ঞাপনের ভিডিও।
