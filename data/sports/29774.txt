
আগামী ৭ সেপ্টেম্বর নিজেদের মাটিতে এক প্রীতি ম্যাচে অস্ট্রেলিয়ার মুখোমুখি হচ্ছে পাঁচবারের বিশ্বচ্যাম্পিয়ন ব্রাজিল। ব্রাজিলীয় ফুটবল ফেডারেশন আজ বৃহস্পতিবার এ খবর জানিয়েছে।সর্বশেষ ফিফা র্যাঙ্কিংয়ে ব্রাজিলের অবস্থান নবম। অস্ট্রেলিয়া আছে ৪০ নম্বরে। শুধু র্যাঙ্কিং নয়, মুখোমুখি লড়াইয়েও স্পষ্টত এগিয়ে ব্রাজিল। এ পর্যন্ত দল দুটি ছয়টি ম্যাচে পরস্পরের মুখোমুখি হয়েছে। এর মধ্যে ব্রাজিল জিতেছে চারটিতে, অস্ট্রেলিয়া একটিতে। বাকি ম্যাচটি ড্র হয়। ব্রাজিল-অস্ট্রেলিয়া সর্বশেষ মুখোমুখি হয়েছিল ২০০৬ বিশ্বকাপের গ্রুপ পর্বে। জার্মানির মিউনিখে অনুষ্ঠিত ওই ম্যাচে ২-০ গোলে জেতে ব্রাজিল।২০১৪ বিশ্বকাপের আয়োজক ব্রাজিল। বিশ্ব আসরে মাঠে নামার আগে ব্রাজিলের মাটিতে মহড়া দেওয়ার সুযোগ এসেছে অস্ট্রেলিয়ার সামনে, তা-ও আবার স্বাগতিক ব্রাজিলের বিপক্ষেই। বার্তা সংস্থা রয়টার্স জানায়, এটাকে ‘দারুণ সুযোগ’ হিসেবেই দেখছেন অস্ট্রেলিয়ার কোচ হোলগার ওসিক। এক বিবৃতিতে তিনি বলেন, ‘বিশ্বকাপের এক বছরের কম সময়ের আগে এই ম্যাচ আমাদের জন্য দারুণ এক সুযোগ। ব্রাজিলের কন্ডিশন সম্পর্কে ধারণা পাব আমরা। ম্যাচটা আমাদের জন্য যথেষ্টই চ্যালেঞ্জের। কারণ, ব্রাজিল বিশ্বের সেরা দলগুলোর অন্যতম।
 
