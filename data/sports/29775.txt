
ম্যানচেস্টার ইউনাইটেডের প্রতি বেকহাম পরিবারের আনুগত্যের ইতিহাসটা দীর্ঘই। ডেভিড বেকহামের বাবা নিজে ছিলেন এই ক্লাবের পাঁড়ভক্ত। ইউনাইটেডের খেলা হলেই ছুটে যেতেন গ্যালারিতে। সঙ্গে নিতেন শিশুপুত্রকেও, যে পুত্র নিজে একসময় খেলেছেন লাল জার্সি গায়ে। ইউনাইটেডের ইতিহাসেরই অন্যতম বড় তারকা হিসেবে প্রতিষ্ঠা করেছেন নিজেকে।কিন্তু বাপ-দাদার দেখানো পথে হাঁটছে না রোমিও। বেকহামের মেজ ছেলে নাকি আর্সেনালের খুব ভক্ত! পিএসজির হয়ে খেলার জন্য সিনিয়র বেকহামের প্যারিস যাত্রার আগ দিয়েই ১১ বছর বয়সী পুত্র রোমিওর আর্সেনাল-প্রীতি দেখা দেয়। পিএসজিতে যাওয়ার আগে বেকহাম কিছুদিন আর্সেনালে অনুশীলন করেছিলেন। তখন রোমিও প্রায় প্রতিদিনই বাবার সঙ্গে উত্তর লন্ডনে যাতায়াত করত। একদিন গানার্স কোচ আর্সেন ওয়েঙ্গার একটি লাল-সাদা জার্সি রোমিওকে উপহার দেওয়ার পর বেকহাম-পুত্র পুরোপুরিই আর্সেনালের হয়ে যায়।সম্প্রতি ছেলেকে নিয়ে ইংলিশ প্রিমিয়ার লিগে আর্সেনালের একটি ম্যাচও দেখতে হয়েছে বেকহামকে। খেলা দেখে বাড়িতে ফিরেই রোমিও ফেসবুকে তার ইচ্ছার কথা লিখেছে, ‘একদিন আমি আর্সেনালের হয়ে খেলতে চাই।’ সূত্র: এএনআই।
