
সব জল্পনা-কল্পনার অবসান ঘটালেন ভারতীয় নির্বাচকেরা। বাংলাদেশ সফরের জন্য পূর্ণশক্তির দলই ঘোষণা করেছেন তারা। বিরাট কোহলির কাঁধে থাকছে টেস্ট দলের নেতৃত্ব, ওয়ানডে দলকে নেতৃত্ব দেবেন মহেন্দ্র সিং ধোনিই। বাংলাদেশ সফরের জন্য কোহলি-ধোনিসহ অন্যান্য সিনিয়র ক্রিকেটাররা বিশ্রাম চাইলেও তা ধোপে টেকেনি সন্দ্বীপ পাতিলের নেতৃত্বাধীন নির্বাচক কমিটির কাছে। এমনকি বাংলাদেশ সফরে কোহলি কেবল টেস্ট খেলবেন—এমন কানাঘুষা থাকলেও তাঁকে রাখা হয়েছে দুই ফরম্যাটের দলেই।বাংলাদেশ সফরের ভারতীয় দলে ‘নতুন মুখ’ বলতে তেমন কেউই নেই। টেস্ট দলে সুযোগ পাওয়া সবচেয়ে ‘নবীন’ দুই খেলোয়াড় লোকেশ রাহুল কিংবা কর্ন শর্মারও টেস্ট অভিষেক হয়ে গেছে ইতিমধ্যেই। ওয়ানডে দলে অক্ষর প্যাটেল কিংবা ধাওয়াল কুলকার্নির মতো ক্রিকেটাররাও খেলে ফেলেছেন একাধিক ওয়ানডে।বাংলাদেশ সফরেই দলে ফিরছেন দীর্ঘ দিন ভারতীয় দলে ব্রাত্য হরভজন সিং। তাঁকে অবশ্য কেবল টেস্ট স্কোয়াডে রাখা হয়েছে। হাঁটুর চোটের কারণে দলে জায়গা হয়নি বিশ্বকাপে দারুণ খেলা মোহাম্মদ শামির। টেস্ট থেকে ধোনির অবসরে নিয়মিত উইকেটরক্ষক হিসেবে কপাল খুলে গেছে বাংলার ঋদ্ধিমান সাহার।
টেস্ট দল: বিরাট কোহলি (অধিনায়ক), মুরলি বিজয়, শিখর ধাওয়ান, চেতেশ্বর পূজারা, অজিঙ্কা রাহানে, হরভজন সিং, রোহিত শর্মা, ঋদ্ধিমান সাহা, লোকেশ রাহুল, কর্ন শর্মা, ভূবনেশ্বর কুমার, ইশান্ত শর্মা, বরুন অ্যারন, রবিচন্দ্রন অশ্বিন, উমেশ যাদব।
ওয়ানডে দল: মহেন্দ্র সিং ধোনি (অধিনায়ক), বিরাট কোহলি, রোহিত শর্মা, অজিঙ্কা রাহানে, শিখর ধাওয়ান, সুরেশ রায়না, আমবাতি রাইডু, রবীন্দ্র জাদেজা, রবিচন্দ্রন অশ্বিন, অক্ষর প্যাটেল, ভূবনেশ্বর কুমার, উমেশ যাদব, মোহিত শর্মা, স্টুয়ার্ট বিনি, ধাওয়াল কুলকার্নি।
