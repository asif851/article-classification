
বাংলাদেশ অনূর্ধ্ব-১৯ ক্রিকেট দলের জয়ের ধারা থেমে গেল। হার দিয়ে শুরু হলেও টানা তিন ম্যাচ জয়ের পর ওয়েস্ট ইন্ডিজ অনূর্ধ্ব-১৯ দলের কাছে পঞ্চম যুব ওয়ানডেতে হেরেছে বাংলাদেশের যুবারা। গায়ানার প্রভিডেন্সে স্বাগতিকদের জয় ৬৭ রানে। ওয়েস্ট ইন্ডিয়ান যুবাদের এই জয়ে সিরিজের উত্তেজনা পুরোপুরিই টিকে রইল। পাঁচ ম্যাচ শেষে ৭ ম্যাচ সিরিজে বাংলাদেশের অনূর্ধ্ব-১৯ দল এগিয়ে ৩-২-এ। সিরিজের ষষ্ঠ ম্যাচ আজ অ্যালবিয়নে।গত বুধবারের ম্যাচে টস জিতে ব্যাটিং নেওয়ার পর ১৭৭ রানেই অলআউট স্বাগতিকেরা। সর্বোচ্চ ৫১ রান চন্দরপল-তনয় ত্যাগনারাইনের। বাংলাদেশের লেগ স্পিনার জুবায়ের হোসেন ২০ রানে নিয়েছেন ৪ উইকেট। এরপর বাংলাদেশ দল ৩৮.৩ ওভারে গুটিয়ে যায় ১১০ রানে। সর্বোচ্চ ৪৯ রান ওপেনার সাদমানের।
 
