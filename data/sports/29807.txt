
আইকন সাব্বিরের দেখা মিলছে, কিন্তু সিলেট সিক্সারস যে উল্টো হারিয়ে যাচ্ছে। ৭০ রানের ঝলমলে এক ইনিংসে রংপুর রাইডার্সকে ভয় দেখিয়েছিলেন সাব্বির রহমান। কিন্তু শেষ পর্যন্ত ঠান্ডা মাথার বোলিংয়ে ৭ রানের জয় নিয়ে মাঠ ছেড়েছে মাশরাফির রংপুর। ঢাকার মাঠে এখনো জয়হীন সিলেট। 
বিপিএলে ফিরে আইকন বেছে নিতে দেরি করেনি সিলেট সিক্সারস। টি-টোয়েন্টিতে জাতীয় দলের অবিচ্ছেদ্য অংশ সাব্বির রহমানকে নিয়ে নিয়েছে সিলেট। কিন্তু আইকন যে নিজেকে হারিয়ে খুঁজছিলেন এত দিন। প্রথম পাঁচ ম্যাচে ২২ রানের পর সর্বশেষ ম্যাচে ৪১। আজ ছাড়িয়ে গেলেন সেটাও। ২৫ রানে ৩ উইকেট পড়ার পর নেমেছিলেন, আউট হয়েছেন দলকে প্রায় জয়ের দ্বারপ্রান্তে এনে। অন্য প্রান্তে নাসিরের ধীরস্থির ব্যাটিংয়ের পরও রান রেট যেন নাগালের মধ্যে থাকে, সেটা নিশ্চিত করেছেন ৪৯ বলে ৭ চার ও ২ ছক্কার ইনিংসে। কিন্তু জয় যখন হাতের নাগালে, তখনই ৭০ রানে আউট হয়ে নিজেই নষ্ট করে এসেছেন সব।৬৯ রানে মোহাম্মদ মিথুনের সুবাদে জীবন ফিরে এলেন। গ্লাভসে আসা বলটা ধরতে পারেননি রংপুর উইকেটরক্ষক, নিশ্চিত রান আউট থেকে বেঁচে গেলেন সাব্বির। পরের বলেই অবশ্য আউট হয়ে মিথুনকে অনুশোচনার হাত থেকে বাঁচিয়ে দিলেন সাব্বির। লং অনে দাঁড়িয়ে থাকা অন্য উইকেটরক্ষক ব্র্যান্ডন ম্যাককালামের হাতে বল জমা দিয়ে ফিরে এলেন সাব্বির। ম্যাচটাও বোধ হয় ওখানেই জমা দিয়ে এলেন!শেষ ৪ ওভারে জয়ের জন্য ৩৫ রান দরকার ছিল রংপুরের। মাশরাফি বিন মুর্তজার অসাধারণ এক ওভারে ম্যাচটা হেলে পড়ল রংপুরের দিকে। একটু আগেই অনায়াসে চার-ছক্কা মারা সাব্বির সে ওভারে নিতে পারলেন মাত্র ২ রান! থিসারা পেরেরার বলে সাব্বির যখন আউট হচ্ছেন, জয়ের সমীকরণটা হয়ে গেছে ১৪ বলে ২৮! শেষ দুই ওভারে রুবেল হোসেন ও পেরেরার দারুণ বোলিং বলুন কিংবা নাসিরের ধীর গতির ব্যাটিং নিশ্চিত করল সিলেটের জেতা হচ্ছে না এ ম্যাচ। বিপিএলে নিজের প্রথম ফিফটি (৫০*) পেয়েছেন অধিনায়ক নাসির। কিন্তু এ জন্য ৪৩ বল খেলা এবং মাত্র ১টি চার ও ১ ছক্কাই পিছিয়ে দিয়েছে সিলেটকে। এর আগে রংপুরের দুই ওপেনার মাত্র ৮.৪ ওভারেই ৮০ রান তুলে ফেলেছিল। ম্যাককালাম (৩৩) ও ক্রিস গেইল (৫০) ফিরতেই অবশ্য রান তোলার গতি কমে এসেছে। রবি বোপারার ১২ বলে ২৮ রান না হলে ১৬৯ রান করা হতো না রংপুরের। শেষ পর্যন্ত এ রানটাই জয়ের জন্য যথেষ্ট হয়ে রইল।
