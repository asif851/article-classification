
টুর্নামেন্টে দলের সংখ্যা ১৬ থেকে ২৪ করার ধারণাটা যাঁর মস্তিষ্কপ্রসূত সেই মিশেল প্লাতিনিই ছিলেন না ইউরোর ড্র অনুষ্ঠানে। ফিফার ৯০ দিনের নিষেধাজ্ঞা চলছে, স্বাভাবিকভাবেই পরশু প্যারিসে ড্রয়ের রাতে থাকতে পারেননি উয়েফা সভাপতি। একই নিষেধাজ্ঞায় ফিফা সভাপতি সেপ ব্ল্যাটারও অনুপস্থিত। বিশ্ব ফুটবলের দুই মহারথীকে ছাড়া হয়ে যাওয়া ড্রয়ে নির্ধারিত হলো ২০১৬ ইউরোর ২৪ দলের গ্রুপ-ভাগ্য—গ্রুপ ‘এ’: ফ্রান্স (২৫), রোমানিয়া (১৬), আলবেনিয়া (৩৮), সুইজারল্যান্ড (১২)গড় র‍্যাঙ্কিং: ২২.৭৫করিম বেনজেমার কেলেঙ্কারি ও নিষেধাজ্ঞা ভুলে গিয়ে দারুণ শুরুর জন্য যে রকম একটা গ্রুপ দরকার ছিল, সেটিই পেয়েছে ফ্রান্স। খুব কঠিন নয়। সেরা দুইয়ে ওঠার লড়াইয়ে এই গ্রুপ থেকে ফ্রান্সের সঙ্গে ফেবারিট সুইজারল্যান্ড। ড্রয়ের পর তাই দারুণ ফুরফুরে ফরাসি কোচ দিদিয়ের দেশম, ‘যদিও সুইজারল্যান্ডের বিপক্ষে আমরা সর্বশেষ বিশ্বকাপে ভালো খেলেছি, এই গ্রুপে তারাই আমাদের কঠিনতম প্রতিপক্ষ। আমি বাকি দুই দলকে কোনোরকম অসম্মান না করেই এটি বলছি।’গ্রুপ ‘বি’: ইংল্যান্ড (৯), রাশিয়া (২৪), ওয়েলস (১৭), স্লোভাকিয়া (২৬)গড় র‍্যাঙ্কিং: ১৯১৯৬৬ বিশ্বকাপের পর আর কোনো বড় টুর্নামেন্ট জিততে পারেনি ইংল্যান্ড। ইউরোতে সর্বশেষ সেমিফাইনালে খেলেছিল ১৯৯৬ সালে। শিরোপা জয়ের অপেক্ষা ফুরানোর পথে এবার গ্রুপেই ইংল্যান্ডের প্রতিপক্ষ ১৯৫৮ বিশ্বকাপের পর বড় কোনো টুর্নামেন্টে আসা ওয়েলস। দুই প্রতিবেশীর ম্যাচটাই এই গ্রুপের সবচেয়ে বড় আকর্ষণ। আর সেই ম্যাচের জন্য মুখিয়ে আছেন ইংল্যান্ড কোচ রয় হজসন, ‘কঠিন লড়াই হবে। আর কঠিন ম্যাচ যদি খেলতেই হয়, প্রতিবেশীর সঙ্গে খেলাই ভালো।’ ওয়েলস কোচ ক্রিস কোলম্যান অবশ্য ব্যাপারটাকে দেখছেন অন্যভাবে, ‘আমাদের তিনটি ম্যাচ খেলতে হবে। শুধু একটি ম্যাচ নিয়ে পড়ে থাকলে হবে না।’
গ্রুপ ‘সি’: জার্মানি (৪), পোল্যান্ড (৩৪), উত্তর আয়ারল্যান্ড (৩০), ইউক্রেন (২৯)
গড় র‍্যাঙ্কিং: ২৪.২৫
শুধু গ্রুপ চ্যাম্পিয়ন নয়, এবার ইউরোর শিরোপারও বড় দাবিদার বিশ্ব চ্যাম্পিয়ন জার্মানি। ড্রয়ের পর জার্মানির কোচ জোয়াকিম লো-ও বললেন, তাঁর দল সেই চ্যালেঞ্জ নিতে তৈরি, ‘বড় টুর্নামেন্টে জার্মানির ওপর সব সময় প্রত্যাশার চাপ থাকে। কিন্তু এটা কোনো ব্যাপার না। আমরা জানি যে আমরাই ফেবারিট এবং গ্রুপ চ্যাম্পিয়ন হওয়ার জন্যই খেলব।’ কাগজে-কলমে এটাই সম্ভবত সবচেয়ে সহজ গ্রুপ।
গ্রুপ ‘ডি’: স্পেন (৩), চেক প্রজাতন্ত্র (২৬), তুরস্ক (২১), ক্রোয়েশিয়া (১৮)
গড় র‍্যাঙ্কিং: ১৭
এটাই আসলে ‘মৃত্যুকূপ’ কি না সেই বিতর্ক হতে পারে। ড্রয়ের পর সেই প্রশ্ন ওঠায় স্পেনের কোচ ভিসেন্তে দেল বস্ক বলেছেন, ‘আমি যা ভেবেছিলাম, তার চেয়েও কঠিন হয়েছে গ্রুপটা। তবে বাকি গ্রুপগুলোকে আমি সহজ মনে করছি না। কোনটা গ্রুপ অব ডেথ, সেটি টুর্নামেন্ট শুরুর পর বলা যাবে। তবে আমরা টানা তৃতীয়বারের মতো ইউরো জয়ের লক্ষ্যেই খেলব।’ চারটি দলের গড় ফিফা র‍্যাঙ্কিং অবশ্য বলেছে, এর চেয়ে কঠিন আর কোনো গ্রুপ নেই এবারের ইউরোতে।
গ্রুপ ‘ই’: বেলজিয়াম (১), ইতালি (১৫), আয়ারল্যান্ড (৩১), সুইডেন (৩৫)
গড় র‍্যাঙ্কিং: ২০.৫ফিফা র‍্যাঙ্কিংয়ের শীর্ষ দল বেলজিয়ামের গ্রুপসঙ্গী চারবারের বিশ্ব চ্যাম্পিয়ন ইতালি, সঙ্গে ইব্রাহিমোভিচের সুইডেন! ‘গ্রুপ অব ডেথে’র দাবিদার তো এটাও। তবে বেলজিয়াম কোচ মার্ক উইলমট সেটি বলতে রাজি হননি, ‘অবশ্যই খুব কঠিন গ্রুপ। গ্রুপ অব ডেথ? না, সেটা বলব না। শুধু বলব, কঠিন।’ একটু ঘুরিয়ে একই কথা বললেন ইতালি কোচ আন্তোনিও কন্তেও, ‘আকর্ষণীয় গ্রুপ। বেলজিয়াম দারুণ খেলছে এবং ফাইনালে খেলার অন্যতম দাবিদার। সুইডেনের ইব্রাহিমোভিচ আছে, সবকিছুই তাকে ঘিরে।’ বড়দের ভিড়ে বাস্তবতা মেনে নিচ্ছেন সুইডেন কোচ এরিক হামরেন, ‘বেলজিয়াম আর ইতালিই ফেবারিট এখানে।’গ্রুপ ‘এফ’: পর্তুগাল (৭), আইসল্যান্ড (৩৬), অস্ট্রিয়া (১০), হাঙ্গেরি (২০)গড় র‍্যাঙ্কিং: ১৮.২৫সম্ভবত সবচেয়ে ভারসাম্যপূর্ণ গ্রুপ। চারটি দলের প্রতিটিরই সমান সুযোগ থাকছে পরের রাউন্ডে খেলার। আর সে কারণেই গ্রুপ নিয়ে চিন্তিত নন পর্তুগাল কোচ ফার্নান্দো সান্তোস, ‘সহজ গ্রুপ, কঠিন গ্রুপ—এসবে আমি বিশ্বাস করি না। আমি বিশ্বাস করি পরিশ্রমে, যেটা আপনাকে ফল এনে দেবে।’ প্রায় একই সুর আইসল্যান্ডের কোচ হেইমির হলগ্রিমসনের কণ্ঠেও, ‘গ্রুপে কে পড়ল, সেটা আমাদের কাছে কোনো ব্যাপার না। আমাদের ভাগ্য তো এর চেয়েও খারাপ হতে পারত।’* বন্ধনীতে ফিফা র‍্যাঙ্কিং।
