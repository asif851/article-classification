
ইংল্যান্ড সফরে প্রাথমিক ক্যাম্পে জায়গা হয়নি। শহীদ আফ্রিদি অবশ্য এসব নিয়ে খুব একটা চিন্তিত নন। অন্তত সেটাই তাঁর দাবি। নিজের চেয়ে আপাতত আফ্রিদিকে বেশি ভাবাচ্ছে পাকিস্তান ক্রিকেটের ভবিষ্যৎ। তাঁর মতে, দিনকে দিন পাকিস্তান ক্রিকেটের মান যে নিচের দিকেই যাচ্ছে।আফ্রিদির মতে, পাকিস্তানের ঘরোয়া ক্রিকেটে সত্যিকার অর্থে তেমন কোনো প্রতিভার দেখা ইদানীং পাওয়া যায় না। তিনি পাকিস্তান ক্রিকেট বোর্ডকে (পিসিবি) তৃণমূল পর্যায়ে জোর দেওয়ার আহ্বান জানিয়ে বলেছেন, একেবারে তৃণমূলে জোর না দিলে সেটি পাকিস্তান ক্রিকেটকে মারাত্মকভাবে ক্ষতিগ্রস্ত করবে।
ইংল্যান্ড সফরের প্রাথমিক ক্যাম্পে ডাক না পাওয়ার ব্যাখ্যাও দিয়েছেন আফ্রিদি। তিনি নাকি পিসিবিকে আগেই নিজের অপারগতার কথা জানিয়ে রেখেছিলেন, ‘আমি বোর্ডকে আগেই জানিয়েছি। আমি টি-টোয়েন্টি ক্রিকেটে মনোযোগ দিতে চাই। এই গ্রীষ্মে ইংল্যান্ডে কিছু টি-টোয়েন্টি খেলার কথা আছে। তবে আমি অবশ্যই আমার ফর্ম ও ফিটনেস ধরে রাখতে বদ্ধ পরিকর, যাতে আমি পাকিস্তান দলের হয়ে আবারও খেলতে পারি।’আহমেদ শেহজাদ ও উমর আকমলের দলে না থাকা নিয়ে কিছু জানেন না বলেও জানিয়েছেন আফ্রিদি, ‘আমি জানি না কেন ওদের নেওয়া হয়নি। তবে শুনছি, ওদের নাকি শৃঙ্খলার কারণে ক্যাম্পে ডাকা হয়নি। যদি তা–ই হয়, তাহলে ওদের উচিত নিজেদের শোধরানোর চেষ্টা করা। আমি মনে করি শৃঙ্খলার ব্যাপারে ছাড় দেওয়ার উচিত নয়।’ সূত্র: পিটিআই।
