
শচীন টেন্ডুলকার পারেননি, সুনীল গাভাস্কার পারেননি। কপিল দেব, সৌরভ গাঙ্গুলি কিংবা বীরেন্দর শেবাগরাও পারেননি। ৬ ডিসেম্বর, ১৯৮০ থেকে শুরু, এরপর ৩৫ বছরে ৫৮ জন ভারতীয় ব্যাটসম্যান ব্যাট করেছেন পার্থের ওয়াকায়। কেউই পারেননি। এই 'অসাধ্যসাধন'ই করলেন রোহিত শর্মা। প্রথম ভারতীয় ব্যাটসম্যান হিসেবে সেঞ্চুরি করেছেন ওয়াকায়।
শুধু সেঞ্চুরিই নয়, অস্ট্রেলিয়ার মাটিতে কোনো ভারতীয় ব্যাটসম্যানের হয়ে সর্বোচ্চ ইনিংস গড়লেন। সেই রেকর্ড আরও মহিমান্বিত হলো ক্রিকেটের আক্রমণাত্মক ব্যাটিংয়ের শেষ কথা ভিভ রিচার্ডসের একটা রেকর্ড ভেঙে দেওয়ায়। সেটিও ৩৬ বছর পুরোনো। ১৯৭৯ সালে রিচার্ডস ১৫৩ রানের ইনিংস খেলেছিলেন। গত প্রায় চার দশকে এত দিন এটাই ছিল অস্ট্রেলিয়ার মাটিতেই অস্ট্রেলিয়ার বিপক্ষে সর্বোচ্চ ইনিংস। আজ রোহিত ১৬৩ বল খেলে অপরাজিত থাকলে ১৭১ রানে।রোহিতের অনেক রেকর্ডের এই সেঞ্চুরিতে সিরিজের প্রথম ওয়ানডেতে অস্ট্রেলিয়ার বিপক্ষে ৩০০ পেরোনো স্কোর গড়েছে ভারত। টস জিতে ব্যাট করতে নেমে ৩ উইকেট হারিয়ে করেছে ৩০৯ রান। তিন শ ছাড়ানোর পেছনে বড় অবদান রোহিত শর্মার অবশ্যই, তবে বিরাট কোহলির ৯১ রানের ইনিংসটির অবদানও কম নয়। মাত্র ৯ রানের জন্য ব্যক্তিগত অর্জনের খাতায় আরেকটি সেঞ্চুরি যোগ করতে পারেননি কোহলি। তবে যা করেছেন তাতেই ভারতকে বেশ ভালো পুঁজি এনে দিয়েছেন। যদিও পার্থের সেই বোলিংয়ের ধার আর নেই বলে এই পুঁজিও যথেষ্ট হবে কি না, সংশয় থেকে যাচ্ছে। দ্বিতীয় উইকেটে রোহিত-কোহলির ২০৭ রানের জুটিই ভারতীয় ইনিংসের ভিত গড়ে দিয়েছে। অস্ট্রেলিয়ার বিপক্ষে ওয়ানডেতে যেকোনো জুটিতে তৃতীয় সর্বোচ্চ রানের রেকর্ড এটি। ইনিংসের সপ্তম ওভারেই ওপেনার শিখর ধাওয়ানকে হারানোর পর কোহলি-রোহিত জুটিই ভারতকে এত দূর নিয়ে এসেছে। অবশ্য তবু একটু 'কিন্তু' রয়ে গেছে এই দুজনের জুটিটিকে ঘিরে। তবে ভারতের স্কোর যতটা বড় হবে ভাবা হচ্ছিল, ততটা হয়নি। ৪৫ ওভারে কোহলি আউট হওয়ার সময়ও ভারতের রান ছিল ২৪৩। সেখান থেকে ধোনি ও জাদেজা ছোট্ট দুটি ক্যামিও এবং সেঞ্চুরি পাওয়ার পর রোহিতের হাত খুলে খেলার কারণেই ভারত ৩০০ পেরোতে পেরেছে। বদলে যাওয়া ওয়াকাই নিশ্চিত করতে পারছে না ভারত সমর্থকদের।টেন্ডুলকার-গাভাস্কাররাও হয়তো এ জিনিসটি তুলে আনতে পারেন, 'আমরা যখন খেলেছিলাম, তখন তো ওয়াকা মানে ছিল সবুজ কোনো তৃণভূমি।' অবশ্য রোহিতের এত কিছু ভাবতে বয়েই গেছে। এমনিতেই অস্ট্রেলিয়ার মাটিতে ভারতের কোনো ব্যাটসম্যানের সেঞ্চুরি মোটামুটি শিরোনাম হওয়ার মতোই খবর। রোহিতের সেঞ্চুরিটি নিয়ে এ পর্যন্ত যে অস্ট্রেলিয়ার মাটিতে সাকল্যে ১৫টি শতক হাঁকাতে পেরেছে ভারতীয় ব্যাটসম্যানেরা। আজকের সেঞ্চুরিটি করে ভারতীয় ব্যাটসম্যানদের মধ্যে অস্ট্রেলিয়ার মাটিতে সবচেয়ে বেশি সেঞ্চুরির রেকর্ডও ছুঁয়েছেন রোহিত। তাঁর আগে ৩টি সেঞ্চুরি ছিল ‘অস্ট্রেলিয়ার যম’ ভিভিএস লক্ষণেরও।
