
কৈশোরের লালিত্য মুখ থেকে এখনো যায়নি। অ্যানিউরিন ডোনাল্ডের বয়স তো মাত্র ১৯। কিন্তু গ্ল্যামরগনের এই টিনএজারই কাল নির্দয়ভাবে বোলারদের শাসন করেছেন। সেটা করতে গিয়ে একটা রেকর্ডও ছুঁয়ে ফেলেছেন। প্রথম শ্রেণির ক্রিকেটে দ্রুততম ডাবল সেঞ্চুরির রেকর্ডটা যে এখন যৌথভাবে ডোনাল্ডের, কাল কাউন্টিতে ডার্বিশায়ারের বিপক্ষে ২০০ ছুঁয়েছেন মাত্র ১২৩ বলে! ১৯৮৫ সালে ভারতের রবি শাস্ত্রীর গড়া রেকর্ডেও এবার ভাগ বসালেন ডোনাল্ড। শাস্ত্রীর সেই ইনিংসটা আরও বিশেষভাবে স্মরণীয় আছে এক ওভারে ছয় ছক্কার কারণে।কাল ডোনাল্ডও ছক্কার বৃষ্টি বইয়ে দিয়েছেন। সব মিলিয়ে ছক্কাই মেরেছেন ১৫টি। ক্রিজে যখন নেমেছিলেন, গ্ল্যামরগন ৯৬ রানে ৩ উইকেট হারিয়ে একটু কোণঠাসাই। সেখান থেকে ডোনাল্ড শুরু করলেন পাল্টা আক্রমণ। শুরুর দিকে একটু সময় নিয়েছিলেন, সেঞ্চুরি পূরণ করতে ৮০ বল খেলতে হয়েছিল। তোপটা শুরু করলেন তারপর, পরের ৪৩ বলে করলেন আরও ১০০ রান। মাইলফলকগুলোও ছুঁয়েছেন রাজসিক ঢঙে, ১০০, ১৫০, ২০০ পূর্ণ করেছেন ছয় মেরেই। শেষ পর্যন্ত ১৩৬ বলে ২৩৪ রান করেই আউট হয়েছেন। ডোনাল্ড অবশ্য ভাগ্যেরও ছোঁয়া পেয়েছেন, ইনিংসের শুরুতে তাঁর দুইটি ক্যাচ ধরতে পারেনি ডার্বিশায়ারের ফিল্ডাররা। ৯৬ ওভারে ৪৮১ রান নিয়েই কাল দিন শেষ করেছে গ্ল্যামরগন। ডোনাল্ডের ১৫ ছক্কার সর্বশেষটি গিয়ে পড়েছে মাঠের পাশ যাওয়া এক গাড়িতে। দ্রুততম সেঞ্চুরির ৩১ বছর পুরোনো রেকর্ডটা শেষ পর্যন্ত ভাঙা হয়নি, তবে গাড়ির কাচ ভেঙেছেন! শুধু দ্রুততম ডাবল সেঞ্চুরিয়ান নন, গ্ল্যামরগনের ইতিহাসে এর চেয়ে কম বয়সে ২০০ রানও আর কেউ করতে পারেনি। আগের রেকর্ডটা ছিল জন হপকিন্সের, ডোনাল্ডের চেয়ে তখন তাঁর বয়স ছিল পাঁচ বছর বেশি।
