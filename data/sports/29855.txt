
হ্যামস্ট্রিং ইনজুরিতে আছেন লিওনেল মেসি। দলের প্রাণভোমরা না থাকলেও অবশ্য জয় পেতে সমস্যা হয়নি আর্জেন্টিনার। গত রাতে প্রীতি ম্যাচে বসনিয়া ও হার্জেগোভিনাকে ২-০ গোলে হারিয়েছে আলেসান্দ্রো সাবেলার দল। দুটি গোলই করেন সার্জিও অ্যাগুয়েরো।শক্তির বিচারে এ ম্যাচে আকাশ-পাতাল এগিয়ে ছিল আর্জেন্টিনা। ম্যাচজুড়ে প্রত্যাশিতভাবে নিয়ন্ত্রণ ধরে রাখলেন আর্জেন্টাইন খেলোয়াড়েরাই। জয়ের দেখাও মিলল, তবে ব্যবধানটা বড় হলো না। শুরু থেকে আর্জেন্টিনা আক্রমণাত্মক খেলা খেললেও গোলের দেখা মিলছিল না কিছুতেই। শেষ পর্যন্ত গোলের দেখা পায় ৪০ মিনিটে গিয়ে। ফেডোরিকো ফার্নান্দেজের ক্রস থেকে গোল করেন অ্যাগুয়েরো। ৬৬ মিনিটে তাঁর বাঁ পায়ের শটটাও ঠেকাতে ব্যর্থ হন বসনিয়ার গোলরক্ষক আসমির বেগোভিচ।আর্জেন্টিনার ২০১৪ বিশ্বকাপ নিশ্চিত হয়েছে আগেই। লাতিন আমেরিকা অঞ্চলের শীর্ষ দল হিসেবে বাছাইপর্বের বাধা পেরোনোর পর এখন মূল লড়াইয়ের জন্য প্রস্তুত হচ্ছে ১৯৮৬ সালের বিশ্বজয়ীরা। প্রস্তুতিটাও ভালোই চলছে। সর্বশেষ ১২ ম্যাচে মাত্র একটিতে হেরেছে আর্জেন্টিনা। ওই হারটা উরুগুয়ের বিপক্ষে বিশ্বকাপ বাছাইপর্বের ম্যাচে। এর আগেই অবশ্য ব্রাজিল বিশ্বকাপের টিকিট নিশ্চিত হয়। তিন দিন আগে ইকুয়েডরের সঙ্গে এক প্রীতি ম্যাচে গোলশূন্য ড্র করে আর্জেন্টিনা। সূত্র: ফিফা ডটকম।ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে।
