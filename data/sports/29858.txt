
ওয়েস্ট ইন্ডিজের ইতিহাসে অন্যতম সেরা ব্যাটসম্যান তিনি। টেস্ট ক্রিকেটে ব্যক্তিগত অর্জনের খাতায় আছে ১১ হাজারের বেশি রান। আর মাত্র ৮৭ রান করতে পারলেই ব্রায়ান লারাকে পেরিয়ে টেস্ট ক্রিকেটে ওয়েস্ট ইন্ডিজের হয়ে সবচেয়ে বেশি রানের মালিক হয়ে যেতেন। কিন্তু সেই সুযোগের অপেক্ষায় আর থাকলেন না শিবনারায়ণ চন্দরপল। শুক্রবার আনুষ্ঠানিকভাবে সব ধরনের ক্রিকেটকে বিদায় বলে দিয়েছেন ওয়েস্ট ইন্ডিয়ান ব্যাটসম্যান।বিদায়টা অবশ্য অনুমিতই ছিল। ২০১৫ সালের মার্চের পর আর ওয়েস্ট ইন্ডিজ টেস্ট দলে সুযোগ মেলেনি চন্দরপলের। ইংল্যান্ডের বিপক্ষে খেলা নিজের সর্বশেষ সিরিজে তিন টেস্টের ৬ ইনিংসে করেছিলেন মাত্র ৯২ রান! ওই ফর্মের পর যে বাদ পড়েন, পরে আর তাঁকে বিবেচনায় নেননি নির্বাচকেরা। নির্বাচক কমিটির প্রধান ক্লাইভ লয়েড তো সরাসরিই বলে দিয়েছিলেন, চন্দরপলকে নিয়ে আর ভাবছেন না তারা। নতুনদের নিয়েই ভবিষ্যতের দল গড়তে চান। চন্দরপল অবশ্য তারপরেও বলেছিলেন, দলে ফেরার সব চেষ্টাই করে যাবেন তিনি। এত দিনে হয়তো বুঝতে পেরেছেন, ফেরার সেই পথ বন্ধ হয়ে গেছে একেবারেই। শুক্রবার ওয়েস্ট ইন্ডিজ ক্রিকেট বোর্ডের কাছে পাঠানো এক ই-মেইল বার্তায় তিনি নিজের অবসরের কথাটি জানিয়ে দেন আনুষ্ঠানিকভাবে।১৯৯৪ সালে আন্তর্জাতিক ক্রিকেটে অভিষেক হওয়া এ গায়ানিজ ব্যাটসম্যান তিন ধরনের ক্রিকেটেই ছিলেন ওয়েস্ট ইন্ডিজের অন্যতম নির্ভরতার প্রতীক। ১৬৪টি টেস্ট খেলে তাঁর ব্যাট থেকে এসেছে ৩০টি সেঞ্চুরি, সর্বোচ্চ ২০৩। ৫১.৩৭ গড়ে রান করেছেন ১১ হাজার ৮শ ৬৭। ২৬৮ ওয়ানডেতে ৪১.৬০ গড়ে তাঁর সংগ্রহ ৮ হাজার ৭শ ৭৮ রান, আছে ১১টি সেঞ্চুরি। টি-টোয়েন্টি খেলেছেন ২২ টি। এখানে অবশ্য সর্বোচ্চ ৪১।ক্যারিয়ারের শুরুর দিকে লেগ ব্রেক বল করতেন তিনি। পরে অবশ্য বোলিংয়ে হয়ে পড়েন অনিয়মিত। টেস্ট আর ওয়ানডে মিলিয়ে তাঁর উইকেট সংখ্যা ২৩।ক্যারিবীয় ক্রিকেট থেকে বিদায় নিয়ে চন্দরপাল মাস্টার্স ক্রিকেট লিগের দিকেই ঝুঁকছেন। এ মাসের ২৮ তারিখ থেকে দুবাইয়ে শুরু হতে যাওয়া এই টি-টোয়েন্টি প্রতিযোগিতায় তিনি ৩০ হাজার ডলারে চুক্তিবদ্ধ হয়েছেন জেমিনি অ্যারাবিয়ানস নামের একটি ফ্র্যাঞ্চাইজির সঙ্গে।
