

• ওয়েঙ্গারকে ‘বুড়ো’ মোহাম্মদ আলীর সঙ্গে তুলনা করলেন ইয়ান রাইট• আর্সেনাল কিংবদন্তির মতে, ওয়েঙ্গারের অবস্থা ব্রাজিলের ‘মোটা’ রোনালদোর মতো• ওয়েঙ্গারকে ছাঁটাইয়ের দাবিতে সোচ্চার আর্সেনাল সমর্থকেরা।

‘আর্সেনাল’ ওয়েঙ্গার—‘লা প্রফেসর’-এর নামটা ইচ্ছে করেই এভাবে লেখা। আর্সেনাল কোচের দায়িত্বে আছেন ২১ বছরের বেশি সময় ধরে। দলের সঙ্গে তাঁর নামটা সমার্থক হয়ে ওঠা তাই মোটেও বাড়াবাড়ি নয়। তবে বাড়াবাড়ি যদি কিছু হয়ে থাকে, সেটা ‘মেয়াদোত্তীর্ণ’ হয়ে যাওয়ার পরও ওয়েঙ্গারের আর্সেনালের কোচ হিসেবে থেকে যাওয়া।প্রদীপ নিভে যাওয়ার আগে ধীরে ধীরে যেভাবে সেটির আলো কমে আসে, আর্সেনালে ওয়েঙ্গারেরও এখন সেই দশা। আর্সেনাল সমর্থকেরা ২০১৬-১৭ মৌসুম থেকেই ওয়েঙ্গারকে ছাঁটাইয়ের ব্যাপারে সোচ্চার। এ নিয়ে নিয়মিতই চলছে সভা-সমিতি। সমর্থকদের দোষ দেওয়া যায় না। অন্য কোনো বড় ক্লাব হলে যেখানে পত্রপাঠ ছাঁটাই হতেন, ওয়েঙ্গার সেখানে প্রায় এক যুগের বেশি সময় লিগ না জিতেও বহাল তবিয়তে টিকে আছেন!এফএ কাপই যেন ওয়েঙ্গারের মোক্ষধাম। শুধু এ শিরোপাটা পুঁজি করেই গত মৌসুমে দুই বছরের চুক্তি নবায়ন করেছেন ওয়েঙ্গার। কিন্তু তারপর ‘যে লাউ সেই কদু’—ইংলিশ প্রিমিয়ার লিগের শীর্ষ চার থেকে আর্সেনাল এবারও ছিটকে পড়ার শঙ্কায়। কাপ আসর বরাবরের মতো এবারও হতে পারে তাঁর ‘বেঁচে যাওয়ার পথ’। কিন্তু এভাবে আর কত দিন?আর্সেনালে ৬৮ বছর বয়সী এ কোচকে দেখা এখন অনেকের কাছেই বিরক্তিকর। ইয়ান রাইট অবশ্য সরাসরি ‘বিরক্তিকর’ শব্দটা বলেননি। উপরন্তু, গানার কিংবদন্তির কাছে রাইট ভীষণ শ্রদ্ধার পাত্র। আর্সেনালে ওয়েঙ্গারের অধীনে দুই বছর কেটেছে ক্লাবটির ইতিহাসে দ্বিতীয় সর্বোচ্চ এ গোলদাতার। কিন্তু স্বয়ং ইয়ান রাইটও এখন ওয়েঙ্গারের ‘গঠনমূলক সমালোচনা’য় মুখর। তাঁর মতে, আর্সেনালের এই ওয়েঙ্গার যেন ল্যারি হোমসের বিপক্ষে বুড়ো মোহাম্মদ আলী কিংবা ব্রাজিলের ‘মোটা’ রোনালদো!১৯৭৯ সালে পেশাদার বক্সিং থেকে অবসর ঘোষণার পরের বছর রিংয়ে ফিরেছিলেন আলী। তখন তাঁর বয়স ৩৮ বছর। লড়াইটা যে হোমসই জিতেছিলেন তা না বললেও চলে। ব্রাজিলের কিংবদন্তি স্ট্রাইকার রোনালদোও তাঁর ক্যারিয়ারের শেষের দিকে বেঢপ মোটা হয়ে গিয়েছিলেন। সেই সময় মাঠে তাঁকে দেখলে মনে হতো যেন জোর করে খেলছেন! কিংবা শরীর সায় না দিলেও তাঁর মন মাঠ ছাড়তে চাইছে না। ওয়েঙ্গারেরও কি এখন সেই অবস্থা?রাইটের ভাবনা সে রকমই। সানডে টাইমসকে তাঁর ভাষ্য, ‘ওয়েঙ্গারকে এখন দেখলে মনে হয় যেন ল্যারি হোমসের বিপক্ষে “বুড়ো” আলীকে দেখছি। কিংবা ব্রাজিলের “মোটা” রোনালদো। এটা আসলে কিংবদন্তিদের শেষ সময়। আর্সেনের ক্ষেত্রে সমস্যা হলো, তাঁকে সাহায্য করার মতো কেউ নেই।’
