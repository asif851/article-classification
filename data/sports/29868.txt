
• মেসির বাড়ির ওপর দিয়ে বিমান চলাচল নিষিদ্ধ।• এ জন্য এল প্রাত বিমানবন্দরের রানওয়ে সম্প্রসারণ প্রকল্প বাতিল হয়েছে। • এল প্রাত বিমানবন্দর থেকে ৬ কিলোমিটার দূরে মেসির অট্টালিকা।
মাঠের লিওনেল মেসিকে হারাতে প্রতিপক্ষকে আলাদা করে অঙ্ক কষতে হয়। এবার মাঠের বাইরে মেসিকে হারানোর অঙ্ক কষতে হচ্ছে বার্সেলোনার এল প্রাত বিমানবন্দর কর্তৃপক্ষকে। শুধু মেসির বাড়ির জন্য নাকি এল প্রাত বিমানবন্দরের প্রসারণ করা সম্ভব হচ্ছে না!
বার্সেলোনার উপশহর গাভা ও কাস্তেলদেফেলেসের পাশে রানওয়ে সম্প্রসারণ করতে চেয়েছিল বিমানবন্দর কর্তৃপক্ষ। আপাতত প্রকল্পটি বাতিল করা রয়েছে। তার কারণ, বিমানবন্দর থেকে ছয় কিলোমিটার দূরেই মেসির বাড়ি। স্প্যানিশ এয়ারলাইন ‘ভুয়েলিং’ সভাপতি হ্যাভিয়ের সানচেজ-পিরেতোর ভাষ্য, ‘মেসি যেখানে থাকে, তার ওপর দিয়ে আপনি উড়ে যেতে পারেন না। বিশ্বের অন্য কোথাও এ ধরনের কোনো কিছু ঘটে না।’
যদিও ‘পরিবেশগত এবং আর্থিক কারণে’ বিমানবন্দরের রানওয়ে সম্প্রসারণ প্রকল্প বাতিল করা হয়েছে বলে আনুষ্ঠানিকভাবে জানানো হয়েছিল এর আগে। কিন্তু সম্প্রতি বার্সেলোনার ইএসএডিই বিশ্ববিদ্যালয়ে স্প্যানিশ সংবাদমাধ্যমকে পিরেতো বলেন, ‘লিওনেল মেসির বাড়ি ওপর দিয়ে বিমান চলাচল নিষিদ্ধ।’কাস্তেলদেফেলেসের বেল্লামার অঞ্চলে কয়েক মিলিয়ন ইউরো খরচায় নয়নাভিরাম এক অট্টালিকা গড়েছেন মেসি। ভূমধ্যসাগর তীরবর্তী এ বাড়ির সীমানা প্রায় ১০ হাজার বর্গফুট। ফুটবল মাঠ ছাড়াও সুইমিং পুল রয়েছে মেসির বাড়িতে। বার্সেলোনা ফরোয়ার্ড গত বছর বাড়িটি কেনেন।
