
বার্সেলোনার সঙ্গে গত নভেম্বর চুক্তি নবায়ন করেন লিওনেল মেসি। ২০২১ সাল পর্যন্ত এ চুক্তির অধীনে মেসি বছরে ৩০ মিলিয়ন ইউরো করে আয় করবেন, জানিয়েছিল স্প্যানিশ সংবাদমাধ্যম। কিন্তু ‘ফুটবল লিকসে’ প্রকাশিত তথ্য-প্রমাণের ভিত্তিতে ফরাসি ওয়েবসাইট ‘মিডিয়াপার্ট’ অবিশ্বাস্য এক দাবি করেছে। চার বছর মেয়াদি সেই চুক্তির অধীনে মেসির বাৎসরিক আয় নাকি ১০০ মিলিয়ন ইউরো!
অনুসন্ধানী সাংবাদিকতার সংগঠন ইউরোপিয়ান ইনভেস্টিগেশন কোলাবরেশনসের (ইআইসি) সংবাদকর্মীরা গত ২৫ নভেম্বর মেসির স্বাক্ষরিত সেই চুক্তিপত্র দেখে এ দাবি করেছেন, যা ফাঁস করেছে ‘ফুটবল লিকস’। ফরাসি সংবাদমাধ্যম ‘মিডিয়াপার্ট’ এই ইআইসির সদস্য। তাঁদের প্রতিবেদনে দাবি করা হয়, আগামী চার বছরে শুধু মেসির জন্য ৪০০ মিলিয়ন ইউরোর বেশি অর্থ খরচ হবে বার্সার।অর্থাৎ বার্সার চুক্তি থেকে বছরে মেসির মোট আয় দাঁড়াচ্ছে ১০০ মিলিয়ন ইউরোর কিছু বেশি। অঙ্কটা চোখ কপালে তুলে দেওয়ার মতো। কারণ, কোনো ফুটবলারেরই আয় এত বেশি নয়। তবে কর পরিশোধের পর মেসির প্রকৃত আয়ের অঙ্ক দাঁড়াচ্ছে ৫০ মিলিয়ন ইউরো, যা তাঁর চিরপ্রতিদ্বন্দ্বী ক্রিস্টিয়ানো রোনালদোর আয়ের দ্বিগুণেরও বেশি!‘ফুটবল লিকসে’র সেই ফাঁস করা তথ্যপঞ্জিতে নেইমারের আয়ের হিসাবেও গরমিল ধরা পড়েছে। এর আগে জানা গিয়েছিল পিএসজিতে নেইমারের বার্ষিক আয় ৩০ মিলিয়ন ইউরো। কিন্তু ওয়েবসাইটটি জানিয়েছে, নেইমারের প্রকৃত আয় প্রায় ৩৭ মিলিয়ন ইউরো।বার্সায় নতুন চুক্তির অধীনে শুধু ‘নির্ধারিত’ পারিশ্রমিক হিসেবেই বছরে মোট ৭১ মিলিয়ন ইউরো করে আয় করছেন মেসি। অর্থাৎ ক্যাম্প ন্যুতে চার বছরে শুধু পারিশ্রমিক হিসেবে মেসির মোট আয় হবে ২৮৪ মিলিয়ন ইউরো। এর সঙ্গে চুক্তি ‘সাইনিং বোনাস’ হিসেবে ৬৩.৫ মিলিয়ন ইউরো আর ‘লয়্যালিটি বোনাস’ হিসেবে ৭০ মিলিয়ন ইউরো যোগ করলে মোট অঙ্কটা দাঁড়াচ্ছে ৪১৭.৫ মিলিয়ন ইউরো!বর্তমান চুক্তির মেয়াদ শেষ হওয়া পর্যন্ত বার্সায় থাকলে ‘লয়্যালিটি বোনাস’ পাবেন মেসি। তবে পাঁচবারের বর্ষসেরা ফুটবলারটির আয়ের অঙ্ক এর চেয়েও বেশি হতে পারে। কারণ তাঁর চুক্তিপত্রে আরও কিছু শর্ত রয়েছে। এই চার বছরে মেসি বার্সার ন্যূনতম ৬০ শতাংশ ম্যাচ খেললে অতিরিক্ত আরও ১.৯ মিলিয়ন ইউরো বোনাস পাবেন। এ ছাড়া বার্সেলোনা চ্যাম্পিয়নস লিগ জিতলে প্রায় ১২ মিলিয়ন ইউরো বোনাস পাবেন মেসি।
