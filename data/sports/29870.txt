
দুদিন আগে ইউটিউবে ভিডিও পোস্ট করে তোলপাড় ফেলে দিয়েছিলেন গ্রুইটার্স। কে তিনি? হল্যান্ড ব্যাটসম্যান। সতীর্থ টিম কুপারকে টি-টোয়েন্টি বিশ্বকাপের দলে নিতে স্বাস্থ্যপরীক্ষা নামের প্রহসন করে তাঁকে বাদ দেওয়া হয়েছে বলে দাবি তুলে আলোচনায় এসেছেন। এমনও বলেছিলেন, তাঁর নাকি কোনো চোটই ছিল না।
দলের ম্যানেজার এড ফন নিয়েরপ অবশ্য অভিযোগ উড়িয়েই দিলেন, মার্চ থেকেই গ্রুইটার্সের ওপর নজর রাখা হচ্ছিল। পিঠের চোটের কারণেই ওঁকে বাদ দিয়ে নেওয়া হয়েছে কুপারকে। গ্রুইটার্স দেশে ফিরে পরিবারের চাপেই নাকি এই তত্ত্ব ফেঁদেছেন। আইসিসি পরে জানিয়েছে, হল্যান্ড বোর্ড সবকিছু বিধি অনুযায়ী করেছে। মজার ব্যাপার, গ্রুইটার্সকে বাদ দিয়ে দলে নেওয়া কুপারই পরশু জিতিয়েছেন হল্যান্ডকে! ওয়েবসাইট। 
