
নিজের দেশ না হলেও আরব আমিরাতের মাঠে পাকিস্তানই স্বাগতিক। আর এই ঘরের মাঠে খেলার সুবিধাটা কীভাবে কাজে লাগাতে হয়, তা দেখাচ্ছেন বাবর আজম। শ্রীলঙ্কার বিপক্ষে দ্বিতীয় ওয়ানডেতেও সেঞ্চুরি করেছেন তিনি। এ নিয়ে আরব আমিরাতে সর্বশেষ ৫ ইনিংসেই সেঞ্চুরি করলেন বাবর।
কে বলবে মাত্রই আন্তর্জাতিক ক্রিকেট খেলতে শুরু করেছেন তিনি। ৩৩টি ওয়ানডে খেলে এর মধ্যেই ৭টি সেঞ্চুরি হয়ে গেছে তাঁর! এর আগে দ্রুততম সময়ে ৭টি সেঞ্চুরির রেকর্ড ছিল হাশিম আমলার (৪১ ইনিংস)। পাকিস্তানিদের মধ্যে ৪২ ইনিংসে ৭ সেঞ্চুরি করেছিলেন জহির আব্বাস।বাবরের ৭ সেঞ্চুরির ৫টিই এসেছে আরব আমিরাতে। ২০১০ থেকে ২০১১ সালের মধ্যে ভারতে টানা ৪টি ওয়ানডেতে সেঞ্চুরি করেছিলেন দক্ষিণ আফ্রিকার এবি ডি ভিলিয়ার্স। কোনো নির্দিষ্ট দেশে টানা সেঞ্চুরির রেকর্ড ছিল এটি। পঞ্চম সেঞ্চুরিতে আরব আমিরাতে খেলা সেরা ব্যাটসম্যানের তালিকার দুইয়ে উঠেছেন এই ২৩ বছর বয়সী খেলোয়াড়। আরব আমিরাতের মাটিতে সর্বোচ্চ ৭টি করে সেঞ্চুরি করেছেন শচীন টেন্ডুলকার ও সাঈদ আনোয়ার।২০১৬ সালের ৩০ সেপ্টেম্বর ওয়ানডে ক্যারিয়ারের প্রথম সেঞ্চুরি পেয়েছিলেন। এক বছরের কিছু বেশি সময়ে ৭টি সেঞ্চুরি করে ফেলেছেন বাবর আজম, যেখানে এই সময়ে পুরো পাকিস্তান দলেরই মোট সেঞ্চুরির সংখ্যা ৩টি। বিশ্ব ক্রিকেটে একমাত্র ডেভিড ওয়ার্নারই এই সময়ে ৭টি সেঞ্চুরি করতে পেরেছেন।ওয়েস্ট ইন্ডিজে ক্যারিয়ারের প্রথম সেঞ্চুরির পর মাত্র একবার ফিফটির পর আউট হয়েছেন। ফিফটিকে সেঞ্চুরি এই রূপান্তর করার হারও দারুণ বাবরের। শতকরা ৮৭.৫ ভাগ ক্ষেত্রে ফিফটিকে সেঞ্চুরি বানিয়েছেন লাহোরের এই তরুণ। যেখানে ওয়ার্নারের ক্ষেত্রে এই হার ৭৭.৭৮, আমলা ও এউইন মরগানের ক্ষেত্রে ৫০।ক্যারিয়ারের প্রথম ১৫ ইনিংসে তাঁর ব্যাটিং গড় ছিল ৩৭.৫৭। পরের ১৮ ইনিংসে সেটি ৭৫.৫৩; কমপক্ষে ৫০০ রান করা খেলোয়াড়দের মধ্যে একমাত্র বিরাট কোহলিই এর চেয়ে ভালো ব্যাটিং গড় রাখতে পেরেছেন (৮১.৮৪)।৩ নম্বরে ব্যাট করেই সব কটি সেঞ্চুরি করেছেন বাবর আজম। এই পজিশনে ব্যাট করে সবচেয়ে বেশি সেঞ্চুরির তালিকায় এর মধ্যেই ৭ নম্বরে উঠে এসেছেন তিনি। ব্যাটিং গড় বেড়ে দাঁড়িয়েছে ৫৭.২০। পাকিস্তান কি ওয়ানডেতে তাঁদের সেরা ৩ নম্বর ব্যাটসম্যান পেল? এই পজিশনে কমপক্ষে ১০টি ইনিংস ব্যাট করেছেন, এমন কোনো পাকিস্তানি ব্যাটসম্যানের গড়ই তো ৫০ ছাড়ায়নি! সূত্র: ক্রিকইনফো।
