
কোচ হিসেবে খুব একটা অসফল ছিলেন না ব্রাজিলের সাবেক অধিনায়ক দুঙ্গা। ২০০৬ সালে কোচের দায়িত্ব নেওয়ার পর ব্রাজিলকে জিতিয়েছিলেন কোপা আমেরিকা ও কনফেডারেশনস কাপের শিরোপা। কিন্তু ২০১০ বিশ্বকাপের কোয়ার্টার ফাইনাল থেকে বিদায়ের পরপরই সরে দাঁড়াতে হয়েছিল ১৯৯৪ সালের বিশ্বকাপজয়ী অধিনায়ককে। তাঁর কৌশল নিয়েও সেসময় উঠেছিল প্রশ্ন। তবে এবারের বিশ্বকাপে ব্রাজিলের লজ্জাজনক পারফরম্যান্সের পর নতুন করে আবার আলোচনায় দুঙ্গা।জার্মানির কাছে ৭-১ আর হল্যান্ডের বিপক্ষে ৩-০ গোলের দুটি হার ওলট-পালট করে দিয়েছে ব্রাজিলীয় ফুটবলকে। দায় মাথায় নিয়ে সরে দাঁড়াতে হয়েছে কোচ লুইস ফেলিপে স্কলারিকে। বৃহস্পতিবার ব্রাজিল ফুটবল কনফেডারেশনসের মহাব্যবস্থাপক পদেও এসেছে পরিবর্তন। চুরানব্বইয়ের বিশ্বকাপজয়ী দলের অন্যতম সদস্য গিলমার রিনালদিকে এই পদে নিয়োগ দেওয়ার পর থেকেই কোচ হিসেবে উঠে আসছে দুঙ্গার নাম। ইতিমধ্যেই নাকি দুঙ্গার সঙ্গে প্রাথমিক আলাপ সেরে ফেলেছে কনফেডারেশনস। রিনালদির হাত ধরেই চার বছর পর ব্রাজিল জাতীয় দলের কোচের দায়িত্বটি ফিরে পেতে পারেন ওই দুঙ্গা।আগামী মঙ্গলবারই জাতীয় দলের নতুন কোচের নামটি ঘোষণা করার কথা রয়েছে। রয়টার্স।
