
জয় যেন কোনোভাবেই ধরা দিতে চাইছে না রিয়াল মাদ্রিদের কাছে। আজও ঘরের মাঠে ড্র করল রিয়াল। সেটাও কিনা এইবারের সঙ্গে! সর্বশেষ টানা চারটি ম্যাচে ড্র করেছে জিনেদিন জিদানের দল, এর মধ্যে লিগেই তিনটি ম্যাচে।
সান্তিয়াগো বার্নাব্যুতে আজ ম্যাচের শুরুটা একদমই ভালো হয়নি রিয়ালের। ৬ মিনিটেই ফ্রান রিকোর গোলে পিছিয়ে পড়েছিল রিয়াল। তবে সে ধাক্কা কাটিয়ে উঠতে একদমই সময় নেয়নি জিনেদিন জিদানের দল। ম্যাচের ১৭ মিনিটে ক্রিস্টিয়ানো রোনালদোর ক্রস থেকে হেডে গোল করেন গ্যারেথ বেল। ৩০ মিনিটে এগিয়েও যেতে পারত রিয়াল। দানিলো দারুণ এক সুযোগ করে দিয়েছিলেন করিম বেনজেমাকে। কিন্তু গোল পোস্টের মাত্র ৫ গজ সামনে থেকেও অবিশ্বাস্যভাবে সে বল বাইরে পাঠান ফ্রেঞ্চ স্ট্রাইকার। ফর্মের সঙ্গে লড়তে থাকা বেনজেমার মাঠে অবদান বলতে ওইটুকুই।দ্বিতীয়ার্ধের শুরুতে বেনজেমার বদলে মোরাতা নামার পর আক্রমণের ধার অনেকটাই বাড়ে রিয়ালের। কিন্তু একের পর এক আক্রমণ করেও কোনোভাবেই গোল আদায় করতে পারছিল না রিয়াল। ম্যাচের বাকিটা সময় শুধু হতাশার গল্পই লিখে গেল রিয়ালের আক্রমণভাগ। লা লিগায় টানা ১৬ জয়ের রেকর্ড ছুঁয়ে এবার টানা তিন ম্যাচ ড্র করল রিয়াল। এর মাঝে ২টিই নিজেদের মাঠে। নতুন করেই ভাবার সময় এসেছে জিদানের?
