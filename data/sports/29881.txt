
নিউজিল্যান্ডের বিপক্ষে টি-টোয়েন্টি দল থেকে বাদ পড়েছেন ওয়ানডে সিরিজে অভিষিক্ত লেগ স্পিনার তানভীর হায়দার। দলে ঢুকেছেন বাঁ হাতি স্পিনার তাইজুল ইসলাম।বাজে ফর্মের কারণে শেষ দুই ওয়ানডের একাদশ থেকে বাদ পড়া সৌম্য সরকার আছেন টি-টোয়েন্টি দলে। আছেন শুভাগত হোম চৌধুরীও।মুশফিকুর রহিমও দলে নেই। তবে সেটা চোটের কারণে। সিরিজের প্রথম ওয়ানডেতে হ্যামস্ট্রিংয়ের চোট পেয়েছেন বাংলাদেশের টেস্ট অধিনায়ক। টি-টোয়েন্টিতে তাঁর না খেলার বিষয়টি আগেই জানা ছিল। টি-টোয়েন্টি সিরিজেও উইকেটের পেছনে দাঁড়াচ্ছেন নুরুল হাসান। শেষ দুটি ওয়ানডেতে ভালো কিপিংয়ের পাশাপাশি ব্যাট হাতেও ভালো করেছেন তিনি। তাঁর অভিষেকটা অবশ্য হয়ে গিয়েছে গত ফেব্রুয়ারি-মার্চের এশিয়া কাপেই।ওয়ানডে সিরিজে একটি ম্যাচও না খেলা রুবেল হোসেন থাকছেন টি-টোয়েন্টিতে। তাঁর সঙ্গে আছেন দ্বিতীয় ওয়ানডেতে মোটামুটি ভালো বোলিং করা শুভাশিস রায়। মোস্তাফিজুর রহমানও আছেন টি-টোয়েন্টি দলে। তবে ওয়ানডের মতো টি-টোয়েন্টি সিরিজেও রাখা হয়নি তরুণ অফস্পিনার মেহেদী হাসান মিরাজকে। টি-টোয়েন্টি সিরিজে বাংলাদেশ দল : মাশরাফি বিন মুর্তজা (অধিনায়ক), সাকিব আল হাসান (সহ–অধিনায়ক), তামিম ইকবাল, মাহমুদউল্লাহ, রুবেল হোসেন, ইমরুল কায়েস, শুভাগত হোম, তাইজুল ইসলাম, সাব্বির রহমান, তাসকিন আহমেদ, মোস্তাফিজুর রহমান, নুরুল হাসান, মোসাদ্দেক হোসেন, শুভাশিস রায়।
