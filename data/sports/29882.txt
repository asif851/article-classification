



আইপিএলে এবার প্রথমবারের মতো থাকছে মধ্যবর্তী দলবদল।
প্রথমবারের মতো এবার ডিআরএস পদ্ধতিও ব্যবহার করা হবে।
এবার আইপিএল সম্প্রচারেও থাকছে অভিনব প্রযুক্তির ছোঁয়া।


শুধু চার-ছক্কার ঝড়ই নয়, নিত্যনতুন চমকও উপহার দিয়ে যাচ্ছে আইপিএল। ইউরোপিয়ান ক্লাব ফুটবলের আদলে এবার যেমন থাকছে মধ্যবর্তী দলবদল; এ ছাড়া ডিসিশন রিভিউ সিস্টেম (ডিআরএস) চালু করা হয়েছে প্রথমবারের মতো। আজ থেকে শুরু হতে যাওয়া আইপিএলের একাদশতম আসরে আসুন জেনে নিই নতুন যা যা থাকছে:
মধ্যবর্তী দলবদলআইপিএলে এবারই প্রথমবারের মতো চালু হবে মধ্যবর্তী দলবদলে। টুর্নামেন্টের মাঝপথে পাঁচ দিনের একটি ‘উইন্ডো’ (দলবদলের সময়) খোলা হবে। এ সময় শুধু ‘আনক্যাপড’ (ভারতের জাতীয় দলের বাইরে) খেলোয়াড়েরা দলবদল করতে পারবেন। তবে এখানেও শর্ত আছে। টুর্নামেন্টের মাঝপথ পর্যন্ত দুটি ম্যাচের বেশি খেলেননি, এমন ক্রিকেটারেরাই শুধু দলবদল করতে পারবেন। ভারতের সংবাদমাধ্যম জানিয়েছে, ২৮ নম্বর ম্যাচ থেকে ৪২ নম্বর ম্যাচের মাঝে পাঁচ দিন দলবদল চালু থাকবে। মাহেলা জয়াবর্ধনের মতো সাবেকেরা থেকে রোহিত শর্মার মতো বর্তমান তারকারা এ নিয়মটির প্রশংসা করেছেন।
ডিআরএসআগের মৌসুমে আম্পায়ারদের কিছু সিদ্ধান্ত বিতর্কের ঝড় তুলেছিল। তখন থেকেই দাবি উঠেছিল, আইপিএলের আগামী মৌসুম থেকে ডিসিশন রিভিউ সিস্টেম (ডিআরএস) চালু করা উচিত। বিসিসিআই তা অনুমোদন দেওয়ার পর এবারই প্রথম ডিআরএস পদ্ধতি চালু হবে আইপিএলে। সর্বাধুনিক এ প্রযুক্তিতে থাকছে ‘হক আই’ সুবিধাসম্পন্ন ‘আলট্রাএজ’ প্রযুক্তি এবং প্রতি সেকেন্ডে ছবির ফ্রেমসংখ্যাও বাড়ানো হয়েছে। প্রতি ইনিংসে প্রতিটি দল একবার করে রিভিউ নিতে পারবে। ‘বল ট্র্যাকিং’ ও ‘আলট্রাএজ’ পদ্ধতি ব্যবহারের সুযোগ পাবেন তৃতীয় আম্পায়ার।
চেন্নাই ও রাজস্থানের প্রত্যাবর্তনম্যাচ পাতানোর অপরাধে দুই বছর নিষিদ্ধ থাকার পর এবার আইপিএলে ফিরেছে চেন্নাই সুপার কিংস ও রাজস্থান রয়্যালস। দুটি দলের এই প্রত্যাবর্তন বিশেষ করে চেন্নাইয়ে ফেরা তুমুল আগ্রহের সৃষ্টি করেছে দর্শকদের মধ্যে। প্রতি আসরেই ন্যূনতম প্লে-অফে খেলা চেন্নাইয়ের এই প্রত্যাবর্তন নিয়ে বানানো ভিডিওতে প্রেরণাবাণী দিয়েছেন দলটির অধিনায়ক মহেন্দ্র সিং ধোনি। ইতিমধ্যেই তাদের ‘থিম সং’ বেশ জনপ্রিয় হয়েছে। তবে এবার চেন্নাইয়ে দেখা যাবে না রবিচন্দ্রন অশ্বিনকে। একসময় দলটির ‘ঘরের ছেলে’ বনে যাওয়া অশ্বিনকে এবার কেনেনি চেন্নাই। চেন্নাই ও রাজস্থানের নতুন অধ্যায় শুরু হবে এবারের আইপিএলে।
সম্প্রচারেও অভিনবত্বএবার আইপিএলে ম্যাচগুলো দেখে আলাদা স্বাদ পাবেন টিভির দর্শকেরা। ম্যাচগুলো আরও আকর্ষণীয় করে তুলতে সর্বাধুনিক প্রযুক্তি ব্যবহার করা হবে। এ ছাড়া ‘হটস্টার’ অ্যাপ ব্যবহার করে মুঠোফোনেও খেলা দেখা যাবে। স্টেডিয়ামে থাকবে ভিআরটি (ভার্চ্যুয়াল রিয়্যালিটি প্ল্যাটফর্ম) ক্যামেরা, যা মাঠের প্রতিটি কোণের ছবি ও ফুটেজ নিতে সক্ষম। ‘হটস্টার’ অ্যাপ ব্যবহার করে ‘ভিআরটি’ ক্যামেরার ভিডিও দেখতে পারবেন দর্শকেরা। চাইলে ধারাভাষ্যও পাল্টে নিতে পারবেন।
টিভি ও ডিজিটাল প্ল্যাটফর্ম মিলিয়ে এবারের আইপিএলে ৭০ কোটি দর্শক কাড়তে চায় সম্প্রচার সংস্থা স্টার ইন্ডিয়া। মোট ছয়টি ভাষায় তারা আইপিএলের ম্যাচগুলো প্রচার করবে।
নতুন নেতৃত্বনতুন নেতৃত্ব কীভাবে দলকে সাফল্য এনে দেয়, এর সঙ্গে নিজের ভবিষ্যৎও উজ্জ্বল করেন, সেটাও দেখার সুযোগ থাকবে এবারের টুর্নামেন্টে। রবিচন্দ্রন অশ্বিন যেমন এর আগে কখনোই কোনো টি-টোয়েন্টি দলের নেতৃত্ব দেননি। ভারতের এই স্পিনার এবার কিংস ইলেভেন পাঞ্জাবের অধিনায়ক। নেতৃত্বের ভার নিয়ে অশ্বিন কেমন করেন, তা নিয়ে আগ্রহ রয়েছে দর্শকদের।
সানরাইজার্স হায়দরাবাদে যেমন কেন উইলিয়ামসন; ডেভিড ওয়ার্নার দলটির নেতৃত্বে থাকলে নিউজিল্যান্ড অধিনায়ক হয়তো একাদশেই অনেক কম সুযোগ পেতেন। কিন্তু ওয়ার্নার নিষিদ্ধ হওয়ায় কপাল খুলেছে উইলিয়ামসনের। আগে একাদশেই অনিয়মিত ছিলেন, এখন ওয়ার্নারের শূন্যতা পূরণে এক লাফে অধিনায়ক! কলকাতা নাইট রাইডার্সেও গৌতম গম্ভীরের কাছ থেকে এবার নেতৃত্বভার নিয়েছেন দিনেশ কার্তিক। আর কেকেআরকে দুবারের শিরোপা জেতানো গম্ভীর ফিরেছেন নিজের ঘর দিল্লিতে।
