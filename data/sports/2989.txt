
বাংলাদেশের ফুটবলে লোডডিক ডি ক্রুইফ অধ্যায় শেষ হয়েও বুঝি শেষ হচ্ছে না! এই ডাচ কোচের দিকেই আবারও ঝুঁকছে বাফুফে। আজ নতুন কমিটির প্রথম সভাতেই ডি ক্রুইফকে ফিরিয়ে আনার ব্যাপারটা নিশ্চিত করা হয়েছে।আগামী ২ ও ৯ জুন তাজিকিস্তানের সঙ্গে দুটি ম্যাচের দায়িত্ব পেয়েছেন মামুনুলদের সঙ্গে আগে কোচ হিসেবে কাজ করে যাওয়া লোডভিক। ২০১৯ এশিয়ান কাপের বাছাই পর্বে ঢুকতে এই দুটি ম্যাচ বাংলাদেশের প্রথম ‘লাইফ লাইন’। তাজিকদের কাছে হারলে শেষ সুযোগ হিসেবে পাওয়া যাবে ভুটানকে। তার আগে তাজিকদের সঙ্গে ম্যাচ দুটিতে ডি ক্রুইফকে দায়িত্ব দেওয়ার পেছনের কারণটা ব্যাখ্যা করলেন জাতীয় দল কমিটির প্রধান বাফুফের সহসভাপতি কাজী নাবিল আহমেদ, ‘তিনি যেহেতু আমাদের সব খেলোয়াড়কে চেনেন, জানেন, তাই তাঁকেই এক মাসের জন্য নিয়ে আসছি। এই অল্প সময়ের মধ্যে অন্য কোচ দেখে শুনে নিয়োগ দেওয়ার কঠিন বলেই ডি ক্রুইফেই ঝুঁকতে হলো আমাদের।’অথচ ডি ক্রুইফের সঙ্গে বাফুফের সম্পর্ক ছিল তিক্ত। বারবার বাফুফের বিরুদ্ধে কথা বলেছেন, বেতন ঠিকমতো পান না বলে কিছুদিন পর পরই সংবাদমাধ্যমে ঝড় তুলতেন। তাঁকে এর আগে একবার বিদায় করে ফিরিয়ে আনা হয়েছিল। সেই অধ্যায়ও মাঝপথে শেষ করে আবারও বিদায় দেওয়া হয়। এখন আবার সেই ডি ক্রু্ইফেই আস্থা রাখল বাফুফে। এক মাসের জন্য এবার তাঁর বেতন ৯ হাজার ইউরো এবং বাংলাদেশকে ২০১৯ এশিয়া কাপের বাছাইপর্বে তুলতে পারলে বোনাস পাবেন ২ হাজার ডলার।কয়েক দিনের মধ্যেই তিনি চলে আসবেন ঢাকায়। একই সঙ্গে জাতীয় দলে ছয় ও এক বছরের জন্য নিষিদ্ধ চার ফুটবলারকেও ফিরিয়ে নেওয়া হচ্ছে। নাবিল জানিয়েছেন, আবেদন করলে ক্ষমা করে দিয়ে ওই খেলোয়াড়দের তাজিকিস্তান ম্যাচের জন্য জাতীয় দলে নেওয়া হবে। ওই চারজন খেলোয়াড় হলেন মামুনুল, ইয়াছিন, সোহেল রানা ও জাহিদ।
