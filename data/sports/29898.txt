
ওয়ানডেতে সর্বশেষ এক বছরেরও বেশি সময় ধরে বাংলাদেশ দুর্দান্ত। সেটি দেখেই কিনা এবার এশিয়া কাপেও বাংলাদেশ ও ভারতকে টুর্নামেন্টের দুই ফেবারিট হিসেবে রায় দিয়ে দিয়েছেন সাবেক দুই পাকিস্তানি ক্রিকেটার।এখানে তাঁদের মূল পরিচয় অবশ্য এটা নয়। ইনজামাম-উল-হক এখন আফগানিস্তানের কোচ। আকিব জাভেদ সংযুক্ত আরব আমিরাতের। এশিয়া কাপ আগের মতোই ৫০ ওভারের টুর্নামেন্ট হলে ইনজামাম-আকিবের কথায় চমকে যাওয়ার কোনো কারণ ছিল না। কিন্তু এই প্রথমবার এশিয়া কাপ একটি টি-টোয়েন্টি টুর্নামেন্ট। টি-টোয়েন্টিতে বাংলাদেশকে ফেবারিট বলাটা একটু বিস্ময় জাগায় বৈকি!তা বাংলাদেশ দল কী ভাবছে? গত কিছুদিন দেশের মাটিতে যেকোনো দলের বিপক্ষে ওয়ানডে খেলতে নামার আগে যে আত্মবিশ্বাস কাজ করে মাশরাফিদের মনে, টি-টোয়েন্টিতেও কি তা সংক্রমিত হতে পেরেছে? ইনজামাম-আকিবের মন্তব্যে কি নিজেদের প্রমাণ করার দায় আরেকটু বেড়ে গেল বাংলাদেশ দলের?প্রশ্নটা করা হয়েছিল সীমিত ওভারে বাংলাদেশের অধিনায়ক মাশরাফি বিন মুর্তজাকেই। তবে কাল মিরপুর শেরেবাংলা স্টেডিয়ামে অনুশীলন শুরুর আগে সেই প্রশ্নের জবাব দিতে গিয়ে মাশরাফি হেঁটেছেন কিছুটা কৌশলী পথে, ‘আমরা কখনোই কোনো কিছু প্রমাণ করার জন্য ক্রিকেট খেলি না। আমরা বাংলাদেশের প্রতিনিধিত্ব করি; চাই সম্ভাব্য সবকিছু জিততে। লক্ষ্য থাকে, যতটুকু পারা যায় ভালো করার। আমরা যদি আমাদের সেরাটা খেলতে পারি, পরিকল্পনাগুলো যদি মাঠে বাস্তবায়ন করতে পারি, আমি বিশ্বাস করি ভালো কিছু হবে।’
এই টুর্নামেন্টের জন্য মাস দেড়েক ধরে প্রস্তুতি নিচ্ছে বাংলাদেশ। শেষ পর্যন্ত ঘোষিত চূড়ান্ত দলের ওপর অধিনায়কের আস্থারও অভাব নেই। ব্যাটিং, বোলিং ও ফিল্ডিং—তিন বিভাগের একটিকে আরেকটির চেয়ে এগিয়ে রাখতেও রাজি নন। তবে ভালো করার ব্যাপারে মাশরাফির শর্ত হলো, মাঠে সবকিছুর সঠিক প্রয়োগ।
‘ভালো’র সংজ্ঞাটা মাশরাফি দেননি, সেটি দেওয়াটা তাঁর জন্য কঠিনও। এশিয়া কাপে বাংলাদেশের সর্বোচ্চ ‘ভালো’ ফাইনালে ওঠা, আর সেখান থেকে মাত্র ৩ রানের জন্য শিরোপা-বঞ্চিত হয়ে ফেরা। সেটি নিজেদের ঘরেই মাত্র একটি টুর্নামেন্ট আর চার বছর আগের কথা—২০১২ এশিয়া কাপ। আবারও সেই ঘরের মাঠে এশিয়া কাপ। কিন্তু বড় পার্থক্যটা তো বলা হয়েছে শুরুতেই। এক দিনের আন্তর্জাতিক ম্যাচের বদলে এশিয়া কাপ এবার আন্তর্জাতিক টি-টোয়েন্টির আসর। এখানেই মাশরাফির মধ্যে লক্ষ্যটাকে নির্দিষ্ট একটি তারে বেঁধে নিতে দ্বিধা কাজ করে। সবচেয়ে অননুমানযোগ্য সংক্ষিপ্ত সংস্করণের ক্রিকেটে বাংলাদেশের সামর্থ্য যে র‍্যাঙ্কিংয়ের সীমাকে ছাড়িয়ে যেতে পারেনি! ওয়ানডেতে র‍্যাঙ্কিং যেখানে ৭, টি-টোয়েন্টিতে তা ১০। এমনকি আফগানিস্তানও র‍্যাঙ্কিংয়ে বাংলাদেশের ওপরে। তারপরও মাশরাফি আশায় আছেন, ‘আত্মবিশ্বাস ঠিক থাকলে আমরা ভালো খেলব।’
আগামী বুধবার টুর্নামেন্টের উদ্বোধনী দিনই মাঠে নামবে বাংলাদেশ। প্রতিপক্ষ ভারত। ইনজামাম-আকিবের কথা অনুযায়ী টুর্নামেন্ট তাহলে শুরুই হচ্ছে ‘দুই ফেবারিট’-এর লড়াই দিয়ে। তাতে জয়-পরাজয় যা-ই আসুক, আলাদা একটা চাওয়া থাকবে মাশরাফির। সাফল্যের পূর্বশর্ত হিসেবে যে আত্মবিশ্বাসের কথা বললেন, প্রথম ম্যাচে পারফরম্যান্সের তাতে বড় একটা ভূমিকা থাকবেই।
 
