
প্রধান নির্বাচক মিনহাজুল আবেদীন আগেই আভাস দিয়েছেন, শ্রীলঙ্কা সিরিজের টেস্ট দলে খুব বেশি পরিবর্তন আসবে না। সেটি হচ্ছেও না। ভারতের বিপক্ষে একমাত্র টেস্টের দল থেকে শ্রীলঙ্কা সফরের দুই টেস্টের দলে কাল রাত পর্যন্ত সম্ভাব্য পরিবর্তন ছিল দুটি। পেসার শফিউল ইসলাম সম্ভবত দলে থাকছেন না। আসছেন মোস্তাফিজুর রহমান। ঊরুর চোট পুরোপুরি কাটিয়ে না ওঠায় শঙ্কা আছে ইমরুল কায়েসকে নিয়েও। শেষ পর্যন্ত এই ওপেনার না থাকলে টেস্ট দলে ফিরবেন নিউজিল্যান্ডে অভিষিক্ত হওয়া নুরুল হাসান। ১৫ সদস্যের টেস্ট দল ঘোষণা হবে আজ। দলের সঙ্গে ডেভেলপমেন্ট প্রোগ্রামের আওতায় শ্রীলঙ্কা পাঠানো হবে বাড়তি একজন ক্রিকেটারকে।দল ঘোষণার ঠিক আগ মুহূর্তে বিসিএলে ডাবল সেঞ্চুরি করে আলোচনায় চলে এসেছেন প্রাইম ব্যাংক দক্ষিণাঞ্চলের অভিজ্ঞ ব্যাটসম্যান তুষার ইমরান। তবে ব্যাপারটা আলোচনাতেই সীমাবদ্ধ থেকেছে। নির্বাচক কমিটির এক সদস্য আক্ষেপ করে বললেন, ‘তুষারের বিসিএলে ভালো খেলেও লাভ কী? এত দিন পর তো আর তাকে সরাসরি জাতীয় দলে নেওয়া যায় না। এই মুহূর্তে আমাদের একটা “এ” দল খুব দরকার ছিল।’ তবে তুষারের মতো ঘরোয়া ক্রিকেটে যাঁরা ভালো করেছেন, তাঁদের আশাবাদী করতে পারে বিসিবির ক্রিকেট পরিচালনাপ্রধান আকরাম খানের কথা, ‘যারা পারফর্ম করবে, তাদের জন্য কিন্তু দরজাটা সব সময় খোলা থাকবে।’শ্রীলঙ্কা সিরিজের দল নিয়ে কাল যথারীতি কৌতূহল উড়ে বেড়াল মিরপুর শেরেবাংলা স্টেডিয়ামে। তবে সাংবাদিকদের কোনো কৌতূহলের জবাব দিতে রাজি হননি প্রধান নির্বাচক মিনহাজুল আবেদীন। তাঁর সোজা কথা, ‘যা বলার কাল (আজ) প্রেস কনফারেন্সে বলব।’ প্রধান নির্বাচক কথা বলতে রাজি না হলেও শ্রীলঙ্কা সিরিজ নিয়ে সাংবাদিকদের মুখোমুখি হন আকরাম খান। তাঁর কাছেই দল-সংক্রান্ত সব কৌতূহলের উত্তর খুঁজতে চাইলেন সাংবাদিকেরা, যেগুলোর একটি—টেস্ট সিরিজের দলে বিকল্প উইকেটকিপার থাকবেন কি না? নাকি মুশফিকুর রহিমের ওপরই পূর্ণ আস্থা রাখছে বিসিবি?আকরাম খানের কথায় মনে হলো শেষটিই ঠিক, ‘আমরা সর্বশেষ যে টেস্ট খেলেছি, তাতে বাংলাদেশ দল পঞ্চম দিন পর্যন্ত খুব ভালো খেলেছে। মাঠে বেশি সময় মুশফিকই ছিল। সে ১৬০ ওভার ফিল্ডিং করেছে। ব্যাটিংয়ে নেমে সেঞ্চুরিও করল। মুশফিকের ওপর আমাদের আস্থা আছে। তবে ও নিজে কী ভাবছে, সেটা জানাও গুরুত্বপূর্ণ। ও যেটা চায় আমরা সেটাই করব।’টেস্টে মুশফিক একই সঙ্গে অধিনায়ক, উইকেটকিপার এবং দলের সবচেয়ে গুরুত্বপূর্ণ ব্যাটসম্যানও। আকরামের কথায় স্পষ্ট, ত্রিমুখী দায়িত্বের চাপে মুশফিক ক্লান্তি বোধ করলেই শুধু উইকেটের পেছনে পরিবর্তন দেখা যেতে পারে, ‘একই সঙ্গে তিনটি বিষয়ে মনোযোগ দিতে হচ্ছে তাকে (মুশফিক)। ও যদি মনে করে একই সঙ্গে কিপিং, অধিনায়কত্ব ও ব্যাটিং করে ক্লান্ত...ওর মতামত গুরুত্ব পাবে। তার আগে কিছু বলা উচিত হবে না।’ বাংলাদেশ দল শ্রীলঙ্কার উদ্দেশে রওনা দেবে ২৭ ফেব্রুয়ারি। উইকেটকিপিং নিয়ে মুশফিকুর রহিমের সঙ্গে আলোচনাটা তার আগেই সেরে ফেলবেন বলে জানিয়েছেন আকরাম।ফিটনেস ফিরে পাওয়ায় স্বয়ংক্রিয়ভাবেই টেস্ট দলে ফিরছেন মোস্তাফিজুর রহমান। তার আগে বাঁহাতি এই পেসারের প্রতি নিজের প্রত্যাশাটা জানিয়ে রাখলেন ক্রিকেট পরিচালনাপ্রধান, ‘ফিট থাকলে মোস্তাফিজ অটোমেটিক দলে আসবে এটা সবাই জানে। তার ফিটনেস নিয়ে আমরা খুব সিরিয়াস। ওকে ওভাবেই যত্ন নেওয়া হয়েছে। ওকে নিয়ে ট্রেনার, ফিজিওরা আলাদাভাবে কাজ করেছে। কারণ বাংলাদেশ দলের জন্য ও খুবই গুরুত্বপূর্ণ খেলোয়াড়।’
