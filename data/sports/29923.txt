
• কানাডাকে হারিয়ে বিশ্বকাপ বাছাইয়ে জায়গা করে নিয়েছে নেপাল। • ১৯৫ রান তাড়া করতে নেমে শেষ জুটির ৫১ রানের কল্যাণে জয় তুলে নিয়েছে নেপাল।
২০১৪ সালে বাংলাদেশে টি-টোয়েন্টি বিশ্বকাপে খেলেছিল হিমালয়-কন্যা নেপাল। প্রতিটি ম্যাচ হারলেও রেখেছিল সম্ভাবনার স্বাক্ষর। চার বছর পর এবার ওয়ানডে বিশ্বকাপে খেলার স্বপ্ন দেখছে তারা। একাধিকবার বিশ্বকাপ খেলা কানাডাকে বুধবার নামিবিয়ায় আইসিসি ওয়ার্ল্ড ক্রিকেট লিগের ডিভিশন টুতে হারিয়ে বিশ্বকাপ বাছাইয়ে জায়গা করে নিয়েছে নেপাল।
দারুণ শ্বাসরুদ্ধকর এই ম্যাচটা জেতারই কথা ছিল না নেপালের। কানাডার ১৯৫ রান তাড়া করতে নেমে শেষ জুটির ৫১ রানের কল্যাণে এই অসম্ভব জয় তুলে নেয় দক্ষিণ এশিয়ার ফুটবলপাগল দেশটি। ম্যাচ শেষ উচ্ছ্বসিত প্রতিক্রিয়াই জানিয়েছেন নেপালি অধিনায়ক পরশ খড়কা, ‘আমি আসলে ভাষা হারিয়ে ফেলেছি, শেষ উইকেটে ৫০ রান উঠল, আসলে আজকের ম্যাচে নেপাল ও কানাডা কেউই নয়, জয়ী ক্রিকেটই।’ সন্দীপ লামিছানে, যিনি কিছুদিন আগেই প্রথম নেপালি ক্রিকেটার হিসেবে আইপিএলে খেলার সুযোগ পেয়েছেন, শেষ উইকেটে কারান কেসির সঙ্গে জুটি বেঁধে এই অসম্ভবকে সম্ভব করেন।১৯৫ রান তাড়া করতে নেমে একপর্যায়ে ১৪৪ রান তুলতেই ৯ উইকেট হারিয়েছিল নেপাল। ৭.৫ ওভার বাকি থাকতে জিম্বাবুয়ের মাটিতে অনুষ্ঠেয় বাছাইপর্ব অনেক দূরের বিষয়ই মনে হচ্ছিল তাদের। কিন্তু কারান এ সময় চারটি ছক্কা মেরে তৈরি করেন জয়ের সম্ভাবনা।সম্ভাবনা তৈরি হয়েছে দেশটির ক্রিকেটেও। ক্রিকেটে নেপালের উত্থানটা খুব বেশি দিনের নয়। উপমহাদেশের চার টেস্ট খেলুড়ে দেশই নেপালে ক্রিকেট নিয়ে আগ্রহটা বাড়িয়ে দিয়েছে। ২০১০ সালে ওয়ার্ল্ড ক্রিকেট লিগের ডিভিশন-৫ থেকে অল্প দিনের মধ্যেই তারা ডিভিশন-২-তে জায়গা করে নিয়েছে। টি-টোয়েন্টি বিশ্বকাপে খেলাও ক্রিকেট নিয়ে বড় ধরনের আগ্রহই তৈরি করেছে সেখানে।নেপালি অধিনায়ক অবশ্য দেশের ক্রিকেটপ্রেমীদের অনুপ্রেরণার উৎসই মনে করেন, ‘দেশের ক্রিকেটপ্রেমীরাই আমাদের প্রেরণা। আমরা ভালো খেলতে চাই। নেপালের ক্রিকেটকে অনেক উঁচু জায়গায় নিয়ে যেতে চাই।’ইংল্যান্ডে ২০১৯ সালে অনুষ্ঠেয় ওয়ানডে বিশ্বকাপে সরাসরি খেলবে আইসিসির ওয়ানডে র‍্যাঙ্কিংয়ের শীর্ষ দশ দেশ। বাকি দুটি দল আসবে বাছাইপর্ব খেলে। আগামী ৪ মার্চ জিম্বাবুয়েতে শুরু হবে এই বাছাইপর্ব। এতে খেলবে ১০টি দেশ—এরা হচ্ছে ওয়েস্ট ইন্ডিজ, জিম্বাবুয়ে, আয়ারল্যান্ড, আফগানিস্তান, হল্যান্ড, স্কটল্যান্ড, হংকং, পাপুয়া নিউগিনি, নেপাল ও আরব আমিরাত।
