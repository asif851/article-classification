
ভাগ্যিস, মাহমুদউল্লাহর হাতে বলটা দিয়েছিলেন তামিম ইকবাল!প্রথম সেশনের সাফল্য প্রায় ভুলেই যেতে বসেছিল বাংলাদেশ। সপ্তম উইকেট জুটিতে দারুণ প্রতিরোধে বাংলাদেশকেই ব্যাকফুটে পাঠিয়ে দিচ্ছিল নিউজিল্যান্ড। কিন্তু ৫ বলের মধ্যে মাহমুদউল্লাহর দুই উইকেতে ম্যাচে আবারও চালকের আসনে বাংলাদেশ। চা বিরতি পর্যন্ত ৮ উইকেটে ৪৯২ রান করেছে নিউজিল্যান্ড। বাংলাদেশ এগিয়ে ১০৩ রানে।ইদানীং মাহমুদউল্লাহকে বল হাতে খুব কম দেখা যায়। টি-টোয়েন্টি সিরিজে ১ ওভারে ২৮ রান দেওয়ায় সেটাই যুক্তিযুক্ত মনে হচ্ছিল। কিন্তু আজ কোনো উপায় না দেখেই এই অলরাউন্ডারের হাতে বল তুলে দিয়েছেন ভারপ্রাপ্ত অধিনায়ক তামিম ইকবাল। সপ্তম উইকেটে জুটিতে যে জমে গিয়েছিলেন বিজে ওয়াটলিং ও মিচেল স্যান্টনার। ৭৩ রানের এ জুটি ভয় দেখাচ্ছিল বাংলাদেশকে। তখনই ডাক পরল মাহমুদউল্লাহর। প্রথম বলেই চমক! লেগ সাইডের অনেকটা বাইরের বলে ব্যাটের আলতো ছোঁয়া। পল রাইফেল আবেদনে সাড়া না দেওয়ায় রিভিউ নেয় বাংলাদেশ। আউট হয়ে ফেরেন নিউজিল্যান্ডের উইকেট কিপার ব্যাটসম্যান। পরের ধাক্কাটি এল ৪ বল পরে, এবার টিম সাউদির বলে সোজা আঙুল তুলে দিলেন রাইফেল। এবার উল্টো রিভিউ নিল নিউজিল্যান্ড কিন্তু লাভ হলো না। ১ রানেই ফিরতে হলো সাউদিকে।মাহমুদউল্লাহর জোড়া আঘাতের পরও নিউজিল্যান্ডকে টেনে নিচ্ছেন স্যান্টনার (৪৯*)। নিল ওয়াগনারকে সঙ্গী করে দলকে নিয়ে গেছেন পাঁচ শর দ্বারপ্রান্তে।
