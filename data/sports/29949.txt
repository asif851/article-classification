
প্রীতি ম্যাচে জাপানকে ৩-১ গোলে হারিয়ে রাশিয়া বিশ্বকাপের প্রস্তুতি শুরু করল ব্রাজিল। ফ্রান্সের লিলে শহরে অনুষ্ঠিত এ ম্যাচে ব্রাজিল জিততে পারত আরও বেশি গোল ব্যবধানে। কিন্তু তা সম্ভব হয়নি নেইমারের ‘ব্যর্থতায়’!
পেনাল্টি থেকে দুটি গোলের সুযোগ পেয়েছিলেন নেইমার। প্রথমটিতে গোল করতে পেরেছেন, পরেরটিতে পারেননি। ম্যাচের অধিকাংশ সময় জাপানের রক্ষণভাগকে তটস্থ রেখে আলো ছড়িয়েছেন তিতের শিষ্যরা। ১০ মিনিটের মাথায় ব্রাজিলের ফার্নান্দিনহো জাপানের বক্সে ফাউলের শিকার হলে ভিডিও অ্যাসিস্ট্যান্ট রেফারি (ভিএআর) প্রযুক্তির সাহায্য নিয়ে পেনাল্টির বাঁশি বাজান মাঠের রেফারি। স্পট কিক থেকে এ যাত্রায় ঠান্ডা মাথায় গোল করেন নেইমার।কিন্তু এগিয়ে যাওয়ার কিছুক্ষণ পর আবারও পেনাল্টি পায় ব্রাজিল। এবার গ্যাব্রিয়েল জেসুসকে ফাউল করে পেনাল্টির খেসারত দেন জাপানের খেলোয়াড়েরা। নেইমারের স্পট কিক কর্নারের বিনিময়ে রক্ষা করেন জাপানের গোলরক্ষক কাওয়াশিমা। সেই কর্নার থেকেই দারুণ এক গোলে নেইমারের ব্যর্থতার খেদ মেটান তাঁরই সতীর্থ মার্সেলো। কর্নার থেকে উড়ে আসা বল ‘ক্লিয়ার’ করতে পারেনি জাপান। এ সুযোগে বজ্রগতির শটে বল জালে জড়ান রিয়াল ডিফেন্ডার। ৩৬ মিনিটে দলীয় আক্রমণ থেকে গোল তুলে নেন জেসুস। জাপানের হয়ে সান্ত্বনাসূচক গোলটি মাকিনোর।ব্রাজিলের হয়ে এ নিয়ে ৫৩ গোল করলেন নেইমার। এর মধ্যে জাপানের জালে ৮ গোল। গত বছরের জুনে তিতে কোচের দায়িত্ব নেওয়ার পর ১৬ ম্যাচে এ নিয়ে ১৩তম জয় পেল পাঁচবারের বিশ্ব চ্যাম্পিয়নরা। আগামী সপ্তাহে ইংল্যান্ডের বিপক্ষে পরের প্রীতি ম্যাচ খেলবে ব্রাজিল। সূত্র : এএফপি।
