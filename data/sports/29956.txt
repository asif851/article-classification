
নারী ফুটবলে বইছে সুবাতাস। সাফ ফুটবলে রানার্সআপ হওয়ার পর অনূর্ধ্ব-১৫ সাফে অপরাজিত চ্যাম্পিয়ন হয়েছে বাংলাদেশ। স্বাভাবিকভাবে সে সাফল্য অনুপ্রাণিত করেছে প্রত্যন্ত অঞ্চলের মেয়েদের। তাই শুরু হয়ে গিয়েছে ফুটবলার হওয়ার স্বপ্ন বোনা। বাংলাদেশ ক্রীড়া শিক্ষাপ্রতিষ্ঠানের (বিকেএসপিতে) ফুটবল বিভাগে এবার অনেক মেয়েকে দেখা গিয়েছে ভর্তি পরীক্ষা দিতে।
এবার ফুটবল বিভাগে ৭৪ জন মেয়ে পরীক্ষার্থী অংশ নিয়েছে। সংখ্যাটা আগের যেকোনো বছরের চেয়ে বেশি বলে উল্লেখ করলেন বিকেএসপির কোচ জয়া চাকমা। কারণ হিসেবে জাতীয় দলের সাবেক এই নারী ফুটবলার বলেন, ‘নারী ফুটবলের সাফল্যই মেয়েদের আগ্রহী করে তুলছে। ভবিষ্যতে সংখ্যাটা আরও বাড়বে।’
নরসিংদী জেলা থেকে এসেছিল সাতজন মেয়ে। তাদের মধ্যে অষ্টম শ্রেণিতে পড়ুয়া ইতি আক্তার লিওনেল মেসির ভক্ত। তার মুখে ঘুরল মার্জিয়া, সাবিনাদের নামও, ‘ফুটবল আমার প্রিয় খেলা। টিভিতে মার্জিয়া, সাবিনা আপুদের খেলা দেখেছি। এ ছাড়া সাবিনা আপুর সঙ্গে নরসিংদীতে খেলেছি। তাঁর মতো খেলোয়াড় হতে চাই।’নরসিংদীকে ছাড়িয়ে গিয়েছে মাগুরার গোয়ালদা সরকারি প্রাথমিক বিদ্যালয়। একই স্কুল থেকে এসেছিল ১২ জন। অবাক করা বিষয় হলো, ক্রিকেট বিভাগে মেয়ে এসেছিল খুবই কম। কোচ ফাতেমা-তুজ-জোহরার মতে, সংখ্যাটা ত্রিশের মতো। এত অল্পসংখ্যক মেয়ের উপস্থিতিতে অসন্তুষ্টি প্রকাশ করলেন এই কোচ।
বোঝাই যাচ্ছে সাফল্যের পিছেই ছুটছে সবাই।
