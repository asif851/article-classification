
দক্ষিণ আফ্রিকার ইমিগ্রেশন বিভাগ থেকে নিরাপত্তা-সংক্রান্ত ছাড়পত্র না আসায় গত শনিবার দলের সঙ্গে দক্ষিণ আফ্রিকার বিমানে উঠতে পারেননি রুবেল হোসেন। তিনি কবে দলে যোগ দিতে পারবেন, সেটি এখনো অনিশ্চিত। ‘রুবেল হোসেন’ নামের এক বাংলাদেশি দক্ষিণ আফ্রিকার ইমিগ্রেশনে কালো তালিকাভুক্ত হয়ে আছেন। এ কারণেই দক্ষিণ আফ্রিকা যাওয়া আটকে গেছে ক্রিকেটার রুবেলের। এ সমস্যার সমাধান কবে হবে, এ ব্যাপারে নিশ্চিত করে কিছু বলতে পারেননি বিসিবির প্রধান নির্বাহী নিজাম উদ্দিন চৌধুরী, ‘যে দেশে যাবে, তাদের একটি ক্লিয়ারেন্স নিয়ে বিমানে উঠতে হয়। রুবেলের ক্লিয়ারেন্স আসেনি বলে সে যেতে পারেনি। আমরা বিষয়টি দক্ষিণ আফ্রিকা ক্রিকেটকে জানিয়েছি। তারা সংশ্লিষ্ট বিভাগের সঙ্গে যোগাযোগ করে সমাধান করার চেষ্টা করছে। সেখান থেকে ক্লিয়ারেন্স এলেই রুবেল দক্ষিণ আফ্রিকা যেতে পারবে।’ ২৪ টেস্ট খেলা ২৭ বছর বয়সী রুবেল কবে যেতে পারবেন, সেটিও নিশ্চিত করে বলতে পারেননি বিসিবির প্রধান নির্বাহী, ‘এ ধরনের বিষয়ে নির্ধারিত সময় থাকে না। যখন ক্লিয়ারেন্স আসবে, তখন যে ফ্লাইট পাওয়া যাবে, সেটাতেই আমরা তাকে তুলে দেওয়ার চেষ্টা করব।’সমস্যাটার সমাধান হতে যত দেরি হচ্ছে, তত অনিশ্চয়তার সুতোয় ঝুলে যাচ্ছে রুবেলের মাঠে নামা। কাল বেনোনির সাহারা উইলোমুর পার্কে তিন দিনের প্রস্তুতি ম্যাচ খেলতে নামছে বাংলাদেশ। মুশফিকরা দক্ষিণ আফ্রিকার বিপক্ষে সফরের প্রথম টেস্ট খেলতে নামবে ২৮ সেপ্টেম্বর, পচেফ্স্ট্রুমে।
 
