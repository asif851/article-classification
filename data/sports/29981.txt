
‘আর কিছু হোক না হোক, অন্তত আত্মবিশ্বাসটা নিয়ে যেতে পারছি’—ঢাকায় দুদিনের ঝটিকা সফর শেষে শনিবার কলকাতায় ফিরে যাওয়ার সময় কোচ মোহাম্মদ সালাউদ্দিনকে কথাটা বলে গিয়েছিলেন সাকিব আল হাসান।কাল রাতে গুজরাট লায়ন্সের বিপক্ষে সাকিবের সেই আত্মবিশ্বাসই যেন পারফরম্যান্সে অনূদিত! দল ম্যাচ জিততে না পারলেও মিরপুরের ইনডোরে 'গুরু' সালাউদ্দিনের সান্নিধ্যে দুদিন কাটিয়ে যাওয়া এই অলরাউন্ডার ফিরে পেলেন ব্যাটের ধার। চার ছক্কা আর চার বাউন্ডারিতে ৪৯ বলে অপরাজিত ৬৬। মাত্র ২৪ রানে ৪ উইকেট পড়ার পর সাকিব-ইউসুফ পাঠানের ১৩৪ রানের রেকর্ড জুটিতেই ১৫৮ রান করে কলকাতা নাইট রাইডার্স।ম্যাচটা কলকাতা জেতেনি। তবে বাংলাদেশের ক্রিকেটপ্রেমীরা কাল সাকিবের ব্যাটিং দেখে নিশ্চয়ই মুগ্ধ। অনেক দিন পর এমন প্রত্যয় নিয়ে ব্যাটিং করলেন সাকিব। এমনিতে আন্তর্জাতিক ক্রিকেটেও তাঁর ব্যাটে সেই ধারটা যেন দেখা যাচ্ছিল না। গত ১০ মাসে সব ধরনের ক্রিকেটে করেছেন মাত্র একটি ফিফটি। কাল অমন চাপের মুখে সাকিবের সেরাটা​ই যেন বের হয়ে এল।কিন্তু সালাউদ্দিন কি এমন টোটকা শিখিয়ে দিলেন যে রাতারাতি বদলে গেল সাকিবের আইপিএলের পারফরম্যান্স? শুনুন সালাউদ্দিনের মুখ থেকেই, ‘ওকে বেসিক কিছু ড্রিল করিয়েছিলাম। সেগুলোই হয়তো শট খেলতে সাহায্য করেছে।’বিকেএসপিতে নিজের বাসায় বসে কাল রাতে সাকিবের খেলা দেখেছেন সালাউদ্দিন। সাকিবের ব্যাটিংয়ে দেখতে পেয়েছেন কিছু পরিবর্তনও, ‘মাঝে কয়েকটা ম্যাচে খেয়াল করেছি ও কিছু শট খেলছিল না। কাল সেগুলো খেলেছে। পেস বোলিংয়ে ছক্কা মারল, তারপর কিছু কাট শট...। এমন নয় যে এখানে আমরা শট খেলা নিয়ে কাজ করেছি। তবে যে ড্রিলগুলো করিয়েছি সেগুলো ওকে শট খেলতে সাহায্য করেছে।’
ও রকম ব্যাটিংয়ের জন্য সাকিবকে কি অভিনন্দন জানিয়েছেন সালাউদ্দিন? পাওয়া গেল অন্য উত্তর, ‘সকালে সাকিবই আমাকে অভিনন্দন জানাল। আমি বললাম, আমাকে অভিনন্দন জানাচ্ছিস কেন! সে বলে, এখানে সবাই আমাকে অভিনন্দন জানাচ্ছে। আমি ভাবলাম, আমি আপনাকে জানাই...।’
