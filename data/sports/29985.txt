
ভারত বনাম নিউজিল্যান্ড প্রথম টি-টোয়েন্টি ম্যাচে ঘুরেফিরে আসছিলেন আশীষ নেহরা। তাঁর দীর্ঘ ক্যারিয়ারের সমাপ্তি লগ্নে আরেকটু হলেই দৃষ্টিকটু এক ঘটনায় জড়িয়ে পড়ছিলেন অধিনায়ক বিরাট কোহলি। সিরিজের প্রথম টি-টোয়েন্টিতে ম্যাচ চলাকালীন ওয়াকিটকিতে কথা বলতে দেখা গেছে ভারতীয় দলের অধিনায়ককে।
আন্তর্জাতিক টি-টোয়েন্টি ম্যাচ খেলার শর্তাবলি ৪২: ১২ অনুসারে ‘খেলায় অংশগ্রহণকারী কোনো খেলোয়াড়ের সঙ্গে যোগাযোগ করার জন্য ইলেকট্রনিক মাধ্যম ব্যবহার অনুমোদিত নয়।’ শুধু খেলার সম্প্রচারকারী ও পূর্বে অনুমতিপ্রাপ্ত খেলোয়াড়েরা ইলেকট্রনিক মাধ্যম ব্যবহার করতে পারবেন।
ভিডিও ফুটেজে ভারতের উদ্বোধনী জুটি ব্যাট করার সময় ওয়াকিটকিতে কথা বলতে দেখা গেছে কোহলিকে। প্রাথমিক প্রতিক্রিয়ায় আইসিসি নিয়ম ভঙ্গ করার কথা মাথায় এলেও তেমন কোনো জটিলতায় পড়তে হচ্ছে না তাঁকে। আইসিসির কাছ থেকে আগেই অনুমতি নিয়ে রাখায় এমন অভিযোগ থেকে বেকসুর খালাস পেয়েছেন কোহলি।
ড্রেসিং রুমে থাকা খেলোয়াড়দের সঙ্গে যোগাযোগ করার জন্যই নাকি ওয়াকিটকির প্রয়োজন হয়েছিল নতুন ‘মাস্টার ব্লাস্টারের’। ফুটবলের ডাগআউটের অনুকরণে টি-টোয়েন্টি ক্রিকেটেও এখন মাঠের ঠিক পাশেই ডাগ আউট রাখা হয়। ভিডিওতে দেখা যায়, কোহলি যখন ডাগআউটে বসে কথা বলছিলেন, তখন হার্দিক পান্ডিয়া সেখানে ছিলেন না। কিন্তু মিনিটখানেক পরই পান্ডিয়াকে সেখানে দেখা যায়। শিখর ধাওয়ান-রোহিত শর্মার রেকর্ড ১৫৮ রানের জুটির পর তিনে ব্যাট করেছেন পান্ডিয়া। ব্যাটিং অর্ডারে এই পরিবর্তন আনতেই হয়তো ওয়াকিটকির প্রয়োজন হয়েছিল কোহলির। এই প্রসঙ্গে এখনো কোনো আনুষ্ঠানিক বিবৃতি দেয়নি বিসিসিআই।
