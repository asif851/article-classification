
হায়দরাবাদের উপ্পাল স্টেডিয়ামে কাল ছড়ি ঘুরিয়েছেন বোলাররা। কিংস ইলেভেন পাঞ্জাবের বোলারদের দাপটে মাত্র ১৩২ রান তুলতে পেরেছিল সানরাইজার্স হায়দরাবাদ। ওদিকে সাকিব-রশিদদের সামনে পড়ে মাত্র ১১৯ রানে গুটিয়ে গেছে পাঞ্জাব। তবে মাঠে বোলারদের বীরত্বকেও ছাপিয়ে গেছে মশা! গ্যালারিতে মশার তাণ্ডবে দর্শক এমন বোলিংও যে খুব একটা উপভোগ করত পারেননি।
গ্যালারিতে দর্শকের অভাব ছিল না। অভাব ছিল না মশারও। ম্যাচের পুরোটা সময় মশা তাড়াতেই ব্যস্ত থেকেছেন দর্শক। অনেক দর্শক তো খেলার মাঝপথেই স্টেডিয়াম ছেড়েছেন মশার হাত থেকে বাঁচতে । আর যাঁরা দলের টানে গ্যালারি রয়ে গেছেন, তাঁদের অনেকেই মাঠ থেকে স্মৃতি চিহ্ন নিয়ে ফিরেছেন। মশার কামড়ের দাগ কিংবা ফোসকা পড়া হাত-পাকে যদি স্মৃতিচিহ্ন বলা যায়!
মাঠের নিরাপত্তায় প্রায় দেড় হাজারের বেশি পুলিশ ও নিরাপত্তাকর্মী ছিলেন মাঠে। এমনকি দমকল বাহিনীও ছিল কোনো অনাকাঙ্ক্ষিত ঘটনা আটকাতে। শেষ পর্যন্ত তাঁদেরই দেখা গেছে আগুন জ্বালিয়ে মশার কামর থেকে বাঁচার চেষ্টা করছেন!
স্টেডিয়ামের দায়িত্বপ্রাপ্ত কর্মকর্তাদের গালাগালি করতে করতে এলাকা ছেড়েছেন দর্শক। কারণ, মশা দমনে কোনো ফগ মেশিন ব্যবহার না করাতেই এমন বিপত্তি। স্টেডিয়াম কর্তৃপক্ষ শুধু ড্রেসিং রুম ও মাঠে মশা নিরোধক ওষুধ ছিটিয়েছে। সেটাও হয়তো হতো না। ১২ এপ্রিল মুম্বাই ইন্ডিয়ানসের বিপক্ষে ম্যাচে খেলোয়াড়েরা মশা নিয়ে আপত্তি তুলেছিলেন বলে কাল অন্তত তাঁরা রক্ষা পেয়েছেন!
