



চোট কাটিয়ে এখন সুস্থ সাকিব আল হাসান।
বৃহস্পতিবার বিকেলে কলম্বো পৌঁছাবেন।
শ্রীলঙ্কার বিপক্ষে শুক্রবার খেলার ভালো সম্ভাবনা আছে তাঁর।
২৭ জানুয়ারি ত্রিদেশীয় সিরিজের ফাইনালে আঙুলে চোট পেয়েছিলেন সাকিব।


একটু সময় লাগলেও চোটটা কাটিয়ে উঠেছেন সাকিব আল হাসান। কদিন থেকে মিরপুরে পুরোদমে অনুশীলনও করে আসছেন। তাঁকে অবশেষে পেতে যাচ্ছে বাংলাদেশ। সব ঠিক থাকলে আগামীকাল শুক্রবার শ্রীলঙ্কার বিপক্ষে অঘোষিত ‘সেমিফাইনালে’ দেখা যেতে পারে বাংলাদেশের টি-টোয়েন্টি অধিনায়ককে। আজ বৃহস্পতিবার বিকেলে তাঁর কলম্বোয় পৌঁছানোর কথা। ২৭ জানুয়ারি ঘরের মাঠে ত্রিদেশীয় ওয়ানডে সিরিজের ফাইনালে আঙুলে চোট পেয়েছিলেন সাকিব। আশা করেছিলেন নিদাহাস ট্রফির শুরু থেকেই খেলতে পারবেন। কিন্তু একটু তাড়াহুড়ো করতে গিয়ে বিপত্তিতে পড়েন। চোটের মাত্রা বেড়ে যায়। পরে চোট এতটাই গুরুতর হয় যে বিশেষজ্ঞ চিকিৎসক দেখাতে থাইল্যান্ডে যেতে হয়েছিল তাঁকে। সেখান থেকে ঢাকায় ফিরে কলম্বো আসেন। কলম্বো থেকে পরে যান অস্ট্রেলিয়ায়। নিদাহাস ট্রফির আগে বিসিবির সিদ্ধান্ত ছিল, সাকিব দলের সঙ্গে কলম্বোয় থাকবেন। অন্তত শেষ এক-দুটি ম্যাচ খেলবেন। কিন্তু চোটের অগ্রগতি না হওয়ায় সিদ্ধান্ত বদলাতে হয়। সাকিবের জায়গায় অধিনায়কত্বের ভার দেওয়া হয় মাহমুদউল্লাহকে। অবশেষে সুখবর, সাকিব পুরোপুরি সেরে উঠেছেন। নিদাহাস ট্রফি খেলতে আজ আসছেন কলম্বোয়। দলীয় সূত্র জানিয়েছে, সব ঠিক থাকলে সাকিব খেলছেন আগামীকালের ‘সেমিফাইনাল’!
