
ওয়ানডে সিরিজে দুর্দান্ত খেলেও বারবার হার মানতে হয়েছিল। বিরাট কোহলি বোধ হয় টি-টোয়েন্টিতে সেই ঝালই মেটানোর সিদ্ধান্ত নিয়েছেন। প্রথম টি-টোয়েন্টিতে তাঁর ‘প্রায় সেঞ্চুরি’ ইনিংসে নিশ্চিত করেছিল ভারতের জয়। আজ সিরিজের দ্বিতীয় টি-টোয়েন্টিতেও ঝড় তুললেন কোহলি। শেষ দিকে কোহলি ঝড় আর ওপেনারদের দুর্দান্ত শুরু মিলিয়ে ১৮৫ রানের চ্যালেঞ্জ অস্ট্রেলিয়ার সামনে। রেকর্ড সাক্ষী মানলে সিরিজটা ২-০ হয়ে গেছে ধরে নিতে পারেন।
প্রথম ম্যাচে একাই খেলেছিলেন কোহলি। ৫৫ বলে তাঁর ৯০ রানের ইনিংসটিই সেদিন ভারতের ইনিংস গড়ে দিয়েছিল। আজ অবশ্য কোহলি মাঠে নামার আগেই রানের পাহাড়ের দিকে ছুটছিল গড়ে ফেলেছিল ভারত। দুই ওপেনার শিখর ধাওয়ান ও রোহিত শর্মা ১১ ওভারেই ৯৭ রান করায় কোহলির কাজটা সহজ হয়ে গিয়েছিল।পরের দিকে অন্য ব্যাটসম্যানরা রান তুলতে না পারলেও কোহলির ৩৩ বলে ৫৯ রানের ইনিংস ভারতকে এনে দিয়েছে ১৮৪ রানের বড় সংগ্রহ। সাতটি চার মেরেছেন, একটি ছয়। রোহিত শর্মাও খেলেছেন ৬০ রানের ইনিংস, তবে রান তুলতে কোহলির তুলনা একটু বেশি বলে খেলেছেন, ৪৭টি। আর ধাওয়ানের ৪২ রান এসেছে ৩২ বল থেকে। তাতেই মেলবোর্নে সর্বোচ্চ স্কোরের নতুন রেকর্ড গড়ল ভারত। আগের সর্বোচ্চ ছিল অস্ট্রেলিয়ার ১৮২।টি-টোয়েন্টি সিরিজকে পরীক্ষা নিরীক্ষার জন্য বেছে নেওয়া অস্ট্রেলিয়ার পক্ষে আজ তিনজন খেলোয়াড়ের অভিষেক হলো। এঁদের মধ্যে স্কট বোলান্ড ও এন্ড্রু টাই ভালোই করেছেন ভারতের এই রান উৎসবের মাঝে। দুজনের ৮ ওভারে ৫৮ রান উঠেছে। কিন্তু অভিজ্ঞ নাথান লায়নের টি-২০ অভিষেকটা দুঃস্বপ্নের মতো কেটেছে। ১ ওভারে ১৫ রান দেওয়ায় আর বোলিংই করা হয়নি এত দিন পরে এসে আন্তর্জাতিক টি-টোয়েন্টির স্বাদ পাওয়া এই স্পিনারের।এত রান তাড়া করে আগে কখনোই জেতেনি অস্ট্রেলিয়া। ১৬০-এর বেশি তাড়া করেই জিতেছে মাত্র একবার। প্রথম ম্যাচে এই রেকর্ডের ব্যত্যয় হয়নি। এবার মেলবোর্নে কি হবে? নাকি আজও ম্যাচ সেরার পুরস্কার তুলবেন কোহলিই?
