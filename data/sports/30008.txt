
ভিডিও ফুটেজ দেখে দুজনই বুঝতে পেরেছেন তাঁদের বোলিং অ্যাকশনের ত্রুটি। সমস্যাও দুজনের প্রায় এক। মিরপুর শেরে বাংলা স্টেডিয়ামে কাল একসঙ্গে শুরু হয়েছে তাসকিন আহমেদ ও আরাফাত সানির বোলিং অ্যাকশন শুদ্ধ করে তোলার প্রক্রিয়া, তাঁদের ফিরে আসার লড়াই।তাসকিনের দায়িত্ব মূলত জাতীয় দলের পেস বোলিং কোচ হিথ স্ট্রিকের। তবে ১ এপ্রিল জিম্বাবুয়ে ফিরে যাচ্ছেন বলে তাঁর নির্দেশনায় এই পেসারকে নিয়ে কাজ করবেন বিসিবির স্থানীয় কোচ মাহবুব আলী জাকি। আর সানির সঙ্গে থাকবেন জাতীয় দলের শ্রীলঙ্কান স্পিন কোচ রুয়ান কালপাগে। কাল দুই বোলারকেই পুনর্বাসনপ্রক্রিয়া সম্পর্কে বিস্তারিত ধারণা দিয়েছেন কোচরা। তাসকিনের আসল কাজ শুরু হবে সপ্তাহ খানেক পর, তিনি শ্রীলঙ্কা ও মালদ্বীপ থেকে ঘুরে এলে। কিছু নিকটাত্মীয়ের সঙ্গে আজই এই দুই দেশ ভ্রমণে দেশ ছাড়ার কথা তাঁর। সানির পুনর্বাসন চলবে এখন থেকেই।চেন্নাইয়ের পরীক্ষায় তাসকিনের যে ধরনের বলের অ্যাকশনকে অবৈধ বলা হয়েছে, হল্যান্ড ম্যাচে সে রকম কোনো বলই করেননি তিনি। তবে সূত্র জানিয়েছে, টি-টোয়েন্টি বিশ্বকাপে পাকিস্তানের বিপক্ষে ম্যাচের ফুটেজ দেখে তাসকিনের সমস্যা সম্পর্কে কিছুটা ধারণা পেয়েছেন কোচরা। ঘণ্টায় ১৩০-১৩৫ কিমির চেয়ে বেশি গতিতে করা বল এবং বাউন্সারগুলোয় তাঁর কনুই ১৫ ডিগ্রির চেয়ে সামান্য বেশি বেঁকে যায়।সানির ক্ষেত্রেও সমস্যা বাড়তি টার্ন আর জোরে করা বলগুলোয়। কোচ জাকি আশাবাদী, ‘আমার বিশ্বাস, ৮ থেকে ১০ সপ্তাহের মধ্যে তাসকিনের বোলিং অ্যাকশন ঠিক করে ফেলা যাবে। হিথ স্ট্রিককে সেটাই বলেছি।’ তবে সানির ক্ষেত্রে সময়টা আরেকটু বেশি লাগতে পারে বলে ধারণা করা হচ্ছে। এর আগে অনূর্ধ্ব-১৫ ক্রিকেটেও তাসকিনের অ্যাকশন নিয়ে কাজ করেছিলেন কোচ জাকি।তাসকিন-সানির ঘরোয়া ক্রিকেটে খেলতে সমস্যা নেই বলে পুনর্বাসনপ্রক্রিয়ায় কিছু সুবিধা পাওয়া যাবে বলে মনে করছেন কোচ, ‘এক দিকে আমরা কাজ করব, অন্যদিকে প্রিমিয়ার লিগের ম্যাচে দেখতে পারব তাদের অ্যাকশনের কতটা ঠিক হচ্ছে বা নতুন কোনো সমস্যা হচ্ছে কি না।’
