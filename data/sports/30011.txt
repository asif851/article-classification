
উসাইন বোল্টের টুইটার অ্যাকাউন্টে চোখ বোলালে তাঁর অ্যাথলেট পরিচয় নিয়ে প্রশ্ন উঠতে পারে। এই মুহূর্তে পুরো ফুটবলময় তাঁর টুইটার। বিশ্বকাপ ফুটবল নিয়ে দারুণ মেতে আছেন অলিম্পিকে বিশ্বরেকর্ডধারী এই জ্যামাইকান স্প্রিন্টার।স্পেনের বিপক্ষে রবিন ফন পার্সির শূন্যে ভেসে মাথা ছোঁয়ানো সেই অবিস্মরণীয় গোল থেকে শুরু করে লুইস সুয়ারেজের কামড়-কাণ্ড—তাঁর টুইটার যেন এক ফুটবল-বোদ্ধার ডায়েরি। প্রতিটি ম্যাচে অন্ধ সমর্থন নয়, ভালো ফুটবলেরই প্রশংসা ঝরেছে তাঁর টুইটার-বার্তায়। তিনি ক্রিস্টিয়ানো রোনালদোর বিশেষ ভক্ত, সেটা একটু হলেও বোঝা যায়।  স্পেনের বিদায়ের দিন বেশ নিরাবেগ থেকেই তিনি লিখেছেন, ‘বিশ্বকাপ ফুটবল বোধ হয় এমনই।’ পর্তুগাল-যুক্তরাষ্ট্র ম্যাচে অবশ্য পর্তুগালের শেষ মুহূর্তের গোলটিতে উচ্ছ্বাস ঝরেছে তাঁর কণ্ঠে। জার্মানি-ঘানা ম্যাচ যেন তাঁর কাছে ভালো ফুটবলেরই প্রতিচ্ছবি।
বিশ্বকাপ ধন্য তাঁর মতো এক দর্শক পেয়ে!
ফুটবল বিশ্বকাপ হাতের মুঠোয় এনে দেবে খুদে ব্লগ লেখার জনপ্রিয় ওয়েবসাইট টুইটার। এ উপলক্ষে বিশেষ একটি পাতা তৈরি করেছে টুইটার। বিশ্বকাপের সময় এতে প্রিয় দল, প্রিয় খেলোয়াড়কে অনুসরণ করতে পারবেন যেকোনো ব্যবহারকারী। এ জন্য বাংলাদেশে গ্রামীণফোনের সংযোগ থেকে #GoalGP লিখে ৯৫৯৪ নম্বরে এসএমএস পাঠালেই চলবে। বিশ্বকাপ চলাকালে টুইটারের ওই পাতায় যাওয়ার জন্য ইন্টারনেট ব্যবহারের কোনো খরচ বা ব্রাউজিং চার্জ লাগবে না। টুইটারের এই আয়োজনের সঙ্গে সহযোগী হিসেবে রয়েছে গ্রামীণফোন ও প্রথম আলো'
