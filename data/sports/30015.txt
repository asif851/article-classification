
প্রথম ম্যাচে ১৮। পরের ম্যাচে ২৩। কাল শেষ ম্যাচেও বড় ইনিংস খেলতে পারলেন না তামিম ইকবাল—৩টি চারে ১০ বলে ১৪ করে আউট। তাঁর দলও জিততে পারেনি। লাহোরের গাদ্দাফি স্টেডিয়ামে তিন টি-টোয়েন্টি সিরিজের শেষ ম্যাচে বিশ্ব একাদশ কাল ৩৩ রানে হেরেছে পাকিস্তানের কাছে। ২-১ ব্যবধানে সিরিজ জিতে নিয়েছে পাকিস্তান।
টস হারা পাকিস্তান প্রথমে ব্যাট করে আহমেদ শেহজাদের ৫৫ বলে ৮৯ ও বাবর আজমের ৩১ বলে ৪৮ রানের সুবাদে ৪ উইকেটে তোলে ১৮৩। যা তাড়া করতে এসে ৬৭ রানে ৫ উইকেট খুইয়ে পথ হারিয়ে ফেলে বিশ্ব একাদশ। ১৩তম ওভারে পরপর তিন বলে শাদাব খানকে ছয় মেয়ে বিশ্ব একাদশকে আশা দেখিয়েছিলেন থিসারা পেরেরা। কিন্তু ১৩ বলে ৩২ রান করে তিনি আউট হয়ে গেলে ম্যাচ থেকে একরকম  ছিটকে পড়ে তামিমদের দল (১৫০/৮)। ক্রিকইনফো।
 
