
সফরের মাঝপথেও নয়, তিনটি ওয়ানডে খেলেই ভারত সফর শেষ করে দিয়েছেন ওয়েস্ট ইন্ডিজ ক্রিকেটাররা। বেতন-ভাতা নিয়ে বোর্ড ও খেলোয়াড় কল্যাণ সমিতির সঙ্গে ত্রিমুখী দ্বন্দ্বে জড়িয়ে এই নজিরবিহীন ঘটনা ঘটিয়ে ক্যারিবীয় ক্রিকেটাররা ভারতীয় ক্রিকেট বোর্ডকে ফেলে দিয়েছেন গভীর আর্থিক বিপর্যয়ের মধ্যে। এই বিপর্যয় সামাল দিতেই শ্রীলঙ্কাকে আমন্ত্রণ জানিয়েছে তারা। পত্রপাঠ লঙ্কান ক্রিকেট বোর্ড বিসিসিআইয়ের এই প্রস্তাবে সাড়াও দিয়েছে।ভারতীয় বোর্ডের আমন্ত্রণে শ্রীলঙ্কা ভারত সফরের জন্য রাজি হলেও পুরো বিষয়টিই নিদারুণ বিরক্তির উদ্রেক করেছে লঙ্কান ক্রিকেটারদের মধ্যে। বিরক্তির ব্যাপারটা প্রকাশ পেয়েছে দলের তারকা ক্রিকেটার কুমার সাঙ্গাকারার একটি টুইটে। তিনি বিরক্তি নিয়েই বলেছেন, এই সময়টা নাকি তাঁর ফিটনেস নিয়ে নিজের মতো করে কাজ করার কথা ছিল। কিন্তু হঠাৎ এই সফর সেই পরিকল্পনাটিকে মাঠে মেরে দিয়েছে, ‘ছয় সপ্তাহ ধরে ফিটনেস নিয়ে কী করব, ভেবে রেখেছিলাম। কিন্তু দুম করেই পরিকল্পনাটা মাঠে মারা গেল। এখন এক সপ্তাহ সময়ের মধ্যে পুরো মাসের ক্রিকেটীয় রসদটা জোগাড় করে নিতে হবে।’হঠাৎ করেই সামনে চলে আসা এই সিরিজ নিয়ে লঙ্কান ক্রিকেটারদের বিরক্তির যথেষ্ট কারণই বিদ্যমান। ছুটির সময়ে হঠাৎ করেই যদি কর্মস্থল থেকে ডাক আসে, তাহলে কারই বা ভালো লাগে। আগামী ২৬ নভেম্বর থেকে দেশের মাটিতে ইংল্যান্ডের বিপক্ষে সিরিজ শুরু হওয়ার আগে এই ছুটিটুকু তাঁদের জন্য ছিল যথেষ্ট আরাধ্য। ইংলিশদের বিপক্ষে ২ টেস্ট ও ৭ ওয়ানডের দীর্ঘ সিরিজের আগে তড়িঘড়ি ভারতের কথায় রাজি হয়ে যাওয়ায় নিজেদেরই ক্ষতি হলো বলে মনে করছেন শ্রীলঙ্কান ক্রিকেটাররা।সাঙ্গাকারার নিজেরও এই সময়টা কিছু ব্যক্তিগত পরিকল্পনা ছিল। ইংল্যান্ড সফরের আগে তিনি নিজের ফিটনেস অনুশীলনের জন্য সঙ্গী নির্বাচন করেছিলেন শ্রীলঙ্কার রাগবি অধিনায়ক চন্দ্রিশন পেরেরাকে। কিন্তু হঠাৎ এই সফর ভেস্তে দিয়েছে তাঁর সব কিছুই। সূত্র: টুইটার
