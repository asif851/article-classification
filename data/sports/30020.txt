
• ১৪ পেসার ও ৫ ব্যাটসম্যানকে নিয়ে বিশেষ অনুশীলন শুরু হচ্ছে কাল থেকে। • বোলিং কোচ কোর্টনি ওয়ালশের অধীনে বিশেষ অনুশীলন শেষ হবে ৩ মার্চ। • নিদাহাস ট্রফি খেলতে বাংলাদেশ শ্রীলঙ্কায় রওনা দেবে ৪ মার্চ।
বিসিবির সভাপতি নাজমুল হাসানই দুই দিন আগে জানিয়েছিলেন, নিদাহাস ট্রফির আগে একটা বিশেষ ক্যাম্প হবে। ১৪ পেসার ও ৫ ব্যাটসম্যানকে নিয়ে বিসিবি একাডেমি মাঠে বিশেষ এই অনুশীলন শুরু হবে আগামীকাল শুক্রবার থেকে।
পেসারদের মধ্যে অনুশীলনে ডাক পেয়েছেন তাসকিন আহমেদ, রুবেল হোসেন, আবু জায়েদ, ইবাদত হোসেন, মোস্তাফিজুর রহমান, হাসান মাহমুদ, আবুল হাসান, মো. রবিউল, আবু হায়দার, খালেদ আহমেদ, সাইফউদ্দিন, কাজী অনিক, কামরুল ইসলাম ও হোসেন আলী। ব্যাটসম্যানদের মধ্যে আছেন ইমরুল কায়েস, সৌম্য সরকার, আরিফুল হক, জাকির হাসান ও সাব্বির আহমেদ (শাইনপুকুর)।
যে খেলোয়াড়দের এই বিশেষ অনুশীলনে ডাকা হয়েছে, সবাই ব্যস্ত ঢাকা প্রিমিয়ার লিগ নিয়ে। মোস্তাফিজ ব্যস্ত পাকিস্তান সুপার লিগ (পিএসএল) নিয়ে। প্রিমিয়ার লিগ খেলছেন যাঁরা, তাঁরা বিশেষ এই অনুশীলন করবেন ম্যাচের ফাঁকে ফাঁকে। মোস্তাফিজকে অবশ্য পাওয়ার সম্ভাবনা সীমিত। বোলিং কোচ কোর্টনি ওয়ালশের অধীনে অনুশীলন শুরু কাল, শেষ হবে ৩ মার্চ।
নিদাহাস ট্রফি খেলতে বাংলাদেশ শ্রীলঙ্কায় রওনা দেবে ৪ মার্চ।
