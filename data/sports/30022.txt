
আট দিন হাসপাতালে কাটিয়ে কাল সকালে বাসায় ফিরেছেন মাশরাফি বিন মুর্তজা। ডেঙ্গুতে আক্রান্ত ওয়ানডে অধিনায়ক এখন অনেকটাই সুস্থ বলে জানিয়েছেন বিসিবির চিকিৎসক দেবাশিস চৌধুরী।জ্বর আরও আগে সেরে গেলেও রক্তের প্লাটিলেট স্বাভাবিক পর্যায়ে আসছিল না। সে কারণেই হাসপাতাল থেকে ছাড়া পাচ্ছিলেন না মাশরাফি। তবে এখন সেটি স্বাভাবিক পর্যায়ে অর্থাৎ ১ লাখের ওপরে বলে জানিয়েছেন দেবাশিস চৌধুরী। সমস্যা বলতে শুধু শারীরিক দুর্বলতা। ‘শারীরিকভাবে এখনো একটু দুর্বল। এ ছাড়া আর কোনো সমস্যা নেই মাশরাফির। এখন শুধু ফিটনেসটা ফিরে পেতে হবে’—বলেছেন দেবাশিষ।ডেঙ্গুতে আক্রান্ত হয়ে ৮ অক্টোবর রাতে রাজধানীর অ্যাপোলো হাসপাতালে ভর্তি হয়েছিলেন মাশরাফি। কাল বাসায় ফিরে বিএসজেএ-বিসিবি প্রীতি ম্যাচ দেখতে বিকেলের দিকে এক পাক ঘুরে গেছেন মিরপুর শেরেবাংলা স্টেডিয়ামেও। শারীরিকভাবে দুর্বল বোধ করার কথা সে সময় নিজেও জানিয়েছেন মাশরাফি।
 
