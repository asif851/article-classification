

গত ম্যাচের দুর্দান্ত পারফরম্যান্স বিচারে এই ম্যাচে বাংলাদেশের প্রত্যাশার পারদ ছিল চূড়াতেই। বাংলাদেশ দল মাঠে সে প্রত্যাশার প্রতিদান দিতে পারল সামান্যই। দ্বিতীয় টি-টোয়েন্টিতে বাংলাদেশ শ্রীলঙ্কাকে লক্ষ্য দিয়েছে ১২১ রানের ।  
টসে জিতে ব্যাট করতে নেমেই ‘মহাবিপর্যয়’। প্রথম ওভারের পঞ্চম বলেই দিলশানের বলে দিনেশ চান্ডিমালের হাতে ধরা পড়লেন শামসুর রহমান। স্কোরবোর্ডে তখন রান জমা হয়েছে মোটে ৩। শামসুরের ধাক্কা সামলে না উঠতেই কুলাসেকারার বলে তামিম ইকবালও ফিরলেন সাজঘরে। ৩ রানে ২ উইকেট ‘নেই’ হয়ে গেল বাংলাদেশের!
উইকেট হারানোর ‘শোক’ সামলাতে পাল্টা আক্রমণ চালানোর সিদ্ধান্ত নিলেন সাকিব-এনামুল। কিন্তু শেষ রক্ষা হলো না। সেনানায়েকের বলে দিলরুয়ান পেরেরা ও কুলাসেকারার দুর্দান্ত দুটি ক্যাচে সাকিব-এনামুলও ফিরলেন সাজঘরে। সাকিবের সংগ্রহ ১২, এনামুলের ২৪। দুইজনই সেনানায়েকের শিকার।   এরপর নাসিরও টিকতে পারলেন না বেশিক্ষণ। মেন্ডিসের শিকার হওয়ার আগে নাসির করলেন মাত্র ৮।
আজ অভিষিক্ত সাব্বির রহমানের কঠিন এক দিন গেল। এর চেয়ে প্রতিকূল পরিস্থিতিতে খুব কম ক্রিকেটারেরই অভিষেক হয়েছে। অনভিজ্ঞ সাব্বির তবুও কিছুটা লড়লেন। তার ব্যাট থেকেই এসেছে বাংলাদেশের ইনিংসের সর্বোচ্চ ২৬ রান। শেষ দিকে মাশরাফিও কিছুটা আশার আলো দেখালেও শ্রীলঙ্কার বোলারদের ঝড়ে সে আলোও নিভে গেল দপ করে। লাসিথ মালিঙ্গার বলে বোল্ড হওয়ার আগে ভারপ্রাপ্ত অধিনায়ক করেছেন ১০ বলে ১৭। শেষমেশ ১৯.৫ ওভারে বাংলাদেশ অলআউট হয়েছে ১২০ রানে। শ্রীলঙ্কার পক্ষে সর্বোচ্চ ৩ উইকেট নিয়েছেন মালিঙ্গা, ২টি করে নিয়েছে কুলেসেকারা ও সেনানায়েকে।   
গত ম্যাচে দুর্দান্ত খেলার পর আবারও বাংলাদেশের টি-টোয়েন্টি ধাঁধায় পড়ে যাওয়ার পেছনে শ্রীলঙ্কার ফিল্ডারদের দুর্দান্ত ক্যাচের অবদান তো রয়েছেই। তবে সবচেয়ে বেশি ‘অবদান’ বাংলাদেশের ব্যাটসম্যানদের পরিস্থিতিকে ঠিকমতো পড়তে না পারা, আর অহেতুক শট খেলার প্রবণতা।
এখন দেখা যাক, বোলিংয়ে উজ্জীবিত লড়াই বাংলাদেশ করতে পারে কিনা।
