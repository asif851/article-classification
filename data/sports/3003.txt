
প্রস্তুতি বা আন্তর্জাতিক ম্যাচ—একটি জয়ের জন্য কতটা অপেক্ষা! কিন্তু কোনোভাবেই জয়ের নাগাল পাচ্ছিল না বাংলাদেশ জাতীয় ফুটবল দল। অবশেষে আজ থাইল্যান্ডে পাওয়া গেছে বহুপ্রতীক্ষিত সেই জয়। প্রস্তুতি ম্যাচে থাই প্রিমিয়ার ক্লাব ব্যাংকক গ্লাস এফসির বিপক্ষে ৪-৩ গোলে জিতেছে লাল-সবুজ জার্সিধারীরা। হোক না প্রস্তুতি ম্যাচ, জয়ই তো। হ্যাটট্রিক করে বাংলাদেশের জয়ের নায়ক তৌহিদুল আলম সবুজ। অন্য গোলটি সুফিলের।
বাংলাদেশ জাতীয় ফুটবল দল শেষ কবে জয় পেয়েছিল, তা ভুলে যাওয়ারই কথা। দুই বছরের বেশি সময় আগে। ২০১৬ সালের জানুয়ারিতে যশোরে বঙ্গবন্ধু গোল্ডকাপের ম্যাচে শ্রীলঙ্কাকে ৪-২ গোলে হারিয়েছিল। অবশ্য এর মধ্যে তো হারিয়েই গিয়েছিল জাতীয় ফুটবল দল!
থাই লিগের বর্তমানে ১১তম স্থানে থাকা দলটির বিপক্ষে প্রথমার্ধে শেষে ৩-১ গোলে এগিয়ে ছিল বাংলাদেশ। দ্বিতীয়ার্ধে থাইরা ৩-৩ গোলে সমতায়ও ফিরেছিল। কিন্তু সবুজের কল্যাণে ৪-৩ গোলের জয় নিয়ে শেষ হাসি হেসেছে বাংলাদেশই।
ম্যাচ শুরুর ৭ মিনিটে সুফিলের গোলে এগিয়ে যায় বাংলাদেশ। দশ মিনিট পরেই বাংলাদেশের রক্ষণভাগের ভুলের সুযোগ নিয়ে সারেপিমের গোলে সমতায় ফিরে স্বাগতিকেরা। ডান প্রান্ত থেকে আসা ক্রসে গোলমুখে সারেপিমকে মার্কিং করতে পারেননি বাংলাদেশের রক্ষণভাগ। এর পরেই শুরু হয় সবুজ ম্যাজিক। ৩০ মিনিটে বক্সের বাম প্রান্ত থেকে আলতো করে গোলরক্ষকের মাথার ওপর দিয়ে বল জালে জড়িয়ে ব্যবধান ২-১ করেছেন। ৪২ মিনিটে তার দ্বিতীয় গোলটি দুর্দান্ত প্লেসিংয়ে। বাম প্রান্ত থেকে আসা জাফরের ক্রস দেখেশুনে পোস্টে রাখলে ৩-১ গোলে এগিয়ে যায় বাংলাদেশ।
কিন্তু বিরতি থেকে ফিরেই থাইরা কোণঠাসা করে ফেলে বাংলাদেশকে। জোড়া গোল করে ৩-৩ সমতা করেন থাই স্ট্রাইকার ল্যাবরাটোল। ২৩ বছর বয়সী এই স্ট্রাইকারের গোল দুটি ৭৭ ও ৮১ মিনিটে। তবে থাইরা সমতায় ফিরে উল্লাস করার আগেই হ্যাটট্রিক ও জয়সূচক গোলটি করেছেন সবুজ।
থাইল্যান্ড সফরে বাংলাদেশ দল উন্নতি করেছে তা বলাই যায়। কেননা আগের ম্যাচেই থাই লিগের ১৪ নম্বর দল রাতসাবুরির কাছে ১-০ গোলে হেরেছিল বাংলাদেশ। থাই প্রিমিয়ার লিগে খেলে ১৮টি দল।
থাই সফরে উদ্দেশে লাওসের বিপক্ষে আন্তর্জাতিক প্রীতি ম্যাচের আগে খেলোয়াড়দের পরখ করে নেওয়া। তাই সর্বশেষ প্রস্তুতি ম্যাচে রাতসাবুরির একাদশ থেকে আজকের দলে ছিল অনেকগুলো পরিবর্তন। দুই ম্যাচ দেখে নিশ্চিত একাদশটা সাজিয়ে ফেলেছিলেন বাংলাদেশ কোচ অ্যান্ড্রু ওর্ড। বাড়তি পাওনা হিসেবে জয়ের সুখস্মৃতি নিয়েই প্রায় ১৭ মাস পর আন্তর্জাতিক ম্যাচ খেলতে নামবে বাংলাদেশ। ২৭ মার্চ ভিয়েনতিয়েনে অনুষ্ঠিত হবে প্রীতি ম্যাচটি।
