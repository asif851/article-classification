
বায়ার্ন মিউনিখের কোচের দায়িত্বটা গ্রহণ করেছিলেন জুন মাসের শেষের দিকে। এরপর থেকে পেপ গার্দিওলার তত্ত্বাবধানে বেশ কয়েকটি ম্যাচ খেলেছে বাভারিয়ানরা। গার্দিওলার সত্যিকারের অভিযানটা শুরু হলো গত রাতে।  বার্সার সাবেক কোচের শুরুটা হয়েছে জয় দিয়েই। জার্মান লিগে বরুসিয়া মনশেনগ্লাডবাখকে ৩-১ গোলে হারিয়েছে বায়ার্ন। বুন্দেসলিগায় নিজের প্রথম মৌসুমের প্রথম ম্যাচে পাওয়া এ জয় গার্দিওলাকে বাড়তি আত্মবিশ্বাস জোগাবে, বলার অপেক্ষা রাখে না। ম্যাচশেষে সেটা স্বীকারও করে নিলেন চার বছরে বার্সাকে ১৪টি শিরোপা এনে দিয়ে বায়ার্নের দায়িত্ব নেওয়া গার্দিওলা, ‘আত্মবিশ্বাস গড়ে তুলতে এ ধরনের ফলাফলই আমাদের প্রয়োজন। অবশ্যই এ জয়ে আমরা সন্তুষ্ট। তবে খেলায় নিয়ন্ত্রণ আরও বাড়াতে হবে। দ্বিতীয়ার্ধের প্রথম ১৫ মিনিটে তো কোনো নিয়ন্ত্রণই আমাদের হাতে ছিল না।’ ম্যাচের স্কোরলাইন অনুযায়ী বায়ার্ন মিউনিখ করেছে তিনটি গোল, বরুসিয়া একটি। তবে বরুসিয়ার পাশে যে গোলটি লেখা আছে, তা দলটির কোনো খেলোয়াড় করেননি। করেছেন বায়ার্নের ডিফেন্ডার দান্তে। ম্যাচের ১২ মিনিটে বায়ার্নকে এগিয়ে দেন আরিয়েন রোবেন। চার মিনিট পর গোলের ব্যবধান দ্বিগুণ করেন মারিও মানদুজিক। মনে হচ্ছিল, বেশ বড় জয় পেতে চলেছে গার্দিওলার দল। পুরো ম্যাচে দাপুটে খেলা খেললেও সেটা অবশ্য হয়নি। ৪০ মিনিটে দান্তের আত্মঘাতী গোলে ব্যবধান কমায় বরুসিয়া। ম্যাচের শেষ গোলটি হয় ৬৯ মিনিটে গিয়ে। পেনাল্টি থেকে তা করেন ডেভিড আলবা। সূত্র: রয়টার্স।
