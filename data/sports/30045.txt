
কদিন আগেই জানিয়েছেন, আর্জেন্টিনার খেলা দেখা ছেড়ে দিয়েছেন। জন্মভূমির প্রতি ভালোবাসা নেই, এমনটা অবশ্য নয়। এর কারণ, এই দলের বর্তমান কোচ আলেসান্দ্রো সাবেলার কাজকর্ম পছন্দ নয় তাঁর। একই কারণে বৃহস্পতিবার শুরু হতে চলা ফিফা অনূর্ধ্ব-১৭ বিশ্বকাপে আর্জেন্টিনাকে সমর্থন করবেন না বলে জানিয়ে দিয়েছেন ডিয়েগো ম্যারাডোনা। আর্জেন্টাইন কিংবদন্তির সমর্থন থাকবে স্বাগতিক সংযুক্ত আরব আমিরাতের প্রতি। দুবাইয়ের পত্রিকা ‘গালফ টুডে’ এ খবর জানিয়েছে।ম্যারাডোনার সঙ্গে আর্জেন্টিনা ফুটবল অ্যাসোসিয়েশনের টানাপোড়েন চলছে ২০১০ সাল থেকে। বিশ্বকাপের পর জাতীয় দলের কোচের পদ থেকে বরখাস্ত হওয়ার পর ব্যাপারটি মানতে পারেননি আর্জেন্টিনার ১৯৮৬ বিশ্বকাপের নায়ক। এর দায় অবশ্য ম্যারাডোনার নিজেরও। প্রথম দিকে তাঁকেই দায়িত্ব চালিয়ে যেতে বলেছিলেন কর্মকর্তারা। তবে ম্যারাডোনা কঠিন এক শর্ত জুড়ে দেন, তাঁর একজন সহকারীকেও ছাঁটাই করা যাবে না! শর্তটা মানতে পারেননি কর্মকর্তারা। পরবর্তী সময়ে ম্যারাডোনা থেকে যাওয়ার আগ্রহ প্রকাশ করলেও তাঁকে দায়িত্ব দেওয়া হয়নি। দায়িত্ব দেওয়া হয় সাবেলাকে। এরই ধারাবাহিকতায় সাবেলার সঙ্গে তিক্ততার শুরু ম্যারাডোনার।আর্জেন্টিনার কোচের পদ থেকে বরখাস্ত হওয়ার পর ম্যারাডোনা দায়িত্ব নেন আমিরাতের ক্লাব আল ওয়াসলের। সেই চুক্তিটা শেষ হয় গত বছর। এর থেকে দুবাইয়ের শুভেচ্ছাদূত হিসেবে আছেন ম্যারাডোনা। আর্জেন্টাইন কিংবদন্তি সম্প্রতি পরামর্শক হিসেবে যোগ দিয়েছেন নিজ দেশের পঞ্চম সারির ক্লাব দেপোর্তিভো রিয়েস্ত্রাতে। ক্লাবটির খেলোয়াড়দের কাছে ম্যারাডোনা ‘আধ্যাত্মিক কোচ’। দেশে ফিরে গেলেও আমিরাতের প্রতি টানটা এখনো অনুভব করছেন ম্যারাডোনা। অনূর্ধ্ব-১৭ বিশ্বকাপে দেশটির প্রতি সমর্থন জানিয়ে প্রমাণ করলেন সেটাই, ‘আর্জেন্টিনা নয়, আমি সংযুক্ত আরব আমিরাতকে সমর্থন করব। কারণ দেশের সঙ্গে আমার সম্পর্ক ভালো নেই। সমর্থকদের আহ্বান জানাব, তারা যেন মাঠে এসে স্বাগতিক দলকে সমর্থন করে।’
