
বহুদিন পর সুবাতাস বইছে পাকিস্তানের ক্রিকেটে। তবে জয়ের ছন্দে থাকা দলটির ক্রিকেট আকাশ থেকে ফিক্সিংয়ের কালো ছায়া সরেনি এখনো। কদিন আগেই অধিনায়ক সরফরাজ আহমেদকে ম্যাচ পাতানোর প্রস্তাব দিয়েছিল বাজিকরেরা। আর শুক্রবার বাজিকরদের হুমকি পেয়ে পুলিশের কাছে সুরক্ষা চাইলেন সাবেক ফাস্ট বোলার সরফরাজ নেওয়াজ।
ঘটনাটি ১৩ অক্টোবরের। নেওয়াজের ভাষ্যমতে, অতিরিক্ত দায়রা জজের আদালতে সাক্ষ্য প্রদান শেষে এক বন্ধুসহ আদালত থেকে বাড়ি ফিরছিলেন তিনি। এমন সময় একটি অপরিচিত গাড়ি তাঁদের গাড়ির পথরোধ করে। দুজন অস্ত্রধারী ব্যক্তি গাড়ি থেকে নেমে নেওয়াজের সামনে আসে এবং পাকিস্তান ক্রিকেট বোর্ড (পিসিবি), খেলোয়াড় এবং বাজিকরদের সম্পর্কে আদালতে সাক্ষ্য না দিতে শাসিয়ে যায়। আদালতে আর কোনো মামলা করতে মানা করেও হুমকি দেওয়া হয়। পুরো সময়টাতে আরেকজন ব্যক্তি গাড়িতে অপেক্ষা করছিলেন।
এ ঘটনার পরিপ্রেক্ষিতে শুক্রবার ইসলামাবাদের এক পুলিশ স্টেশনে আনুষ্ঠানিক অভিযোগ করেছেন নেওয়াজ। সেখানকার এক পুলিশ কর্মকর্তা জানিয়েছেন, ‘তিনি নিজের ও পরিবারের নিরাপত্তার জন্য পুলিশি প্রহরা চেয়েছেন। বিষয়টি এখন ওপরের মহলে আলোচনা করা হচ্ছে।’
৬৮ বছর বয়সী সাবেক পেসার পাকিস্তানের হয়ে টেস্টে ১৭৭টি ও ওয়ানডেতে ৬৩টি উইকেট নিয়েছেন। পিসিবি ও ক্রিকেটারদের সঙ্গে বাজিকরদের সম্পর্ক নিয়ে এর আগেও গণমাধ্যমে শোরগোল করেছেন তিনি। ম্যাচ ও স্পট ফিক্সিংয়ের বিরুদ্ধে আদালতে মামলাও করেছেন। কিন্তু কখনোই বিশ্বাসযোগ্য কোনো তথ্য-প্রমাণাদি উপস্থাপন করতে পারেননি। বোর্ডের বিপক্ষে এমন অভিযোগ করা থেকে বিরত রাখার লক্ষ্যে তাঁর বিরুদ্ধে আদালতের নিয়ন্ত্রণ আদেশ (রেস্ট্রেইনিং অর্ডার) নেয় পিসিবি। সূত্র: জিনিউজ।
আরও পড়ুন... 
ম্যাচ পাতানোর প্রস্তাব সরফরাজকে!
