

ডারউইনের মারারা ক্রিকেট গ্রাউন্ডে অস্ট্রেলিয়ার নর্দার্ন টেরিটরি (এনটি) আমন্ত্রিত একাদশের বিপক্ষে একদিনের ম্যাচের প্রতিটিতেই জয় পেয়েছে বিসিবির হাইপারফরম্যান্স (এইচপি) দল। একই মাঠে একই প্রতিপক্ষের বিপক্ষে তিন দিনের ম্যাচের শুরুটাও দুর্দান্ত হয়েছে এইচপি দলের। ইরফান শুক্কুরের সেঞ্চুরিতে প্রথম দিনে এইচপি করেছে ৬ উইকেটে ৩১২ রান।
লিটন দাস-মেহেদী মারুফের ওপেনিং জুটি তুলে ফেলে ৪৪ রান। ১৩ রানে ফিরেছেন অধিনায়ক লিটন দাস। ৪৫ রানের মধ্যে এইচপি দল হারায় ৩ উইকেট। ধাক্কাটা সামলে এইচপিকে এগিয়ে নিলেও দিনের নায়ক হতে পারেননি মারুফ। গ্রেগরির বলে আউট হয়েছেন সেঞ্চুরি থেকে ১৩ রান দূরে থেকে। রাব্বীর সঙ্গে মারুফের চতুর্থ উইকেট জুটি যোগ করেছে ৬৪ রান। এইচপি দল প্রথম দিন নিজেদের করে নিয়েছে আসলে ছয়ে নামা ইরফানের সৌজন্যে। ১৫ চারে সাজানো ১৩৯ বলে ১০৪ করে অপরাজিত আছেন এই উইকেটকিপার ব্যাটসম্যান। তিন দিনের ম্যাচে ফল আনতে প্রথম দিন শেষ হতেই ইনিংস ঘোষণা করেছে এইচপি দল।
