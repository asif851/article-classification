
খেলায় বেশ কিছু শব্দের চল হয়েছে। যেমন—২৬ ডিসেম্বর শুরু টেস্টকে বলে বক্সিং ডে টেস্ট। কেন? হ্যাটট্রিক শব্দটিই বা এল কেমন করে? টেনিসে ‘লাভ’ মানে কেন শূন্য? সেই সব শব্দ-শব্দবন্দের গল্প নিয়ে আমাদের নতুন ধারাবাহিক—ক্রীড়া অভিধান। প্রথম পর্বে থাকছে ‘বক্সিং ডে’। লিখেছেন অনিরুদ্ধ রহমান
সাম্প্রতিক অতীতে অ্যান্ড্রু ফ্লিনটফ ক্রিকেট ছেড়ে পেশাদার বক্সিংয়ে নাম লেখালেও বক্সিং খেলাটির সঙ্গে ফ্লিনটফের আগে ও পরে আর কোনো ক্রিকেটারের তেমন সখ্যের কথা জানা যায়নি। বক্সিংয়ের জীবন্ত কিংবদন্তি মোহাম্মাদ আলী নিজের নামটিকে বক্সিং খেলাটির এমন সমার্থক শব্দ বানিয়ে ফেলেছেন যে, বক্সিং শব্দটি শুনলে আমাদের প্রথমেই মনে পড়ে একে অপরের দিকে মারমুখী ভঙ্গিতে দাঁড়ানো মোহাম্মাদ আলী এবং জো ফ্রেজিয়ারের ছবিটাই।এ তো গেল বক্সিং আর মোহাম্মাদ আলীর কথা। কিন্তু বক্সিং ডে? ১৯৭৫-এর অক্টোবরের আলী-ফ্রেজিয়ারের লড়াইয়ের সেই বিখ্যাত দিনটিই কি?নামে ভাই-ভাই হলেও বক্সিং খেলাটির মতো কোনো মারমুখী ‘অতীত’ জড়িয়ে নেই বক্সিং ডের সঙ্গে; বরং আছে এক মহতী উদ্যোগ। প্রথাগতভাবে বক্সিং ডে বলতে বোঝানো হয় ক্রিসমাস বা বড়দিনের পরের দিনটিকে। অর্থাত্ ২৬ ডিসেম্বর। খ্রিষ্টান ধর্মাবলম্বীদের সামর্থ্যবানেরা বক্স বা বাক্সে করে এদিন গরিব-দুঃখীদের মাঝে বিভিন্ন উপহার ও টাকা-পয়সা বিতরণ করে থাকেন। কখনো-বা প্রার্থনা শেষে চার্চের বাইরে রাখা বাক্সে দান বা অনুদান সংগ্রহ করা হয় গরিবদের মাঝে বিতরণের উদ্দেশ্যে। এ কারণেই ২৬ ডিসেম্বর দিনটা ‘বক্সিং ডে’।বক্সিং ডের সঙ্গে বক্সিং খেলাটির কোনো সম্পর্ক না থাকলেও উষ্ণ সম্পর্ক আছে ক্রিকেট, ফুটবল, রাগবি, হকি, ঘোড়দৌড়, হান্টিংসহ বক্সিং বাদে অন্যান্য বেশ কিছু খেলার। ছুটির দিনের দর্শকদের আনন্দ দিতে এ দিন পুরোদমে চলে ইংলিশ প্রিমিয়ার লিগ। ইংল্যান্ড, আয়ারল্যান্ড, স্কটল্যান্ডে, অস্ট্রেলিয়া বা নিউজিল্যান্ডে জনপ্রিয় ঘোড়দৌড়ের পাশাপাশি চলে রাগবি বা আইস হকি লিগের খেলাগুলোও। তবে ক্রিকেটপ্রেমীদের কাছে বক্সিং ডের মাহাত্ম্য বক্সিং ডে টেস্টের মাঝেই নিহিত।প্রতিবছর ২৬ ডিসেম্বর বক্সিং ডেতে অস্ট্রেলিয়ার মেলবোর্নে অনুষ্ঠিত হয় এই বিখ্যাত বক্সিং ডে টেস্ট। মূলত অস্ট্রেলিয়া জাতীয় দল এবং সেই গ্রীষ্মে অস্ট্রেলিয়া সফরে থাকা দলের মধ্যেই অনুষ্ঠিত হয়ে থাকে এই বক্সিং ডে টেস্ট। সাধারণত বহুল প্রতীক্ষিত বা উভয় দলের সাম্প্রতিক পারফরম্যান্স বিচারে গুরুত্বপূর্ণ একটা ম্যাচই হয়ে থাকে বক্সিং ডেতে। এর আগে বক্সিং ডেতে ভিক্টোরিয়া এবং নিউ সাউথ ওয়েলসের মধ্যে শেফিল্ড শিল্ডের ম্যাচ অনুষ্ঠিত হতো। ১৯৫০ সাল থেকে শেফিল্ড শিল্ডের পরিবর্তে অনুষ্ঠিত হয়ে আসছে অস্ট্রেলিয়া জাতীয় দলের এই ঐতিহ্যবাহী ম্যাচ।মাঝখানে ছাড়া ছাড়াভাবে বছর ৩০ চললেও ১৯৮০ সাল থেকে প্রতিবছর নিয়ম করে অনুষ্ঠিত হচ্ছে এই বক্সিং ডে টেস্ট ম্যাচ। এ বছরের আগ পর্যন্ত ৩৭টি বক্সিং ডে টেস্ট খেলে অস্ট্রেলিয়া ২১টিতে জয়লাভ করে, ৮টিতে পরাজিত হয় এবং ৮টি ম্যাচ হয় ড্র। তবে ১৯৮৯ সালে বক্সিং ডেতে টেস্ট ম্যাচের পরিবর্তে শ্রীলঙ্কার সঙ্গে একটি একদিনের আন্তর্জাতিক ম্যাচ খেলেছিল অস্ট্রেলিয়া। আর প্রতি চার বছর অন্তর অ্যাশেজের একটি ম্যাচ বক্সিং ডেতে হয়ে থাকে।অস্ট্রেলিয়া ছাড়াও ওয়েলিংটনের বেসিন রিজার্ভে নিউজিল্যান্ডেও বক্সিং ডে টেস্ট আয়োজন করা হতো। তবে কয়েক বছর ধরে বক্সিং ডেতে টেস্ট ম্যাচের পরিবর্তে নিউজিল্যান্ড টি-টোয়েন্টি এবং একদিনের ম্যাচেই বেশি মনোযোগী।অস্ট্রেলিয়ার মতো এতটা ঐতিহ্য মেনে না হলেও দক্ষিণ আফ্রিকাও বক্সিং ডে টেস্ট শুরু করে দিয়েছে। সাধারণত এটা ডারবানের কিংসমিডের সাহারা স্টেডিয়ামে অনুষ্ঠিত হয়।আজ শুরু হয়েছে প্রতি গত ৪ বছরে পাওয়া বক্সিং ডে অ্যাশেজের একমাত্র টেস্ট। অস্ট্রেলিয়া ইতিমধ্যে অ্যাশেজ জিতে নিলেও দক্ষিণ আফ্রিকা-ভারত বক্সিং ডে টেস্টেই নির্ধারিত হবে সিরিজ। আর টেস্ট সিরিজ পরাজয়ের পর বক্সিং ডে ওয়ান ডে দিয়েই ঘুরে দাঁড়ানোর প্রত্যয়ে নিউজিল্যান্ডের সঙ্গে শুরু হলো ওয়েস্ট ইন্ডিজের একদিনের ম্যাচের সিরিজ। ইংলিশ প্রিমিয়ার লিগেও আজ একদিনেই মাঠে নামবে ২০ দলের প্রত্যেকেই।
