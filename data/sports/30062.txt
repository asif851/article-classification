
অস্কার পিস্টোরিয়াস আগেই স্বীকার করে নিয়েছেন, প্রেমিকা রিভা স্টিনক্যাম্পকে তিনিই গুলি করেছিলেন। তবে প্রেমিকাকে উদ্দেশ করে নয়, অন্ধকারে চোর বা ডাকাত সন্দেহে গুলি চালিয়েছিলেন তিনি। স্টিনক্যাম্পকে হত্যার অভিযোগে চলা মামলার শুনানিতে আজও একই কথা বললেন বিশ্বের পা-হীন দ্রুততম এই মানব।বার্তা সংস্থা রয়টার্স জানায়, মামলার শুনানিতে আজ পিস্টোরিয়াসের বিরুদ্ধে হত্যাকাণ্ডের অভিযোগ পড়ে শোনান কৌঁসুলিরা। এ সময় কান্নায় ভেঙে পড়েন ‘ব্লেড রানার’। দুই হাত ওপরে তুলে তাঁকে প্রার্থনা করতেও দেখা যায়। ‘পরিকল্পিত হত্যাকাণ্ডের’ অভিযোগ অস্বীকার করলেও কৌঁসুলিরা আদালতে বলেন, ওই রাতে পিস্টোরিয়াসের বাসা থেকে এক নারীর কান্না শুনতে পেয়েছিলেন প্রতিবেশীরা। এরপর শোনা গিয়েছিল গুলির শব্দ। আদালত আগামী বছরের ৩ মার্চ শুনানির পরবর্তী দিন ধার্য করেন।গত ১৪ ফেব্রুয়ারি ভালোবাসা দিবসের ভোরে প্রিটোরিয়ায় পিস্টোরিয়াসের বাড়িতে গুলিবিদ্ধ হয়ে মারা যান স্টিনক্যাম্প। ২৯ বছর বয়সী স্টিনক্যাম্পের লাশের পাশেই একটি নয় মিলিমিটার পিস্তল পাওয়া যায়। ওই পিস্তলের চারটি গুলি লাগে তাঁর শরীরে। ঘটনার পরপরই বাড়িটি ঘেরাও করে পিস্টোরিয়াসকে গ্রেপ্তার করে পুলিশ।২৬ বছর বয়সী পিস্টোরিয়াসের বিরুদ্ধে ‘পরিকল্পিত হত্যা’র অভিযোগ আনা হয়। অবশ্য আদালতে লিখিত জবানবন্দিতে দক্ষিণ আফ্রিকান এই অ্যাথলেট দাবি করেন, তিনি ভেবেছিলেন যে তাঁর ঘরে অনাহূত কোনো চোর বা ডাকাত ঢুকেছে। সেটা ভেবেই গুলি চালিয়েছিলেন। তবে পিস্টোরিয়াসের এক প্রতিবেশী আদালতে এরই মধ্যে সাক্ষ্য দিয়েছেন, ওই রাতে পিস্টোরিয়াসের সঙ্গে তাঁর বান্ধবী স্টিনক্যাম্পের ঝগড়াঝাঁটির শোরগোল পাওয়া যাচ্ছিল। এরপরই শোনা যায় গুলির শব্দ।
স্টিনক্যাম্প ছিলেন দক্ষিণ আফ্রিকার মডেলিং জগতে পরিচিত এক মুখ। পিস্টোরিয়াসের সঙ্গে তাঁর সম্পর্ক ঘনিষ্ঠ হয় গত বছরের নভেম্বরে। আইন বিষয়ে স্নাতক পোর্ট এলিজাবেথের এই তরুণী মারা যাওয়ার আগে দেশটির ‘সানডে টাইমস’ পত্রিকায় দেওয়া এক সাক্ষাত্কারে পিস্টোরিয়াসকে ‘নিষ্কলুষ’ বলে অভিহিত করেছিলেন।
