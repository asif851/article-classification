
সেমিফাইনাল নিশ্চিত দুই দলেরই। শেষ চারের লড়াইয়ের আগে চাইলে নিজেদের শেষ গ্রুপ ম্যাচে কিছু পরীক্ষা-নিরীক্ষাও করতে পারে ব্রাজিল-ইতালি। কিন্তু সেটা বোধ হয় হচ্ছে না।গা ছাড়া দিলেই ঘিরে ধরবে হারের শঙ্কা। আর হারলেই গ্রুপ চ্যাম্পিয়ন হওয়ার বদলে রানার্সআপ। সেমিফাইনালে তখন স্পেনের মুখোমুখি হওয়া প্রায় নিশ্চিত। যেচে কি আর কেউ বাঘের সামনে পড়তে চায়? সালভাদরের অ্যারেনা ফন্তে নোভা স্টেডিয়ামে আজ তাই দুই দলের লক্ষ্য জিতে গ্রুপ চ্যাম্পিয়ন হওয়া এবং স্পেনকে এড়ানো।বেলো হরিজন্তে স্টেডিয়ামের অন্য ম্যাচে এত কিছু ভেবে নামতে হবে না মেক্সিকো বা জাপানকে। টানা দুটি করে ম্যাচ হারায় দুই দলেরই কনফেডারেশনস কাপ থেকে বিদায়ঘণ্টা বেজে গেছে। তবে একেবারে খালি হাতে ফিরে যাওয়ার লজ্জা পেতে চায় না কোনো দলই। কোনো প্রাপ্তি-অপ্রাপ্তি নয়, জাপান-মেক্সিকো ম্যাচ তাই শুধুই মর্যাদার লড়াই।শুধু গ্রুপ চ্যাম্পিয়ন হওয়ার লড়াই নয়, ঐতিহাসিক কারণেও আজ ব্রাজিল-ইতালি ম্যাচ আকর্ষণের কেন্দ্রবিন্দুতে। ইতালিকে ফাইনালে হারিয়েই ১৯৭০ বিশ্বকাপ জিতেছিল ব্রাজিল। ১৯৮২ বিশ্বকাপের দ্বিতীয় রাউন্ড থেকে ব্রাজিলকে বিদায় করে দিয়ে অবশ্য সে হারের শোধ তুলেছে ইতালি। তারপর ১৯৯৪ বিশ্বকাপের ফাইনাল এবং রবার্তো বাজ্জোর পেনাল্টি মিস আর ব্রাজিলের আরও একবার শিরোপা জয়। প্রতিদ্বন্দ্বিতার এ ইতিহাস মাথায় রেখেই আজ মাঠে নামবেন দুই দলের ফুটবলাররা। ব্রাজিলের হয়ে আগের দুই ম্যাচে গোল করা নেইমারও চান ধারাবাহিকতা ধরে রাখতে, ‘ইতালির সঙ্গে খেলা খুব কঠিন, কারণ তারা অসাধারণ দল। তবে আমি তাদের বিপক্ষে গোল করতে চাই, হয়তো এটা কোনোভাবে দলের কাজে আসবে।’ আজকের ম্যাচ নিয়ে বাড়তি সতর্ক ইতালি কোচ সিজারে প্রানদেল্লিও, ‘ব্রাজিলের বিপক্ষে ম্যাচ খুবই গুরুত্বপূর্ণ। কোনোভাবেই তাদের হালকা করে দেখার সুযোগ নেই।’ কোচের সতর্কতার আরও একটা কারণ চোটের কারণে আজ খেলতে পারবেন না ইতালির প্লে-মেকার আন্দ্রেয়া পিরলো। তাঁর অভাব ভোগাতে পারে আজ্জুরিদের।হারলেও ইতালির বিপক্ষে আগের ম্যাচে দারুণ খেলেছে জাপান। মেক্সিকোর বিপক্ষে আজ শেষ ম্যাচে একটা জয় হয়তো তাদের বাড়তি কিছুই দেবে না। কিন্তু এক বছর পরেই আবার যখন তারা ব্রাজিলে ফিরবে বিশ্বকাপে খেলতে, তখন এ রকম জয় জোগাবে অনুপ্রেরণা। মেক্সিকো অবশ্য এভাবে ভাবতে পারছে না। জাপানের মতো তো আর আগামী বছর ব্রাজিলে ফিরে আসাটা নিশ্চিত নয় তাদের। এএফপি।
 
ব্রাজিল-ইতালিব্রাজিল-ইতালি ১৫ সাক্ষাতে ৭ বার জিতেছে ব্রাজিল, ৫ বার ইতালি। বাকি ৩ ম্যাচ ড্র।২০০৯ কনফেডারেশনস কাপ গ্রুপ পর্বে ব্রাজিল ৩-০ গোলে হারিয়েছিল ইতালিকে।
