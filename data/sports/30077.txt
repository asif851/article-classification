

• সাকিব এখন তিন সংস্করণেরই শীর্ষ অলরাউন্ডার।• ত্রিদেশীয় সিরিজের পারফরম্যান্সই তাঁকে শীর্ষ তুলেছে।• চোটের কারণে শ্রীলঙ্কার বিপক্ষে প্রথম টেস্টে নেই সাকিব।

সাকিব আল হাসানের জন্য ঘাতক হয়ে এসেছে চোট। পিছিয়ে দিয়েছে বাংলাদেশের টেস্ট অধিনায়ক হিসেবে প্রত্যাবর্তন। সেই সাকিবেরই কাল আবার প্রত্যাবর্তন হলো ওয়ানডে অলরাউন্ডার র‍্যাঙ্কিংয়ের শীর্ষস্থানে। চোটে পড়ার আগে ত্রিদেশীয় সিরিজের পারফরম্যান্সই আবার শীর্ষে উঠিয়েছে দক্ষিণ আফ্রিকায় ওয়ানডে সিরিজ শেষে দুইয়ে নেমে যাওয়া সাকিবকে। টেস্ট, ওয়ানডে, টি-টোয়েন্টি তিন সংস্করণের আন্তর্জাতিক ক্রিকেটেই এখন এক নম্বর অলরাউন্ডার সাকিব আল হাসান।
ত্রিদেশীয় সিরিজে দুই ফিফটিতে ৪০.৭৫ গড়ে ১৬৩ রান করেছেন সাকিব, ১৭.১১ গড়ে নিয়েছেন ৯ উইকেট। বাংলাদেশের অলরাউন্ডার শীর্ষস্থান থেকে ছিটকে ফেলেছেন পাকিস্তানের মোহাম্মদ হাফিজকে। কাল প্রকাশিত র‍্যাঙ্কিংয়ে পরিবর্তন বোলারদের শীর্ষস্থানেও। দক্ষিণ আফ্রিকার ইমরান তাহির উঠে এসেছেন একে। এর আগের র‍্যাঙ্কিংয়ে শীর্ষে থাকা হাসান আলী নেমে গেছেন পাঁচে। ওয়ানডে ব্যাটসম্যানদের তালিকায় সবার ওপরে বিরাট কোহলি। শীর্ষস্থান ধরে রাখতে ১ ফেব্রুয়ারি শুরু ওয়ানডে সিরিজে প্রতিদ্বন্দ্বী দলের এবি ডি ভিলিয়ার্সের সঙ্গে লড়াই করতে হবে ভারত অধিনায়ককে। দুজনের রেটিং পয়েন্টের ব্যবধান মাত্র চার।
ওয়ানডের দলীয় র‍্যাঙ্কিংয়েও পরিবর্তন আসেনি। ভারতের বিপক্ষে বিশ্বের এক নম্বর দল হিসেবেই শুরু করবে দক্ষিণ আফ্রিকা। তবে অস্ট্রেলিয়াকে ৪-১ ব্যবধানে হারিয়ে দুই ধাপ এগিয়ে তিনে উঠে এসেছে ইংল্যান্ড। দুই ধাপ পিছিয়ে অস্ট্রেলিয়া নেমে গেছে পাঁচে।
পরিবর্তন নেই টেস্ট র‍্যাঙ্কিংয়ে। শনিবার দক্ষিণ আফ্রিকার বিপক্ষে শেষ টেস্টটা জিতে টেস্ট র‍্যাঙ্কিংয়ের শীর্ষস্থান ধরে রেখেছে ভারত। বিরাট কোহলির দল নিশ্চিত করেছে আইসিসি টেস্ট চ্যাম্পিয়নশিপের গদা ধরে রাখাটাও। রোববার নিউজিল্যান্ডের বিপক্ষে সিরিজ জিতে টি-টোয়েন্টির এক নম্বর জায়গাটা পুনর্দখল করেছে পাকিস্তান। তথ্যসূত্র: আইসিসি।
