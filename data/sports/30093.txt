
উমর আকমলের বলটা তখন হাওয়ায় ভাসছে, হাত দুটো জড়ো করে প্রার্থনায় তাসকিন আহমেদ! দূর থেকেও তাঁর মুখের ভাষাটা স্পষ্ট পড়া যাচ্ছে! তাসকিনের সঙ্গে সহস্রÊমানুষও তখন প্রার্থনায়—ক্যাচটা যেন না পড়ে! অতঃপর ডিপ পয়েন্টে মুগ্ধতা ছড়ানো এক ক্যাচ নিয়ে টেনশনের ইতি টানলেন সাকিব আল হাসান। হাত দুটো দুদিকে মেলে তাসকিনের স্বভাবসুলভ সেই উদ্যাপন, যেন রঙিন প্রজাপতি মনের আনন্দে উড়ে বেড়াল সবুজ মাঠে। তাতে তাঁর হৃদয়ের গহিনে জমে থাকা আক্ষেপগুলো যেন বাষ্প হয়ে বেরিয়ে গেল!‘আক্ষেপ’ কেন? ভারতের বিপক্ষে রোহিত শর্মার ক্যাচটা মনে নেই? সাকিবের হাত গলে বেরিয়েছিল সেটি! শ্রীলঙ্কার বিপক্ষে তাঁর বলে দিনেশ চান্ডিমালের ক্যাচও কি ভোলা যায়! শূন্য রানে থাকা দিনেশ চান্ডিমালের লোপ্পা ক্যাচটা স্লিপে হাতছাড়া করেছিলেন সৌম্য সরকার। ভাগ্য কাল তাসকিনকে আর বঞ্চিত করেনি। নামের পাশে ১ উইকেট দেখে তাঁর বোলিং মহিমা অবশ্য বোঝা যাবে না। পাকিস্তানকে ক্রমাগত চাপে রাখার আসল কাজটাই করেছেন তিনি। গতিময় বোলিং আর লাইন-লেন্থ ঠিক রেখে পাকিস্তানের ব্যাটিং লাইনআপ কাঁপিয়ে তুলেছেন। প্রথম ৩ ওভারে তাঁর বোলিং—৩-১-২-১! চোটাক্রান্ত মুস্তাফিজুর রহমানকে হারিয়ে ম্যাচের আগে এক হাহাকার-শূন্যতা তৈরি হয়েছিল বাংলাদেশ শিবিরে। তাসকিন যেন কাল ব্রত নিয়ে নেমেছিলেন সেই শূন্যতা পূরণের। অধিনায়ক মাশরাফি বিন মুর্তজার কণ্ঠে তাই দলের এই তরুণ তুর্কিকে নিয়ে প্রশংসার ফুলঝুরি, ‘মুস্তাফিজ যেটা করে, তাসকিন সেটাই আজ (কাল) করে দিয়েছে। পুরো টুর্নামেন্টে ছেলেটার ভাগ্য ওর পক্ষে ছিল না। তার বলে অনেকগুলো ক্যাচ পড়েছে। তবে মানসিকভাবে সে শক্ত ছিল। ও ইতিবাচক ছিল বলেই আজ (কাল) ফল পেয়েছে।’শুধু মাশরাফি নন, তাসকিন-স্তুতি ক্রিকেট ইতিহাসের অন্যতম সেরা ফাস্ট বোলার ওয়াকার ইউনিসের কণ্ঠেও। পাকিস্তান দলের কোচ ম্যাচ শেষে আরও একবার মুগ্ধতা প্রকাশ করলেন বাংলাদেশের পেসারদের, ‘তাদের দারুণ কিছু ফাস্ট বোলার রয়েছে। বিশেষ করে তাসকিনের কথা বলব। ও অসাধারণ বোলিং করেছে।’ফাইনালে ভারতের বিপক্ষেও তাসকিন আবারও উড়ন্ত ‘প্রজাপতি’ হবেন?
