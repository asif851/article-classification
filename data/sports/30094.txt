
গত মৌসুমটা ভালো কাটেনি লিওনেল মেসির...। আপনিও একমত হচ্ছেন? একটা খেলোয়াড় ক্লাবের জার্সি গায়ে গত মৌসুমে ৪৬ ম্যাচে ৪১ গোল করেছেন, তবুও তাঁর মৌসুমটা ভালো যায়নি! আসলে ‘দোষ’টা মেসিরই। এর আগের দুই মৌসুমে যে মেসি করেছিলেন ৬০ ও ৭৩ গোল! নিজেই নিজের স্থানটা এত উঁচুতে নিয়ে গেছেন, এক ম্যাচে মেসি গোল না পেলেই শুনতে হয় কত কানকথা।মেসির ক্লাব ও জাতীয় দল–সতীর্থ তাই মনে করেন, মেসিকে নিয়ে সমালোচনাটা একটু বাড়াবাড়িই হয়ে যায়। তবে মাচেরানো এ–ও মানছেন, খেলোয়াড়টা মেসি বলেই, তাঁর পারফরম্যান্স সব সময় চোখ ধাঁধানো বলেই একটু অনুজ্জ্বলতাতেই মেসিকে অনেকের কাছে ম্লান লাগে।মাচেরানো বলেছেন, ‘গত কয়েক বছরে বার্সা যা কিছু অর্জন করেছে এর কৃতিত্ব মেসি, ইনিয়েস্তা, জাভির মতো খেলোয়াড়দের। এই দলটাকে তারা ইতিহাসের অন্যতম সেরা দল বানিয়েছে। মেসি বার্সাকে অনেক কিছু দিয়েছে, বার্সা থেকে অনেক কিছু পেয়েছেও। অনেক সময়ই মেসিকে নিয়ে বাড়াবাড়ি রকমের সমালোচনা হয়। আসলে ওর কাছ থেকে অবিশ্বাস্য সব কাণ্ড দেখে দেখে আমরা অভ্যস্ত হয়ে গেছি বলেই এমনটা হয়। কিন্তু তার মানে এই না ও গোল না পেলেই খারাপ খেলোয়াড় হয়ে যায়। সত্যি বলতে কী, ওকে বাজে খেলতে দেখাটাই বরং অসম্ভব কিছু।’
