



জুনের প্রথম সপ্তাহে আফগানিস্তানের বিপক্ষে সিরিজ খেলতে ভারতে যাবে বাংলাদেশ
সিরিজের প্রস্তাবিত ভেন্যু দেরাদুন
বিসিবি অবশ্য চাইছে বেঙ্গালুরু কিংবা কলকাতায় খেলতে


আফগানিস্তান সিরিজ প্রায় চূড়ান্ত। সূচিটা এখনো জানা না গেলেও জুনের প্রথম সপ্তাহে আফগানদের বিপক্ষে ওয়ানডে সিরিজ খেলতে ভারতে যাওয়ার কথা মাশরাফি-সাকিবদের। আফগানিস্তান সিরিজ নিয়ে সব ঠিকঠাক থাকলেও বিসিবির মৃদু আপত্তি সিরিজের ভেন্যু নিয়ে। ভারতের উত্তরাখন্ডের দেরাদুনে সিরিজটা আয়োজন করতে চাচ্ছে আফগানিস্তান ক্রিকেট বোর্ড।পূর্ণাঙ্গ সফরে জুনের তৃতীয় সপ্তাহে ওয়েস্ট ইন্ডিজ যাবে বাংলাদেশ। ক্যারিবীয় সফরের প্রস্তুতি হিসেবে কাজে দেবে বলেই আফগানিস্তান সিরিজ নিয়ে আগ্রহী বিসিবি। কিন্তু সিরিজটা দেরাদুনে হলে ভ্রমণে জটিলতা আছে। শুধু ভ্রমণে জটিলতাই নয়, দিল্লি থেকে ২৫০ কিলোমিটার উত্তরে হিমালয়ের প্রায় কাছাকাছি এ ভেন্যুতে খেলতে হবে বিরুদ্ধ কন্ডিশনেও। ওয়েস্ট ইন্ডিজে যাওয়ার আগে এমন কন্ডিশনে খেলতে কিছুটা অনাগ্রহী বিসিবি।বিসিবি সভাপতি নাজমুল হাসান আজ সংবাদমাধ্যমকে বলেছেন, আফগানিস্তান ক্রিকেট বোর্ডকে তাঁরা বিকল্প ভেন্যুর কথা জানিয়েছেন, ‘আফগানিস্তান সিরিজ ঠিক হয়ে গেছে। তাদের ভেন্যু ঠিক করতে বলেছি। সঙ্গে একটি বিকল্প ভেন্যুও রাখতে বলেছি। বিকল্প হিসেবে বেঙ্গালুরুর কথা বলেছি। এটা হলে ভালো হয়। এখানে বিসিসিআইয়ের ভূমিকা আছে (যেহেতু দুই দল সিরিজটা খেলবে ভারতে)। এই সিরিজের পরপরই আমাদের যেহেতু পূর্ণাঙ্গ সফরে ওয়েস্ট ইন্ডিজে যেতে হবে, খেলোয়াড়দের যাতায়াতের সুবিধা হয়, এমন ভেন্যু বিবেচনা করতে তাদের বলেছি।’বিকল্প হিসেবে শুধু বেঙ্গালুরু নয়, বাংলাদেশ কলকাতার ইডেন গার্ডেনে খেলতেও আগ্রহী। বিসিবি সভাপতি বললেন, ‘দেরাদুন ঠিক আছে। তবে ওয়েস্ট ইন্ডিজ সফরের আগে যাতায়াতে সুবিধা হয়, আমরা এমন ভেন্যুতে খেলতে চাচ্ছি। যদি ইডেন গার্ডেনে হয়, তাহলে আরও ভালো হয়। আমরা কথা বলছি। আশা করি এখানে বিসিসিআই আমাদের সহায়তা করবে।
