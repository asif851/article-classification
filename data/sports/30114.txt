

টেলর সুইফট, কেটি পেরি, সেলেনা গোমেজ আর রিয়ানা। এই চারজনের মাঝে আছেন কেবল তিনি। ক্রিস্টিয়ানো রোনালদো। ভার্চুয়াল জগতে কার অনুসারী সবচেয়ে বেশি সেটা বের করে একটা তালিকা করা হয়েছে। সেরা পাঁচে একমাত্র পুরুষ হিসেবে আছেন রোনালদো। ফেসবুক, টুইটার, ইনস্টাগ্রাম মিলিয়ে এই তালিকা বানানো হয়েছে। এই তিন মাধ্যম মিলিয়ে রোনালদোর অনুসারী ২৩ কোটি ৮০ লাখ। 
সবার আগে আছেন আমেরিকার সংগীত তারকা সুইফট। তাঁর মোট অনুসারী ২৪ কোটি ৬০ লাখ। এরপরই রোনালদো। তিনে আছেন আরেক মার্কিন সংগীতশিল্পী পেরি। ২১ কোটি ৯০ লাখ। সেলেনার অনুসারী ২০ কোটি ৫০ লাখ। রিয়ানার অনুসারী ১৯ কোটি। সম্প্রতি প্রকাশিত এই প্রতিবেদনে দেখা গেছে, সবচেয়ে বেশি অনুসারী আছে এমন সেরা ২০ জনের ১৩ জনই সংগীত তারকা। মানুষ কি তবে সংগীত তারকাদের সবচেয়ে বেশি পছন্দ করে? এই সংগীত তারকাদের ৬০ শতাংশই আবার নারী শিল্পী। শুধু তা-ই নয়; এঁদের ৬৫ শতাংশ আবার যুক্তরাষ্ট্রের। অবশ্য স্পেনে ঘটনাটি একেবারেই অন্য রকম। এখানে সবাই ফুটবলারদের বেশি ভালোবাসে। সবচেয়ে বেশি অনুসারী সংখ্যায় তাই আছেন আন্দ্রেস ইনিয়েস্তা, সার্জিও রামোস, জেরার্ড পিকে, ইকার ক্যাসিয়াসরা।রোনালদোকে এই খবর বাড়তি আনন্দ দিতে পারে। জাভি হার্নান্দেজকে খোঁচা মারতে গিয়ে শুধু ব্যালন ডি’অরের হিসাব নয়; রোনালদো বলেছিলেন গুগলে তাঁকেই যে সবচেয়ে বেশি খোঁজা হয়—এই তথ্যও। এবার তো এই তালিকার কথাও বলতে পারেন, যার সেরা পাঁচে হলিউডের কোনো নায়কেরও জায়গা হয়নি!
