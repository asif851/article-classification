
৪ বলে দরকার ছিল ৭ রান। অভিষিক্ত শ্রীনাথ অরিবন্দের ফুলটসে জেপি ডুমিনি মারলেন উড়িয়ে। বল নয়, যেন উড়ে গেল ভারতের জয়টাই! আজ ধর্মশালায় ভারতের বিপক্ষে সিরিজের প্রথম টি-টোয়েন্টিতে ২০০ রানের পাহাড়সম লক্ষ্য টপকে ৭ উইকেটে ম্যাচ জিতল প্রোটিয়ারা।
হাশিম আমলা ও এবি ডি ভিলিয়ার্সের শুরুটা হয়েছে অসাধারণ। দুজনের উদ্বোধনী জুটিতেই এসেছে ৭৭। অশ্বিনের বলে বোল্ড হওয়ার আগে ডি ভিলিয়ার্স করেন ফিফটি। এর পর মাত্র ১৮ রানের ব্যবধানে ৩ উইকেট পড়লেও প্রোটিয়াদের জয়ের বন্দরে পৌঁছে দেয় জেপি ডুমিনি ও ফরহান বেহারডিয়েনের চতুর্থ উইকেট জুটি। দুজনের অবিচ্ছিন্ন জুটিতে আসে ১০৫ রান। দলের পক্ষে সর্বোচ্চ ৬৮ রান আসে ডুমিনি​র ব্যাট থেকে।ভারতীয় ওপেনার রোহিত শর্মার দুর্দান্ত সেঞ্চুরিতে আগে ব্যাট করে দক্ষিণ আফ্রিকাকে জয়ের জন্য ২০০ রানের লক্ষ্য দেয় ভারত। ৬৬ বলে ১০৬ রানের ইনিংসে রোহিত ছক্কা মেরেছেন ৫টি, ১২টি চার। টি-টোয়েন্টিতে ভারতের হয়ে এটি দ্বিতীয় সেঞ্চুরি।বিরাট কোহলিকে নিয়ে ১২.২ ওভারে ১৩৮ রানের জুটি গড়েন রোহিত। ২৭ বলে ৪৩ রান করে আউট হওয়ার আগে প্রথম ভারতীয় ব্যাটসম্যান হিসেবে টি-টোয়েন্টিতে ১ হাজার রানের মাইলফলক পেরিয়ে যান কোহলি। কোহলির ১ হাজার রান করতে লেগেছে মাত্র ২৭ ইনিংস, আন্তর্জাতিক টি-টোয়েন্টিতে যেটি দ্রুততম। কাইল অ্যাবটের করা ইনিংসের ১৬তম ওভারে কোহলি ও রোহিত দুজনই আউট হয়ে গেলে শেষ দিকে অধিনায়ক মহেন্দ্র সিং ধোনি ১২ বলে ২০ রানে ভারতের ইনিংস শেষ হয় ৫ উইকেটে ১৯৯ রানে।ভারতীয়দের আফসোস, চ্যালেঞ্জিং স্কোর গড়েও নিতে হলো হারের স্বাদ।
