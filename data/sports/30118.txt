
টি-টোয়েন্টির ফেরিওয়ালা হিসেবেই তাঁকে চেনে সবাই। দেশ-বিদেশে টি-টোয়েন্টি লিগে খেলে বেড়ান। ওয়েস্ট ইন্ডিজের হয়ে খেলেন মাঝেমধ্যে। সর্বশেষ খেলেছেন ২০১৬ টি-টোয়েন্টি বিশ্বকাপে। সেই ক্রিস গেইল আবারও ফিরছেন ওয়েস্ট ইন্ডিজ দলে। ভারতের বিপক্ষে একমাত্র টি-টোয়েন্টির জন্য দলে নেওয়া হয়েছে তাঁকে।
আগামী রোববার কিংস্টনের স্যাবাইনা পার্কে এই টি-টোয়েন্টি ম্যাচের জন্য পরশু ১৩ সদস্যের দল ঘোষণা করেছে ওয়েস্ট ইন্ডিজ। আফগানিস্তানের বিপক্ষে টি-টোয়েন্টি সিরিজে ব্যর্থ লেন্ডল সিমন্সের জায়গায় দলে ঢুকেছেন সব ধরনের টি-টোয়েন্টি মিলিয়ে ১৮টি সেঞ্চুরির মালিক গেইল। আফগানিস্তান সিরিজের মতো ভারতের বিপক্ষে টি-টোয়েন্টি ম্যাচেও নেই ওয়েস্ট ইন্ডিজের টেস্ট ও ওয়ানডে অধিনায়ক জেসন হোল্ডার।
এক বছরের বেশি সময় পরে জাতীয় দলে ডাক পাওয়া গেইলই আন্তর্জাতিক টি-টোয়েন্টিতে ওয়েস্ট ইন্ডিজের সবচেয়ে বেশি রানের মালিক। ৫০ ম্যাচে ৩৫.৩২ গড়ে ১৫১৯ রান তাঁর, সেঞ্চুরি দুটি, স্ট্রাইক রেট ১৪৫.৪৯। তবে এই ৫০ ম্যাচের একটিও নিজ শহর কিংস্টনে খেলেননি।
৩৭ বছর বয়সী ব্যাটসম্যানকে আবার দলে নেওয়ার কারণ হিসেবে টি-টোয়েন্টিতে তাঁর বিশাল অভিজ্ঞতার কথা বলেছেন নির্বাচকদের প্রধান কোর্টনি ব্রাউন, ‘আমরা ক্রিসকে টি-টোয়েন্টি দলে স্বাগত জানাচ্ছি। এই সংস্করণের ক্রিকেটে সেই সবচেয়ে রানপ্রসবা ব্যাটসম্যান। ওর অন্তর্ভুক্তি টপ অর্ডারের গভীরতা বাড়াবে।’
ভারতের বিপক্ষে এখন ওয়ানডে সিরিজ খেলছে ওয়েস্ট ইন্ডিজ। আজ স্যাবাইনা পার্কেই শেষ ম্যাচ। পাঁচ ম্যাচের সিরিজে ভারত এগিয়ে আছে ২-১ ব্যবধানে। ক্রিকইনফো। 
