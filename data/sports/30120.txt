
উগ্রপন্থীদের হুমকির মুখে ভারত-দক্ষিণ আফ্রিকা সিরিজের আম্পায়ার আলিম দারকে প্রত্যাহার করে নিয়েছে আইসিসি। ক্রিকেটের সর্বোচ্চ সংস্থার এমন সিদ্ধান্তে হতাশ পাকিস্তানের সাবেক অধিনায়ক রমিজ রাজা। তিনি মনে করেন, আইসিসির এ সিদ্ধান্ত সবাইকে ভুল বার্তাই দেবে।ভারত-পাকিস্তান সিরিজ নিয়ে আলোচনার উদ্দেশে ভারতীয় ​ক্রিকেট বোর্ডের আমন্ত্রণেই মুম্বাই গিয়েছিলেন পাকিস্তান বোর্ডের প্রধান শাহরিয়ার খান ও শীর্ষ কর্তা নজম শেঠি। কিন্তু কট্টরপন্থী রাজনৈতিক সংগঠন শিবসেনা মুম্বাইয়ের বোর্ড কার্যালয়ে যেভাবে পাকিস্তান বিরোধী বিক্ষোভ দেখিয়েছে, তাতে ভারতের মাটিতে পাকিস্তানি নাগরিকদের নিরাপত্তাই হুমকির মুখে পড়ে যায়। এমন অবস্থায় আইসিসি চলমান দক্ষিণ আফ্রিকা সিরিজ থেকে পাকিস্তানি আম্পায়ার আলিম দারকে প্রত্যাহার করে নিতে বাধ্যই হয়।আলিম দারের পাশাপাশি শিবসেনা-কাণ্ড ভারত ছাড়তে বাধ্য করে সাবেক দুই পাকিস্তানি তারকা ওয়াসিম আকরাম ও শোয়েব আকতারকেও। এই দুজন ভারত-দক্ষিণ আফ্রিকা সিরিজে দায়িত্ব পালন করছিলেন টেলিভিশন ধারাভাষ্যকার হিসেবে। রমিজ বেশি হতাশ হয়েছেন আইসিসির সিদ্ধান্তেই। তিনি মনে করেন, এই সিদ্ধান্ত কট্টরপন্থীদের অন্যায় হুমকির কাছে এক ধরনের মাথা নত করাই, ‘আইসিসি এ কাজ করে কি ধরনের বার্তা দিতে চাইল? কারণ বার্তাটি আমার কাছেই স্পষ্ট নয়। তাদের উচিত ছিল ভারতীয় ক্রিকেটকে আলিম দারের নিরাপত্তার ব্যাপার নিশ্চিত করতে বাধ্য করা।’ আগামী বছরই টি-টোয়েন্টি বিশ্বকাপ অনুষ্ঠিত হবে ভারতে। তার আগে আইসিসির এমন ‘ভীরু’ আচরণ নিয়ে শঙ্কিত রমিজ। বিশ্বকাপ যেহেতু ভারতের বিভিন্ন শহরে অনুষ্ঠিত হবে, তাই এ ধরনের হুমকির মুখে তখন আইসিসি কী করবে, এ নিয়ে চিন্তিত তিনি। তাঁর মনে প্রশ্ন, তাহলে কি বিশ্বকাপের মতো আসরেও আলিম আম্পায়ারিংয়ের অধিকার হারাবেন, কেবল একজন পাকিস্তানি বলে!আইসিসি আলিম দারকে প্রত্যাহার করে নিজেদের দায়িত্বও এড়িয়েছে বলে মনে করেন রমিজ, ‘আইসিসি এ ব্যাপারে সবচেয়ে সহজ পথটিই বেছে নিয়েছে। এটা এক ধরনের দায়িত্ব এড়ানোও। আলিম দারের নিরাপত্তা জোরদার করাটাও তো তাদের দায়িত্ব ছিল।’আইসিসির এলিট প্যানেলের সাবেক পাকিস্তানি আম্পায়ার আসাদ রউফও শঙ্কায় আছেন আগামী বছরের টি-টোয়েন্টি বিশ্বকাপ নিয়ে। তিনি মনে করেন, আলিমকে এভাবে সরিয়ে দেওয়াটা ভারতের নিরাপত্তা পরিস্থিতিকেও হুমকির মুখে ফেলে দিল। সূত্র: পিটিআই।
