
ব্রাদার্সের বিপক্ষে গত ম্যাচে তাঁর একমাত্র গোলে জিতেছিল মুক্তিযোদ্ধা। আজও আহমেদ কোলো মুসার দিকেই তাকিয়ে ছিল দলটি। হতাশ করেননি মুক্তিযোদ্ধার নাইজেরিয়ান ফরোয়ার্ড। বঙ্গবন্ধু স্টেডিয়ামে স্বাধীনতা কাপের গ্রুপ পর্বে মুসার জোড়া গোলে মোহামেডানকে ২-১ গোলে হারিয়েছে মুক্তিযোদ্ধা।
তিন ম্যাচে দুই জয়ে পাওয়া ৬ পয়েন্ট নিয়ে সেমিফাইনালের পথে অনেকটাই এগিয়ে গেল মুক্তিযোদ্ধা। অন্য​দিকে তিন ম্যাচের দুটিতেই হেরে শেষ চারের লড়াই থেকে একরকম ছিটকেই পড়ল মোহামেডান।৬৫ মিনিটে গোলের দারুণ একটা সুযোগ পেয়েছিল মোহামেডান। কিন্তু মুক্তিযোদ্ধার গোলরক্ষক মামুন খানকে একা পেয়েও ইসমাইল বাঙ্গুরা বল মারলেন তাঁর গায়ে। ৭৩ মিনিটে ডান প্রান্ত দিয়ে আক্রমণে ওঠা আহমেদ মুসা দারুণ এক শটে গোল করে এগিয়ে দেন মুক্তিযোদ্ধাকে। ৮১ মিনিটে ফ্রি কিক থেকে রংধনু শটে মুসার দ্বিতীয় গোল। গোল করার আনন্দে জার্সি খুলে নাচতে শুরু করেন। যে কারণে হলুদ কার্ডও দেখতে হয় তাঁকে। অতিরিক্ত সময়ে হেডে গোল করে ইসমাইল বাঙ্গুরা শুধু ব্যবধানই কমাতে পারলেন, পরাজয় ততক্ষণে লেখা হয়ে গেছে মোহামেডানের ললাটে।
