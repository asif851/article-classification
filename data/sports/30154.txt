
মাঠে খেলে ১১ জন। উচ্ছ্বসিত হয় ১৬ কোটি বাংলাদেশি। বাংলাদেশ ক্রিকেটের এই ১১ পাণ্ডব যেন তিনটি অক্ষরের সমষ্টি—ত ম স । তাতেই নির্ভার বাংলাদেশ। ‘তমস’ই এখন বিশ্বময় বাংলাদেশের প্রতিচ্ছবি। একেকটি করে সাফল্যের চৌকাঠ পেরিয়ে নতুন অর্জনের দুয়ারে পা রাখা। এবার চ্যাম্পিয়নস ট্রফি। আবারও আশায় বাঁধা বুক। আর সেই আশাকে সত্যি করার কারিগর যারা, তাঁরা তো প্রায় সবাই ত ম স!
‘ম’-তে মা, মাতৃভূমি‘ম’ আদ্যক্ষরের গঠিত কয়েকটি নাম যেন বাংলাদেশের মা, মাতৃকার আবেগের অনুঘটক। বাংলাদেশ ক্রিকেটে এমনই ছয় ‌‌‌‘ম’-এ আজ বাংলাদেশের হৃৎপিণ্ড। বাংলাদেশের ক্রিকেট এখন ম-এর মৌতাত।মাহমুদউল্লাহ, মুশফিক, মাশরাফি, মোস্তাফিজ, মুমিনুল এবং নতুন করে আলো ছড়ানো মোসাদ্দেক ও মেহেদী মিরাজ। এই সাত ‘ম’-এর বাইরে বাংলাদেশ ক্রিকেট যেন আজ অকল্পনীয়।মাঠে দল যখনই সমস্যায় পড়ে, তখনই যেন তাঁরা হয়ে ওঠেন কান্ডারি। ভরসার জায়গা। সর্বশেষ ম্যাচগুলোতেও তার প্রমাণ মেলে। নিউজিল্যান্ডকে হারানো ম্যাচে যেমন দলকে জয়ের বন্দরে ভিড়িয়েছিল মুশফিক-মাহমুদউল্লাহর অপরাজিত ইনিংস।তাঁদের ভূমিকা দলে ভিন্ন ভিন্ন। তবে, মিলও আছে। একদিকে মাশরাফি ও মোস্তাফিজের আছে গতির অস্ত্র। মুশফিকের আছে দৃঢ়চেতা ব্যাটিং। অন্য দুই ‘ম’ মাহমুদউল্লাহ ও মোসাদ্দেকের আছে দ্বৈত ভূমিকা। অলরাউন্ডার পরিচয়। দুজনই আবার অফ স্পিনারও।মোসাদ্দেক খুব স্বল্প সময়ে বাংলাদেশ দলে নিজের অবস্থান পাকা করে ফেলেছেন। আবার টেস্টে বড় ভরসার জায়গা মুমিনুল। দৃঢ়চেতা ব্যাটিংয়ে। ওদিকে সুখের খবর হলো, চ্যাম্পিয়নস ট্রফির আগে মোস্তাফিজ ফিরছেন নিজের চেনা ছন্দে। মিরাজ অভিষেক সিরিজেই গড়েছেন একের পর এক কীর্তি।আর আছেন মাশরাফি। অনুপ্রেরণা ও উৎসাহের আধার। সামনে থেকে নেতৃত্ব দেন।

‘স’-এ সাহস, স্বদেশএ সাহসের সওয়ার তিন ‘স’—সাব্বির, সাকিব, সৌম্য। এই তিনজনের মধ্যে মিলই বেশি। সাকিব সবচেয়ে অভিজ্ঞ। বাংলাদেশের অনেক জয়ে যাঁর ভূমিকা অনন্য। সম্প্রতি সময়টা একটু খারাপ গেলেও নিজের অর্জনের জন্য এখনো ১ নম্বর অলরাউন্ডার তিনি। যেকোনো সময় প্রমাণ করে দেবেন, ফর্ম অস্থায়ী, ক্লাসটাই আসল।সাব্বির ও সৌম্য জাতীয় দলের তরুণ সেনানী। কিন্তু এরই মধ্যে আস্থা অর্জন করে নিয়েছেন। হয়ে উঠেছেন দলের অন্যতম নির্ভরতার জায়গা, ত্রাতা।

মাস খানেক আগে খারাপ পারফরম্যান্সের ধকল কাটিয়ে গত কয়েক ম্যাচে নিজের ছন্দ ফিরে পেছনে সৌম্য। আয়ারল্যান্ড ও নিউজিল্যান্ডের সঙ্গে ত্রিদেশীয় সিরিজ ছিল তাঁর পুনরুত্থানের সময়। পরপর দুই ম্যাচে ফিফটি করে সেটাই প্রমাণ করলেন সৌম্য।সাব্বির এখন ব্যাট করছেন তিনে। তিন নম্বর জায়গাটি দলের ব্যাটিংয়ের সবচেয়ে গুরুত্বপূর্ণ জায়গা। সাব্বির আস্থার প্রতিদানও দিচ্ছেন।

‘ত’-এ তেজএই তেজের উৎস বাংলাদেশের ওপেনার তামিম, গতিতারকা তাসকিন।তামিম তো এখন ব্যাটিংয়ের মূল ভরসা। তাঁর এনে দেওয়া শুরুই বাংলাদেশের মূল ভিত্তি। ইদানীং একটু রয়েসয়ে খেলেন। তবে প্রস্তুতি ম্যাচে পাকিস্তানের বিপক্ষে ঝোড়ো সেঞ্চুরি করে বুঝিয়ে দিয়েছেন, সময় মতো চাবুকটা বের করতেও জানেন।

‘ত’-তত্ত্বের আরেক নাম তাসকিন। বাংলাদেশের অন্যতম গতিঅস্ত্র। মাত্র ২২ বছরে বয়স, নিজেকে শাণিয়ে নিতে পারলে বিশ্বের সেরা গতিতারকাদের একজন হয়ে উঠবেন।
