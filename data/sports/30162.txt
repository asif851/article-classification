
জানুয়ারিতে ঘরের মাঠে পাকিস্তানের সঙ্গে টেস্ট-ওয়ানডে সিরিজের পর আন্তর্জাতিক ক্রিকেট দূরে থাক, প্রতিযোগিতামূলক ক্রিকেটই খেলা হয়নি উসমান খাজার। আগস্টে বাংলাদেশের বিপক্ষে টেস্ট সিরিজ দিয়ে আন্তর্জাতিক ক্রিকেটে ফিরতে পারেন ৩০ বছর বয়সী অস্ট্রেলীয় মিডল অর্ডার ব্যাটসম্যান। লম্বা বিরতিতে আন্তর্জাতিক ক্রিকেটে ফেরায় খাজা নিশ্চয়ই খুশি। তবে জানিয়ে রাখলেন, বাংলাদেশে সিরিজটা কঠিনই হতে যাচ্ছে।
অস্ট্রেলিয়া সর্বশেষ বাংলাদেশ সফর করেছে ২০০৬ সালে। রিকি পন্টিংয়ের দল সিরিজটা জিতেছিল ২-০ ব্যবধানে। কিন্তু সেই দিন যে আর নেই! বাংলাদেশকে হেসেখেলে হারানো যাবে, এই চিন্তা কোনো দলই এখন করে না। কেন করে না, সেটির প্রমাণ গত দুই বছরে দেখা গেছে। গত অক্টোবরে ইংল্যান্ডের বিপক্ষে টেস্ট সিরিজ ড্র করে মুশফিকরা দেখিয়েছেন, দেশের মাঠে ক্রিকেটের যেকোনো সংস্করণে তাঁরা দুর্দান্ত এক দল। এবার লড়াইটা টেস্ট র‍্যাঙ্কিংয়ের তিন বনাম নয়ের হলেও বাংলাদেশকে কঠিন প্রতিপক্ষই ভাবছেন খাজা, ‘নিজেদের মাঠে তাঁরা ভালো দল, অনেকটা ভারতের মতো। তাঁদের উইকেট অনেকটা ভারতের মতো। বাংলাদেশ আগে কখনো যাইনি। সফরটা তাই কঠিন হতে যাচ্ছে।’ দূর থেকে বাংলাদেশকে নিয়ে যেটা জেনেছেন, সেটি বলছেন পাকিস্তানি বংশোদ্ভূত অস্ট্রেলিয়ার এই ব্যাটসম্যান, ‘বিভিন্ন প্রতিবেদন থেকে জেনেছি, খুব ঘনবসতিপূর্ণ দেশ, ইচ্ছেমতো চলাফেরা কঠিন। অস্ট্রেলিয়া থেকে একদম আলাদা। মানুষ ভাবে, বাংলাদেশের বিপক্ষে জেতা সহজ। বিষয়টা আর তেমন নেই। দেশের মাঠে তারা খুব প্রতিদ্বন্দ্বিতাপূর্ণ দল। দারুণ একটা সিরিজ হতে যাচ্ছে।’ বাংলাদেশ সিরিজের আগে খাজা অবশ্য হাত মকশোর একটা সুযোগ পাচ্ছেন। তাঁর নেতৃত্বে আগামী মাসে দক্ষিণ আফ্রিকা সফর করছে অস্ট্রেলিয়া ‘এ’ দল। সেখানে প্রোটিয়াদের বিপক্ষে দুটি চার দিনের ম্যাচ খেলবেন খাজারা। সূত্র : ক্রিকেট ডটকম ।
