

আজ টেনিসের সেই মহারণ। যে ম্যাচ আগ্রহী করে তোলে এমনকি টেনিস নিয়মিত দেখেন না এমন মানুষকেও। বাংলাদেশ সময় আড়াইটায় শুরু এই ম্যাচের আগে বেশ কিছু গুরুত্বপূর্ণ প্রভাবক তথ্য জেনে নিন—
* ফাইনালে উঠেই ফেদেরার বলেছিলেন, ‘নাদালের অপেক্ষায় আছি।’ তবে পরিসংখ্যান বলছে, নাদালকে না পেলেই হয়তো খুশি হতেন ফেদেরার। নাদালের বিপক্ষে তাঁর রেকর্ড যে সুবিধার নয়। সব মিলিয়ে মুখোমুখি ৩৪ ম্যাচের ২৩টি নাদাল জিতেছেন, ১১টি ফেদেরার। গ্র্যান্ড স্লামে তো রেকর্ডটা ফেদেরারের জন্য আরও খারাপ। ১১ ম্যাচের ৯টিতেই নাদাল জিতেছেন। * যদি শুধু ফাইনাল ধরা হয়, সেখানেও নাদালের জয়-জয়কার। মুখোমুখি ৩৪ ম্যাচের ২১টিই টুর্নামেন্টের ফাইনালে। নাদাল জিতেছেন ১৪ বার, ফেদেরার ৭ বার। এর মধ্যে গ্র্যান্ড স্লামের ফাইনালে দুজন মুখোমুখি হয়েছেন ৮ বার। ৬ বার জিতেছেন নাদাল, দুবার ফেদেরার। ৯ বারের মতো গ্র্যান্ড স্লামের ফাইনালে মুখোমুখি তাঁরা, ওপেন যুগে যেটি রেকর্ড।* ফেদেরার অবশ্য হার্ড কোর্টে মুখোমুখি লড়াইয়ের এই একপেশে ছবিটা অনেক কমিয়ে আনতে পারেন। এখানেও নাদাল এগিয়ে, তবে ব্যবধানটি ৯-৭ ম্যাচের।* দুজনের সর্বশেষ দেখা হওয়া ম্যাচটিতে ফেদেরারই জিতেছিলেন, ২০১৫ সালে বাসেলে। তবে এর আগের ৫টি ম্যাচ আবার টানা জিতেছেন নাদাল। সর্বশেষ ৬ দেখার ফলে নাদাল ৫-১-এ এগিয়ে! ২০১১ সালের পর নাদালের বিপক্ষে মাত্র দুটি ম্যাচ জিতেছেন ফেদেরার। ২০০৭ উইম্বলডনের পর থেকে গ্র্যান্ড স্লামে নাদালকে কখনো হারাতে পারেননি ফেদেরার।* দুজনই প্রথম সেটটা জিততে চাইবেন খুব করে। এটি যে তাঁদের মানসিক সুবিধা দেবে। মুখোমুখি ৩৪ লড়াইয়ের ২৭টিতে জিতেছেন প্রথম সেটজয়ী।* অস্ট্রেলিয়ান ওপেনে নাদাল কখনো ফেদেরারের কাছে হারেননি। ২০০৯ সালের সেই পাঁচ সেটের মহাকাব্যিক ফাইনালে ফেদেরারকে হারিয়ে ট্রফি জিতেছিলেন এখানে। ২০১২ সালে ফেদেরারকে এখানে সেমিফাইনালে হারিয়েছিলেন চার সেটের লড়াইয়ে। ২০১৪ সালের সেমিফাইনালে জিতেছিলেন সরাসরি সেটে। অনেকটা একপেশে সে লড়াইয়ে ফেদেরার হেরেছিলেন ৭-৬ (৭-৪), ৬-৩, ৬-৩ গেমে।* আজ জিতলে ৩৫ বছর বয়সী ফেদেরার হবেন ওপেন যুগে গ্র্যান্ড স্লাম জয়ী দ্বিতীয় বয়সী খেলোয়াড়। রেকর্ডটা কেন রোজওয়ালের দখলে—১৯৭২ সালে ৩৮ বছর বয়সে অস্ট্রেলিয়ান ওপেন জিতেছিলেন।* আজ জিতলে ফেদেরার হবেন ১৯৮২ সালের পর প্রথম খেলোয়াড়, গ্র্যান্ড স্লামে সেরা দশের চার খেলোয়াড়কে হারিয়ে চ্যাম্পিয়ন হওয়ার গৌরব আছে যাঁর। ম্যাটস উইল্যান্ডার ৩৫ বছর আগে ফ্রেঞ্চ ওপেনে এই কীর্তি গড়েছিলেন।* আজ জিতলে নাদাল হবেন ওপেন যুগের মাত্র তৃতীয় খেলোয়াড়, সবগুলো গ্র্যান্ড স্লাম কমপক্ষে দুবার করে জেতার কীর্তি আছে যাঁর। এর আগে রয় এমারসন আর রড লেভার এই কীর্তি গড়েছেন।* ‘১৪’ এক সময় টেনিসে এভারেস্ট চূড়া হয়ে ছিল পিট সাম্প্রাসের সৌজন্যে। সেটি পেরিয়ে রেকর্ডটা ১৭তে নিয়ে গেছেন ফেদেরার। আজ জিতলে এটি হবে তাঁর ১৮তম গ্র্যান্ড স্লাম শিরোপা। আর নাদাল জিতলে এটি হবে ‘আইকনিক’ সেই ১৪-কে পেরিয়ে যাওয়া। ১৫তম গ্র্যান্ড স্লাম শিরোপা নিয়ে এককভাবে বসবেন ফেদেরারের পরে। শুধু তা-ই নয়, ফেদেরার তখন এগিয়ে থাকবেন মাত্র দুটি গ্র্যান্ড স্লাম ট্রফিতে!* ম্যাচ যত লম্বা হবে, ফেদেরারের ছিটকে যাওয়ার শঙ্কা ততই বাড়বে। ৫ সেটের লড়াইয়ে নাদাল এগিয়ে আছেন ১৯-৮ ব্যবধানের জয় নিয়ে।* গত ১৫ মাসে কোনো ট্রফি জেতেননি ফেদেরার। আজ জিতলে এটি হবে কোনো গ্র্যান্ড স্লাম চ্যাম্পিয়নের দীর্ঘ খরা ঘোচানোর রেকর্ড। * ৮ বছর হয়ে গেছে ফেদেরার সব৴শেষ অস্ট্রেলিয়ান ওপেন জিতেছেন। নাদাল সর্বশেষ এই ট্রফি জিতেছেন সাত বছর আগে।* উনিশের আগে, বিশের ঘরে, এর পর ত্রিশ—জীবনের এই তিন ধাপেই গ্র্যান্ড স্লাম শিরোপার স্বাদ এর আগে পেয়েছেন কেন রোজওয়াল ও পিট সাম্প্রাস। ১৯ বছর বয়সে প্রথম ফ্রেঞ্চ ওপেন জেতা নাদালের সামনে এখন সেই স্বাদ নেওয়ার সুযোগ।
