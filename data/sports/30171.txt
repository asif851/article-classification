
শুধু ক্রিকেট কেন, বিশ্ব ক্রীড়াঙ্গনেই এই মুহূর্তে কোনো সুখবর নেই বাংলাদেশের। দক্ষিণ আফ্রিকায় নিয়মিত হারছেন মাশরাফি-মুশফিকরা। কদিন আগে দেশের মাঠে আফগানিস্তানের বিপক্ষে ৩-১ ব্যবধানে সিরিজ হেরেছে বাংলাদেশ অনূর্ধ্ব-১৯ দল। এশিয়া কাপে হকিতে টানা দুই ম্যাচে বড় ব্যবধানে হার বাংলাদেশের। এই ব্যর্থতার ভিড়ে বাংলাদেশ ‘এ’ দল অন্তত একটা সুখবর দিল। সিলেটে বেসরকারি টেস্টে আয়ারল্যান্ড ‘এ’ দলকে ৫ উইকেটে হারিয়েছে বাংলাদেশ ‘এ’।
লক্ষ্যটা ছিল ১৩২ রানের। কঠিন লক্ষ্য না হলেও এই রানটা করতে ‘এ’ দল না আবার তালগোল পাকিয়ে ফেলে—তৃতীয় দিন শেষে এমন সংশয় ছিলই। সংশয়ের কারণও আছে, কাল সারা দিনে পড়েছে ১৬ উইকেট। বাংলাদেশ ‘এ’ দ্বিতীয় ইনিংসে ব্যাটিং করতে নেমে ৮ রানে হারিয়ে ফেলেছিল ২ উইকেট। আজ শেষ দিনের সকালেই শঙ্কাটা আরও বেড়ে যায় ৬০ রানে ৪ উইকেট হারিয়ে ফেললে।
বিপদটা বাড়তে দেয়নি নূরুল হাসান-ইয়াসির আলীর পঞ্চম উইকেটে ৭১ রানের জুটি। নাথান স্মিথের বলে নুরুল ৩১ রানে এলবিডব্লু হয়ে গেলেও ৪৭ রানে অপরাজিত থেকে ম্যাচ জিতিয়ে ফেরেন ইয়াসির। বাংলাদেশের যে ৫ উইকেট পড়েছে, তার ৪টিই নিয়েছেন আইরিশ অফ স্পিনার অ্যান্ডি ম্যাকব্রাইন। ম্যাচসেরার পুরস্কার জিতেছেন প্রথম ইনিংসে সেঞ্চুরি করা বাংলাদেশ ওপেনার সাদমান ইসলাম।
চার দিনের ম্যাচে জয়ের সুখস্মৃতি নিয়ে বাংলাদেশ ‘এ’ দলে এবার চলে যাবে কক্সবাজারে। সেখানে হবে পাঁচটি এক দিনের ম্যাচ। সিরিজের প্রথম ম্যাচ ১৭ অক্টোবর।
