
শ্রীলঙ্কা সিরিজের ওয়ানডে দলে চমক হয়ে আসবে একেবারেই নতুন একটি মুখ। সেটি হতে পারেন বাঁহাতি স্পিনার সানজামুল ইসলামও। পরশু রাতে এ রকম একটি গুঞ্জন শোনা গেলেও নিশ্চিত হওয়া যায়নি সেটি। কাল রাতে দল ঘোষণার পর দেখা গেল গুঞ্জনটিই সত্যি। ১৬ সদস্যের দলে চমক সানজামুল। নিউজিল্যান্ডের বিপক্ষে ওয়ানডে সিরিজের দল থেকে বাদ পড়েছেন শুধু লেগ স্পিনার তানভীর হায়দার।মুঠোফোনে সানজামুলের অন্তর্ভুক্তির যৌক্তিকতা তুলে ধরতে চাইলেন প্রধান নির্বাচক মিনহাজুল আবেদীন, ‘ওয়ানডের জন্য আমরা একজন বাঁহাতি স্পিনার খুঁজছিলাম। সানজামুল ঘরোয়া ক্রিকেটে ভালো বোলিং করেছে। ফিল্ডিংয়ে ভালো, ব্যাটিংটাও করতে পারে। হাইপারফরম্যান্স দলে সে ভালো করেছে। অনেক দিন ধরেই ওর ওপর আমাদের দৃষ্টি ছিল।’জাতীয় দলে সুযোগ পাওয়ার সুসংবাদ নিজ শহর রাজশাহীতে বসে শুনেছেন সানজামুল। শুনে স্বাভাবিকভাবেই খুশি, ‘বলে বোঝাতে পারব না, এটা কত বড় আনন্দের সংবাদ। চেষ্টা করব সুযোগে সর্বোচ্চ সদ্ব্যবহার করতে।’ মাত্রই প্রথম শ্রেনীর ক্রিকেটের আসর বিসিএলে খেলে হঠাৎ করে ডাক পেলেন ওয়ানডে দলে। কতটুকু মানিয়ে নিতে পারবেন? ২৭ বছর বয়সী এই ক্রিকেটার আশাবাদী, ‘পেশাদার ক্রিকেটার হিসেবে আমাকে এর সঙ্গে মানিয়ে নিতে হবে। ফরম্যাট নিয়ে ভাবছি না। হাতে সময় আছে। আশা করি প্রস্তুত হয়ে যাব।’ গত মাসে চট্টগ্রামে বিসিএলের ম্যাচে বিসিবি উত্তরাঞ্চলের হয়ে ওয়ালটনে মধ্যাঞ্চলের বিপক্ষে ৮০ রানে ৯ উইকেট নিয়ে বাংলাদেশের প্রথম শ্রেণির ক্রিকেটে ইনিংস-সেরা বোলিংয়ের রেকর্ড গড়েন সানজামুল।দল ঘোষণার আগে কাল দিনভর যে নাটক হয়েছে, তাতে মাহমুদউল্লাহর দলে থাকাটাকেও চমকের মতো মনে হচ্ছে। তিনি যে পি সারা ওভালে শততম টেস্ট খেলছেন না, এটা আগেই জানা গিয়েছিল। ওয়ানডে আর টি-টোয়েন্টি দলে থাকা নিয়েও সংশয় জেগেছিল তাঁর ফিরে আসার সিদ্ধান্তের খবরে। শেষ পর্যন্ত মাহমুদউল্লাহ আছেন ওয়ানডে স্কোয়াডে। তবে খেলোয়াড়সংখ্যা ‘১৬’ বলেই সন্দেহ, শেষ মুহূর্তে ‘বিশেষ বিবেচনায়’ দলে ঢোকেননি তো তিনি! নির্বাচক কমিটি থেকেই যে এর আগে বলা হয়েছিল, তিন ওয়ানডের সিরিজের দল হবে ১৫ সদস্যের!ওয়ানডে সিরিজের দলতামিম ইকবাল, সৌম্য সরকার, ইমরুল কায়েস, মুশফিকুর রহিম, সাকিব আল হাসান, সাব্বির রহমান, মাহমুদউল্লাহ, মোসাদ্দেক হোসেন, মাশরাফি বিন মুর্তজা, মোস্তাফিজুর রহমান, রুবেল হোসেন, তাসকিন আহমেদ, শুভাশিস রায়, সানজামুল ইসলাম, শুভাগত হোম চৌধুরী ও নুরুল হাসান।
 
