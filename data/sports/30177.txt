
দিন থেকে সময়ের হিসাবটা নেমে এসেছে ঘণ্টায়। এ ম্যাচের জন্য অধীর অপেক্ষায় বাংলাদেশ-ভারতের প্রায় ১৫০ কোটি মানুষ। তবে অনেকেই বলছেন কাগজে-কলমে এ লড়াইয়ে এগিয়ে থাকবে ভারত। বিখ্যাত এমসিজিতে শেষ আটের লড়াইয়ে নামার আগে বাংলাদেশ অধিনায়ক মাশরাফি বিন মুর্তজা অবশ্য বলছেন, ক্রিকেট খেলা হয় মাঠে, তাত্ত্বিকভাবে নয়। ফলে মাঠেই হবে আসল লড়াই।
সেদিন যদি বাংলাদেশ প্রথমে ব্যাট করে, তবে বিশ্বের অন্যতম ব্যাটিং লাইনআপ সমৃদ্ধ ভারতের সামনে কত লক্ষ্য দিলে তা নিরাপদ হবে। মাশরাফির কাছে অবশ্য উত্তরটা অজানাই, ‘জানি না বিশ্বের অন্যতম সেরা ব্যাটিং লাইন-আপ সমৃদ্ধ ভারতের বিপক্ষে কত রান করলে সেটা ভালো লক্ষ্য হবে। আসলে আমার পক্ষে অনুমান করা কঠিন। লক্ষ্য তাড়া করার ক্ষেত্রে ভারত তো সবসময়ই ভালো। আমরা ভালো ক্রিকেট খেলতে পারলে আশা করি ২৭০-২৮০ রান লক্ষ্য দিয়েও জিততে পারব।’হতে পারে প্রতিপক্ষ দলের অধিনায়ক; তবে মহেন্দ্র সিং ধোনিকে প্রাপ্য মর্যাদাই দিচ্ছেন বাংলাদেশ অধিনায়ক, ‘ধোনি অসাধারণ খেলোয়াড় এবং আসল ম্যাচ-উইনার। একজন ওয়ানডে ব্যাটসম্যান হিসেবে গত পাঁচ-ছয় বছরে সে ভারতের জন্য সম্ভাব্য সবই করেছে; হয়তো তারও বেশিই করেছে। বিরাট কোহলিও আছে দলে। সামগ্রিকভাবে আমার কাছে মনে হয় বিশ্বে ভারতের ব্যাটিং সবচেয়ে সেরা। ফলে ম্যাচটা আমাদের জন্য চ্যালেঞ্জের। ’আগামীকাল মেলবোর্নের ৯০ হাজার দর্শকের অধিকাংশের সমর্থন থাকবে ভারতের দিকেই। তা ছাড়া অস্ট্রেলিয়ায় তিন মাস ধরে অবস্থান করছে ভারত। বিপুল দর্শক সমর্থন ও কন্ডিশনের সঙ্গে মানিয়ে নেওয়া, একই সঙ্গে দুদলের লড়াইয়ের পরিসংখ্যান—কাগজে-কলমে ভারতই এগিয়ে। মাশরাফি অবশ্য বললেন, ‘ক্রিকেট খেলা হয় মাঠে, তাত্ত্বিকভাবে নয়। এসব বিষয় হিসাব করলে পরিষ্কারভাবেই ভারত আমাদের চেয়ে এগিয়ে। তবে এসব বাইরের বিষয় মাথায় নিয়ে মাঠের লড়াই হয় না। ক্রিকেট মুখের খেলা নয়, মাঠেই আপনাকে পারফর্ম করে দেখাতে হবে। হ্যাঁ, ভারতীয় দল আমাদের চেয়ে এগিয়ে। তবে দারুণ একটা ম্যাচ উপহার দিতে হলে আমাদের ভালো খেলতেই হবে। ’বিশ্বকাপে বাংলাদেশ-ভারতের লড়াইয়ের কথা বললে ২০০৭-এ পোর্ট অব স্পেনে সেই জয়ের স্মৃতি চলে আসে আপনা–আপনি। মাশরাফি অবশ্য অতীতে নয়, চোখ রাখতে চান বর্তমানেই, ‘হ্যাঁ, সেটা অনেক আগের কথা, আট বছর তো হবেই। দারুণ সুখস্মৃতি। তবে এখান থেকে আপনি নিশ্চয় পেছনে তাকাতে চাইবেন না। বর্তমানেই আমাদের মনোযোগ দিতে হবে। আমাদের দলে দারুণ কিছু তরুণ খেলোয়াড় আছে। এ টুর্নামেন্টে তারা ভালো খেলছে। আশা করি আগামীকালও ২২ গজে তারা জ্বলে উঠবে, নিজেদের সেরাটা ঢেলে দেবে। ’ তথ্যসূত্র: পিটিআই।

