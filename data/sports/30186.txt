
ব্রাজিলের জার্সিতে উপহার দিয়েছেন নানা স্মরণীয় মুহূর্ত। ব্যক্তিগত অর্জন​ও নেহাত কম নয়। বর্ণাঢ্য এক খেলোয়াড়ি জীবন শেষে সেই কবেই বুটজোড়া তুলে রেখেছেন রোনালদো। তবে ফুটবল থেকে খুব একটা দূরে থাকতে পারেননি। নতুন ফুটবলার তৈরির কাজে নেমেছেন অনেক আগেই। ব্রাজিল-যুক্তরাষ্ট্রের পর এবার তাঁর গন্তব্য চীন। বিশ্বের সবচেয়ে জনবহুল দেশটিতে ৩০টি ফুটবল স্কুল প্রতিষ্ঠা করতে যাচ্ছেন ব্রাজিলীয় কিংবদন্তি। স্কুলগুলো প্রতিষ্ঠা করা হবে চীনের বেইজিং, সাংহাই ও শেনজেনে। আগামী নভেম্বরে প্রথমটির উদ্বোধনী অনুষ্ঠানে থাকার কথা রয়েছে বিশ্বকাপে একসময়ের সর্বোচ্চ গোলের মালিকের। চীনের সঙ্গে ব্রাজিলীয় ফুটবলের যোগটা অবশ্য পোক্তই। রবিনহো, পাউলিনহোদের মতো খেলোয়াড় কিংবা লুইস ফেলিপে স্কলারির মতো কোচ কাজ করেছেন চীনে। স্কুল প্রতিষ্ঠার পেছনে রোনালদো এ ব্যাপারগুলো হয়তো ভেবেছেন। ব্রাজিলের সাবেক এ স্ট্রাইকার বললেন, ‘বাণিজ্যিক দিকগুলো বাদ দিলে চীনে ফুটবল স্কুল প্রতিষ্ঠার মূল কারণ, সেখানে প্রচুর ফুটবল সমর্থক ও খেলোয়াড় রয়েছে। চীনের সরকার ও বেসামরিক প্রতিষ্ঠানগুলোও ফুটবলের উন্নয়নে আগ্রহী। আশা করি, আমার ফুটবল প্রশিক্ষণের পদ্ধতিগুলো চীনের ফুটবল উন্নয়নে কাজে লাগবে।’ সূত্র: রয়টার্স।
