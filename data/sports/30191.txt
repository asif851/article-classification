
সিডনিতে নয় দিনের কন্ডিশনিং ক্যাম্প শেষে নিউজিল্যান্ডের ওয়াঙ্গারেইতে দুই দিনের অনুশীলন। সেখানে একটি প্রস্তুতি ম্যাচ খেলে কাল স্থানীয় সময় বেলা আড়াইটার দিকে ক্রাইস্টচার্চে পৌঁছেছে বাংলাদেশ দল। পরশু এখানেই সিরিজের প্রথম ওয়ানডে খেলবে বাংলাদেশ।ওয়াঙ্গারেই থেকে আড়াই ঘণ্টার বাসযাত্রায় ওয়েলিংটন বিমানবন্দর। সেখান থেকে বিমানে ক্রাইস্টচার্চে যেতে লেগেছে প্রায় এক ঘণ্টা। ক্রাইস্টচার্চে নামতেই নিউজিল্যান্ডের ‘আসল’ কন্ডিশনের সঙ্গে পরিচয় হয়েছে মাশরাফিদের। ঠান্ডা আবহাওয়ার সঙ্গে ঝিরিঝিরি বৃষ্টি। দলের এক খেলোয়াড় জানালেন, দুপুরে বৃষ্টির প্রাবল্য বেশি থাকলেও সন্ধ্যায় সেটি থেমেছে।ওয়াঙ্গারেইতে যা ছিল না তা পাওয়া গেছে ক্রাইস্টচার্চে। অনেক প্রবাসী বাংলাদেশি। বিমানবন্দরেই মাশরাফি-সাকিবদের ফুল দিয়ে বরণ করে নিয়েছেন প্রবাসী বাংলাদেশিরা। পরশু ক্রাইস্টচার্চের হ্যাগলি ওভালে প্রথম ওয়ানডেতে বাংলাদেশের পাশে থাকবে অনেক সমর্থন। টিম ম্যানেজার সাব্বির খান জানিয়েছেন, বাংলাদেশ দল উঠেছে রিজেস ল্যাটিমার হোটেলে। মাঠ থেকে হোটেলের দূরত্ব ৩-৪ কিলোমিটার। ক্রাইস্টচার্চে পৌঁছে ব্যাট-বল থেকে দূরে ছিলেন খেলোয়াড়েরা। হাঁটা দূরত্বে ভারতীয় রেস্তোরাঁয় খাওয়া-দাওয়া, আড্ডা, প্রবাসীদের সঙ্গে ছবি-সেলফি তোলা—নিজেদের মতো করেই সময় কাটিয়েছেন তাঁরা। সন্ধ্যায় হোটেলে হয়েছে টিম মিটিং। হ্যাগলি ওভালে আজ সকাল ১০টা থেকে অনুশীলন শুরু করবে বাংলাদেশ।নিউজিল্যান্ড একাদশের সঙ্গে প্রস্তুতি ম্যাচে ডাকওয়ার্থ-লুইস পদ্ধতিতে ৩ উইকেটে হেরেছে বাংলাদেশ। হারলেও তাদের প্রাপ্তি ছিল ভালো ব্যাটিং ও মোস্তাফিজ রহমানের বোলিং। পরশু কিউইদের সঙ্গে আসল লড়াইয়ে নামার আগে প্রস্তুতি ম্যাচের ভুলগুলো এই দুই দিনে নিশ্চয়ই শুধরে নেবেন মাশরাফিরা।
