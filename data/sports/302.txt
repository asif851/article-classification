
 রিও অলিম্পিকের ওয়াইল্ড কার্ড পাওয়ার সময় পার হয়ে গিয়েছিল ১৫ জুলাই। তারপরও আশায় বুক বেঁধে ছিলেন দেশের দ্রুততম মানব মেজবাহ আহমেদ ও মানবী শিরীন আক্তার। আন্তর্জাতিক অলিম্পিক অ্যাসোসিয়েশনের সঙ্গে বাংলাদেশ অলিম্পিক অ্যাসোসিয়েশনের (বিওএ) কয়েক দফা মেইল চালাচালির পর কাল রাতে এল সুসংবাদ। অবশেষে ওয়াইল্ড কার্ড নিয়ে ব্রাজিলে যাচ্ছেন মেজবাহ ও শিরীন।
কাল রাতে ব্যাপারটা নিশ্চিত করেছেন বিওএর মহাপরিচালক ফখরুদ্দিন হায়দার, ‘আমরা অ্যাথলেটিকসে দুটি ওয়াইল্ড কার্ড পেয়েছি। এইমাত্র আয়োজক অলিম্পিক কমিটির কাছ থেকে খবরটা পেলাম। ইনশা আল্লাহ ওরা দুজন ব্রাজিল যাচ্ছে।’ আগামী ১ আগস্ট সাঁতার দলের সঙ্গে টার্কিশ এয়ারওয়েজে ব্রাজিল যাবেন অ্যাথলেট মেজবাহ, শিরীন ও দলনেতা শাহ আলম। সব মিলিয়ে বাংলাদেশের সাতজন খেলোয়াড় অংশ নেবেন এবারের অলিম্পিকে।
 
