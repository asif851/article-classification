
সুনীল গাভাস্কার দারুণ খুশি। নিজের দেশের পরাজয়ে হৃদয়ের গভীরে বেদনা হয়তো আছে, কিন্তু সেই বেদনা ছাপিয়ে এই কিংবদন্তির একরাশ শুভেচ্ছাই রয়েছে বাংলাদেশের জন্য। একই সঙ্গে তিনি জানিয়ে দিয়েছেন, বিশ্ব ক্রিকেটে বাংলাদেশকে ‘বাচ্চা’ বলে উপহাস করা হলেও তারা আর ‘বাচ্চা’ নেই। ভারতীয় টেলিভিশন চ্যানেল এনডিটিভির সঙ্গে সরাসরি এক ভিডিও আলাপনে তিনি বলেছেন, ‘একদিনের আন্তর্জাতিক ক্রিকেটে বাংলাদেশ এখন অবশ্যই একটা শক্তি।’ ভারতের বিপক্ষে সিরিজের প্রথম দুটি ওয়ানডে সম্পর্কে তাঁর বক্তব্য, ‘এই দুটো জয়ই প্রতিপক্ষকে দুমড়ে-মুচড়ে দেওয়া। জয়ের ব্যবধান দেখুন। দুটোতেই বড় ব্যবধানে হেরেছে ভারত।’ সুনীল গাভাস্কার মনে করেন এই সিরিজে বাংলাদেশ নিজেদের সেরা দল হিসেবে প্রমাণ করেছে। তাঁরা মাঠের লড়াইয়ে প্রমাণ করেছে ভারতের সঙ্গে নিজেদের পার্থক্য। এই সিরিজের প্রথম দুটো ম্যাচ দেখে অবশ্যই বলতে হবে ভারতের চেয়ে বাংলাদেশ ভালো দল। দীর্ঘ দিন ধরে বিভিন্ন সময়ে বাংলাদেশ সফরে আসা গাভাস্কারের কাছে বাংলাদেশের ক্রিকেট নিজের হাতের তালুর মতোই চিরচেনা। সেই অভিজ্ঞতা থেকেই বাংলাদেশের এই গৌরবের দিনে গাভাস্কার স্মরণ করেছেন বাংলাদেশের দর্শকদের। তিনি বলেন, ‘বাংলাদেশের দর্শক সত্যিই অনন্য-অসাধারণ। তারা সব সময়ই বাংলাদেশ দলের সঙ্গে থেকেছেন। দলের পারফরম্যান্স ভালো-মন্দ যাই হোক দলকে উৎসাহ দিয়ে গেছেন। ভালো লাগছে এই ভেবে যে বাংলাদেশের দর্শকেরা এত দিনে তাদের ভালোবাসার প্রতিদান পেতে শুরু করেছেন। বাংলাদেশের বিপক্ষে সিরিজে ভারতীয় দলের ব্যর্থতার কারণ খুঁজেছেন তিনি। গাভাস্কারের মতে, এই সিরিজে ব্যাটিং ব্যর্থতার জন্যই ভারতের এই বিপর্যয়। অতীতে কোনো দিনই ভারতের ব্যাটিং এভাবে ভেঙে পড়েনি।
