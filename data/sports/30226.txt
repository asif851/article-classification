
টেস্ট খেললে আজ হয়তো মাঠে থাকতেন তিনি। শরীর সায় না দেওয়ায় ৮ বছর হলো টেস্ট দলের বাইরে মাশরাফি বিন মুর্তজা। তবে মুশফিক-সাকিবরা সাদা পোশাকে মাঠে নামলেই ক্রিকেটের মনোযোগী দর্শক বনে যান বাংলাদেশের ওয়ানডে অধিনায়ক। ঢাকা টেস্টে অস্ট্রেলিয়ার বিপক্ষে বাংলাদেশের ঐতিহাসিক জয়ের পর সতীর্থদের প্রশংসায় ভাসিয়ে দিয়েছেন মাশরাফি।
নিজের অফিশিয়াল ফেসবুক অ্যাকাউন্টে ‘নড়াইল এক্সপ্রেস’ লেখেন, ‘তামিম, তুমি অসাধারণ, সম্ভবত বিশ্বের অন্যতম সেরা ওপেনার। তাইজুল দারুণ বোলিং করেছ বন্ধু। মিরাজ অসাধারণ। মুশি (মুশফিকুর রহিম), কম ভূমিকা থাকলেও “ক্যাপ্টেন্স নক” কার্যকরী ছিল। বাকিরা মাঠে দারুণ সমর্থন দিয়েছে দলকে।’ঢাকা টেস্টে তামিম দুই ইনিংসেই হাফ সেঞ্চুরি তুলে নেন। তাইজুল অস্ট্রেলিয়ার প্রথম ইনিংসে ১ উইকেট পেলেও দ্বিতীয় ইনিংসে ৩ উইকেট নিয়ে দারুণ অবদান রাখেন বাংলাদেশের জয়ে। মিরাজ অস্ট্রেলিয়ার দুই ইনিংসেই দারুণ নিয়ন্ত্রিত বোলিং করে মোট ৫ উইকেট নেন। কিন্তু প্রশ্ন হলো, যাঁর ‘অতিমানবীয়’ পারফরম্যান্স ছাড়া জয় আসত না, সেই সাকিবকে নিয়ে কী বললেন মাশরাফি?ওয়ানডে অধিনায়ক সাকিব প্রসঙ্গে লিখেছেন আলাদা করে। তামিম-তাইজুল-মিরাজ-মুশফিকদের প্রশংসা করার পর নিচে আলাদা করে মাশরাফি লিখেছেন, ‘সাকিব আল হাসান, তুমি জীবন্ত কিংবদন্তি। আর কেউই তোমার মতো লড়তে জানে না। বন্ধু, তোমার জন্মই ২২ গজের জন্য। জয় বাংলা ও সবাইকে ঈদ মোবারক।’
