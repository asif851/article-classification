
পানামা পেপার্স কেলেঙ্কারিতে সুপ্রিম কোর্টের রায়ে ‘অযোগ্য’ ঘোষিত হওয়ার পর প্রধানমন্ত্রীর পদ থেকে পদত্যাগ করেছেন নওয়াজ শরিফ। সর্বোচ্চ আদালতের এই রায়ে পাকিস্তানের তিনবারের প্রধানমন্ত্রীর রাজনৈতিক ক্যারিয়ার শেষ হয়ে গেছে—এমন কথা বলছেন অনেকেই। তবে নওয়াজ সম্পর্কে একটি বিশেষ তথ্য চমকে দিতেই পারে সবাইকে। পুরোদস্তুর রাজনীতিবিদ হয়ে ওঠার আগে ক্রিকেটার হওয়ার স্বপ্ন দেখেছিলেন তিনি। একটি প্রথম শ্রেণির ম্যাচ খেলেই শেষ হয়ে যায় নওয়াজের সেই স্বপ্ন।
১৯৭৩-৭৪ সালের দিকে পাকিস্তান রেলওয়ের হয়ে একটি ম্যাচে মাঠে নেমেছিলেন নওয়াজ। পাকিস্তান ইন্টারন্যাশনাল এয়ারলাইনসের (পিআইএ) বিপক্ষে আউট হয়েছিলেন ‘শূন্য’ রানে। দ্বিতীয়বার আর মাঠমুখী হননি তিনি।কাকতালীয় হলেও পাকিস্তানের প্রধানমন্ত্রী হিসেবে দায়িত্ব পালন কালে নওয়াজের সময়ই ক্রিকেটের দুটি বৈশ্বিক শিরোপা জিতেছে পাকিস্তান। ১৯৯২ সালে নওয়াজের প্রধানমন্ত্রী থাকাকালে বিশ্বকাপ জেতে পাকিস্তান। আর নওয়াজের তৃতীয় মেয়াদে জিতল চ্যাম্পিয়ন্স ট্রফি। মজার ব্যাপার হচ্ছে, এই মুহূর্তে নওয়াজের প্রবল রাজনৈতিক প্রতিদ্বন্দ্বীও পাকিস্তানের বিশ্বকাপজয়ী অধিনায়ক ইমরান খান।ইমরানের করা মামলাতেই প্রধানমন্ত্রীর পদ থেকে পদত্যাগে বাধ্য হলেন নওয়াজ। ২০১৬ সালের এপ্রিলে পানামার আইনি পরামর্শক প্রতিষ্ঠান মোসাক ফনসেকা দুই লাখেরও বেশি অফশোর সংস্থা সম্পর্কে গোপন তথ্য প্রকাশ করে। এতে আটটি প্রতিষ্ঠানের সঙ্গে নওয়াজের সম্পর্ক প্রকাশিত হয়। ব্যাপারটি নিয়ে প্রথম থেকেই সোচ্চার ছিলেন ইমরান। তিনিই এ নিয়ে মামলা করেন। যে মামলার রায়েই প্রধানমন্ত্রী হিসেবে অযোগ্য ঘোষিত হয়েছেন পাকিস্তানের এই জাঁদরেল রাজনীতিক।ক্রিকেটার হতে গিয়ে শূন্য হাতে ফিরেছিলেন নওয়াজ। একজন সাবেক ক্রিকেটারের হাতেই যে তাঁর রাজনৈতিক হার হবে, সেটা হয়তো কখনোই ভাবেননি তিনি।
