
মুম্বাইয়ের গালফ অয়েল ইন্ডিয়ার প্রধান কার্যালয়ে গতকাল সকাল থেকেই তুমুল উত্তেজনা। মহেন্দ্র সিং ধোনির আসার খবরে নয়। গালফ অয়েলের ব্র্যান্ড প্রতিনিধি তিনি সেই ২০১১ সাল থেকে। প্রধান কার্যালয়ে একবার ঢুঁ মারতেই পারেন। কিন্তু কর্মীরা অবাক অন্য কারণে। নীল স্যুট পড়া ধোনি গতকাল কার্যালয়ে এসেই যে বসলেন প্রধান নির্বাহীর চেয়ারে! ভাবনাটা ছিল অনেক দিন থেকেই। ব্যাটে-বলে মিলছিল না। গালফ অয়েল ইন্ডিয়া কর্তৃপক্ষ ঠিকই করে রেখেছিলেন ধোনি একদিনের জন্য প্রতিষ্ঠানটির প্রধান নির্বাহীর চেয়ারে বসে সে দিনের সব ব্যাপারে সিদ্ধান্ত নেবেন। গতকাল সকালে ধোনি এসেই চলে গেলেন ‘নিজের দপ্তরে,’ মানে প্রধান নির্বাহীর দপ্তরে। দিনভর নানা ব্যাপারে বৈঠক করলেন। গুরুত্বপূর্ণ সব সিদ্ধান্ত নিলেন। নথিতে সই-টইও করলেন। সন্ধ্যা ছয়টা বাজতেই কাজকর্ম শেষ করে অফিস থেকে বেরিয়ে গেলেন।গালফ অয়েল ইন্ডিয়ার প্রধান কার্যালয়ে ধোনির প্রধান নির্বাহী হিসেবে কর্মকাণ্ডের বর্ণনা দিয়েছেন ভারতের সাবেক অধিনায়কের বাণিজ্যিক এজেন্ট অরুণ পাণ্ডে, ‘ধোনি প্রধান নির্বাহী হিসেবেই গালফ অয়েলের কার্যালয়ে ব্যস্ত সময় পার করেছে। দিনভর সে সব গুরুত্বপূর্ণ সভাতেই যোগ দিয়েছে। একজন প্রধান নির্বাহী যেভাবে সিদ্ধান্ত নেয়, ঠিক সেভাবেই প্রতিষ্ঠানের গুরুত্বপূর্ণ বিষয়ে সিদ্ধান্ত নিয়েছে।’পাণ্ডে জানিয়েছেন ধোনির ব্যক্তিগত আগ্রহই এই উদ্যোগের নেপথ্য কারণ, ‘গালফ অয়েলের ব্র্যান্ড প্রতিনিধি হিসেবে ধোনি অনেক দিন ধরেই কাজ করছে। সে দেখতে চেয়েছিল করপোরেট হাউজের প্রধান নির্বাহীর দৈনন্দিন কাজ আসলে কেমন হয়, কীভাবে হয়। সে কারণেই গালফ অয়েল এই উদ্যোগ গ্রহণ করেছে।’ সূত্র: এনডিটিভি।
