
দুজনের অনেক মিল। বোলিং করেন ‘স্লিংগিং’ অ্যাকশনে। ভালো গতি আছে, আছে বাউন্সার। আবার দুজনের ক্যারিয়ারেই জড়িয়ে আছে একটি নাম—চম্পকা রমানায়েকে। শ্রীলঙ্কান বোলিং কোচ তাঁদের ‘গুরু’। প্রথমবারের মতো বিপিএল খেলতে আসা লাসিথ মালিঙ্গা খেলছেন রুবেল হোসেনের দল রংপুর রাইডার্সে। এটাও একটা মিল!
তবে সাফল্য বিচারে যে দুজনের যোজন যোজন দূরত্ব! ডেথ ওভারে মালিঙ্গা যতটা সফল, রুবেল নিশ্চয়ই ততটা নন। মালিঙ্গাকে যেহেতু খুব কাছ থেকে দেখা হচ্ছে, সুযোগটা তাই কাজে লাগাতে চাইছেন রুবেল। শ্রীলঙ্কান ফাস্ট বোলার ডেথ ওভারে কীভাবে ধারাবাহিক সফল হন, কীভাবে নিখুঁত ইয়র্কার মারেন, জানার বড় ইচ্ছে রুবেলের। বিপিএলের সৌজন্যে মালিঙ্গাকে কাছে পেয়ে কৌশলগুলো যে শিখে নিচ্ছেন, তা আজ সংবাদমাধ্যমকে বললেন বাংলাদেশ দলের পেসার, ‘আমরা সবাই জানি তার বোলিং সম্পর্কে। ডেথ ওভারে সে চমত্কার বোলিং করে থাকে। আমরা মুগ্ধ তার বোলিং দেখে। তার কাছ থেকে একটা জিনিস জানতে চাচ্ছি, শেষের দিকে কোথায় লক্ষ্য করে সে বোলিং করে। এত ভালো ইয়র্কার কীভাবে করে। অনুশীলনে ওর কাছে বিষয়গুলো জানতে চাই। ওর স্লোয়ারের গ্রিপটাও কিন্তু ভিন্ন। ওই গ্রিপে বোলিং করলে আমার এখন সমস্যা হবে। কিছুদিন পরে এটা নিয়ে কাজ করব।’এখন যে টেকনিকে সমস্যা হচ্ছে, পরে সেটি আবার বুমেরাং হবে না তো? রুবেল কিন্তু আত্মবিশ্বাসী, ‘ও এখানে একটা আঙুল ব্যবহারই করে না। নেটে আমি দু-একবার চেষ্টা করছি। কিছুটা হলেও হচ্ছে। আশা করি সামনে ভালোভাবেই হবে।’বিপিএলের মতো ফ্র্যাঞ্চাইজি টুর্নামেন্ট শুধু নানা সংস্কৃতির, নানা দেশের ক্রিকেটারদের এক ছাতার নিচে আসার উপলক্ষই নয়, এখানে যে দক্ষতাও বিনিময়ও হয়, বোঝা যাচ্ছে রুবেলের কথায়। এখন কাজে লাগাতে পারলেই হয়!
