
ওভালের শততম টেস্ট। আর সেই ম্যাচকে কি শুধুই একতরফা এক ম্যাচ হিসেবে মনে রাখা যায়!  যায় না বলেই কিনা শততম টেস্টে ওভালকে প্রথম হ্যাটট্রিক উপহার দিলেন মঈন আলী। আর হ্যাটট্রিকটা কী নাটকীয়ভাবেই না পেলেন ইংলিশ অফ স্পিনার।
নিজের আগের ওভারের শেষ দুই বলে ডিন এলগার ও কাগিসো রাবাদাকে প্রথম স্লিপে বেন স্টোকসের ক্যাচ বানিয়েছেন মঈন। পরের ওভারের প্রথম বলটা একটু ভেতরে ঢুকে প্যাডে লাগে দক্ষিণ আফ্রিকার ১১ নম্বর ব্যাটসম্যান মরনে মরকেলের। মঈনের আবেদনে সাড়া দিলেন না আম্পায়ার জোয়েল উইলসন।
রিভিউ নিতে সময় নেননি ইংল্যান্ড অধিনায়ক জো রুট। বল লাগছে লেগ স্টাম্পে, এটি দেখে আম্পায়ারের আঙুল ওঠারও অপেক্ষা করেননি ইংলিশ খেলোয়াড়েরা। তার আগেই তাঁরা অভিনন্দন জানান মঈন আলীকে, মেতে ওঠেন জয়ের উচ্ছ্বাসে। হ্যাটট্রিক করেই ম্যাচের সমাপ্তি টানলেন মঈন। দ্বিতীয় ইনিংসে দক্ষিণ আফ্রিকাকে ২৫২ রানে অলআউট করে ২৩৯ রানের বিশাল জয় পেল ইংল্যান্ড। এই জয়ে চার ম্যাচ সিরিজে ২-১-এ এগিয়ে গেল ইংলিশরা।
মঈনের আগেই টেস্ট অভিষেকে হ্যাটট্রিক পেয়ে যেতে পারতেন টবি রোল্যান্ড-জোন্স। হয়নি ক্রিস মরিসের দেওয়া ক্যাচটা স্লিপে বেন স্টোকস ধরতে পারেননি বলে। এর আগে টানা দুই বলে টেম্বা বাভুমা ও ভারনন ফিল্যান্ডারকে এলবিডব্লু করেন ম্যাচে ৮ উইকেট নেওয়া রোল্যান্ড-জোন্স।
৪৯২ রানের বিশাল লক্ষ্য। শেষ দিনটা দক্ষিণ আফ্রিকা শুরু করেছিল ৪ উইকেটে ১১৭ রান নিয়ে। আগের দিনে ৭২ রানে অপরাজিত ব্যাটসম্যান ডিন এলগার কাল একাই লড়েছেন। মঈনের হ্যাটট্রিকের অংশ হওয়ার আগে ১৩৬ রানের দুর্দান্ত এক ইনিংস খেলেছেন বাঁহাতি ওপেনার। টেস্টে এটি এলগারের অষ্টম সেঞ্চুরি। এলগার ছাড়া কাল দুই অঙ্ক ছুঁয়েছেন শুধু বাভুমা, মরিস ও রাবাদা।
৪ আগস্ট ওল্ড ট্রাফোর্ডে শুরু হবে সিরিজের শেষ টেস্ট। এএফপি, স্টার স্পোর্টস।
 
