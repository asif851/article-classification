
ব্যাংকের সামনে দীর্ঘ লাইন, পুলিশের লাঠিপেটা—ম্যাচের টিকিট কেনা মানেই বিরাট হ্যাপা। চিরপরিচিত এ দৃশ্যে বদল আনতে এবার আফগানিস্তান সিরিজের টিকিট বিক্রি হবে www.shohoz.com ওয়েবসাইটে।
ওয়েবসাইটে ঢুকে প্রচ্ছদের ডান পাশেই পাওয়া যাবে বাংলাদেশ-আফগানিস্তান সিরিজের লিংক। সেখানে ক্লিক করলে চোখে পড়বে টিকিট কেনার নিয়ম। টিকিট কেনার মূল লিংকটা রয়েছে পেজের নিচের ডান দিকে। সেটিতে ক্লিক করলে চলে আসবে মূল পেজ। কোন গ্যালারির টিকিট, টিকিটের সংখ্যা, নিজের নাম, পেশা, লিঙ্গ, বয়স, যোগাযোগের ঠিকানা, ই-মেইল, পরিচয়পত্রের ধরন (জাতীয় পরিচয়পত্র, পাসপোর্ট, ড্রাইভিং লাইসেন্স, অফিস কিংবা শিক্ষাপ্রতিষ্ঠানের পরিচয়পত্র), পরিচয়পত্র ও মোবাইল নম্বর—এই তথ্যগুলো পূরণ করে জানিয়ে দিতে হবে টিকিট কবে, কোথা থেকে সংগ্রহ করতে চান।টিকিটের টাকা দেওয়া যাবে বিকাশ, ক্রেডিট বা ডেবিট কার্ড ও ইন্টারনেট ব্যাংকিংয়ের মাধ্যমে। টাকা পরিশোধের পর ভেসে উঠবে ‘অভিনন্দন’ বার্তা। টিকিটের রসিদটি ই-মেইল কিংবা এসএমএস করা হবে। যেটি টিকিট সংগ্রহের দিন অবশ্যই সঙ্গে থাকা চাই।ম্যাচের আগের দিন সকাল সাতটা পর্যন্ত অনলাইনে টিকিট কেনা যাবে। অনলাইনে একজন সর্বোচ্চ তিনটি টিকিট কিনতে পারবেন। সেটি সংগ্রহ করতে হবে লোটোর উত্তরা ১, উত্তরা ২, মিরপুর শেওড়াপাড়া, রামপুরা, এলিফ্যান্ট রোড, মোহাম্মদপুর রিং রোড ও বসুন্ধরা সিটির আউটলেট থেকে। ফরমে দেওয়া স্থান ও তারিখের বাইরে টিকিট পাওয়া যাবে না। লোটোর এলিফ্যান্ট রোড ও বসুন্ধরা সিটির আউটলেট বন্ধ থাকবে মঙ্গলবার।অনলাইনে যে মোবাইল নম্বর ও ফটো আইডিটি ব্যবহার করা হবে, টিকিট কেনার সময় সেটি অবশ্যই নিয়ে যেতে হবে। ম্যাচের দিন সকাল থেকে বুথে সরাসরি টিকিট কেনারও সুযোগ থাকছে।
কোন গ্যালারির টিকিটের কত দাম


গ্যালারিটিকিটের দাম (টাকা)
পূর্ব১০০
উত্তর ও দক্ষিণ১৫০
শহীদ মুশতাক ও জুয়েল স্ট্যান্ড৩০০
ভিআইপি৫০০
গ্র্যান্ড স্ট্যান্ড (উত্তর-দক্ষিণ)১০০০


