
বিশ্বকাপ খেলার স্বপ্নে বিভোর আফগানিস্তান। ২০১৯ বিশ্বকাপের শেষ দুটি টিকিটের একটি কাটতে চাইছে তারা। কিন্তু বাছাইপর্বে গ্রুপের প্রথম ম্যাচেই ধাক্কা খেল দলটি। স্কটল্যান্ডের কাছে ৭ উইকেটে হেরে বসেছে আফগানিস্তান। গ্রুপের অন্য ম্যাচে নেপালের বিপক্ষে বড় জয় দিয়ে শুভ সূচনা হয়েছে জিম্বাবুয়ের।
ম্যাচের শুরুতেই একটা ধাক্কা খেয়েছিল আফগানরা। নিয়মিত অধিনায়ক স্তানিকজাই চোটের কারণে আজ খেলতে পারেননি। লেগ স্পিনার রশিদ খানকে সে দায়িত্ব বুঝে দেওয়া হয়েছিল আজ। কিন্তু দলের টপ অর্ডার কোনো দায়িত্ব বুঝে নেয়নি। ফলে ৭১ রানের মধ্যে ৪ উইকেট হারিয়ে ফেলে আফগানিস্তান। অলরাউন্ডার রিচি বেরিংটন একাই তুলে নিয়েছেন তিনজনকে।
এরপরই প্রতিরোধ গড়ে তোলা। পঞ্চম উইকেট জুটিতে ১৪৯ রান যোগ করেন মোহাম্মদ নবী ও নাজিবুল্লাহ জাদরান। ৬৯ বলে ৬৭ রান যোগ করে জাদরান আউট হতেই আবারও ভেঙে পড়ে আফগানিস্তান। পরের বলেই রান আউট হয়ে যান নবী। ৮২ বলে ৯২ রান করে নবী তখন আসল ঝড় তোলার অপেক্ষায়। পরের ৯ ওভারে মাত্র ৩৪ রান তুলতে পারে আফগানিস্তান। স্কটল্যান্ডের লক্ষ্য দাঁড়ায় ২৫৬ রানের।
বোলিংয়ে ৩ উইকেট নিয়েই সন্তুষ্ট হননি বেরিংটন, ব্যাটিংয়েও আফগানিস্তানকে ভুগিয়েছেন। রশিদের বলে এলবিডব্লু  হওয়ার আগে ৬৭ রান করেছেন। তৃতীয় উইকেটে ২০৮ রানের জুটি গড়েছেন। এমন অলরাউন্ড পারফরম্যান্সের পরও ম্যাচসেরা হতে পারেননি। কীভাবে হবেন? তৃতীয় উইকেট জুটিতে তাঁর সঙ্গী যে ছিলেন ক্যালাম ম্যাকলিওড। ১৬ রানে প্রথম উইকেট পড়ার পর নেমেছিলেন, দলকে জিতিয়ে তবেই মাঠ ছেড়েছেন। ১৪৬ বলে ১৫৭ রান তোলার পথে মেরেছেন ২৩টি চার ও ১ ছক্কা।
গ্রুপের অন্য ম্যাচে ব্রেন্ডন টেলর ও সিকান্দার রাজার জোড়া সেঞ্চুরিতে ৩৮০ রানের পাহাড় গড়ে জিম্বাবুয়ে। ৯০ বলে সেঞ্চুরি করা টেলর এক প্রান্ত ধরে রেখেছেন, তবে আসল কাজটা করেছেন রাজা। ৫৯ বলে সেঞ্চুরি করা রাজা ৬৬ বলে ১২৩ রান করে আউট হয়েছেন। তার আগেই ৭ চার ও ৯ ছক্কা মারা হয়ে গেছে তাঁর। জবাবে ২৬৪ রানে থেমেছে নেপাল।
