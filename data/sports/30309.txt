
ফুটবল মাঠে ঢুসের কথা উঠলেই স্মৃতিতে ভেসে ওঠে জিনেদিন জিদানের সেই কাণ্ড। তবে মেক্সিকোর এক খেলোয়াড় যা করলেন, তাতে কালো এক অধ্যায় হয়ে থাকল ফুটবল ইতিহাসে। তাঁর ঢুসে যে শেষ পর্যন্ত মারাই গেছেন ৫৫ বছর বয়সী ওই রেফারি!
ঘটনা গত রোববারের, মেক্সিকোর একটি অপেশাদার ফুটবল ম্যাচে। ভিক্তর ত্রেহো নামের ওই রেফারি ফাউলের দায়ে এক খেলোয়াড়কে লাল কার্ড দেখান। এর পরই শুরু হয়ে যায় উত্তেজনা। হাতাহাতি। লাল কার্ড দেখা সেই খেলোয়াড়টি রাগের মাথায় রেফারিকে ঢুস মেরে বসেন। সঙ্গে সঙ্গে জ্ঞান হারিয়ে মাটিয়ে লুটিয়ে পড়েন সেই রেফারি। প্রাথমিক চিকিৎসা দিতে এসে আবিষ্কৃত হয়, সেই রেফারির হৃৎস্পন্দন নেই। নীল রঙের একটি আচ্ছাদনে ঢেকে রাখা হয় তাঁর নিথর দেহ। পরে পুলিশ এসে তা উদ্ধার করে।ঘটনার খলনায়ক সেই খেলোয়াড় মাঠের পাশে থাকা একটি পিকআপ ভ্যান নিয়ে পালিয়ে যান। তখন থেকেই তিনি পলাতক। স্থানীয় লোকজন জানিয়েছেন, সেই খেলোয়াড়ের নাম রুবেন রিভেরা ভাজকুয়েজ।
