
শাহরুখ খানের ওপর মুম্বাই ক্রিকেট অ্যাসোসিয়েশনের (এমসিএ) নিষেধাজ্ঞাটা ছিল পাঁচ বছরের। কিন্তু সেই নিষেধাজ্ঞা সাময়িকভাবে তুলে নিতে যাচ্ছে মুম্বাইয়ের ক্রিকেট-সংশ্লিষ্টরা। শাহরুখ অবশ্য এমসিএকে খুশি করার মতো কিছু করেননি। নিজেদের স্বার্থেই এই নিষেধাজ্ঞা তুলে নেওয়ার সিদ্ধান্ত নিয়েছে মুম্বাই ক্রিকেট অ্যাসোসিয়েশন।আইপিএলের ফাইনাল ম্যাচটি মুম্বাইয়ের ওয়াংখেড়ে স্টেডিয়ামে আয়োজন করার জোর তদবির চালিয়ে যাচ্ছে এমসিএ। রবী শাস্ত্রি, সুনীল গাভাস্কারেরাও এই প্রস্তাবে সমর্থন দেবেন বলে ধারণা করা হচ্ছে। কিন্তু ফাইনাল আয়োজনের জন্য ১৪টি শর্ত মানতে হবে এমসিএকে। এর মধ্যে একটি হলো ফাইনালে আইপিএলের সব দলের মালিক ও কর্মকর্তাদের প্রবেশাধিকার দিতে হবে। এই শর্ত মেনেই শাহরুখের নিষেধাজ্ঞা সাময়িকভাবে স্থগিত করার সিদ্ধান্ত নিয়েছে এমসিএ। এমসিএর সহ-সভাপতি রবি সাওয়ান্ত বলেছেন, ‘আমরা আইপিএলের সভাপতি রঞ্জিব বিশ্বাসের কাছ থেকে একটি চিঠি পেয়েছি। সেখানে তিনি ১৪টি শর্তের কথা উল্লেখ করেছেন। আমরা সেগুলো মেনে নেওয়ার সিদ্ধান্ত নিয়েছি। কারণ সভাপতি শারদ পাওয়ার ম্যাচটা এখানেই আয়োজন করতে চান। আমরা আশা করছি, আমাদের সিদ্ধান্ত আইপিএলের পরিচালকেরা আমলে নেবেন এবং ফাইনালটা মুম্বাইয়েই অনুষ্ঠিত হবে।’
২০১২ সালে আইপিএলের একটি ম্যাচেই মুম্বাইয়ের ওয়াংখেড়ে স্টেডিয়ামের নিরাপত্তারক্ষীর সঙ্গে অশোভন আচরণের দায়ে পাঁচ বছরের জন্য নিষিদ্ধ হয়েছিলেন শাহরুখ।
