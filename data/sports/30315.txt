
সাসেক্সের কোচ মার্ক ডেভিসের আশা, ১৫ জুলাই ন্যাটওয়েস্ট টি-টোয়েন্টি ব্লাস্টে হ্যাম্পশায়ারের বিপক্ষে ম্যাচেই দলে পাবেন বাংলাদেশের বাঁহাতি পেসার মুস্তাফিজুর রহমানকে। মুস্তাফিজ শেষ পর্যন্ত ওই ম্যাচে খেলতে পারবেন কি না, এখনই বলা কঠিন। তবে তিনি যে এর আগেই অন্তত ইংল্যান্ডে পৌঁছে যাবেন, তা মোটামুটি নিশ্চিত। বিসিবি সূত্রের খবর, সব ঠিক থাকলে আগামী ১২ বা ১৩ জুলাই ইংল্যান্ডের উদ্দেশে উড়াল দেবেন ‘কাটার মাস্টার’। মুস্তাফিজের ইংল্যান্ডের ভিসা নেওয়ার প্রক্রিয়াও শুরু হয়ে গেছে এরই মধ্যে।
৯ জুন বিসিবির ফিজিও-ট্রেনারদের তত্ত্বাবধানে শুরু হয়েছে মুস্তাফিজের পুনর্বাসন। ২৩ জুন নেটে বোলিং শুরু করেছিলেন, দু-তিন দিন তা করেছেন কোনো সমস্যা ছাড়াই। তবে তাঁর চার সপ্তাহের পুনর্বাসন প্রক্রিয়া শেষ হবে আগামী মাসের প্রথম সপ্তাহে। মুস্তাফিজকে এখনো শতভাগ ফিট না বললেও জাতীয় দলের ফিজিও বায়েজিদুল ইসলাম জানিয়েছেন, ‘ওর পুনর্বাসনের আরও ৪-৫টা সেশন বাকি আছে। আশা করছি, এর মধ্যেই ও পুরোপুরি ফিট হয়ে যাবে।’আইপিএল থেকে ডান পায়ের অ্যাংকেল ও হ্যামস্ট্রিংয়ে চোট নিয়ে ফিরেছিলেন মুস্তাফিজ। কোনোটাই মারাত্মক ছিল না, তা ওই সব চোট নিয়ে আইপিএলের ফাইনাল খেলা থেকেই স্পষ্ট বোঝা গেছে। চোটের চেয়েও বেশি সমস্যা ছিল পুষ্টিসংক্রান্ত এবং মানসিক। ওজন বেড়ে প্রায় আগের অবস্থায় চলে আসায় পুষ্টির সমস্যাটা বলতে গেলে দূর হয়ে গেছে। সব মিলিয়ে আইপিএল থেকে যে শারীরিক অবস্থা নিয়ে ফিরেছিলেন, তার চেয়ে এখন অনেক ভালো আছেন মুস্তাফিজ। প্রশ্ন একটাই—ইংল্যান্ডে যাওয়ার জন্য ‘হোমসিক’ মুস্তাফিজ মানসিকভাবে কতটা প্রস্তুত?
