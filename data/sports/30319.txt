
মহেন্দ্র সিং ধোনি প্রস্তুত ছিলেন না এমন কিছুর জন্য। কিন্তু ভেতরে ভেতরে এই সংবর্ধনার প্রস্তুতি ছিল ভারতীয় ক্রিকেট দলের বাকি সব সদস্যেরই। খেলোয়াড়েরা তো বটেই, সাপোর্ট-স্টাফরাও জানতেন পুরো বিষয়টি। ইংল্যান্ডের বিপক্ষে টি-টোয়েন্টি সিরিজ জিতে হোটেলে ফিরেই সাবেক এই অধিনায়ককে অনন্য এক সম্মাননা দিল পুরো দল।ধোনির হাতে তুলে দেওয়া হলো একটি স্মারক। চারটি তারা খচিত এই স্মারকে স্মরণ করা হয়েছে ভারতীয় ক্রিকেটে ‘অধিনায়ক’ ধোনির অবদানকে। স্মারকের চারটি তারা তুলে ধরছে ধোনির অধিনায়কত্বে ক্রিকেটে ভারতের চারটি বড় অর্জন—২০০৭ সালের টি-টোয়েন্টি বিশ্বকাপ, ২০১১ সালের ওয়ানডে বিশ্বকাপ ও ২০১৩ সালের চ্যাম্পিয়নস ট্রফি জয়ের পাশাপাশি ২০০৯ সালে ধোনির অধিনায়কত্বেই টেস্ট র‍্যাঙ্কিংয়ের এক নম্বর স্থানে পৌঁছেছিল ভারত।অধিনায়ক বিরাট কোহলি ধোনির হাতে তুলে দেন সেই স্মারক। পাশে ছিলেন কোচ অনিল কুম্বলেও। স্মারক হাতে পেয়ে ধোনিও যেন একটু আবেগপ্রবণ হয়ে পড়েন। আবেগে ভাসল গোটা দলই। ‘চার তারকা’ ধোনি যে গোটা দলেরই প্রেরণা।
