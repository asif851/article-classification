
ওয়াকার ইউনুসই হতে যাচ্ছেন পাকিস্তানের পরবর্তী কোচ। পাকিস্তান ক্রিকেট বোর্ডের সভাপতি নজম শেঠির বরাতে সংবাদটি নিশ্চিত করেছে বার্তা সংস্থা পিটিআই।শেঠি জানিয়েছেন, ওয়াকার এই মাসের শেষেই আনুষ্ঠানিকভাবে দলের দায়িত্ব গ্রহণ করবেন।কোচ হিসেবে ওয়াকারের চুক্তি হবে দুই বছরের। তাঁকে মোটামুটি বড় অঙ্কের অর্থেই নিয়োগ দেওয়া হচ্ছে বলে জানা গেছে।পিটিআই জানিয়েছে, গত বুধবার লাহোরে পিসিবি সভাপতির সঙ্গে এক বৈঠকেই ওয়াকারের কোচ হিসেবে নিয়োগের ব্যাপারটি চূড়ান্ত হয়। ওয়াকার কয়েকটি শর্তে পাকিস্তানের কোচ হিসেবে নিয়োগ পেতে নিজের ইচ্ছার কথা বোর্ডপ্রধানকে জানিয়েছেন। শর্তগুলো নিয়ে শেঠি ইতিবাচক মনোভাব পোষণ করলে তাঁর নিয়োগের বিষয়টি চূড়ান্ত হয়ে যায়। খবরে প্রকাশ, ওয়াকারের শর্তগুলোর একটি নাকি ছিল বিদায়ী অস্ট্রেলীয় কোচ ডেভ হোয়াটমোরের সমান পারিশ্রমিক।এদিকে, পাকিস্তানের ম্যানেজার কাম প্রধান নির্বাচক হিসেবে মঈন খানের মেয়াদও ঠিক করে দিয়েছে পিসিবি। ওয়াকারের মতো তিনিও আগামী দুই বছর এই দুই পদে দায়িত্ব পালন করবেন।
