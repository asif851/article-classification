
শেষ পর্যন্ত কি বিরাট কোহলিদের কোচ হবেন বীরেন্দর শেবাগ! জাতীয় দল দূরে থাক, কোনো পর্যায়েই কোচিংয়ের অভিজ্ঞতা নেই সাবেক এই বিধ্বংসী ব্যাটসম্যানের। তবে ভারতের কোচ হতে চেয়ে গত পরশু আবেদন করেছেন শেবাগ। তিনি ছাড়াও আবেদন করেছেন অস্ট্রেলিয়ার সাবেক অলরাউন্ডার টম মুডি ও ভারতের লালচাঁদ রাজপুত।অনিল কুম্বলের সঙ্গে এক বছরের চুক্তি শেষ হবে ৩০ জুন। কিন্তু হঠাৎ করে কোচ চেয়ে বিজ্ঞপ্তি দেয় ভারতীয় ক্রিকেট বোর্ড (বিসিসিআই)। অধিনায়ক কোহলি কুম্বলের কোচিং পদ্ধতি নিয়ে অসন্তুষ্ট বলেই নাকি এমন সিদ্ধান্ত তাদের। খবর এমন যে কোহলি অনেক সতীর্থেরও সমর্থন পেয়েছেন।চ্যাম্পিয়নস ট্রফির ঠিক প্রথম ম্যাচের আগে দলের মধ্যে এই গুমোট পরিস্থিতি তো ভালো লক্ষণ নয়। এটি দূর করতে এরই মধ্যে ইংল্যান্ড রওনা হয়ে গেছেন বিসিসিআইয়ের যুগ্ম সচিব অমিতাভ চৌধুরী ও ক্রিকেট অপারেশনসের মহাপরিচালক এম ভি শ্রীধর। আলাদাভাবে কোচ ও অধিনায়কের সঙ্গে কথা বলবেন তাঁরা। এরই মধ্যে আবার ভারতের সুপ্রিম কোর্টের নিয়োগ দেওয়া বিসিসিআইয়ের চার প্রশাসকের একজন রামাচন্দ্র গুহ ব্যক্তিগত কারণ দেখিয়ে পদত্যাগ করেছেন। হিন্দুস্তান টাইমস, ডিএনএ ইন্ডিয়া।
