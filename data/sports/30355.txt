
টিক, টক। টিক, টক। আর্জেন্টিনা সমর্থকেরা এখন থেকে ক্ষণ গুনতে শুরু করতে পারেন। আর ২০ দিন। আগামী ৪ মে জুরিখে হবে লিওনেল মেসির চার ম্যাচ নিষেধাজ্ঞার বিরুদ্ধে আর্জেন্টিনা ফুটবল অ্যাসোসিয়েশনের (এএফএ) আপিলের শুনানি। আর্জেন্টিনা অধিনায়ককে ৪ মে জুরিখে ফিফার সদর দপ্তরে থাকতে বলেছে বিশ্ব ফুটবলের নিয়ন্ত্রণ সংস্থাটি।
আর এই আপিল ঘিরেই আর্জেন্টিনা ফুটবল অ্যাসোসিয়েশনের (এএফএ) নতুন সভাপতি ক্লদিও তাপিয়া এখন আশায়, আপিলের পর নিষেধাজ্ঞাটা চার ম্যাচ থেকে কমে দুই ম্যাচে নামিয়ে আনা হতে পারে।গত ২৪ মার্চ চিলির বিপক্ষে বিশ্বকাপ বাছাইপর্বের ম্যাচে সহকারী রেফারিকে অশালীন কথা বলার অভিযোগে মেসিকে চার ম্যাচ নিষিদ্ধ করা হয়েছে। যে কারণে বলিভিয়ার মাটিতে বিশ্বকাপ বাছাইপর্বে আর্জেন্টিনার পরের ম্যাচে খেলতে পারেননি ২৯ বছর বয়সী বার্সেলোনা ফরোয়ার্ড। ম্যাচটিতে আর্জেন্টিনা হেরে যায় ২-০ গোলে। যে হারের পর দক্ষিণ আমেরিকান অঞ্চলের বাছাইপর্বের পয়েন্ট তালিকার পাঁচে নেমে যায় আর্জেন্টিনা। নিষেধাজ্ঞা না কমলে বাছাইপর্বে আর্জেন্টিনার শেষ চার ম্যাচের তিনটিতে খেলতে পারবেন না মেসি।কিন্তু বলিভিয়া ম্যাচের পরই আর্জেন্টিনার ফুটবলে অনেক অদল-বদল হয়েছে। এএফএর নতুন সভাপতি হয়েছেন ক্লদিও তাপিয়া। কোচ এদগার্দো বাউজাকেও বরখাস্ত করা হয়েছে। মেসির চিঠিসহ ফিফার নিষেধাজ্ঞার বিরুদ্ধে এরই মধ্যে আপিলও করেছে এএফএ।নতুন সভাপতিই দিলেন মেসির আপিলের শুনানির খবর, সংবাদ সংস্থা তেলামিনকে তাপিয়া বলেছেন, ‘আগামী ৪ মে জুরিখের অফিসে ওকে (মেসি) ডেকেছে ফিফা। এখন গুরুত্বপূর্ণ হচ্ছে ও যেন এএফএর আইনজীবীদের সঙ্গে বসে, শাস্তি কমানোর জন্য নিজেদের যুক্তিটা ভালোভাবে গুছিয়ে নেয়।’তাপিয়ার আশা, সবকিছু ঠিকঠাক চললে শাস্তিটা হবে শুধু দুই ম্যাচের, ‘মেসি এরই মধ্যে একটা ম্যাচ মিস করেছে, ২৮ মার্চ বলিভিয়ার ম্যাচটা। যদি আপিল সফল হয়, তাহলে শুধু মন্টেভিডিওতে উরুগুয়ের বিপক্ষে ম্যাচটাতেই ওকে বাইরে থাকতে হবে।’বিশ্বকাপ বাছাইপর্বে উরুগুয়ে ছাড়াও এখনো পেরু, ভেনেজুয়েলা ও ইকুয়েডরের সঙ্গে ম্যাচ বাকি আছে আর্জেন্টিনার। সরাসরি ২০১৮ রাশিয়া বিশ্বকাপে যেতে হলে পয়েন্ট তালিকার সেরা চারেই থাকতে হবে মেসিদের। পাঁচে থাকলে খেলতে পারবে আন্তঃমহাদেশীয় প্লে-অফে। আর এর নিচে শেষ করলে ১৯৭০-এর পর এই প্রথম কোনো বিশ্বকাপে আর্জেন্টিনা হয়ে থাকবে শুধুই দর্শক। সূত্র: মার্কা।
 
 
