



এক বছরের জন্য স্মিথ-ওয়ার্নারকে নিষিদ্ধ করছে ক্রিকেট অস্ট্রেলিয়া
২০১৮ আইপিএলেও এ দুজনকে নিষিদ্ধ করেছে বিসিসিআই
এ দুজনের বদলি খেলোয়াড় নেওয়ার সুযোগ পাবে দুই ফ্র্যাঞ্চাইজি


বল বিকৃতির দায়ে আইসিসির আচরণবিধির শাস্তি সর্বোচ্চ এক ম্যাচ। অপরাধের মাত্রা অনুযায়ী শাস্তিটা একটু গুরু কি না, এ নিয়ে তর্ক হতে পারে। তবে স্টিভ স্মিথ ও ডেভিড ওয়ার্নারকে যে শাস্তি পেতে হচ্ছে, সেটাও তর্ক জমাতে পারে। এক বছরের জন্য এ দুজনকে ক্রিকেট অস্ট্রেলিয়া নিষিদ্ধ করছে-এমন ঘোষণাও আসছে। এতেও শাস্তি থামেনি, এ বছরের আইপিএল থেকেও নিষিদ্ধ হয়েছেন দুজন। 
গতকালই ক্রিকেট অস্ট্রেলিয়ার প্রধান নির্বাহী জেমস সাদারল্যান্ড দক্ষিণ আফ্রিকা সফর থেকে প্রত্যাহার করে নিয়েছেন অধিনায়ক স্মিথ, সহ-অধিনায়ক ওয়ার্নার ও বল টেম্পারিং করা ক্যামেরন ব্যানক্রফটকে। আজ ক্রিকেট অস্ট্রেলিয়া এক বছরের জন্য নিষিদ্ধ করেছে স্মিথ ও ওয়ার্নারকে। একই অপরাধে ব্যানক্রফটের নিষেধাজ্ঞা নয় মাসের। বোর্ডের অফিশিয়াল ওয়েবসাইট জানিয়েছে, এ ব্যাপারে ক্রিকেট অস্ট্রেলিয়ার আনুষ্ঠানিক ঘোষণা শিগগিরই দেওয়া হবে। আইপিএল অবশ্য অস্ট্রেলিয়ান বোর্ডের আনুষ্ঠানিক সিদ্ধান্তের অপেক্ষায় নেই। ভারতীয় বোর্ডের এক বিবৃতিতে জানানো হয়েছে, ‘বিসিসিআইয়ের ভারপ্রাপ্ত সভাপতি সিকে খান্না, আইপিএল চেয়ারম্যান রাজীব শুক্লা এবং বিসিসিআইয়ের ভারপ্রাপ্ত সচিব অমিতাভ চৌধুরীর সঙ্গে আলোচনা করেছে প্রশাসক কমিটি (সিওএ)। সে আলোচনার পরিপ্রেক্ষিতে আইপিএল ২০১৮ থেকে স্মিথ ও ওয়ার্নারকে অবিলম্বে নিষিদ্ধ করার সিদ্ধান্ত নিয়েছে। বিসিসিআই আশা করে, আইপিএলে যেসব ক্রিকেটার অংশ নেয়, তারা ক্রিকেটের চেতনার ওপর পূর্ণ শ্রদ্ধা রাখে এবং খেলোয়াড় ও ম্যাচ অফিশিয়ালদের জন্য রাখা আচরণবিধি মেনে চলে।’ আইপিএলে স্মিথকে নিয়েছিল রাজস্থান রয়্যালস। আর ডেভিড ওয়ার্নার গত দুই মৌসুমে সামলেছেন সানরাইজার্স হায়দরাবাদ। আইপিএল কর্তৃপক্ষ দুই দলকেই ওয়ার্নার ও স্মিথের জন্য বদলি খেলোয়াড় নেওয়ার সুযোগ দেবে। রাজস্থান রয়্যালস এরই মধ্যে স্মিথের বদলে অজিঙ্কা রাহানেকে অধিনায়কের দায়িত্ব বুঝিয়ে দিয়েছে। সানরাইজার্স এখনো তাদের বদলি অধিনায়কের ব্যাপারে সিদ্ধান্ত জানায়নি।
