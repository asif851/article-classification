
রংপুর রাইডার্সকে আজ হারিয়ে প্রথম কোয়ালিফায়ারে কুমিল্লা ভিক্টোরিয়ানসের মুখোমুখি হওয়া নিশ্চিত করেছে ঢাকা ডায়নামাইটস। আজ গ্রুপপর্বের শেষ ম্যাচটা সিলেট সিক্সার্সের জন্য শুধুই আনুষ্ঠানিকতা রক্ষার লড়াই, যেখানে কুমিল্লার মুখোমুখি হবে নাসির হোসেনের দল। কারণ, বিপিএলের শেষ চারে ওঠা আগেই নিশ্চিত করেছে কুমিল্লা ভিক্টোরিয়ানস, ঢাকা ডায়নামাইটস, খুলনা টাইটানস ও রংপুর রাইডার্স।
সিলেটের বিপক্ষে কুমিল্লা যদি হারেও, টেবিলে তাঁদের শীর্ষস্থান নিশ্চিত। টেবিলের দ্বিতীয় দল হিসেবে শুক্রবার প্রথম কোয়ালিফায়ারে তামিম ইকবালের দলের মুখোমুখি হবে ঢাকা। এ ম্যাচে জয়ী দল সরাসরি নাম লেখাবে ফাইনালে। যে দল হারবে তাদেরও সুযোগ থাকছে ফাইনালে ওঠার। শুক্রবার ‘এলিমিনেটর’ ম্যাচে টেবিলের তৃতীয় ও চতুর্থ দল মুখোমুখি হবে—মানে, খুলনার (তৃতীয়) বিপক্ষে লড়বে রংপুর (চতুর্থ)। এ ম্যাচে যে দল হারবে, তারা ছিটকে পড়বে আসর থেকে। জয়ী দল আগামী রোববার দ্বিতীয় কোয়ালিফায়ার ম্যাচে মুখোমুখি হবে প্রথম কোয়ালিফায়ারে হেরে যাওয়া দলের। এ ম্যাচে যে দল জিতবে, তারা ফাইনালে প্রথম কোয়ালিফায়ার ম্যাচে জয়ী দলের মুখোমুখি হবে। এবার বিপিএল শিরোপা কার ঘরে যাচ্ছে, সেটি নির্ধারণ হবে আগামী মঙ্গলবারের ফাইনালে।




বিপিএলের শেষ চারের সূচি




এলিমিনেটর


৮ ডিসেম্বর




খুলনা টাইটানস-রংপুর রাইডার্স, দুপুর ২টা




কোয়ালিফায়ার-১


৮ ডিসেম্বর




কুমিল্লা ভিক্টোরিয়ানস-ঢাকা ডায়নামাইটস, সন্ধ্যা ৭টা




কোয়ালিফায়ার-২


১০ ডিসেম্বর




এলিমিনেটর বিজয়ী-কোয়ালিফায়ার-১ এ পরাজিত দল, সন্ধ্যা ৬টা




ফাইনাল


১২ ডিসেম্বর




কোয়ালিফায়ার ১ বিজয়ী-কোয়ালিফায়ার-২ বিজয়ী , সন্ধ্যা ৬টা




