
আগামী ২৫ জানুয়ারি থেকে শুরু হবে ১৬তম জাতীয় লিগ। কাল বিসিবির টুর্নামেন্ট কমিটির এক সভায় নেওয়া সিদ্ধান্ত এটা। তবে আগামী মৌসুম থেকে জাতীয় লিগের ফরম্যাটই বদলে ফেলার সিদ্ধান্ত হয়েছে এ সভায়।গতবার আট দলের জাতীয় লিগ হয়েছে সিঙ্গেল লিগ পদ্ধতিতে। দেশের আট ভেন্যুতে এবারের জাতীয় লিগও সে আদলেই হবে, বাইলজও থাকবে একই। তবে আগামীবার জাতীয় লিগ হবে দ্বিস্তরবিশিষ্ট।টুর্নামেন্ট কমিটির এক সভা শেষে কাল বিসিবির সহসভাপতি আ জ ম নাছির জানিয়েছেন, ‘আগামীবার জাতীয় লিগ হবে দুই স্তরবিশিষ্ট। এবারের প্রথম চারটা দলকে নিয়ে প্রথম স্তর এবং পরের চারটা দলকে নিয়ে হবে দ্বিতীয় স্তরের খেলা। এর পরের বছর একটা দল ওপরের স্তরে উঠবে, আরেকটা দল নিচের স্তরে নামবে। খেলা হবে ডাবল লিগ পদ্ধতিতে।’ জাতীয় লিগকে আরও প্রতিদ্বন্দ্বিতাপূর্ণ এবং আকর্ষণীয় করাই নাকি এর উদ্দেশ্য।মিরপুর শেরেবাংলা এবং ফতুল্লা স্টেডিয়াম ছাড়াও এবার জাতীয় লিগের ম্যাচ হবে চট্টগ্রাম, বগুড়া, রাজশাহী, খুলনা, বরিশাল ও রংপুরে। প্রাথমিকভাবে পারফরম্যান্সের ভিত্তিতে প্রতিটি বিভাগের ৩০ জনের স্কোয়াড ঠিক করবেন বিভাগীয় ক্রীড়া সংস্থার সাধারণ সম্পাদক, কোচ, সহকারী কোচ এবং সংশ্লিষ্ট বিভাগের বোর্ড পরিচালকেরা। পরে জাতীয় নির্বাচকেরা ১৮ জনের চূড়ান্ত দল করে দেবেন। যাঁদের চারজন থাকবেন স্ট্যান্ডবাই। ১৮ জনের বাইরের খেলোয়াড়দের চাইলে দলে নিতে পারবে অন্য বিভাগ।আগামীবার থেকে জাতীয় লিগের ফরম্যাট যেমন বদলাচ্ছে, বদল আসবে প্রাইজমানি, ম্যাচ ফিতেও। প্রথম স্তরের দলগুলো প্রস্তুতির জন্য ৫ লাখ এবং দ্বিতীয় স্তরের দলগুলো পাবে ৩ লাখ টাকা করে। দৈনিক ও যাতায়াত ভাতা অপরিবর্তিত থাকলেও ম্যাচ ফি বাড়বে। প্রথম স্তরে তা ২০ হাজারের জায়গায় হবে ৩০ হাজার টাকা এবং দ্বিতীয় স্তরে ১০ হাজার। প্রথম স্তরের চ্যাম্পিয়ন দল পাবে ২০ লাখ টাকা ও রানার্সআপের পুরস্কার ৫ লাখ টাকা। দ্বিতীয় স্তরের চ্যাম্পিয়নরা পাবে ৫ লাখ টাকা। তবে এই স্তরের রানার্সআপ দল কত পাবে, সেটা এখনো ঠিক হয়নি। প্লেয়ার অব দ্য ম্যাচের পুরস্কার বর্তমানে ১৫ হাজার টাকা। আগামীবার প্রথম স্তরে সেটা হবে ২৫ হাজার টাকা ও দ্বিতীয় স্তরে ১৫ হাজার। প্লেয়ার অব দ্য টুর্নামেন্ট বর্তমানে ১ লাখ টাকা, আগামীবারও প্রথম স্তরে তাই থাকবে, দ্বিতীয় স্তরে হবে ৫০ হাজার টাকা। সর্বোচ্চ রান ও উইকেটশিকারি এখন পায় ৭৫ হাজার টাকা করে। এই দুটিও আগামীবার প্রথম স্তরে এটাই থাকবে, দ্বিতীয় স্তরে হবে ৩০ হাজার টাকা করে।
