
আঙুলে চোট নিয়ে ফিরেছিলেন ওয়েস্ট ইন্ডিজ থেকে। সেই চোটেই চার সপ্তাহের জন্য মাঠের বাইরে ছিটকে পড়েন সাকিব আল হাসান। অবশেষে ফিট হয়েছেন তিনি। ঢাকা প্রিমিয়ার লিগে আজ কলাবাগান ক্রীড়াচক্রের হয়ে মাঠেও নামবেন। বিকেএসপিতে তাঁর দলের প্রতিপক্ষ খেলাঘর সমাজকল্যাণ সমিতি।ক্যারিবিয়ান প্রিমিয়ার লিগ (সিপিএল) চলাকালে অনুশীলনে আঙুলে চোট পেয়েছিলেন। সেটিরই পরিণতি মাঠ থেকে সাকিবের চার সপ্তাহের জন্য ছিটকে পড়া। খেলোয়াড় লটারিতে সাকিবকে নিয়ে চমক জাগালেও ওই চোটের কারণে তাঁকে ছাড়াই চারটি ম্যাচ খেলেছে কলাবাগান ক্রীড়াচক্র। এর মধ্যে জয় মাত্র একটিতে, বাকি তিনটিতেই হার। ফিট হয়ে এই অলরাউন্ডারের মাঠে ফেরা তাই তাঁর দলে নিয়ে এসেছে স্বস্তির সুবাতাস। মাঠে নামার অপেক্ষায় আছেন সাকিব নিজেও, ‘আমি এখন পুরো ফিট। খুব বেশি রোমাঞ্চিত না, তবে মাঠে নামার অপেক্ষায় আছি।’ কলাবাগান হয়তো বেশি দিনের জন্য পাবে না সাকিবকে। আজ ও ৪ অক্টোবর দলের হয়ে দুটি ম্যাচ খেলবেন। এরপরই হয়তো যোগ দেবেন নিউজিল্যান্ডের বিপক্ষে সিরিজের জন্য জাতীয় দলে।প্রিমিয়ার লিগের অন্য ম্যাচে আজ মিরপুর শেরেবাংলা স্টেডিয়ামে আবাহনী খেলবে শেখ জামালের বিপক্ষে। ফতুল্লায় ব্রাদার্স ইউনিয়নের প্রতিপক্ষ কলাবাগান ক্রিকেট একাডেমি।
