
জার্সি খুলে হাওয়ায় ঘুরাচ্ছেন, সেলফি তুলছেন, দর্শকদের অভিবাদনের জবাব দিচ্ছেন—আ​নন্দের হিল্লোল বইছে গঞ্জালো পিল্লাতদের হৃদয়ে! উচ্ছ্বাসের ঢেউ তো উঠবেই, রিও ডি জেনিরোর হকি সেন্টারে খানিক আগে ​ইতিহাস গড়েছে আর্জেন্টিনা হকি দল। বেলজিয়ামকে ৪-২ গোলে হারিয়ে নিজেদের তো অবশ্যই, দক্ষিণ আমেরিকার প্রথম দল হিসেবে অলিম্পিকে সোনা জিতেছে তারা। 
রিও অলিম্পিকে ছেলেদের ফুটবলে ফেবারিট হয়েও প্রথম পর্ব থেকেই বিদায় নিয়েছে আর্জেন্টিনা। সেখানে তাদের হকি দল ‘আন্ডারডগ’ হয়েও জিতেছে সোনা। ফুটবলের দুঃখটা ​যদি এবার হকিতে ভুলতে পারে আর্জেন্টাইনরা!আর্জেন্টিনার মতো বেলজিয়ামের সামনেও ছিল অলিম্পিকে প্রথম সোনা জয়ের সুযোগ। তাদের শুরুটাও হয়েছিল দারুণ। ৩ মিনিটে বেলজিয়ামকে এগিয়ে নেন ফরোয়ার্ড টঙ্গি। ১২ মিনিটে পেনাল্টি কর্নার থেকে গোল করে আর্জেন্টিনাকে ম্যাচে ফেরান পেদ্রো ইবারা। ১৫ মিনিটে ফিল্ড গোল থেকে ব্যবধান দ্বিগুণ করেন ইগনাসিও অরতিজ। ২২ মিনিটে পেনাল্টি কর্নার থেকে স্কোরলাইন ৩-১ করে ফেলেন সেমিফাইনালে জার্মানির বিপক্ষে হ্যাটট্রিক করা পিল্লাত। বুঝতেই পারছেন, ‘গোল্ডেন বয় অব আর্জেন্টিনা’—পিল্লাতকে নিয়ে এমন স্তুতি কেন করেছেন ধারাভাষ্যকাররা!৪৫ মিনিটে গুচিয়ের বোকার্ডের দৃষ্টিনন্দন গোলে ব্যবধান কমায় বেলজিয়াম। ​ম্যাচের শেষ দিকে তারা কিছু সুযোগ পেলেও আর্জেন্টিনার জমাট রক্ষণে তা ব্যর্থ হয়েছে। ৬০ মিনিটে ফাঁকা পোস্টে অগাস্টিন মাজিইর গোলে সোনা জয়ের সব সংশয় দূর হয় আর্জেন্টিনার। পদক দেওয়া শেষে অদ্ভুত সুন্দর এক ​দৃশ্যের দেখা মিলল রিওর হকি সেন্টারে। আর্জেন্টিনা দলের ছবি তুলে দিচ্ছেন জার্মানির এক খেলোয়াড়। কে বলবে, অলিম্পিকে জার্মানদের হ্যাটট্রিক চ্যাম্পিয়ন হওয়ার স্বপ্ন খুন হয়েছে এই আর্জেন্টিনার হাতেই! তবে বেজেই গেল অলিম্পিক হকিতে দিনবদলের গান। এএফপি, স্টার স্পোর্টস ৪।
