
ক্ষীণ একটা আশার আলো ছিল। যদি আবেদন করলে সাজাটা কিছুটা কমে! লুইস সুয়ারেজকে হতাশ হতে হয়েছে, কাল ক্রীড়াক্ষেত্রে সর্বোচ্চ আদালত সিএএস (কোর্ট অব আরবিট্রেশন) চার মাসের নিষেধাজ্ঞা বহাল রেখেছে। তবে বার্সেলোনার উরুগুইয়ান স্ট্রাইকারের জন্য ছোট্ট একটা সুসংবাদ আছে, খেলতে না পারলেও দলের সঙ্গে অনুশীলনে ফিরতে পারবেন।বিশ্বকাপে গ্রুপপর্বের ম্যাচে কামড়ে দিয়েছিলেন ইতালির জর্জো কিয়েলিনিকে। এর পরই সুয়ারেজকে সব ধরনের ফুটবল থেকে চার মাসের জন্য নিষিদ্ধ করা হয়। সুয়ারেজ সিএএসের কাছে সাজা কমানোর জন্য আবেদন করেছিলেন। গত শুক্রবার সেটির শুনানিও হয়। কাল চূড়ান্ত রায়ে সিএএস জানিয়েছে, সুয়ারেজের শাস্তি কমছে না। তবে দলের সঙ্গে অনুশীলন করতে পারবেন, মাঠের বাইরের অন্যান্য ফুটবল-সংশ্লিষ্ট কাজে বা প্রচারণায়ও অংশ নিতে পারবেন।নিষেধাজ্ঞা কাটিয়ে আগামী ২৬ অক্টোবর ফেরার কথা সুয়ারেজের। এএফপি।
