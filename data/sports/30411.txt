
পাকিস্তানের ক্রিকেটারদের পারফরম্যান্স ধারাবাহিক নয়। কখনো ভালো তো কখনো খারাপ। ক্রিকেট সমর্থকদের এই সমালোচনার জবাব দিলেন মিসবাহ উল হক। পাকিস্তানের টেস্ট অধিনায়ক বলছেন, সমর্থকরাও তো ধারাবাহিক নয়। একেকবার একেক কথা বলে। কদিন আগে যে কথা বলেছে, এখন বলছে তার উল্টোটা!
৪২ বছর বয়সী মিসবাহর ভবিষ্যৎ নিয়ে বেশ কিছুদিন ধরেই আলোচনা চলছে। খুব বেশি দিন আগের কথা নয় মিসবাহ সবচেয়ে বেশি বয়সে সেঞ্চুরির রেকর্ডের পাতায় নাম লিখিয়েছেন। ইংল্যান্ড সফরে দুর্দান্ত করেছে পাকিস্তান। টেস্ট র‌্যাঙ্কিংয়ের শীর্ষেও উঠেছিল। তখন চারদিকে মিসবাহর সে কী স্তুতি! মিসবাহ যে আরও অনেক দিন পাকিস্তানের নেতৃত্বে থাকেন, এ নিয়ে কত আবেদন।সেই পাকিস্তান নিউজিল্যান্ড আর অস্ট্রেলিয়া সফরে খাবি খেতেই এবার উল্টো আলোচনা। ‘দলের বোঝা’ মিসবাহ কখন সরে যাবেন, এ নিয়েই চারদিকে একটা শোর।কাল এসব নিয়েই কথা বলেছেন মিসবাহ, ‘এক বছর আগে আমি অবসর নেওয়ার কথা ভাবছিলাম, তখন সবাই আমাকে পরের দুই সফর পর্যন্ত থাকার জন্য জোরাজুরি করল। ওই দুই সফরে হারতেই এখন তারা বলছে, নিজেকে নিয়ে আমার লজ্জা পাওয়া উচিত আর ক্রিকেট থেকে চলে যাওয়া উচিত।’এরপরই সমর্থকদের একহাত নিয়েছেন, ‘সবাই নিজেদের সেরাটাই চেষ্টা করে। কিন্তু কয়েকটা ম্যাচ হারতেই মানুষ আগের ছয় বছরে আমরা কী করেছি সব ভুলে গেল। সমর্থকদেরও তাদের ভাবনা-চিন্তায় ধারাবাহিক হতে হবে, তা না হলে তারা খেলোয়াড়দের কাছ থেকে কীভাবে ধারাবাহিকতা আশা করে।’সমর্থকদের প্রত্যাশার মাত্রাটাও যুক্তি-সীমার মধ্যে রাখতে বলেছেন মিসবাহ, ‘সব দলই নিজেদের হোম কন্ডিশনে ভালো করে। আমরা যেমন অনেক দলকে আরব আমিরাতে হারিয়েছি। আবার অস্ট্রেলিয়া-নিউজিল্যান্ড নিজেদের মাটিতে আমাদের হারিয়েছে। তার মানে কিন্তু এমন না আমরা বিদেশে কখনো জিতিনি। আমরা ইংল্যান্ডে ম্যাচ জিতে সিরিজ ড্র করেছি।’ সূত্র: পিটিআই।
