
শুরুটা এর চেয়ে ভালো হতে পারত কি! প্রথম দুই বলেই টানা চার। পাকিস্তানে আন্তর্জাতিক ক্রিকেটকে স্বাগত জানালেন ফখর জামান। শুরুর এই উচ্ছ্বাসটা থাকল ম্যাচ শেষেও। বিশ্ব একাদশকে পাকিস্তান হারিয়ে দিল ২০ রানে। পাকিস্তানের ৫ উইকেটে ১৯৭ রানের জবাব দিতে নেমে বিশ্ব একাদশ থেমেছে ৭ উইকেটে ১৭৭ রানে। এই জয়ে তিন ম্যাচের সিরিজে ১-০ ব্যবধানে এগিয়ে গেল পাকিস্তান।
ফখর জামানকে অবশ্য চতুর্থ বলেই স্লিপে ক্যাচ দিতে বাধ্য করেছেন বিশ্ব একাদশের পেসার মরনে মরকেল। তবে দ্বিতীয় উইকেট পেতে বিশ্ব একাদশকে অপেক্ষা করতে হয়েছে ১৫তম ওভার পর্যন্ত। দ্বিতীয় উইকেটে বাবর আজমের সঙ্গে ১২২ রান তোলার পর ডিপ স্কয়ার লেগে ক্যাচ দিয়েছেন আহমেদ শেহজাদ (৩৪ বলে ৩৯)। সঙ্গী আজম ফিরেছেন প্রথম টি-টোয়েন্টি সেঞ্চুরির ১৪ রান দূরে থেকে। ৫২ বলে ১০ চার ও ২ ছক্কায় ৮৬ রান করা আজম অবশ্য ফিরতে পারতেন ৬৪ রানেই। মিড অনে সহজ ক্যাচ ফেলে দেন ডেভিড মিলার।
তাড়া করতে নেমে বিশ্ব একাদশের কোনো ব্যাটসম্যানই বড় ইনিংস খেলতে পারেননি। বাংলাদেশের ওপেনার তামিম ইকবাল আউট হয়েছেন ১৮ বলে ১৮ করে।  অধিনায়ক ফাফ ডু প্লেসি করেছেন ১৮ বলে ২৯। ড্যারেন সামিও ২৯ করেছেন ১৬ বল খেলে। ক্রিকইনফো।
