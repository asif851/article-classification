
• তৃতীয় সন্তানের অপেক্ষায় মেসি-রোকুজ্জো জুটি • থিয়াগো, মাতেওর মতো মেসির তৃতীয়জনও পুত্রসন্তান
ব্যক্তিগত জীবনটা নিজেদের মাঝেই রাখতে পছন্দ করেন লিওনেল মেসি। তবে এবার একটু ভিন্ন কিছু হলো। তৃতীয় সন্তানের অপেক্ষায় থাকা উচ্ছ্বসিত বাবা সবার সঙ্গে ভাগাভাগি করলেন নিজের আনন্দ। ইনস্টাগ্রামে এক ভিডিওতে নতুন অতিথির ‘প্রথম কিক’ দেখিয়েছেন অনুসারীদের। তৃতীয় সন্তানের নামটাও জানিয়ে দিয়েছেন মেসি। 
দুই সন্তানের বাবা মেসি ও তাঁর স্ত্রী আন্তোনেল্লা গত অক্টোবরে তৃতীয় সন্তানের আগমনী বার্তা জানিয়েছেন। ২০১২ সালে থিয়াগো ও ২০১৫ সালে মাতেওর জন্মের সময়ও আগেভাগে সবার সঙ্গে আনন্দ ভাগাভাগি করেছিলেন মেসি। তবে সন্তানের নাম আগেভাগেই জানিয়ে দেওয়াটা এবারই প্রথম। সেটাও আবার ইনস্টাগ্রামের মাধ্যমে। ভিডিওর ওপর ‘বেবি চিরো’ লিখে নাম জানিয়ে দিয়েছেন। সঙ্গে গর্ভে থাকা চিরোর নড়াচড়াও সবাইকে দেখার সুযোগ করে দিয়েছেন। ফেব্রুয়ারির শেষ সপ্তাহ কিংবা মার্চের প্রথমেই পৃথিবীর আলোয় আসবে মেসি-পরিবারের নতুন সদস্য।
