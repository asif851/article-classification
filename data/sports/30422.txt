
শুরুতেই একটা কথা বলে দিতে চাই, আমি ইয়ান চ্যাপেলের সঙ্গে একমত, বাংলাদেশের দুই বোলারকে টুর্নামেন্টের মাঝপথে নিষিদ্ধ করা ঠিক হয়নি। আইসিসি টুর্নামেন্টের শেষ পর্যন্ত অপেক্ষা করতে পারত। ওদের অ্যাকশনে যদি সমস্যা থেকেই থাকে, তাহলে এশিয়া কাপে আম্পায়াররা কী করছিলেন? তখন তো কেউ ওদের অ্যাকশন নিয়ে প্রশ্ন তোলেনি। তাসকিন আহমেদ বাংলাদেশের মূল বোলার। এটা তাদের প্রতি একদমই ন্যায্য বিচার হয়নি।এবার একটু অন্য প্রসঙ্গে যাই। ভারতের কাছে ম্যাচটা হারের পর পাকিস্তানে কী প্রতিক্রিয়া হচ্ছে, আমি বুঝতে পারছি। সংবাদমাধ্যমেও যথারীতি কিছু প্রত্যাশিত নেতিবাচক মন্তব্য এসেছে, সমর্থকেরাও অনেক কথা বলছেন। অধিনায়কত্ব নিয়েও অনেক কথাবার্তা হচ্ছে। আমার মনে হয় যদি পাকিস্তান ধারাবাহিকতা দেখাতে পারত বা নির্বাচকেরা ধারাবাহিকতা দেখাতে পারতেন, এত কিছু শুনতে হতো না।এ মুহূর্তে আফ্রিদি সবার ঘৃণার পাত্র। উপমহাদেশে আমরা একটু বেশিই আবেগপ্রবণ। আমাদের আসলে পশ্চিমা দেশগুলোর কাছ থেকে শেখা উচিত। ওদের কাছে এটা শুধুই খেলা। কিন্তু আমরা এর মধ্যে বেশি জড়িয়ে পড়ি এবং সেখান থেকে বেরিয়ে আসতে জানি না।একটা ব্যাপার কেউ জিজ্ঞেস করছে না, কেন পাকিস্তান এত অধারাবাহিক আর কেনই বা ভারত আমাদের টানা তিন বছর ধরে হারাচ্ছে। এটার জবাব খুঁজতে আমাদের ঘরোয়া ক্রিকেটের অবকাঠামোতে যেতে হবে। টেকনিক, ফিল্ডিং আর ফিটনেস নিয়ে কোনো কাজ হচ্ছে না সেখানে। ওখানে কোনো মানদণ্ডই নেই।পাকিস্তান পরের দুটি ম্যাচ জিতে থামিয়ে দিতে পারে এসব সমালোচনা। তখন হয়তো পাকিস্তান সেমিফাইনালেও খেলবে। জয় সবকিছু ভুলিয়ে দেয়, সব ক্ষমা করে দেয়। নিউজিল্যান্ড ও অস্ট্রেলিয়ার বিপক্ষে মোহালিতে জেতা পাকিস্তানের জন্য বড় চ্যালেঞ্জই হবে। তবে পাকিস্তানের হারানোর কিছু নেই। তারা সর্বস্ব দিয়ে চেষ্টা করতে পারে। যদি ওরা হেরে যায়, সমালোচনা আরও বাড়বে। আরও একটা ব্যাপার পরিষ্কার, পাকিস্তান যদি সেমিফাইনালে খেলতে না পারে, অধিনায়ক ও কোচকে অনেক প্রশ্নের জবাব দিতে হবে।পাকিস্তান নিউজিল্যান্ডের বিপক্ষে গত জানুয়ারিতেই ওদের মাঠে খেলেছে এবং হেরেছে। তবে নিউজিল্যান্ডের বিপক্ষে পাকিস্তানের রেকর্ড সব সময়ই দুর্দান্ত, বিশেষ করে আমার খেলোয়াড়ি সময় থেকে। এখানে নিউজিল্যান্ড আবার খেলছে ব্রেন্ডন ম্যাককালামকে ছাড়া। পাকিস্তানকে ইতিবাচক খেলতে হবে এবং হাল ছাড়া যাবে না। আমার মনে হয়, ওই ম্যাচে পাকিস্তান স্পিনার ইমাদ ওয়াসিমকেখেলাবে। ব্যাটিং অর্ডার নিয়ে আমি কিছু বলতে চাই না। অধিনায়ক যেটা ভালো মনে করেন, সেটাই করবেন। (টিসিএম)
