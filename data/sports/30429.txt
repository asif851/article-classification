
মহেন্দ্র সিং ধোনির বিকল্প ভাবার সময় এসে গেছে! এমন একটা আলোচনা উসকে দিয়ে রীতিমতো তোপের মুখে পড়েছেন অজিত আগারকাররা। ধোনির মতো বিশাল মাপের তারকার ভবিষ্যৎ নিয়ে প্রশ্ন তুললে এমন প্রতিক্রিয়াই হওয়া স্বাভাবিক। এর পাল্টা জবাবে রীতিমতো ছুলে দেওয়া হচ্ছে সেই ‘ঈর্ষাকাতর’ নিন্দুকদের। ধোনি নিজে এই বিতর্ক শান্ত করার চেষ্টা করেছেন। আর বরাবরই অসাধারণ বিশ্লেষণ করে মুগ্ধ করে দেওয়া সৌরভ গাঙ্গুলীই বলেছেন আসল কথাটা।
ধোনিকে ‘দাদা’ পুরোপুরি বাতিল করে দেননি। আবার আবেগে গা ভাসিয়েও দেননি। টি-টোয়েন্টিতে ধোনির বর্তমান খেলার ধরন নিয়ে প্রশ্ন আছে তাঁরও। ধোনি যে টি-টোয়েন্টিতে আগের মতো সফল হচ্ছেন না, এটা তো বাস্তবতা। ধোনিকে তাই টি-টোয়েন্টিতে নিজের খেলার ধরন নিয়ে আবার ভেবে দেখতে বলেছেন সাবেক এই অধিনায়ক।
সৌরভ বলেছেন, ‘ধোনির টি-টোয়েন্টি রেকর্ড ওয়ানডের মতো ভালো নয়। আশা করি, কোহলি আর টিম ম্যানেজমেন্ট বিষয়টি নিয়ে ওর সঙ্গে আলাদা করে বসে কথা বলবে। খেলোয়াড় হিসেবে ওর সামর্থ্য তো অবিশ্বাস্য। টি-টোয়েন্টিটা ও যদি ভিন্ন দৃষ্টিভঙ্গি নিয়ে খেলে, এখানেও সাফল্য আসবেই।’
টি-টোয়েন্টির চেয়ে ওয়ানডেতেই ধোনি এখন বেশি সফল, এটি মনে করিয়ে দিচ্ছেন সৌরভ। ধোনির এখনই অবসর নিয়ে ভাবা উচিত কি না, এমন প্রশ্নের জবাবে বলেছেন, ‘ওয়ানডেতে তো অবশ্যই এখন নয়। আমি মনে করি, ওর ওয়ানডে খেলে যাওয়া উচিত। আর টি-টোয়েন্টিটা ওকে অন্যভাবে খেলতে হবে। এখানে ওকে অনেক স্বাধীনতা নিয়ে খেলতে হবে। এখন নির্বাচকদের দায়িত্ব হলো ওকে কীভাবে খেলানো হবে, সেটি ঠিক করে দেওয়া।’ সূত্র: পিটিআই।
