
চার ম্যাচ হাতে রেখেই বুন্দেসলিগার শিরোপা জিতেছে বায়ার্ন মিউনিখ। এটি তাদের রেকর্ড ২৫তম শিরোপা। ক্লাবের এই সাফল্যে ব্যক্তিগত এক অর্জনের চূড়ায়ও উঠে গেছেন বায়ার্ন মিডফিল্ডার বাস্তিয়ান শোয়েনস্টাইগার। সর্বোচ্চ ৮ বার বুন্দেসলিগা জয়ের যৌথ রেকর্ডের মালিক তিনি। ২০০২-০৩ মৌসুম থেকে ২০১৪-১৫ মৌসুম পর্যন্ত শোয়েনস্টাইগারের ৮টি লিগ জয়ের আগে ৮ বার করে বুন্দেসলিগা জিতেছেন আরও দুজন—মেহমেত শোল ও অলিভার কান। ১৯৯৩-৯৪ থেকে ২০০৫-০৬ মৌসুমে ৮টি লিগজয়ী বায়ার্ন দলের সদস্য ছিলেন মিডফিল্ডার শোল। আর বায়ার্নের হয়ে গোলরক্ষক কানের প্রথম লিগ জয় ১৯৯৬-৯৭ মৌসুমে। নিজের অষ্টম লিগ শিরোপা জেতেন ২০০৭-০৮ মৌসুমে।
