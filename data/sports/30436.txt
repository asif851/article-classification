
খেলা ছেড়ে এখন তিনি ধারাভাষ্যকার। সেই সূত্রে বাংলাদেশ-দক্ষিণ আফ্রিকা সিরিজের দর্শকও। কিন্তু দুই টেস্টের সিরিজে দক্ষিণ আফ্রিকার সাবেক অধিনায়কের মন ভরাতে পারেনি বাংলাদেশ দল। কাল মানগাউং ওভালে বাংলাদেশি সাংবাদিকদের সঙ্গে কথা বলার সময় মুশফিকুর রহিমের দলের পারফরম্যান্স সম্পর্কে পোলকের মন্তব্য, ‘এটা খুবই হতাশাজনক...।’নিজেদের মাটিতে বাংলাদেশ ভালো খেলছে। গত কয়েক বছরে টেস্টে হারিয়েছে ইংল্যান্ড, অস্ট্রেলিয়া, শ্রীলঙ্কার মতো দলকে। কিন্তু পোলক মনে করেন, বাংলাদেশ দলের এখন দেশের বাইরেও ভালো খেলার সময় এসেছে, ‘অনেক দিন ধরেই খেলছে বাংলাদেশ। দেশের মাটিতে তারা টেস্ট ভালো খেলছে। ওয়ানডে, টি-টোয়েন্টিতেও তারা খুবই ভালো দল। কিন্তু যখন দেশের বাইরে যায়, আমি চাই তারা তখনো টেস্ট ভালো খেলুক। তাদের উচিত নিজেদের খেলাটাকে এখন পরের ধাপে নিয়ে যাওয়া।’দক্ষিণ আফ্রিকা সিরিজে সেটা খুবই সম্ভব ছিল বলে মনে করেন পোলক, ‘এখানে তাদের পারফরম্যান্সে আমি হতাশ, কারণ পচেফস্ট্রুম ও ব্লুমফন্টেইনের উইকেট দুটি সম্ভবত ব্যাট করার জন্য সহজতম উইকেট। আমরা বাংলাদেশ বা ভারতে গেলে যদি এ রকম উইকেট দেওয়া হয়, যেখানে বল টার্ন করে না, তখন আমাদের খেলাও সহজ হয়ে যায়। সে জন্যই আমি হতাশ।’ বাংলাদেশ ওয়ানডে সিরিজে অন্তত ভালো খেলবে, এখন এই আশায় আছেন পোলক।বিদেশের মাটিতে বাংলাদেশ দলের উদ্দেশ্য কী থাকে, সেটা নিয়ে দ্বিধা–দ্বন্দ্বে আছেন তিনি। বাংলাদেশ দলের লক্ষ্য ও উদ্দেশ্য নিয়েও প্রশ্ন তুললেন সাবেক দক্ষিণ আফ্রিকান ক্রিকেটার, ‘আপনারা দক্ষিণ আফ্রিকা বা অস্ট্রেলিয়ার মতো দেশে চার-পাঁচ বছর পর একবার খেলতে আসেন। সে তুলনায় উপমহাদেশে বেশি খেলছেন, ওয়েস্ট ইন্ডিজেও একই ধরনের উইকেটে খেলছেন। তাহলে আমাদের কন্ডিশনে খেলার জন্য সময় দেওয়া ও চেষ্টা করাটা আপনাদের জন্য কতটা যুক্তিসংগত? এর চেয়ে হোম কন্ডিশনে ভালো খেলার দিকেই কি বেশি মনোযোগ দেওয়া উচিত নয়? জানি না, তবে এভাবেও ভাবা যেতে পারে।’বাংলাদেশ দলের খেলোয়াড়দের মধ্যে মাহমুদউল্লাহর খেলা ভালো লেগেছে পোলকের, ভালো লেগেছে স্পিনারদের বোলিং। মোস্তাফিজুর রহমানের বোলিং নিয়ে মন্তব্য, ‘তাকে আরও অনেক দক্ষ হতে হবে। ওর কাটার আছে, ভালো বাউন্সার দিতে পারে। কিন্তু সেগুলো মূলত ওয়ানডে আর নিজেদের কন্ডিশনে খেললে। কিন্তু এ ধরনের কন্ডিশনে ভালো করার জন্য তাকে আরও কিছু টেকনিক শিখতে হবে। বিশেষ করে ডানহাতি ব্যাটসম্যানদের সময় ও যদি বল ভেতরে ঢোকানোটা শিখতে পারে, তাহলে আরও ভালো বোলার হয়ে উঠবে।’প্রশংসা করেছেন রুবেলের বোলিংয়েরও। তবে পুরো দলেরই প্রশংসা করতে চেয়েছিলেন পোলক। সেই সুযোগ এখনো দিল না বাংলাদেশ।
