
দুই দলের প্রথম দেখা আজ থেকে প্রায় ১০২ বছর আগে, ১৯১৪ সালের ২০ সেপ্টেম্বর। বুয়েনস এইরেসের ওই ম্যাচটাই আবার ছিল ব্রাজিলের প্রথম আন্তর্জাতিক ম্যাচ। আর্জেন্টিনার আন্তর্জাতিক অঙ্গনে পদচারণ শুরু এর বেশ আগে থেকেই। ১৯০১ সালে প্রতিবেশী উরুগুয়ের বিপক্ষে প্রথম আন্তর্জাতিক ম্যাচ খেলে আলবিসেলেস্তেরা। অন্য মহাদেশের দেশগুলোর সঙ্গে খেলতে দীর্ঘ ভ্রমণ করতে হতো বলে লাতিন দেশগুলো তখন নিজেদের মধ্যেই ম্যাচ খেলত। তবে ১৯১৪ সালে আর্জেন্টিনা ইংলিশ ফুটবল অ্যাসোসিয়েশনের (এফএ) কাছে অনুরোধ করেছিল একটা দল পাঠাতে। যাতে আর্জেন্টিনার স্থানীয় ক্লাবগুলো সেই দলের সঙ্গে ম্যাচ খেলতে পারে। সেই অনুরোধে সাড়া দিয়ে এফএ সে সময় ইংল্যান্ডের দক্ষিণাঞ্চলের লিগের মাঝারি মানের দল এক্সেটারকে পাঠিয়ে দিল দক্ষিণ আমেরিকা সফরে। আর্জেন্টিনায় খেলার পর দেশে ফেরার আগে ব্রাজিলেও খেলতে গিয়েছিল এক্সেটার।সেলেসাও ইতিহাসের শুরুও সেখানে। রিও ডি জেনিরো ও সাও পাওলোর দুই ক্লাবের সেরা খেলোয়াড়দের নিয়ে গঠিত হলো ‘ব্রাজিল একাদশ’। ২-০ গোলে এক্সেটারের বিপক্ষে ওই ম্যাচটা জেতার পর ওই বছরই সেপ্টেম্বরে প্রথম জাতীয় দল হিসেবে খেলতে আর্জেন্টিনা যায় ব্রাজিল। জিমনাশিয়া স্টেডিয়ামে ৩-০ গোলে জিতে আর্জেন্টাইনরাই উড়িয়েছিল বিজয়নিশান। জোড়া গোল করেছিলেন আর্জেন্টিনার মিডফিল্ডার কার্লোস ইজাগুইরে, অন্য গোলটি অধিনায়ক অ্যাকুইলেস মলফিনোর। এক সপ্তাহ পর একই মাঠে আবার মুখোমুখি হয়েছিল দুই দল। সেবার ব্রাজিল শোধ নেয় ১-০ গোলে জিতে।
