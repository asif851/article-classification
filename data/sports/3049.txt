
শুরু থেকেই বোলার মুস্তাফিজুর রহমানে মুগ্ধ ডেভিড ওয়ার্নার। আইপিএলজয়ী সানরাইজার্স হায়দরাবাদ অধিনায়কের মুখে প্রতিযোগিতা শেষেও উচ্চারিত হলো মুস্তাফিজের নাম। বাংলাদেশের উদীয়মান পেসারের সুন্দর ভবিষ্যৎ কামনা করেছেন এই অস্ট্রেলীয় ওপেনার। বলেছেন, ‘ভুবনেশ্বর কুমারের সঙ্গে মুস্তাফিজ থাকাতেই হায়দরাবাদের বোলিং আক্রমণ এতটা ধারালো হয়েছিল।’পুরো আইপিএলে অসাধারণ বোলিংয়ের জন্য মুস্তাফিজকে প্রশংসায় ভাসিয়েছেন ওয়ার্নার, ‘কৃতিত্বটা ওরই প্রাপ্য। টুর্নামেন্টজুড়েই সে দুর্দান্ত বোলিং করেছে। ভুবনেশ্বর কুমারের সঙ্গে মিলে সে হায়দরাবাদের বোলিং আক্রমণকে ধারালো করেছে।’ভবিষ্যতেও মুস্তাফিজকে এ রকমই দেখতে চান ওয়ার্নার, ‘সে বাংলাদেশের প্রতিশ্রুতিশীল প্রতিভা। প্রত্যাশা করি, ভবিষ্যতেও সে সুস্থ থেকে একই পারফরম্যান্স উপহার দিয়ে যাবে।’ সূত্র: পিটিআই।
