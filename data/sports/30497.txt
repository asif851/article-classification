
অস্ট্রেলিয়ার বিপক্ষে আরও একটি ধবলধোলাইয়ের অভিজ্ঞতা হলো পাকিস্তানের। অস্ট্রেলিয়ার মাটিতে আরও একটি সিরিজ ‘জয়হীন’ তারা। ১৯৯৫ সালের সিডনি টেস্টই শেষ। ৭৯ রানে জয়ের সেই ম্যাচটার পর অস্ট্রেলিয়ায় একটি টেস্টও জেতেনি পাকিস্তানিরা। নিরপেক্ষ ভেন্যুর ‘হোম সিরিজে’ ২০১৪ সালের নভেম্বরে অস্ট্রেলিয়াকে শেষবার টেস্টে হারিয়েছিল তারা। এই দুই দলের মধ্যে অনুষ্ঠিত ৬৩টি টেস্টের ৩২ টিতেই জিতেছে অস্ট্রেলিয়া। ১৪টিতে পাকিস্তান। ১৭ টেস্ট ড্র হয়েছে। অস্ট্রেলিয়ার মাটিতে পাকিস্তান জিতেছে মাত্র ৪ টেস্টে।১৯৫২ সালে টেস্ট মর্যাদা পাওয়ার পর অস্ট্রেলিয়ার বিপক্ষে পাকিস্তান প্রথম টেস্ট খেলেছিল ১৯৫৬ সালের অক্টোবরে। দুই দলের প্রথম লড়াইয়ে জয় পেয়েছিল পাকিস্তানই। করাচিতে অস্ট্রেলিয়াকে ৯ উইকেটে হারিয়েছিল পাকিস্তান। ঢাকা ও লাহোরের পরের দুটি ম্যাচে অস্ট্রেলিয়া অবশ্য জিতেছিল যথাক্রমে ৮ ও ৭ উইকেটে।অস্ট্রেলিয়ার মাটিতে পাকিস্তান প্রথম খেলে ১৯৬৪ সালের ডিসেম্বরে। মেলবোর্নের সেই ম্যাচ ড্র হয়েছিল। অস্ট্রেলিয়ার মাটিতে পাকিস্তানের প্রথম হার ইনিংস ব্যবধানে। ১৯৬৪ সালের সিরিজের দ্বিতীয় টেস্টে পাকিস্তান হেরেছিল ইনিংস ১১৪ রানে। অ্যাডিলেড ওভালে ১৯৭৭ সালের ডিসেম্বরে এসে অস্ট্রেলিয়ার মাটিতে প্রথম জয় পায় পাকিস্তান—সিডনিতে জয়টা ছিল ৮ উইকেটের। ১৯৭৯ সালে অস্ট্রেলিয়ার মাটিতে পরের টেস্টটিও ৭১ রানে জিতেছিল পাকিস্তান। টেস্টটি হয়েছিল মেলবোর্নে। এরপর অস্ট্রেলিয়ায় পাকিস্তান জিতেছে মাত্র দুটি টেস্ট। ১৯৮১ সালের ডিসেম্বরে মেলবোর্নে ইনিংস ব্যবধানে জেতার ১৪ বছর পর সিডনিতে ১৯৯৫ সালের নভেম্বরে ৭৪ রানে জিতেছিল পাকিস্তান। ওটাই শেষ। ২২ বছর হতে চলল, অস্ট্রেলিয়ায় আর কোনো টেস্ট জেতেনি পাকিস্তানিরা।ঘরের মাঠে (পাকিস্তানের মাঠে) পাকিস্তান শেষবারের মতো অস্ট্রেলিয়াকে হারিয়েছিল আজ থেকে ২৩ বছর আগে। ১৯৯৪ সালের সেপ্টেম্বরে করাচিতে ১ উইকেটের শ্বাসরুদ্ধকর এক জয় পেয়েছিল পাকিস্তান। এরপর ২০০৯ পর্যন্ত অস্ট্রেলীয় ক্রিকেট দল মাত্র একবারই পাকিস্তান সফর করে। ১৯৯৮ সালে তিন ম্যাচের সিরিজ ১-০ ব্যবধানে জিতে নিয়েছিল অস্ট্রেলিয়া। রাওয়ালপিন্ডিতে পাকিস্তানকে ইনিংস ও ৯৯ রানে হারায় তারা। পেশোয়ার ও করাচির পরের দুটি টেস্ট শেষ হয়েছিল অমীমাংসিতভাবে। পেশোয়ারেই সুযোগ পেয়েও স্যার ডন ব্র্যাডম্যানের সর্বোচ্চ টেস্ট ইনিংসের রেকর্ড ছাড়িয়ে যাননি সে সময়ের অস্ট্রেলীয় অধিনায়ক মার্ক টেলর। ৩৩৪ রানে ইনিংস ঘোষণা করে ব্র্যাডম্যানের সঙ্গে ব্র্যাকেটবন্দী থাকাটাকেই সম্মানের মনে করেছিলেন তিনি।১৯৯৯ থেকে ২০১৬ পর্যন্ত মোট চারবার অস্ট্রেলিয়া সফরে গেছে পাকিস্তান। চারবারই ধবলধোলাইয়ের লজ্জা সঙ্গী হয়েছে তাদের। ১৯৯৮ সালের পর দুই দলের ১৯টি টেস্টের ১৬ টিতেই জিতেছে অস্ট্রেলিয়া। এর মধ্যে আছে লর্ডস, শারজার ‘নিরপেক্ষ ভেন্যু’র পাঁচটি টেস্ট। ২০১০ সালে আটানব্বইয়ের পর অস্ট্রেলিয়ার বিপক্ষে প্রথম জয় পায় পাকিস্তান। হেডিংলির নিরপেক্ষ ভেন্যুতে অনুষ্ঠিত পাকিস্তানের হোম সিরিজের প্রথম টেস্টটি পাকিস্তান জিতেছিল ৩ উইকেটে। দুবাই ও আবুধাবিতে এর পরের দুটি টেস্টও জিতেছিল পাকিস্তান। এর মধ্যে আবুধাবির জয়টা ছিল ৩৬৫ রানের।
