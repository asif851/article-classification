
নেইমার দারুণ। কিন্তু বিশ্বসেরা এখনো হয়ে উঠতে পারেননি। তাঁকে এমন কোনো বিশেষণের প্রতিযোগিতায় ফেলারও সময় আসেনি। ব্রাজিলের এই তরুণ সেনসেশনকে নিয়ে এমন মন্তব্য খোদ পেলেরই। সেলেসাও কিংবদন্তির মতে, মেসি-রোনালদোর চেয়ে নেইমার কমপক্ষে পাঁচ বছর পিছিয়ে।সান্তোস থেকে বার্সেলোনায় এসে প্রথম মৌসুমটি দুর্দান্ত কাটছে নেইমারের। ১৫টি ম্যাচ খেলে তাঁর গোলসংখ্যা ৪। নিজে গোল তো করছেনই, অন্যদের গোল করাতেও তাঁর রয়েছে সমান অবদান। পেলের বিশ্বাস, সময় যত গড়াবে, নিজেকে ততই ওপরে নিয়ে যাবেন নেইমার।ব্যালন ডি’অর পুরস্কারেও পেলের পছন্দ মেসি-রোনালদো। এ ক্ষেত্রেও নেইমার  এই দুই মহাতারকার চেয়ে অনেক পেছনে আছে বলেই অভিমত তাঁর, ‘এই মুহূর্তে বেশ কয়েকজন ভালো খেলোয়াড় রয়েছে। তবে ব্যালন ডি’অর পুরস্কারের ক্ষেত্রে রোনালদো ও মেসিকেই পছন্দ আমার। আমার বিশ্বাস, নেইমার একদিন বিশ্বসেরা হবে। তবে এই মুহূর্তে অনেক খেলোয়াড় আছে, যারা ওর চেয়ে চার-পাঁচ বছর এগিয়ে, যেমন মেসি।’ডিয়েগো কস্তার ব্রাজিল ছেড়ে স্পেনের হয়ে খেলার ব্যাপারেও মন্তব্য করেছেন পেলে। এ ব্যাপারে কস্তার ‘ব্যক্তিগত সিদ্ধান্তে’র প্রতি শ্রদ্ধা রেখেছেন তিনি, ‘আমি মনে করি, ওর সিদ্ধান্তকে শ্রদ্ধা করা উচিত আমাদের। সে একটা সুযোগ পেয়েছে, সেটা গ্রহণ করেছে। এটা খুব ভালো মনোভাব। আমি জানি, এ সিদ্ধান্ত নেওয়া খুব সাহসের কাজ। কস্তা বেশ স্পষ্ট করেই জানিয়েছে, ব্রাজিলে সঠিক মূল্যায়ন পায়নি বলেই সে স্পেনের হয়ে খেলার সিদ্ধান্ত নিয়েছে।’ সূত্র: ডেইলি মেইল।
 
