
অনিল কুম্বলেকে অপমান করেছিলেন বিরাট কোহলি? চ্যাম্পিয়নস ট্রফির ফাইনালের আগে এক টিম মিটিংয়ে দুজনের মধ্যে তর্কের সময় কোহলি কুম্বলেকে উদ্দেশ করে অপমানসূচক মন্তব্য করেন বলে জানা গেছে।
ঘটনাটি চ্যাম্পিয়নস ট্রফির ফাইনালের দুদিন আগে। টিম মিটিংয়ে আলোচনার একপর্যায়ে তর্ক বেধে যায় কোহলি আর কুম্বলের মধ্যে। এ সময় কোহলি বলেন, ‘দলের কেউই আপনাকে কোচ হিসেবে চায় না।’ কুম্বলে এর উত্তরে বলেন, ‘যথেষ্ট হয়েছে, আর না।’
কোহলির ‘আপত্তি’র কারণেই যে ভারতীয় ক্রিকেট দলের কোচের পদ থেকে সরে দাঁড়িয়েছেন—কুম্বলে এ কথা জানিয়েছেন তাঁর পদত্যাগপত্রেই। পদত্যাগপত্রটি তিনি প্রকাশ করেছেন সামাজিক যোগাযোগমাধ্যমে।
শচীন টেন্ডুলকার, সৌরভ গাঙ্গুলী ও ভিভিএস লক্ষ্মণের সমন্বয়ে গঠিত বিশেষ উপদেষ্টা কমিটি গত বছর কুম্বলেকে ভারতীয় ক্রিকেট দলের কোচ হিসেবে নিয়োগ দিয়েছিল। গত এক বছরে দারুণ সফল ভারতের সাবেক এই লেগ স্পিনারের এক বছরের চুক্তির মেয়াদ শেষ হওয়ার কথা ছিল ৩০ জুন। তবে কোহলি ও অন্যান্য ভারতীয় ক্রিকেটার না চাওয়ায় মেয়াদপূর্তির আগেই শেষ হয়ে গেল কোচ হিসেবে কুম্বলে-অধ্যায়। সূত্র: জি নিউজ
