
বগুড়ায় বিকেলের ম্লান আলোয় নাটকীয় জয় পেয়েছে ঢাকা বিভাগ। ২০ উইকেট পতনের দিনে দলটি ঢাকা মহানগরকে ৪৬ রানে হারিয়ে দিয়েছে। এবারের জাতীয় লিগে এটি তাদের তৃতীয় জয়। তৃতীয় দিনেই নিষ্পত্তি হয়েছিল সিলেট-বরিশাল ম্যাচের। পঞ্চম রাউন্ডের বাকি দুটি ম্যাচ হয়েছে ড্র। তবে রাজশাহীতে রাজশাহী-খুলনা ড্র ম্যাচটা স্মরণীয় হয়ে থাকবে রাজশাহীর দুই ক্রিকেটার মুক্তার আলী ও দেলোয়ার হোসেনের কাছে। বাংলাদেশের মাটিতে প্রথম শ্রেণীর ক্রিকেটে দশম উইকেট জুটিতে নতুন রেকর্ড গড়েছেন তাঁরা। দেলোয়ার গড়েছেন বাংলাদেশে ১১ নম্বরে নেমে সবচেয়ে বেশি রান করার রেকর্ড।
তৃতীয় দিনে ১৬২ রান তুলতেই নবম উইকেট হারিয়েছিল রাজশাহী। এরপর জুটি বাঁধেন মুক্তার ও দেলোয়ার। ২৫.৪ ওভার দলকে ৩২৭ রানে পৌঁছে দিয়ে তবেই আউট হয়েছেন মুক্তার। ক্যারিয়ারের প্রথম সেঞ্চুরি থেকে মাত্র ৪ রান দূরে থাকতে উইকেটকিপারকে ক্যাচ দিয়েছেন ৯ নম্বরে নামা মুক্তার। পেসার হিসেবেই পরিচিত মুক্তার ১৩৫ বলে ৭ চার ও ৩ ছয়ে করেছেন ৯৬। সঙ্গী দেলোয়ার অপরাজিত ছিলেন ৬৬ বলে ৮২ রান করে। ৯টি চার ও ২টি ছয় মেরেছেন এই মিডিয়াম পেসার।
বগুড়ায় দ্বিতীয় ইনিংসে ১৯২ রানে অলআউট হয়ে মহানগরের সামনে ১৯০ রানের লক্ষ্য দেয় ঢাকা বিভাগ। ৬৯ রানে শেষ ৭ উইকেট হারানো মহানগর অলআউট হয় ১৪৩ রানে। দলটির ইনিংস শেষ হয় বিকেল ৫টা ৪৮ মিনিটে। ৫ ম্যাচে ৮৪ পয়েন্ট নিয়ে শীর্ষে ঢাকা বিভাগ। কক্সবাজারের ড্র ম্যাচে ক্যারিয়ারের প্রথম সেঞ্চুরি পেয়েছেন রংপুরের তারিক আহমেদ ও চট্টগ্রামের আবদুল্লাহ আল মামুন।
সংক্ষিপ্ত স্কোর
খুলনা: ২৭৪ ও ৩২ ওভারে ১১৩/৩ (অমিত ৪৮, রবি ২৩; মুক্তার ২/৩৬, ফরহাদ রেজা ১/৩৪)। রাজশাহী ১ম ইনিংস: ৭৮.৩ ওভারে ৩২৭ (মুক্তার ৯৬, দেলোয়ার ৮২*, মাইশুকুর ৪৯, ফরহাদ রেজা ৪৬; রবিউল ৩/৬৮, সৌম্য ২/৪৮, মুরাদ ২/৯৮, নিজামউদ্দিন ১/৪, নাহিদুল ১/৩১, ডলার ১/৫৯)।
ফল: ড্র।
ম্যান অব দ্য ম্যাচ: মুক্তার আলী।
ঢাকা বিভাগ: ৩৯৮ ও ৫৭.২ ওভারে ১৯২ (নুরুল ৭৪*, মজিদ ২৬; শরীফউল্লাহ ৪/২২, সোহাগ রেজা ৩/৪০, সৈকত ১/২১, আজিম ১/৩৮, আসিফ ১/৪৬)। ঢাকা মহানগর: ৪০১ ও ৩৬.৫ ওভারে ১৪৩ (মেহরাব জু. ৩৯*, মিলন ২৫; শাহাদাত ৩/৫৩, শুভাগত ২/১৫, শরীফ ২/৫৭, অপু ১/১৬)।
ফল: ঢাকা বিভাগ ৪৬ রানে জয়ী।
ম্যান অব দ্য ম্যাচ: আবদুল মজিদ। 
রংপুর: ২৪৯ ও ৯১ ওভারে ২৩৪/৩ ডি. (তারিক ১০০*, সায়মন ৮৪; ইয়াসিন ১/৪২, মেহেদী ১/৪৫, ইউনুস ১/১০৬)। চট্টগ্রাম: ১৮৯ ও ৫৯ ওভারে ১৮৮/৫ (আল মামুন ১০২, জসীমউদ্দিন ৪০*; সোহরাওয়ার্দী ৪/৬৩, মাহমুদুল ১/১০১)।
ফল: ড্র।
ম্যান অব দ্য ম্যাচ: তারিক আহমেদ।
বাংলাদেশে ১১ নম্বর ব্যাটসম্যানের সর্বোচ্চ ইনিংস (প্রথম শ্রেণী)
                ম্যাচ        ভেন্যু        মৌসুম
৮২*  দেলোয়ার হোসেন        রাজশাহী-খুলনা  রাজশাহী        ২০১৩-১৪
৭৫      জহির খান           ভারত-বাংলাদেশ           ঢাকা           ২০০৪-০৫
৬৫*    জাকোয়ান আহমেদ           সিলেট-চট্টগ্রাম           সিলেট           ২০০৪-০৫
শতরানের শেষ উইকেট জুটি
রান  জুটি      ম্যাচ      ভেন্যু      মৌসুম
১৬৩ মুক্তার আলী-দেলোয়ার হোসেন      রাজশাহী-খুলনা      রাজশাহী      ২০১৩-১৪
১৩৩  শচীন টেন্ডুলকার-জহির খান        ভারত-বাংলাদেশ        ঢাকা        ২০০৪-০৫
১২৭  ট্রেন্ট বোল্ট-বিজে ওয়াটলিং        নিউজিল্যান্ড-বাংলাদেশ        চট্টগ্রাম        ২০১৩-১৪
১২০      গোলাম মাওলা-জাকোয়ান আহমেদ  সিলেট-চট্টগ্রাম            সিলেট            ২০০৪-০৫
