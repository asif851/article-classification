
শচীন টেন্ডুলকারের চোখে ভারত ফেবারিট। কপিল দেব, ব্রায়ান লারাদেরও তা-ই। ভারতের বাইরে টি-টোয়েন্টি বিশ্বকাপে শিরোপা জয়ের দৌড়ে বেশির ভাগ বিশ্লেষকের দ্বিতীয় পছন্দ অস্ট্রেলিয়া। যেকোনো বিশ্বকাপের শুরুতেই এমন ‘ফেবারিট-তত্ত্ব’ বেশ আলোচনায় আসে। তবে ইয়ান বোথাম একটু ব্যতিক্রম। সংক্ষিপ্ত সংস্করণের ক্রিকেটের ‘লটারি’তে কোনো দলকেই এগিয়ে রাখছেন না ইংল্যান্ড কিংবদন্তি। তাঁর চোখে ভারত আর ইংল্যান্ড এখানে একই সারিতে। এখানে অস্ট্রেলিয়ার যতটুকু সম্ভাবনা, ঠিক ততটুকুই সম্ভাবনা দেখছেন বাংলাদেশেরও।বিশ্বকাপ উপলক্ষে ইংলিশ দৈনিক ডেইলি মিরর-এ নিয়মিত কলাম লিখছেন বোথাম। সাবেক ইংল্যান্ড অধিনায়ক লেখার শুরুতেই অবশ্য ভবিষ্যদ্বাণীতে নিজের ‘অক্ষমতা’ স্বীকার করে নিয়েছেন, ‘ক্রিকেটের সবচেয়ে বড় লটারিতে স্বাগত। বিশ্ব টি-টোয়েন্টির বাউন্ডারি উৎসব চমক নিয়ে শুরু হতে যাচ্ছে। তবে আমার কোনো ধারণাই নেই কে টুর্নামেন্টটা জিতবে। কীভাবে ধারণা থাকবে! এটা কি কেউ বলতে পারে নাকি?’এই অনিশ্চয়তার ব্যাখ্যাও দিয়েছেন ৬০ বছর বয়সী সাবেক বিশ্বসেরা অলরাউন্ডার। টি-টোয়েন্টি বিশ্বকাপের আগের পাঁচ আসর যেমন নাটকীয়তা উপহার দিয়েছে, তাতে কোনো দলকে সরাসরি ফেবারিট বলে দেওয়া আসলেই বেশ ঝুঁকিপূর্ণ। বোথাম সেই উদাহরণ টেনে এনেই লিখেছেন, ‘টি-টোয়েন্টি বিশ্বকাপের আকাশটা অনেক উন্মুক্ত। কে ভেবেছিল ২০১০ সালে ইংল্যান্ড বিশ্বকাপ জিতবে? ২০১২-তে ওয়েস্ট ইন্ডিজকেই বা কে এগিয়ে রেখেছিল? এখানে কোনো একজন খেলোয়াড়ের ভালো দিন হলেই ম্যাচ জেতা যায়।’এ কারণেই নিজ দেশকেও শিরোপার ঘোড়দৌড়ে রাখছেন ইংলিশ কিংবদন্তি, ‘ইংল্যান্ডও শিরোপার দাবিদার। তাঁদেরও অন্য যেকোনো দলের মতো সম্ভাবনা আছে। সেই দলটি অস্ট্রেলিয়া হতে পারে, শ্রীলঙ্কা হতে পারে, বাংলাদেশও হতে পারে।’ ডেইলি মিরর।
