

বিশ্বকাপ, এখানে সামান্য ভুল করার মাশুলও দিতে হয় অনেক বেশি। সেটা প্রথম দিন ভালোমতোই টের পেয়েছিলেন সিদ্দিকুর রহমান। মাত্র দুটো বাজে শটের মাশুল দিয়ে ছিলেন ৩২ নম্বরে। ৬০ জনের মধ্যে ৩২, প্রথম বাংলাদেশি হিসেবে গলফ বিশ্বকাপে অংশ নেওয়া সিদ্দিকুরের জন্য খুব একটা মন্দও বলা যাবে না। কিন্তু আজ দ্বিতীয় দিনে সিদ্দিকুর পিছিয়ে পড়েছেন আরও। পাঁচজনের সঙ্গে যৌথভাবে তাঁর অবস্থান ৪৯তম।
প্রথম দিন পারের চেয়ে দুটো শট বেশি খেলেছেন। আজ ৭৫ শটে দ্বিতীয় রাউন্ড শেষ করা সিদ্দিকুর পারের চেয়ে বেশি খেলেছেন চারটি শট। সব মিলিয়ে দুই দিনে পারের চেয়ে ছয়টি শট বেশি খেলেই পিছিয়ে পড়লেন তিনি। দুই রাউন্ডে ১৪৮টি শট খেলতে হয়েছে তাঁকে।
১৩৪টি শট খেলে শীর্ষে আছেন ডেনমার্কের থমাস বিওর্ন। দু রাউন্ড মিলিয়ে পারের চেয়ে আটটি শট কম খেলেছেন তিনি। দেখা যাক তৃতীয় ও চতুর্থ রাউন্ডে কতটা ঘুরে দাঁড়াতে পারেন সিদ্দিকুর।
 
যে কোনো খেলার আপডেট ও খবর পেতে আপনার মোবাইল থেকে S লিখে এসএমএস করুন 2221 নম্বরে
