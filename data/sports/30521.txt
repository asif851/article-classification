
 
ব্যর্থতার বোঝা মাথায় নিয়ে মৌসুম শেষে রিয়াল ছেড়ে চেলসিতে পাড়ি জমিয়েছেন হোসে মরিনহো। কথা উঠে গেছে রিয়াল তারকা ক্রিস্টিয়ানো রোনালদোকে নিয়েও। নতুন মৌসুমে তিনি মাদ্রিদে থাকবেন, নাকি যাবেন অন্য কোথাও—এই আলোচনা এই মুহূর্তে ইউরোপীয় ফুটবল অঙ্গনে খুব­ চাউর। তাঁকে মাদ্রিদ ছেড়ে ওল্ডট্র্যাফোর্ডে ফেরার প্রস্তাব দিয়েছে রোনালদোর পুরোনো ক্লাব ম্যানচেস্টার ইউনাইটেড। কিন্তু, পর্তুগিজ এই স্ট্রাইকারের ওপর অগাধ বিশ্বাস রিয়াল সভাপতি ফ্লোরেন্তিনো পেরেজের। তিনি বিশ্বাস করেন, রোনালদো রিয়াল মাদ্রিদের সঙ্গেই নতুন চুক্তি করবেন। একই সঙ্গে তিনি মনে করেন, মাদ্রিদ জায়ান্টদের হয়েই এই সময়ের অন্যতম সেরা স্ট্রাইকার ইতি টানবেন তাঁর ফুটবল-জীবনের।চার বছর আগে ট্রান্সফার ফির নতুন রেকর্ড গড়ে ম্যানচেস্টার ইউনাইটেড থেকে রিয়াল মাদ্রিদে এসেছিলেন রোনালদো। তাঁর সেই চুক্তি বলবত্ ২০১৫ সালের জুন পর্যন্ত। তবে, সাম্প্রতিক সময়ে স্বদেশি কোচ হোসে মরিনহোর সঙ্গে অন্তঃকলহে জড়িয়ে নিজের অবস্থান নড়বড়ে করে ফেলেছিলেন রোনালদো। শোনা যাচ্ছিল, হয়তো বা ক্লাবও পরিবর্তন করতে পারেন তিনি। ব্যাপারটি ‘গুজব’ বলে উড়িয়ে দিয়েছেন অবশ্য রোনালদো নিজেই।
শুক্রবার, সাংবাদিকদের সঙ্গে আলাপকালে রোনালদো বলেছেন, ‘আপাতত ক্লাব ছাড়ার কোনো চিন্তা আমার নেই। আমি রিয়ালে ভালোই আছি। আশা করছি, খুব তাড়াতাড়িই ক্লাবের সঙ্গে নতুন একটা চুক্তিতে আসতে পারব আমি।’
আক্রমণভাগের প্রধান এই সেনানীকে হাতছাড়া করতে চায় না রিয়াল মাদ্রিদও। ক্লাবটির সভাপতি ফ্লোরেন্তিনো পেরেজ বলেছেন, ‘ক্রিস্টিয়ানোর স্বপ্ন হচ্ছে রিয়াল মাদ্রিদ থেকে অবসরে যাওয়ার। আর ক্লাবও এইটাই চায়। সে দলবদলের ব্যাপারে আমাকে কখনোই কিছু বলেনি।’
হোসে মরিনহোর বিদায়ের পর নতুন কোচ হিসেবে এখনো কাউকে নির্বাচন করতে পারেনি রিয়াল মাদ্রিদ। তবে ইতালিয়ান কোচ কার্লো আনচেলত্তিই যে তাদের প্রথম পছন্দ, তেমন ইঙ্গিতই দিয়েছেন পেরেজ। বলেছেন, ‘রিয়াল মাদ্রিদের সংস্কৃতির সঙ্গে আনচেলত্তি পুরোপুরি খাপ খাইয়ে নিতে পারবেন। তিনি খুবই ভালো কোচ আর বিশ্বমানের খেলোয়াড়দের সঙ্গে কাজ করতে তাঁর খুব একটা অসুবিধা হওয়ার কথা নয়। কিন্তু মুশকিলটা হচ্ছে তিনি এখন আছেন পিএসজিতে।’ রিয়ালের নতুন কোচ হিসেবে জিনেদিন জিদানের নামও শোনা যাচ্ছে। সেই সম্ভাবনাও উড়িয়ে দেননি ক্লাবটির সভাপতি। বলেছেন, ‘কোচ হওয়ার আকাঙ্ক্ষা তাঁর অনেক দিন ধরেই আছে। আর রিয়াল মাদ্রিদে ভবিষ্যত্ গড়ার ব্যাপারে তিনি সত্যিই খুব উন্মুখ হয়ে আছেন।’  রয়টার্স
