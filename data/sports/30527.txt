
কোচ অ্যান্তনিয় কন্তে আনন্দময় মুহূর্তে প্রথম মনে করলেন গত মৌসুমের কথাই। গত মৌসুমটা যে একেবারেই ভালো যায়নি চেলসির। সে কারণে ওয়েস্ট ব্রমউইচকে ১-০ গোলে হারিয়ে দুই ম্যাচ হাতে রেখেই ইংলিশ প্রিমিয়ার লিগের শিরোপা নিজেদের করে নিয়ে কন্তের কণ্ঠে গত মৌসুমের ব্যর্থতা ঢাকার স্বস্তি, ‘এটা আমার ও আমার দলের খেলোয়াড়দের জন্য খুব গুরুত্বপূর্ণ সাফল্য, ভুলে গেলে চলবে না গত মৌসুমটা আমাদের খুব খারাপ গেছে। সবার জন্যই খুব বাজে মৌসুম ছিল ওটা, ক্লাব, খেলোয়াড়, সমর্থক—সবার জন্যই।’লিগ জিতে এখন সময়টাকে উদ্‌যাপনেরই মনে করছেন এই চেলসির এই ইতালীয় কোচ, ‘এখন এই গৌরবময় মুহূর্তটা উপভোগ করাই গুরুত্বপূর্ণ। আমাদের এই জয়, এই অর্জনটা জোরের সঙ্গেই উদ্‌যাপন করা উচিত, কারণ ইংল্যান্ডে লিগ জেতাটা সহজ নয়।’ব্রমউইচের বিপক্ষে শুক্রবার চেলসিকে জয় এনে দিয়েছেন ‘অখ্যাত’ মিচি বাতশুয়াই। ম্যাচের ৮০ মিনিট গড়িয়ে যাওয়ার পর সুযোগ নষ্টের হতাশায় সমর্থকেরা যখন আচ্ছন্ন, ঠিক তখনই জ্বলে ওঠেন বদলি খেলোয়াড় হিসেবে নামা বাতশুয়াই। ৭৬ মিনিটে পেদ্রোর পরিবর্তিত হিসেবে মাঠে নেমেছিলেন বেলজিয়ামের ফুটবলার বাতশুয়াই। এটি ইংলিশ লিগে বাতশুয়াইয়ের দ্বিতীয় গোল।প্রিমিয়ার লিগের শিরোপা নিশ্চিত করে কন্তের লক্ষ্য এখন এফএ কাপ। ২৭ মে আর্সেনালের বিপক্ষে এফএ কাপের ফাইনাল। কন্তের মতে এফএ কাপ পরের মৌসুমের জন্য খুবই গুরুত্বপূর্ণ, ‘এই মুহূর্তে আমাদের আরও একটি লক্ষ্যে পৌঁছতে হবে। এফএ কাপের শিরোপা জেতাই সেই লক্ষ্য। আমরা কিন্তু যথেষ্ট পরিশ্রম করেই এফএ কাপের ফাইনালে উঠেছি। এখন এই পরিশ্রমটা সার্থক করতে হবে।’ প্রিমিয়ার লিগ যুগে এটি চেলসির পঞ্চম শিরোপা। সূত্র: এএফপি
