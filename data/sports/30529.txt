
চায়ের টেবিলের তর্কে লিওনেল মেসির ভক্তরা ক্রিস্টিয়ানো রোনালদোকে বাতিল করে দেন। রোনালদোর ভক্তরাও তা-ই করেন। সেরার প্রশ্নেও এই দুজনকে নিয়ে ফুটবল-বিশ্ব দুই ভাগে ভাগ হয়ে যায়। কিন্তু মনের ভেতরে দুজনের জন্যই শ্রদ্ধা থাকে। সম্প্রতি রিয়াল মাদ্রিদের সভাপতি ফ্লোরেন্তিনো পেরেজ যেমন জানিয়েছেন মেসিতে মুগ্ধ হওয়ার কথা। এটাও লুকাননি যে সম্ভব হলে আর্জেন্টিনার এই তারকাকে রিয়ালে নিয়ে আসতেন। কিংবদন্তি ডিয়েগো ম্যারাডোনা আবার আক্ষেপ করে বলেছেন, রোনালদো যদি আর্জেন্টিনায় জন্মাতেন!
মেসি-রোনালদোকে মাঠে একসঙ্গে দেখার সম্ভাবনা নেই বললেই চলে। পেরেজ অনেকটা আফসোস করেই বলেছেন, ‘সম্ভব হলে অবশ্যই আমরা মেসিকে মাদ্রিদে পেতে চাইতাম। কিন্তু সে বার্সার যুব দলে ছিল। তাকে রিয়ালে নিয়ে আসা কখনো সম্ভব হতো না।’ এদিকে ৩২ বছর বয়সেও রোনালদোর গোলক্ষুধা দেখে মুগ্ধ ম্যারাডোনা, ‘ক্রিস্টিয়ানো যেন এক দানব! ও যদি আর্জেন্টিনার হতো! ও আমাকে গ্যাব্রিয়েল বাতিস্তুতার কথা মনে করিয়ে দেয়। বাতিস্তুতার পায়ে বল মানেই ছিল গোল।’
মেসি বা রোনালদোর একজনকে বেছে নিতে হলে ম্যারাডোনার ভোট অবশ্য সাবেক শিষ্য মেসির বাক্সেই পড়বে, ‘আমি এখনো মেসিকেই এগিয়ে রাখব। খেলাটা খুব উপভোগ করে ও। মেসি কখনো বাজে খেলেছে বলে আমি মনে করতে পারি না।’ ক্লাব ফুটবলে অর্জনের ডালিটা কানায় কানায় পূর্ণ মেসির। কিন্তু আর্জেন্টিনার হয়ে বড় কোনো শিরোপা জয়ের আক্ষেপ তাঁর এখনো ঘোচেনি। এই প্রসঙ্গে ম্যারাডোনা তাঁর পুরোনো জবাবটাই দিয়েছেন, ‌‘লিও একা কখনো বিশ্বকাপ জেতাতে পারবে না। আর ও যদি কখনো বিশ্বকাপ না-ও যেতে, ফুটবলে ও চিরস্মরণীয় হয়েই থাকবে।’
এদগার্দো বাউজার জায়গায় মেসিদের দায়িত্ব নেওয়া হোর্হে সাম্পাওলির অধীনে আর্জেন্টিনা দুটি ম্যাচ খেলেছে। ব্রাজিল ও সিঙ্গাপুরের সঙ্গে সেই দুটি প্রীতি ম্যাচে জিতেছে দল। তবে সাম্পাওলি খুব একটা মুগ্ধ করতে পারেননি ম্যারাডোনাকে, ‘সাম্পাওলিকে বাউজার চেয়ে খুব বেশি ভালো বলে মনে হয়নি আমার।’ এএফপি, রয়টার্স।
