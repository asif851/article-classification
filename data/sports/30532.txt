
২০১৬ সালে প্রথমবারের মতো আইপিএল খেলতে গিয়েই সবাইকে তাক লাগিয়ে দিয়েছিলেন মোস্তাফিজুর রহমান। সানরাইজার্স হায়দরাবাদের শিরোপা জয়ে রেখেছিলেন গুরুত্বপূর্ণ ভূমিকা। একই দলের হয়ে গত আইপিএলটা অবশ্য মনে রাখার মতো কিছুই করতে পারেননি বাঁহাতি পেসার। এবার দল বদলেছে মোস্তাফিজের। মুম্বাই ইন্ডিয়ানসের হয়ে খেলতে আজ বিকেলে উড়াল দিয়েছেন ‘ফিজ’।
২০১৬ আইপিএলে প্রথম বিদেশি হিসেবে ‘সেরা উদীয়মান’ ক্রিকেটারের পুরস্কার জিতেছিলেন। ১৬ ম্যাচে ২৪.৭৬ গড়ে নেন ১৭ উইকেট, ইকোনমি রেট ৬.৯০। বাংলাদেশের দর্শকের কাছে সেবার আইপিএল হয়ে উঠেছিল মোস্তাফিজের ৪ ওভার! গত মৌসুমে শ্রীলঙ্কা সফরে থাকায় ভারতে গিয়েছিলেন আইপিএল শুরুর পাঁচ দিন পর। ভারতে পৌঁছানোর পরদিনই ম্যাচ খেলার সুযোগ পেয়েছিলেন। ম্যাচে ২.৪ ওভারে দিয়েছিলেন ৩৪ রান। ছিলেন উইকেটশূন্য। মে মাসে সাসেক্সে জাতীয় দলের ক্যাম্পে যোগ দেওয়ার আগে ভারতে মাস খানেক ছিলেন। কিন্তু আর কোনো ম্যাচ খেলার সুযোগ পাননি মোস্তাফিজ। মাত্র একটি ম্যাচ দিয়েই শেষ হয়েছে তাঁর আইপিএল।মোস্তাফিজের হায়দরাবাদ-পর্ব যে শেষ হয়ে যাচ্ছে, বেশ বোঝা যাচ্ছিল। পরে হয়েছেও তা–ই। এবার বাংলাদেশ দলের তরুণ বাঁহাতি পেসারের আইপিএল-অধ্যায় শুরু হচ্ছে মুম্বাইয়ের হয়ে। নতুন দলে যোগ দিতে তাঁর যেন দেরি সইছে না! বিকেল জেট এয়ারওয়েজের উড়োজাহাজে ওঠার আগে ফেসবুকে লিখেছেন, ‘আইপিএলের সময় হয়ে গেছে, ভারতে যাচ্ছি। মুম্বাই ইন্ডিয়ানস স্কোয়াডে যোগ দিতে আর তর সইছে না!’মোস্তাফিজ অবশ্য সরাসরি নয়, ঢাকা থেকে প্রথমে যাবেন কলকাতায়। সেখান থেকে মুম্বাই। বাংলাদেশের আরেক খেলোয়াড় সাকিব আল হাসান আইপিএল খেলতে যাবেন ২ এপ্রিল। মোস্তাফিজ একটু আগেভাগে যাচ্ছেন বোলিং নিয়ে বাড়তি কিছু কাজ করতে।
