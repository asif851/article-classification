
বিশ্বকাপ শেষ। এখন চলছে স্মৃতি রোমন্থনের পালা। চলছে নানা রকম তালিকা তৈরি। আইসিসির অফিশিয়াল সাইট এরই মধ্যে বিশ্বকাপের সেরা দশ ব্যাটিং, বোলিং, ক্যাচ, ম্যাচ নিয়ে প্রতিবেদন প্রকাশ করেছে। এর আগে গ্রায়েম স্মিথের বেছে নেওয়া বিশ্বকাপের সেরা দশ ব্যাটিংয়ের তালিকায় জায়গা পেয়েছিলেন মাহমুদউল্লাহ। এবার আইসিসির করা বিশ্বকাপের সেরা দশ বোলিংয়ে জায়গা পেলেন রুবেল হোসেন।বলে না দিলেও চলছে ​রুবেলের কোন বোলিংটা সেরা দশে জায়গা পেয়েছে। ঠিকই ধরেছেন, ইংল্যান্ডের বিপক্ষে তাঁর সেই দুর্ধর্ষ বোলিং। বাংলাদেশ যখন ম্যাচ থেকে এক রকম ছিটকেই যাচ্ছিল, ফিনিক্স পাখির মতো আবির্ভূত হয়েছিলেন রুবেল। অবিশ্বাস্য এক ওভারে দুটো উইকেট তুলে নিয়ে বাংলাদেশকে জিতিয়েছেন। দুর্দান্ত রিভার্স  সুইংয়ে উপড়ে ফেলেছিলেন স্টুয়ার্ট ব্রড আর জেমস অ্যান্ডারসনের স্টাম্প। প্রথমবারের মতো বিশ্বকাপের নকআউটে জায়গা পেয়েছিল বাংলাদেশ। এর আগেও বেল আর মরগানকে একই ওভারে ফিরিয়ে দিয়েছিলেন রুবেল। ম্যাচে তাঁর বোলিং ফিগার: ৯.৩-০-৫৩-৪।রুবেলের বোলিং নিয়ে আইসিসির সেই লেখায় বলা হয়েছে, ‘কোয়ার্টার ফাইনালের জায়গা নিশ্চিত করে দিতে পারে এমন একটা ম্যাচে বাংলাদেশের ২৭৫ ভালোভাবেই তাড়া করছিল ইংল্যান্ড। ধারাবাহিকভাবে ঘণ্টায় ১৪৫ কিলোমিটারের ওপরের গ​তিতে বল করে চলা রুবেল প্রথমে কিছু রান দিলেও এর পরই ইংল্যান্ডের রক্ষণের প্রথম দেয়ালটি ভেঙে ফেলেন। কয়েক বলের মধ্যে ইয়ান বেল আর এউইন মরগানকে ফিরিয়ে দিয়ে বাংলাদেশের মধ্যে জয়ের বিশ্বাস পুঁতে দেন। জস বাটলার আর ক্রিস ওকসের ৭৫ রানের জুটি আবারও ইংল্যান্ডকে কক্ষপথে ফেরায়। বাটলার আউট হওয়ার পর ক্রিস জর্ডানের দুর্ভাগ্যজনক রান আউটে ইংল্যান্ডের লক্ষ্য দাঁড়ায় ২৪ বলে ৩৮, হাতে দুই উইকেট। ব্রড আর ওকস ইংল্যান্ডকে ভালোমতোই এগিয়ে নিচ্ছিলেন। এর পরই রুবেলের দৃশ্যপটে আবির্ভাব। প্রথম বলেই ব্রডের স্টাম্প উপড়ে নেন, অ্যান্ডারসনও ফেরেন তাঁর দ্বিতীয় বলে। রুবেল ততক্ষণে তাঁর উচ্ছ্বাসের ফেটে পড়া সতীর্থদের আলিঙ্গনের আড়ালে।’সেরা দশ বোলিংয়ে জায়গা পেয়েছেন রবিচন্দ্রন অশ্বিন (পাকিস্তানের বিপক্ষে, ৮-৩-৪১-১), টিম সাউদি (ইংল্যান্ডের বিপক্ষে, ৯-০-৩৩-৭), হামিদ হাসান (শ্রীলঙ্কার বিপক্ষে, ৯-০-৪৫-৩), শাপুর জারদান (স্কটল্যান্ডের বিপক্ষে, ১০-১-৩৮-৪), ট্রেন্ট বোল্ট (​অস্ট্রেলিয়ার বিপক্ষে, ১০-৩-২৭-৫), মিচেল স্টার্ক (নিউজিল্যান্ডের বিপক্ষে, ৯-০-২৮-৬), ইমরান তাহির (শ্রীলঙ্কার বিপক্ষে, ৮.২-০-২৬-৪), ওয়াহাব রিয়াজ (অস্ট্রেলিয়ার বিপক্ষে, ৯-০-৫৪-২) এবং বিশ্বকাপ ফাইনালের সেই বোলিংয়ের জন্য জেমস ফকনার (৯-১-৩৬-৩)।
