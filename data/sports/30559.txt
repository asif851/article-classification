
ফিক্সিংয়ের নিষেধাজ্ঞা কাটিয়ে জাতীয় লিগ দিয়ে মোহাম্মদ আশরাফুল ঘরোয়া ক্রিকেটে ফিরেছেন গত ডিসেম্বরে। তবে আজ বিকেএসপিতে প্রাইম ব্যাংকের বিপক্ষে কলাবাগানের ক্রীড়াচক্রের হয়ে ঢাকা প্রিমিয়ার ক্রিকেট লিগে প্রত্যাবর্তন হয়েছে ৩২ বছর বয়সী ব্যাটসম্যানের। 
ফেরাটা অবশ্য স্মরণীয় করে রাখতে পারেননি আশরাফুল। ওপেনিংয়ে নেমে রুবেলের বলে বোল্ড হওয়ার আগে করেছেন ৬ রান। রুবেলের দুর্দান্ত বোলিংয়ে আশরাফুলের কলাবাগান ৪৬.২ ওভারে গুটিয়ে গেছে ১৮৪ রানে। ২১ রানে ৬ উইকেট নিয়েছেন বাংলাদেশ দলের এই পেসার। তবে হ্যামিল্টন মাসাকাদজা (৩৮) ও তুষার ইমরান (৪৭)—কলাবাগানের গুরুত্বপূর্ণ দুটি উইকেট পেয়েছেন সৌম্য সরকার।বিকেএসপির আরেক মাঠে গাজী গ্রুপ ক্রিকেটার্সের বিপক্ষে মোহামেডান ৮ উইকেটে করেছে ২২০ রান। ৭৮ রানে ৪ উইকেট হারানো মোহামেডানকে টেনে তুলেছে আসলে পঞ্চম উইকেটে রহমত শাহ-মেহেদী হাসান মিরাজের ১১৮ রানের জুটি। সহজ-কঠিন মিলিয়ে গোটা ছয়েক সুযোগ পাওয়া রহমত রানআউটে কাটা পড়ার আগে করেছেন ৭৮ রান। চাপের মুখে যে ভালো খেলেন—আরও একবার প্রমাণ করেছেন মিরাজ। আলাউদ্দিনের বলে আবু হায়দারের ক্যাচ হওয়ার আগে এই স্পিন অলরাউন্ডার করেছেন ৫২ রান। গত প্রিমিয়ার লিগে আম্পায়ারদের সঙ্গে অসদাচরণের দায়ে ১ ম্যাচ নিষিদ্ধ থাকায় এ ম্যাচে নেই মোহামেডান অধিনায়ক তামিম ইকবাল।
