
বদলি হিসেবে নেমে দুর্দান্ত এক হ্যাটট্রিক করেছেন লিওনেল মেসি, আর্জেন্টিনাও পেয়েছে বড় জয়। তারপরও পানামার সঙ্গে ম্যাচের পর অস্বস্তির একটা কাঁটা হয়তো খচখচ করছিল জেরার্ডো মার্টিনোর মনে। অ্যাঙ্গেল ডি মারিয়া যে চোট পেয়ে মাঠ ছেড়েছেন! সেই দুশ্চিন্তা এখন অনেকটাই কমে যাওয়ার কথা, চিকিৎসকেরা আশ্বস্ত করেছেন ডি মারিয়ার চোট গুরুতর কিছু নয়।পানামার ম্যাচে ওটামেন্ডির গোলের উৎস ছিলেন ডি মারিয়াই। তাঁর বাঁ পায়ের সেট পিস থেকে হেড করে এগিয়ে দেন ওটামেন্ডি। তবে পুরো ম্যাচ খেলতে পারেননি ডি মারিয়া। পায়ে ব্যথা নিয়ে কাতরাতে কাতরাতে বিরতির আগেই মাঠ ছেড়েছেন।আর্জেন্টিনা ফুটবল ফেডারেশন কাল জানিয়েছে, চোট খুব একটা বড় কিছু নয়। তবে কবে ফিরবেন, সেটা নিশ্চিত করেনি। বুধবার গ্রুপ পর্বের শেষ ম্যাচে বলিভিয়ার মুখোমুখি আর্জেন্টিনা। মেসিদের শেষ আট অবশ্য এর মধ্যেই নিশ্চিত হয়ে গেছে। ওই ম্যাচে হয়তো ডি মারিয়াকে নামানোর ঝুঁকি নেবেন না মার্টিনো। নকআউট পর্বের শুরু থেকেই দেখা যেতে পারে ডি মারিয়াকে।
