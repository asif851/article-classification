
মেলবোর্নের ল্যাংহাম হোটেলে সতীর্থরা যখন বিশ্বকাপের প্রথম কোয়ার্টার ফাইনাল খেলার ক্ষণ গুনছেন; তখন ঝিনাইদহে নিজের বাড়িতে ‘অবসর সময়’ কাটছে আল আমিন হোসেনের। থাকতে পারতেন ইতিহাস গড়া দলটার সঙ্গেই। ‘দলীয় শৃঙ্খলা ভঙ্গে’র অভিযোগ তাঁকে ছিটকে দিল দল থেকেই। সাফল্যের আনন্দে নয়, টুর্নামেন্টের মাঝেই দলকে পেছনে রেখে অশ্রুকে সঙ্গী করে দেশে ফিরলেন। এ মুহূর্তে কী করছেন বাংলাদেশ দলের এ পেসার?দুপুরে ফোনে জানালেন, ‘এখন ঝিনাইদহে, নিজ বাড়িতে। সময় কাটছে ফিটনেস-জিম করেই। সামনে বিসিএল আছে। ওটার জন্য প্রস্তুতি নিচ্ছি।’ জাতীয় দল ফেরার ব্যাপারে কী ভাবছেন? জানালেন মাঠের পারফরম্যান্সের কারণে, কাজেই ফেরা নিয়ে ভাবছেন না, ‘আমি খারাপ খেলে জাতীয় দল থেকে বাদ পড়িনি। তাই ফেরা নিয়ে চিন্তা করছি না। সামনে যেহেতু বিসিএল। কীভাবে লিগে ভালো পারফর্ম করতে পারব, সেটা নিয়ে ভাবছি। এরপর যদি পাকিস্তান আসে, তখন ওই সিরিজ নিয়ে চিন্তাভাবনা করব। এ মুহূর্তে ঢাকায় কেউ নেই বলে এখানে ফিটনেস নিয়ে কাজ করছি।যে ম্যাচে খেলতে পারতেন তিনি, সেই ম্যাচে এখন ১৬ কোটি মানুষের মতোই ‘দর্শক’ হয়ে উপভোগ করতে হবে তাঁকে। এ ম্যাচ নিয়ে আল আমিনের প্রত্যাশা কী? বললেন, ‘আশা করছি দারুণ একটা ম্যাচই উপহার দেবে বাংলাদেশ। জয়-পরাজয়ের মধ্যে যেতে চাচ্ছি না। ওটা সময়ের হাতেই তোলা থাক। এখন তো আমি দর্শক (হাসি)। ফলে দর্শক হিসেবেই আমার প্রত্যাশা, ভালো একটা খেলাই উপহার দেবে বাংলাদেশ। কারণ, দলের সবাই ছন্দে আছে। ’প্রাসঙ্গিকভাবে চলে আসে সেই ঘটনা। আজ তো মেলবোর্নেই থাকার কথা ছিল, কেন এমনটা হলো...। থামিয়ে দিয়ে আল আমিন বললেন, ‘প্রসঙ্গটা থাক না ভাই...’। অস্ট্রেলিয়া থেকে ফিরে জাতীয় লিগে খেলার সময় চোট পেয়েছেন পায়ে। চোট-পুনর্বাসনের জন্য দুদিন পরই ঢাকায় ফেরার কথা আল আমিনের। বললেন, ‘আসলে কোয়ার্টার ফাইনালের ম্যাচটা দেখার জন্যই বাড়িতে আছি। ’কথাটা বলতে গিয়ে একটু দীর্ঘশ্বাসও কি বেরিয়ে এল না আল আমিনের বুক চিরে?
