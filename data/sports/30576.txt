
কাজটা ভুল হয়ে গেছে—এটা বুঝতে পেরেছিলেন সঙ্গে সঙ্গেই। সে জন্যই মাঠের আম্পায়ারদের কাছে দ্রুতই ক্ষমা চেয়ে নিয়েছিলেন সাকিব আল হাসান। তবে আইসিসির তিরস্কারের হাত থেকে বাঁচাতে পারেননি বাংলাদেশ অলরাউন্ডার।গতকাল মিরপুরে ১৮তম ওভারে মোহাম্মদ আমিরের বলে বোল্ড হয়ে গিয়েছিলেন সাকিব। যে শটটা খেলতে চেয়েছিলেন, সেটি খেলতে না পেরেই নিজের ওপর প্রচণ্ড ক্ষুব্ধ হন। পাকিস্তানের বিপক্ষে এশিয়া কাপের অঘোষিত সেমিফাইনালের চাপের মুখে কেন ওই শট খেলতে গেলেন, নিজেই হয়তো তা মানতে পারছিলেন না।হতাশা-ক্ষোভ যা-ই থাক, ক্রিকেট মাঠে এসব প্রকাশে একটু সংযতই হতে হয় খেলোয়াড়দের। কিন্তু সাকিব সংযত থাকতে না পেরে নিজের বিপদ ডেকে আনলেন নিজেই।পাকিস্তানকে হারিয়ে এশিয়া কাপের ফাইনালে ওঠার আনন্দ-উৎসবের রেশ কাটতে না কাটতেই আজ সকালে সাকিবকে দাঁড়াতে হয়েছে ম্যাচ রেফারি জেফ ক্রো’র কাঠগড়ায়। সেখানে তাঁকে আইসিসির আচরণবিধির ২.১.৮ ধারা ভঙ্গের অভিযোগে অভিযুক্ত করা হয়েছে। এই ধারায় অভিযুক্ত হওয়ার শাস্তি ম্যাচ ফি’র পঞ্চাশ শতাংশ জরিমানা। নিজের দোষ স্বীকার করাতেই হয়তো জরিমানার হাত থেকে রেহাই পেয়েছেন সাকিব। তাঁকে তিরস্কার করেই ছেড়ে দেওয়া হয়েছে।
