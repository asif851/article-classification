
সবে ম্যাচের ১৯ মিনিট পেরিয়েছে। তখনই বিশাল বহর নিয়ে মাঠে ঢুকে পড়েন ফরাশগঞ্জ ক্লাবের সহসভাপতি সারোয়ার হোসেন আলো। অ্যাথলেটিকস ট্রাকের ওপর দিয়ে শোডাউন দিয়ে এসে ভিআইপি গ্যালারিতে বসেন তিনি। ম্যাচ চলার সময় এ দৃশ্য দেখে অবাক সবাই। পরে বিরতির সময়ে মাঠে নেমে খেলোয়াড়দের উৎসাহও জুগিয়েছেন তিনি। কিন্তু তাঁর উৎসাহ বা শোডাউন কিছুই কাজে আসেনি। প্রথমে এগিয়ে গিয়েও আরামবাগের বিপক্ষে ২-১ গোলে ম্যাচ হেরেছে তাঁর দল। 
সমান চার পয়েন্ট নিয়ে টেবিলের তলানিতে থেকে মাঠে নেমেছিল দুটি দল। অবনমন এড়ানোর লড়াই ছিল তাদের। ফলে শুরু থেকেই জমজমাট আভাস। শেষ বাঁশি বাজার আগ পর্যন্ত তা পাওয়াও গেছে। শুধু ম্যাচই জেতেননি মারুফুল হকের শিষ্যরা, দর্শকদের দিয়েছে আক্রমণাত্মক ফুটবলের আনন্দও। ৬০ মিনিটে চিনেডু ম্যাথুউয়ের দর্শনীয় ভলিতে এগিয়ে যায় ফরাশগঞ্জ। ডান প্রান্ত থেকে শামীমের গড়ানো ক্রস নিয়ন্ত্রণে নিতে গেলে লাফিয়ে ওঠে। ওই বলেই ভলিতে গোল করেন ম্যাথুউ। নেচে ওঠেন শোডাউন দিতে আসা ফরাশগঞ্জের দর্শকেরা। কিন্তু এটা যেন ছিল মৌচাকে ঢিল দেওয়া! গোল হজম করে দুই উইং দিয়ে রাজন মিয়া ও সুফিয়ান সুফিল বারবার আছড়ে পড়েছেন ফরাশগঞ্জের বক্সে। দুই ফুলব্যাকও উঠেছেন সমানতালে পাল্লা দিয়ে। ৭৪ মিনিটে রাইট ফুলব্যাক বাবুর ক্রসেই হেডে গোল করে সমতায় ফিরিয়েছেন জুয়েল। সমতায় ফিরে আক্রমণের ধার আরও বাড়িয়ে দেন তারা। অচল হয়ে পড়ে ফরাশগঞ্জের রক্ষণভাগ। এ সুযোগেই গোল করে দলকে জিতিয়েছেন নাইজেরিয়ান স্ট্রাইকার বুকোলা।এই হারে আট ম্যাচে ৪ পয়েন্ট নিয়ে টেবিলের তলানিতে ফরাশগঞ্জ। লিগে এটি তাদের ষষ্ঠ হার। আর ৭ পয়েন্ট নিয়ে টেবিলের অষ্টম স্থানে উঠে আসা আরামবাগের এটা দ্বিতীয় জয়।
