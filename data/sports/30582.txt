

• ত্রিদেশীয় সিরিজে বৃষ্টিবিঘ্নিত ফাইনালে চ্যাম্পিয়ন অস্ট্রেলিয়া।• ডি/এল পদ্ধতিতে নিউজিল্যান্ডকে ১৯ রানে হারিয়েছে ওয়ার্নারের দল।

এই ত্রিদেশীয় সিরিজেই নিউজিল্যান্ডের বিপক্ষে টি-টোয়েন্টির ইতিহাসে সর্বোচ্চ রান তাড়া করে জয়ের রেকর্ড গড়েছে অস্ট্রেলিয়া। এ দুই ট্রান্স-তাসমান প্রতিবেশী ফাইনালে ওঠায় তাই জিবে জল আনা ম্যাচের অপেক্ষাতেই ছিল সবাই। কিন্তু জল পড়েছে ঠিকই, তবে সেটা আকাশ থেকে! অস্ট্রেলিয়া অবশ্য তার আগেই ম্যাচের ভাগ্য লিখে ফেলেছিল।
বৃষ্টিবিঘ্নিত এই ‘ভেজা’ ফাইনালে আগে ব্যাটিং করে ৯ উইকেটে ১৫০ রান করেছিল নিউজিল্যান্ড। জবাবে ১৪.৪ ওভারে অস্ট্রেলিয়ার স্কোর ছিল ৩ উইকেটে ১২০। উইকেটে ছিলেন গ্লেন ম্যাক্সওয়েল ও অ্যারন ফিঞ্চ। এ পরিস্থিতিতে জয়টা অস্ট্রেলিয়ার হাতের মুঠোতেই ছিল। কিন্তু অকল্যান্ডের আকাশ থেকে ঝমঝমিয়ে বৃষ্টি নামায় কিউইদের লড়াই চালিয়ে যাওয়া আর সম্ভব হয়নি। শেষ পর্যন্ত খেলাও আর মাঠে গড়ায়নি। ডাকওয়ার্থ-লুইস পদ্ধতিতে ১৯ রানের জয়ে চ্যাম্পিয়ন অস্ট্রেলিয়াই।
টস জিতে আগে ব্যাটিংয়ে নামা নিউজিল্যান্ড ৭৩ রানে ৪ উইকেট হারিয়ে বিপদে পড়েছিল। রস টেলরের ৩৮ বলে ৪৩ রানের ইনিংসে বিপদ এড়ায় স্বাগতিকেরা। প্রথম উইকেটে মার্টিন গাপটিল-কলিন মানরোর ৪৮ রানের পর নবম উইকেটে টেলর-সোধির দ্বিতীয় সর্বোচ্চ ৩৮ রানের জুটিই বলে দেয় মিডল অর্ডারে আর কেউ দাঁড়াতে পারেনি। ৩ উইকেট নিয়ে ম্যাচসেরা অস্ট্রেলিয়ার স্পিনার অ্যাশটন অ্যাগার। অস্ট্রেলিয়ার হয়ে সর্বোচ্চ ৫০ রান করেন ডি’আর্চি শর্ট।
