

ম্যাচের বয়স তখন ৪৯ মিনিট। ডেভিড লুইজের ক্রসে মাথা ছুঁয়ে ব্রাজিলের তৃতীয় গোলটি করলেন ফ্রেড। বুনো উদযাপনে মেতে উঠলেন। বোঝাই যাচ্ছিল, গোলটি পেয়ে যেন হাঁফ ছেড়ে বেঁচেছেন। ব্রাজিলের এক নম্বর স্ট্রাইকারের গোল না-পাওয়া নিয়ে কম সমালোচনা তো আর হয়নি।
কিন্তু এদিকে আরেক শোরগোল। ফ্রেডের গোলটি কি অফসাইড থেকে হয়েছে, নাকি ঠিকই আছে। এ নিয়ে বিশ্বজুড়েই সামাজিক যোগাযোগের মাধ্যমগুলোতে বিতর্ক হচ্ছে। সমানে চায়ের কাপে উঠেছে ঝড়। ফ্রেডের গোল নিয়ে তর্কবিতর্ক চলছে বাংলাদেশের ফুটবলপাড়াতেও।
জাতীয় দলের সাবেক কোচ সাইফুল বারী টিটুর মতে গোলটি সঠিকই ছিল, ‘প্রথম অবস্থায় অনেকেই ভাবতে পারেন যে গোলটি হয়তো অফসাইড ছিল। কিন্তু টেলিভিশনে যখন রিপ্লে দেখিয়েছে তখনই মার্ক করে দেখানো হয়েছে ডেভিড লুইস আর ফ্রেড লাইনের মধ্যেই ছিলেন। তাই এটা মোটেও অফসাইড ছিল না।’
তবে জাতীয় দলের গোলরক্ষক বিপ্লব ভট্টাচার্যের চোখে মনে হয়েছে ফ্রেডের গোলটা হয়নি, ‘আমি একজন ফুটবলার হিসেবে বলব ফ্রেডের গোলটা হয়নি। ওটা শতভাগ অফসাইড ছিল।’ এর ব্যাখাও দিলেন শেখ রাসেলের গোলরক্ষক, ‘যখন লুইস ক্রসটা করেন তখন রেফারি ও সহকারী রেফারি কেউই বুঝতে পারেননি। আমার মনে হয় রেফারি একটু অ্যাডভানটেজ দিয়েছেন। আসলে ভুল তো মানুষই করে। তিনি চাইলে গোলটা বাতিল করতেই পারতেন।’
জাতীয় দলের অধিনায়ক ও মিডফিল্ডার মামুনুুল ইসলামও বললেন একই কথা, ‘ফ্রেডের গোলটা হয়নি। কারণ সে বলের আগেই ওই পজিশনে চলে গিয়েছিল।’
জাতীয় দলের সাবেক অধিনায়ক গোলরক্ষক আমিনুল হকের মতে ফ্রেডের গোলটি ছিল সঠিক, ‘প্রথমে আমিও ভেবেছিলাম ওটা ছিল অফসাইড। কিন্তু পরে দেখি লুইজ অফসাইডে ছিলেন না। প্রথমে বলটি ওর কাছেই ছিল। আর লুইজ অফসাইডে না থাকলে ফ্রেডেরও অফসাইড হওয়ার কথা না। কারণ লুইজের চেয়ে ফ্রেড ভেতরের দিকেই ছিলেন। এই কারণেই রেফারি গোলটা বাতিল করেননি।’
শেখ রাসেলের ট্রেবলজয়ী কোচ মারুফুল হকের বিশ্লেষণও আমিনুলের মতোই, ‘আসলে প্রথমে মনে হবে ওটা অফসাইড। কিন্তু পরে লুইজ বল পেয়ে গেলে আর অফসাইড থাকেনি। লুইজ বলটি ফ্রেডকে দেওয়ার সময় সেটা অনসাইডই ছিল।’
জাতীয় দলের স্ট্রাইকার মিঠুন চৌধুরী অবশ্য এই গোলের বিরোধিতা করছেন, ‘আমার মনে হয়েছে ফ্রেডের গোলটা হয়নি। সে অফসাইডেই ছিল।’ তিনি দোষ চাপিয়েছেন রেফারির ওপর, ‘আসলে ভুল তো মানুষেরই হয়। আমার মনে হয় রেফারি বা সহকারী রেফারি কাভার করতে পারেনি বিষয়টা। নিশ্চয়ই কোনো একটা ভুল এখানে হয়েছে।’
