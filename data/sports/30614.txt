


• ইরানের বিপক্ষে ৮-১ গোলে জিতেছে বাংলাদেশ• গোল-উৎসব শুরু হয় মাত্র ২৫ সেকেন্ডে• হ্যাটট্রিক করেছে তহুরা ও শামসুন্নাহার

দেশে বা বিদেশে মাঠে নামলেই নিয়মিত গোল উৎসব করছে বাংলাদেশের মেয়েরা। ফুটবলে ‘সোনার হরিণ’ গোল যেন তাদের কাছে মুড়ি-মুড়কির মতো বিষয়। হংকংয়ে চার জাতি জকি ক্লাব মহিলা ফুটবলে অংশগ্রহণ করে নিজেদের প্রথম দুই ম্যাচেই বড় ব্যবধানে জিতেছে বাংলাদেশ। প্রথম ম্যাচে মালয়েশিয়াকে ১০-১ গোলে হারানোর পর আজ দ্বিতীয় ম্যাচে ইরানকে হারিয়েছে ৮-১ ব্যবধানে। আজ বাংলাদেশ ইরানের বিপক্ষে প্রথম গোলটি পেয়েছে ২৫ সেকেন্ডের মাথায়। নারী ফুটবল র‍্যাঙ্কিংয়ে বাংলাদেশের থেকে ৪৪ ধাপ এগিয়ে থাকা ইরানের বিপক্ষে আজ হ্যাটট্রিক করেছে তহুরা আকতার ও শামসুন্নাহার (জুনিয়র)। একটি করে গোল করেছে আনাই মগিনি ও আনুচিং মগিনি। প্রথমার্ধে বাংলাদেশ এগিয়ে ছিল ৫-০ গোলে। কিক অফের ২৫ সেকেন্ডের মধ্যেই প্রতিপক্ষের জালে বল পাঠিয়ে গোল-উৎসব শুরু করে তহুরা। ১৩ মিনিটে দ্বিতীয় গোলের পর ২৯ মিনিটেই হ্যাটট্রিক পূরণ করে বাংলাদেশকেও ৩-০ গোলে এগিয়ে দেয় তহুরা। পরবর্তী সময়ে ৩২ মিনিটে ডিফেন্ডার আনাই মগিনি ৪-০ করার পরে শুরু হয় স্ট্রাইকার শামসুন্নাহারের ম্যাজিক। পরের ২৪ মিনিটের মধ্যে হ্যাটট্রিক পূরণ করে সে। ৪৫ মিনিটে ব্যক্তিগত প্রথম ও দলীয় পঞ্চম গোলের পর ৬৯ মিনিটে হ্যাটট্রিক পূরণ করে শামসুন্নাহার। অর্থাৎ দলীয় ষষ্ঠ ও সপ্তম গোলটি তার। ৭৭ মিনিটে বাংলাদেশের হয়ে শেষ গোলটি করেছে আনুচিং মগিনি। আর ম্যাচের শেষ বাঁশি বাজার আগে একটি গোল পরিশোধ করে ইরান।মালয়েশিয়ার বিপক্ষে ১০ গোলের ছয় গোলই ছিল ডিফেন্ডারদের। তাই হয়তো স্ট্রাইকাররা আজ পণ করেই নেমেছিল, ডিফেন্ডাররা যেন তাদের চেয়ে বেশি গোল না করতে পারে। আজ ডিফেন্ডারদের পা থেকে এসেছে এক গোল। এমন প্রতিযোগিতা হয়তো সবচেয়ে বেশি উপভোগ করছেন বাংলাদেশ কোচ গোলাম রব্বানি ছোটন। আগামীকাল শেষ ম্যাচে স্বাগতিক হংকংয়ের বিপক্ষে মাঠে নামবে বাংলাদেশ। জিতলেই পয়েন্ট টেবিলের শীর্ষে থেকে চ্যাম্পিয়ন। ড্র হলেও থাকবে সম্ভাবনা।
