
শেষ পর্যন্ত পরিত্যক্তই হয়ে গেল বাংলাদেশ-আয়ারল্যান্ড ম্যাচ। সারা দিন বৃষ্টির লুকোচুরি শেষে দেরিতে হলেও খেলাটা মাঠে গড়িয়েছিল ৮ ওভার করে ছেঁটে ফেলেই। টসে হেরে ব্যাটিংয়ে নেমে তামিম ইকবাল আর সৌম্য সরকারের ব্যাটিং-তাণ্ডব মাত্র ৮ ওভারেই বাংলাদেশের সংগ্রহকে ৯৪-এ তুলে দেওয়ার পরই আবার বৃষ্টি। বৃষ্টির মাত্রা বাড়তে থাকায় আর অপেক্ষার ধার ধারেননি ম্যাচ রেফারি। খেলাটাকে পরিত্যক্ত ঘোষণা করে পয়েন্ট ভাগ করে দিলেন বাংলাদেশ ও আয়ারল্যান্ডের মধ্যে।১৩ মার্চ ওমানের বিপক্ষে গ্রুপপর্বের পরের ম্যাচটা এখন ‘ফাইনাল’ বাংলাদেশের জন্য। আয়ারল্যান্ডের বিপক্ষে পয়েন্ট ভাগাভাগি হয়ে যাওয়াতে রোববার ওমানের বিপক্ষে জিতলেই টি-টোয়েন্টি বিশ্বকাপের সুপার টেন নিশ্চিত করবে বাংলাদেশ। কিন্তু সেই খেলাও যদি বৃষ্টিতে পরিত্যক্ত হয়ে যায়? সে ক্ষেত্রে নেট রান রেটের কারণে সুবিধাজনক অবস্থানেই আছে বাংলাদেশ। ওমানের বিপক্ষে ম্যাচটা পণ্ড হয়ে গেলেও সুপার টেন-যাত্রায় কোনো বিঘ্ন ঘটবে না বাংলাদেশের।মাঠে গড়ানো ৮ ওভারের প্রাপ্তি তামিমের দারুণ একটা অর্জনই। টেস্ট ও ওয়ানডেতে আগেই দেশের পক্ষে সর্বোচ্চ রানের রেকর্ডটা নিজের করে রেখেছিলেন। আয়ারল্যান্ডের বিপক্ষে ৩৮ রানের মাথায় টি-টোয়েন্টি ক্রিকেটেও তিনি ছাড়িয়ে গেলেন সবাইকে।তাঁর ৪৭ রানের ইনিংসটি এসেছে ২৫ বলে। ৩ চার ও ৪ ছক্কায় সাজানো এই ইনিংসের কল্যাণেই বৃষ্টির আগে ৮ ওভারে মোটামুটি নিরাপদ জায়গায় বাংলাদেশ। ডকরেলের বলে পোর্টারফিল্ডের বলে তিনি যখন ফিরলেন স্কোরবোর্ডে বাংলাদেশের সংগ্রহ তখন জ্বলজ্বল ৯৪।সৌম্যর ব্যাট থেকে আসে ২০,১৩ বলে। ফর্মে ফেরার ইঙ্গিতটা আজ বেশ ভালোভাবেই ছিল তাঁর ইনিংসে। কিন্তু ৩টি দুর্দান্ত চারে নিজের ইনিংসটি সাজিয়ে ফিরলেন কিছুটা খামখেয়ালিতেই। সাব্বিরের ব্যাটও হাসছিল বাংলাদেশের ইনিংসে। একটি ছয়ে তাঁর ব্যাট থেকে আসে ১৩ রান।
