
ম্যানচেস্টার ইউনাইটেডের পর ইংলিশ প্রিমিয়ার লিগের আরেক শক্তিশালী প্রতিপক্ষ টটেনহামের সঙ্গেও ড্র করেছে হোসে মরিনহোর চেলসি। শুরুতে পিছিয়ে পড়লেও অধিনায়ক জন টেরির গোলে রক্ষা পেয়েছে ব্লুরা। মাঠ ছাড়তে পেরেছে একটি পয়েন্ট নিয়ে। প্রথমার্ধে টটেনহামের পক্ষে গোলটি করেছিলেন সিগার্ডসন।নিজেদের মাঠে প্রথমার্ধের বেশির ভাগ সময়ই আধিপত্য বিস্তার করে খেলেছে টটেনহাম। ১৯ মিনিটের মাথায় ম্যাচের প্রথম গোলটিও করে স্বাগতিকরা। ক্রিশ্চিয়ান এরিকসনের পাস থেকে বল পেয়ে সেটা আস্তে করে থামিয়ে সিগার্ডসনকে সুযোগ করে দিয়েছিলেন রবার্তো সোলদাদো। মোক্ষম সুযোগটা কাজে লাগাতে একটুও ভুল করেননি আইসল্যান্ডের এই উইঙ্গার। বল জড়িয়ে দিয়েছেন চেলসির জালে। তিন মিনিট পরে আরও একটি ভালো সুযোগ তৈরি করেছিল টটেনহাম। কিন্তু চেলসির ডিফেন্ডারদের দক্ষতায় সফলতার মুখ দেখেনি সেই গোল প্রচেষ্টা।দ্বিতীয়ার্ধে গোল শোধের জন্য মরিয়া হয়েই মাঠে নামে মরিনহোর শিষ্যরা। শুরুতে তারা পেয়েও গিয়েছিল ভালো একটি সুযোগ। টটেনহামের দুই ডিফেন্ডারকে চমত্কারভাবে কাটিয়ে অস্কারের উদ্দেশে বল ঠেলেছিলেন ফার্নান্দো তোরেস। কিন্তু ব্রাজিলিয়ান ফরোয়ার্ড বলটা জড়াতে পারেননি টটেনহামের জালে। দ্বিতীয়ার্ধে বদলি হিসেবে মাঠে নামা হুয়ান মাতার চমত্কার এক ফ্রি-কিকের কারণেই স্বস্তির নিঃশ্বাস ফেলতে পেরেছে চেলসি শিবির। মাতার ফ্রি-কিক থেকে দারুণ এক হেড করে খেলায় সমতা ফিরিয়েছেন চেলসি অধিনায়ক জন টেরি।
৮০ মিনিটে দ্বিতীয় হলুদ কার্ড দেখে মাঠ ছাড়তে হয় তোরেসকে। শেষ ১০ মিনিট ১০ জনের এই চেলসির রক্ষণভাগে বারবার হানা দিয়েও সফল হতে পারেনি টটেনহাম। ৮৭ মিনিটে সিগার্ডসনই পেয়েছিলেন শেষ সুযোগটা। চেলসির পেনাল্টি বক্সের ভেতর নেওয়া তাঁর জোরালো শটটা চলে যায় গোলপোস্টের কিছুটা বাইরে দিয়ে।
