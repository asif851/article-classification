

গতকাল স্ট্রেচারে করে মাঠের বাইরে চলে গিয়েছেন ইমরুল কায়েস। আজ দলের বিপর্যয়ে ব্যাটিংয়ে নামতে হয়েছে আগের ইনিংসে আঙুলে চোট পাওয়া অধিনায়ক মুশফিকুর রহিমকে। কিন্তু তাঁর দৃঢ়তা পূর্ণ ইনিংসটা হঠাৎ থামল এক বাউন্সারে। মাথায় আঘাত পাওয়ায় অ্যাম্বুলেন্সে করে মাঠ ছেড়েছেন মুশফিক। আঙুলের চোট নিয়ে ব্যাট করতে নামা মুশফিককে আউট করার জন্য একটা পরিকল্পনা নিয়েই নেমেছেন নিউজিল্যান্ডের বোলাররা। টানা শর্ট বল করে যাওয়া। একবার ক্যাচও তুলে দিয়েছিলেন মুশফিক। কিন্তু সেটিকে ব্যতিক্রম ভেবে নিলে, বাকি সময়টা সাহসিকতার অনন্য গল্প লিখে চলেছেন মুশফিক। টিম সাউদির এক বাউন্সারে হঠাৎ থমকে যেতে হলো সবাইকে। বলের লাইন থেকে চোখ সরিয়ে নেওয়ায়, হেলমেটে লাগে সাউদির সে বাউন্সার। সঙ্গে সঙ্গে উইকেটে শুয়ে পড়েন মুশফিক। সঙ্গে সঙ্গে দুই দলের ফিজিও মাঠে গিয়েছেন। মাঠে ছুটে গেছেন তামিম ইকবালও। বেশ কিছুক্ষণ পর্যবেক্ষণের পর মাঠ থেকে নিয়ে আসা হয়েছে তাঁকে। দলের এক সূত্র জানিয়েছে, আপাতত অবস্থা গুরুতর মনে হচ্ছে না। তবে সাবধানতার জন্য হাসপাতালে নিয়ে যাওয়া হচ্ছে। এর আগে আহত (অবসর) হয়ে কালই মাঠ ছেড়েছেন ইমরুল। তামিমের সঙ্গে একটি রান শেষ করতে গিয়ে ডাইভ দিয়েছিলেন। এরপরই কাতরাতে থাকলেন মাটিতে শুয়ে। সঙ্গে সঙ্গে মাঠের বাইরে নিয়ে যাওয়া হয় তাঁকে। ইমরুল মাঠে নামবেন কি না-এর উত্তর এখনো মেলেনি। তবে দলের প্রয়োজনে সবার শেষে নামতেও পারেন বলে একটা সূত্র জানিয়েছে। কিন্তু সে নিশ্চয়তা দেওয়া যাচ্ছে না। কাগজে কলমে তাই ৫ উইকেট পরলেও আদতে ৭ উইকেট ধরে নেওয়াটাই ভালো। এ প্রতিবেদন লেখা পর্যন্ত বাংলাদেশের রান ১২৬, লিড ১৮২ রানের। একমাত্র ভরসা হয়ে আছেন সাব্বির রহমান (২৮ *)।
 
