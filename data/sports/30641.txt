
এত দিনের মেনে আসা নিয়মটা এবার মানেননি আর্সেন ওয়েঙ্গার। এত দিন যত ট্রফি জিতেছেন, একটিরও পদক নিজের কাছে রাখেননি, দিয়ে দিয়েছেন তাঁর ব্যাকরুম স্টাফদের। কিন্তু পরশু জেতা এফএ কাপের মেডেলটা আর্সেনাল কোচ রেখে দিলেন নিজের কাছে! কেন? আর্সেনালে ২১ বছরের অধ্যায়ের তাহলে শেষ টানছেন ওয়েঙ্গার? এটিকেই আর্সেনালে নিজের শেষ পদক হিসেবে দেখছেন? ওয়েম্বলিতে পরশু চেলসিকে ২-১ গোলে হারিয়ে এফএ কাপ জিতেছে আর্সেনাল। তারপরও ফ্রেঞ্চ কোচকে নিজের ভবিষ্যৎ নিয়ে প্রশ্নেরই উত্তর দিতে হয়েছে বেশি। মৌসুম শেষেই যে তাঁর চুক্তি শেষ। ওয়েঙ্গার অবশ্য সরাসরি উত্তর দেননি। শুধু জানিয়েছেন, আগামী বুধবার আর্সেনাল বোর্ডেই সিদ্ধান্তটা নেওয়া হবে। যদিও অনেক দিন ধরেই গুঞ্জন, এরই মধ্যে আরও দুই বছরের জন্য চুক্তিটা নবায়নের সিদ্ধান্ত হয়েই গেছে।তাহলে ওয়েঙ্গারের হঠাৎ পদক নিজের কাছে রাখার রহস্য কী? হয়তো এই এফএ কাপটা রেকর্ড গড়া বলেই। টুর্নামেন্টটা সবচেয়ে বেশি ১৩ বার জিতল আর্সেনাল। আর ওয়েঙ্গারের ব্যক্তিগত রেকর্ড, কোচ হিসেবে সর্বোচ্চ সাতবার এফএ কাপ জয়। এতে এতই খুশি আর্সেনাল কোচ, সাতবার এফএ কাপ জয়ের তৃপ্তিকে রাখলেন সেই ‘অজেয়’ (২০০৩-০৪ মৌসুম, লিগে অপরাজিত ছিল শিরোপাজয়ী আর্সেনাল) মৌসুমের কাতারেই, ‘আমি গর্বিত এই দুই অর্জনে—অপরাজিত চ্যাম্পিয়ন হয়ে, আর সাতটা এফএ কাপে জিতে।’ তবে এই এফএ কাপ আর্সেনালে তাঁর ভবিষ্যৎ নির্ধারণী হবে না বলেই মনে করেন আর্সেনাল কোচ, ‘(আমার) ২০ বছরের কাজের ফল, বা আর্সেনালের ভবিষ্যৎ এই একটা ম্যাচের ওপর নির্ভর করবে এমন ভাবা হাস্যকর।’ ফোরফোরটু।
