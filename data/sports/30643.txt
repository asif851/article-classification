


ফুটবল খেলতে গিয়ে চোটে প্রায়ই চোটে পড়েন জাতীয় দলের ক্রিকেটাররা। এটি নিয়ে বিধি নিষেধ আরোপের ব্যাপারটি ভাবছেন ক্রিকেট কর্তারা

অদ্ভুত চোটে পড়েছেন জাতীয় দলের দুই তারকা ক্রিকেটার। মুশফিকুর রহিম আর নাসির হোসেন দুজনই চোট পেয়েছেন ফুটবল খেলতে গিয়ে। ফুটবল খেলতে গিয়ে ক্রিকেটারদের এই চোটে পড়াটা ভাবিয়ে তুলেছে বিসিবিকে। দুজনের প্রধান পরিচয় ক্রিকেটার হলেও মুশফিক-নাসির ফুটবলটা খেলেন উপভোগ করেই। ফুটবল নিয়ে দুজনের কারিকুরি দেখা যায় অনুশীলনের আগে গা গরমে কিংবা কন্ডিশনিং ক্যাম্পে। কিন্তু এই ফুটবলই যে তাঁদের এত ভোগাবে তা কি তাঁরা ভেবেছিলেন? বগুড়ায় বিসিএলের চতুর্থ রাউন্ডের তৃতীয় দিন মুশফিক শেষ করেছিলেন সেঞ্চুরির আনন্দ নিয়ে। পরদিন সকালেই হাওয়ায় মিলিয়ে গেল সেই আনন্দ, গা গরমের ফুটবল খেলতে গিয়ে বাঁ অ্যাঙ্কেলে চোট পান মুশফিক। খুঁড়িয়ে খুঁড়িয়ে সেদিন ব্যাটিং করলেও বাংলাদেশ দলের উইকেটকিপার ব্যাটসম্যান কাল পেয়েছেন দুঃসংবাদ, তিন সপ্তাহ মাঠের বাইরে থাকতে হচ্ছে তাঁকে। নাসিরের দুঃসংবাদটা আরও বড়। ঢাকা প্রিমিয়ার লিগের পর ছুটিতে সিরাজগঞ্জে ফুটবল খেলতে গিয়ে পায়ের লিগামেন্ট ছিঁড়ে ছয় মাসের জন্য মাঠের বাইরে চলে গেছেন ২৬ বছর বয়সী অলরাউন্ডার। চোট থেকে সেরে উঠতে শল্যবিদের ছুরির নিচেই যেতে হচ্ছে তাঁকে। অক্টোবরে দক্ষিণ আফ্রিকা সফরে ফুটবল খেলতে গিয়ে চোট পান মোস্তাফিজুর রহমানও। পার্লে অনুশীলনে নামার আগে গা গরমের জন্য ফুটবল খেলতে গিয়ে অ্যাঙ্কেলের চোটে পড়ে দেশে ফিরে আসতে হয় তাঁকে সফর অসমাপ্ত রেখেই। ক্রিকেটাররা যেভাবে ফুটবল খেলতে গিয়ে চোট পাচ্ছেন বিষয়টা ভাবিয়ে তুলেছে বিসিবিকে। প্রধান নির্বাচক মিনহাজুল আবেদীনের বললেন, ফুটবলে বিধিনিষেধ আরোপের কথা ভাবছেন তাঁরা, ‘এখন তো এটা নিয়ে একটা বিধিনিষেধ থাকতেই হবে। অনেক খেলোয়াড় ফুটবল খেলতে গিয়ে চোটে পড়ছে। তবে এটা টিম ম্যানেজমেন্টের ব্যাপার। তারা নিশ্চয়ই এটা নিয়ে আলোচনা করবে।’
