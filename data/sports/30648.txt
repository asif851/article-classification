
শেষ একদিনের ম্যাচটা প্রায় দুই বছর আগে খেলেছিলেন জ্যাক ক্যালিস। দীর্ঘদিনের অনুপস্থিতির পর আবার সীমিত ওভারের ক্রিকেটে ফিরতে যাচ্ছেন দক্ষিণ আফ্রিকার এই অভিজ্ঞ অলরাউন্ডার। ঘরের মাটিতে পাকিস্তান ও ভারতের বিপক্ষে আসন্ন ওয়ানডে সিরিজের জন্য দক্ষিণ আফ্রিকা ক্রিকেট বোর্ড যে দল ঘোষণা করেছে, তাতে রয়েছে ক্যালিসের নাম। চোট কাটিয়ে টেস্ট অধিনায়ক গ্রায়েম স্মিথও ফিরেছেন ওয়ানডে দলে।গত মাসে পাকিস্তানের বিপক্ষে টেস্ট সিরিজে ক্যালিস ছিলেন ব্যর্থ। দুই টেস্টের তিন ইনিংসে ব্যাটিংয়ে নেমে তাঁর সংগ্রহ মাত্র ১২ রান। বল হাতেও একটি উইকেটও পাননি এ সময়ের অন্যতম সেরা এই অলরাউন্ডার। এমন ফর্ম নিয়ে দীর্ঘদিন পরে একদিনের ক্রিকেটে কেমন করতে পারবেন, সেটাই এখন দেখার বিষয়। ক্যালিস শেষ ওয়ানডেটি খেলেছিলেন ২০১২ সালের ফেব্রুয়ারিতে, নিউজিল্যান্ডের বিপক্ষে।ক্যালিসের লক্ষ্য ২০১৫ সালের বিশ্বকাপ খেলা। সেজন্যই ক্যারিয়ারকে দীর্ঘায়িত করতে সীমিত ওভারের ক্রিকেট থেকে সরে দাঁড়িয়েছিলেন তিনি। এখন আবারও ওয়ানডে দলে জায়গা পেয়ে নিজেকে হয়তো ঝালিয়ে নেওয়ারই চেষ্টা করবেন দক্ষিণ আফ্রিকার পক্ষে সবচেয়ে বেশি টেস্ট ও ওয়ানডে খেলা এই ক্রিকেটার।গত মাসে পাকিস্তানের দীর্ঘদেহী পেসার মোহাম্মদ ইরফানের বাউন্সারে মাথায় আঘাত পেয়েছিলেন টেস্ট অধিনায়ক গ্রায়েম স্মিথ। খুব দ্রুতই মাঠের লড়াইয়ে ফিরতে পারবেন না বলে আশঙ্কা ছিল অনেকের। কিন্তু এখন তিনি পুরোপুরি সুস্থ আছেন বলেই জানিয়েছে দক্ষিণ আফ্রিকার ক্রিকেট বোর্ড। আর ওয়ানডে দলে জায়গাও করে নিয়েছেন এই উদ্বোধনী ব্যাটসম্যান। ক্রিকইনফোদক্ষিণ আফ্রিকার ওয়ানডে দল: এবি ডি ভিলিয়ার্স, হাশিম আমলা, কুইনটন ডি কক, জেপি ডুমিনি, ইমরান তাহির, জ্যাক ক্যালিস, রায়ান ম্যাকলারেন, ডেভিড মিলার, মরনে মরকেল, ওয়েন প্রানেল, ভারনন ফিল্যান্ডার, গ্রায়েম স্মিথ, ডেল স্টেইন, লনওয়াবো ততসোবে।
