

ফিফা সভাপতিকে ছেড়ে কথা বলেননি। উয়েফা সভাপতিকে বা ছাড়বেন কেন ক্রিস্টিয়ানো রোনালদো? মিশেল প্লাতিনি বলেছেন, রোনালদোকে খুশি করাতেই নাকি ফিফা ব্যালন ডি’অরের ভোটদানের শেষ তারিখ পিছিয়েছে ফিফা। কৌতুক করেই নাকি বলেছেন। তবে কৌতুকটা যে পছন্দ হয়নি সেটাই বুঝিয়ে দিলেন রোনালদো। ক্ষুব্ধ রিয়াল তারকা এবার ব্যালন ডি’অর পুরস্কারের অনুষ্ঠানটাই বয়কটেরই হুমকি দিয়ে বসেছেন।
এর আসে সেপ ব্ল্যাটারও ‘মজা করে’ই বলেছিলেন বলে দাবি করেন। বলেছিলেন মাঠে রোনালদোর ভাবভঙ্গি কমান্ডারদের মতো। এবার প্লাতিনিও কৌতুক করলেন। তবে রোনালদো ভক্তদের প্রশ্ন, সিআর সেভেন কি ব্ল্যাটার-প্লাতিনির ইয়ার্কির পাত্র? এমন কথার হুল কাঁহাতক সহ্য করা যায়! রেগেমেগে রোনালদো তাই বলেই বসলেন, ‘যাবই না পুরস্কার বিতরণী অনুষ্ঠানে!’
ইনজুরির ফাঁড়ায় কদিন ফুরসত মেলেছে। মাঠে ফেরার প্রস্তুতি নিচ্ছেন পর্তুগিজ উইঙ্গার। আর এমন সময় প্লাতিনির ফোড়ন। রোনালদোর দাবি, প্লাতিনি তাঁকে উসকে দেওয়ার চেষ্টাই করছেন, ‘আমার মনে হচ্ছে তিনি আমাকে উত্তেজিত করার চেষ্টা করছেন।’
কথা হলো, সত্যিই ১৩ জানুয়ারি জুরিখে অনুষ্ঠেয় ব্যালন ডি’অর পুরস্কারের অনুষ্ঠানে যাবেন না তিনি? ঝেড়ে না কাশলেও একটা ইঙ্গিত দিয়ে রাখলেন বটে, ‘ব্যালন ডি’অর অনুষ্ঠানের দিন সম্ভবত স্পেন, জুরিখ কিংবা মাদেইরায় (পর্তুগালে রোনালদোর বাড়ি) থাকতে পারি।’ 
