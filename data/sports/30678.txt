
চোটের কারণে ভারতের বিপক্ষে টি-টোয়েন্টি সিরিজ থেকে ছিটকে গেলেন অস্ট্রেলীয় অধিনায়ক স্টিভেন স্মিথ। দলের পক্ষে এক আনুষ্ঠানিক বার্তায় এ কথা জানানো হয়েছে। স্মিথ অস্ট্রেলিয়ায় ফিরে গেছেন ইতিমধ্যেই।
নিঃসন্দেহে অস্ট্রেলিয়ার সেরা ব্যাটসম্যান ২৮ বছর বয়সী স্মিথ। ওয়ানডে সিরিজে হারা অস্ট্রেলিয়ার জন্য বড় আঘাত হয়েই আসছে অধিনায়কের চোট। টি-টোয়েন্টি সিরিজে ঘুরে দাঁড়ানোর স্বপ্ন দেখতে দেখতেই স্মিথের চোট মানসিকভাবে অনেকটাই পিছিয়ে দিচ্ছে তাদের।দলের চিকিৎসক রিচার্ড শ বলেছেন, ‘গত রোববার ভারতের বিপক্ষে পঞ্চম ওয়ানডেতে ফিল্ডিং করার সময় ডান কাঁধে ভর দিয়ে পড়ে যান স্মিথ। আমরা তাঁর এমআরআই করিয়েছি। চোট খুব গুরুতর না হলেও আমরা মনে করেছি এই মুহূর্তে তাঁকে পরিপূর্ণ বিশ্রাম দেওয়া প্রয়োজন। তাই ভারতের বিপক্ষে টি-টোয়েন্টি সিরিজে সে খেলবে না।’ মুখে না বললেও আসছে অ্যাশেজ সিরিজের জন্যই টেস্ট অধিনায়কের বিশ্রাম নিশ্চিত করতে চাচ্ছে অস্ট্রেলিয়া।স্মিথের জায়গায় দলে ডাক পেয়েছেন অলরাউন্ডার মার্কাস স্টয়নিস। অধিনায়কত্বের ভার পড়েছে ওপেনার ডেভিড ওয়ার্নারের কাঁধে। সানরাইজার্স হায়দরাবাদকে নেতৃত্ব দিয়ে আইপিএল জিতেছিলেন ওয়ার্নার। তাই স্মিথের অনুপস্থিতি শাপে বর হলেও হতে পারে অস্ট্রেলিয়ার জন্য। সিরিজের প্রথম টি-টোয়েন্টি ম্যাচে আজ রাঁচিতে মুখোমুখি হবে দুই দল। খেলা শুরু বাংলাদেশ সময় সন্ধ্যা সাড়ে ৭টায়। খেলাটি দেখা যাবে স্টার স্পোর্টস ১-এ। সূত্র: ক্রিকইনফো
