
১০ ওভারের ক্রিকেট দিয়ে উন্মোচিত হচ্ছে ক্রিকেটের নতুন দিগন্ত। সংযুক্ত আরব আমিরাতে আজ থেকেই শুরু হচ্ছে টি-টেন ক্রিকেট। নতুন ফরম্যাটের এই আনন্দ-আয়োজনে বাংলাদেশ থেকে সাকিব আল হাসান আর তামিম ইকবাল খেললেও বাংলাদেশ ক্রিকেট বোর্ডের (বিসিবি) ছাড়পত্র না পাওয়ায় অংশ নেওয়া হচ্ছে না পেসার মোস্তাফিজুর রহমানের।প্রতিযোগিতায় অংশ নিতে কালই ঢাকা ছেড়েছেন সাকিব। সেখানে তিনি খেলবেন কেরালা কিংসের হয়ে। তামিম আছেন ‘পাখতুন’ দলে। মোস্তাফিজের খেলার কথা ছিল আরেক ফ্র্যাঞ্চাইজি বেঙ্গল টাইগার্সে। কিন্তু চোটের সতর্কতা হিসেবেই বিসিবি তাঁকে ছাড়পত্র দিচ্ছে না বলে জানা গেছে।দুই বছরের ক্যারিয়ারে একাধিকবার চোটে পড়তে হয়েছে মোস্তাফিজকে। ২০১৬ সালে আইপিএলে সানরাইজার্স হায়দরাবাদের হয়ে দুর্দান্ত বোলিং করেছিলেন তিনি। এরপর ইংল্যান্ডে ন্যাটওয়েস্ট টি-টোয়েন্টি ব্লাস্টে সাসেক্সের হয়ে খেলতে গিয়ে কাঁধের চোটে পড়েছিলেন। অস্ত্রোপচার শেষে মাঠে ফিরেছিলেন বছর শেষে বাংলাদেশের নিউজিল্যান্ড সফরে। গত সেপ্টেম্বর-অক্টোবরের দক্ষিণ আফ্রিকা সফরে আবারও চোটে পড়েন মোস্তাফিজ। এবার গোড়ালির চোটে মিস করেন ওয়ানডে সিরিজ। বিপিএলেও প্রথম দুই লেগ খেলতে পারেননি রাজশাহী কিংসের হয়ে। টি-টেন ক্রিকেটে অংশ নিতে ছাড়পত্র পেলেও তামিম ঠিক সময়ে আরব আমিরাতে যেতে পারছেন না। বিপিএলে উইকেটের সমালোচনা করায় বিসিবির কাছ থেকে কারণ দর্শানোর চিঠি পেয়েছেন তিনি। আজ তার শুনানি। অথচ আজই আমিরাতের উদ্দেশে ঢাকা ছাড়ার কথা ছিল তাঁর। তবে শুনানি শেষ তিনি আমিরাত যাবেন।
