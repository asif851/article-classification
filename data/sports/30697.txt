
বিষয়টি নিয়ে অনেক তর্ক-বিতর্ক হয়েছে। দ্বি-স্তরবিশিষ্ট টেস্ট কাঠামোর পক্ষে বিপক্ষে অনেক যুক্তিও দিয়েছেন অনেকে। অধিকাংশ টেস্ট ক্রিকেটারই ছিলেন নতুন এই পদ্ধতির পক্ষে। অস্ট্রেলিয়া, নিউজিল্যান্ড, দক্ষিণ আফ্রিকাসহ ছয়টি দেশও রাজি ছিল। কিন্তু শেষ পর্যন্ত পিছু হটল আইসিসি। টেস্টে দুই স্তর সৃষ্টির সিদ্ধান্তটি ভবিষ্যতের জন্যই তুলে রাখল। দুবাইয়ে শীর্ষ কর্মকর্তাদের বৈঠকে দ্বি-স্তরের প্রস্তাবটি আলোচনাতেই তোলা হয়নি।শীর্ষ সাত দল নিয়ে প্রথম স্তর এবং আয়ারল্যান্ড ও আফগানিস্তানকে নিয়ে পাঁচ দলের দ্বিতীয় স্তর সৃষ্টির কথা ভাবছিল আইসিসি। প্রথম থেকেই এ সিদ্ধান্তের বিরুদ্ধে ছিল বাংলাদেশ ও শ্রীলঙ্কা ক্রিকেট বোর্ড। জিম্বাবুয়ে ক্রিকেট বোর্ডও জানিয়েছিল তাদের আপত্তির কথা। আইসিসির ছয় পূর্ণ সদস্যই এ প্রস্তাবের পক্ষে থাকায়, টেস্ট ক্রিকেটের ভবিষ্যৎ বলেই ভাবা হচ্ছিল দ্বি-স্তর প্রস্তাবকে। কিন্তু ভারতীয় ক্রিকেট বোর্ডও এ প্রস্তাবের বিরোধিতা করার পরই দান পাল্টে যায়। আইসিসির বৈঠকে এ প্রস্তাবটি তোলার কথা থাকলেও চার বোর্ডের অনিচ্ছাতে সেটি আর হয়নি। ফলে এই প্রস্তাব এই বৈঠকে যেহেতু পাস হওয়ার সম্ভাবনা নেই, দুই স্তরের ক্রিকেটও তাই আপাতত দেখা যাচ্ছে না।
২০১৯ সালের আগে আর টেস্ট ক্রিকেটে দ্বি-স্তর কাঠামো চালু হওয়ার কোনো সুযোগও থাকল না। এরপর আইসিসি প্রস্তাবটি তুললে এ নিয়ে আলোচনা হতে পারে।এ ব্যাপারে বিসিসির প্রতিক্রিয়াটাও অনুমিত। ​প্রধান নির্বাহী নিজামউদ্দিন চৌধুরী বলেছেন, ‘আমরা খুশি। অন্য সদস্যদের বোঝাতে পেরেছি এটি বাংলাদেশের জন্য কতটা নেতিবাচক প্রভাব ফেলত। আমাদের অবস্থা বোঝার জন্য তাদের ধন্যবাদ।’ ক্রিকইনফো।
