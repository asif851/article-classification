
পেলে-ম্যারাডোনার মতৈক্য! কাউকে মেরেও বোধ হয় বিশ্বাস করানো যাবে না। সর্বকালের সেরা দুই ফুটবলার একে অন্যের ছায়াই মাড়াতে চান না। বাক্যবাণে জর্জরিত করেন একে অন্যকে। বিশ্বের সেরা ফুটবলার কে—এমন প্রশ্নের উত্তরে পেলে বলেন, ‘ম্যারাডোনা কোনোভাবেই এর যোগ্য নয়। কারণ সে ডান পায়ে শট নিতে পারত না। গোল করতে পারত না হেডেও।’ আর ম্যারাডোনার জবাব, ‘আমি পেলের সঙ্গে তুলনা পছন্দ করি না। সে শুধু নির্বোধের মতো কথা বলে যখন সে ভুল ওষুধ খায়।’ তবে একজন ঠিকই পেলে-ম্যারাডোনাকে এক বিন্দুতে িমলিয়েছেন। দুজনই প্রশংসা করেছেন জার্মান কোচ জোয়াকিম লোর রণকৌশল। যেভাবে রোনালদোর পর্তুগালকে ৪-০ গোলে বিধ্বস্ত করল জার্মানি, তাতে লোর প্রশংসা না করে উপায় কী! পেলের মুখে তাই জার্মান কোচের স্তুতি, ‘লো দারুণ করছে। তার রণকৌশল অসাধারণ।’ ম্যারাডোনাও মুগ্ধ, ‘আমরা এক বিধ্বংসী জার্মানিকে দেখলাম। ওরা পুরো মাঠ দাবড়ে বেড়াল দুর্দান্তভাবে।’ লো হয়তো পেলে-ম্যারাডোনাকে এক করতে পারেননি। তবে এই দুজনের কথা একই সরলরেখায় মেলটাও কম সাফল্য নয়! সূত্র: এএফপি।
