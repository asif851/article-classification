
এ বছরের শুরুতেও তিনি ছিলেন বুলগেরিয়ার প্রধানমন্ত্রী। বিক্ষোভের মুখে সরকারপ্রধানের পদটি ছাড়ার পর ফুটবলজগতে পা রেখেছেন বোইকো বরিসভ। খেলা শুরু করেছেন বুলগেরিয়ার দ্বিতীয় বিভাগের লিগে। দেশটির সবচেয়ে বেশি বয়সী পেশাদার ফুটবলারের নতুন রেকর্ডও গড়েছেন ৫৪ বছর বয়সী বরিসভ।গতকাল রোববার ভিটোশা বিসট্রিটসার জার্সি গায়ে মাঠে নেমেছিলেন বুলগেরিয়ার সাবেক এই প্রধানমন্ত্রী। গোলশূন্য ড্রয়ের মধ্য দিয়ে শেষ হওয়া এই ম্যাচে বরিসভ মাঠে ছিলেন ৫৪ মিনিট। গায়ে চড়িয়েছিলেন ১৩ নম্বর জার্সি। খেলেছেন আক্রমণভাগে। উল্লেখযোগ্য কোনো সাফল্য না পেলেও প্রতিবার তাঁর পায়ে বল যাওয়ামাত্র বিপুল হর্ষধ্বনি উঠেছে স্টেডিয়ামজুড়ে। শখের বশেই মাঠে নেমেছিলেন নাকি সত্যিই খেলে যেতে চান পেশাদারি ফুটবল, সেটা অবশ্য এখনো নিশ্চিতভাবে জানা যায়নি। তবে ফুটবলার হিসেবে বুলগেরিয়ায় বেশ ভালোই জনপ্রিয় ৫৪ বছর বয়সী বরিসভ। ২০১১ সালে দর্শকদের ভোটে বর্ষসেরা খেলোয়াড়ও নির্বাচিত হয়েছিলেন। পেছনে ফেলেছিলেন ম্যানচেস্টার ইউনাইটেডের স্ট্রাইকার দিমিত্রি বারবাতোভকে।২০০৯ সালের জুলাইয়ে বুলগেরিয়ার প্রধানমন্ত্রী নির্বাচিত হয়েছিলেন বরিসভ। সরে দাঁড়িয়েছেন এ বছরের মার্চে। এর আগে ২০০৫ থেকে ২০০৯ সাল পর্যন্ত বুলগেরিয়ার সবচেয়ে বড় শহর সোফিয়ার মেয়র হিসেবেও দায়িত্ব পালন করেছেন এই রাজনীতিবিদ। রয়টার্স।
