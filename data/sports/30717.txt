
সিলেটে হার দিয়ে শেষ। ঢাকাতেও রংপুর রাইডার্সের শুরু হলো হার দিয়ে। মাশরাফি বিন মুর্তজাকে টানা দুই ম্যাচে সংবাদ সম্মেলনে আসতে হলো পরাজয়ের হতাশা নিয়ে। টুর্নামেন্টে যে তিন ম্যাচ খেলেছে রংপুর, দুটিতেই হার। স্বাভাবিকভাবেই চিন্তার ভাঁজ অধিনায়ক মাশরাফির কপালে।
মাশরাফির চিন্তাটা আরও বাড়াচ্ছে পরাজয়ের ধরন নিয়ে। আজ মিরপুরে যেমন রংপুরকে পাত্তাই দেয়নি রাজশাহী। যদিও ম্যাচটা হারের পেছনে বড় একটা ভুল আছে অধিনায়কের। সেটি মাঠের কোনো ভুল নয়, শোনার ভুল! টস নিয়ে কোচ টম মুডি যেটি বলেছেন, মাশরাফি শুনেছেন সেটির ঠিক উল্টোটি!গত বিপিএলের পর প্রায় আট মাস মিরপুর শেরেবাংলা স্টেডিয়ামের মাঠে হয়েছে সংস্কারের কাজ। আগস্টে অস্ট্রেলিয়ার বিপক্ষে ঢাকা টেস্ট দিয়ে ফিরলেও এ বছর মিরপুরে প্রথম সীমিত ওভারের ক্রিকেট হচ্ছে আজ। উইকেটের চরিত্র কেমন হতে পারে, সেটি বুঝতে মুডি টস জিতলে মাশরাফিকে ফিল্ডিং নেওয়ার কথা বলেছিলেন। কিন্তু মাশরাফি নিয়েছেন ব্যাটিং। কেন? সেটি বলতে গিয়ে আফসোসই ঝরে পড়ল মাশরাফির কণ্ঠে, ‘একটু যোগাযোগে ঘাটতি ছিল। ব্যাটিং নেওয়ার পর মনে হয়েছে উইকেটে আগে বোলিং করলে ভালো হতো। কোচের সঙ্গে এ নিয়ে আমার আলোচনাও হয়েছিল। তিনি বলেছেন ফিল্ডিং করতে, আমি শুনেছি ব্যাটিং করার কথা! আগে বোলিং করলে হয়তো একটু সহায়তা পেতাম। যেটা মিরাজ পেয়েছে। চিন্তাটাও ভুল ছিল। অনেক দিন খেলা হয় না এখানে। উইকেটে মনে হয় অনেক রান হতে পারে, এটা ভেবেছি। শোনাও ভুল হয়েছে।’তিন ম্যাচে টানা দুই হারের দুশ্চিন্তা তো আছেই। মাশরাফিকে ভাবাচ্ছে আরও একটি বিষয়। তাঁদের পরের ম্যাচ ১৮ নভেম্বর কুমিল্লা ভিক্টোরিয়ানসের বিপক্ষে। টানা খেলার ধকল কাটাতে বিরতির প্রয়োজন আছে। কিন্তু সেটা ‘লম্বা’ হয়ে গেলে মনোযোগ সমানভাবে ধরে রাখাও কঠিন। মাশরাফিকে ভাবতে হচ্ছে প্রায় সপ্তাহখানেকের এই বিরতিটা নিয়েও, ‘আমাদের জন্য এখন ঘুরে দাঁড়ানো খুবই কঠিন হয়ে গেল। সামনে বড় দলগুলোর সঙ্গে খেলতে হবে। টি-টোয়েন্টি খেলা কখন কী হয়ে যায় তা বলা কঠিন। তবে একবার ছন্দ পেয়ে গেলে ভালো হয়। সামনে চার-পাঁচ দিন খেলা নেই। এ সময়ে দ্রুত খেলা হলে ভালো হয়।’মাশরাফিদের এখন শুধু ম্যাচ খেলার অপেক্ষা নয়, অপেক্ষাটা জয়েরও।
