
মুশফিকুর রহিমকে নিয়ে যে সংশয় ছিল, সেটা তাহলে আর নেই! নিউজিল্যান্ডের বিপক্ষে প্রথম টেস্টের জন্য কাল বিসিবি ১৫ জনের যে দল দিয়েছে, তাতে মুশফিকের কাঁধেই থাকছে অধিনায়কত্বের ভার। টেস্ট অভিষেকের অপেক্ষায় থাকা তাসকিন আহমেদ আছেন এই স্কোয়াডে। তবে দলে নেই চোট কাটিয়ে কদিন আগেই দলে ফেরা মোস্তাফিজুর রহমান।
ক্রাইস্টচার্চে কিউইদের সঙ্গে সিরিজের প্রথম ওয়ানডেতে হ্যামস্ট্রিংয়ে চোট পেয়েছিলেন মুশফিক। বাকি দুই ওয়ানডে আর টি-টোয়েন্টি সিরিজে তিনি থাকবেন না, জানাই ছিল। টেস্টে মুশফিককে পাওয়া যাবে কি না, তা নিয়েই ছিল সংশয়। প্রায় দুই সপ্তাহের পুনর্বাসন শেষে অনেকটা সেরে উঠেছেন বাংলাদেশ টেস্ট অধিনায়ক। গত তিন-চার দিন ব্যাটিং অনুশীলনও করেছেন তিনি। ঝুঁকি না নিতেই স্কোয়াডে তাঁর বিকল্প হিসেবে রাখা হয়েছে নুরুল হাসানকে। দলে আছেন সৌম্য সরকারও।
টি-টোয়েন্টি সিরিজের পর টেস্ট স্কোয়াডে না থাকা খেলোয়াড়েরা ফিরে আসবেন দেশে। প্রথম টেস্ট দলে না থাকলেও মোস্তাফিজ থেকে যাবেন নিউজিল্যান্ডে। প্রধান নির্বাচক মিনহাজুল আবেদীন যে ইঙ্গিত দিয়েছেন তাতে তাঁর খেলার সম্ভাবনা ক্ষীণ, ‘সে দ্বিতীয় টেস্টও খেলবে কি না, এখনো নিশ্চিত নই। তবে ওকে নিউজিল্যান্ডে রেখে দেওয়ার মূল উদ্দেশ্য, দলের সঙ্গে যাতে পুনর্বাসনের কাজ ভালোভাবে করতে পারে।’
নিউজিল্যান্ড সফরে তাসকিনের টেস্ট অভিষেক হতে পারে, এমনটা শোনা যাচ্ছে অনেক দিন ধরে। ২১ বছর বয়সী পেসারকে দলে পেয়ে খুশি বাংলাদেশ টেস্ট অধিনায়ক মুশফিকও, ‘তাসকিনকে টেস্ট দলে পেয়ে খুব রোমাঞ্চিত। সে টেস্ট খেলবে, বাংলাদেশের ক্রিকেটের জন্যই এটা বড় সুখবর।’
তাসকিনের সঙ্গে পেস আক্রমণে থাকছেন রুবেল হোসেন, কামরুল ইসলাম ও শুভাশিস রায়। 
প্রথম টেস্টের বাংলাদেশ দল
মুশফিকুর রহিম (অধিনায়ক), তামিম ইকবাল (সহ-অধিনায়ক), ইমরুল কায়েস, মুমিনুল হক, সাব্বির রহমান, মাহমুদউল্লাহ, সাকিব আল হাসান, মেহেদী হাসান মিরাজ, তাইজুল ইসলাম, নুরুল হাসান, সৌম্য সরকার, রুবেল হোসেন, কামরুল ইসলাম, তাসকিন আহমেদ ও শুভাশিস রায়।
 
