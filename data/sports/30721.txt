
এক মন্তব্য নিয়ে এত কিছু হয়ে যাবে, দুঃস্বপ্নেও বোধ হয় ভাবে​ননি শহীদ আফ্রিদি। বাংলাদেশের বিপক্ষে প্রথম ম্যাচ। এশিয়া কাপে হেরে যাওয়ার ক্ষত এখনো টাটকাই। এরই মধ্যে আফ্রিদির ওপর চড়াও দেশটির মিডিয়া, সমর্থক আর সাবেকেরা। পাকিস্তানের চেয়ে ভারতে বেশি ভালোবাসা পেয়েছেন—আফ্রিদির এই মন্তব্য হজম হচ্ছে না অনেকের। জাভেদ মিয়াঁদাদ তো প্রশ্ন তুললেন, এমন মন্তব্যে তিনি নিজেই লজ্জাবোধ করছেন।দেশটির সাবেক ক্রিকেটারদের একটি অংশ এটি নিয়ে এত মাতামাতি, শোরগোল করার বিপক্ষে। এটিকে তাঁরা ভদ্রতা করে বলা নিছক ‘কথার কথা’ হিসেবেই নিয়েছেন। তা ছাড়া এই কথাটিকে ‘ইস্যু’ বানানো দলের জন্য নেতিবাচক প্রভাব বয়ে আনবে বলেও তাঁদের মত। কিন্তু মিয়াঁদাদদের মতো কেউ কেউ মনে করেন, আফ্রিদির বিরুদ্ধে তদন্ত হওয়া উচিত, কেন তিনি এমনটা বললেন। বড়ে মিয়াঁ প্রশ্ন তুলেছেন, ভারত কী এমন করেছে যে আফ্রিদি আহ্লাদে গদগদ, ‘ভারত আমাকে কী দিয়েছে? ভারতে থাকার সময়েও সত্যি কথাই বলা উচিত। গত পাঁচ বছরে পাকিস্তানের ক্রিকেটের জন্য ওরা কী এমন করেছে বা দিয়েছে? পাকিস্তানের হয়ে এত দিন খেলা আমার জন্য আমাদের খেলোয়াড়দের কাছ থেকে এমন মন্তব্য শোনা বিস্ময়কর ও অপমানের।’
বেশ কিছুদিন ধরেই আফ্রিদির ওপর চটে থাকা মিয়াঁদাদ বলেছেন, ‘এত বকবক করার কী আছে। ওরা ভারতে খেলতে গেছে, সেটাই করুক।’ শুধু আফ্রিদি নয়, ‘ভারতের জামাই’ শোয়েব মালিকের ওপরও চটেছেন এঁরা। সাবেক ক্রিকেটার মহসিন খান যেমন বললেন, ‘এই দুজন সিনিয়র ক্রিকেটার। সতর্ক হয়েই এদের কথা বলা উচিত মিডিয়ার সঙ্গে, বিশেষ করে ওরা যখন ভারতে সফর করছে।’ ক্রিকেটনেক্সট।
