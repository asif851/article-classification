
মৌসুমের শুরুটা দারুণ করেছিলেন পাওলো দিবালা। মৌসুমের প্রথম ৫ ম্যাচে ১০ গোল, লিওনেল মেসির সঙ্গে তুলনাটা শুরু হতে সময় নেয়নি। এরপর হঠাৎ করেই কেমন হারিয়ে গেলেন। দুই আর্জেন্টাইনের গোল-বন্যায় ভেসে যাওয়ার কথা যে মৌসুমের, তাতে যেন আর খুঁজেই পাওয়া গেল না দিবালাকে। গত সেপ্টেম্বর থেকে লিগে মাত্র তিন গোল ‘লা জোয়া’র। হঠাৎ করে কী হয়ে গেল দিবালার?
মাঠের খেলায় ছন্দে ছিলেন না দিবালা। তবে সমস্যাটা যে মাঠের বাইরের, তা বোঝা গিয়েছিল জুভেন্টাস কিংবদন্তি পাভেল নেদভেদের কথায়। ফর্মহীন দিবালাকে নিয়ে জুভেন্টাস সহসভাপতি বলেছিলেন, ‘আমি দিবালাকে একটা পরামর্শই দিতে পারি; অনুশীলনে সর্বোচ্চটা ঢেলে দাও, ব্যক্তিগত জীবনে বিসর্জন দিতে ভয় পেয়ো না। এভাবেই সত্যিকারের সেরা হতে পারবে।’ তবে কি খেলা নিয়ে অমনোযোগী হয়ে পড়েছিলেন দিবালা? ঠিকঠাক অনুশীলন করা হয়নি তাঁর। নাকি অর্থবিত্তে পকেট ভারী ক্লাবগুলোর আকর্ষণে ‘ওল্ড লেডিদের’ হয়ে খেলার আগ্রহ হারিয়ে ফেলছিলেন?
ব্যক্তিগত জীবনে বড়সড় ধাক্কা খেয়েছিলেন আর্জেন্টাইন ফরোয়ার্ড। বহু দিনের বান্ধবী আন্তোনেল্লার সঙ্গে ছাড়াছাড়ি হয়ে যাওয়ার পর এলোমেলো হয়ে পড়েছিলেন তিনি। সে সময়ের এজেন্ট পিয়ের পাওলো ট্রিউলজিকে চাকরি থেকে ছাঁটাই করেছেন, নতুন এজেন্ট হিসেবে নিয়োগ দিয়েছেন তাঁর ভাই ও সাবেক এজেন্ট গুস্তাভো দিবালাকে। এরপর যেন ঝামেলা আরও বেড়ে গেল। গুস্তাভোর বাড়ি যে বার্সেলোনায়।
দুইয়ে দুইয়ে চার মিলিয়ে সবাই ভেবে নিলেন ভাইকে বার্সায় নিতে চান গুস্তাভো। মেসির সঙ্গে বারবার তুলনা করে তাঁর কাঁধে অযথা প্রত্যাশার চাপ বাড়ানো হয়েছে বলেই মানছেন কোচ ম্যাসিমিলিয়ানো অ্যালেগ্রি। সরাসরি সাংবাদিকদের দায়ী করে জুভেন্টাস কোচ বলেছিলেন, ‘আমার মনে হয় না মিডিয়া এই তুলনা (মেসির সঙ্গে) করে ক্ষতি ছাড়া অন্য কিছু করেছে। আপনারা প্রায়ই তরুণ খেলোয়াড়দের সঙ্গে এমন করে থাকেন, এক দুই ম্যাচ ভালো খেললেই তাঁকে বিশ্বসেরা বানিয়ে ছাড়েন। এটা মোটেই উপকারী নয়।’
এর মাঝেই খবর এল দিবালাকে পিএসজিতে নেওয়ার চেষ্টা করছেন গুস্তাভো। গোল, এএস, ডেইলি মেইলসহ বেশ কিছু ব্রিটিশ দৈনিক ও ফরাসি পত্রিকার খবর অনুসারে প্যারিসে গিয়ে পিএসজির কর্মকর্তাদের সঙ্গে কথা বলেছেন এই এজেন্ট। সংবাদমাধ্যমগুলোর দাবি নেইমার রিয়াল মাদ্রিদে গেলে তাঁর বদলি হিসেবে দিবালাকে পেতে চায় পিএসজি। এবং জুভেন্টাসকে তাঁদের সেরা খেলোয়াড়কে ছাড়াতে বাধ্য করতেই দিবালা নাকি ইচ্ছা করেই খারাপ খেলছেন। তবে এ ব্যাপারে দিবালা কোনো মন্তব্য করতে রাজি হননি।
তবে সেই মুহূর্তগুলো পেছনে ফেলে এসেছেন দিবালা। সিরি ‘আ’ তে দুই ম্যাচ বেঞ্চে বসে কাটানোর পর ইতালিয়ান কাপের খেলায় আবারও ফর্মে ফেরার ইঙ্গিত দিয়েছেন জুভেন্টাস রত্ন। জেনোয়ার বিপক্ষে কোপা ইতালিয়ার ম্যাচে এক গোল আর অ্যাসিস্ট করেছেন তিনি। এর পেছনেও সেই হৃদয়-ঘটিত ব্যাপার। ঝগড়া ভুলে আবারও সম্পর্কে জড়িয়েছেন দিবালা ও আন্তোনেল্লা। জুভেন্টাস ও আর্জেন্টিনা সমর্থকদের স্বস্তি দেবে এমন সংবাদ।
