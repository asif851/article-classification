
লড়াইটা প্রত্যাশিতই ছিল। আইপিএলের মঞ্চে সাকিব আল হাসান ও মুস্তাফিজুর রহমানের মুখোমুখি লড়াইটা দেখার জন্য দিন গুনছিলেন বাংলাদেশের ক্রিকেটপ্রেমীরা। কলকাতার প্রথম দুটি ম্যাচে সাকিবের বাইরে বসে থাকাটা অনিশ্চয়তায় ফেলেছিল এই লড়াইয়ের ভবিষ্যৎ। তবে ক্রিকেটপ্রেমীদের জন্য সুসংবাদ। কলকাতা নাইট রাইডার্স (কেকেআর) আর সানরাইজার্স হায়দরাবাদের লড়াইয়ের আড়ালে সাকিব-মুস্তাফিজের লড়াইয়ের সাক্ষী হওয়ার সৌভাগ্য হচ্ছে শেষ পর্যন্ত। কেকেআরের হয়ে প্রথম দুটো ম্যাচ ডাগ আউটে বসে থাকার পর আজ হায়দরাবাদের বিপক্ষে মাঠে নামছেন সাকিব আল হাসান। হায়দরাবাদের হয়ে নিজের আইপিএল অভিষেকেই আলো ছড়িয়েছেন মুস্তাফিজুর রহমান। বেঙ্গালুরু রয়্যাল চ্যালেঞ্জার্সের বিপক্ষে সেদিন নিজেকে নতুন করেই চিনিয়েছেন মুস্তাফিজ। প্রথম ম্যাচেই তিনি হায়দরাবাদের গুরুত্বপূর্ণ অস্ত্র হিসেবে নিজেকে প্রতিষ্ঠিত করতে পেরেছেন বেশ ভালোভাবেই। সাকিবের অবস্থানটা এবার অবশ্য একটু নড়বড়েই মনে হচ্ছে। কলকাতার হয়ে আইপিএলে তাঁর পঞ্চম মৌসুমে নিয়মিত খেলাটাই ঝুঁকির মুখে। হায়দরাবাদের উপুলে অনুষ্ঠেয় আজকের ম্যাচটি মুস্তাফিজ দ্বৈরথ ছাপিয়েও তাই সাকিবের জন্য বড় এক পরীক্ষাই।
