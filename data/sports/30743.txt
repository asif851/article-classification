
নীরবতা ভাঙলেন আসাদ রউফ। আইপিএলে স্পট ফিক্সিংয়ে জড়িত থাকার অভিযোগ অস্বীকার করে পাকিস্তানি এই আম্পায়ার জানিয়ে দিয়েছেন, আইসিসির দুর্নীতিবিরোধী ও নিরাপত্তা বিভাগের মুখোমুখি হতে তিনি প্রস্তুত।আজ বুধবার লাহোরে এক সংবাদ সম্মেলনে আসাদ রউফ বলেন, ‘আইসিসির অনুমতি নিয়েই কথা বলার জন্য গণমাধ্যমের সামনে উপস্থিত হয়েছি আমি। ভারতে আমার বিরুদ্ধে যে অভিযোগ উঠেছে, আমি তা দৃঢ়ভাবে প্রত্যাখ্যান করছি।’রউফ বলেন, অর্থ, উপহার, স্পট ফিক্সিং ও ম্যাচ ফিক্সিং কখনো আমার লক্ষ্য ছিল না। ওসব কখনোই আমার জীবনের অংশ ছিল না। ভারতে কোনো ধরনের ফিক্সিংয়ের সঙ্গে আমার সংশ্লিষ্টতা নেই।’ক্রিকইনফো জানায়, সংবাদ সম্মেলনে সাংবাদিকদের প্রশ্ন করার সুযোগ দেননি রউফ। আইসিসির এলিট প্যানেলের এই আম্পায়ার বলেন, ‘আমি কেবল আইসিসির দুর্নীতিবিরোধী ও নিরাপত্তা বিভাগের কাছে জবাব দিতে বাধ্য। আমি সত্যি খুব খুশি হব, যদি আইসিসি এ ব্যাপারে একটি তদন্ত কমিটি গঠন করে। আমি সেখানেই সব প্রশ্নের জবাব দেব।’আইপিএলে স্পট ফিক্সিং কেলেঙ্কারিতে গত সপ্তাহে উঠে আসে আসাদ রউফের নাম। এ কারণে তাঁকে আসন্ন চ্যাম্পিয়নস ট্রফির দায়িত্ব থেকে সরিয়ে দেয় আইসিসি। তবে এত দিন নীরব ছিলেন পাকিস্তানি এই আম্পায়ার। স্পট ফিক্সিংয়ের মতো গুরুতর অভিযোগ, বক্তব্য দেওয়ার সুযোগ না দিয়েই দায়িত্ব থেকে অব্যাহতি—কোনো কিছু নিয়েই প্রতিক্রিয়া জানাননি তিনি। তবে এক সপ্তাহ পর মুখ খুললেন রউফ।
চ্যাম্পিয়নস ট্রফির দায়িত্ব থেকে সরিয়ে দেওয়া প্রসঙ্গে আসাদ রউফ বলেন, ‘আইসিসির এই সিদ্ধান্তে আমি খুশি। কারণ, স্পট ফিক্সিংয়ের মতো অভিযোগ মাথায় রেখে সঠিকভাবে দায়িত্ব পালন করা আমার জন্য কঠিন হতো। আইসিসি আমাকে শুধু চ্যাম্পিয়নস ট্রফি থেকে অব্যাহতি দিয়েছে, বহিষ্কার করেনি।’
রউফের পারিবারিক একটি সূত্র এর আগে ‘হিন্দুস্তান টাইমস’কে জানিয়েছিল, অবস্থান ব্যাখ্যা করার সুযোগ না দিয়েই চ্যাম্পিয়নস ট্রফির দায়িত্ব থেকে সরিয়ে দেওয়ায় রউফ হতাশ। নির্দোষ প্রমাণিত হলেই ক্রিকেটে ফিরে যাবেন তিনি। রউফ আইসিসির আচরণবিধি মানতে বাধ্য। এ কারণে এসব নিয়ে কথা বলবেন না তিনি।
পাকিস্তান ক্রিকেট বোর্ড (পিসিবি) এরই মধ্যে জানিয়ে দিয়েছে, ভারতে রউফের বিরুদ্ধে চলা তদন্তের ব্যাপারে কিছুই জানে না তারা। পিসিবি চেয়ারম্যান জাকা আশরাফ সাংবাদিকদের বলেন, ‘আইসিসি আমাদের জানিয়েছে, চ্যাম্পিয়নস ট্রফির প্যানেল থেকে রউফকে সরিয়ে দেওয়া হয়েছে। কিন্তু কী কারণে সরানো হয়েছে, তা আমাদের বলা হয়নি। আমরা এখন পর্যন্ত জানি না, ভারতে তাঁর বিরুদ্ধে কী তদন্ত চলছে।’
পিসিবির প্রধান জানান, তদন্তের ভিত্তিতে আইসিসি যদি আসাদ রউফের বিরুদ্ধে কোনো পদক্ষেপ নেওয়ার কথা বলে, পিসিবি তা বিবেচনা করবে। সূত্র: পিটিআই।
