
নজিরবিহীন ঘটনাই বলতে হবে। ৮০ বছরেরও বেশি সময়ের ইতিহাসে এই প্রথম এমন সংকটে ভারতীয় ক্রিকেট বোর্ড (বিসিসিআই)। লোধা কমিশনের সঙ্গে সংস্কার নিয়ে দ্বন্দ্বে গতকাল সোমবার আটকে (ফ্রিজ) দেওয়া হয়েছে তাদের ব্যাংক হিসাব। ​মহারাষ্ট্র ব্যাংক ও ইয়েস ব্যাংকে গতকাল লোধা কমিশনের তরফ থেকে চিঠি দিয়ে বিসিসিআইয়ের ব্যাংক হিসাব বন্ধ করার নির্দেশ দেওয়া হয়। লোধা কমিশনের এমন পদক্ষেপে নিউজিল্যান্ডের বিপক্ষে চলমান সিরিজ পড়ে গেছে বড় ধরনের অনিশ্চয়তার মুখে।লোধা কমিশনের এমন পদক্ষেপে ক্ষুব্ধ ভারতীয় ক্রিকেট বোর্ডের একজন কর্মকর্তা ভারতীয় টেলিভিশন চ্যানেল এনডিটিভিকে বলেছেন, ‘অর্থ না থাকলে নিউজিল্যান্ডের বিপক্ষে সিরিজ স্থগিতই ঘোষণা করতে হবে। খেলোয়াড়েরা যদি টাকা না পেয়ে খেলতে রাজি থাকে, তাহলে আমাদেরও খেলা চালিয়ে যেতে আপত্তি নেই।’ এই ক্রিকেট ​প্রশাসক সাম্প্রতিক কালে লোধা কমিশন বোর্ডের দৈনন্দিন কার্যক্রমে ‘হস্তক্ষেপ’ করছে বলেও অভিযোগ করেন। তিনি বলেন, বোর্ডের দৈনন্দিন বিষয়ে হস্তক্ষেপ করার ম্যান্ডেট এই লোধা কমিটির নেই। এটা ​বেআইনি।এদিকে লোধা কমিশনের প্রধান বিচারপতি লোধা এনডিটিভিকে বলেছেন, ‘আমরা যে চিঠিতে ব্যাংক হিসাব বন্ধ করার নির্দেশ জারি করেছি, সেখানে পরিষ্কারভাবেই লেখা আছে, বোর্ডের দৈনন্দিন কার্যক্রম পরিচালনা করার জন্য প্রয়োজনীয় অর্থ খরচ করা যাবে। আমরা কেবল বড় ধরনের অর্থ স্থানান্তরের ওপর নিষেধাজ্ঞা দিয়েছি। খেলোয়াড়দের বেতন, সিরিজ পরিচালনা, এগুলো বোর্ডের দৈনন্দিন কার্যক্রমেরই অংশ।’একটি বিশেষ সূত্রের বরাতে এনডিটিভি জানিয়েছে, বোর্ডের একটি গোপন বৈঠকে সম্প্রতি ব্যাংকে গচ্ছিত মোট অর্থের এক–চতুর্থাংশ বিভিন্ন ক্রিকেট অ্যাসোসিয়েশনের মধ্যে ভাগ করে দেওয়ার সিদ্ধান্ত নেওয়া হয়েছিল। এতে করে বিপুল অঙ্কের অর্থ বোর্ডের কোষাগার থেকে বেরিয়ে যেত। পুরো ব্যাপারটা গোপন রাখার পরেও তা লোধা কমিশনের কানে পৌঁছে গেলে গতকাল দ্রুত তারা বোর্ডের ব্যাংক হিসাব স্থগিতের সিদ্ধান্ত নেয়।লোধা কমিশনের অভিযোগ, বিসিসিআই গত জুলাই মাসে সংস্কারের ব্যাপারে ভারতের সর্বোচ্চ আদালতের রায় অমান্য করারই রাস্তায় হাঁটছে।
