
মাত্র ১৫ রান দূরত্বে ছিলেন। সেটা দ্রুতই তুলে আরও একটা প্রথমের কীর্তি গড়লেন তামিম ইকবাল। প্রথম বাংলাদেশি হিসেবে আন্তর্জাতিক ক্রিকেটে ৯০০০ রান হয়ে গেল তাঁর। টেস্ট, ওয়ানডে ও টি-টোয়েন্টি মিলিয়ে তাঁর এই রান।
আন্তর্জাতিক ক্রিকেটে এমন কীর্তি গড়েছেন অনেকে। তবে এত দিন ধরে খেলা আসা ক্রিকেটে এত হাজার হাজার ব্যাটসম্যান খেলেছেন, সেই তুলনায় সংখ্যাটা তামিমের জন্য গর্ব করার মতোই। তামিম যে ৮৯তম ব্যাটসম্যান হিসেবে ৯ হাজারের মাইলফলক পেরোলেন।দিনটা তামিম স্মরণীয় করে রাখলেন মোট রানে কপিল দেবকে পেরিয়ে গিয়ে। সাবেক ভারতীয় কিংবদন্তি অলরাউন্ডার তাঁর রান ৯ হাজার ৩১ রান করেছিলেন। আজ ৪৭ রান করেই তামিম পেরিয়ে যান তাঁকে। এই প্রতিবেদন লেখার সময় অপরাজিত ছিলেন ৭০ রানে।
বলা বাহুল্য, এই তালিকার শীর্ষে আছেন শচীন টেন্ডুলকার (৩৪৩৫৭ রান)। ২৮ হাজার ১৬ রান নিয়ে এর পরে আছেন কুমার সাঙ্গাকারা। আন্তর্জাতিক ক্রিকেটে ২৫ হাজারের বেশি রান আছে আর তিনজনের। রিকি পন্টিং (২৭৪৮৩), মাহেলা জয়াবর্ধনে (২৫৯৫৭) ও জ্যাক ক্যালিস (২৫৫৩৪)।
বাংলাদেশের পক্ষে টেস্ট, ওয়ানডে ও টি-টোয়েন্টিতে সবচেয়ে বেশি রান ও সেঞ্চুরি দুটি রেকর্ডই তামিমের। তামিমের পর আন্তর্জাতিক ক্রিকেটে ৮ হাজার ৩২৪ রান সাকিব আল হাসানের। মুশফিকের রান ৭২৭৩। এরপর আছেন মোহাম্মদ আশরাফুল (৬৬৫৫) ও হাবিবুল বাশার (৫১৯৪)। আর কারও পাঁচ হাজার রান নেই।আজকের ম্যাচের আগে ওয়ানডেতে তামিমের রান ছিল ৪ হাজার ৭১৩। টেস্টে ৩১১৮। টি-টোয়েন্টিতে ১১৫৪।
