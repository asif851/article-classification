


• ৪৫ মিলিয়ন ইউরো দিয়ে ভিনিসিয়াসকে কিনেছে রিয়াল• রিয়ালের জার্সিতে নেইমারকেও দেখতে চান ভিনিসিয়াস• রোনালদোর কাছ থেকে শেখার ইচ্ছেটাও জানিয়েছেন ১৭ বছরের এই ব্রাজিলিয়ান

১৭ বছর বয়সী ভিনিসিয়াস জুনিয়রের লক্ষ্যটা বেশ বড়। নেইমারের সঙ্গে একই জার্সিতে খেলতে চান এই বিস্ময় বালক। আর তাঁর ভবিষ্যৎ যেহেতু রিয়াল মাদ্রিদে, তাই নেইমারকেও দেখতে চান রিয়ালের জার্সিতে। দ্য গার্ডিয়ানকে দেওয়া সাক্ষাৎকারেই এ স্বপ্নের কথা জানিয়েছেন ভিনিসিয়াস।  ১৬ বছর বয়সেই বিশ্বকে চমকে দিয়েছেন। পেশাদার ফুটবলে পা রাখার আগেই ৪৫ মিলিয়ন ইউরোতে তাঁকে কিনেছে রিয়াল। ব্রাজিলিয়ান এ ফুটবলারেরও তর সইছে না মাদ্রিদের সাদা জার্সি গায়ে চরানোর। তবে ফিফার নিয়মের কারণে এখনই রোনালদোদের সঙ্গী হতে পারবেন না ভিনিসিয়াস জুনিয়র। তাঁকে ১৮ বছর বয়সী হওয়া পর্যন্ত অপেক্ষা করতে হবে।
তাঁর ইচ্ছে ২০১৮-১৯ মৌসুম রোনালদো, মার্সেলো, কাসেমিরোদের সঙ্গে ড্রেসিংরুম ভাগাভাগি করার। কিন্তু সে সঙ্গে আরেক ব্রাজিলিয়ান তারকাকেও চাই ভিনিসিয়াসের, ‘যদি ঈশ্বর চান, নেইমার আর আমি একসঙ্গে রিয়াল মাদ্রিদে খেলব। আমি অবশ্যই চাইব নেইমার মাদ্রিদে আসুক, কারণ আমার তাঁর সঙ্গে খেলার ইচ্ছে অনেক দিনের। নেইমার আমার আদর্শ, তাঁর সঙ্গে খেলতে পারলে আমি খুব খুশি হব।’
ইউরোপিয়ান ফুটবলে পা রাখার আগেই বিশ্বজুড়ে নাম হয়ে গেছে ভিনিসিয়াসের। তবে এখনই অনেক বড় কিছু হয়ে গেছেন, এমন ভুল ধারণা নেই তাঁর, ‘আমি এখনো এমন কিছু করিনি পরিচিত হওয়ার মতো। আমার লক্ষ্য বিশ্বকাপ জেতা এবং নিজেকে বিশ্বের সেরা খেলোয়াড় হিসেবে প্রতিষ্ঠিত করা।’
রিয়াল মাদ্রিদে নেইমারকে পাবেন কি না সেটা দলবদলের ব্যস্ত মৌসুম শেষে জানা যাবে। তবে ফুটবল শেখার জন্য একজনকে ঠিকই পাচ্ছেন ভিনিসিয়াস, ক্রিস্টিয়ানো রোনালদো। রোনালদোর কাছ থেকে অণুপ্রেরণা খোঁজা ভিনিসিয়াস এ সুযোগটা কাজে লাগাতে চান, ‘রোনালদো আমার অণুপ্রেরণা। সে গত দশ বছর ধরে যা করছে, তা শুধুমাত্র প্রতিভা দিয়ে সম্ভব নয়। তাঁর জন্য প্রচুর পরিশ্রম করা লাগে। আমার আশা, একদিন সামনাসামনি এটা তাঁকে বলব।’
