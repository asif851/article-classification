
পুরো ফুটবল দুনিয়ায় এই মুহূর্তে আলোচনার বিষয় একটাই, ‘এল ক্লাসিকো’। স্পেনের দুই ঐতিহ্যবাহী ক্লাব বার্সেলোনা বনাম রিয়াল মাদ্রিদ ম্যাচ অনুষ্ঠিত হবে আগামীকাল। ফুটবলের সেরা তারকারা থাকবেন মাঠে, গ্যালারি থেকে টিভি পর্দায় উৎসুক চোখে দেখবে বিশ্বের কোটি কোটি ফুটবল-ভক্ত। গ্যালারিতে হাজার তারকার ভিড়ে অবশ্য একজন থাকবেন ‘রেকি’ করার উদ্দেশ্য নিয়ে। তিনি পিএসজি কোচ উনাই এমেরি। চ্যাম্পিয়নস লিগে তাঁর প্রতিপক্ষ রিয়াল। কালকের ম্যাচে মাদ্রিদের ক্লাবকেই ফেবারিট মানছেন তিনি।
চ্যাম্পিয়নস লিগের শেষ ষোলোর খেলায় নেইমার-কাভানি-এমবাপ্পেদের প্রতিপক্ষ রিয়াল মাদ্রিদ। এই মহারণের আগে প্রতিপক্ষকে ভালো রকম বুঝে নিতেই মাদ্রিদে পা রেখেছেন এমেরি। তবে বার্সেলোনার বিপক্ষে ঘরের মাঠের সুবিধা পাওয়ায় স্বাগতিকদের ফেবারিট মানছেন তিনি, ‘এখানে অনেক বিষয় কাজ করছে। কিন্তু শনিবার যদি কোনো ফেবারিট থাকে তবে এটি রিয়াল মাদ্রিদ। কারণ তারা ঘরের মাঠে খেলবে।’ সাবেক সেভিয়া কোচ মনে করছেন ঘরের মাঠে সমর্থকদের উপস্থিতির সুবিধা ‘এল ক্লাসিকো’র ফলে বিশাল ভূমিকা রাখতে পারে।
লা লিগায় দুই দলের অবস্থানকেও হিসাবে নিয়েছেন এমেরি। স্প্যানিশ সংবাদমাধ্যম ‘মার্কা’কে দেওয়া সাক্ষাৎকারে তিনি বলেছেন, ‘রিয়াল মাদ্রিদ লা লিগায় টিকে থাকার লড়াইয়ে নামবে। তাদের ৩ পয়েন্ট দরকার এবং ঘরের মাঠের সুবিধাটা খুবই গুরুত্বপূর্ণ।’ পয়েন্ট তালিকায় রিয়ালের চেয়ে এর মধ্যেই ১১ পয়েন্টে এগিয়ে গিয়েছে বার্সেলোনা। শিরোপার লড়াইয়ে টিকে থাকতে হলে জয়ের বিকল্প নেই জিনেদিন জিদানের শিষ্যদের। তবে শিরোপা লড়াইয়ে এমেরি অ্যাটলেটিকো মাদ্রিদকেও হিসাবে রাখছেন।
শেষ ষোলোর লড়াইটা কখনোই এমেরির জন্য খুব একটা সুখকর কিছু ছিল না। গত মৌসুমেই বার্সেলোনার মুখোমুখি হয়েছিলেন তিনি। প্রথম লেগে ৪-০ গোলে জিতেও পরের রাউন্ডে যাওয়া হয়নি ডি-মারিয়া-কাভানিদের। ক্যাম্প ন্যুতে নেইমার-মেসি-সুয়ারেজরা মিলে ৬-১ ব্যবধানে জিতেছিলেন পরের লেগ। ঘরের মাঠের সুবিধাটা কতটা ভয়ংকর হতে পারে, তা ভালোভাবেই জানেন এমেরি। এবারও শেষ ষোলোর লড়াইয়ের আগে প্রতিপক্ষের জন্য সমীহ ঝরল তাঁর কণ্ঠে। বলেছেন, ‘গুরুত্বপূর্ণ ম্যাচগুলোতে তাঁরা (রিয়াল মাদ্রিদ) ভালোই করবে। রিয়াল মাদ্রিদের খুবই শক্তিশালী একটি দল রয়েছে। শেষ দুটো চ্যাম্পিয়নস লিগ জিতেছে তারা, লা লিগার শিরোপাও জিতেছে।’ মাঠে কি এমেরির আস্থার প্রতিদান দিতে পারবেন রোনালদোরা?
 
