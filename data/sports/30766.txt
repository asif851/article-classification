
অস্ট্রেলিয়ার বিপক্ষে আসন্ন টেস্ট সিরিজে খুব করেই মনে পড়বে শাহরিয়ার নাফীসকে। অস্ট্রেলিয়ার বিপক্ষে টেস্ট লড়াইয়ের সংক্ষিপ্ত ইতিহাসে এই ব্যাটসম্যান আছেন অন্য এক উচ্চতাতেই। অস্ট্রেলিয়ার বিপক্ষে একমাত্র বাংলাদেশি ব্যাটসম্যান হিসেবে সেঞ্চুরির রেকর্ড যে আছে কেবল তাঁরই। ২০০৬ সালে ফতুল্লা টেস্টে গিলেস্পি, ওয়ার্নদের নাকের পানি, চোখের পানি এক করে তাঁর করা ১৩৮ রানের ইনিংসটি হয়তো আসছে সিরিজেও প্রেরণা হবে বাংলাদেশের ব্যাটসম্যানদের।মাশরাফি বিন মুর্তজা অস্ট্রেলিয়ার বিপক্ষে টেস্ট লড়াইয়ের ইতিহাসে স্মরণীয় হয়ে আছেন একটু আলদাভাবেই। ২০০৩ সালে অস্ট্রেলিয়ার মাটিতে বাংলাদেশের ঐতিহাসিক টেস্ট-সফরে এই মাশরাফিই প্রথম আঘাত হেনেছিলেন অস্ট্রেলিয়ার ব্যাটিং লাইনে। প্রথম বাংলাদেশি হিসেবে অস্ট্রেলিয়ার বিপক্ষে টেস্ট উইকেট তুলে নেওয়ার কৃতিত্ব যে একান্ত তাঁরই।অস্ট্রেলীয়রা মোহাম্মদ রফিককে হয়তো আলাদাভাবেই মনে রেখেছেন। রাখবেন না-ই বা কেন! ২০০৬ সালে ফতুল্লা টেস্টে এই রফিকের হাতেই যে নাকাল হয়েছিল হেইডেন-হাসি-পন্টিং-মার্টিন-ক্লার্ক-গিলক্রিস্টদের সমন্বয়ে গড়া ‘অবিসংবাদিত সেরা’ অস্ট্রেলিয়ার ব্যাটিং লাইন আপ। একমাত্র বাংলাদেশি বোলার হিসেবে অস্ট্রেলিয়ার বিপক্ষে টেস্ট লড়াইয়ে রফিকেরই আছে পাঁচ উইকেট তুলে নেওয়ার অনন্যকৃতিত্ব। অক্টোবরে অস্ট্রেলিয়ার বিপক্ষে টেস্ট সিরিজে সাকিবরা হয়তো রফিকের কাছ থেকেই জেনে নেবেন অস্ট্রেলীয়দের নাকাল করার মন্ত্র। আজকের জাতীয় নির্বাচক হাবিবুল বাশারের ব্যাট খেলোয়াড়ি জীবনে খুব করেই হেসেছে অস্ট্রেলিয়ার বিপক্ষে—টেস্টে। ক্রিকেটের অন্যতম সেরা এই দলটির বিপক্ষে ব্যাটসম্যান হিসেবে তাঁর সংগ্রহ মোট ২৮২ রান—এখন পর্যন্ত বাংলাদেশি ব্যাটসম্যানদের মধ্যে যা সর্বোচ্চ। ৩৫.২৫ গড়ে তাঁর এই সংগ্রহে দুটো ফিফটি থাকলেও সেঞ্চুরি না পাওয়ার খচখচানিটা কিন্তু আছেই। কিন্তু টেস্ট মর্যাদার প্রাথমিক যুগে এই বাশারের ব্যাটই যে টেস্টে বাংলাদেশকে পথ দেখাত—এ কথা অস্বীকার করার মানুষ বোধ হয় খুব বেশি একটা নেই। অস্ট্রেলিয়ার বিপক্ষে এখন পর্যন্ত মাঠে গড়ানো বাংলাদেশের চারটি টেস্টে বাংলাদেশি ব্যাটসম্যানদের ব্যাট থেকে এসেছে সাতটি পঞ্চাশোর্ধ সংগ্রহ। এই সাতটি ইনিংসের দুটো হাবিবুল বাশারের, দুটো রাজিন সালেহর আর দুটো হান্নান সরকারের। শাহরিয়ার নাফীস একটি সেঞ্চুরির পাশাপাশি করেছিলেন একটি ফিফটি​ও। ২০০৩ সালে কেয়ার্নসের দুই ইনিংসেই হান্নানের জোড়া ফিফটি কিন্তু এক যুগ আগে ছিল অবাক করে দেওয়ার মতোই পারফরম্যান্স। একমাত্র পাঁচ উইকেটের মালিক মোহাম্মদ রফিক অস্ট্রেলিয়ার বিপক্ষে টেস্টে সর্বোচ্চ উইকেট-শিকারি বোলারও। তাঁর ঝুলিতে যাওয়া ১১টি উইকেট আজও বাংলাদেশের বোলারদের জন্য পরম আরাধ্য। উইকেট শিকারের এই তালিকায় রফিকের পরেই আছেন মাশরাফি বিন মুর্তজা। তাঁর সংগ্রহ ৭ উইকেট। বিভিন্ন সময়ে চোটের ধকল মাশরাফির কাছ থেকে টেস্ট খেলার অধিকার কেড়ে না নিলে তিনি হয়তো আসছে অক্টোবরে এই সংখ্যাটি আরও কিছুটা বাড়িয়ে নিতে পারতেন।
