
ইংলিশ প্রিমিয়ার লিগের এবারের মৌসুমটা খুব একটা ভালোভাবে শুরু করতে পারেনি আর্সেনাল। প্রথম ছয় ম্যাচে মাত্র নয় পয়েন্ট নিয়ে বেশ খানিকটা পিছিয়েই পড়েছিল তারা। তবে শেষ পর্যন্ত তাঁর শিষ্যরা যেভাবে ঘুরে দাঁড়িয়েছেন, তাতে উচ্ছ্বাস প্রকাশ করেছেন কোচ আর্সেন ওয়েঙ্গার। প্রিমিয়ার লিগের শেষ ম্যাচটি জিতে আর্সেনাল জায়গা করে নিয়েছে পরবর্তী মৌসুমের চ্যাম্পিয়নস লিগে। ৩৮ ম্যাচ শেষে ৭৩ পয়েন্ট নিয়ে চতুর্থ স্থান দখল করে লিগ শেষ করল গানাররা।ইউরোপিয়ান চ্যাম্পিয়নস লিগে জায়গা করে নেওয়ার জন্য পুরো মৌসুমেই ম্যানচেস্টার ইউনাইটেড, ম্যানচেস্টার সিটি, চেলসি ও টটেনহ্যামের সঙ্গে হাড্ডাহাড্ডি লড়াই চালাতে হয়েছে আর্সেনালকে। প্রথম দিকে বেশ খানিকটা পিছিয়ে পড়লেও লিগের মাঝামাঝিতে দারুণভাবে ঘুরে দাঁড়ায় আর্সেন ওয়েঙ্গারের দল। প্রিমিয়ার লিগের শেষ ১৬ ম্যাচের মধ্যে মাত্র একটিতে হারের মুখ দেখে তারা। জয় পেয়েছে ১২টিতে। নিজেদের শেষ ম্যাচে নিউক্যাসেল ইউনাইটেডের বিপক্ষে জয় দিয়ে নিশ্চিত করেছে চ্যাম্পিয়নস লিগ।  শিষ্যদের এই লড়াকু মনোভাবের ভূয়সী প্রশংসা করে ওয়েঙ্গার বলেছেন, ‘আমি খেলোয়াড়দের লড়াকু মনোভাব দেখে খুবই গর্বিত। এবারের মৌসুমে তারা খুব ভালোভাবেই নিজেদের বিশেষত্ব প্রমাণ করেছে। টটেনহ্যামের বিপক্ষে হারের পর আমরা তাদের থেকে বেশ খানিকটা পিছিয়ে পড়েছিলাম। কিন্তু আমরা ঘুরে দাঁড়ানোর মতো মনোবল নিয়েই খেলে গেছি। বর্তমান খেলোয়াড়দের মধ্যে আরও ভালো করার একটা আকাঙ্ক্ষা আমি সব সময়ই খেয়াল করেছি। এ কারণেই এভাবে ঘুরে দাঁড়াতে পেরে আমার খুব ভালো লাগছে।’
আর্সেনালের তারকা স্ট্রাইকার থিও ওয়ালকটও গলা মিলিয়েছেন কোচের সঙ্গে। এখন এবারের মৌসুমের এই পারফরম্যান্সের ধারাবাহিকতা রক্ষা করার জন্যই সতীর্থদের প্রতি আহ্বান জানিয়েছেন এই ইংলিশ স্ট্রাইকার। তিনি বলেছেন, ‘আমরা যে কাউকেই হারাতে পারি। আর প্রতিটা ম্যাচে এই মনোভাব নিয়েই আমরা মাঠে নেমেছি। এখন আমাদের এই ধারাবাহিকতাটা রক্ষা করতে হবে। আমরা এখন চ্যাম্পিয়নস লিগে জায়গা করে নিতে পেরে আনন্দ করছি। এভাবে আমাদের শিরোপা জয়ের উল্লাসেও মাততে হবে। এটাই হবে আমাদের পরবর্তী ধাপ।’ সকারনেট।
