
কী অদ্ভুত মিল দেখুন। দু’জনেই এ সময়ে বিশ্ব ফুটবলের অন্যতম সেরা খেলোয়াড়। দুজনই খেলেন স্প্যানিশ লিগে। আর আজ ৫ ফেব্রুয়ারি দু’জনেরই জন্মদিন! আরও মিল রয়েছে, আজ  শুভক্ষণে তাঁদের দু’জনকেই তাড়া করে ফিরছে বিতর্কের ঝড়।  ক্রিস্টিয়ানো রোনালদো পা দিলেন ২৯-এ। আর নেইমার ২২-এ। হয়তো মুখে এক চিলতে হাসি ফুটিয়েই জন্মদিনের কেকটি কেটেছেন আজ। তবে মনে কি সত্যিই আনন্দ আছে তাঁদের?কদিন আগে ঘরের মাঠে অ্যাথলেটিক বিলবাওয়ের বিপক্ষে রোনালদোর লাল কার্ড অলোচনার ঝড় তুলেছে ক্লাব ফুটবলে। রোনালদোর মতো ‘শান্তি’তে নেই নেইমারও। দলবদল-বিতর্কের আগুনে পুড়ছেন ব্রাজিলীয় ফরোয়ার্ড। নানাকথা ভাসছে বাতাসে। এ বিতর্কের ডামাডোলে বার্সেলোনা সভাপতি সান্দ্রো রোসেলকে পর্যন্ত পদত্যাগ করতে হয়েছে। বারবার অভিযোগের তির ছুটছে নেইমারের বাবার দিকে। ফলে এমনতর পরিস্থিতিতে কীভাবে খুশি মনে জন্মদিন পালন করা যায়?ভালো-খারাপ মিলিয়েই জীবন। ইতিবাচক-নেতিবাচক খবরের ভেলায় এগিয়ে যায় জীবন। সামগ্রিক বিচারে রোনালদো-নেইমারের খেলোয়াড়ি জীবনের সাফল্য এতটাই বেশি,  এসব ‘সাময়িক’ নেতিবাচক খবর হয়ত ধোপে টিকবে না, কিন্তু তারপরেও বিতর্ক তো!
এদিকে, দুজনের কারও এখনো পর্যন্ত ছুঁয়ে দেখা হয়নি আরাধ্য বিশ্বকাপ। তবে ফুটবলের বহু মর্যাদাবান পুরস্কার উঠেছে দুই মহাতারকার হাতে। এ শুভদিনে ফ্ল্যাশব্যাকে চট করে চোখ বুলিয়ে নেওয়া যেতে পারে দুই ফুটবল নক্ষত্রের অতীত।
২. রোনালদোর জন্ম ১৯৮৫-এ, পর্তুগালের মাদেইরা শহরে। মা-বাবা নাম রেখেছিলেন তত্কালীন মার্কিন প্রেসিডেন্ট রোনাল্ড রিগানের সঙ্গে মিল রেখে। ছোটবেলায় ছিলেন অত্যন্ত গোবেচারা, নিরীহ প্রকৃতির। শৈশবে সমবয়সী নয়, খেলতে পছন্দ করতেন বড়দের সঙ্গে। মা না ডাকা পর্যন্ত ফুটবল নিয়েই মেতে থাকতেন খেলার মাঠে। বড়দের সঙ্গে খেলার সময় অনেক বেশ লাথি খেতে হতো। তবুও  হতোদ্যম হতেন না।
ছোটবেলা থেকেই অনুভব করতেন ফুটবলার হতে হবে। ফুটবলার হওয়ার তীব্র আকাঙ্ক্ষা নিয়েই মাত্র ১২ বছর বয়সে খেলা শুরু করেন স্পোর্টিং দ্য লিসবোয়াতে। একপর্যায়ে মাদেইরা থেকে পরিবার-পরিজন ছেড়ে চলে আসেন। এরপর কেবলই এগিয়ে চলার গল্প। আক্ষরিক অর্থে ক্লাব ক্যারিয়ার শুরু ‘স্পোর্টিং ক্লাব ডি ফুটবল পর্তুগালে’। ২০০৩-এ  যোগ দিলেন ম্যানচেস্টার ইউনাইটেডে। সেখানে ছয় বছর কাটিয়ে ২০০৯-এ গায়ে চাপালেন রিয়াল মাদ্রিদের জার্সি।
৩. রোনালদোর (ব্রাজিলের) দুই পায়ের শট, রোমারিওর ভারসাম্য আর বক্সের মধ্যে ক্ষিপ্র চিতার রূপ, রিভালদোর ঠান্ডা মাথার ফিনিশিং, সতীর্থদের অবস্থান বুঝে নেওয়ার কাকার অতীন্দ্রিয় ক্ষমতা, রবিনহোর ড্রিবলিং—এই সবকিছুর প্যাকেজ যার মধ্যে, তিনি নেইমার ডা সিলভা সান্তোস জুনিয়র। দক্ষিণ আফ্রিকা বিশ্বকাপের আগে ব্রাজিল কোচ কার্লোস দুঙ্গা যখন নেইমারকে দলে নেননি বলে চাপের মুখে, তখন ব্রাজিলিয়ান পত্রিকা ‘ও গ্লেবো’তে ছাপা হয়েছিল উল্লিখিত বিশেষণগুলো।সহজাতভাবেই হুগো বনিতোর (সুন্দর ফুটবল) প্রেমিক নেইমার পেলের স্মৃতিবিজড়িত ক্লাব সান্তোসে নাম লিখিয়েছিলেন ৯ বছর বয়সে। গত বছর সান্তোসের সঙ্গে গাঁটছড়া ছিন্ন করে যোগ দিয়েছেন স্বপ্নের ক্লাব বার্সেলোনায়। নেইমারের বাবা ছিলেন গাড়ি মেরামতের কারিগর। হাজার হাজার গাড়ি মেরামত করলেও নিজের ঘরের মেরামত করতে পারেননি। মোগি ডাস ক্রুজেসের বস্তির ঘরটির চালের ছিদ্র বেয়ে নেমে আসত জ্যোত্স্না। তাতে আলোকিত হতো ঘর। অর্থের অভাবেই নাকি এই ফুটো সারাতে পারতেন না নেইমারের বাবা। নাকি ঈশ্বরই চাননি ছিদ্রগুলো সেরে যাক! কেননা, এই ফুটো বেয়েই যে চাঁদের আলোর সঙ্গে ১৯৯২ সালের ৫ ফেব্রুয়ারি এক খণ্ড চাঁদও নেমে এসেছিল ভাঙা ঘরে। সে যে নেইমার-চাঁদ! যিনি আলোকিত করছেন ব্রাজিলের ফুটবলকে।
