
এবারের আইপিএলে পরে ব্যাট করলেই জেতে দল। একেই সত্য মেনে নিচ্ছে সবাই। আজ মিথ্যা হয়ে গেল সেটা। অবশ্য এতে ভূমিকা রেখেছে বৃষ্টিও। দিল্লি ডেয়ারডেভিলসকে বৃষ্টি আইনে ১০ রানে হারিয়েছে রাজস্থান রয়্যালস।
বৃষ্টি–বাধায় নিজেদের ইনিংস শেষই করতে পারেনি রাজস্থান। ইনিংসের ১৭.৫ ওভারেই বৃষ্টি এসে খেলা থামিয়ে দিয়েছে। এর আগে টসে হেরে ব্যাট করতে নেমে ১৫৩ রান তুলেছিল রাজস্থান। ৪৫ রানের ভিত্তি এনে দিয়েছেন অজিঙ্কা রাহানে। তবে তাঁর ৪০ বলের ইনিংস নয়, দলকে দেড় শ পার করিয়েছে সঞ্জু স্যামসনের ৩৭ (২২ বল) ও জস বাটলারের ২৯ (১৮ বল)। ১৮তম ওভারে বাটলার আউট হওয়ার এক বল পরেই বৃষ্টি নামে। রাজস্থানের ইনিংস আর শুরু করা যায়নি, একপর্যায়ে ম্যাচ ভেস্তে যাবে বলে মনে হচ্ছিল। কিন্তু একদম শেষ মুহূর্তে খেলা শুরু হয়। জয়ের জন্য ৬ ওভারে ৭১ রানের পরিবর্তিত লক্ষ্য পায় দিল্লি। এমন লক্ষ্য দেখে গ্লেন ম্যাক্সওয়েলকে ওপেনিংয়ে পাঠানো হয়। প্রথম বলেই ধাক্কা। ভুল বোঝাবুঝিতে নন স্ট্রাইকিংয়ে রানআউট হন কলিন মানরো। কোনো বল না খেলেই আউট, ডায়মন্ড ডাক!
কৃষ্ণাপ্পা গৌতমের প্রথম ওভারে এল ১০ রান। ধবল কুলকার্নিও দ্বিতীয় ওভারে দিলেন মাত্র ৫ রান। তৃতীয় ওভারের শুরুতে তিনটি ডট দিয়েছিলেন জয়দেব উনাদকাটও। এরপরই ম্যাক্সওয়েলের ঝড়। ৪, ৬, ৪! ৩ ওভারে ২৯ রান দিল্লির।
চতুর্থ ওভারে ম্যাক্সওয়েলকে (১২ বলে ১৭) হারিয়ে ৭ রান। ২ ওভারে ৩৫ রান লাগবে দিল্লির। উনাদকাটের ওভার থেকে মাত্র ১০ রানই নিতে পারলেন ঋষভ পন্ত ও ক্রিস মরিস। ৬ বলে ২৫ রানের দূরত্বে দাঁড়াল দিল্লি। বেন লাফলিনের শেষ দুই বলে চার, ছয় মেরেও দলের ১০ রানের হার আটকাতে পারেননি মরিস (৭ বলে ১৭)।
