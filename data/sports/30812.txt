
যুক্তরাষ্ট্রের বিভিন্ন শহরে খেলা পড়েছে। এই শহর থেকে ওই শহরের দীর্ঘ বিমানযাত্রার ক্লান্তি তো আছেই। যাত্রাটাকে যতটা সম্ভব আরামদায়ক করতে পারত আর্জেন্টিনা ফুটবল সংস্থা (এএফএ)। কিন্তু বেশ কবারই বিমানজটেই পড়তে হয়েছে মেসিদের। এ নিয়ে আর্জেন্টিনা অধিনায়ক রীতিমতো বিরক্তও। ইনস্টাগ্রামে এএফএর তীব্র সমালোচনাও করেছেন মেসি। সমালোচনার মুখে বিবৃতি দিয়ে নিজেদের অবস্থান ব্যাখ্যা করেছে এএফএ।আর্জেন্টিনা দল সর্বশেষ বিমানজটে পড়ে ফাইনালের ভেন্যুর উদ্দেশে যাত্রা করার সময়। রোববার নিউ জার্সিতে চিলির মুখোমুখি হবে আর্জেন্টিনা। হিউস্টনে সেমিফাইনাল খেলে নিউ জার্সির উদ্দেশে বিমানে উঠতে গিয়েই ভোগান্তির শিকার হয় আর্জেন্টিনা দল। গত ম্যাচে আর্জেন্টিনার সর্বকালের সর্বোচ্চ গোলদাতা হয়ে যাওয়া মেসির এই অব্যবস্থাপনা একদমই পছন্দ হয়নি।বিমানে বন্ধু সার্জিও আগুয়েরোর সঙ্গে ছবি তুলে ইনস্টাগ্রামে পোস্ট দিয়েছেন মেসি। ছবির বর্ণনায় লিখেছেন, ‘আরও একবার বিমানে দীর্ঘক্ষণ অপেক্ষা করতে হলো নির্দিষ্ট গন্তব্যের উদ্দেশে যাত্রা শুরুর জন্য। এই দুর্ভোগ এএফএর জন্য, নাকি ঈশ্বরের?’এএফএ অবশ্য দাবি করেছে, তাদের এতে হাত নেই। প্রাকৃতিক দুর্যোগের কারণেই ঠিক সময়ে প্লেন ছাড়ছিল না। তা ছাড়া দলগুলোর ভ্রমণ, আবাসন ও অনুশীলন সুবিধা দেখার দায়িত্ব আয়োজকদের। অব্যবস্থাপনার দায়িত্বও আয়োজকদেরই নিতে হবে।এএফএর দাবি হয়তো ঠিকই আছে। কিন্তু সব আয়োজকদের ওপর ছেড়ে দেওয়াটাও তো বোকামি। নিজ দলকে সর্বোচ্চ স্বস্তি ও সুবিধা নিশ্চিত করার দায়িত্ব তো তাদেরই। একাধিকবার অব্যবস্থাপনার শিকার হয়েছেন বলেই হয়তো মেসি নিজের বিরক্তি আর লুকাতে পারলেন না।
