
একে বিশ্বকাপ বাছাইপর্বে শেষ ম্যাচ, সেটিও ব্রাজিলের বিপক্ষে ব্রাজিলেরই মাটিতে। তাতে জয় চাই-ই চাই চিলির। সানচেজ-ভিদালদের জন্য বাঁচা-মরার লড়াই আর কাকে বলে!
কিন্তু ব্রাজিলের তাতে কী? এ ম্যাচ থেকে নেইমারদের হারানোর কিছু নেই। সে কারণেই হয়তো সাও পাওলোয় বাংলাদেশ সময় আগামী পরশু ভোরে হতে যাওয়া ম্যাচটিকে ঘিরে কানাঘুষা শুরু হয়ে গেছে, ম্যাচটা ব্রাজিল ‘চিলির মতো’ গুরুত্ব দিয়ে খেলবে তো? তবে ব্রাজিল কিংবদন্তি টোস্টাও বা চিলি গোলরক্ষক ক্লদিও ব্রাভো কেউই তেমন ‘কিছু’ দেখছেন না।
ব্রাজিলের বিশ্বকাপ নিশ্চিত হয়ে গেছে সেই মার্চে। কোচ তিতে বিশ্বকাপের দল গড়ার লক্ষ্যে এ ম্যাচে চাইলে পরীক্ষা-নিরীক্ষা করতে পারেন, নেইমার-কুতিনহোদের জায়গায় বাজিয়ে দেখতে পারেন অন্যদের। কিন্তু চিলির পাশাপাশি এই ম্যাচের ওপর যে নির্ভর করছে অন্য অনেক দলের ভাগ্যও। এ জন্যই হয়তো, ম্যাচটার দিকে শুধু চিলি-ব্রাজিল নয়, তাকিয়ে আছে পুরো দক্ষিণ আমেরিকাই।
এ মুহূর্তে কনমেবল অঞ্চলের পয়েন্ট তালিকার তিনে থাকা চিলি ম্যাচটি জিতলে সরাসরিই বিশ্বকাপে যাবে। না জিতলে আর্জেন্টিনা-কলম্বিয়ার মতো দলগুলো সেটির সুবিধা নিতে ঝাঁপাবে (অবশ্য নিজেদের ম্যাচে আগে জিততে হবে দলগুলোকে)। তালিকার সেরা চার দল সরাসরি যাবে বিশ্বকাপে, পঞ্চম দলটি খেলবে প্লে-অফ। শুধু ব্রাজিলের বিশ্বকাপ নিশ্চিত, দুইয়ে থাকা উরুগুয়ের প্রায় নিশ্চিত। কিন্তু ৩ থেকে ৭—এই পাঁচটি স্থানে চিলি, কলম্বিয়া, পেরু, আর্জেন্টিনা, প্যারাগুয়ে ‘মিলেমিশে’ আছে মাত্র ২ পয়েন্টের ব্যবধানে!
আর সে কারণেই ‘ব্রাজিল ম্যাচটি গুরুত্বের সঙ্গে খেলবে কি না’ শব্দগুলো ফিসফাস-কানাঘুষার গলি পেরিয়ে প্রশ্ন তুলে দিচ্ছে। ব্রাভোকে প্রশ্নটার উত্তর দিতে হয়েছে, ছাড় পাননি ১৯৭০ বিশ্বকাপজয়ী ব্রাজিল কিংবদন্তি টোস্টাও-ও। ব্রাভো অবশ্য এসব ধারণা পাত্তা দেননি, ‘আক্রমণ না করার ব্যাপারে এমন কোনো চুক্তি তো করেনি ওরা। (ব্রাজিল) আমাদের কোনো উপহার দেবে না, এটা ওদেরও শেষ ম্যাচ।’ ব্রাজিলের দয়ায় নয়, নিজেদের সামর্থ্যেই প্রবল বিশ্বাস চিলি অধিনায়কের, ‘ব্রাজিলকে হারানোর মতো ভালো কিছু খেলোয়াড় ও একটা দল আমাদের আছে।’
আর টোস্টাওয়ের দিকে ছুটে যাওয়া প্রশ্নটিতে মিশে আছে ‘আর্জেন্টিনা’! চিলিকে ‘ছেড়ে দিয়ে’ চিরশত্রু আর্জেন্টিনার ক্ষতি করবে কি না ব্রাজিল, এমন ভাবনা থেকেই প্রশ্নগুলো করেছে চিলির পত্রিকা লা তেরসেরা। টোস্টাওয়ের ব্যাখ্যা, ‘আমাদের এখানকার (ব্রাজিলের) ক্রীড়া অনুষ্ঠানগুলোতেও এ নিয়ে কথা হচ্ছে। আর্জেন্টিনার সঙ্গে শত্রুতাটা অনেক বড়, সেটা সবাই জানে। তবে আমি নিশ্চিত করে বলছি, ব্রাজিল কোনোভাবেই চিলিকে সাহায্য করবে না। ব্রাজিল ব্রাজিলের জন্যই খেলবে। জয়ের জন্য খেলবে। তিতে হয়তো পরীক্ষা-নিরীক্ষার জন্য দু-একটা বদল আনতে পারে, এই যা।’ রয়টার্স, ফোরফোরটু।
