



হঠাৎই মেজাজ হারালেন শামির স্ত্রী হাসিন, সাংবাদিকের ক্যামেরা ভেঙেছেন তিনি
শামির বিরুদ্ধে তাঁর অভিযোগ শাখা-প্রশাখা ছড়িয়েছে ইতিমধ্যে
আসল ঘটনা নাকি একটি জমিকে কেন্দ্র করে


মোহাম্মদ শামির বিরুদ্ধে বিবাহবহির্ভূত সম্পর্কের অভিযোগ এনেছেন। জামিন অযোগ্য ফৌজদারি মামলাও করেছেন। কিন্তু স্ত্রী হাসিন জাহানের অভিযোগ শেষ হচ্ছে না। নতুন করে এক দক্ষিণ আফ্রিকান তরুণীর সঙ্গে শামির বিবাহবহির্ভূত সম্পর্কের অভিযোগ তুলেছেন তিনি। স্বামীর ব্যাপার-স্যাপার নিয়ে ত্যক্ত-বিরক্ত হাসিন নিজের মেজাজটাও বোধ হয় নিয়ন্ত্রণে রাখতে পারছেন না। সে কারণেই হয়তো আজ কলকাতায় সাংবাদিকদের ক্যামেরা ভাঙচুর করলেন।
শামির ব্যাপারটি গত কয়েক দিনে নানা রকম শাখা-প্রশাখা ছড়িয়েছে। বিবাহবহির্ভূত সম্পর্ক, পারিবারিক সহিংসতার অভিযোগ তো আছেই। হত্যাচেষ্টার অভিযোগও তুলেছিলেন। নতুন করে যোগ হয়েছে ম্যাচ ফিক্সিংয়ের অভিযোগ। শামি নিজে অবশ্য দৃঢ়কণ্ঠেই বলেছেন, তাঁর বিরুদ্ধে যত অভিযোগ উঠেছে, সেগুলো যেন নিবিড় তদন্তের আওতায় নিয়ে আসা হয়। তাহলেই সত্য বেরিয়ে আসবে।
ডেকান ক্রনিকলস লিখেছে, এই সমস্যার পেছনে বৈষয়িক কারণও থাকতে পারে। নিজের জন্মস্থান আমরোহায় ৬০ একরের একটি জমি কিনেই নাকি স্ত্রীর সঙ্গে বিবাদ বেধেছে শামির। জমিটি ভারতীয় পেসার কিনেছেন একটি ক্রিকেট একাডেমি প্রতিষ্ঠা করতে। এ জন্য প্রায় ১০ কোটি রুপি বিনিয়োগও নাকি করে ফেলেছেন এই পেসার। এখন শোনা যাচ্ছে, স্ত্রী হাসিন শামির এই বিনিয়োগে বেজায় ক্ষুব্ধ। তিনি চাচ্ছিলেন শামি যেন পশ্চিমবঙ্গে জমিতে অর্থ বিনিয়োগ করেন। শামি ও হাসিন অবশ্য থাকেন কলকাতাতেই। এ ব্যাপারে বিস্তারিত কিছু অবশ্য ভারতীয় পত্রিকাটি লেখেনি।
স্ত্রীর অভিযোগের কারণে ভারতীয় ক্রিকেট বোর্ডের নতুন কেন্দ্রীয় চুক্তি থেকে বাদ পড়েছেন শামি। দিল্লি ডেয়ারডেভিলসের হয়ে তাঁর আইপিএল খেলাও নাকি এখন হুমকির মুখে।
