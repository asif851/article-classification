
আইপিএলে ধারাভাষ্য দিতে এসে যেন নতুন শখ জেগেছে কেভিন পিটারসেনের। আগে যাঁদের সঙ্গে-বিপক্ষে খেলেছেন, তাঁদের সঙ্গে খোঁচাখুঁচিতে লেগে যাচ্ছেন। এই তো, কদিন আগে ধারাভাষ্য কক্ষ থেকে মাইক্রোফোনে মহেন্দ্র সিং ধোনিকে খোঁচালেন। কাল টুইটারে কেপির সঙ্গে একটু খোঁচাখুঁচি হলো যুবরাজ সিংয়ের।
এবার অবশ্য পিটারসেনই শিকার। শুরুটা করেছেন যুবরাজ। কিংস ইলেভেন পাঞ্জাব ও রয়্যাল চ্যালেঞ্জার্স বেঙ্গালুরুর ম্যাচে হলুদ রঙের মোজা পরে ধারাভাষ্য দিতে এসেছিলেন ‘কেপি’, সেটি চোখে পড়ে যায় ‘যুবি’র। ব্যস, আর যায় কোথায়! টুইটারে পিটারসেনকে ট্যাগ করে লিখলেন, ‘হলুদ মোজায় তোমাকে বেশ মানাচ্ছে, বন্ধু!’ পাশে আবার হাসির ইমোও দেওয়া। টুইটটা আবার সানরাইজার্স হায়দরাবাদের ভারতীয় ব্যাটসম্যান শেষ করেছেন এভাবে, ‘ভালো থেকো। বিনীত, ‘‘দ্য পাই চাকার”!’খোঁচাটা স্পষ্ট। ভারত ও ইংল্যান্ডের হয়ে খেলার সময়ে যুবরাজের বাঁহাতি স্পিন নিয়ে একবার পিটারসেন বলেছিলেন ‘পাই চাকার!’ মাঠের বাইরে দুজনের সম্পর্ক এখন সহজ। সে জন্যই কি না, যুবরাজ আগের খোঁচাখুঁচি টেনে এনে একটু মজা করলেন। পিটারসেনও কম রসিক নন! যুবরাজের টুইটের জবাবে হাসির ইমো দিয়ে লিখেছেন, ‘তোমাকে ভালোবাসি, বন্ধু! তবে তোমার বোলিং মোটেও না!’ যুবরাজ অবশ্য পরে আর কিছু লিখেননি, শুধু একটা হাসির ইমোই দিয়েছেন।সপ্তাহখানেক আগেই মহেন্দ্র সিং ধোনির সঙ্গে এমন মজা করেছিলেন পিটারসেন। মুম্বাই ইন্ডিয়ানসের সঙ্গে ম্যাচে উইকেটকিপিং করছিলেন পুনে সুপার জায়ান্টসের মহেন্দ্র সিং ধোনি। তখন স্লিপে দাঁড়ানো মনোজ তিওয়ারির সঙ্গে মাইক্রোফোনে কথা বলতে গিয়েই মজা করার ভূত চাপল কেপির মাথায়। তিওয়ারিকে বললেন, ‘ধোনিকে বলো, আমি ওর চেয়ে ভালো গলফার!’ ধোনিও ছেড়ে দেননি, তিওয়ারির মাইক্রোফোনের কাছে মুখ এনে বললেন, ‘মনে রেখো, তুমি কিন্তু এখনো আমার প্রথম টেস্ট উইকেট!’খোঁচাটা ২০১১ সালে লর্ডস টেস্টের ঘটনাটা নিয়ে। জহির খান হ্যামস্ট্রিংয়ের চোটে পড়ায় বল হাতে নিতে বাধ্য হয়েছিলেন ধোনি। তাঁর মিডিয়াম পেসে এলবিডব্লুর আবেদনও ওঠে পিটারসেনের বিপক্ষে। মাঠের আম্পায়ার আউটও দেন, কিন্তু ডিআরএসে সিদ্ধান্তটা বদলে যায়। পিটারসেন পরে ওই ম্যাচে ডাবল সেঞ্চুরি করেন। এরপর আর কখনো টেস্টে বল করেননি ধোনি। ওয়ানডেতে অবশ্য তাঁর একটা উইকেট আছে, ওয়েস্ট ইন্ডিজের ট্রাভিস ডাউলিন।তা পিটারসেন ধোনির খোঁচাটা শুনেই হাসতে হাসতে তখন ভীষণ ‘প্রতিবাদ’ করে উঠলেন, ‘ওটা রেফারেল ছিল! ওটা রেফারেল ছিল!’পরে অবশ্য ধোনিকে উদ্দেশ করে বললেন, ‘মাইক্রোফোনে ভালো মানুষগুলোর সঙ্গে কথা বলতে খুবই ভালো লাগে। ভালো করছ, বন্ধু। অনেক ভালোবাসা তোমাকে!’ সূত্র: ডেকান ক্রনিকল।
 
