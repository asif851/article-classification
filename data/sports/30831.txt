
নিউজিল্যান্ড সফর দেড় মাসেরও বেশি দূরে। তবে কালই প্রস্তুতির জন্য প্রাথমিক দল ঘোষণা করেছে বিসিবি। ঘোষিত ২২ সদস্যের দলে আছেন মোস্তাফিজুর রহমান। নিউজিল্যান্ড সিরিজ দিয়েই আবারও মাঠে নামতে যাচ্ছেন বাঁহাতি পেসার। প্রাথমিক দলে একেবারেই নতুন মুখ তিনটি—বাঁহাতি ব্যাটসম্যান নাজমুল হোসেন (শান্ত), পেসার ইবাদত হোসেন ও লেগ স্পিনার তানভীর হায়দার। ইংল্যান্ডের বিপক্ষে খেলা বাংলাদেশের সর্বশেষ টেস্টের ১১ জনের ১০ জনই আছেন এই দলে। শুধু কামরুল ইসলাম অপেক্ষমাণ তালিকায়। কাঁধে অস্ত্রোপচার করিয়ে গত আগস্ট থেকে পুনর্বাসনে আছেন মোস্তাফিজ। পুনর্বাসন শেষে আগামী মাসেই দলের সঙ্গে উড়াল দেবেন ২১ বছর বয়সী পেসার। নিউজিল্যান্ডে যাওয়ার আগে সিডনিতে দুই সপ্তাহের একটি ক্যাম্প করবেন মাশরাফি-মুশফিকরা। দুই ভাগে ভাগ হয়ে ৯ ও ১০ ডিসেম্বর অস্ট্রেলিয়ায় উড়াল দেওয়ার কথা বাংলাদেশ দলের। নিউজিল্যান্ড সফরে বাংলাদেশ খেলবে তিনটি ওয়ানডে, তিনটি টি-টোয়েন্টি ও দুটি টেস্ট ম্যাচ। প্রস্তুতি ক্যাম্পের দল: তামিম, ইমরুল, মুমিনুল, মাহমুদউল্লাহ, সাকিব, মুশফিক, সাব্বির, সৌম্য, মোসাদ্দেক, নুরুল, মিরাজ, শুভাগত, নাজমুল, তাইজুল, মাশরাফি, মোস্তাফিজ, তাসকিন, শফিউল, শুভাশিস, মোহাম্মদ শহীদ, ইবাদত, তানভীর। অপেক্ষমাণ: নাসির, রুবেল, আল আমিন, কামরুল, শাহরিয়ার, মজিদ, লিটন, মোশাররফ, আলাউদ্দিন।
