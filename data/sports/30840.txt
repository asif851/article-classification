
গত বিশ্বকাপে আলো ছড়িয়ে নাম লিখিয়েছিলেন ম্যানচেস্টার ইউনাইটেডে। আরেকটি বিশ্বকাপ দুয়ারে। কিন্তু দৃশ্যপটে নেই মার্কোস রোহো। কোথায় হারালেন এই আর্জেন্টাইন ডিফেন্ডার!
ইংলিশ প্রিমিয়ার লিগে ১১ ম্যাচ খেলে ফেলেছে ইউনাইটেড। চ্যাম্পিয়নস লিগের গ্রুপ পর্বেও ৪ ম্যাচ খেলছে হোসে মরিনহোর দল। কিন্তু ইউনাইটেডের হয়ে এ মৌসুমে মাঠে দেখা যায়নি রোহোকে। একই কারণে আর্জেন্টিনা জাতীয় দলেও দেখা মিলছে না তাঁর।আসলে ইনজুরির কারণে হারিয়ে যেতে হয়েছে। গত এপ্রিলে হাঁটুর লিগামেন্টে চোট পাওয়ার আগে মরিনহোর স্কোয়াডে প্রায় নিয়মিতই দেখা যেত রোহোকে। পর্তুগিজ কোচের রক্ষণভাগে হয়ে উঠেছিলেন আস্থার প্রতীক। কিন্তু সেই চোট রোহোকে ছিটকে ফেলে দেয় মাঠ থেকে। এত দিন খেলার বাইরে থেকে ধীরে ধীরে সুস্থ হয়ে উঠছেন ২৭ বছর বয়সী এ ডিফেন্ডার। আগামী ৫ ডিসেম্বর সিএসকেএ মস্কোর বিপক্ষে চ্যাম্পিয়নস লিগের ম্যাচ দিয়ে মাঠে ফেরার প্রহর গুনছেন রোহো।মস্কোর মুখোমুখি হওয়ার আগে আগামী বুধবার বাসেলের মুখোমুখি হবে ইউনাইটেড। এ ম্যাচে ন্যূনতম ড্র করলেই চ্যাম্পিয়নস লিগের শেষ ষোলো নিশ্চিত করবে মরিনহোর দল। রোহোর বিশ্বাস, দল শেষ ষোলো নিশ্চিত করতে পারলে গ্রুপ পর্বের শেষ ম্যাচে হয়তো মাঠে নামার সুযোগ পাবেন প্রথম একাদশের হয়ে। তাঁর ভাষ্য, ‘এখন বেশ ভালো বোধ করছি। অনুশীলনেও কোনো সমস্যা হচ্ছে না। তিন সপ্তাহের মধ্যে আমাদের চ্যাম্পিয়নস লিগের ম্যাচ রয়েছে। সবকিছু ঠিক থাকলে হয়তো খেলতে পারি।’আর্জেন্টিনার বিশ্বকাপ স্কোয়াডে থাকতে রোহোর মাঠে ফেরার বিকল্প নেই। ইউনাইটেড ডিফেন্ডারটিও তা জানেন। সে জন্য মাঠে ফেরাকে তিনি দেখছেন চ্যালেঞ্জ হিসেবে, ‘বিশ্বকাপে খেলতে হোর্হে সাম্পাওলির স্কোয়াডে আমাকে জায়গা করে নিতে হবে। সাম্পাওলিকে দেখাতে চাই আমি কতটা ভালো।’ সূত্র: গোল ডট কম।
