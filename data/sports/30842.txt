
অ্যান্ড্রু ফ্লিনটফের ঘটনা থেকেই শিক্ষা নেওয়া উচিত ছিল সবার। কিন্তু তা আর হলো কই! টুইটারে হাস্যরস দেখাতে গিয়ে বিপদে পড়লেন অ্যাডাম জামপা। টুইটারে একটু মজা করে বলেছিলেন, এবি ডি ভিলিয়ার্স-বিরাট কোহলি—এঁরা কারা? একজন আন্তর্জাতিক ক্রিকেটারের মুখে এমন কথা শুনেই বোঝা উচিত ছিল নিছক মজা করেই বলা, কিন্তু সমর্থকেরা তা মানলে তো!কিছুদিন আগে জো রুটের প্রশংসায় বিরাট কোহলিকে জড়িয়ে মজার এক টুইট করে বিপাকে পড়েছিলেন ফ্লিনটফ। অমিতাভ বচ্চনের সঙ্গে টুইট চালাচালি তো একপর্যায়ে ‘কথার যুদ্ধে’ই পরিণত হয়েছিল ভারতীয় সমর্থকদের সৌজন্যে। শনিবার একই পরিস্থিতির শিকার হলেন অস্ট্রেলিয়ান লেগ স্পিনার জামপা। আগের রাতে জামপার আইপিএল দল রাইজিং পুনে সুপারজায়ান্টসের বিপক্ষে ১৫৫ রানের জুটি গড়েছিলেন কোহলি-ডি ভিলিয়ার্স। এ নিয়ে বেঙ্গালুরুর অস্ট্রেলিয়ান পেসার কেন রিচার্ডসন টুইট করেন, ‘এত কাছ থেকে একসঙ্গে এ দুজনের ব্যাটিং দেখছি প্রতিদিন, এ আমার বিরাট সৌভাগ্য।’ ওই টুইটেই জামপা স্রেফ মজা করে রিটুইট করেন, ‘এঁরা আবার কারা?’ আন্তর্জাতিক ক্রিকেটে জামপার খুব বেশি দিন না হলেও এ সময়ের সেরা দুই তারকাকে কি চিনবেন না? গত বিশ্বকাপে তো কোহলির বিপক্ষে বলও করেছেন। কিন্তু জামপার মজাটাকে মজা হিসেবে নিতে পারল না অনেকেই। শুরু হয়ে গেল তাঁকে ‘ট্রল’ করা।রিচার্ডসন কিন্তু মজাটা ধরতে পেরে আরও রসিকতা করে উত্তর দিয়েছিলেন, ‘ওদের না চিনলে ইশান্তকে জিজ্ঞেস কর।’ সেদিন ইশান্ত শর্মা কোহলি-ডি ভিলিয়ার্সের নির্দয় পিটুনির শিকার হয়েছিলেন, ৪ ওভারে দিয়েছিলেন ৪৭ রান! এটুকু পর্যন্ত বিষয়টি মজাতেই আটকে ছিল। কিন্তু এরপরই ভারতীয় সমর্থকেরা ব্যক্তিগত আক্রমণ শুরু করেন জামপার দিকে। সে আক্রমণ এতটাই বাড়াবাড়ি পর্যায়ে গেল, জামপা নিজের টুইট মুছে ফেলতেই বাধ্য পর্যন্ত হলেন!
দিনে দিনে পরিস্থিতি এমন দিকে এগোচ্ছে, এরপর থেকে রসিকতা করলে সঙ্গে সঙ্গে একটা বার্তাও দিতে হবে, ‘ইহা নিছক রসিকতা’!
