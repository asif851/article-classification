
অবশেষে স্বপ্ন পূরণ হলো মুর্তাজা আহমাদির, প্লাস্টিক মেসি নামে সারা বিশ্বে পরিচিতি ছড়িয়ে গিয়েছিল যাঁর। একেবারে সোজা লিওনেল মেসির কোলে গিয়ে উঠল এই শিশু। প্রীতি ম্যাচ খেলতে বার্সেলোনা এখন এসেছে কাতারের দোহা​য়। সেখানেই আহমাদিকে কোলে টেনে নিয়েছেন বার্সেলোনার ভারপ্রাপ্ত অধিনায়ক। গত জানুয়ারিতে আর্জেন্টিনার জার্সির আদলে প্লাস্টিকের ব্যাগ কেটে বানানো মেসির জার্সি পরে খেলছিল আহমাদি। তার এই ছবিটা ভাইরাল হয়ে ছড়িয়ে গিয়েছিল গোটা বিশ্বে। আফগানিস্তানের যুদ্ধবিধ্বস্ত অঞ্চলে দারিদ্র্যের মধ্যে বেড়ে ওঠা শিশু আহমাদি। জীবন বাঁচাতে যে মা-বাবার সঙ্গে পালিয়ে গিয়েছিল পাকিস্তানে। আসল জার্সি কেনার সামর্থ্য নেই বলে পলিথিনের ব্যাগ দিয়ে তৈরি করে নিয়েছিল মেসির জার্সি। এই ভালোবাসা দেখে আবেগে ভেসেছে সবাই। মেসিও।মেসি নিজে শিশুটিকে ডেকে নিতে চেয়েছিলেন বার্সেলোনায়। ভিসা-জটিলতার কারণে তখন তা সম্ভব হয়নি। পরে ইউনিসেফ আফগানিস্তানের মাধ্যমে মেসি দুটি জার্সি ও কিছু ফুটবল উপহার পাঠান। এবার বার্সেলোনা দোহায় এসেছে প্রীতি সফরে। এই সুযোগে আহমাদিকেও সেখানে ডেকে নেওয়া হয়েছে। শুধু তা-ই নয়, আজ আল আহলির বিপক্ষে যখন মাঠে নামবে বার্সেলোনা; মেসি আহমাদিকেও সঙ্গে নিয়ে নামবেন। সূত্র: বিবিসি।
