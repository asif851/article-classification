
অনূর্ধ্ব-১৯ দলের পরামর্শক হিসেবে বিসিবির সঙ্গে আপাতত চুক্তি শেষ স্টুয়ার্ট লর। তবে ভবিষ্যতে বিসিবির ডেভেলপমেন্ট কমিটির কার্যক্রমে তাঁর থাকার সম্ভাবনা উড়িয়ে দেওয়া যাচ্ছে না। অস্ট্রেলিয়ান এই কোচ সে ব্যাপারে যেমন আশাবাদী, আশাবাদী এবারের যুব বিশ্বকাপে খেলা বাংলাদেশ অনূর্ধ্ব-১৯ দল নিয়েও। ভবিষ্যৎ জাতীয় দলে এই দলের কয়েকজনকে এখনই দেখতে পাচ্ছেন তিনি—
* যুব বিশ্বকাপে বাংলাদেশ অনূর্ধ্ব-১৯ দল সেরা সাফল্য পেল এবারই। কীভাবে মূল্যায়ন করবেন এই ফলাফলকে?স্টুয়ার্ট ল: ফাইনালে উঠতে না পারায় কিছুটা হতাশ তো অবশ্যই। তবে দক্ষিণ আফ্রিকা, পাকিস্তানের মতো দল থাকার পরও তৃতীয় হওয়াটা ভালো ফলাফল। পুরো টুর্নামেন্টে আমাদের ছেলেরা মাত্র একটা ম্যাচই হেরেছে। দুর্ভাগ্যবশত সেটা ছিল সেমিফাইনাল।* বাংলাদেশ কাপের ফাইনাল খেলবে, এমন আশা কি শুরু থেকেই ছিল আপনার?স্টুয়ার্ট ল: দল হিসেবে আমরা ভালোই ছিলাম। আমাদের জন্য ফাইনাল খেলাটা অস্বাভাবিক হতো না। তবে সেমিফাইনালে ওয়েস্ট ইন্ডিজের বিপক্ষে আমরা ভালো খেলিনি। দিনটা আমাদের জন্য খারাপ ছিল, অন্যদিকে ওয়েস্ট ইন্ডিজ সেদিন খুব ভালো ক্রিকেট খেলেছে।* সেমিফাইনালে ওয়েস্ট ইন্ডিজের কাছে হারটাকে অঘটন বলবেন?স্টুয়ার্ট ল: বিশ্বকাপের আগে তাদের আমরা ৩-০ ব্যবধানে সিরিজ হারিয়েছি। তবে এটা স্বীকার করতেই হবে, কন্ডিশনের সঙ্গে মানিয়ে নেওয়ায় বিশ্বকাপে এসে ভালো খেলতে শুরু করে ওয়েস্ট ইন্ডিজ। দল হিসেবেও উন্নতি করতে থাকে। সিরিজের সময় এতটা ভালো অবস্থায় তারা ছিল না।* বাংলাদেশের তরুণ ক্রিকেটারদের খুব কাছ থেকে দেখলেন। তাদের শক্তিমত্তা ও দুর্বলতার জায়গাগুলো কোথায়?স্টুয়ার্ট ল: শক্তিমত্তার কথা বললে ওদের সাহস অপরিসীম। দুর্বলতা খুব বেশি নেই। তবে চাপের মধ্যেও ফর্ম, আস্থা এবং দক্ষতা ধরে রাখার ব্যাপারটি তাদের বুঝতে হবে। তাদের কাছে জাতির অনেক প্রত্যাশা। এ রকম প্রত্যাশার ভার নিয়ে ক্রিকেট খেলাটা সহজ কাজ নয়। আমার বিশ্বাস অভিজ্ঞতা অর্জনের সঙ্গে সঙ্গে এসব জায়গায়ও তারা আরও উন্নতি করবে। আমি নিশ্চিত সবাই না হলে এই দলের বেশ কয়েকজন একসময় জাতীয় দলে জায়গা করে নেবে।* কারও নাম কি নির্দিষ্ট করে বলবেন?স্টুয়ার্ট ল: না, সেটা বলতে চাচ্ছি না।* কিন্তু কিছু ব্যতিক্রম থাকলেও অনেক সময়ই দেখা গেছে বাংলাদেশের অনূর্ধ্ব-১৯ পর্যায়ে ভালো খেলা ক্রিকেটাররা পরের ধাপে গিয়ে পারফরম্যান্স ধরে রাখতে পারে না। এই দলের খেলোয়াড়দের কাছে আপনার আশাটা কী রকম?স্টুয়ার্ট ল: আমি মনে করি, তারা পারবে এই পারফরম্যান্সকে পরের ধাপে নিয়ে যেতে। কিন্তু অতিরিক্ত প্রত্যাশা না করাই ভালো। ওরা বিশ্বকাপে ভালো খেলেছে, সেটা অন্য ব্যাপার। তারা যদি কঠোর পরিশ্রম করতে থাকে, ঘরোয়া ক্রিকেটে ভালো খেলতে থাকে এবং নিজেদের পারফরম্যান্সকে উঁচুতে নিয়ে যেতে পারে, তারা যেকোনো জায়গায় খেলতে পারবে।* বয়সভিত্তিক ক্রিকেটে আরও উন্নতির জন্য বিসিবির আর কী করা উচিত বলে মনে করেন আপনি?স্টুয়ার্ট ল: বিসিবির যা আছে, তা নিয়ে সামর্থ্যের সর্বোচ্চটাই করছে তারা। বয়সভিত্তিক ক্রিকেটেও সাফল্যও আসছে। অন্যান্য দেশের মতো এখানেও তরুণ ক্রিকেটাররা উঠে আসছে। তবে আমি মনে করি, ঘরোয়া ক্রিকেটের পারফরম্যান্সটাকে কীভাবে আন্তর্জাতিক পর্যায়ে নিয়ে যাওয়া যায়, দৃষ্টিটা এখন সেদিকেই বেশি করে দিতে হবে।* ওয়েস্ট ইন্ডিজ ও ভারত যদিও ফাইনাল খেলল...আপনার দৃষ্টিতে এই টুর্নামেন্টের সেরা দল কোনটি?স্টুয়ার্ট ল: এই পর্যায়ের ক্রিকেটে কোনো একটা নির্দিষ্ট দলকে বেছে নেওয়া আসলে কঠিন। ওয়েস্ট ইন্ডিজ প্রথম ম্যাচের পর থেকে খুব ভালো খেলেছে। ভারত তো শুরু থেকেই ধারাবাহিক ছিল। শ্রীলঙ্কাও ভালো খেলেছে। এ রকম বেশ কয়েকটা দলই আসলে ভালো। কোনো একটাকে সেরা বলা কঠিন। বয়সভিত্তিক পর্যায়ে যেকোনো দল যেকোনো দলকে হারাতে পারে।* বিসিবির সঙ্গে তো আপনার চুক্তি আপাতত শেষ। নতুন করে চুক্তিবদ্ধ হওয়ার সম্ভাবনা আছে?স্টুয়ার্ট ল: আমি চেষ্টা করছি আরও কিছু কাজ করতে। আসলে এখানে কাজ করার সুযোগ পেলে আমার ভালোই লাগবে।
