
‘এল ক্লাসিকো’ নামটাই ফুটবলপ্রেমীদের মনে শিহরণ জাগানোর জন্য যথেষ্ট। রিয়াল মাদ্রিদ-বার্সেলোনার এই ধ্রুপদি লড়াইয়ের পরতে পরতে মিশে থাকে নাটকীয়তা আর উত্তেজনার রোমাঞ্চ। গতকাল তার ব্যতিক্রম তো হয়ইনি; বরং সবকিছুকে যেন ছাড়িয়েই গেছেন মেসি-রোনালদোরা। সাত গোলের এমন নাটকীয় ম্যাচ এল ক্লাসিকোর ইতিহাসেও বিরল। অনেক ঘাত-প্রতিঘাত, বিতর্ক আর নাটকীয়তা শেষে চূড়ান্ত হাসিটা হেসেছে বার্সেলোনা। মেসির হ্যাটট্রিকে কাতালানরা পেয়েছে ৪-৩ গোলের জয়।ন্যু ক্যাম্পে লা লিগার প্রথম এল ক্লাসিকোটি বার্সেলোনা জিতেছিল ২-১ গোলে। এবার ফিরতি লেগে রিয়াল মাদ্রিদের খেলোয়াড়েরা মাঠে নেমেছিলেন প্রতিশোধস্পৃহায়। জয় পেলে শিরোপা জয়ের কাজটাও এগিয়ে যেত অনেকখানি। অপরদিকে বার্সেলোনার জন্য এটা ছিল বাঁচা-মরার ম্যাচ। হেরে গেলে বা ড্র করলেও শিরোপা চলে যেত অনেকটাই ধরাছোঁয়ার বাইরে। সব মিলিয়ে নিজেদের উজাড় করে দেওয়ার পণ করেই যেন মাঠে নেমেছিলেন মেসি-নেইমার-রোনালদো-বেনজেমারা। তারই ফলাফল এই সাত গোলের রোমাঞ্চ। ৪-৩ গোলের এই জয়ের পর স্প্যানিশ লিগের শিরোপা জয়ের লড়াইয়ে বেশ ভালোভাবেই ফিরেছে বার্সেলোনা। ২৯ ম্যাচ শেষে তাদের সংগ্রহ ৬৯ পয়েন্ট। আর সমানসংখ্যক ম্যাচ খেলে ৭০ পয়েন্ট নিয়ে যৌথভাবে পয়েন্ট তালিকার শীর্ষে আছে রিয়াল ও অ্যাটলেটিকো মাদ্রিদ।
স্যান্টিয়াগো বার্নাব্যুতে গতকাল খেলা শুরুর ৭ মিনিটের মাথায় এগিয়ে গিয়েছিল বার্সেলোনা। মেসির পাস থেকে বল পেয়ে বাঁ পায়ের জোরালো শটে গোল করেছিলেন ইনিয়েস্তা। এই গোল ব্যবধান অবশ্য খুব বেশিক্ষণ ধরে রাখতে পারেনি কাতালানরা। ২০ মিনিটের মাথায় খেলায় সমতা ফিরিয়েছেন করিম বেনজেমা। চার মিনিট পরে আরও একটি গোল করে রিয়ালকেই এগিয়ে দেন এই ফরাসি স্ট্রাইকার। ৪২ মিনিটে বার্সেলোনার সমতাসূচক গোলটি আসে মেসি-নেইমারের দুর্দান্ত সমন্বয়ে। রিয়াল ডিফেন্ডারদের জটলার মধ্যে নেইমারের সঙ্গে ওয়ান-টু-ওয়ান করে বল জালে জড়িয়ে দেন মেসি। ২-২ গোলের সমতা নিয়ে শেষ হয় প্রথমার্ধ।দ্বিতীয়ার্ধে শুরু হয় পেনাল্টির মহড়া। ৫৫ মিনিটে পেনাল্টি বক্সের মধ্যে রোনালদোকে ফাউল করেন দানি আলভেজ। পেনাল্টি থেকে গোল করতে কোনোই ভুল করেননি ফিফা বর্ষসেরা ফুটবলার। আবারও ৩-২ গোলে এগিয়ে যায় রিয়াল। স্বাগতিকদের এই উচ্ছ্বাস অবশ্য খুব বেশিক্ষণ থাকেনি। ১০ মিনিট পরে পেনাল্টি-ভাগ্যে কপাল পুড়েছে রিয়ালেরও। শুধু পেনাল্টিই না, নেইমারকে ফাউল করার দায়ে লাল কার্ডও দেখতে হয়েছে সার্জিও রামোসকে। ৬৫ মিনিটে এই পেনাল্টি থেকে গোল করে খেলায় ৩-৩ গোলে সমতা ফেরান মেসি। পেনাল্টি নাটকের শেষ এখানেই হয়নি। ৮৪ মিনিটে ইনিয়েস্তাকে ফাউল করে আবারও পেনাল্টির খাঁড়ায় পড়ে রিয়াল। পেনাল্টি থেকে জয়সূচক গোলটি করতে কোনোই ভুল হয়নি মেসির। হ্যাটট্রিক পূর্ণ করে নতুন এক রেকর্ডও গড়েছেন আর্জেন্টাইন তারকা। রিয়াল মাদ্রিদের কিংবদন্তি ফুটবলার ডি স্টেফানোকে পেছনে ফেলে হয়ে গেছেন এল ক্লাসিকোর সর্বোচ্চ গোলদাতা।
