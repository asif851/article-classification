
দুজনেই শুয়ে পড়লেন ট্র্যাকে। কিন্তু একজন যখন প্রাপ্তির আনন্দে উদ্বেল, আরেকজন তখন হতাশায় মুহ্যমান। ১০০ মিটারের পর মেয়েদের ২০০ মিটারেও সোনা জিতলেন শেলি-অ্যান ফ্রেজার-প্রাইস। কিন্তু সবার চোখ ছিল যাঁর ওপর, সেই অ্যালিসন ফেলিক্স কোনো পদক জেতা দূরে থাক, দৌড়ই শেষ করতে পারেননি!দৌড় শুরুর একটু পরেই মস্কোর দর্শকেরা বিস্ময়ে বিমূঢ়। হঠাৎ করে খোঁড়াতে শুরু করেন ফেলিক্স। একটু পরেই ব্যথায় কাতর হয়ে নিতে হয় ভূমিশয্যা। ফ্রেজার-প্রাইস তখন ছুটে চলেছেন দুরন্ত বেগে। আসল প্রতিদ্বন্দ্বী নেই, সুযোগটা হেলায় হারাননি জ্যামাইকান সিপ্রন্টার। সবার আগে থেকেই দৌড় শেষ করে পূর্ণ করেছেন দারুণ এক ‘ডাবল’। বিশ্ব চ্যাম্পিয়নশিপে ১০০ ও ২০০ মিটারে সোনা জেতা ইতিহাসের তৃতীয় অ্যাথলেট এখন ফ্রেজার-প্রাইস। ১৯৮৭ সালে পূর্ব জার্মানির সিলকে গ্লাডিশ করেছিলেন প্রথমবার। চার বছর স্বদেশি তাঁরই ক্যাট্রিন কাব্রে পুনরাবৃত্তি করেন সেই কীর্তির।২২.১৭ সেকেন্ড সময় নিয়ে বাকিদের চেয়ে অনেকটাই এগিয়ে ছিলেন ফ্রেজার-প্রাইস। দ্বিতীয় আইভরি কোস্টের ‘মেয়ে দ্রগবা’ মুরিয়েল আহোর ও তৃতীয় নাইজেরিয়ার ব্লেসিং ওকাগবারে একই সময় (২২.৩২) নিয়েই দৌড় শেষ করেছেন। ফটোফিনিশেই এগিয়ে রুপার ‘ডাবল’ জিতেছেন আহোর।আরও একজন ‘ডাবল’ জিতেছেন। কদিন আগেই ১০ হাজার মিটারে সোনা জিতেছিলেন মো ফারাহ। ৫ হাজার মিটারেও এই ব্রিটিশ অবিসংবাদিত ফেবারিট ছিলেন। অনুমিতভাবেই ১৩ মিনিট ২৬.৯৮ সেকেন্ড সময় নিয়ে সবার আগে থেকেই দৌড় শেষ করেছেন।লন্ডন অলিমিপকেও এই দুই ইভেন্টে সোনা জিতেছিলেন মো ফারাহ। মস্কো-কীর্তির পর নিজেকে নিয়ে গেলেন অন্য উচ্চতায়। এর আগে শুধু কেনিয়ার কেনেনিসা বেকেলেই ২০০৮ বেইজিং অলিমিপক ও ২০০৯ বার্লিন চ্যাম্পিয়নশিপে এটা করতে পেরেছিলেন।জয়ের পর এই অ্যাথলেটের কণ্ঠে তাই স্বস্তি, ‘এটা এমন কিছু, যার জন্য আমাকে অনেক খাটতে হয়েছে। আমি শুধু বাচ্চাদের কথা ভাবছিলাম। ওদের কাছ থেকে তো অনেক দিন দূরে থাকতে হয়েছে। আমার ওপর অনেক চাপ ছিল। কিন্তু আমি সেটা উপভোগ করেছি। ইউনিয়ন জ্যাক গায়ে জড়াতে পেরে আমি গর্বিত।’ এক বছর বয়সী দুই যমজ মেয়েসন্তান আয়েশা ও আমানিকে নিশ্চয় মিস করছিলেন ফারাহ! এএফপি।
