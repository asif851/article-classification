
সুইডিশ লিগে ভয়াবহ অবস্থা গেফলে আইএফ ক্লাবের। একের পর এক হারে পয়েন্ট টেবিলে শেষের দিক দিয়ে দ্বিতীয় স্থানে আছে তারা। সমর্থকেরাও ক্লান্ত প্রিয় দলের হার দেখতে দেখতে।
কিন্তু গত বুধবার এই গেফলের খেলোয়াড়রাই আপ্লুত হলেন এক সমর্থকের ভালোবাসায়। প্রায় তিন মাস ধরে দল জিতছে না। তারপরেও চিরপ্রতিদ্বন্দ্বী ক্লাব কালমার এফসির বিপক্ষে ম্যাচটা দেখতে ৭০০ মাইল পাড়ি দিয়ে প্রতিপক্ষের মাঠে গেলেন সেই অন্তপ্রান সমর্থক। মাঠে তিনিই ছিলেন একা গেফলের সমর্থক! দল এবার আর হতাশ করেনি তাঁকে। ম্যাচটি শেষ পর্যন্ত ১-০ জিতেছে গেফলে। দলের একমাত্র গোলে গেফলের হয়ে তালি বাজিয়েছেন, উল্লাস করেছেন ওই সমর্থক একাই।ম্যাচ শেষে তাই গেফলের খেলোয়াড়েরা সেই পাঁড় সমর্থকের প্রতি কৃতজ্ঞতা জানানোটা ‘কর্তব্য’ মনে করল। সবাই মিলে ছুটে গেলেন গ্যালারির সেই জায়গাটায়, যেখানে বসেছিলেন তাদের একমাত্র সমর্থক। তাঁর সামনেই নেচে-গেয়ে উদযাপন করেছেন জয়টা। অজ্ঞাতনামা সেই সমর্থক নিজেও তখন আবেগে ভেসে গেলেন। সূত্র: দ্য সান।
