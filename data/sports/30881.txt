
ভারতের বিপক্ষে অনুষ্ঠেয় একমাত্র টেস্টটির জন্য বাংলাদেশ দল ঘোষণা করা হয়েছে। পাকিস্তানের বিপক্ষে সিরিজের দলটিতেই মূলত আস্থা রেখেছেন নির্বাচকেরা। বুধবার মিরপুরে শেরেবাংলা স্টেডিয়ামে আয়োজিত এক সংবাদ সম্মেলনে টেস্ট দল ঘোষণা করেন প্রধান নির্বাচক ফারুক আহমেদ। দলে জায়গা হয়নি নাসির হোসেন ও এনামুল হকের। নির্বাচকদের হিসাবের বাইরে এখনো আছেন সাব্বির রহমান ও তাসকিন আহমেদ।পাকিস্তানের বিপক্ষে টেস্ট দলে থাকলেও খেলা হয়নি লিটন দাসের। এবারের জাতীয় লিগে দারুণ ব্যাট করা লিটন আছেন ভারতের বিপক্ষে টেস্ট স্কোয়াডে। তবে জাতীয় লিগের আরেক পারফরমার রনি তালুকদার এবারও টেস্ট দলের বাইরেই থাকছেন। কিছুটা প্রশ্নবিদ্ধ পারফরম্যান্সের পরেও দলে আবারও সুযোগ পেয়েছেন শুভগত হোম। রুবেল হোসেন ও মোহাম্মদ শহীদের সঙ্গে আছেন আবুল হোসেন। পাকিস্তানের বিপক্ষে দারুণ বোলিং করে নজর কেড়েছিলেন শহীদ।আগামী ১০ জুন ফতুল্লার খান সাহেব ওসমান আলী স্টেডিয়ামে শুরু হবে ভারতের বিপক্ষে একমাত্র টেস্টটি। এই টেস্টের পাশাপাশি তিনটি ওয়ানডে খেলতে আগামী ৮ জুন ঢাকা আসছে ভারত। বাংলাদেশের বিপক্ষে ইতিমধ্যেই শক্তিশালী টেস্ট ও ওয়ানডে স্কোয়াড ঘোষণা করেছে ভারত।বাংলাদেশের টেস্ট স্কোয়াড:মুশফিকুর রহিম. সাকিব আল হাসান, তামিম ইকবাল, মাহমুদউল্লাহ, ইমরুল কায়েস, সৌম্য সরকার, মুমিনুল হক, শুভাগত হোম, লিটন দাস, তাইজুল ইসলাম, রুবেল হোসেন, আবুল হোসেন, মোহাম্মদ শহীদ ও জুবায়ের হোসেন।
