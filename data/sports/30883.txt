
ভক্তদের সঙ্গে তাঁর সম্পর্কটা সব সময়ই মধুর। বলতে গেলে জীবনের প্রায় প্রতিটা মুহূর্ত শেয়ার করেন জনপ্রিয় ছবি শেয়ারিং ওয়েবসাইট ইনস্টাগ্রামে। সেই নেইমার ভক্তদের আচরণে বিরক্ত, অতিষ্ঠ!বিরক্ত না হয়েও উপায় নেই। মধ্যরাতে ফোন, খুদে বার্তা পেলে যে কারও বিরক্ত হওয়ার কথা। বাধ্য হয়ে কয়েক দিন পরপরই ফোন নম্বর পরিবর্তন করেন নেইমার। এর পরও নিস্তার পাচ্ছেন না বর্তমান সময়ের অন্যতম আলোচিত এই তারকা। এ অবস্থায় ইনস্টাগ্রামে দেওয়া এক পোস্টে ব্রাজিলীয় ফরোয়ার্ড অনুরোধ জানিয়েছেন, তাঁকে যেন মধ্যরাতে ফোন করা না হয়। নেইমারের পোস্টটি প্রকাশ করেছে ব্রিটিশ ট্যাবলয়েড ডেইলি মেইল।পোস্টে নেইমার বলেন, ‘ভক্তদের প্রতি প্রচুর অনুরাগ রয়েছে আমার। জানি না, তাদের ভালোবাসা ছাড়া আমি আজকের অবস্থায় আসতে পারতাম কি না। ভক্ত পরিচয় দিয়ে অনেকেই আমাকে মধ্যরাতে ফোন দেয়, খুদে বার্তা পাঠায়। এ কারণে একই ফোন নম্বর দুই সপ্তাহের বেশি আমি রাখতে পারি না। সবচেয়ে খারাপ ব্যাপার হলো, ওরা আমার পরিবার, প্রেমিকা ও বন্ধুদের নম্বর জোগাড় করে ফোন দেয়, মিথ্যা তথ্য দিয়ে বিভ্রান্ত করে। এ অবস্থায় তারাও নিজেদের নম্বর পরিবর্তন করতে বাধ্য হচ্ছে।’
নিজের দুর্দশার বিবরণ দেওয়ার পর ভক্তদের সহায়তা চান বার্সা ফরোয়ার্ড, ‘যারা আমাকে ভালোবাসে, তারা শুরু থেকে আমার পাশে আছে। তাদের প্রতি আমার একান্ত অনুরোধ, আমাকে বিরক্তকারীদের কাউকে চিনলে তারা যেন এসব না করার পরামর্শ দেয়। ঈশ্বরকে ভালোবেসে থাকলে তারা যেন তাদের আচরণ পরিবর্তন করে।’
সবশেষে নেইমারের আকুতি, ‘জানি না, আমার আর কী করার আছে! এই লোকগুলো সত্যিই আমার জীবনটা বিষিয়ে তুলছে। আমাকে আর বিরক্ত করবেন না। দয়া করে শান্তিতে থাকতে দিন।’
