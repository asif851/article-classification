
ধেয়ে আসছে ঝড়, সর্বগ্রাসী সেই ঝড়ে লন্ডভন্ড হতে চলেছে পাকিস্তান ক্রিকেট। টি-টোয়েন্টি বিশ্বকাপ থেকে বিদায়ের পর থেকেই পাকিস্তান ক্রিকেটে সমালোচনা-কাদা ছোড়াছুড়ি শুরু হয়ে গেছে। তাতে যোগ দিয়েছেন কোচ ওয়াকার ইউনিসও। পাকিস্তান দলের ভয়ংকর সব তথ্য সবার চোখের সামনে নিয়ে আসছেন ওয়াকার।
গত কিছুদিন সীমিত ওভার ক্রিকেটে সাফল্য পাচ্ছে না পাকিস্তান। ইংল্যান্ডের কাছে ওয়ানডে ও টি-টোয়েন্টি সিরিজ হার দিয়ে শুরু, এরপর এশিয়া কাপেও ফাইনালে উঠতে ব্যর্থ। কফিনে শেষ পেরেক ঠুকল টি-টোয়েন্টি বিশ্বকাপ, সেখানে গ্রুপ পর্বের চার ম্যাচের তিনটিতেই হেরেছে পাকিস্তান। এর পেছনে দলের অন্তর্কোন্দলকেই কারণ দেখিয়েছেন অনেকেই।পাকিস্তান ক্রিকেট বোর্ডের কাছে দলের ব্যর্থতা নিয়ে ওয়াকার যে প্রতিবেদন দিয়েছেন, তাতেও নাকি এ কথাই বলা হয়েছে। পিসিবির এক সূত্র পিটিআইকে জানিয়েছেন, ‘ওয়াকার দলের খেলোয়াড়দের নিয়ে ভয়ংকর একটি প্রতিবেদন জমা দিয়েছেন। সেখানে বলেছেন, দলের অধিকাংশ খেলোয়াড়ই পরিকল্পনা অনুযায়ী খেলতে পারেনি। কয়েকজন খেলোয়াড়কে আলাদা করে বলেছেন, এরা পরিশ্রম করতে চায় না, কোচদের সহযোগিতা করে না, তাঁদের কথায় কর্ণপাত করে না।’অধিনায়ককে নিয়েও প্রশ্ন করেছেন ওয়াকার। পিসিবির ওই সূত্রের ভাষায়, ‘ওয়াকার শহীদ আফ্রিদির অধিনায়কত্ব নিয়ে প্রশ্ন তুলেছেন। অধিনায়ক হিসেবে আফ্রিদির বেশ কিছু সিদ্ধান্ত প্রশ্নবিদ্ধ ছিল। কোচ হিসেবে তাঁর পুরো সময় (দুই বছর) নিয়েই প্রতিবেদন দিয়েছেন। সেখানেও নির্বাচক কমিটির বিরুদ্ধেও তিনি কথা বলেছেন। নির্বাচকেরা তাঁর কথাকে পাত্তা না দিয়ে আফ্রিদির কথায় দল নির্বাচন করত।’
ওয়াকার তাঁর প্রতিবেদন জমা দিয়েছেন পিসিবি চেয়ারম্যান শাহরিয়ার খানের কাছে। শাহরিয়ার খান সে প্রতিবেদন পাঠিয়ে দিয়েছেন নবগঠিত ফ্যাক্ট ফাইন্ডিং কমিটির কাছে। টেস্ট অধিনায়ক মিসবাহ উল হক ও ইউনিস খানকে নিয়ে গঠিত এই কমিটির কাছে আজ নিজের বক্তব্য জানাবেন আফ্রিদি। এই কমিটির তদন্তের ফলই জানিয়ে দেবে আফ্রিদির আন্তর্জাতিক ক্যারিয়ারের ভবিষ্যৎ।
