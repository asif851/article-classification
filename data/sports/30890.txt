

• ফাইনালে জয়বার্ধনের ফেবারিট ভারত।• বাংলাদেশের হারানোর কিছু নেই।• বাংলাদেশ চাপমুক্ত থাকার সুবিধা পাবে।• শ্রীলঙ্কার বিপক্ষে ম্যাচের উদ্ভুত পরিস্থিতির জন্য আম্পায়ারদের দায়ী করেছেন জয়বার্ধনে।
মাহেলা জয়াবর্ধনের ফেবারিট ভারত—নিদাহাস ট্রফির ফাইনালের আগে ভারতের ইংরেজি দৈনিক টাইমস অব ইন্ডিয়ায় লেখা এক কলামে তিনি ভারতকে ফাইনালের ফেবারিট বললেও বাংলাদেশকে সুবিধাজনক অবস্থাতেই দেখছেন। তাঁর মতে, বাংলাদেশ আজকের ফাইনালে পুরোপুরি চাপমুক্ত থেকে খেলতে পারবে।বাংলাদেশের হারানোর কিছু নেই বলেই মন্তব্য তাঁর, ‘বাংলাদেশের এই ম্যাচ থেকে পাওয়ার অনেক কিছুই আছে। যেহেতু রাউন্ড রবিন লিগের দুটি ম্যাচে বাংলাদেশ ভারতের কাছে হেরেছে, তাই তারা ফাইনালে আন্ডারডগ হিসেবে খেলাটা উপভোগ করার অবস্থায় আছে। খুব বেশি প্রত্যাশার চাপ তাদের গ্রাস করবে না বলেই মনে হয়।’ সাবেক লঙ্কান অধিনায়কের মতে, টি-টোয়েন্টি ক্রিকেট হচ্ছে চাপ জয় করার লড়াই। তবে ব্যাটিং সামর্থ্যে তিনি বাংলাদেশকেই কিছুটা এগিয়ে রাখতে চান, ‘ভারত পেস বোলিং ডিপার্টমেন্টে অনেক এগিয়ে। কিন্তু ব্যাটিংটা ধরলে ব্যাপারটা সমানে-সমান। বাংলাদেশের টপ অর্ডার ব্যাটিং অনেক কিছুই করতে পারে। অভিজ্ঞতায় তারা এগিয়ে। তবে দিনের শেষে চাপটা যারা ভালোমতো মোকাবিলা করতে পারবে, তারাই এগিয়ে থাকবে। গুরুত্বপূর্ণ মুহূর্তগুলোর সদ্ব্যবহার করার ওপরও অনেক কিছুই নির্ভর করছে।’শুক্রবারের বাংলাদেশ-শ্রীলঙ্কা ম্যাচের উত্তেজনাকর শেষ ওভারের বিশ্লেষণও উঠে এসেছে তাঁর লেখায়, ‘বাংলাদেশ-শ্রীলঙ্কা ম্যাচের শেষ ওভারে যে পরিস্থিতির সৃষ্টি হয়েছিল, সেটা এড়ানো যেত। নিরপেক্ষ দৃষ্টিকোণ থেকে ওই দুটি বল ছিল “নো”। এটা আম্পায়ারদের ভুল। কিন্তু তারা পরিস্থিতির অবনতি ঘটান সবার ওপর নিয়ন্ত্রণ হারিয়ে। কথা বলেই তারা পরিস্থিতির নিয়ন্ত্রণ নিতে পারতেন। কিন্তু তারা সেটা করতে ব্যর্থ হয়েছেন। তবে বাংলাদেশের খেলোয়াড়েরা যে প্রতিক্রিয়া দেখিয়েছে, বিশেষ করে তারা যেভাবে ম্যাচ থেকে বেরিয়ে যাওয়ার হুমকি দিয়েছে, সেটা তরুণদের জন্য মোটেও শিক্ষণীয় কিছু নয়। এটা ঠিক যে ম্যাচের ওই পরিস্থিতিতে খেলোয়াড়েরা খুবই আবেগপ্রবণ ছিলেন। কিন্তু খেলার প্রতি তো তাদের একটা দায়িত্ব আছে!’
 
