
দেখার মতো এক দৃশ্য অবতারণা হলো মুস্তাফিজুর রহমানের করা ৪৩তম ওভারে।
জিম্বাবুয়ের শেষ উইকেট হিসেবে ব্যাট করছিলেন মুজারাবানি। অধিনায়ক মাশরাফি বিন মুর্তজা স্লিপ থেকে গালি—৮ ফিল্ডার দিয়ে ঘিরে ফেললেন জিম্বাবুয়ের ব্যাটসম্যানকে! গ্যালারিতে তখন মুঠোফোনের ক্যামেরার ফ্লাশ জ্বলছে জোনাকির মতো।এ যেন পরাক্রমশালী সেই অস্ট্রেলিয়ার কথাই মনে করিয়ে দিল বাংলাদেশ। মাঠে যাদের কেবলই প্রবল দাপট। প্রতিপক্ষে স্রেফ খেলার পুতুল! ওয়ানডেতে স্লিপ ও এর আশপাশে আটজনকে তো আর রোজ দেখা যায় না।বাংলাদেশ অধিনায়ক অবশ্য সরাসরি কিছু বললেন না। তবে জানালেন, মুস্তাফিজের হ্যাটট্রিক বলটাতে ৮ ফিল্ডার সাজানোর বুদ্ধি দিয়েছিলেন নাসির, “ওই সময় নাসির চেঁচিয়ে বলছিল, ‘স্লিপে আয় সবাই’! এর পরই আমার মাথায় এল, সবাইকে স্লিপে রাখার। মনে আছে, অস্ট্রেলিয়া করেছিল একবার। ওটাই মাথায় ঘুরছিল।”আক্রমণাত্মক ফিল্ডিং সাজানোর কারণ ব্যাখ্যা করতে গিয়ে বাংলাদেশ অধিনায়ক বললেন, ‘ক্রিকেট আসলে মনস্তাত্ত্বিক খেলা। মাইন্ড গেমে যত এগিয়ে থাকবেন, ততটা সাফল্য পাবেন। যেমন, সাকিবের কথা ধরুন। মানসিকভাবে সে মাঠে নামার আগেই অন্যদের চেয়ে এগিয়ে থাকে বলে বিশ্বের অন্যতম সেরা খেলোয়াড়। আর আসলে এমন ফিল্ডিংয়ে কোনো বার্তা দিতে চাইনি আমরা। নাসির চেঁচিয়ে বলেছিল, এ জন্যই রেখেছি। মুস্তাফিজের কাটারে ক্যাচ আসতে পারে বলে মিড অফে একজনকে রেখেছিলাম একটা। ব্যস, এটাই।’
