
কাল রাতে ইতিহাস গড়েছে টটেনহাম। সেটি প্রথম ইংলিশ ক্লাব হিসেবে চ্যাম্পিয়নস লিগের গ্রুপ পর্বে রিয়ালকে হারিয়ে। তবে এই ইতিহাসের উল্টো পিঠেই লেখা হতাশার গল্প। মৌসুমের শুরুতে উড়তে থাকা রিয়াল হঠাৎ করেই ছন্দ হারিয়ে ফেলেছে। এমন সময়েই কিনা এমন কথা শুনতে হলো রিয়াল সমর্থকদের? ক্লাবের সঙ্গে নতুন চুক্তি করবেন না রোনালদো!
লিগে নবাগত জিরোনার কাছে হারের পর চ্যাম্পিয়নস লিগে টটেনহামের কাছে ৩-১ গোলে বিধ্বস্ত হওয়া। শেষ কবে টানা দুই ম্যাচে হার পেয়েছে রিয়াল, সেটা নিয়েই মাথা চুলকাতে হচ্ছে। পুরো দলই কীভাবে যেন নিজেদের হারিয়ে খুঁজছে। অথচ এই দলেরই পাঁচজন খেলোয়াড় ফিফার বর্ষসেরা সেরা দলের অংশ! এমন সময় রোনালদো কিনা বলছেন, রিয়ালের সঙ্গে নতুন করে আর চুক্তি করতে আগ্রহ পাচ্ছেন না তিনি!চুক্তি নবায়নের প্রসঙ্গটা আসছে অবশ্য ভিন্ন কারণে। মাত্র গত বছরই নতুন চুক্তি করেছেন রোনালদো। রিয়ালের সঙ্গে তাঁর চুক্তি ২০২১ সাল পর্যন্ত। তবু চুক্তি নবায়নের প্রশ্ন তুলে দিয়েছিল মেসি ও নেইমারের লোভনীয় নতুন চুক্তি। বর্তমানে বেতনে রোনালদোর চেয়ে অনেক এগিয়ে এই দুই তারকা। টানা দুই বার বিশ্বসেরা খেলোয়াড়ের পুরস্কার জেতা রোনালদোও নাকি চাচ্ছিলেন বেতনে মেসি-নেইমারের সঙ্গে সমতা টানতে। কিন্তু কাল টটেনহাম ম্যাচের পর রোনালদো এ প্রসঙ্গে বলেছেন, ‘আমি রিয়াল মাদ্রিদে খুব ভালো করছি। চুক্তির এখনো চার বছর বাকি এবং আমি চুক্তি নবায়নের কথা ভাবছি না। আমি ভালো আছি।’ অথচ কদিন আগেই রোনালদো বলছিলেন রিয়ালের হয়ে খেলতে চান ৪১ বছর বয়সেও।নিজের চুক্তি নয়, রোনালদোর ভাবনা এখন দল নিয়ে। যেভাবে এগোচ্ছে রিয়াল, তাতে এবার যে মূল তিন শিরোপার একটিও পাওয়া হবে না স্প্যানিশ ও চ্যাম্পিয়নস লিগের বর্তমান চ্যাম্পিয়নদের। কাল রিয়ালের একমাত্র গোলদাতা রোনালদো অবশ্য হাল ছাড়ছেন না, ‘আমরা জিততে অভ্যস্ত কিন্তু এখন হারছি, ব্যাপারটা অবশ্যই বাজে। খারাপ সময় যাচ্ছে। আমাদের মনমতো হচ্ছে না কিছু। কিন্তু ফুটবলে সময় পালটায়। এখন বাজে সময় যাচ্ছে, কিন্তু আমরা এটা বদলাতে চাই। আমি নিশ্চিত পারব আমরা। ভালো করার এখনো অনেক সময় আছে। আমি জানি, আমরা সেটা করতে পারব।’ সূত্র: গোল।
