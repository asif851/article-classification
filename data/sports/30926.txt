
জিম্বাবুয়ের বিপক্ষে সদ্য শেষ হওয়া সিরিজটা ব্যাটে-বলে দারুণ কেটেছে তাঁর। ২৩২ রান করার পাশাপাশি নিয়েছেন ছয় উইকেট। আর তাতেই আইসিসির ওয়ানডে অলরাউন্ডার র্যাঙ্কিংয়ে সাকিব আল হাসানকে সরিয়ে শীর্ষে উঠে গেলেন পাকিস্তানি এই অলরাউন্ডার। এর আগেও জানুয়ারিতে একবার সাকিবকে টপকে এক নম্বরে উঠে গিয়েছিলেন হাফিজ। কিন্তু মার্চেই আবার শীর্ষে ফিরে আসেন সাকিব। দুজনের মধ্যে সাম্প্রতিক সময়ে চলা এই শীর্ষস্থানের মুকুটের হাতবদল ঘটল আরেকবার।সদ্যসমাপ্ত সিরিজে ২৬টি মূল্যবান পয়েন্ট পেয়েছেন হাফিজ। তাতেই সাকিবকে আবার টপকে যেতে পেরেছেন। দুজনের মধ্যে রেটিং ব্যবধান অবশ্য খুব বেশি নয়। হাফিজের ৩৯৬, সাকিবের রেটিং পয়েন্ট ৩৮৭। টেস্ট অলরাউন্ডার র্যাঙ্কিংয়েও সাকিব ২ নম্বরে আছেন। সেখানে শীর্ষ স্থানটি জ্যাক ক্যালিসের দখলে। টি-টোয়েন্টির শীর্ষ অলরাউন্ডার হিসেবে প্রথমবারের মতো শীর্ষে উঠে এসেছেন ইংল্যান্ডের অ্যালেক্স হেলস।২০০৯ সালের জানুয়ারিতে প্রথমবারের মতো ওয়ানডে অলরাউন্ডার র্যাঙ্কিংয়ের শীর্ষে উঠে আসেন সাকিব। টানা দুই বছর শীর্ষে থাকার পর অল্প কিছুদিনের জন্য জায়গাটি হারিয়েছিলেন অস্ট্রেলিয়ার শেন ওয়াটসনের কাছে। র্যাঙ্কিংয়ের এই জায়গাটি নিয়ে আগামীতে জমজমাট লড়াইয়ের আভাস পাওয়া যাচ্ছে। ৩৭৭ রেটিং পয়েন্ট নিয়ে তিনে আছেন ভারতের রবীন্দ্র জাদেজা। চারে থাকা ওয়াটসনের রেটিং পয়েন্ট এখন ৩৭২। অবশ্য আপাতত সাকিবের মূল লড়াইটা হাফিজের সঙ্গেই।
অক্টোবরে নিউজিল্যান্ডের বাংলাদেশ সফরে আবার মাঠে নামবেন সাকিব। অবশ্য অক্টোবরের শেষেই দক্ষিণ আফ্রিকার বিপক্ষে পাঁচ ম্যাচের ওয়ানডে সিরিজ আছে পাকিস্তানেরও।
