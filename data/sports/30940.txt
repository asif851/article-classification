
দানুস্কা রদ্রিগেজ নামটি কি খুব পরিচিত মনে হচ্ছে? ১৭ বছর বয়সী এই ভেনেজুয়েলান মেয়েটি ক্রিস্টিয়ানো রোনালদো, লিওনেল মেসি কিংবা নেইমার—পেছনে ফেলেছে সবাইকে। অনূর্ধ্ব-১৭ সুদামেরিকানা চ্যাম্পিয়নশিপে কলম্বিয়ার বিপক্ষে তার গোলটা জায়গা করে নিয়েছে ফিফা বর্ষসেরা গোল পুরস্কারের সেরা ৩ নম্বরে।
বর্ষসেরা গোল, অর্থাৎ পুসকাস অ্যাওয়ার্ড দেওয়া হবে আগামী ৯ জানুয়ারি। কিছুদিন আগেই ঘোষণা করা হয়েছিল সেরা ১০ গোলের সংক্ষিপ্ত তালিকা। সেখানে অবশ্য মেসি, নেইমার দুজনেই ছিলেন। কিন্তু শেষ পর্যন্ত কোপা আমেরিকায় যুক্তরাষ্ট্রের বিপক্ষে আর্জেন্টিনার ৪-০ গোলে জয়ের ম্যাচে মেসির ফ্রি কিক থেকে করা দুর্দান্ত সেই গোল চূড়ান্ত লড়াইয়ে আর জায়গা পায়নি। জায়গা পায়নি লা লিগায় ভিয়ারিয়ালের বিপক্ষে নেইমারের ফ্লিক করে করা দারুণ সেই গোলটিও।মেসি, নেইমারকে পেছনে ফেলেছেন করিন্থিয়ানস মিডফিল্ডার মারলন ও ফুটবল বিশ্বে পেছনের সারির দেশ মালয়েশিয়ার মোহাম্মদ ফাইয়াজ সাবরিও। দানুস্কার সঙ্গে পুসকাস অ্যাওয়ার্ডের চূড়ান্ত লড়াইয়ে থাকছেন মারলন ও সাবরি।মারলনের গোলটি কোপা লিবার্তাদোরেসে চিলির ক্লাব কোবরেসালের বিপক্ষে। মালয়েশিয়ান ক্লাব পেনাংয়ের মিডফিল্ডার সাবরি গোলটা করেছিলেন লিগ ম্যাচে পাহাংয়ের বিপক্ষে।সূত্র: ইএসপিএন।
