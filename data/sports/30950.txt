
বয়স এখন ৩১, ফুটবলারদের জন্য এই বয়সেই গোধূলীবেলার রেখা একটু একটু করে স্পষ্ট হয়ে উঠতে থাকে। তবে ক্রিস্টিয়ানো রোনালদোর ক্যারিয়ারের সূর্য এখনো মধ্যগগনে থেকেই আলো ছড়িয়ে যাচ্ছে। এখন সি-আর সেভেন বলছেন, আরও ১০ বছর খেলে যেতে চান। এবং সেটি রিয়াল মাদ্রিদের হয়েই।এই বছর রিয়ালকে নিয়ে চ্যাম্পিয়নস লিগ জিতেছেন। পরে পর্তুগালকে নিয়ে জিতেছেন ইউরো। রোনালদোর হাতেই উয়েফার বর্ষসেরা পুরস্কার উঠবে, সেটি মোটামুটি অনুমিতই হয়েছে। সেটাই কাল হয়েছে। কিন্তু রিয়ালের হয়ে যা জেতার তার তো প্রায় সবই জিতেছেন রোনালদো। একটা সময় ম্যানচেস্টার ইউনাইটেডে ফিরতে চান, এ রকম ইঙ্গিতও দিয়েছিলেন। তবে কাল রোনালদো বললেন, রিয়ালের হয়ে খেলেই বুট তুলে রাখতে চান, ‘আমার এখন এ রকমই ইচ্ছা। আমি বিশ্বের সেরা ক্লাবে খেলছি। এখানে আরও ১০ বছর খেলেই আমি ক্যারিয়ার শেষ করতে চাই। রিয়ালের সঙ্গে চুক্তিটাও আমি বাড়াতে চাই।’এই মুহূর্তে রিয়ালের সঙ্গে ২০১৮ পর্যন্ত চুক্তি আছে রোনালদোর। ওই সময় তাঁর বয়স হবে ৩৩, এর পর অন্তত আরও বছর কয়েক তো খেলতে চাইবেনই। কাল রোনালদো যা বললেন, এর পর রিয়াল সভাপতি ফ্লোরেন্তিনো পেরেজ নতুন চুক্তির জন্য নিশ্চয় দেরি করবেন না!
