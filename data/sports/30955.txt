
এই বছরে দুর্দান্ত ফর্মে আছে বার্সেলোনা আর ম্যানচেস্টার সিটি। ইতিহাসের সেরা ফর্ম কি না, সে আলোচনাও হচ্ছে। তাদের দিন হোক বা না হোক, কাউকেই ছেড়ে কথা বলছে না। নিজেদের মতো করে প্রতিটি দলকেই হারিয়ে দিচ্ছে। তবে এত ভালো করার পরও তারা ইউরোপের সেরা ক্লাব নয়। মৌসুমের এ পর্যায়ে ইউরোপের সেরা ক্লাব এখন চেক রিপাবলিকের ভিক্টোরিয়া প্লেজেন!
নিজ নিজ লিগের প্রথম স্থানে রয়েছে বার্সা, ম্যানচেস্টার সিটি ও প্লেজেন। বার্সেলোনা ও ম্যানচেস্টার সিটির মতো এই ক্লাবও এখনো হারেনি কোনো ম্যাচ। সর্বশেষ লিগ ম্যাচে প্রথমবারের মতো ড্র করেছে এই চেক দল। দ্বিতীয় স্থানে থাকা দলের চেয়ে মোট ১৪ পয়েন্টের ব্যবধানে এগিয়ে। ইউরোপা লিগেও গ্রুপ শীর্ষ হয়ে উঠেছে শেষ ৩২-এ।বার্সেলোনা তাদের নতুন কোচ ভালভার্দের অধীনে ৮৩ ভাগ ম্যাচে জয় পেয়েছে। ১৮ ম্যাচে ১৫ জয় ও ৪৮ পয়েন্ট (ম্যাচপ্রতি ২.৭ পয়েন্ট) নিয়ে তারা তৃতীয় অবস্থানে। আর পেপ গার্দিওলার অধীনে ম্যানচেস্টার সিটি এই সিজনে ২২ ম্যাচ খেলে আদায় করতে পেরেছে মোট ৬২ পয়েন্ট। প্রায় ৯১ ভাগ ম্যাচে জয়। ম্যাচপ্রতি ২.৮১ পয়েন্ট। অন্যদিকে চেক রিপাবলিকান ক্লাব ভিক্টোরিয়া প্লেজেন ১৬ ম্যাচে পেয়েছে ১৫ জয়। তারা ম্যাচপ্রতি গড় পয়েন্ট পেয়েছে ২.৮৭।
