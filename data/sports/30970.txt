
বিপিএলে থিতু হতে মাত্র এক ম্যাচ সময় নিয়েছিলেন ক্রিস গেইল। কুমিল্লা ভিক্টোরিয়ানসের বিপক্ষে সেই ম্যাচে গেইল আউট হয়েছিলেন মাত্র ১৭ রানে। কিন্তু তারপর থেকেই গেইল-ঝড় চলছে! সিলেট সিক্সার্সের বিপক্ষে ৩৯ বলে ৫০ রান করে হলেন ম্যাচসেরা। আজ ঢাকা ডায়নামাইটসের বিপক্ষেও ম্যাচসেরা গেইলের ব্যাট ছিল বিধ্বংসী—২৮ বলে খেলেছেন ৫১ রানের ইনিংস।শ্বাসরুদ্ধকর এ ম্যাচে রংপুরের ৩ রানে জয়ের ভিত্তিটা তৈরি করে দিয়েছিলেন গেইল। আসরে নিজের দ্বিতীয় হাফ সেঞ্চুরি তুলে নিতে গেইলের লেগেছে মাত্র ২৭ বল। তাঁর ‘টর্নেডো’ ইনিংসটিতে ছিল ৪ ছক্কা ও ৫ বাউন্ডারি। দ্বিতীয় ওভারে সুনীল নারাইনকে বাউন্ডারি মেরে ঝড়ের শুরু করেন গেইল। আউট হতে পারতেন পরের বলেই। ওয়েস্ট ইন্ডিজ সতীর্থের গুড-লেংথের একটি বল পুল করার চেষ্টা করেছিলেন তিনি। কিন্তু বল ব্যাটে ঠিকমতো না লাগায় উঠে যায় শর্ট থার্ডম্যান অঞ্চলে। সেখানে সহজ ক্যাচ ছাড়েন ঢাকার পেসার আবু হায়দার। গেইলের সংগ্রহ তখন মাত্র ৭ রান।ক্যারিবীয় তারকাকে ‘জীবন’ উপহার দেওয়ার খেসারতটা কী হতে পারে, তা হাড়ে হাড়ে টের পেয়েছে ঢাকা। চতুর্থ ওভারে নারাইনের শেষ তিন বল থেকে দুই বাউন্ডারি ও এক ছক্কা তুলে নেন গেইল। মোহাম্মদ আমিরকে ছক্কা মেরেছেন তাঁর আগের ওভারে। পঞ্চম ওভারে ব্রেন্ডন ম্যাককালাম (৬) ফিরে গেলেও শহীদ আফ্রিদির সেই ওভারেও ছক্কা মারেন রংপুরের এ ওপেনার। ষষ্ঠ ওভারে আমিরের চতুর্থ ও পঞ্চম বলেও তুলে নিয়েছেন টানা দুই বাউন্ডারি। পরের ওভারে আফ্রিদিকে লং অনের ওপর দিয়ে ছক্কা হাঁকিয়ে ছুঁয়েছেন হাফ সেঞ্চুরি। গেইলের উপস্থিতি বিপিএলকে যে অন্য মাত্র দিয়েছে, তা বলাই বাহুল্য।
