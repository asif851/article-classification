
অস্ট্রেলিয়া-পাকিস্তান সিরিজের শুরুটা হয়েছে দুর্দান্ত। ব্রিসবেনে দিবা-রাত্রির টেস্টটি জমে উঠেছিল বেশ। সিরিজের পরের ম্যাচটি মেলবোর্নে, বহু আকাঙ্ক্ষিত বক্সিং ডে টেস্ট। এই ম্যাচের জন্য পুরো এক বছরের অপেক্ষা থাকে ক্রিকেটপ্রেমীদের। আর সে ম্যাচটাই কিনা এখন ভুগছে নিরাপত্তা শঙ্কায়!সন্ত্রাসী হামলার পরিকল্পনা করছেন—এমন অভিযোগে আজ সাতজনকে গ্রেপ্তার করেছে মেলবোর্ন পুলিশ। পুলিশের দাবি ক্রিসমাস ডেতে (২৫ ডিসেম্বর) মেলবোর্ন ফ্লাইন্ডার্স স্ট্রিট রেল স্টেশনে হামলার পরিকল্পনা ছিল সন্ত্রাসীদের। রেল স্টেশনটি থেকে খানিক দূরেই মেলবোর্ন ক্রিকেট গ্রাউন্ড। যেখানে ২৬ তারিখ থেকে শুরু হবে সিরিজের দ্বিতীয় টেস্ট। যে ম্যাচটি মাঠে থেকে অন্তত এক লাখ দর্শক ​দেখবে বলে ধারণা করা হচ্ছে। সোমবারের ম্যাচটি নিয়ে তাই শুরু হয়েছে নতুন শঙ্কা।হামলার পরিকল্পনার সঙ্গে ইসলামিক স্টেট (আইএস) জড়িত বলে দাবি পুলিশের। তবে সন্দেহভাজন সাতজনের মধ্যে দুজনকে এরই মধ্যে ছেড়ে দিয়েছে মেলবোর্ন পুলিশ। বড়দিন উপলক্ষে নিরাপত্তা ব্যবস্থা জোরদার করার কথা জানিয়েছেন পুলিশ কমিশনার গ্রাহাম অ্যাশটন, ‘আগামী কিছুদিন অনেকগুলো বড় আয়োজন হবে এখানে। বক্সিং ডে টেস্ট, ক্রিসমাস ক্যারল এবং আরও বেশ কিছু (জানুয়ারিতে অস্ট্রেলিয়ান ওপেন)। সেগুলোর ব্যাপারে কোনো হুমকি এখনো পাইনি আমরা, তবে বাড়তি নিরাপত্তার ব্যবস্থা করছি।’ক্রিকেট অস্ট্রেলিয়ার প্রধান নির্বাহী জেমস সাদারল্যান্ডও বিষয়টিকে গুরুত্বের সঙ্গে নিচ্ছেন, ‘আমাদের নিরাপত্তা দল সংশ্লিষ্ট কর্তৃপক্ষের যোগাযোগ করেছে। বক্সিং ডে টেস্ট ও সারা দেশে চলা ক্রিকেট ম্যাচগুলোর সর্বোচ্চ নিরাপত্তার বিষয়টি নিশ্চিত করছি আমরা।’ সূত্র: এএফপি।
