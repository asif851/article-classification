
ম্যাচ শেষে গ্যালারিতে মুখ ভার করে বসেছিলেন এক দর্শক। গায়ে জড়ানো বিখ্যাত আকাশি-নীল জার্সি। গ্যালারির সেই ভক্তের মতোই দুনিয়াজুড়ে আর্জেন্টিনা ফুটবল দলের ভক্তরা একের পর এক গোল মিসে হতাশ হয়েছেন। অথচ কোচ হোর্হে সাম্পাওলি আশার গান শোনাচ্ছেন ভক্তদের। পেরুর বিপক্ষে যেমন খেলেছে, তেমনটা খেলতে পারলে নিশ্চিতভাবেই রাশিয়া বিশ্বকাপে খেলবে বলে মনে করছেন চিলিকে কোপা আমেরিকা জেতানো এই কোচ।
বোকা জুনিয়র্সের ঘরের মাঠ লা বোম্বোনেরার সব টিকিট বিক্রি হয়েছিল। ঘরের মাঠে স্বাগতিকদের দাপুটে জয় দেখতে এসেছিল প্রায় ৫০ হাজার দর্শক। মাঠের খেলায় আলো ছড়িয়েছেন মেসি কিন্তু গোলটাই পাওয়া হয়নি। স্বভাবতই রক্ষণাত্মক ফুটবল খেলেছে পেরু।
তবে দলে এখনো আশাবাদী মনোভাব রয়েছে বলা জানিয়েছেন সাম্পাওলি। তিনি বলেছেন, ‘আজকের ম্যাচের মতো প্রত্যয় নিয়ে খেলতে পারলে আমরা অবশ্যই বিশ্বকাপ খেলব। পেরুর চেয়ে অনেকটাই এগিয়ে ছিল আর্জেন্টিনা, ছেলেরা কর্তৃত্ব নিয়ে খেলেছে...পরিস্থিতিটা সুখকর নয়, কিন্তু খেলাটা তো আমাদের হাতেই। সামনের খেলার ব্যাপারে আমরা আশাবাদী।’
টেবিলের ৬ নম্বরে আছে আর্জেন্টিনা। সরাসরি বিশ্বকাপ খেলার বিন্দুমাত্র সুযোগ পেতে হলে শেষ ম্যাচে ইকুয়েডরকে হারাতেই হবে মেসিদের। একই সময়ে চারে ও পাঁচে থাকা কলম্বিয়া ও পেরুর জন্যও সমীকরণটা একই। তবে আর্জেন্টিনা জিতলেই প্লে-অফের সুযোগ থাকবে। নিউজিল্যান্ডের বিপক্ষে প্লে-অফ জিততে কোনো সমস্যা হওয়ার কথা নয় মেসিদের। হয়তো সে কারণেই আশাবাদী সাম্পাওলি। ড্র করলেও প্লে-অফের সুযোগ পেতে পারে আর্জেন্টিনা। সে ক্ষেত্রে কিছু সমীকরণ আছে। তবে জিতলে প্লে অফ নিশ্চিত, এটাই এখনো আশায় রেখেছে সাম্পাওলিকে।
ড্র ম্যাচে মেসির প্রশংসা করেছেন কোচ। আর্জেন্টিনার জার্সি গায়ে মেসি তাঁর সেরা ম্যাচগুলোর একটি কাটিয়েছেন আজ। কিন্তু ফিনিশিংয়ের অভাব আবারও ভুগিয়েছে আর্জেন্টিনাকে। ম্যাচের ফলে তো আর লেখা থাকবে না মেসি কেমন খেলেছেন এ ম্যাচে। তার জন্য বাড়তি পয়েন্টও বরাদ্দ নেই। তবু সামনের ম্যাচের জন্য এ ম্যাচ থেকে এটাই আর্জেন্টিনার সবচেয়ে বড় পাওয়া। হয়তো এ কারণে কোচ ‌‘অসম্ভব সব সুযোগ’ তৈরি করার বাহবা দিয়েছেন অধিনায়ককে। গ্যাগোর ইনজুরিতে পড়াকে দলের জন্য ‘আঘাত’ মনে করছেন সাম্পাওলি। তবে সামনের ম্যাচে দলে কোনো পরিবর্তন আসবে কি না, এ ব্যাপারে এখনো নির্দিষ্ট করে কিছু বলেননি। ১০ অক্টোবর বাছাইপর্বের শেষ ম্যাচ খেলতে ইকুয়েডরে যাবে আর্জেন্টিনা। সূত্র: স্কাই স্পোর্টস।
