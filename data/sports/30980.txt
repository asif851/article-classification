
অলরাউন্ডার হিসেবে তাঁকে নিয়ে খুব উচ্ছ্বাস কখনোই প্রকাশ করা হয় না। জ্যাক ক্যালিস, সাকিব আল হাসানদের যে নামডাক, সে তুলনায় অলরাউন্ডার হিসেবে মঈন আলীর ‘তারকাখ্যাতি’ নেই বললেই চলে। কিন্তু বেশ নীরবেই দারুণ এক রেকর্ডের মালিক হয়েছেন এই ইংলিশ অলরাউন্ডার। টেস্ট ক্রিকেটে এক পঞ্জিকাবর্ষে হাজার রান ও ৩০ উইকেট—জ্যাক ক্যালিস ও ইয়ান বোথামের মতো তারকাদের পর এমন কীর্তি তাঁরই।এমন কীর্তি প্রথম গড়েছিলেন মঈনের স্বদেশি বোথাম। ১৯৮২ সালে তাঁর রান ছিল ১ হাজার ৯৫। উইকেট পেয়েছিলেন ৪৭টি। দক্ষিণ আফ্রিকার ক্যালিস ২০০১ সালে ১ হাজার ১২০ রানের পাশাপাশি উইকেট তুলে নিয়েছিলেন ৩৫টি।মঈনের হাজার রান ও ৩০ উইকেটের কীর্তি ১৭ টেস্টে। বোথামের লেগেছিল চারটি টেস্ট কম—১৩ টেস্ট। ক্যালিস ১৪ টেস্ট খেলে নিজের রেকর্ডটি করেছিলেন। ২০১৬ সালে ইংল্যান্ডের খেলা ১৭টি টেস্টেই খেলেছেন মঈন।মঈনসহ এ বছর হাজার রানের মাইলফলক ছুঁয়েছেন পাঁচ ক্রিকেটার। মঈন করেছেন ১ হাজার ৭৮ রান। হাজার রান করা অন্য চার ক্রিকেটার হচ্ছেন ইংল্যান্ডেরই জো রুট (১ হাজার ৪৭৭ রান), জনি বেয়ারস্টো ( ১ হাজার ৪৭০ রান) ও অ্যালিস্টার কুক ( ১ হাজার ২৭০ রান)। তাঁদের একমাত্র ভিনদেশি সঙ্গী ভারতের বিরাট কোহলি (১ হাজার ২১৫ রান)।পাকিস্তান, অস্ট্রেলিয়া, দক্ষিণ আফ্রিকা ও শ্রীলঙ্কা বাদে টেস্ট খেলুড়ে বাকি সব দেশই বছরের শেষ টেস্টটা খেলে ফেলেছে। তবে এক পঞ্জিকাবর্ষে হাজার রান করার সম্ভাবনা এখনো আছে পাকিস্তানের আজহার আলী ও অস্ট্রেলিয়ার স্টিভেন স্মিথের। আজহারের রান ৯৫০, স্মিথের ৯১৪। সূত্র: ক্রিকেট অস্ট্রেলিয়া।
