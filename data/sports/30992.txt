
দক্ষিণ আফ্রিকা সফরে জয়ের মুখ দেখেনি বাংলাদেশ। টেস্ট সিরিজ কিংবা ওয়ানডে—জয় যেন দূর দিগন্তের হাতছানি মাশরাফি-মুশফিকদের জন্য। আজ বাংলাদেশ সময় সন্ধ্যা ৬টা ৩০ মিনিটে পচেফ্‌স্ট্রুমে শেষ টি-টোয়েন্টি ম্যাচে মাঠে নামবে বাংলাদেশ। দক্ষিণ আফ্রিকা সফরটা জয় দিয়ে শেষ করার এটাই সুযোগ।দক্ষিণ আফ্রিকার সামনেও দারুণ একটা রেকর্ডের হাতছানি। আজকের ম্যাচটাও জিতে গেলে ঘরের মাঠে টানা তিন সংস্করণেই সফরকারী দলকে হোয়াইটওয়াশ করার রেকর্ড গড়বে প্রোটিয়ারা। এটা হবে নতুন এক ইতিহাস।সাকিবরা কী পারবে দক্ষিণ আফ্রিকার এমন উপলক্ষটা মাটি করে দিতে? একটি ম্যাচই তো! ব্লুমফন্টেইনের প্রথম টি-টোয়েন্টিতে বাংলাদেশ লড়েছে, জয়ও দেখছিল। আজ সে ধরনেরই একটা পারফরম্যান্স এলোমেলো করে দিতে পারে দক্ষিণ আফ্রিকার সাজানো মঞ্চ।আজকের ম্যাচটি দক্ষিণ আফ্রিকার জন্য আরও একটি বিশেষ উপলক্ষ। এটি তাদের শততম টি-টোয়েন্টি ম্যাচ। এ ম্যাচটা তো জিততেই চাইবে তারা। প্রোটিয়া ব্যাটসম্যান ফারহান বেহারডিয়েন তাই বাংলাদেশকে কোনোরকম ছাড় দিতে চান না, ‘আমরা সব ম্যাচ জেতার জন্যই খেলি। বাংলাদেশ দল ফিরে যাওয়ার আগে আমরা তাঁদের কোনো সুযোগ দিতে চাই না, শতভাগ সাফল্য তুলে নিতে চাই।’দক্ষিণ আফ্রিকার মাটিতে এখনো পর্যন্ত কখনো জিততে পারেনি বাংলাদেশ। সফরের শেষ ম্যাচটা জিততে পারলে তা হবে অন্যরকম অনুভূতির এক জয়ই। এটি কিছুটা হলেও উৎসবের আবহ এনে দেবে। ভুলিয়ে দেবে দক্ষিণ আফ্রিকা সফরের তেতো অভিজ্ঞতা। বাংলাদেশ দলকে ধ্বংসস্তূপের মধ্যেও নতুন করে মাথা উঁচু করে দাঁড়াতে সাহায্য করবে যে জয়টি।
