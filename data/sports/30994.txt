
ওয়াসিম আকরাম কদিন আগেই ইউনিস খানকে পরামর্শ দিলেন কেবল টেস্ট খেলার জন্য। টেস্টে পাকিস্তান ব্যাটিংয়ের মেরুদণ্ড ইউনিসের ব্যাট ইদানীং ওয়ানডেতে হাসছে না আগের মতো। তাই এ রকম একটি পরামর্শকে উড়িয়ে দেওয়া যায় না। কিন্তু আকরামেরই সতীর্থ শোয়েব আখতার আবার এক কাঠি সরেস। তাঁর মতে টেস্ট বা ওয়ানডে আলাদা করে নয়, এখনই পুরোপুরি বিদায় বলে দেওয়া উচিত ইউনিসের। 
শোয়েবের এই প্রস্তাব অবাক করার মতোই। কিছুদিন আগেই শ্রীলঙ্কায় সিরিজ জেতানোয় ব্যাট হাতে সামনে থেকে নেতৃত্ব দিয়েছিলেন ইউনিস। অনভিজ্ঞ পাকিস্তানি ব্যাটিং লাইনআপে তাঁকেই মানা হয় মূল অস্ত্র হিসেবে। কিন্তু নিজের প্রস্তাবের পক্ষে শোয়েবের যুক্তিটিও ফেলনা নয়। শোয়েবের ভাষায়, উপমহাদেশের সংস্কৃতির কথা মাথায় রেখে ভালোয় ভালোয় বিদায় বলে দেওয়াই মঙ্গল। শোয়েব জানান, ‘ক্রিকেটের অন্যতম সেরা ব্যাটসম্যানদের একজন ইউনিস। কিন্তু নিজের সম্মান বজায় রেখেই তাঁর আন্তর্জাতিক ক্রিকেটকে বিদায় বলে দেওয়া উচিত। তাঁর যদি মনে হয় আরও এক বছর খেলতে পারবে তবে ছয় মাস খেলেই অবসরে যাওয়া ভালো।’ শোয়েব নিজেই নাকি দেশের হয়ে নিশ্চিন্তে আরও এক-দেড় বছর খেলতে পারতেন। কিন্তু রাওয়ালপিন্ডি এক্সপ্রেস তা না করে সম্মানের সঙ্গেই বিদায় নিয়েছিলেন। ইউনিস খানকেও সেই পথেই হাটতে বলছেন তিনি। যেমনটি শ্রীলঙ্কার কুমার সাঙ্গাকারা করে দেখিয়েছেন কিছুদিন আগেই। ক্রিকেটে অবসর নিয়ে প্রচলিত তত্ত্বের মধ্যে সবচেয়ে জনপ্রিয়টি হলো, ‘‘অবসর তখনই নাও, যখন সবাই প্রশ্ন করবে ‘কেন?’ , ‘কেন নয়?’ না।’ ’ শোয়েব ইউনিসকে বেছে নিতে বলছেন প্রথমটিই। ফর্মের তুঙ্গে থাকা অবস্থায় অবসর নিয়ে সম্মানের সঙ্গে মাঠ ছাড়ুক ইউনিস, এটাই শোয়েবের চাওয়া। সূত্র: ডন
