
কখনো ঘরে বসে ডেইলি সোপ অপেরা দেখার ‘সৌভাগ্য’ হয়েছে আপনার? দেখুন আর না-ই দেখুন, ডেইলি সোপ পছন্দ করুন আর না-ই করুন, আপনার জন্য নতুন আঙ্গিকে ভিন্ন স্বাদের মসলাদার এমন নাটকীয়তা নিয়ে হাজির হয়েছেন পাকিস্তানের দুই সাবেক খেলোয়াড় রমিজ রাজা ও মোহাম্মদ ইউসুফ।
নাটকের প্লট—স্পট ফিক্সিংয়ে নিষিদ্ধ মোহাম্মদ আমিরকে জাতীয় দলের ক্যাম্পে ডাকা কতটুকু সঠিক সিদ্ধান্ত সেটি নিয়ে আলোচনা। তাতে পাকিস্তানের একটি টেলিভিশন চ্যানেলের এক অনুষ্ঠানে ‘টেলিফোন কনফারেন্সে’ সরাসরি অংশ নিয়েছিলেন দুই সাবে ক্রিকেটার। আমিরকে জাতীয় দলে ফেরানো উচিত কি না, এ নিয়ে দুজনের মধ্যে শুরু হয়ে যায় বিতর্ক। সেই বিতর্ক রূপ নেয় কদর্য ব্যক্তিগত আক্রমণে। বেচারা অনুষ্ঠান সঞ্চালক পড়ে যান গ্যাড়াকলে।এমনিতেই আমিরকে জাতীয় দলে ফেরানোর বিতর্কে দুই ভাগে ভাগ হয়ে আছে পাকিস্তানের ক্রিকেট সংশ্লিষ্টরা। কেউ বলছেন ফেরানো যায়, আবার কেউ বলছেন সেই ভাবনাও মাথায় আনা অপরাধ।কিন্তু সে নিয়ে আলোচনা পড়ে যেন গৌণ হয়ে যায়। বরং দুজন তখন ব্যস্ত কাঁদা ছোড়াছুড়িতে। সেই টক শোর ভিডিও ক্লিপ রীতিমতো ঝড় তুলেছে ইউটিউব আর সামাজিক মাধ্যমগুলোতে। ভিডিওটি দেখে না থাকলেও ‘চিত্রনাট্য’টা পড়ে নিতে পারেন। আলোচনার একপর্যায়ে এমনই ব্যক্তিগত আক্রমণ-পাল্টা আক্রমণে ঝাঁপিয়ে পড়েছিলেন ইউসুফ ও রমিজ রাজা:
রমিজ রাজা: প্রথমত, দাড়িওয়ালা লোকদের সবার আগে মিথ্যে বলা বন্ধ করা উচিত!ইউসুফ: আপনার মতো একজন নির্লজ্জ লোকই এভাবে কথা বলতে পারে। ক্রিকেটের জন্য কিছুই করেননি আপনি। শুধুই কথা বলতে পারেন। ক্রিকেট তো খেলতে পারতেনই না, তার ওপর আবার এমন কথা বলছেন! আপনার তো দাড়িই ওঠে না। (টিভির সঞ্চালকের উদ্দেশে) ওঁকে আমার সামনে নিয়ে আসুন, আমি দেখতে চাই কত বড় খেলোয়াড় তিনি। (রমিজ রাজাকে উদ্দেশ করে) ৫৭ টেস্টে কেবল দুটি সেঞ্চুরি আপনার। ক্রিকেট নিয়ে তো আপনার মতো লোকের কথা বলাই উচিত নয়। ক্রিকেট নিয়ে কথা বলতে আপনার লজ্জা করে না? আপনি শুধু একজন শিক্ষকই হতে পারবেন, ইংরেজির শিক্ষক, আর কিছু না।রাজা: দাড়ি রেখে এভাবে মিথ্যা বলতে লজ্জা করে না তোমার?ইউসুফ: আমি তো ক্রিকেট খেলতে আর সেটা নিয়ে কথা বলতে পারি। আপনি তো ক্রিকেটটাও ঠিকমতো খেলতে পারতেন না।রাজা: যা ইচ্ছা তা-ই তুমি বলতে পার। কিন্তু তুমি যা খেলেছ, তাতে পাকিস্তান ক্রিকেটের জন্য শুধু বদনামই হয়েছে।ইউসুফ: আপনি শুধুই একজন স্কুলশিক্ষক।সঞ্চালক: আপনাদের দুজনকেই অনুরোধ করছি, একটু শান্ত হোন। আপনাদের দুজনকে এখানে ডেকে আনার উদ্দেশ্য এটা ছিল না। আমিরের দলে থাকার ব্যাপারটি নিয়ে কথা বলতে চাইছিলাম। রমিজ ভাই, বোর্ডের জন্য আমিরকে ক্যাম্পে নিয়ে আসার সিদ্ধান্তটা কতটা গুরুত্বপূর্ণ?রমিজ: প্রথমত, দয়া করে আমাকে যখন ডাকবেন তখন এই সব নির্লজ্জ লোকদের ডাকবেন না।ইউসুফ: আপনিই তো চালাক। নিজের পরিবারের বিরুদ্ধে সম্পত্তি ও টাকা পয়সার জন্য মামলা করে বসে আছেন। আপনার মতো নির্লজ্জ লোক তো আমি জীবনেও আর একটা দেখিনি।
