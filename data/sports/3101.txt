
চোটের কারণে মাঠে না নামলেও শুরু থেকেই গ্যালারিতে উপস্থিত ছিলেন গ্যারেথ বেল। বুক টান টান করে জাতীয় সংগীতও গাইলেন; মাঠের বাইরে থেকে যা কিছু করা সম্ভব, সবই করলেন রিয়াল মাদ্রিদ ফরোয়ার্ড। কিছুতেই কিছু হলো না। ৯০ মিনিট ধরে আপ্রাণ চেষ্টা করেও কার্ডিফে উপস্থিত ওয়েলশ-সমর্থকদের মুখে হাসি ফোটানো গেল না। জেমস ম্যাকক্লিনের দারুণ এক ভলিতে বেলের দেশকে ১-০ গোলে হারাল আয়ারল্যান্ড। এই হারে বিশ্বকাপ-স্বপ্ন শেষ হয়ে গেল বেল-রামসেদের।
বিশ্বকাপের চূড়ান্ত পর্বে খেলার স্বাদ ভুলতে বসেছিল দুই দলই। ২০০২-এর পর বিশ্বকাপের চূড়ান্ত পর্বে যাওয়া হয়নি আইরিশদের। ওয়েলসের অবস্থাও একই, ১৯৫৮ সালে শেষবার চূড়ান্ত পর্বে খেলেছিল তারা। জায়গা পেতে দুই দলেরই জয়ের কোনো বিকল্প ছিল না। সে লক্ষ্যে ৭২ শতাংশ বল নিজেদের নিয়ন্ত্রণে রেখে আর গোলমুখে ১৬টি শট নিয়েও গোল পাওয়া হয়নি স্বাগতিকদের। ৫৭ মিনিটে ডান প্রান্তে জেফ হেনড্রিকসের ক্রস থেকে গোল করেছেন ফাঁকায় দাঁড়িয়ে থাকা ওয়েস্ট ব্রমউইচের ফরোয়ার্ড জেমস ম্যাকক্লিন। এর মিনিট পাঁচেক আগেই অ্যারন রামসের ক্রস থেকে হেড করেছিলেন ম্যাকক্লিনের ক্লাব সতীর্থ হাল রবসন-কানু। আইরিশ গোলরক্ষক র‍্যানডলফের দৃঢ়তায় সে যাত্রা বেঁচে যায় আয়ারল্যান্ড।ম্যাচ শেষে নিজেদেরই দুষলেন ওয়েলস কোচ ক্রিস কোলম্যান, ‘একটুর জন্য হেরে গেলাম। আক্রমণভাগে আমাদের খেলোয়াড়েরা যথেষ্ট সৃষ্টিশীল ছিল না।’ মধ্যমাঠে বেলের শূন্যতা পূরণ করতে না পারার মূল্য দিতে হয়েছে ওয়েলসকে।  অন্যদিকে, ম্যাচ জিতে ভীষণ খুশি আয়ারল্যান্ডের কোচ মার্টিন ও’ নিল, ‘ছেলেরা দুর্দান্ত খেলেছে। স্বাভাবিকভাবেই আমাদের অনেক চাপ নিতে হয়েছে। কিন্তু আমরা কার্ডিফে এসেছিলাম ম্যাচ জিততে, আর ঠিক সেটাই করেছি।’
এই জয়ে গ্রুপে দ্বিতীয়স্থানে থেকে প্লে-অফ নিশ্চিত করল আইরিশরা। জর্জিয়ার বিপক্ষে শেষ ম্যাচে ১-০ গোলে জিতে গ্রুপ ‘ডি’-তে চ্যাম্পিয়ন হয়ে সরাসরি বিশ্বকাপের টিকিট পেয়েছে সার্বিয়া। সূত্র: এএফপি, বিবিসি স্পোর্টস
