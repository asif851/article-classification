
উদার হাতে রান বিলিয়েই এবারের আইপিএল অভিযান শুরু করলেন মোস্তাফিজুর রহমান। আজ মুম্বাইয়ের ওয়াংখেড়ে স্টেডিয়ামে ২.৪ ওভার বোলিং করে ৩৪ রান দিয়েছেন মোস্তাফিজ, উইকেট পাননি একটিও। হেরেছে তাঁর দল সানরাইজার্স হায়দরাবাদও। ১৫৯ রানের লক্ষ্য ৮ বল ও ৪ উইকেট হাতে রেখে পেরিয়ে গেছে স্বাগতিক মুম্বাই। তিন ম্যাচে হায়দরাবাদের এটা প্রথম হার।
টস হেরে ব্যাটিং পেয়ে ২০ ওভারে ৮ উইকেটে ১৫৮ রান তোলে হায়দরাবাদ। এই রানের ৮১-ই আবার এসেছে শিখর ধাওয়ান ও ডেভিড ওয়ার্নারের উদ্বোধনী জুটিতে। ৩৪ বলে সর্বোচ্চ ৪৯ রান অধিনায়ক ওয়ার্নারের, ৪৩ বলে ৪৮ রান করেছেন ধাওয়ান। এ ছাড়া দুই অঙ্ক ছুঁয়েছেন শুধু বেন কাটিং (১০ বলে ২০)। ব্যাটিংয়ে নামতে হয়নি মোস্তাফিজকে।নিজের আসল কাজ বোলিংটা কাটার মাস্টার পেলেন মুম্বাইয়ের ইনিংসের ষষ্ঠ ওভারে। প্রথম বলটাকে অবিশ্বাস্য এক শটে ডিপ ফাইন লেগ দিয়ে ছক্কা মেরে মোস্তাফিজকে স্বাগত জানালেন নিতিশ রানা। পরের বলটা ডট, তবে ওই ওভারের শেষ চার বলে দিলেন আরও ১৩ রান। মোস্তাফিজ এরপর আবার আক্রমণে এলেন ১৩তম ওভারে, এবার দিলেন ১১ রান। ১৯তম ওভারে নিজের তৃতীয় ওভারটা যখন করতে এলেন ১২ বলে ৪ রানের সমীকরণের মুম্বাইয়ের। মোস্তাফিজের প্রথম চার বলে রানটা তুলে নেয় হার্দিক পান্ডিয়া ও হরভজন সিং।
 
 
