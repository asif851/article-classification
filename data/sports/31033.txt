
ইউএস ওপেনে প্রথমবারের মতো নাদাল-ফেদেরার দ্বৈরথ দেখার অপেক্ষায় ছিলেন সবাই। সেই অপেক্ষা আরও বাড়িয়ে দিলেন রজার ফেদেরার। নাদাল সেমিফাইনালে উঠলেও কোয়ার্টার ফাইনাল থেকে ছিটকে পড়েছেন ফেদেরার।
গতকাল আর্জেন্টিনার ২৮তম বাছাই হুয়ান মার্টিন দেল পোত্রোর বিপক্ষে সেমিতে ওঠার লড়াইয়ে ৭-৫, ৩-৬, ৭-৬ (১০/৮), ৬-৪ গেমে হেরে গেছেন ফেদেরার। নাদাল অবশ্য নিজের কাজটা সেরে রেখেছিলেন, রাশিয়ার আন্দ্রেই রুবলভকে ৬-১, ৬-২, ৬-২ গেমে হারিয়ে সেমি নিশ্চিত করেছেন নাদাল। সেমিফাইনালে মুখোমুখি হওয়ার কথা ছিল দুই চিরপ্রতিদ্বন্দ্বীর। ইউএস ওপেনের ইতিহাসে এটা হতো দুজনের প্রথম দ্বৈরথ। কিন্তু ফেদেরার হেরে যাওয়ায় অপেক্ষা বাড়ল টেনিস-ভক্তদের।ফাইনালে ওঠার লড়াইয়ে এখন তাই দেল পোত্রোর মুখোমুখি হতে হবে নাদালকে। অথচ দেল পোত্রোর জায়গায় থাকার কথা ছিল ফেদেরারের! হারের জন্য নিজের বাজে খেলাকেই দায়ী করছেন রেকর্ড ১৯ গ্র্যান্ড স্লামজয়ী ফেদেরার, ‘সত্যি বলতে, নিজেকে সেমিতে ওঠার মতো যোগ্য মনে হয়নি। রাফাকে হারানোর সুযোগ তারই (দেল পোত্রো) বেশি। এখন যেভাবে খেলছি, তা দিয়ে এ টুর্নামেন্ট জেতা যায় না। তাই আমার বিদায় নেওয়াই ভালো হয়েছে, এতে আরেকজন সুযোগ পাবে।’ সূত্র: এএফপি
