
মাশরাফি বিন মুর্তজার অধিনায়কত্ব এত আলোচিত হয়েছে, অনেকটা আড়ালেই পড়ে গেছেন তিনি। অবশ্য মাহমুদউল্লাহ এমনই, আড়ালে থাকতেই তাঁর স্বাচ্ছন্দ্য। নীরবে নিজের কাজটা করে যাওয়াতেই আনন্দ। না হলে কুমিল্লা ভিক্টোরিয়ানস যতটা চমক উপহার দিয়েছে, বরিশাল বুলসও কোন দিক দিয়ে তার চেয়ে কম! ব্যাট হাতে সামনে থেকে নেতৃত্বও দিয়েছেন মাহমুদউল্লাহ। আজও নেতৃত্ব দিলেন বরিশালের এই ‘নেতা’। সঙ্গে থাকলেন বরিশালের ঘরের ছেলে শাহরিয়ারের নাফীস।
দুজনের কেউই ফিফটি পাননি। তবে মাহমুদউল্লাহর ৪৮ ও শাহরিয়ারের অপরাজিত ৪৪ বিপিএলের ফাইনালে বুলসকে এনে দিল ১৫৬ রানের পুঁজি। চতুর্থ উইকেটে ৫৬ বলে ৮১ রানের জুটি গড়েছেন এই দুজন, যে জুটি ভেঙেছে শেষ ওভারে। ওপেনার সেকুগে প্রসন্নের ১৯ বলে ৩৩ রানের ঝোড়ো ইনিংসটারও অবদান আছে বরিশালের ইনিংসে। মাশরাফির দল কি পারবে পাল্টা জবাব দিতে?উদ্বোধনী ম্যাচে চিটাগং ভাইকিংসের ১৮৭ রানের সংগ্রহ টপকে গিয়েছিল রংপুর রাইডার্স। শুরুতেই যে আভাস দিয়েছিল বিপিএল, সেটার প্রতিফলন কিন্তু টুর্নামেন্টের বাকি অংশে ছিল না। এবারের বিপিএল হয়েছে একেবারেই লো স্কোরিং। ১৫৭ কিংবা এর বেশি লক্ষ্য পেরিয়ে জয়ের নজির আছে মাত্র ৬ ম্যাচে। গ্রুপ পর্বে দুবারই কুমিল্লা কাছে হেরে যাওয়া বরিশাল এই পুঁজি নিয়ে শিরোপা জিততে পারবে? পারলে নিশ্চয়ই নায়ক হয়ে যাবেন মাহমুদউল্লাহ ও শাহরিয়ার।এমনিতে আগের ম্যাচের নায়ক সাব্বির​ রহমান আজ বেশ ধুঁকেছেন। ১৯ বলে ৯ রান করে মাশরাফির বলে বোল্ড। ৪ ওভার বল করে ২৮ রানে ওই একটি উইকেট মাশরাফির। কুমিল্লার তিনজন বোলার ভাগাভাগি করে নিয়েছেন বরিশালের বাকি তিন উইকেট। এর মধ্যে প্রথম দুই ওভারে ১৮ রান দেওয়া কুলাসেকারা স্লগ ওভারের শেষ তিন ওভারের দুটিতে বল করে দিয়েছেন ১৯ রান। কুলাসেকারা ঠেসে ধরলেও বিপিএলে দুর্দান্ত বোলিং করা আবু হায়দার ১৯তম ওভারে ১৮ রান না দিলে আরও কমে বরিশালকে থামাতে পারত কুমিল্লা। অথচ আবু হায়দার আগের তিন ওভার মিলিয়েই দিয়েছিলেন ১৭ রান।গ্রুপ পর্বে কুমিল্লা চট্টগ্রামের ১৭৬ রান টপকে গিয়েছিল। দেখা যাক আজ পারে কি না।
