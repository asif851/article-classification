
বাবা বড় শখ করে ছেলের নাম রেখেছিলেন ‘রোনালদো’। এতে ব্রাজিলের ফুটবল কিংবদন্তির কোনো প্রভাব নেই। কারণ ক্রিস্টিয়ানো রোনালদোর জন্মের সময় তো আর সেই রোনালদো নিজেও ছিলেন শৈশবে। রোনালদো নাম রাখা হয়েছিল রোনাল্ড থেকে। মার্কিন প্রেসিডেন্ট রোনাল্ড রিগানের নামের সঙ্গে মিলিয়ে।নামের মর্যাদা রেখেছেন সিআর সেভেন। রিগানের মতো রোনালদোও জগদ্বিখ্যাত। রিগান কাঁপিয়েছেন রাজনীতির মাঠ, রোনালদো কাঁপাচ্ছেন ফুটবলের মাঠ। ঝানু রাজনীতিবিদ হিসেবে দুনিয়াজোড়া পরিচিতি হলেও রিগান এক সময় কাঁপিয়েছেন চলচ্চিত্রের পর্দাও। রিগানের মতো কি অভিনেতা হবেন রোনালদোও?হতেও পারেন! দেখতে শুনতে আর দশটা নায়কের চেয়ে রোনালদো কম কিসে? পর্তুগিজ উইঙ্গার নিজেও ঠারেঠোরে বললেন, ‘সেই সম্ভাবনার দরজা খোলা আছে। আমি সব সময় তৈরি।’ তবে ফুটবল ছেড়ে অভিনয়ে নাম লেখাচ্ছেন না রোনালদো। অভিনয় করলেও বুট তুলে রাখার পরই এ বিষয়ে ভাববেন। বললেন, ‘এখনই ফুটবল ক্যারিয়ার শেষ নিয়ে ভাবছি না। তবে অভিনেতা হওয়ার সম্ভাবনা আছে। কারণ এই কাজের সঙ্গে আমি অভ্যস্ত।’প্রায় বিজ্ঞাপনচিত্রে অংশ নিতে হয় রোনালদোকে। ফলে তাঁর জন্য অভিনয়ের কাজটি নতুন নয়। অভিনয়ে নাম লেখালে মাঠের মতো পর্দা কাঁপাতে খুব একটা বেগ পেতে হবে না ফিফা বর্ষসেরা খেলোয়াড়ের।
