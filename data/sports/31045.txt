
মাঠের বাইরের বিতর্কে সম্প্রতি বেশ ভালোই তোলপাড় হয়েছে বার্সেলোনায়। ব্রাজিলিয়ান তারকা নেইমারের ট্রান্সফার ফি-সংক্রান্ত জটিলতায় সভাপতির পদ থেকে সরেই দাঁড়াতে হয়েছে সান্দ্রো রাচেলকে। ভাবমূর্তি পুনরুদ্ধারের জন্যই হয়তো এখন কিংবদন্তি ফুটবলার ও কোচ ইয়োহান ক্রুইফের সঙ্গে সম্পর্ক স্থাপনের চেষ্টা চালিয়ে যাচ্ছেন বার্সার নতুন সভাপতি হোসেপ মারিয়া বার্তোমেউ।বার্সেলোনার সমর্থকদের কাছে এখনো ভীষণভাবে জনপ্রিয় ক্রুইফ। খেলোয়াড় ও কোচ হিসেবে কাতালানদের অনেক সাফল্যের সাক্ষী হয়ে আছেন এই ডাচ কিংবদন্তি। ২০০৩ থেকে ২০১০ সাল পর্যন্ত বার্সেলোনার সাবেক সভাপতি হুয়ান লাপোর্তার পরামর্শক হিসেবেও কাজ করেছেন ক্রুইফ। কিন্তু এরপর রোচেল সভাপতির দায়িত্ব নেওয়ার পর শুরু হয় টানাপোড়েন। শুরুতেই ক্রুইফকে সব দায়িত্ব থেকে সরিয়ে দিয়েছিলেন রোচেল। আর এরপর ক্রুইফও ধীরে ধীরে সব সম্পর্ক চুকিয়ে ফেলেন প্রিয় ক্লাবটির সঙ্গে। তবে এখন কিংবদন্তি এই ফুটবলারের সঙ্গে আবার নতুন করে সম্পর্ক স্থাপনের উদ্যোগ নিচ্ছেন নতুন সভাপতি বার্তোমেউ। গতকাল এক সংবাদ সম্মেলনে তিনি বলেছেন, ‘ক্রুইফের কাছের মানুষদের সঙ্গে আমরা যোগাযোগ করছি। তিনি আমাদের জন্য, এই ক্লাবের জন্য খুবই গুরুত্বপূর্ণ একজন ব্যক্তি। ধীরে ধীরে সবকিছুই হয়তো স্বাভাবিক হয়ে যাবে।’
১৯৭৩ থেকে ১৯৭৮ সাল পর্যন্ত ক্রুইফ বার্সেলোনায় ছিলেন খেলোয়াড় হিসেবে। এরপর ১৯৮৮ থেকে ১৯৯৬ সাল পর্যন্ত তিনি পালন করেছিলেন বার্সেলোনার কোচের দায়িত্ব। সে সময়ই প্রথমবারের মতো ইউরোপিয়ান চ্যাম্পিয়নস লিগ জিতেছিল কাতালানরা।— গোল ডটকম
