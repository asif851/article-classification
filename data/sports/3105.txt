
সেমিফাইনালে নোভাক জকোভিচকে হারিয়েই ইতিহাস গড়ার পথে অনেকখানি এগিয়ে গিয়েছিলেন রাফায়েল নাদাল। আজ ফ্রেঞ্চ ওপেনের অল স্প্যানিশ ফাইনালে ডেভিড ফেরারকে হারিয়ে আনুষ্ঠানিকতাটা সম্পন্ন করলেন এ সময়ের অন্যতম সেরা এই টেনিস তারকা। ফেরারকে ৬-৩, ৬-২, ৬-৩ গেমে হারিয়ে খুব সহজেই জিতলেন অষ্টম ফ্রেঞ্চ ওপেন শিরোপা। হয়ে গেলেন কোনো নির্দিষ্ট গ্রান্ড স্ল্যামের সর্বোচ্চ আটটি শিরোপাজয়ী প্রথম খেলোয়াড়। আর সব মিলিয়ে তিনি জিতেছেন দ্বাদশ গ্রান্ড স্ল্যাম শিরোপা।
আরও একটি দিক দিয়ে নিজেকে অনন্য উচ্চতায় নিয়ে গেছেন নাদাল। সেমিফাইনালে জকোভিচের বিপক্ষে দারুণ এক জয় দিয়ে তিনি ছুঁয়েছিলেন রোলাঁ গারোঁতে গিলের্মো ভিলাস, নিকোলা পিয়েত্রাঙ্গেলি ও রজার ফেদেরারের সর্বোচ্চ ৫৮টি ম্যাচ জয়ের রেকর্ড। আজ ফেরারকে হারিয়ে তিনি ছাড়িয়ে গেলেন সবাইকে। সর্বোচ্চ ৫৯টি ম্যাচ জয়ের নতুন রেকর্ড গড়ে ক্লে কোর্টের রাজা অভিধাটি আরও পাকাপোক্ত করে নিলেন এই স্প্যানিশ তারকা।— রয়টার্স
