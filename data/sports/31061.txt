
ইডেন গার্ডেনে বাংলাদেশের হয়ে দুটি ম্যাচ খেলেছেন সাকিব আল হাসান। দুটিতেই বড় ব্যবধানে হার। পাকিস্তান ও নিউজিল্যান্ডের বিপক্ষে এই ম্যাচ দুটি তো আছেই, টি-টোয়েন্টি বিশ্বকাপে সুপার টেনে বাংলাদেশ দলের ব্যর্থতাও পোড়াচ্ছে সাকিবকে। আইপিএল খেলতে বাংলাদেশ দলের অলরাউন্ডার এখন কলকাতায়। সেখানে আজ এক সংবাদ সম্মেলনে বিশ্বকাপে ম্যাচ না জেতার আক্ষেপই ঝরল সাকিবের কণ্ঠে, ‘হারগুলো ছিল আমাদের হতাশার। আমাদের প্রত্যাশা ছিল অনেক। কিন্তু ফল আমাদের পক্ষে আসেনি। তবে আমরা যে একেবারে খারাপ ক্রিকেট খেলেছি, তা নয়। ছোট ছোট ভুল না হলে একটি-দুটি ম্যাচ জিততেও পারতাম।’ পেছনের হতাশা ভুলে আইপিএলে কলকাতা নাইট রাইডার্সের হয়ে ইডেনে রাঙাতে চান সাকিব, ‘কেকেআরের হয়ে ইডেনে খেলা আমার জন্য বড় গর্বের ব্যাপার। গত কয়েক বছরে এখানে যেভাবে খেলেছি, তাতে সন্তুষ্ট। চেষ্টা করব এবার যেন দলে আরও বেশি অবদান রাখতে পারি।’ ২০১১ মৌসুমে আইপিএল অভিষেক হওয়ার পর থেকেই ধারাবাহিক ভালো খেলছেন সাকিব। আইপিএলে ৩২ ম্যাচে রান ৩৮৩, উইকেট ৩৮টি। কলকাতা যে দুবার চ্যাম্পিয়ন হয়েছে, তাতে ভালোই অবদান আছে সাকিবের। ২০১২ সালে ৮ ম্যাচে ওভারপ্রতি ৬.৫০ রান দিয়ে নিয়েছিলেন ১২ উইকেট। রান করেছিলেন ৯১। ২০১৪ আইপিএলে সাকিব আরও পরিণত, আরও উজ্জ্বল। ১৩ ম্যাচে ২২৭ রান ও ১১ উইকেট নিয়ে কলকাতাকে সাহায্য করেন দ্বিতীয় শিরোপা জেতাতে। সাকিবদের প্রথম ম্যাচ ১০ এপ্রিল ইডেনে, প্রতিপক্ষ দিল্লি।
