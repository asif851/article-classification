
শুরুটা খুব ভালোভাবেই করেছিল ইংল্যান্ড। ৩৩ ওভারে মাত্র একটি উইকেট হারিয়ে ১৬৩ রান। কিন্তু সেই তুলনায় শেষটা ভালো হয়নি স্বাগতিকদের। শেষ ১৭ ওভারে পাঁচটি উইকেট হারিয়ে ১০৬ রান সংগ্রহ করে ব্যাটিং শেষ করেছে ইংল্যান্ড। একসময় যেখানে মনে হচ্ছিল ৩০০ পেরোবে ইংল্যান্ড, সেখানে ২৬৯ রান তুললেই ফুরিয়ে গেল ৫০ ওভার। এই প্রতিবেদন লেখার সময় মাত্রই ব্যাট করতে নেমেছে অস্ট্রেলিয়া।ইংল্যান্ডের দারুণ শুরুর পেছনে অবদান প্রথম তিন ব্যাটসম্যানেরই। উদ্বোধনী জুটিতে ৫৭ রান যোগ করেছিলেন অধিনায়ক অ্যালিস্টার কুক ও ইয়ান বেল। দ্বাদশ ওভারে ৩০ রান করা কুককে ফেরান শেন ওয়াটসন। এরপর দ্বিতীয় উইকেটে জোনাথন ট্রটকে নিয়ে ১১১ রানের জুটি গড়েন বেল।এর পরই ইংল্যান্ডের পথ হারানোর শুরু। ২৪ রানের মধ্যেই বেল (৯১), জো রুট (১২), এউইন মরগান (৮) এবং জস বাটলার (১) ফিরে গেলে ভালো শুরুর ভিত্তিটা ঠিক কাজে লাগাতে পারেনি ইংলিশরা। ২ উইকেটে ১৮৯ থেকে হুট করে হয়ে যায় ৬ উইকেটে ২১৩। শেষ দিকে রবি বোপারার অপরাজিত ৩৭ বলে ৪৬ রানের ইনিংসে চ্যাম্পিয়নস ট্রফিতে অস্ট্রেলিয়ার বিপক্ষে নিজেদের সর্বোচ্চ রানের স্কোর গড়ে ইংল্যান্ড।
ক্লিন্ট ম্যাকাই ও জেমস ফকনার নিয়েছেন দুটো করে উইকেট।
