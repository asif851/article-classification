
মনে হচ্ছিল ব্যাপারটা চলতেই থাকবে অনন্তকাল ধরে। শেষ পর্যন্ত ১৪ শটে থামল পেনাল্টি শ্যুট-আউটটা। আর তাতেই পরশুর স্পেন-ইতালি সেমিফাইনালটা একটা রেকর্ড করে ফেলল। ফিফা কনফেডারেশনস কাপে টাইব্রেকারে সবচেয়ে বেশি শট দেখেছে এই ম্যাচটাই। এর আগে ২০০৫ সালে আর্জেন্টিনা-মেক্সিকো সেমিফাইনালে শট নিতে হয়েছিল ছয়টি করে ১২টি। বিশ্বকাপ ও কনফেডারেশনস কাপ মিলিয়েও এটি রেকর্ড। বিশ্বকাপ দুবার ১২ শটের টাইব্রেকার দেখেছে। সব আন্তর্জাতিক টুর্নামেন্ট মিলিয়ে অবশ্য অনেক পেছনেই আছে পরশুর ম্যাচটি। আফ্রিকান নেশনস কাপ দুবার দেখেছে ২৪ শটের টাইব্রেকার। দুটো ম্যাচই আবার জিতেছিল আইভরিকোস্ট। ১৯৯২ সালের ফাইনালে ঘানাকে ১১-১০ গোলে হারিয়ে চ্যাম্পিয়ন হওয়া দলটি ২০০৬ সালে কোয়ার্টার ফাইনালে ক্যামেরুনের বিপক্ষে জেতে ১২-১১ গোলে।
