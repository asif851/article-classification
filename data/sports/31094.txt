
বিপিএল হবে, নাটক হবে না! প্রতি বিপিএলেই নাটুকে ঘটনা থাকে। এবার যদিও দেখা যাচ্ছিল না। অবশেষে দেখা গেল আজ। অনেক নাটকের পর সমাধান এসেছে বৃষ্টিতে থমকে যাওয়া দ্বিতীয় কোয়ালিফায়ারে কুমিল্লা ভিক্টোরিয়ানস-রংপুর রাইডার্স ম্যাচটির। যেখানে থেমে গেছে, কাল সন্ধ্যা ছয়টায় সেখান থেকেই শুরু হবে ম্যাচটি। 
বৃষ্টির পূর্বাভাস ছিল আগেই। তবে সন্ধ্যায় ম্যাচ যখন শুরু হয় তখন বৃষ্টি ছিল না। আগে ব্যাটিং করা রংপুর ৭ ওভারে তুলে ফেলে ১ উইকেটে ৫৫ রান। এরপরই শুরু বৃষ্টি। সন্ধ্যা ৬টা ৩৫ মিনিটে খেলা বন্ধ হওয়ার পর নির্ধারিত সময় সাড়ে নয়টার মধ্যেও শুরু করা যায়নি খেলা। নির্ধারিত সময়ে খেলা শুরু না হলে টুর্নামেন্টের প্লেয়িং কন্ডিশন অনুযায়ী কুমিল্লারই ফাইনালে চলে যাওয়ার কথা। কিন্তু সেটি মানতে চায়নি রংপুর। গ্র্যান্ড স্ট্যান্ডের সামনে এ নিয়ে মুখোমুখি দুই দল, দুই অধিনায়ক, দুই ফ্র্যাঞ্চাইজি। সমস্যার সমাধানে বিপিএল গভর্নিং কাউন্সিল প্রস্তাব দেয় খেলার সময় সাড়ে নয়টা থেকে আরও দুই ঘণ্টা বাড়িয়ে নেওয়ার। প্রস্তাবটি মানেনি কুমিল্লা। এ নিয়ে কুমিল্লা ফ্র্যাঞ্চাইজি স্বত্বাধিকারী আ হ ম মুস্তফা কামালের সঙ্গে বাগ্‌বিতণ্ডা হয় বিপিএল গভর্নিং কাউন্সিলের সদস্যদের। গ্র্যান্ড স্ট্যান্ডে কুমিল্লার দর্শকদের তখন দাবি, ‘খেলা শেষ, খেলা শেষ!’ সঙ্গে সঙ্গে পাশের গ্যালারি থেকে রংপুর সমর্থকদের কোরাস উঠছে, ‘খেলা চাই, খেলা চাই!’ অনেক নাটকের পর রাত ১০টা ১০ মিনিটে হন্তদন্ত হয়ে বিসিবির গ্রাউন্ডস ও ফ্যাসিলিটিজ বিভাগের ব্যবস্থাপক আব্দুল বাতেন ডিস্ক জকির কাছ থেকে মাইক্রোফোন নিয়ে ঘোষণা দেন, ‘আজকের খেলাটা কাল সন্ধ্যায় শুরু হবে। যেখানে খেলা শেষ হয়েছে, ঠিক সেখান থেকেই শুরু হবে। রংপুর ব্যাটিং শুরু করবে। আজ যে টিকিট নিয়ে খেলা দেখেছেন, এটা দিয়ে কাল খেলা দেখতে পারবেন দর্শকেরা।’ অনেক তর্ক হলেও দুই অধিনায়কই অবশ্য হাসিমুখে মেনে নিয়েছেন এ সিদ্ধান্ত। মাশরাফি বললেন, ‘এটা ক্রিকেটের জন্যই ভালো। তামিমকে ধন্যবাদ সে সিদ্ধান্তকে সম্মান জানিয়েছে। বিপিএলের সৌজন্যে আমরা আবার কাল খেলব।’ তামিম বললেন একই কথা, ‘বিপিএলের সৌজন্যে কাল আমরা আবারও খেলব। আজকের চেয়ে কাল আরও ভালো পরিকল্পনা করতে পারব। মাত্র ১২ ওভার বোলিং করতে হবে। কাল যে ভালো শুরু করবে, সে ভালো করবে।’ তা না হয় হলো। কিন্তু আজ যা হলো, এ তো পাড়ার ক্রিকেটেই দেখা যায়! আগের বাইলজকে বৃষ্টিতে ধুয়ে নিজেদের ইচ্ছেমতো নিয়ম বদলানো, ইচ্ছেমতো খেলা—বিপিএলেই সবই সম্ভব!
