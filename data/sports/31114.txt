
গ্রুপ পর্ব পেরোনোটাই ছিল কঠিন। চ্যাম্পিয়নস ট্রফির সেমিফাইনালের প্রতিপক্ষ নিয়ে ভাবছেন না বলে মন্তব্য বিরাট কোহলির। ভারতের অধিনায়ক এর সঙ্গে যুক্ত করেছেন, সবাই নাকি ভারত-ইংল্যান্ড ফাইনাল দেখতে মুখিয়ে আছে। হয়তো অনুষ্ঠানটা যুক্তরাজ্য-ভারত সাংস্কৃতিক বর্ষ উপলক্ষে আয়োজিত হয়েছিল বলে ইংল্যান্ডের কথাই বললেন কোহলি। 
বৃহস্পতিবার ফাইনালে ওঠার লড়াইয়ে ভারত মুখোমুখি হবে বাংলাদেশের। গতকাল ভারতীয় ক্রিকেট দলকে লর্ডসে বিশেষ সংবর্ধনা দিয়েছে ভারতীয় হাইকমিশন। সেখানে কোহলি বলেছেন, ‘সেমিফাইনালে আমরা কার বিপক্ষে খেলছি, সেটা খুব বেশি যায়-আসে না। লিগ পর্বটাই বরং সবচেয়ে কঠিন ছিল। আমাদের সুযোগ এসেছে একটা ম্যাচ জিতে ফাইনালে উঠে যাওয়ার। সবাই ভারত-ইংল্যান্ড ফাইনাল দেখতে চায়। আর দুই দলই যদি ভালো খেলে, দর্শকদের মন ভরে যাবে নিশ্চয়ই।’তবে কি ফাইনালে উঠলে কোহলির পছন্দের প্রতিপক্ষ হবে ইংল্যান্ড? ফাইনালে অন্য প্রান্তে পাকিস্তানেরও থাকার সম্ভাবনা আছে। ফাইনালে কোন দলকে চান প্রশ্নের উত্তরে কোহলি বললেন, ‌‘যে কাউকেই। আমরা ফাইনালে উঠতে পারলেই খুশি।’ ইংল্যান্ডে গ্যালারি ভরা ভারতীয় সমর্থদের সমর্থন বেশ উপভোগ করছেন। যা খবর মিলছে, তাতে সেমিফাইনালের সিংহভাগ আসনও ভারতীয় সমর্থকদের দখলে থাকার কথা। টিকিট এরই মধ্যে ভারতীয় সমর্থকদের পকেটে। ঢের আগেই তাঁরা কিনে ফেলেছিলেন ম্যাচ টিকিটের বড় অংশ। সবখানে ভারতীয় সমর্থকদের বড় সমর্থন পাওয়াটা উপভোগ করছেন জানিয়ে কোহলি বলেছেন, ‌‘ইংল্যান্ডে যদি রৌদ্রোজ্জ্বল দিন থাকে, ক্রিকেট খেলার জন্য এর চেয়ে ভালো জায়গা আর হয় না। সাদা বল এখানে এমনিতেই তেমনটা সুইং করে না। তবে মেঘ যখন আসে, কন্ডিশন কিছুটা কঠিন হয়ে যায়। উইকেটে আপনি কত রানে ব্যাটিং করছেন—এসব মাথা থেকে সরিয়ে কন্ডিশন বুঝে খেলতে হবে। এখানে খেলার এটাই সবচেয়ে সৌন্দর্যের দিক, ব্যাটসম্যান হিসেবে এটা আপনাকে চ্যালেঞ্জের মুখে ফেলবে।’কালকের সংবর্ধনা অনুষ্ঠানে ক্রিকেট কানেক্টস নামের প্রদর্শনীরও উদ্বোধন করা হয়েছে। ভারত ও যুক্তরাজ্যের ক্রিকেটীয় সম্পর্কের নানা দিক তুলে ধরা এই প্রদর্শনী এরপর এডিনবরা আর বার্মিংহামেও হবে। কোহলির কথার প্রতিধ্বনি করে ভারতীয় হাইকমিশনার হর্ষবর্ধন কুমার সিনহা বলেছেন, ‘দুই দেশের মধ্যে সেতুবন্ধ তৈরি করার জন্য ক্রিকেটের চেয়ে বড় উপলক্ষ আর কী হতে পারে। এই বিশেষ যুক্তরাজ্য-ভারত সাংস্কৃতিক বর্ষে ওভালের ফাইনালে সবাই ভারত-ইংল্যান্ড ম্যাচ দেখার জন্য মুখিয়ে আছে। সেখানে সেরা দলটাই জিতুক আমরা চাই।’ সূত্র: পিটিআই।
