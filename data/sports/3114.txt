
১৫ বছরের ক্লাব ফুটবল ক্যারিয়ারে শিরোপা জয়ের স্বাদ অনেকবারই পেয়েছেন ইকার ক্যাসিয়াস। স্প্যানিশ লিগ, কোপা ডেল রে, চ্যাম্পিয়নস লিগ—সবগুলো শিরোপাই হাতে নিয়েছেন একাধিকবার। কিন্তু তার পরও একটা আক্ষেপ এখনো থেকেই গেছে রিয়াল মাদ্রিদ অধিনায়কের। চিরপ্রতিদ্বন্দ্বী বার্সেলোনার মতো ট্রেবল জয়ের গৌরবটা যে এখনো অর্জন করা হয়নি। আর এবারের মৌসুমে সেই আক্ষেপ ঘোচানোর স্বপ্নই দেখছেন ৩২ বছর বয়সী এই স্প্যানিশ গোলরক্ষক।ইউরোপিয়ান ফুটবলের অন্যতম সফল খেলোয়াড় ক্যাসিয়াস। জাতীয় দলের হয়ে জিতেছেন দুটি ইউরো কাপ ও একটি বিশ্বকাপ। ক্লাব ফুটবলেও জিতেছেন পাঁচটি লা লিগা, একটি কোপা ডেল রে ও দুটি চ্যাম্পিয়নস লিগ শিরোপা। কিন্তু ট্রেবল জয়ের স্বাদ না পেলে যেন পূর্ণতা পাচ্ছেন না তিনি। ক্যারিয়ারের শেষ প্রান্তে এসে তাই ট্রেবল জয়ের স্বাদটাও নিয়ে নিতে চান। এবারের মৌসুমেই সেই সুযোগ পুরোমাত্রায় আছে বলেও মনে করছেন ক্যাসিয়াস, ‘আমি চাই এবারের মৌসুমের শেষ সংবাদটি হবে যে, রিয়াল মাদ্রিদ ট্রেবল জিতেছে। ২৪ মে তারিখে লেখা হবে রিয়াল মাদ্রিদ প্রথমবারের মতো ট্রেবল জয়ের স্বাদ পেয়েছে। আমরা জানি যে কাজটা কঠিন। কারণ অন্য দলগুলোও শিরোপা জিততে চায়। কিন্তু যে জায়গায় থাকার কথা ছিল, আমরা এখন ঠিক সেখানেই আছি। তিনটা প্রতিযোগিতাতেই আমরা ভালোভাবে টিকে আছি।’ট্রেবল জয়ের গৌরব অর্জনের জন্য রিয়াল মাদ্রিদকে জিততে হবে স্প্যানিশ লিগ, কোপা ডেল রে ও চ্যাম্পিয়নস লিগের শিরোপা। কোপা ডেল রের ফাইনালে বার্সেলোনাকে হারাতে পারলেই ট্রেবল জয়ের পথে একধাপ এগিয়ে যেতে পারবেন ক্যাসিয়াস। স্প্যানিশ লিগেও এ মুহূর্তে শীর্ষে আছে লস ব্লাঙ্কোসরা। তিন পয়েন্টের ব্যবধানে পিছিয়ে আছে বার্সেলোনা ও অ্যাটলেটিকো মাদ্রিদ। আর সদ্যই তারা শুরু করতে যাচ্ছে চ্যাম্পিয়নস লিগের নকআউট পর্ব। শেষ ষোলোর লড়াইয়ে তাদের প্রতিপক্ষ শালকে ০৪। পরবর্তী ম্যাচগুলোতে কী হবে, সেটা সময়ই বলে দেবে। তবে এই মুহূর্তে সত্যিই তিনটা শিরোপা জয়ের সম্ভাবনা বেশ ভালোমতোই আছে রিয়ালের সামনে। ক্যাসিয়াস তাই স্বপ্ন দেখতেই পারেন।
এখন পর্যন্ত ইউরোপিয়ান ফুটবলে ট্রেবল জয়ের স্বাদ পেয়েছে মাত্র সাতটি দল। সেল্টিক (১৯৬৬-৬৭), অ্যাজাক্স (১৯৭১-৭২), পিএসভি (১৯৮৭-৮৮), ম্যানচেস্টার ইউনাইটেড (১৯৯৮-৯৯), বার্সেলোনা (২০০৮-০৯), ইন্টার মিলান (২০০৯-১০) ও সর্বশেষ গত মৌসুমে বায়ার্ন মিউনিখ। এই মুহূর্তে ইউরোপের শীর্ষ ধনী ক্লাবের মর্যাদা পেলেও ট্রেবলজয়ী ক্লাবগুলোর পাশে নাম ওঠেনি রিয়াল মাদ্রিদের।— গোল ডটকম
 
