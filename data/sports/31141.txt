
নেইমার বার্সেলোনা ছাড়লে সবচেয়ে বেশি খুশি হবে কারা? অবশ্যই প্রতিদ্বন্দ্বীরা। যেকোনো মুহূর্তে ম্যাচ বদলে দিতে পারা একজন প্রতিপক্ষ দলে থাকা মানেই তো যন্ত্রণা। চিরপ্রতিদ্বন্দ্বীরা দুর্বল হয়ে যাক, এটাই তো সবার চাওয়া! সার্জিও রামোসও সে আশাতেই দিন কাটাচ্ছেন। রিয়াল অধিনায়কের আশা, বার্সেলোনার জার্সিতে নেইমারের সঙ্গে যেন আর দেখা না হয়!
আজ প্রাক-মৌসুম প্রস্তুতিতে রিয়াল মাদ্রিদকে ৩-২ গোলে হারিয়েছে বার্সেলোনা। নিজের দাম বোঝাতে এ ম্যাচেও দুটি গোল বানিয়ে দিয়েছেন নেইমার। কিন্তু এই ম্যাচটাই কি বার্সার জার্সিতে নেইমারের শেষ ম্যাচ হয়ে থাকবে? রামোস কিন্তু সে রকমই মনে করছেন! ম্যাচ শেষে নেইমারের সঙ্গে জার্সি বদল করেছেন রিয়াল অধিনায়ক। ম্যাচের পর রামোসের সংবাদ সম্মেলনেও তাই নেইমারের প্রসঙ্গটা উঠে এসেছে। রামোস অবশ্য রসিকতা করে বলেছেন, ‘আমি ওর সঙ্গে জার্সি বদল করেছি। আশা করছি, বার্সেলোনার হয়ে এটাই ওর শেষ ম্যাচ। তাতে প্রতিপক্ষ হিসেবে আমাদের একটা সমস্যা দূর হবে।’ক্রিস্টিয়ানো রোনালদোই ব্যতিক্রম। বার্সেলোনা থেকে প্যারিস সেন্ট জার্মেই যাচ্ছেন নেইমার, এমন গুঞ্জন শুরু হতেই ব্রাজিলিয়ান ফরোয়ার্ডকে সাবধান করেছিলেন রোনালদো। চিরপ্রতিদ্বন্দ্বীদের শক্তি কমে যাবে, এমন খবরে খুশি না হয়ে উল্টো নেইমারকে সুপরামর্শ দিয়েছেন পর্তুগিজ ফরোয়ার্ড। হোয়াটসঅ্যাপে নেইমারকে বলেছেন, বার্সা ছেড়ে যেন পিএসজিতে না যান। কারণ তাঁর চোখে সেটি নেইমারের ক্যারিয়ারে এক ধাপ এগোনো নয়, পেছানো।তাই আজ আসলেই শেষ ম্যাচ খেলেছেন কি না, সেটা বলতে পারেন শুধু নেইমার। রামোস বলছেন, সে সিদ্ধান্ত নিতে হবে নেইমারকেই, ‘আমার সঙ্গে ওর দারুণ সম্পর্ক। সে অসাধারণ এক ফুটবলার। বার্সেলোনার জন্য খুব গুরুত্বপূর্ণ একজন। তবে ওর ভবিষ্যতের সিদ্ধান্ত ওকেই নিতে হবে।’ সূত্র: গোল, মার্কা।
