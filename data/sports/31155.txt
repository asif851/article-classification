
ম্যাচের পর সংবাদ সম্মেলনে অধিনায়কদের কথায় প্রায়ই বোর্ডের প্রসঙ্গ চলে আসে। চ্যাম্পিয়ন হলে তো কথাই আলাদা। জয়ী অধিনায়ক বিশাল এক তালিকা ধরে অনেকের কাছে কৃতজ্ঞতা প্রকাশ করেন। এই তালিকায় থাকে সংশ্লিষ্ট দেশের ক্রিকেট বোর্ডও। এটাই অলিখিত নিয়ম। কিন্তু ওয়েস্ট ইন্ডিয়ান অধিনায়ক ড্যারেন স্যামি হাঁটলেন ভিন্ন পথে। শিরোপা জেতার পরে কড়া সমালোচনা করলেন বোর্ডের। অনেক দিনের জমিয়ে রাখা ক্ষোভগুলো বের করে দিলেন সংবাদ কর্মীদের সামনে। এই ঘটনার ক্রিয়া-প্রতিক্রিয়াও শুরু হয়েছে। তবে স্যামিদের পাশে এসে দাঁড়িয়েছেন অনেকেই। তাদের মধ্যে আছেন শচীন টেন্ডুলকারও।
ম্যাচ শেষের প্রায় আধ ঘণ্টা পর ওয়েস্ট ইন্ডিজ দলকে অভিনন্দন জানিয়ে প্রথম টুইট করেন টেন্ডুলকার। লিখেন, ‘দারুণ ওয়েস্ট ইন্ডিজ! সত্যিকারের চ্যাম্পিয়ন। হোক না সেটা অনূর্ধ্ব উনিশ, নারী দল কিংবা ছেলেদের দল। কি দারুণ দেখাল দলটি! অসাধারণ ব্রাফেট!’ তখনো মনে হয় জয়ের পর স্যামি কিংবা লেন্ডল স্যামুয়েলসদের আবেগঘন বক্তব্যটা শোনেননি টেন্ডুলকার। সংবাদ সম্মেলনে এসে স্যামি জানালের তাদের হাজারো সমস্যা আর প্রতিকূলতা জয়ের গল্প। বোর্ডের অসহযোগিতার কথা জানালেন। তিনি ধন্যবাদ জানান দলের সকল কোচিং স্টাফদের। ধন্যবাদ দেন দলের তরুণ ম্যানেজারকেও। বলেন, ‘টুর্নামেন্টের আগে আমাদের নতুন ম্যানেজার এসেছেন—রল লুইস। এর আগে দল ব্যবস্থাপনার কোনো অভিজ্ঞতা তার ছিল না। আমরা তখন দুবাইয়ে একটা ক্যাম্প করছিলাম। আমাদের কোনো জার্সি ছিল না। লুইস সেখান থেকে কলকাতায় গেলেন। তারপর কীভাবে করে যেন এত ঝামেলার মধ্যেও সবকিছু সামলে নিলেন।’ ফাইনালের আগে তার দেশের প্রধানমন্ত্রী ফোন করে শুভেচ্ছা জানান, অনেকেই তাদের ইমেইল করেছেন। কিন্তু বোর্ড থেকে কেউই তাদের খোঁজ নেননি। এসব কারণে হতাশা স্পষ্ট হয় স্যামির বক্তব্যে।তার কিছুক্ষণ পরে আরেকটি টুইট করেন টেন্ডুলকার। সমবেদনা জানান স্যামিদের। টুইটে লেখেন, ‘মাঠে এবং মাঠের বাইরে বহু প্রতিকূলতা পার হয়ে আজ শিরোপা জয় করেছে ওয়েস্ট ইন্ডিজ। বোর্ডের উচিত দলটিকে সহযোগিতা করা। সমস্যাগুলো চিহ্নিত করে সমাধানের পথ বের করা।’ বোর্ডের সঙ্গে ঝামেলার কারণে টুর্নামেন্টটি খেলাই অনিশ্চিত ছিল অনেকের। অনিশ্চয়তা আছে সামনেও। টি-টোয়েন্টি অধিনায়ক স্যামিই তো উপেক্ষিত ওয়ানডের দলে উপেক্ষিত। আক্ষেপ নিয়ে তিনি বলেন, ‘আজকের আনন্দটা আমি সকলের সঙ্গে ভাগাভাগি করে নিচ্ছি। জানি না, আবার কখন এমন সুযোগ পাব। ওয়ানডে দলের জন্য আমরা নির্বাচিত নই। পরের টি-টোয়েন্টি ম্যাচ খেলা হবে কবে সেটাও নিশ্চিত নয়।’
