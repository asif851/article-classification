
৩০ দিনের লম্বা প্রথম পর্ব। ১৪ দলের ৮ দলই যাবে নকআউট পর্বে। গ্রুপ পর্বটা তাই ঝুলে যাওয়ার আশঙ্কা ছিলই। কিন্তু সেই আশঙ্কা সর্বাংশে সত্যি হয়নি। কোয়ার্টার ফাইনালের ৮টি দলকে পেতে অপেক্ষা করতে হলো গ্রুপ পর্বের শেষ ম্যাচ পর্যন্ত। কাল অ্যাডিলেডে পাকিস্তান-আয়ারল্যান্ড ম্যাচ শেষেই পাওয়া গেল শেষ আটের শেষ দুটি দল—পাকিস্তান ও ওয়েস্ট ইন্ডিজকে। এর আগে নিজেদের শেষ ম্যাচে সংযুক্ত আরব আমিরাতকে হারানোর পর ক্যারিবীয়রা তাকিয়ে ছিল পাকিস্তান-আয়ারল্যান্ড ম্যাচের দিকে। ম্যাচটা টাই হলে আয়ারল্যান্ডকে নিয়েই পাকিস্তান উঠত কোয়ার্টার ফাইনালে, বাদ পড়ে যেতে ওয়েস্ট ইন্ডিজ। ‘বি’ গ্রুপের চার কোয়ার্টার ফাইনালিস্টের নাম পেতে শেষ দিন পর্যন্ত অপেক্ষা করতে হলেও ‘এ’ গ্রুপের চার দল নির্ধারিত হয়ে যায় ৯ মার্চ। অ্যাডিলেডে বাংলাদেশ ইংল্যান্ডকে হারিয়ে দেওয়ার পর ‘এ’ গ্রুপের লড়াই সীমাবদ্ধ ছিল স্থান নির্ধারণীতেই। সেই লড়াই শেষে একটু বিরতি পেল বিশ্বকাপ। খেলা নেই আজ ও কাল। এরপর টানা চার দিন কোয়ার্টার ফাইনাল। ১৪ ফেব্রুয়ারি শুরু বিশ্বকাপ থেকে সহযোগী চার সদস্যসহ বিদায় নিয়েছে ইংল্যান্ড ও জিম্বাবুয়ে। চার সহযোগী দেশের বিদায় প্রত্যাশিত হলেও নেট রানরেটের পার্থক্যে আয়ারল্যান্ডের বাদ পড়াটাকে দুঃখজনকই বলতে হবে। ওয়েস্ট ইন্ডিজকে হারিয়ে বিশ্বকাপ অভিযাত্রা শুরু করা আইরিশরা আরেক টেস্ট খেলুড়ে দেশ জিম্বাবুয়েকেও হারিয়ে প্রমাণ দেয় সহযোগীরা শুধু সংখ্যা পূরণ করতেই আসেনি। প্রথমবারের মতো বিশ্বকাপে আসা আফগানিস্তানও প্রত্যাশা মিটিয়েছে স্কটল্যান্ডকে হারিয়ে। এবারের বিশ্বকাপ একেবারে খালি হাতে ফিরিয়েছে শুধু স্কটল্যান্ড ও সংযুক্ত আরব আমিরাতকে। স্কটিশরা তিনবার বিশ্বকাপে এসে তিনবারই বাড়ি ফিরল সব ম্যাচ হেরে। কাইল কোয়েটজারের (২৫৩ রান) ব্যাটিং ও জশ ডেভির (১৫ উইকেট) বোলিংটাই শুধু বলার মতো প্রাপ্তি স্কটল্যান্ডের। আমিরাত গর্ব করতে পারে মিডল অর্ডার ব্যাটসম্যান শাইমান আনোয়ারকে (৩১১) নিয়ে। এবারের বিশ্বকাপ প্রথম পর্বটাকে মনে রাখবে ব্যাটিং দাপটের জন্য। ফিল্ডিং বাধ্যবাধকতা, দুই প্রান্তে দুই নতুন বল, ছোট বাউন্ডারি—এসব সুবিধা কাজে লাগিয়ে রেকর্ড ভাঙার খেলায় মেতেছে তারা। প্রথম পর্ব শেষেই ৩৫টি সেঞ্চুরি—আগের রেকর্ডের চেয়ে সংখ্যাটা ১১ বেশি। ক্রিস গেইলের ব্যাট থেকে এসেছে প্রথম ডাবল সেঞ্চুরি। কুমার সাঙ্গাকারার টানা চার সেঞ্চুরি বিশ্ব রেকর্ড। স্ট্রাইক রেটও প্রথমবারের মতো ৮০ ছাড়িয়ে প্রায় ৯০ ছুঁই-ছুঁই। ছক্কাসংখ্যাও প্রথমবারের মতো ছাড়াতে যাচ্ছে ৪০০ (এখন ৩৮৮টি)। অপেক্ষা এখন নকআউট পর্বের চমক দেখার।
বিশ্বকাপের সেরা পাঁচব্যাটসম্যান রান সর্বোচ্চ গড়কুমার সাঙ্গাকারা ৪৯৬ ১২৪ ১২৪.০০ব্রেন্ডন টেলর ৪৩৩ ১৩৮ ৭২.১৬এবি ডি ভিলিয়ার্স ৪১৭ ১৬২* ৮৩.৪০তিলকরেত্ন দিলশান ৩৯৫ ১৬১* ৭৯.০০মাহমুদউল্লাহ ৩৪৪ ১২৮* ৮৬.০০বোলার উইকেট সেরা গড়মিচেল স্টার্ক ১৬ ৬/২৮ ৮.৫০মোহাম্মদ শামি ১৫ ৪/৩৫ ১২.৬০ট্রেন্ট বোল্ট ১৫ ৫/২৭ ১৫.৬০জশ ডেভি ১৫ ৪/৬৮ ২০.৭৩জেরোম টেলর ১৪ ৩/১৫ ১৮.৩৫
