
বরিশাল বুলসের মালিকের সঙ্গে মুশফিকুর রহিমের ঝামেলাই বলে দিচ্ছে, টেস্ট অধিনায়ক এবার ফ্র্যাঞ্চাইজি বদলাচ্ছেন। আগামী বিপিএলে মুশফিক খেলবেন রাজশাহী কিংসের হয়ে। যার অর্থ, রাজশাহীর গতবারের আইকন সাব্বির রহমানকেও নতুন দল খুঁজতে হচ্ছে। ফ্র্যাঞ্চাইজি বদলাচ্ছে আরও দুই আইকন মাশরাফি বিন মুর্তজা ও তামিম ইকবালের। তামিম খেলবেন কুমিল্লা ভিক্টোরিয়ানসে, মাশরাফি রংপুর রাইডার্সে। আইকন তালিকায় নতুন যোগ হচ্ছেন মোস্তাফিজুর রহমান।মাশরাফি, তামিম ও মুশফিকের সঙ্গে নতুন ফ্র্যাঞ্চাইজির সঙ্গে কথাবার্তা চূড়ান্ত হয়ে গেছে। বাকি আইকনদের মধ্যে সাকিব আল হাসান ঢাকা ডায়নামাইটসে ও মাহমুদউল্লাহ খুলনা টাইটানসেই থাকছেন। গতবারের অন্য দুই আইকন সাব্বির রহমান ও সৌম্য সরকারের দল এখনো চূড়ান্ত নয়। অবশ্য সৌম্য এবার আইকন থাকেন কি না, সেটাও একটা প্রশ্ন।বিপিএল গভর্নিং কাউন্সিল সূত্রে জানা গেছে, সাম্প্রতিক ফর্ম খুব একটা ভালো না যাওয়ায় সৌম্যর পরিবর্তে ইমরুল কায়েসকে আইকন করতে চায় কাউন্সিল। কিন্তু ইমরুলের পুরোনো দল কুমিল্লা ভিক্টোরিয়ানসের এতে আপত্তি আছে। পুরোনো চার ক্রিকেটার ধরে রাখার নিয়মের আওতায় লিটন দাস ও সাইফউদ্দিনের সঙ্গে ইমরুলকেও রাখতে চায় তারা। ইমরুল আইকন হয়ে গেলে সেটা সম্ভব নয় এবং সে জন্যই তাদের আপত্তি। গভর্নিং কাউন্সিল আপত্তিটা উড়িয়ে দেয়নি বলেই সৌম্যর আইকন থাকার সম্ভাবনা এখনো আছে।আগামী নভেম্বর-ডিসেম্বরে অনুষ্ঠেয় বিপিএলের পঞ্চম আসরে নতুন রূপে ফিরে আসছে সিলেট ফ্র্যাঞ্চাইজি। সে জন্য এবার আইকন খেলোয়াড়ও বাড়বে আরও একজন। গভর্নিং কাউন্সিলের সদস্যসচিব ইসমাইল হায়দার মল্লিক তাঁর নামও জানিয়ে দিলেন, ‘জাতীয় দলের হয়ে যাঁদের পারফরম্যান্স ভালো, তাঁদেরই আইকন হিসেবে বিবেচনা করছি আমরা। এই বিবেচনায় নতুন আইকন মোস্তাফিজুর রহমানই হবেন।’আইকন খেলোয়াড়দের জন্য গভর্নিং কাউন্সিল কোনো পারিশ্রমিক নির্ধারণ করে দেয় না। ফ্র্যাঞ্চাইজির সঙ্গে আলোচনার ভিত্তিতে সেটি খেলোয়াড়েরাই ঠিক করেন। তবে আইকনদের মধ্যে কেউ ফ্র্যাঞ্চাইজির কাছ থেকে টাকা না পেলে বিসিবি সর্বোচ্চ ৬০ লাখ টাকা পর্যন্ত দেওয়ার দায়িত্ব নেবে।
 
