
স্লেজিং নিয়ে আবারও বেশি শোরগোল হলো বিশ্ব ক্রিকেটে। ভারত-অস্ট্রেলিয়ার সৌজন্যে। রিচার্ড হ্যাডলির মতো কিংবদন্তিরা তো বলছেন, ভদ্রলোকের খেলা ক্রিকেটে এই অভব্যতা একেবারেই আইন করে বন্ধ করে দেওয়া উচিত। আবার অন্যরা বলছেন, থাকুক না একটু-আধটু স্লেজিং। না হলে ক্রিকেট তো ম্যাড়মেড়ে হয়ে যাবে।এবার স্লেজিং প্রসঙ্গে কথা বললেন খোদ অস্ট্রেলীয় প্রধানমন্ত্রী। নিজের সংক্ষিপ্ত ক্রিকেট ক্যারিয়ারের কথা উল্লেখ করে টনি অ্যাবট বলেছেন, তিনি ব্যাটিং-বোলিং কোনোটাই পারতেন না। তার পরও অক্সফোর্ড বিশ্ববিদ্যালয়ের দলে জায়গা পেয়েছেন কেবল স্লেজিং করতে পারতেন বলে! অক্সফোর্ডের কুইন্স কলেজের মিডল কমন রুম দলের অধিনায়ক ছিলেন অ্যাবট।গতকাল ভারতীয় ও অস্ট্রেলিয়া ক্রিকেট দলের সম্মানে ‘হাই টি’-এর আয়োজন করেছিলেন অ্যাবট। দুই দলের মধ্যে সাম্প্রতিক সময়ে যা হয়েছে, সেটা হালকা করতেই রসিকতা করে উঠলেন প্রধানমন্ত্রী, ‘আমি ব্যাট করতে পারতাম না। বোলিং না। এমনকি ফিল্ডিংও নয়। কিন্তু আমি স্লেজ করতে পারতাম। আমার ধারণা, এই একটা যোগ্যতা দিয়েই আমি দলে জায়গা ধরে রেখেছিলাম। তবে কথা দিচ্ছি, আজ এখানে এসবের কিছু হবে না।’অস্ট্রেলিয়া দল এরই মধ্যে সিরিজের বিজয়ী হিসেবেই আরাম করে চায়ের কাপে চুমুক দিতে পারছে। তবে অস্ট্রেলীয় মিডিয়ায় সমালোচনা হচ্ছে, তৃতীয় টেস্টে অত দেরিতে ইনিংস ঘোষণা না করলে সিরিজটার ফল হয়তো ৩-০ হয়ে যেত। এ নিয়েও মন্তব্য করেছেন অ্যাবট, ‘গত রাতে যখন সবাইকে বলছিলাম আজ অস্ট্রেলিয়া আর ভারতীয় দলকে আতিথ্য দেওয়ার সৌভাগ্য আমার হবে, তখন আমার দিকে ইনিংস ঘোষণা নিয়ে একের পর এক প্রশ্ন ধেয়ে আসছিল। তখন তাদের বলেছি, এটা নিয়ে ভাবা আমার কাজ না। এটা স্টিভেন স্মিথের কাজ, কারণ তার দায়িত্ব দলকে আগে শক্ত অবস্থানে নিয়ে যাওয়া। ভারত কিন্তু এই সফরে বারবার দারুণভাবে ঘুরে দাঁড়িয়েছে। তাদের হালকা করে দেখার সুযোগ ছিল না।’ পিটিআই।
