
বাস্তব মাঝে মাঝে স্বপ্নের চেয়েও সুন্দর হয়। ডেনমার্কের পুঁচকে ক্লাব মিটশেলানের কাছে হেরে ইউরোপা লিগ থেকেই বিদায় নিতে বসেছিল ম্যানচেস্টার ইউনাইটেড। উদ্ধার কর্তা হয়ে কে এগিয়ে এল? ১৮ বছর বয়সী এক তরুণ! যাঁর পেশাদার ফুটবলে অভিষেকই হলো কাল। মার্কাস রাশফোর্ড নামের এক তরুণের জোড়া গোলেই প্রাণ ফিরে পেল ইউনাইটেড, পিছিয়ে পড়েও ম্যাচ জিতল ৫-১ গোলে। ইউরোপিয়ান ফুটবলে ২০০৭ সালের পর নিজেদের মাঠে এই প্রথম পাঁচ গোল করল ইউনাইটেড। আর এই জয়ে ইউরোপা লিগের শেষ ষোলোয় উঠে গেছে দলটি।তাতে বড় অবদান রাখা রাশফোর্ড নিজেও বোধ হয় ভাবেননি এমন স্বপ্নের অভিষেক! এ ম্যাচে তো তাঁর নামার কথাই ছিল না! প্রথম লেগে ২-১ গোলে হেরে বসেছে ইউনাইটেড, কাল যেকোনোভাবেই জিততে হতো তাদের; এমন ম্যাচে এক নবীনকে মাঠে নামানোর কথা কেউ ভাবেননি। কিন্তু ভাগ্য যে লিখে রেখেছে, কাল দিনটি হবে রাশফোর্ডের! ওল্ড ট্রাফোর্ডে ম্যাচ শুরুর ৩০ মিনিট আগে হ্যামস্ট্রিংয়ে টান পড়ে ইউনাইটেডের মূল ভরসা অ্যান্থনি মার্শিয়ালের, তড়িঘড়ি করে মাঠে নামিয়ে দেওয়া হলো ইউনাইটেডের যুবদলে খেলা রাশফোর্ডকে। এরপর তো ইতিহাসই গড়ে ফেললেন ব্রিটিশ তরুণ!তবে এত সহজে আসেনি ইউনাইটেডের জয়। ম্যাচ শুরু হওয়ার এক ঘণ্টা পরও মনে হচ্ছিল, কালই হয়তোবা বিদায় নিতে হতে পারতো চাপের মুখে থাকা কোচ লুই ফন গালকে। ২৭ মিনিটে সিস্তো গোল করে এগিয়ে দেন মিটশেলানকে। ৩২ মিনিটে ভাগ্যের জোরে আত্মঘাতী এক গোল উপহার পেলেও দুই লেগ মিলিয়ে ইউনাইটেডের হারই দেখছিল সবাই। ৬৩ মিনিটে হুয়ান মাতার পাস থেকে মূল দলে অভিষেকেই গোল পেয়ে যান রাশফোর্ড। এই গোলেই জর্জ বেস্টের রেকর্ড ভেঙেছেন তিনি, ইউরোপের মঞ্চে ইউনাইটেডের সর্বকনিষ্ঠ গোলদাতা হয়ে গেলেন রাশফোর্ড। ১২ মিনিট পরেই দ্বিতীয় গোল করে দলের ইউরোপ যাত্রাটাকেও নিয়ে গেছেন শেষ ষোলোয়।
