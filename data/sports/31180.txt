
স্প্যানিশ লা লিগায় জয়রথ অব্যাহত রেখেছে অ্যাটলেটিকো মাদ্রিদ। গত রাতে অ্যাথলেটিক বিলবাওকে ২-০ গোলে হারায় ডিয়েগো সিমিওনির দল।ম্যাচের প্রথম গোলটি ডেভিড ভিয়ার (৩৩ মিনিটে)। আট মিনিট পরই স্কোরলাইন ২-০ করে ফেলেন ডিয়েগো কস্তা। ডিফেন্ডার এরিক মরগান দুটি হলুদকার্ড পেয়ে মাঠের বাইরে যাওয়ায় শেষ ১০ মিনিট ১০ জনের দল নিয়ে খেলতে হয় বিলবাওকে। তবে ব্যবধানটা আর বাড়াতে পারেনি অ্যাটলেটিকো। ম্যাচের পুরোটাই নিয়ন্ত্রণে ছিল অ্যাটলেটিকোর। তাদের গোলবার লক্ষ্য করে একটি শটও নিতে পারেনি বিলবাও।বিলবাওয়ের বিপক্ষে জয়ের সুবাদে ১২ ম্যাচে অ্যাটলেটিকোর পয়েন্ট দাঁড়াল ৩৩। এ পর্যন্ত কেবল একটি ম্যাচে হেরেছে দলটি। পয়েন্ট তালিকায় অবস্থান দ্বিতীয়। শীর্ষে থাকা বার্সেলোনার চেয়ে এক পয়েন্ট পিছিয়ে অ্যাটলেটিকো। অন্যদিকে তৃতীয় স্থানে থাকা রিয়াল মাদ্রিদের চেয়ে এগিয়ে পাঁচ পয়েন্টে। ২০ পয়েন্ট নিয়ে বিলবাওয়ের অবস্থান পঞ্চম।ব্যক্তিগত নৈপুণ্যের দিক থেকে ক্রিস্টিয়ানো রোনালদোর সঙ্গে যৌথভাবে শীর্ষে অ্যাটলেটিকোর ব্রাজিলীয় ফরোয়ার্ড কস্তা। দুজনেরই গোলসংখ্যা এখন ১৩। তৃতীয় স্থানে থাকা লিওনেল মেসির গোলসংখ্যা ৮।অ্যাটলেটিকো সর্বশেষ লা লিগা শিরোপার স্বাদ নেয় ১৯৯৬ সালে। ওই শিরোপাজয়ী দলের সদস্য ছিলেন সিমিওনি। সেই সিমিওনি ২০১১ সালে কোচের দায়িত্ব নেওয়ার পর থেকে দলে আবারও প্রাণ ফিরে এসেছে। গত মৌসুমেও বার্সেলোনা ও রিয়ালের সঙ্গে সমানতালে লড়েছে অ্যাটলেটিকো। এ মৌসুমেও দলটি খেলছে দুর্দান্ত। লা লিগার ইতিহাসে এ পর্যন্ত কেবল তিনটি দলের প্রথম ১২ ম্যাচের ১১টি জেতার রেকর্ড রয়েছে। রিয়াল ১৯৬১ ও ১৯৯১ সালে কৃতিত্বটা অর্জন করে। বার্সেলোনারও দুইবার (২০১২ ও ২০১৩) একই কৃতিত্ব রয়েছে।  এ মৌসুমে প্রথম ১২ ম্যাচের ১১ জয়ের রেকর্ড গড়েছে অ্যাটলেটিকোও। সূত্র: রয়টার্স।
