
কিছু হার থাকে কখনো ভোলার নয়। ভারতের বিপক্ষে ১ রানের হারও বাংলাদেশ কখনো পারবে না ভুলতে। ম্যাচে নায়ক হতে হতে খলনায়কে পরিণত হওয়া মুশফিকুর রহিমের নিশ্চয় বহুদিন তাড়া করে ফিরবে সেই হার। বাংলাদেশ দলের উইকেটকিপার এই ব্যাটসম্যানের দগদগে ক্ষতে বড় খোঁচাই দিলেন হার্দিক পান্ডিয়া।
শেষ ওভারে বাংলাদেশের দরকার ছিল ১১ রান। বোলিংয়ে পান্ডিয়া। তাঁর প্রথম তিন বলেই ৯ নিয়ে ফেললেন মুশফিক। শেষ তিন বলে ২ রান। পান্ডিয়াকে পরপর দুটি চার মেরে আবেগের ঢেউ সামলাতে পারলেন না মুশফিক! জয়ের আগাম উল্লাসটাও যেন করে ফেললেন তিনি! একটা সিঙ্গেল নিলেই যেখানে স্কোর সমান হয়ে যায়, শেষ হয়ে যায় ম্যাচ, সেখানে দলের অন্যতম অভিজ্ঞ মুশফিক কিনা মারতে গেলেন উড়িয়ে। ডিপ মিড উইকেটে তাঁর ক্যাচেই দুঃস্বপ্নের সূচনা। পরে তো প্রায় মুঠোয় চলে আসা ম্যাচটা হারতে হলো।সম্প্রতি এক সাক্ষাৎকারে পান্ডিয়া প্রশ্ন তুলেছেন মুশফিকের সামর্থ্য নিয়েই, ‘জানতাম আমাকে মুশফিকের ছক্কা মারার সামর্থ্য নেই। সে হয়তো চার মারতে পারবে, যেটা সে মেরেছেও। তবে ছক্কা পারবে না।’এমনকি মুশফিকের অগ্রিম উদ্‌যাপন নিয়েও খোঁচা দিতে ভোলেননি ভারতীয় পেসার, ‘সে যখন দুটি চার মেরে অপরিণতের মতো উদ্‌যাপন করা শুরু করেছিল, তাকে বলেছিলাম ম্যাচ এখনো শেষ হয়নি। পরে সত্যি সে সব গুলিয়ে ফেলেছে। তখনো ২ রান দরকার ছিল। মুশফিক-মাহমুদউল্লাহ দুজনই চোখধাঁধানো শট খেলতে গিয়ে উইকেট ছুড়ে দিয়ে গেল। ওই সময়ে বাংলাদেশি ক্রিকেটারদের অনভিজ্ঞতাও ধরা পড়ল। যেকোনো বিচক্ষণ ক্রিকেটার ম্যাচটা শেষ করে আসত। কিন্তু তারা জয়ের কিনারা থেকে পরাজয় মেনে নিল।’

