
‘লেডিস ফার্স্ট’। কথাটা বারবারই মনে করিয়ে দিচ্ছে মেয়েদের ক্রিকেট। ধারে-মানে ছেলেদের ক্রিকেট থেকে অবস্থান এখনো যোজন যোজন দূরে। কিন্তু কিছু কিছু বিষয়ে ছেলেদের যে পথ দেখাচ্ছে মেয়েরাই। বিশ্বকাপ ক্রিকেটটাই যেমন। ছেলেদের বিশ্বকাপের দুই বছর আগে ১৯৭৩ সালে আলোর মুখ দেখে মেয়েদের বিশ্বকাপ। শচীন টেন্ডুলকারের প্রথম ওয়ানডে ডাবল সেঞ্চুরির প্রায় এক যুগ আগে ১৯৯৭ সালে অপরাজিত ২২৯ রানের ইনিংস খেলেছিলেন অস্ট্রেলিয়ার বেলিন্ডা ক্লার্ক। এবার টি-টোয়েন্টিতেও ছেলেদের পথ দেখাল মেয়েরা।পরশু সিলেটে বাংলাদেশের বিপক্ষে ৮০ রানের ইনিংস খেলার পথেই প্রথম ক্রিকেটার হিসেবে আন্তর্জাতিক টি-টোয়েন্টিতে ২০০০ রান পুরো করেন ইংল্যান্ডের অধিনায়ক শার্লট এডওয়ার্ডস। এক দিন পর কালই চট্টগ্রামে প্রথম দুই হাজারি ক্লাবের সদস্য পেয়ে গেল ছেলেদের টি-টোয়েন্টি। হল্যান্ডের বিপক্ষে ২১তম রানটি নিয়েই নতুন ক্লাবের গোড়াপত্তন করলেন নিউজিল্যান্ডের ব্রেন্ডন ম্যাককালাম। ৬৭ ম্যাচে ২০৪৪ রান কিউই অধিনায়কের। ঠিক ৬০০ রান পেছনে থেকে দুইয়ে শ্রীলঙ্কার মাহেলা জয়াবর্ধনে। ২০১০ বিশ্বকাপে প্রথম খেলোয়াড় হিসেবে ১ হাজার রানও পূর্ণ হয় ম্যাককালামের।
