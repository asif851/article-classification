
সিলেট আন্তর্জাতিক ক্রিকেট স্টেডিয়ামে গতকাল ৪৯ রানে অপরাজিত থেকে মাঠ ছাড়ার সময় থেকেই কি কিছুটা চাপে ছিলেন মিজানুর রহমান? বাংলাদেশের প্রথম শ্রেণির ক্রিকেট ইতিহাসে অনন্য কীর্তির সামনে দাঁড়িয়ে থাকলে চাপে ভোগাটা অস্বাভাবিক কিছু নয়। কিন্তু শেষ পর্যন্ত এই চাপই বোধ হয় তাঁর জন্য কাল হয়ে দাঁড়াল!
বাংলাদেশ ক্রিকেট লিগে (বিসিএল) আজ নিজের ইনিংসে মাত্র ১৫ রান যোগ করেই আউট হয়ে যান বিসিবি উত্তরাঞ্চলের এ ব্যাটসম্যান। ৬৪ রানে ফেরার সময় মিজানুরের নিশ্চয়ই ভীষণ আক্ষেপ হয়েছে? সেটাই স্বাভাবিক। প্রথম শ্রেণির ক্রিকেটে বাংলাদেশের প্রথম ব্যাটসম্যান হিসেবে টানা চার ইনিংসে সেঞ্চুরির কীর্তির সামনে দাঁড়িয়ে ছিলেন রাজশাহীর এ ক্রিকেটার। আজ ওয়ালটন মধ্যাঞ্চলের বিপক্ষে সেঞ্চুরি তুলে নিতে পারলে গড়তেন সেই মাইলফলক।
কিন্তু মিজানুর পারেননি। ৮২ বলে ফিফটি তুলে নেওয়ার পর লক্ষ্য ছিল বাকি ৫০ রানের। সে লক্ষ্যে এগোচ্ছিলেন ভালোই। কিন্তু ৩৯তম ওভারে ব্যাঘাত ঘটে মনঃসংযোগের। মধ্যাঞ্চলের বোলার মোশাররফ হোসেনের হাতে ক্যাচ তুলে দিয়ে ফিরে যান। এর সঙ্গে তাঁর বিরল কীর্তি গড়ার স্বপ্নেরও অপমৃত্যু ঘটে। মিজানুরের আগে প্রথম শ্রেণির ক্রিকেটে টানা তিন ইনিংসে সেঞ্চুরি পেয়েছেন শুধু তামিম ইকবাল। ২০১২-১৩ মৌসুমে প্রথম বাংলাদেশি হিসেবে এ কীর্তি গড়েছিলেন তামিম। তাঁকে টপকে যাওয়ার সুযোগ পেলেও দ্বিতীয় বাংলাদেশি হিসেবে তামিমের পাশে থেকেই সন্তুষ্ট থাকতে হলো মিজানুরকে।
গত বছরের ৮ অক্টোবর বগুড়ায় সিলেট বিভাগে বিপক্ষে ১৪৩ রানের ইনিংস দিয়ে মিজানুরের ‘সেঞ্চুরি’ মধুচন্দ্রিমার শুরু। আগের ম্যাচেই অবশ্য ঢাকা মেট্রোর বিপক্ষে ফিফটি (৫৬) তুলে নিয়ে বড় কিছুর ইঙ্গিত দিয়েছিলেন মিজানুর। সিলেটের বিপক্ষে সেঞ্চুরি দিয়ে সেই ‘বড় কিছু’র শুরু। পরের ম্যাচে সেই বগুড়াতেই চট্টগ্রাম বিভাগের বিপক্ষেও খেলেন ১০২ রানের ইনিংস। সেখান থেকে চট্টগ্রামে ঢাকা মেট্রোর বিপক্ষে ‘ডাবল’ সেঞ্চুরি পাননি মাত্র ২৫ রানের জন্য। মজার ব্যাপার হলো, এ তিনটি ম্যাচেই এক ইনিংস করে ব্যাট করেছে রাজশাহী।
প্রথম শ্রেণির ক্রিকেটে টানা সর্বোচ্চ সেঞ্চুরির কীর্তিটা ভাগ করে নিয়েছেন তিন ‘কীর্তিমান’—স্যার ডন ব্র্যাডম্যান, সিবি ফ্রাই এবং মাইক প্রোক্টর। ১৯৩৮-৩৯ মৌসুমে টানা ছয় ইনিংসে সেঞ্চুরি করেছিলেন ব্র্যাডম্যান। তবে সবার আগে এ কীর্তি গড়েছিলেন বহুমুখী প্রতিভাধর—ক্রিকেটার, ফুটবলার, লং জাম্পার, রাজনীতিবিদ, রয়্যাল নেভির সদস্য, লেখক, সাংবাদিক, সম্পাদক, প্রকাশক—চার্লস বার্জেস ফ্রাই।
১৯০১ সালে টানা ছয় ইনিংসে সেঞ্চুরি তুলে নেন ইংলিশ ক্রিকেটে ‘সিবি ফ্রাই’ নামে খ্যাত এ কিংবদন্তি। কথিত আছে, তিনি নাকি আলবেনিয়ার সিংহাসন ফিরিয়ে দিয়েছিলেন! ১৯৭১-৭২ মৌসুমে সর্বশেষ ক্রিকেটার হিসেবে একই কীর্তি গড়েন দক্ষিণ আফ্রিকার সাবেক অলরাউন্ডার মাইক প্রোক্টর। এরপর টানা পাঁচ ইনিংসে সেঞ্চুরি রয়েছে পাঁচজনের—এভারটন উইকস, ব্রায়ান লারা, মাইক হাসি, পার্থিব প্যাটেল ও কুমার সাঙ্গাকারার।
