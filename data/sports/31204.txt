
বরফ তাহলে গলছে!আগামী মাসের বাংলাদেশ সফর নিশ্চিত করতে ক্রিকেটারদের সঙ্গে ঝামেলা দ্রুত মিটিয়ে ফেলতে চাইছে ক্রিকেট অস্ট্রেলিয়া (সিএ)। ‘এ’ দলের দক্ষিণ আফ্রিকা সফর বাতিলের মতো জাতীয় দলের বাংলাদেশ সফরও বাতিল হয়ে যাওয়ার আশঙ্কা থেকেই কাল সমঝোতার নতুন প্রস্তাব দিয়েছে অস্ট্রেলিয়ার ক্রিকেট বোর্ড। আগের কঠোর অবস্থান থেকে সিএ এতটাই সরে এসেছে যে খোদ ক্রিকেটাররাই চমকে গেছেন।ক্রিকেট অস্ট্রেলিয়ার প্রধান নির্বাহী জেমস সাদারল্যান্ড জানিয়েছেন, আগামী সপ্তাহের শুরুতেই পুরোনো আর্থিক কাঠামোয় ক্রিকেটারদের সঙ্গে অস্থায়ী চুক্তি করতে চায় সিএ। ক্রিকেটাররা এই প্রস্তাবে রাজি না হলে অচলাবস্থা নিরসনে প্রথমবারের মতো মধ্যস্থতাকারী নিয়োগের প্রস্তাবও দিয়েছেন তিনি। মধ্যস্থতাকারী হবেন দুই পক্ষের পছন্দ করা কোনো ব্যক্তি। মধ্যস্থতাকারীর যেকোনো সিদ্ধান্ত মেনে নেওয়ার ঘোষণাও দিয়েছে সিএ। ক্রিকেটারদের সংগঠন অস্ট্রেলিয়ান ক্রিকেটার্স অ্যাসোসিয়েশন (এসিএ) গত মে মাসেই এই প্রস্তাব দিয়েছিল। সিএ তখন তাতে রাজি হয়নি। সমঝোতা প্রস্তাব দেওয়ার পাশাপাশি ক্রিকেটারদের বিরুদ্ধে ‘ব্যাগি গ্রিন’ জিম্মি করে দাবি আদায়ের চেষ্টার অভিযোগও তুলেছেন সাদারল্যান্ড।কাল সন্ধ্যায় দেওয়া সিএর এই প্রস্তাবের জবাব কাল রাতেই দিয়েছে এসিএ। প্রস্তাব প্রত্যাখ্যান না করলেও সংস্থাটি বলেছে, মধ্যস্থতাকারীর কাছে গেলে সমাধান আসতে দেরি হতে পারে। এই ব্যাপারে আজ আরও আলোচনা করবে এসিএ। আর ব্যাগি গ্রিন জিম্মি করার অভিযোগের জবাবটা দিয়েছেন ডেভিড ওয়ার্নার। অস্ট্রেলীয় ওপেনার ইনস্টাগ্রাম অ্যাকাউন্টে ব্যাগি গ্রিন মাথায় দেওয়া নিজের ছবি দিয়ে লিখেছেন, ‘এই ব্যাগিই আমার পৃথিবী। আমি ও অন্য সব পুরুষ ও নারী ক্রিকেটাররা খেলতে চাই।’খেলোয়াড়েরা প্রস্তাব মেনে নিলে বাংলাদেশ সফর তো হবেই, অস্ট্রেলিয়ার ভারত সফর ও অ্যাশেজের ওপরে ধেয়ে আসা কালো মেঘও অনেকটা সরে যাবে। ক্রিকেটারদের সংগঠন অবশ্য দাবি করছে, গত এক সপ্তাহের আলোচনাতেই মেঘ অনেকটা কেটে গেছে। নতুন এক সমঝোতা স্মারক ও বাংলাদেশ সফরের চুক্তি নিয়ে তৈরি করা খসড়া নাকি তারা এরই মধ্যে বোর্ডের কাছে পাঠিয়ে দিয়েছে।
সিএ ও এসিএর দুই প্রধান নির্বাহী সাদারল্যান্ড ও অ্যালিস্টার নিকোলসন কয়েক দিন ধরেই আলোচনা করছেন। তবে কাল সংবাদমাধ্যমকে জানানোর মাত্র ১৫ মিনিট আগে নিকোলসনকে নতুন প্রস্তাবের কথা জানিয়েছেন সাদারল্যান্ড। সংবাদমাধ্যমকে নতুন প্রস্তাবের কথা জানাতে গিয়ে বাংলাদেশ সফরকেই প্রধান কারণ হিসেবে দেখিয়েছেন, ‘পরিস্থিতি এমনই দাঁড়িয়েছে, খেলোয়াড়েরা সফরে না যাওয়ার সিদ্ধান্তও নিতে পারে। আমরা চাই না, পরিস্থিতি এমন হোক। অস্ট্রেলিয়ার বাংলাদেশে যাওয়ার কথা। এটা খুব গুরুত্বপূর্ণ সফর। বাংলাদেশের জন্য যেমন, তেমনি গুরুত্বপূর্ণ অস্ট্রেলিয়ার জন্যও। আমাদের চাওয়া সফরটা হোক, আগামী ক্রিকেট মৌসুমের প্রস্তুতিও শুরু করা দরকার।’ এএফপি, সিডনি মর্নিং হেরাল্ড, ক্রিকইনফো। 
