
ওয়ানডে র‌্যাঙ্কিংয়ের সেরা অলরাউন্ডারের স্থানটা ধরে রেখেছেন সাকিব আল হাসান। ৩৮৭ পয়েন্ট নিয়ে এখনো শীর্ষস্থানেই আছেন বাংলাদেশের এই অলরাউন্ডার। পাঁচ পয়েন্টের ব্যবধানে যথারীতি দ্বিতীয় স্থানে পাকিস্তানের মোহাম্মদ হাফিজ।
গত মে মাসে সাকিবকে পেছনে ফেলে শীর্ষে উঠেছিলেন হাফিজ। তবে খুব বেশি দিন দুই নম্বর হয়ে থাকতে হয়নি সাকিবকে। গত মাসেই ফিরে পেয়েছিলেন শীর্ষস্থানটা।
এ বছরের শুরু থেকে ওয়ানডে র‌্যাঙ্কিংয়ের শীর্ষ অলরাউন্ডারের স্থানটা পরিবর্তিত হয় চারবার। গত জানুয়ারিতে সাকিবকে সরিয়ে শীর্ষে এসেছিলেন হাফিজ। মার্চ মাসে দক্ষিণ আফ্রিকা সফরে পাকিস্তানি অলরাউন্ডারের ব্যর্থতায় আবারও শীর্ষস্থান ফিরে পান সাকিব। মে মাসে জিম্বাবুয়ে সফরে ভালো পারফরম্যান্স দেখাতে পারলেই ধরে রাখতে পারতেন শ্রেষ্ঠত্বটা। কিন্তু সেখানে ব্যর্থ হওয়ায় আবারও সেরা অলরাউন্ডারের আসনে বসে যান হাফিজ। গত মাসে দ্বিতীয় দফায় সাকিবের শীর্ষে ফেরার পেছনেও প্রধান ভূমিকা হাফিজের ব্যর্থতার। চ্যাম্পিয়নস ট্রফিতে সফল না হতে পারায় শীর্ষস্থানটা হারাতে হয়েছে তাঁকে।
টেস্টে অবশ্য এখনো দ্বিতীয় স্থানেই আছেন সাকিব। শীর্ষস্থানটা ধরে রেখেছেন সর্বকালের অন্যতম সেরা অলরাউন্ডার জ্যাক ক্যালিস।
