
অ্যাডিলেডে ২০০২ সালে অ্যাশেজ সিরিজেরই দ্বিতীয় টেস্টের প্রথম দিনে ৪ উইকেটে ২৯৫ রান তুলেছিল ইংল্যান্ড। সেঞ্চুরি করেছিলেন মাইকেল ভন। ১৫ বছর পর পার্থে সেই অ্যাশেজেই অ্যাডিলেড টেস্টের প্রথম দিনটি ছাপিয়ে গেল ইংলিশরা। আজ তৃতীয় টেস্টের প্রথম দিন শেষে ইংল্যান্ডের স্কোর ৪ উইকেটে ৩০৫ রান। গত ১৫ বছরের মধ্যে অস্ট্রেলিয়ার মাটিতে টেস্টের প্রথম দিনে এটাই সেরা শুরু ইংল্যান্ডের।
সিরিজের প্রথম দুই টেস্টে হারের পর ইংল্যান্ডের সেরা শুরুর নায়ক ডেভিড মালান। ক্যারিয়ারের ৮ নম্বর টেস্টে এসে প্রথম সেঞ্চুরি পেলেন তিনি। ২০১৩ সালে পার্থে বেন স্টোকসের ১২০ রানের ইনিংসের পর অস্ট্রেলিয়ার মাটিতে এটাই প্রথম সেঞ্চুরি কোনো ইংলিশ ক্রিকেটারের। ১১০ রানে অপরাজিত মালানের সঙ্গে উইকেটে রয়েছেন জনি বেয়ারস্টো (৭৫*)। টস জিতেই ব্যাটিং করছে ইংল্যান্ড। দলের ২৬ রানে অ্যালিস্টার কুক ফিরে গেলে কিছুটা চাপে পড়ে ইংল্যান্ড। মিচেল স্টার্কের বলে ক্যারিয়ারের ১৫০তম টেস্টে এলবিডব্লিউ সাবেক ইংলিশ অধিনায়ক। টেস্টের ইতিহাসে অষ্টম ক্রিকেটার হিসেবে এমন রেকর্ড কুকের। তবে ১৫০ টেস্ট খেলা প্রথম, ইংলিশ ক্রিকেটার হিসেবে ইতিহাসেই ঠাঁই পেয়েছেন তিনি। ১১৫ রানের মধ্যে ৩ উইকেট পড়ে গেলে কিছুটা শঙ্কা ভর করে ইংলিশ শিবিরে। মার্ক স্টোনম্যান ৫৬ রান করলেও বিপর্যয় সামাল দেওয়ার জন্য তা যথেষ্ট ছিল না। তবে পঞ্চম উইকেটে বেয়ারস্টোর সঙ্গে অবিচ্ছিন্ন ১৭৪ রানের জুটি গড়ে দলকে শক্ত ভিত্তি পাইয়ে দেন মালান। গত ৭ বছরে অস্ট্রেলিয়ার মাটিতে পঞ্চম উইকেটে শতাধিক রানের এটিই প্রথম জুটি ইংল্যান্ডের। সূত্র : সনি সিক্স, ক্রিকইনফো।
