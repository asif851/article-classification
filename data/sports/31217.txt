
ওয়ানডে ও টি-টোয়েন্টিতে অধিনায়ক তিনি। মিসবাহ-উল-হক অবসরে যাওয়ায় পাকিস্তানের টেস্ট দলের অধিনায়কের পদটা শূন্য পড়ে ছিল, সেটির প্রার্থিতায়ও সরফরাজ আহমেদই এগিয়ে ছিলেন। চ্যাম্পিয়নস ট্রফিতে পাকিস্তানকে শিরোপা জেতানোর পর তো তাঁকে অধিনায়ক করা নিয়ে আর সংশয়ই ছিল না। গতকাল টেস্ট দলের দায়িত্বটাও দেওয়া হলো ৩০ বছর বয়সী উইকেটকিপার-ব্যাটসম্যানকেই।দায়িত্ব তুলে দেওয়ার উপলক্ষটাও ছিল দুর্দান্ত। পাকিস্তান চ্যাম্পিয়নস ট্রফি জেতার পর দেশটির প্রধানমন্ত্রী নওয়াজ শরিফ ঘোষণা দিয়েছিলেন, দলের ক্রিকেটার ও কোচিং স্টাফকে পুরস্কৃত করবেন। ইসলামাবাদে কাল হলো সেই অনুষ্ঠান, যেখানে দলের প্রত্যেক খেলোয়াড় ১ কোটি ও কোচরা ৫০ লাখ রুপি করে পেয়েছেন। অনুষ্ঠানেই পাকিস্তান ক্রিকেট বোর্ডের চেয়ারম্যান শাহরিয়ার খান ঘোষণাটা দিলেন, ‘দুর্দান্ত এই অনুষ্ঠানের সুযোগ নিচ্ছি আমি। ওয়ানডে ও টি-টোয়েন্টির পর সরফরাজ আহমেদকে পাকিস্তানের টেস্ট দলের অধিনায়ক ঘোষণা করছি।’অক্টোবরে শ্রীলঙ্কার বিপক্ষে তিন টেস্টের সিরিজ দিয়ে শুরু হবে টেস্ট অধিনায়ক সরফরাজের। যেটি হওয়ার সম্ভাবনা নিরপেক্ষ ভেন্যু সংযুক্ত আরব আমিরাতে। গত বছর ওয়ানডে দলের নেতৃত্ব পেয়ে পাকিস্তানকে নয় ম্যাচের সাতটিতে জিতিয়েছেন সরফরাজ, টি-টোয়েন্টিতে আট ম্যাচে জিতিয়েছেন সাতটি। টেস্টের দায়িত্ব পেয়ে করলেন একটা অঙ্গীকারও, ‘টেস্ট অধিনায়ক হতে পেরে আমি সম্মানিত বোধ করছি। দলটাকে ওপরে ওঠানোর জন্য সর্বোচ্চ চেষ্টাই করব, শুধু চ্যাম্পিয়নস ট্রফি জয়ের আনন্দেই থেমে থাকব না।’ এএফপি।
 
