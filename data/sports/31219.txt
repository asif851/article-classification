
পাকিস্তানের বিপক্ষে প্রস্তুতি ম্যাচটা নিয়ে আক্ষেপ আছে ৷ জেতা ম্যাচটা দল হেরেছে বলে শুধু নয়, টিভিতে দেখা যায়নি বলে শেষ ওভারে গড়ানো ম্যাচটির রোমাঞ্চ থেকে বঞ্চিত হতে হয়েছে। তবে আজ মঙ্গলবার ভারতের বিপক্ষে বাংলাদেশের প্রস্তুতি ম্যাচটা দেখা যাবে সরাসরি। মাছরাঙা, গাজী টিভি ও স্টার স্পোর্টস দেখাবে ম্যাচটি। শুরু হবে বেলা সাড়ে তিনটায়।
এটাই দুই দলের শেষ প্রস্তুতি ম্যাচ। আগামী ১ জুনের উদ্বোধনী ম্যাচে খেলবে মাশরাফির দল। প্রতিপক্ষ স্বাগতিক ইংল্যান্ড। ৪ জুন পাকিস্তানের বিপক্ষে খেলবে ভারত।
চ্যাম্পিয়নস ট্রফির দলগুলোকে ঝালিয়ে নেওয়ার শেষ সুযোগ হিসেবে আইসিসি দুটি করে প্রস্তুতি ম্যাচ দিয়েছে। নিজ গ্রুপের কোনো দলের সঙ্গে এই ম্যাচগুলো যেন না পড়ে, সেটাই চেয়েছিল আইসিসি।
এ কারণে ‘এ’ গ্রুপে থাকা বাংলাদেশের দুটি প্রস্তুতি ম্যাচ পড়েছে ‘বি’ গ্রুপের দুটি দল ভারত ও পাকিস্তানের সঙ্গে। এজবাস্টনে পাকিস্তানের সঙ্গে প্রথম প্রস্তুতি ম্যাচে ৩৪১ রান করেও ২ উইকেটে হেরেছিল বাংলাদেশ। ভারতের সঙ্গে প্রস্তুতি ম্যাচটি ওভালে।
এক দিন বিরতি দিয়ে এই ভেন্যুতেই ইংল্যান্ডের সঙ্গে উদ্বোধনী ম্যাচটি খেলবে বাংলাদেশ। সূত্র: আইসিসি।
