
একবার এই কথা আরেকবার ওই কথা বলে দেশের রাজনীতির কেন্দ্রীয় চরিত্রই হয়ে উঠেছেন হুসেইন মুহম্মদ এরশাদ। এই সময়ে হঠাৎ সাকিব আল হাসানের প্রেসিডেন্ট পার্কে উপস্থিত হওয়াটা যথেষ্টই কৌতূহলোদ্দীপক। না, দেশের রাজনৈতিক ক্রান্তিকালে এরশাদের বাড়িতে কোনো মধ্যস্থতার দায়িত্ব নিয়ে যাননি ওয়ানডের বিশ্বসেরা অলরাউন্ডার। গিয়েছিলেন নিজের বিয়ের অনুষ্ঠানের নিমন্ত্রণ জানাতে। কাল সন্ধ্যায় জাতীয় পার্টির চেয়ারম্যান এরশাদের বাড়ি থেকে বের হয়ে টেলিফোনে সাকিবই জানালেন, ‘এর আগে আমি রাষ্ট্রপতিকে কার্ড দিয়েছি, প্রধানমন্ত্রীকে দিয়েছি, বিরোধীদলীয় নেত্রীকেও দেব।’ যুক্তরাষ্ট্রপ্রবাসী উম্মে আহমেদ শিশিরের সঙ্গে গত বছরের ডিসেম্বরে বিয়ে হয়েছে সাকিবের। বিবাহোত্তর সংবর্ধনা হচ্ছে ১৫ ডিসেম্বর।
