



১০ রানের লক্ষ্যে ব্যাটিংয়ে নেমে ৪ উইকেট হারায় নটিংহামশায়ার 
প্রথম শ্রেণির ক্রিকেটে এত অল্প রানের লক্ষ্য তাড়া করে জয়ী দল এত বেশি উইকেট হারায়নি


ইংলিশ ক্রিকেট মৌসুমের শুরুতে উইকেট থেকে একটু বাড়তি সুবিধা পান সিম বোলাররা। কারণটা আর কিছুই নয়, এপ্রিল মাসে ইংল্যান্ডের আবহাওয়া। সেই সুবিধা কাজে লাগিয়েই পরশু কাউন্টি দল ল্যাঙ্কাশায়ারের বোলাররা ভেঙে ফেললেন ১৭৭ বছরের পুরোনো এক রেকর্ড।এবারের কাউন্টি মৌসুম শুরু হয়েছে ১৩ এপ্রিল। প্রথম রাউন্ডে ওল্ড ট্রাফোর্ডে স্বাগতিক ল্যাঙ্কাশায়ারের মুখোমুখি হয়েছিল নটিংহামশায়ার। চার দিনের ম্যাচের শেষ দিনে ম্যাচ জিততে নটস্‌ লক্ষ্য পায় মাত্র ১০ রানের। সামান্য এই রান করতেই লেজেগোবরে অবস্থা দলটির, হারিয়ে ফেলে ৪ উইকেট। রেকর্ড এটাই। প্রথম শ্রেণির ক্রিকেট ইতিহাসে এত অল্প রানের লক্ষ্য তাড়া করে জয়ী দল এত বেশি উইকেট হারায়নি।আগের রেকর্ডটায় নাম ছিল কেন্ট ও সাসেক্সের। ১৮৪১ সালে টাউন মলিংয়ে সাসেক্সের বিপক্ষে ১১ রানের লক্ষ্য পেরোতে ৪ উইকেট হারিয়েছিল কেন্ট। যদিও ১৮৫৫-৫৬ মৌসুমে অস্ট্রেলিয়ার নিউ সাউথ ওয়েলস ও ভিক্টোরিয়া ম্যাচের কথা শুনলে মনে হবে এটা আর কী রেকর্ড। ওই ম্যাচে ১৬ রানের লক্ষ্যে পৌঁছাতে ৭ উইকেট হারাতে হয়েছিল নিউ সাউথ ওয়েলসকে।ও হ্যাঁ, ল্যাঙ্কাশায়ারের দ্বিতীয় ইনিংসটার কথাও শুনে রাখুন। ২ উইকেটে ৫৮ রান নিয়ে চতুর্থ দিন শুরু করে ১৫ রানেই হারিয়েছে তারা শেষ ৮ উইকেট। যার মানে, দুই দল মিলে ২৫ রান তুলতেই পড়েছে ম্যাচের শেষ ১২ উইকেট!
