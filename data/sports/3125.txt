



শ্রীদেবীর ভক্ত মিনহাজুল আবেদীন ও তাঁর জীবনসঙ্গী।
শ্রীদেবীর মৃত্যু নিয়ে বিতর্কে মর্মাহত রয়েছেন মিনহাজুল।


শ্রীদেবীকে হারানোর শোক এখনো কাটেনি। এই উপমহাদেশে বলিউড কিংবদন্তির ভক্তকুল অগণিত। বাংলাদেশেও সংখ্যাটা মোটেও কম নয়। শনিবার ‘সদমা’ তারকার মৃত্যুর পর শোক জানান নানা অঙ্গনের মানুষ। বিসিবির প্রধান নির্বাচক মিনহাজুল আবেদীনও শ্রীদেবীর প্রয়াণে শোকার্ত।
ক্রীড়াঙ্গনের বেশির ভাগের চোখেই শ্রীদেবী বলিউডের অন্যতম সেরা অভিনেত্রী। বাংলাদেশেও তুমুল জনপ্রিয় এ নায়িকাকে বলিউডের ‘প্রথম দিকের অন্যতম নারী সুপারস্টার’ হিসেবে দেখেন মিনহাজুল। ভারতীয় সংবাদমাধ্যম ‘ডেকান ক্রনিকল’কে দেওয়া বিসিবির প্রধান নির্বাচকের ভাষ্য, ‘শ্রীদেবী বলিউডে প্রথম দিকের অন্যতম নারী সুপারস্টার। আমরা এখনো এবং সব সময়ের জন্য তাঁর উন্মুখ ভক্ত হয়েই থাকব।’ মিনহাজুলের মতো তাঁর স্ত্রী আফরোজা আবেদীন রিনাও শ্রীদেবীর ভক্ত।
আশি-নব্বইয়ের দশকে সর্বোচ্চ পারিশ্রমিকপ্রাপ্ত এ অভিনেত্রী দুবার ফিল্মফেয়ার জিতেছেন। দুবাইয়ে হোটেলের প্রসাধনকক্ষে জলভরা বাথটাবে তাঁকে মৃত হিসেবে পাওয়া যায়। প্রথমে বলা হয়েছিল, মৃত্যুর কারণ হার্ট অ্যাটাক। কিন্তু পরে বলা হয়, বাথটাবে পড়ে যাওয়ায় পানিতে দম আটকে তাঁর মৃত্যু ঘটেছে। সংবাদমাধ্যমে এ নিয়ে কম বিতর্ক হয়নি। প্রিয় অভিনেত্রীর মৃত্যু নিয়ে এই বিতর্ক মিনহাজুলকে ভীষণ মর্মাহত করেছে।
জাতীয় দলের সাবেক এ ক্রিকেটারের উক্তি, ‘আমরা তাঁর (শ্রীদেবী) অনেক ছবি দেখেছি এবং সব ছবিই ভালো লেগেছে। কিন্তু দুঃখজনক ব্যাপার, তাঁর মৃত্যু ঘিরে যে বিতর্ক হয়েছে সে জন্য মর্মাহত হয়েছি। আমরা তাঁর মৃত্যুতে গভীর শোকাহত।’
