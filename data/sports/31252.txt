
তখন মনে হয়েছিল ক্রিস গেইল সম্ভবত বিগ ব্যাশে নিজের ক্যারিয়ারের শেষ ইনিংসটাই খেলে ফেলেছেন। বিগ ব্যাশের সর্বশেষ মৌসুমে মেলবোর্ন রেনেগের্ডসের হয়ে অ্যাডিলেড স্ট্রাইকার্সের বিপক্ষে ১২ বলে হাফ সেঞ্চুরির ইনিংসটা খেলে গেইলও বলে দিয়েছিলেন, ‘সম্ভবত অস্ট্রেলিয়ায় আমি আমার শেষ ইনিংসটা খেলে ফেলেছি।’ কিন্তু এখন ক্রিকেট অস্ট্রেলিয়ার প্রধান নির্বাহী জেমস সাদারল্যান্ডের কথা শুনে মনে হচ্ছে, গেইলকে আবার বিগ ব্যাশে ডাকতে আপত্তি নেই তাঁদের।আপত্তির কথাটা কেন এসেছিল সেটা খুলে বলা যাক। বিগ ব্যাশের ওই মৌসুমেই হোবার্টের বেলেরিভ ওভালে দেওয়া এক সাক্ষাৎকারে ক্যামেরার সামনে নারী সাংবাদিক ম্যাকলফলিনকে একসঙ্গে পান করার আমন্ত্রণ জানিয়ে বিতর্কের ঝড় তুলেছিলেন গেইল। ম্যাকলফলিনকে বলেছিলেন, ‘লজ্জা পেয়ো না, বেবি।’ওই সময়েই ক্রিকেট অস্ট্রেলিয়া এবং সাবেক অনেক খেলোয়াড় গেইলের সেই মন্তব্যের সমালোচনা করেন। অ্যান্ড্রু ফ্লিনটফ, ক্রিস রজার্সের মতো অনেকে নিন্দা জানান একজন নারীর সঙ্গে গেইলের এমন আচরণের। গেইলকে টুর্নামেন্টে আর না আনার দাবিও তোলেন কেউ কেউ। যদিও মেলবোর্ন রেনেগের্ডস আনুষ্ঠানিকভাবে তাঁকে বহিষ্কার করেনি, ক্রিকেট অস্ট্রেলিয়াও কোনো নিষেধাজ্ঞা দেয়নি। তবে ওই ঘটনাপ্রবাহের পর মনে হচ্ছিল, এটাই হতে পারে বিগ ব্যাশে গেইলের শেষ মৌসুম।টুর্নামেন্ট শেষ করার পর সামাজিক যোগাযোগমাধ্যমে গেইলের সুরটাও সে রকমই মনে হচ্ছিল। লিখেছিলেন, ‘অস্ট্রেলিয়ায় ভক্তদের সঙ্গে আমার স্মৃতি সারা জীবন টিকে থাকবে!’
তবে এখন জেমস সাদারল্যান্ড বলছেন, ম্যাচ পাতানো কিংবা এ রকম অপরাধের সঙ্গে জড়িত থাকা খেলোয়াড় বাদে আর কারও ব্যাপারেই ক্রিকেট অস্ট্রেলিয়ার নিষেধাজ্ঞা নেই। গেইলের আবার বিগ ব্যাশে খেলা নিয়েও তাই সিএর কোনো আপত্তি করবে না বলেই জানালেন সাদারল্যান্ড, ‘গেইলের ওই ঘটনা নিয়ে ক্রিকেট অস্ট্রেলিয়ার যে যা–ই ভেবে থাকুক, এই সিদ্ধান্তে আসা অন্তত ঠিক হবে না যে ও আমাদের এখানে আর খেলতে পারবে না। দুর্নীতির কোনো অভিযোগ না থাকলে আমরা কোনো খেলোয়াড়কে নিয়েই এমন সিদ্ধান্ত নিতে পারি না।’সাদারল্যান্ডের সঙ্গে সুর মিলিয়ে মেলবোর্ন রেনেগের্ডসের চেয়ারম্যান জেসন ডানস্টলও বলেছেন, ‘আমরা মনে করি, বিগ ব্যাশে সবারই জায়গা আছে। আর সে (গেইল) এই খেলাটায় যে রোমাঞ্চ নিয়ে আসে, সেটা তো অতুলনীয়।’তাহলে কি গেইল সত্যিই আবার ফিরবেন বিগ ব্যাশে? ক্রিকেট অস্ট্রেলিয়া ওয়েবসাইট।
