
বেনোনির উইলোমুর পার্কে ক্রিকেট দক্ষিণ আফ্রিকার আমন্ত্রিত একাদশের সঙ্গে বাংলাদেশের তিন দিনের প্রস্তুতি ম্যাচটা ড্র হয়েছে। প্রস্তুতি ম্যাচে অবশ্য ফলের চেয়ে গুরুত্বপূর্ণ হচ্ছে নিজেদের ঝালিয়ে নেওয়া। এটা বাংলাদেশ কতটা পেরেছে, প্রশ্ন হচ্ছে সেটিই। বল হাতে প্রতিপক্ষকে অলআউট করতে পারেনি মোস্তাফিজ-মিরাজরা। আবার ব্যাটিংয়ে দিতে হয়েছে কঠিন পরীক্ষা। প্রস্তুতি ম্যাচটায় তাই একটা খচখচানি থেকেই গেল।
প্রথম ইনিংসের শুরুতে ঊরুর পেশিতে চোট পাওয়া তামিম ইকবাল পরে আর মাঠেই নামতে পারেননি। যোগ হয়েছে আরেকটা দুঃসংবাদ—কাঁধে চোট পেয়েছেন আরেক ওপেনার সৌম্য সরকার। তামিম-সৌম্যকে ছাড়াই ব্যাটিং করতে নামা বাংলাদেশ দ্বিতীয় ইনিংস ঘোষণা করে ৯ উইকেটে ২৩৫ রান তোলে। ম্যাচের সমাপ্তি এখানেই। লিটন দাস-ইমরুল কায়েসের ওপেনিং জুটি মাত্র ৯ রানে শেষ হলে দ্বিতীয় উইকেটে দলকে এগিয়ে নেন ইমরুল-মুমিনুল হক। কোহেনের বলে ইমরুল আউট হলে শেষ হয় দুজনের ৭১ রানের জুটি। প্রথম ইনিংসে ফিফটি করা মুশফিকুর রহিম মাত্র ২ রানে ফিরেছেন শন ভন বার্গের বলে। ৩১ বছর বয়সী এই লেগ স্পিনারের শিকার মুমিনুলও (৩৩)। তবে প্রথম ইনিংসে ৯৩.১৫ আর দ্বিতীয় ইনিংসে ৮৬.৮৪—মুমিনুলের স্ট্রাইকরেট বলছে আক্রমণাত্মক ব্যাটিংয়েই মনোযোগী ছিলেন তিনি। ৯৬ রানে ৪ উইকেট হারানো বাংলাদেশের স্কোরটা ভদ্রস্থ হয়েছে পঞ্চম উইকেটে মাহমুদউল্লাহ-সাব্বিরের যোগ করা ৫২ রানের সৌজন্যে। বাংলাদেশ দলের ব্যাটসম্যানদের মধ্যে সাব্বিরের ব্যাটিং প্রস্তুতিটাই সবচেয়ে ভালো হয়েছে। দুই ইনিংসে ফিফটি পেয়েছেন। মাহমুদউল্লাহ অবশ্য ফিরেছেন ১৫ রানে। সাব্বিরও (৬৭) ফিরেছেন ভন বার্গের বলেই। ৭৭ রানে ৪ উইকেট নিয়ে সিএসএ আমন্ত্রিত একাদশের সবচেয়ে সফলতম বোলার এই লেগ স্পিনার।  প্রথম টেস্ট খেলতে কালই পচেফ্স্ট্রুম রওনা দেওয়ার কথা বাংলাদেশের।
