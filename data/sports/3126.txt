
মাঠের লড়াই তো আছেই, ইউরোপিয়ান ফুটবলে দলবদলের মৌসুমটাও কম আকর্ষণীয় নয়। প্রিয় ক্লাবটি নতুন কোনো তারকা খেলোয়াড়কে দলে ভেড়াতে পারল কি না, ক্লাবের সেরা খেলোয়াড়টি অন্য কোথাও পাড়ি জমাচ্ছেন কি না—এগুলোর দিকেও সমান নজর রাখেন ফুটবলপ্রেমীরা। কিন্তু এই দলবদলের প্রক্রিয়াটা যেভাবে চলছে, তাতে মোটেই সন্তুষ্ট নন খোদ উয়েফা সভাপতি মিশেল প্লাতিনি। দলবদলের পুরো ব্যাপারটিকে ডাকাতি বলেই আখ্যায়িত করেছেন ফ্রান্সের এই কিংবদন্তি ফুটবলার।সাম্প্রতিক সময়ে ইউরোপে তুমুল আলোচনা চলছে গ্যারেথ বেলের রিয়াল মাদ্রিদে নাম লেখানো নিয়ে। রেকর্ড পরিমাণ অর্থের বিনিময়ে টোটেনহামের এই উইঙ্গারকে দলে ভেড়ানোর চেষ্টা চালিয়ে যাচ্ছে রিয়াল। বেলকে ১০০ মিলিয়ন ডলারেরও বেশি অর্থ দিয়ে দলে ভেড়ানোর যৌক্তিকতা কতটুকু, বেল আদৌ এটার যোগ্য কি না, এমন প্রশ্ন ইতিমধ্যেই অনেকে তুলেছেন।প্লাতিনির অভিযোগের জায়গাটা অবশ্য অন্যখানে। ফুটবলারদের এ রকম পণ্যের মতো কেনাবেচা করার সুযোগ নিয়েই আপত্তি তুলেছেন উয়েফা সভাপতি, ‘আমার মনে হয় দলবদলটা একটা ডাকাতি। এখন খেলোয়াড়রা পণ্যে পরিণত হয়েছে। আর ব্যাপারটিতে আমি বিরক্ত। কারণ এর পেছনে অনেক মানুষ আছে যারা কমিশন পাওয়ার জন্য খেলোয়াড়দের বেশি টাকা পাইয়ে দিচ্ছে। আমাদের এটা নিয়ে ভাবতে হবে আর ভিন্ন কোনো ব্যবস্থা বের করার চেষ্টা করতে হবে।’
পেশাদারি ফুটবলজগতে খেলোয়াড়দের সম্পৃক্ততা নিয়েও অসন্তুষ্টি প্রকাশ করেছেন প্লাতিনি। ফ্রান্সের সাবেক এই অধিনায়ক বলেছেন, ‘পেশাদারি ফুটবলজগতের খেলোয়াড়েরা এখন শুধু বিভিন্ন কোম্পানি, ব্যক্তি বা অর্থনৈতিক স্বত্বাধিকারীর কাছেই দায়বদ্ধ, কোনো ক্লাবের কাছে নয়। তারা স্বাধীনও নয়। আগে যেখানে ফুটবলাররা ক্লাবের সঙ্গে যুক্ত থাকত, সেখানে এখন তারা জড়িত কোনো বাণিজ্যিক কোম্পানি বা ব্যক্তির সঙ্গে। আমার মতে এটা ঠিক নয়।’
