
ক্রিস্টিয়ানো রোনালদোর পর রিয়াল মাদ্রিদের গোল করার দায়িত্বটা কে পাবেন?
প্রশ্নটার উত্তরে এই মুহূর্তে তাঁর নামটাই এদিক-ওদিক থেকে বেশি শোনা যাচ্ছে। অথচ আজ যখন প্রথমবার ওয়েম্বলি স্টেডিয়ামে খেলতে আসবে রিয়াল মাদ্রিদ, সেই তাঁরই ম্যাচে থাকা না থাকা সংশয়ে। হ্যারি কেন চোটটা পাওয়ার আর সময় পেলেন না! রোনালদোরা অবশ্য এতে খুশিই হবেন। কেন না থাকা মানেই তো রিয়ালের সম্ভাবনা বেড়ে যাওয়া। সপ্তাহের শুরুতে জিরোনার কাছে হেরে বসার দুঃখ ভুলতে এ ম্যাচে যে জয় জরুরি রিয়ালের!অবশ্য সংবাদমাধ্যম দাবি করছে কাল টটেনহামের অনুশীলনে ফিরেছেন কেন। একদিকে রোনালদো, অন্যদিকে কেন-ম্যাচে উত্তাপ ছড়াতে আর কী লাগে! দুজনই গতকালের ম্যাচের আগ পর্যন্ত ছিলেন যৌথভাবে চ্যাম্পিয়নস লিগের সর্বোচ্চ গোলদাতা (৩ ম্যাচে ৫ গোল)। দুজন যেমন, দুই দলও তেমন-গ্রুপে ৩ ম্যাচ শেষে একেবারে শতভাগ সমান-সমান। পয়েন্ট দুই দলেরই ৭, গোল করেছে দুই দল সাতটি করে, খেয়েছেও সমান দুটি করে! আজ কেউ কাউকে ছাড়িয়ে যাবে? পুরস্কারটা নেহাত মন্দ নয়-যে দল জিতবে, সোজা চলে যাবে শেষ ষোলোতে। গ্রুপের পরের দুটি ম্যাচ নিয়ে তখন ভাবতেই হবে না!টটেনহাম জিতলে অবশ্য একটা অসম্ভব সম্ভব হবে। চ্যাম্পিয়নস লিগে গ্রুপ পর্বে রিয়াল মাদ্রিদকে যে গত পাঁচ বছরে কেউ হারাতে পারেনি! সর্বশেষ হার ২০১২ সালের অক্টোবরে, বরুসিয়া ডর্টমুন্ডের কাছে।আজ রাত ১টা ৪৫ মিনিটে শুরু হতে যাওয়া এ ম্যাচের আগে দুই দলেরই ফর্মের অবস্থা অবশ্য করুণ। জিরোনার মাঠে রিয়ালের হারটা অবিশ্বাস্য ছিল বলেই সেটি নিয়ে আলোচনা বেশি। কিন্তু টটেনহামও একই পথের পথিক। সর্বশেষ দুই ম্যাচেই হেরেছে! লিগে ম্যানচেস্টার ইউনাইটেডের কাছে, আর লিগ কাপে ওয়েস্ট হামের কাছে। সূত্র: উয়েফা ডটকম।
