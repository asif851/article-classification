
অনিল কুম্বলে কি কেবলই ভারতের সাবেক এক বোলার ছিলেন? নাকি তাঁর পরিচয় কেবলই ভারতীয় ক্রিকেট দলের সাবেক কোচ! বিসিসিআই যদি তাঁকে ‘সাবেক কোচ’ হিসেবে সম্বোধন করত, তাহলেও বোধ হয় ক্রিকেটপ্রেমীরা এতটা ক্ষিপ্ত হতেন না।
ঘটনাটা বেশ অদ্ভুতই। গতকাল ছিল ভারতের হয়ে সর্বোচ্চ উইকেটশিকারি বোলার, সাবেক অধিনায়ক, টেস্টে ইনিংসে ১০ উইকেট পাওয়া অনিল কুম্বলের ৪৭তম জন্মদিন। এই দিনটিতে ভারতীয় ক্রিকেট বোর্ডের (বিসিসিআই) অফিশিয়াল টুইটার পেজে কুম্বলেকে জন্মদিনের শুভেচ্ছা জানানো হয় ‘সাবেক ভারতীয় বোলার’ পরিচয় দিয়ে। ব্যাপারটা মেনে নিতে পারেননি কেউই। ভক্তকূলের প্রতিবাদ ও সমালোচনার মুখে বিসিসিআইয়ের টুইটার পেজ থেকে শুভেচ্ছাবার্তাটি একপর্যায়ে মুছে দেওয়া হয়।
সাধারণ ক্রিকেটপ্রেমীদের বক্তব্য ছিল কুম্বলেকে কেবল ‘সাবেক ভারতীয় বোলার’ হিসেবে পরিচয় করিয়ে দিয়ে তাঁর অর্জন ও অবদানকে রীতিমতো অস্বীকার করা হয়েছে। তিনি ভারতীয় ক্রিকেট দলের সাবেক অধিনায়ক, সর্বোচ্চ উইকেটশিকারি বোলার। ১৯৯৯ সালে দিল্লিতে পাকিস্তানের বিপক্ষে টেস্টে তিনি এক ইনিংসে ১০ উইকেট নিয়েছিলেন। টেস্ট ইতিহাসে কেবল জিম লেকার ও কুম্বলেরই ইনিংসে ১০ উইকেট নেওয়ার অনন্য কৃতিত্ব আছে। এমন একজন ক্রিকেটারকে কেবল ‘সাবেক ভারতীয় বোলার’ পরিচয় লিখে জন্মদিনের শুভেচ্ছা জানানো একজন কিংবদন্তিকে অসম্মান জানানোই।
বার্তাটি মুছে দেওয়ার পর বিসিসিআই কুম্বলেকে ‘সাবেক অধিনায়ক’ ও ‘ক্রিকেট কিংবদন্তি’ হিসেবে পরিচয় করিয়ে নতুন একটি টুইট-বার্তা প্রকাশ করে। সেখানে অবশ্য আগের বার্তাটির জন্য কোনো ‘ভুল স্বীকার’ করা হয়নি। কিন্তু ততক্ষণে যা হওয়ার হয়ে গেছে।
গত বছরের জুলাই মাসে ভারতীয় ক্রিকেট দলের কোচ হিসেবে দায়িত্ব নিয়েছিলেন কুম্বলে। কিন্তু এক বছরের মাথায় অধিনায়ক বিরাট কোহলির সঙ্গে তাঁর খারাপ সম্পর্কের ব্যাপারটি প্রকাশিত হয়ে পড়ে। পরে কুম্বলে স্বীকার করেছিলেন, কোহলির সঙ্গে তাঁর সম্পর্কটা ‘অচিন্তনীয়’ পর্যায়েই চলে গিয়েছিল। কোহলির সঙ্গে খারাপ সম্পর্কের কারণে কোচের পদ ছেড়ে দিতে বাধ্য হন ভারতীয় ক্রিকেট ইতিহাসের অন্যতম সেরা এই লেগ স্পিনার। সূত্র: এএফপি
