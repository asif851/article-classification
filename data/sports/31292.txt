
রোমান আব্রামোভিচ নাকি এরই মধ্যে হোসে মরিনহোকে ডেকে সাফ বলে দিয়েছেন, ‘লিগ না হলেও চলবে, কিন্তু চ্যাম্পিয়নস লিগ আমার চাই-ই চাই।’ এই ট্রফিটার ওপর চেলসি মালিকের লোভের কথা কারও অজানা নয়। মরিনহোরও চেলসি-মিশন অসমাপ্ত থেকে গেছে এই ট্রফিটার জন্যই। কিন্তু চেলসির হয়ে মরিনহোর সেই মিশনের দ্বিতীয় অধ্যায়ের শুরুটা হয়েছিল একেবারে যাচ্ছেতাই।তবে প্রথম ম্যাচে পুঁচকে এফসি বাসেলের কাছে নিজেদের মাঠে ২-১ গোলে হেরে যাওয়ার ধাক্কা ভালোমতোই সামলে উঠেছে চেলসি। কাল স্টুয়া বুখারেস্টকে তাদেরই মাঠে ৪-০ গোলে উড়িয়ে দিয়ে এল ২০১২ সালের চ্যাম্পিয়নরা। মাত্র ১১ মিনিটের মাথায় স্ট্রাইকার ফার্নান্দো তোরেস চোটের কারণে মাঠ ছেড়ে গেলেও তাঁর অভাব বুঝতে দেননি রামিরেস। দুই অর্ধে করেছেন দুটো গোল। শেষ মুহূর্তে একটি গোল করেছেন ফ্রাঙ্ক ল্যাম্পার্ড। প্রথমার্ধের শেষে একটি আত্মঘাতী গোলও খেয়েছে রোমানিয়ান ক্লাবটি।চ্যাম্পিয়নস লিগের ইতিহাসের দ্বিতীয় সফল দল মিলান ২-০ গোলের জয় দিয়ে শুরু করলেও কাল শেষ মুহূর্তের পেনাল্টি গোলে ড্র করেছে আয়াক্সের সঙ্গে। আমস্টারডাম অ্যারেনায় এদিন ৮৯ মিনিট পর্যন্ত ম্যাচে তেমন কোনো ঘটনা ঘটেনি। ৯০ মিনিটে স্টেফানো ডেন্সউইলের গোলে এগিয়ে যায় আয়াক্স। ইতালিয়ান লিগে সপ্তাহ খানেক আগে পেনাল্টি মিস এবং লালকার্ড দেখার অভিজ্ঞতা নিয়ে মাঠছাড়া বালোতেল্লির পেনাল্টি গোলেই ৯৪ মিনিটে সমতা ফেরায় মিলান।
এই মৌসুমে খোলনলচে বদলে হাজির হওয়া আর্সেনাল বড় জয় পায়নি বটে, কিন্তু খেলেছে দুর্দান্ত। আর্সেনালের হয়ে প্রথম গোল করলেন মেসুত ওজিল। তাঁর গোলেই নাপোলির বিপক্ষে আট মিনিটে এগিয়ে গিয়েছিল আর্সেনাল। ১৫ মিনিটে ২-০ করে ফেলেন অলিভিয়ের জিরু। মনে হচ্ছিল, নাপোলির কপালে খারাবিই আছে। শেষ পর্যন্ত আর কোনো গোল হজম করতে হয়নি ইতালির ক্লাবটিকে।
মার্শেইকে ৩-০ গোলে উড়িয়ে দিয়েছে গত মৌসুমের রানার্স আপ বরুসিয়া ডর্টমুন্ড। রবার্ট লেভানডফস্কি করেছেন জোড়া গোল। অন্য গোলটি মার্কো রিউসের।
অ্যাটলেটিকো মাদ্রিদের স্বপ্নযাত্রা চলছেই। পোর্তোকে তাদেরই মাঠে ২-১ গোলে হারিয়ে এসেছে স্প্যানিশ লিগে বার্সার সঙ্গে সমানে টক্কর দিয়ে চলা ক্লাবটি। ১৬ মিনিটে গোল খেয়ে পিছিয়ে পড়া অ্যাটলেটিকো দ্বিতীয়ার্ধে ডিয়েগো গডিন ও আরদা তুরানের গোলে জয় পায়। এই মৌসুমে সব প্রতিযোগিতা মিলিয়ে ১১ ম্যাচেই অপরাজিত অ্যাটলেটিকো। নয়টিতেই জিতেছে তারা, বাকি দুটো ড্র।
প্রথম ম্যাচে চেলসিকে হারিয়ে চমকে দেওয়া বাসেল অবশ্য নিজেদের মাঠে ১-০ গোলে হেরে গেছে শালকের কাছে।
