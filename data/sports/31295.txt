
গত মার্চে বাংলাদেশের বিপক্ষে গল টেস্টে ১৯৪ রানের দুর্দান্ত এক ইনিংস খেলেছিলেন কুশল মেন্ডিস। ঢাকায় আগামীকাল থেকে শুরু হতে যাওয়া ত্রিদেশীয় সিরিজে এই কুশলকে নিয়েই নতুন পরিকল্পনা করেছেন লঙ্কান কোচ চন্ডিকা হাথুরুসিংহে। তিনি কুশলকে যেকোনো শট খেলার স্বাধীনতা দিচ্ছেন।
লঙ্কান ইংরেজি দৈনিক দ্য আইল্যান্ডকে কুশল বলেছেন, ‘হেড কোচ আমাকে আমার খেলাটাই খেলে যেতে বলেছেন। যেকোনো ধরনের দ্বিধা-দ্বন্দ্ব ঝেড়ে ফেলে আমাকে বলেছেন শট খেলতে। তাঁর কাছ থেকে পাওয়া পরামর্শগুলোর মধ্যে এটিই সবচেয়ে ভালো—শট খেলা বন্ধ না করা।’
বাংলাদেশের বিপক্ষে সেই ১৯৪ রানের ইনিংসের পর টেস্টে আরও ১৫টি ইনিংস খেলেছেন কুশল। এর মধ্যে সেঞ্চুরি আছে একটি—ভারতের বিপক্ষে কলম্বোর সিংহলিজ স্পোর্টস ক্লাব গ্রাউন্ডে—১১০। ফিফটি একটি—জিম্বাবুয়ের বিপক্ষে ৬৬। ওয়ানডেতে ২০১৭ সালে ২১টি ইনিংসে একটি সেঞ্চুরি আর দুটি ফিফটি তাঁর। কুশলের বিপক্ষে সবচেয়ে বড় অভিযোগ তাঁর শট নির্বাচন নিয়ে। ইনিংসগুলোর দিকে তাকালেও তাঁর ব্যাটিংয়ের অধারাবাহিকতার বিষয়টি স্পষ্ট হয়ে ওঠে। শট নির্বাচন ঠিক হলে এই ব্যাটসম্যান যে লঙ্কান দলের অন্যতম ম্যাচ উইনার হয়ে উঠবেন, এনিয়ে অনেকের মনেই কোনো সন্দেহ নেই।
সন্দেহ নেই হাথুরুসিংহের মনেও। তিনি তো শ্রীলঙ্কার কোচ হয়েই দলকে সেই পুরোনো আক্রমণাত্মক মনোভাবটি ফিরিয়ে দেওয়ার কথা বলেছেন। যে আক্রমণাত্মক ক্রিকেট একসময় শ্রীলঙ্কাকে পরিণত করেছিল বিশ্বের অন্যতম সেরা দলে, হাথুরু সেই জায়গাতেই নিতে চান দলকে।
সেই পরিকল্পনার বড় অস্ত্র হতে পারেন কুশল। কুশলকে নিয়ে পরীক্ষা-নিরীক্ষা হাথুরু করতে চান তাঁর সাবেক শিষ্যদের বিপক্ষেই। সাবেক শিষ্যরা কি সেটা ব্যর্থ করে দিতে পারবেন?
