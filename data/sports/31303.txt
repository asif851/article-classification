

 শেখ জামালের কাছে হেরে ফেডারেশন কাপের কোয়ার্টার ফাইনাল থেকে বিদায় নিয়েছে মোহামেডান। কিন্তু এই হারের দায় দলের ভারতীয় কোচ সৈয়দ নইমুদ্দিনের ওপর চাপিয়ে দিল মোহামেডানের গুটিকয়েক উচ্ছৃঙ্খল সমর্থক! তাঁর খেলোয়াড় নির্বাচনে নাকি ভুল ছিল। এ নিয়ে ম্যাচ শেষে মাঠেই তাঁর ওপর চড়াও হলো এরা।
মোহামেডানের মতো ঐতিহ্যবাহী ক্লাব সাফল্যহীন দীর্ঘদিন। পেশাদার লিগে এখনো পর্যন্ত কোনো শিরোপা নেই। গত লিগে দশে থেকে কোনোমতে অবনমন থেকে রক্ষা পেয়েছে এক সময়ের দেশের অন্যতম সেরা এই ক্লাব। সমর্থকদের হতাশা থাকতেই পারে। কিন্তু তাই বলে কোচের ওপর এভাবে চড়াও হওয়া! ভারতীয় ফুটবলে ‘দ্রোণাচার্য’ বলে পরিচিতি নইমুদ্দিনের। বাংলাদেশের শীর্ষ ফুটবলারদের অনেকের কাছেই তিনি ‘ওস্তাদ’। এক সময় ভারতীয় জাতীয় ফুটবল দলের কোচের দায়িত্ব পালন করেছেন। দেশকে এনে দিয়েছেন সাফল্য। কোচ ছিলেন বাংলাদেশ জাতীয় ফুটবল দলেরও। উপমহাদেশের সম্মানিত এই কোচের সম্মানটা মাটিতে লুটিয়ে বোধ হয় ঠিক করল না মোহামেডানের সমর্থকেরা। নইমুদ্দিনের প্রজ্ঞা, বয়স কোনোটাই বিবেচনা করার প্রয়োজন বোধ করল না তারা!বিদেশি কোচদের সঙ্গে যখন এমন আচরণ, দেশি কোচদের দুর্দশার কথা না বলাই ভালো!
