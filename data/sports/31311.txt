
মোহামেডানের হয়ে ঢাকা প্রিমিয়ার লিগ খেলতে এসেছেন শ্রীলঙ্কান ব্যাটসম্যান উপুল থারাঙ্গা। প্রায় ছয় মাস শ্রীলঙ্কা দলের বাইরে থাকা এই বাঁহাতি ব্যাটসম্যান কাল মিরপুর একাডেমি মাঠে কথা বললেন ঢাকা লিগ, সাম্প্রতিক সময়ে বাংলাদেশ দলের সাফল্য ও ব্যক্তিগত লক্ষ্য নিয়ে* প্রথম ম্যাচে ভালো করেছেন। পরের ম্যাচ নিয়ে কী ভাবছেন?উপুল থারাঙ্গা: হ্যাঁ, প্রথম ম্যাচে আমরা ভালো করেছি। বিশেষ করে ব্যাটসম্যানরা খুবই ভালো করেছে। বোলাররাও ভালো করেছে (থারাঙ্গা করেছেন ৭০ রান, মোহামেডান জিতেছে ৭৮ রানে)। আশা করি, আমরা এটা ধরে রাখব। নিজেদের কাজটা ঠিকঠাক করতে পারলে পরের ম্যাচও জিততে পারব।* এর আগে শ্রীলঙ্কার হয়ে যখন বাংলাদেশে এসেছেন, তখন অনেক দর্শকের সামনে খেলেছেন। কিন্তু ঢাকা লিগে সেটি নেই। দর্শকশূন্য মাঠে খেলতে কেমন লাগছে?থারাঙ্গা: অন্য রকম তো লাগছেই। তবে শ্রীলঙ্কার ঘরোয়া ক্রিকেটের চেয়ে এখানে দর্শক বেশি (হাসি)। পাঁচ শর বেশি দর্শক তবু মাঠে দেখা যাচ্ছে। এটা ভালো। আমাদের ঘরোয়া ক্রিকেটে এত দর্শকও পাওয়া যায় না।* লিগে আপনাদের দল কেমন হয়েছে?থারাঙ্গা: ভালো হয়েছে। কিছু ছেলেকে প্রথম দেখলাম, ওরা দারুণ প্রতিভাবান। গত ম্যাচে মুশফিক এবং তরুণ ব্যাটসম্যান বিশেষ করে আরিফ (হক) ও মিলন (নাজমুল হোসেন) অসাধারণ ব্যাটিং করে পরিস্থিতি ভালোভাবে সামাল দিয়েছে।* মুস্তাফিজুর রহমানের খেলা নিশ্চয়ই দেখেছেন। বাংলাদেশের হয়ে তিনি অসাধারণ করেছেনই, আইপিলেও ধারাবাহিক ভালো করছেন। তাঁকে যদি শুরু থেকেই পেতেন, আপনাদের জন্য আরও ভালো হতো নিশ্চয়ই?থারাঙ্গা: ওকে শুধু টিভিতেই দেখেছি। এখনো তার সঙ্গে খেলা হয়নি। এ মুহূর্তে সে দুর্দান্ত বোলিং করছে। আইপিএলে তার কিছু ম্যাচ দেখেছি। সত্যি ও জাদু দেখাচ্ছে।* মুস্তাফিজের সঙ্গে খেলতে কি আপনি উন্মুখ?থারাঙ্গা: অবশ্যই। তাকে যদি আমরা পাই, আমাদের দল আরও শক্তিশালী হবে।* আপনি খেলছেন অনেক দিন ধরেই। এই সময়ে বাংলাদেশ ক্রিকেটের উন্নতি কীভাবে দেখছেন?থারাঙ্গা: আমি খেলা (আন্তর্জাতিক ক্রিকেট) শুরু করেছি ২০০৫ সাল থেকে। এখন বাংলাদেশ ক্রিকেটের অনেক পরিবর্তন হয়েছে। এখানে মাঠ, একাডেমি, জিম এসব সুযোগ-সুবিধা বাড়ায় প্রতিভাবান খেলোয়াড়েরা উঠে আসছে। গত দুই বছরে বাংলাদেশ অনেক ভালো করেছে।* তাহলে কি এখন শ্রীলঙ্কার চেয়ে বাংলাদেশ এগিয়ে আছে বলে মনে করেন?থারাঙ্গা: গত এক বছরে বাংলাদেশ অসাধারণ করেছে। আর এই সময়ে আমরা হারিয়েছি কুমার সাঙ্গাকারা-মাহেলা জয়াবর্ধনের মতো খেলোয়াড়দের। আমাদের দলে এখন অনেক তরুণ খেলোয়াড়। পারফরম্যান্স চিন্তা করলে বাংলাদেশ শ্রীলঙ্কার চেয়ে এগিয়ে থাকবে।* শ্রীলঙ্কান ক্রিকেট একটা পালাবদলের মধ্য দিয়ে যাচ্ছে। এটা কাটিয়ে উঠতে কী করণীয় বলে মনে করেন?থারাঙ্গা: শ্রীলঙ্কায় অনেক প্রতিভাবান খেলোয়াড় আছে। এটা আসলে সময়ের অপেক্ষা। আশা করি তিন মাস, ছয় মাস বা এক বছরের মধ্যে শ্রীলঙ্কা আবার ছন্দে ফিরে আসবে।* এবার ঢাকা লিগে আপনার লক্ষ্য কী?থারাঙ্গা: রান করতে চাই। ম্যাচ ধরে এগোতে চাই। গত ছয় মাস আমি জাতীয় দলের বাইরে। এখন চেষ্টা করছি শ্রীলঙ্কা দলে ফিরতে। এখানে ভালো করতে পারলে হয়তো আগামী ইংল্যান্ড সফরে সুযোগ পেতে পারি।
