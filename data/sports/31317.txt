
• গতকাল ৫৪ বছর বয়সে মৃত্যু হয়েছে শ্রীদেবীর।• তাঁর মৃত্যুতে শোক জানিয়েছেন পাকিস্তানি ক্রিকেটাররাও।
শ্রীদেবীর আকস্মিক মৃত্যুতে স্তব্ধ হয়ে পড়েছে পুরো ভারত। শুধু বিনোদন জগৎই নয়, পদ্মশ্রী জেতা এই অভিনেত্রীর বিদায়ে শোকগ্রস্ত দেশটির সর্বস্তরের মানুষ। এ শোক ছড়িয়ে পড়েছে পাশের দেশগুলোতেও। বাংলাদেশের সিনেমাপ্রেমী মানুষও শ্রীদেবীর কথা ভেবে বিষণ্ন হচ্ছেন, নানাভাবে স্মরণ করছেন তাঁকে। সে দলে আছেন পাকিস্তানের ক্রিকেটারেরাও। রোববার দুবাইয়ে ৫৪ বছর বয়সে মারা যান শ্রীদেবী। এ ঘটনায় কাল সামাজিক যোগাযোগ মাধ্যমে দেখা গিয়েছে শোক বার্তার মিছিল। ভারতীয় ক্রীড়াবিদেরাও নিজেদের শোকগাথা, শ্রীদেবীকে নিয়ে তাঁদের সব মধুর স্মৃতি জানিয়েছেন টুইটার, ফেসবুকে। পাকিস্তানি ক্রিকেটাররাও আছেন এ দলে। সাবেক পাকিস্তান কোচ ওয়াকার ইউনিস টুইটারে লিখেছেন, ‘শ্রীদেবীর বিদায়ে আমরা খুবই দুঃখিত। তাঁর পরিবারের জন্য আমাদের দোয়া ও প্রার্থনা রইল।’ শোয়েব আখতারও শ্রদ্ধা জানিয়েছেন গত ১০০ বছরে বলিউডের শ্রেষ্ঠ অভিনেত্রীকে, ‘তাঁর অকাল মৃত্যুতে দুঃখ পেয়েছি! রেস্ট ইন পিস শ্রীদেবী।’
