
আন্তর্জাতিক ক্রিকেটে নেতৃত্বের ভার বইছেন সেই ২০১৪ সাল থেকে। শুরুটা ভালো না হলেও টেস্টে বিরাট কোহলির ভারত দুর্দান্ত হয়ে উঠেছে গত দেড় বছরে। এখন তো একদিনের ক্রিকেটগুলোর দায়িত্বও তাঁর ঘাড়ে। তবে ভারত অধিনায়ক হয়েও যে চাপের মুখে পড়তে হয়নি, সেই তোপ সামলাতে হচ্ছে রয়্যাল চ্যালেঞ্জার্স বেঙ্গালুরুর জার্সিতে। এমন তিক্ত অভিজ্ঞতা ভারতের হয়ে কখনো যে হয়নি কোহলির।
গতবার সামনে থেকে দলকে নেতৃত্ব দিয়েছেন। তাঁর চড়া ব্যাটে ভর করে দলও পৌঁছে গিয়েছিল আইপিএলের ফাইনালে। কিন্তু এবার উল্টো রথে যাত্রা কোহলির দলের। টানা সাত ম্যাচে হেরেছে বেঙ্গালুরু। এখন পর্যন্ত ১৩ ম্যাচে মাত্র দুটি জয় কোহলিদের। ভারতের অধিনায়ক হওয়ার পর এমন ব্যর্থতা কোহলিকে দেখতে হয়নি কখনো। তাঁর অধীনে ভারত টেস্টের র‍্যাঙ্কিং সেরা হয়েছে। শ্রীলঙ্কা, দক্ষিণ আফ্রিকা, ওয়েস্ট ইন্ডিজ, নিউজিল্যান্ড, ইংল্যান্ড ও অস্ট্রেলিয়াকে অনায়াসে হারিয়েছে ভারত। মহেন্দ্র সিং ধোনি সরে দাঁড়ানোর পর ওয়ানডেতেও অধিনায়ক হয়েছেন। ইংল্যান্ডের বিপক্ষে সিরিজ জিতে সেখানেও সফল কোহলি। এমন উজ্জ্বল যাত্রার মাঝে এবারের আইপিএলটা কাঁটা হয়ে দাঁড়িয়েছে কোহলির। একের পর এক হারে তাঁর অধিনায়কত্ব নিয়েও প্রশ্ন উঠে গেছে। তবে এ নিয়ে কোহলি মোটেও চিন্তিত নন। এ ব্যর্থতা ভুলে এখন আগামী মৌসুমে চোখ কোহলির, ‘এমন মৌসুমের কোনো ব্যাখ্যা দেওয়ার প্রয়োজন হয় না। এটা সব খেলোয়াড়কেই কষ্ট দিচ্ছে। আমরা অবস্থা পাল্টাতে চেয়েছি কিন্তু কিছুই হলো না। খেলায় মাঝে মাঝে এমন হয়। আপনাকে এসব মেনেই এগোতে হবে।’ সূত্র: ডেকান ক্রনিকলস।

