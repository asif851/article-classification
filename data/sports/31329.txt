
চ্যাম্পিয়নস লিগ নিয়ে ভবিষ্যদ্বাণী করা বিপজ্জনক হয়ে দাঁড়িয়েছে। ‘এবারের চ্যাম্পিয়নস লিগ বার্সেলোনাই জিততে যাচ্ছে’—উয়েফা পরিসংখ্যানভিত্তিক এমন একটি খবর প্রকাশের পর পরদিনই বার্সেলোনা ৪ গোলে উড়ে গেল প্যারিস সেন্ট জার্মেইয়ের কাছে। উয়েফার নিজের গবেষণাই খাটছে না!
বাজিকরদেরও সুর তাই বদলে গেছে। বার্সেলোনার চেয়ে এখন এগিয়ে আছে রিয়াল মাদ্রিদ ও বায়ার্ন মিউনিখ। বাজিকরদের চোখে বার্সার চেয়ে ইউরোপসেরা হওয়ার সম্ভাবনা সাড়ে সাত গুণ বেশি রিয়ালের।বাজিকররা অবশ্য এখনো আশা ছাড়েনি বার্সার ওপর। বাজির দরে এখনো নাপোলির চেয়ে এগিয়ে আছে বার্সেলোনা! বাজির দরকে অবশ্য আদর্শ মনে করার কিছু নেই । গত বছরই লেস্টার সিটি ইংলিশ প্রিমিয়ার লিগ জিতে গেল। এ ঘটনা ঘটার পক্ষে বাজির দর ছিল ৫০০০-১! এমন অসম্ভব কাণ্ডও ফুটবলে ঘটেছে। সে তুলনায় বার্সেলোনার বাজির দরটা বেশ কম। মাত্র ৪১-১, অর্থাৎ বার্সেলোনা চ্যাম্পিয়নস লিগ জিতবে—এর পক্ষে এখন ১ টাকা বাজি ধরেন, তবে কার্ডিফের ফাইনালের পর ৪১ টাকা পকেটে পুরতে পারবেন! যদি সব হিসাব মিথ্যা প্রমাণ করে চ্যাম্পিয়ন হয়ে যায় কাতালানরা।চ্যাম্পিয়নস লিগে প্রথম লেগে ৪-০ ব্যবধানে হেরে যাওয়া দল কখনো পরের রাউন্ডে যেতে পারিনি, এ ইতিহাসও বার্সার সম্ভাবনাকে উড়িয়ে দিচ্ছে না। অন্যদিকে নাপোলিকে ৩-১ গোলে হারিয়ে নিজেদের দরটা ৭ থেকে সাড়ে পাঁচে নিয়ে এনেছে রিয়াল। বার্সেলোনার চেয়ে যা প্রায় সাড়ে সাত গুণ বেশি। বার্সাকে চমকে দেওয়া পিএসজির পক্ষে দরটা এখন ৭-১! কখনো কোয়ার্টার ফাইনাল পেরোতে পারেনি এমন কোনো দলের জন্য দরটা যে কত উঁচু, বোঝাই যায়। ভালোবাসা দিবসের রাতে এমন তুঘলকি-কাণ্ডের পর হঠাৎ করেই ফেবারিট হয়ে গেছে প্যারিসের দলটি। অথচ নাপোলিকে দেখুন, রিয়ালের মাঠে হেরে গেলেও দারুণ খেলেছে ডিয়েগো ম্যারাডোনার সাবেক দল। গুরুত্বপূর্ণ একটা অ্যাওয়ে গোলও পেয়ে গেছে। তাদের ফরোয়ার্ডরা যে ফর্মে আছে, নিজেদের মাঠে ২ গোলের ব্যবধানে জিততেই পারে নেপলসের ক্লাবটি। আর ইউরোপিয়ান প্রতিযোগিতায় প্রথম লেগে ৩-১ ব্যবধানে জিতেও চারবার হারার ইতিহাস আছে রিয়ালের। কিন্তু এত কিছু পক্ষে পেয়েও লাভ হয়নি, বুকিদের কাছে নাপোলির চ্যাম্পিয়নস লিগ জেতার দর এখনো বার্সার চেয়ে কম, ৫১-১!কাল আর্সেনালকে ৫-১ গোলে গুঁড়িয়ে দেওয়ার পর বাজিকর প্রতিষ্ঠানগুলো ফেবারিট মেনে নিয়েছে বায়ার্ন মিউনিখকে। বায়ার্ন জিতবে—এমন ভবিষ্যদ্বাণী করেও তাই প্রতি ১ টাকায় মাত্র ৪ টাকা ৩৩ পয়সা পাবেন এখন। বাজির দরের ব্যবধান যত কম হয়, সেই দলকে ততই ফেবারিট ধরা হয়। যে দল জিতবে বলে সবাই মনে করে, তার পক্ষে বাজি ধরলে লাভ কম তো পাবেনই! সূত্র: মার্কা।
