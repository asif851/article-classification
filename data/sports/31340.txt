
‘আসলেই এবারের ঈদের আনন্দটা একটু অন্য রকম। অনেক বছর ধরে মা-বাবার সঙ্গে ঈদ করতে পারিনি। গত রোজার ঈদেও বাড়ি আসতে পারিনি। রেকর্ড গড়ার পর বাড়ি এসে সবার সঙ্গে ঈদের আনন্দ ভাগাভাগি করতে পেরে যে কী ভালো লাগছে, তা বলে বোঝাতে পারব না।’ কথাগুলো সোহাগ গাজীর। সদ্যই এমন এক কীর্তির অধিকারী তিনি, যা টেস্ট ক্রিকেটের ১৩৬ বছরের ইতিহাসে কারও নেই। একই টেস্টে সেঞ্চুরি আর অনবদ্য হ্যাটট্রিকের অনন্য গৌরব তাঁর ঝুলিতে। ছোট্ট এক ছুটিতে জন্মশহর পটুয়াখালী এসে এবারের ঈদকে সত্যিই বিশেষ কিছু মনে হচ্ছে জাতীয় ক্রিকেট দলের এই অলরাউন্ডারের।খ্যাতি একটুও বদলে দেয়নি সোহাগ গাজীকে। অন্যবারের মতো এবারও তিনি ঈদের নামাজ পড়েছেন বাড়ির পাশের কলাতলা বাবরী জামে মসজিদে। তবে পার্থক্য একটা জায়গায় ছিল। পটুয়াখালীর এই কৃতী সন্তানের দিকে ছিল সবার সপ্রশংস দৃষ্টি। যতটা পেরেছেন ভক্তদের সঙ্গে কোলাকুলি করেছেন। চেয়েছেন সবার দোয়া।ছেলের কীর্তিতে বাবা শাহজাহান গাজী আর মা হাসিনা বেগমের চোখেমুখে ছিল আনন্দের ঝিলিক। বড় ভাই শাহীন গাজী আর একমাত্র বোন শাহনাজও দারুণ গর্বিত তাঁদের ভাইয়ের সাফল্যে। মাটির সন্তানের খ্যাতি এখন বিশ্বজোড়া। ব্যাপারটি আনন্দে উদ্বেল করেছে পটুয়াখালীবাসীকেও।
চট্টগ্রাম টেস্ট শেষ করে সোমবার গভীর রাতে পটুয়াখালী পৌঁছান সোহাগ। স্থানীয় লঞ্চঘাটে পৌঁছেই এলাকাবাসী, ভক্ত, অনুরাগীদের ফুলেল শুভেচ্ছা তাঁকে ছুঁয়ে যায়। গতকাল সারা দিন কাটিয়েছেন সরকারি জুবিরী উচ্চবিদ্যালয় মাঠে। সেখানে খুদে ক্রিকেটারদের সঙ্গে ক্রিকেট খেলেছেন। তাঁদের উত্সাহ দিয়েছেন। এলাকার মানুষ মন্ত্রমুগ্ধ হয়ে দেখেছেন দেশজুড়ে খ্যাতি তাঁদের সোহাগকে একেবারেই বদলে দেয়নি।
সবকিছু ছাপিয়ে সোহাগের সব কৃতজ্ঞতা পটুয়াখালীর মানুষের প্রতি, ‘ক্রিকেট ঘিরেই আমার স্বপ্ন। ভবিষ্যতেও সাফল্যের এই ধারা অব্যাহত রাখতে চাই। সবকিছুর মূলে আছে পটুয়াখালীবাসীর ভালোবাসা। তাঁদের আন্তরিকতায় আমি অভিভূত। দেশের জন্য আমি যেন আরও সম্মান বয়ে আনতে পারি, সবার কাছে এই দোয়া চাই।’
আজ সারাটা দিন ঘুরে বেড়িয়ে কাটিয়ে দেবেন সোহাগ গাজী। বাড়িতে তো থাকবেনই। পাড়ার বন্ধুবান্ধবদের জন্য বরাদ্দ রেখেছেন ঈদের দিনের অনেকটা সময়। কালই যে রওনা হতে হবে ঢাকায়। সামনে যে অপেক্ষা করে আছে আরও বড় চ্যালেঞ্জ।
সেই চ্যালেঞ্জেও জয়ী হতে চান পটুয়াখালীর ‘সোহাগ’, সোহাগ গাজী।
