
মৌসুমের প্রথম পাঁচ ম্যাচেই শিরোপার লড়াইয়ে পায়ে-পায়ে এগিয়ে চলছিল ম্যানচেস্টার ইউনাইটেড ও ম্যানচেস্টার সিটি। কিন্তু লিগের নবম ম্যাচে এসে শিরোপা-দৌড়ে পিছিয়ে পড়ল হোসে মরিনহোর ইউনাইটেড। গতকাল হাডার্সফিল্ডের বিপক্ষে ২-১ গোলে হেরেছে রেড ডেভিলরা। অন্যদিকে, বার্নলির বিপক্ষে ৩-০ গোলের দাপুটে জয়ে ৫ পয়েন্টের ব্যবধান নিয়ে টেবিলের শীর্ষে পেপ গার্দিওলার ম্যানচেস্টার সিটি।
ইংলিশ প্রিমিয়ার লিগে এই মৌসুমে প্রথম হারের স্বাদ নিলেন মরিনহো। হাডার্সফিল্ড টাউন এবারই প্রথম প্রিমিয়ার লিগে খেলতে এসেছে। আর এসেই প্রথম দেখাতেই হারিয়ে দিল ম্যানচেস্টার ইউনাইটেডকে। ঐতিহাসিক এক জয়। সে জন্য অবশ্য সুইডিশ ডিফেন্ডার ভিক্টর লিন্ডেলফকে দুষবেন মরিনহো। হাডার্সফিল্ডের দুই গোলেই যে তাঁর প্রত্যক্ষ অবদান!
নিয়মিত ডিফেন্ডার ফিল জোনসের চোটে বদলি হিসেবে নেমেছিলেন লিন্ডেলফ। ২৭ মিনিটে হুয়ান মাতার অসাবধানতার সুযোগে বলটা দখলে নিয়ে নিয়েছিলেন অ্যারন ময়। এরপর বাঁ প্রান্তে টম ইন্সকে বল বাড়িয়ে নিজেই ঢুকে পড়েন বক্সে। এর আগে গোলরক্ষক ডেভিড ডি গিয়ার নৈপুণ্যে লিন্ডেলফকে নাকানিচুবানি খাইয়েও গোল পাননি ইন্স। কিন্তু ওই মুহূর্তে ফিরতি বলে গোলটা করতে সমস্যা হয়নি তাঁর।
মিনিট পাঁচেক পর আবারও লিন্ডেলফের ভুল। এবারে সরাসরি গোল কিক নিজের নিয়ন্ত্রণে নিতে ব্যর্থ হলেন এই সুইডিশ। ওত পেতে থাকা ফরোয়ার্ড লরেন্ত দেপোইত্রে পেছন থেকে দৌড়ে বল নিয়ন্ত্রণে নেন, গোলও করেন—২-০। ৭৮ মিনিটে রোমেলু লুকাকুর ক্রস থেকে মার্কাস রাশফোর্ড গোল করে ব্যবধানই কমিয়েছেন; শেষ রক্ষা হয়নি।
লাল ম্যানচেস্টারের দুর্দিনে নিজেদের কাজটা সেরে নিয়েছে নীল ম্যানচেস্টার। নিজেদের মাঠ ‘ইত্তিহাদে’ সিটির প্রতিপক্ষ ছিল বার্নলি এফসি। আধা ঘণ্টা না পেরোতেই পেনাল্টি উপহার দেন বার্নলির গোলরক্ষক টম হিটন। সার্জিও অ্যাগুয়েরোর গোলে এগিয়ে যায় সিটি। এরপর ধারাবাহিক ‘টিকিটাকা’। গার্দিওলার টিকিটাকার মুখে বাঘা বাঘা দল রক্ষণাত্মক হয়ে পড়ে, আর এ তো পুঁচকে বার্নলি। কর্নার থেকে ওটামেন্ডি আর ৭৮ মিনিটে লেরয় সানের গোলে ৩-০ গোলের বড় জয় পান গার্দিওলার শিষ্যরা।
দুই ম্যানচেস্টারের দুই রকম দিনে রোমাঞ্চকর জয় পেয়েছে আন্তোনিও কন্তের চেলসি। ওয়াটফোর্ডের বিপক্ষে ২-১ গোলে পিছিয়ে পড়েও শেষ মুহূর্তের গোলে ৪-২ গোলে জিতেছে বর্তমান চ্যাম্পিয়নরা, উঠেছে পয়েন্ট তালিকার ৪ নম্বরে। আজ সন্ধ্যায় দুই বড় ম্যাচে মুখোমুখি হবে আর্সেনাল-এভারটন আর লিভারপুল-টটেনহাম। দুটি ম্যাচই সরাসরি দেখাবে স্টার স্পোর্টস সিলেক্ট ১।
