
ক্রিকেটে গত কদিনে ‘ছক্কা’র রেকর্ড নিয়ে বেশ নাড়াচাড়া হলো। টেস্টে ছক্কার সেঞ্চুরি করলেন ব্রেন্ডন ম্যাককালাম। ইতিহাসে যে কীর্তি এত দিন ছিল কেবল অ্যাডাম গিলক্রিস্টের। গতকাল টি-টোয়েন্টিতে ‘৬০০’ ছক্কা পূর্ণ করলেন ক্রিস গেইল, সেই হিসাবে অবশ্য ঘরোয়া ম্যাচগুলোও আছে। কিন্তু ছক্কার একটি জায়গায় গেইলকে দুই আর ম্যাককালামকে তিনে ঠেলে দিচ্ছেন শহীদ আ​ফ্রিদি। আন্তর্জাতিক ক্রিকেটে সবচেয়ে বেশি ছক্কা তাঁরই।
টেস্ট, ওয়ানডে আর টি-টোয়েন্টি মিলিয়ে ৪৯৮ ইনিংসে ব্যাট করে ৪৬৫টি ছক্কা হাঁকিয়েছেন আফ্রিদি। আন্তর্জাতিক ক্রিকেটে চার শর বেশি ছক্কা আর আছে কেবল গেইলের। ৪৮৯ ইনিংসে গেইল মেরেছেন ৪২৩টি ছক্কা। গেইলের চেয়ে আফ্রিদি ৪২টি ছক্কা বেশি মেরেছেন, কিন্তু ব্যাট করেছেন মাত্র নয় ইনিংস বেশি। ৪৬৫ ইনিংসে ম্যাককালামের ছক্কা ৩৮১টি।৩৫২টি ছক্কা নিয়ে চারে আছেন সনাৎ​ জয়াসুরিয়া। তিনি অবশ্য খেলেছেন ৬৫১টি ইনিংস। ‘মাতারা হারিকেন’ অবশ্য বলতে পারে, ‘ছক্কার খেলা টি-টোয়েন্টি তো পেলামই ক্যারিয়ারের শেষ দিকে এসে। সেটিও খুব একটা খেলার সুযোগ পেলাম কই।’ ৪২৭ ইনিংসে ২৯১টি ছক্কা মহেন্দ্র সিং ধোনির। এ সময়ের সবচেয়ে আক্রমণাত্মক ব্যাটসম্যান এবি ডি ভিলিয়ার্স ৪১৬ ইনিংসে ছক্কা মেরেছেন ২৬৭টি। মাত্র কদিন আগে তিনি ছক্কা সংখ্যায় পেছনে ফেলেছেন শচীন টেন্ডুলকারকে (২৬৪টি)।এই ফাঁকে বলে নেওয়া যায়, বাংলাদেশের পক্ষে আন্তর্জাতিক ক্রিকেটে সবচেয়ে বেশি ছক্কার মালিক তামিম ইকবাল। আর একটি ছক্কা হলেই তামিমের ছক্কার সেঞ্চুরি হয়ে যাবে। ৯২টি ছক্কা নিয়ে দুই আছেন মুশফিকুর রহিম। মজার ব্যাপার হলো, তিনে যাঁর নাম প্রত্যাশা করছেন সেই সাকিব আল হাসান (৭০) কিন্তু আছেন চারে। তিনে তাহলে কে? ৮৯টি ছক্কা নিয়ে সেখানে মাশরাফি বিন মুর্তজা!আলাদা আলাদা ফরম্যাট ধরলে টেস্টে সর্বোচ্চ ১০০ ছক্কার দুই মালিকের নাম তো আগেই জেনেছেন। ওয়ানডেতেও ছক্কা হাঁকানোর রাজা কিন্তু আফ্রিদি। ৩৫১টি ছক্কা আছে তাঁর। আর কারও তিন শ ছক্কাই নেই। তবে টি-টোয়েন্টিতে ছক্কার রাজা ম্যাককালাম (৯১টি)। ৬২টি ছক্কা নিয়ে আফ্রিদি আছেন এই তালিকার ছয়ে।
আরও পড়ুনছক্কার বিশ্ব রেকর্ডে গিলিকেও ছাড়িয়ে যাচ্ছেন ম্যাককালাম৬০০ ছক্কা হাঁকিয়ে গেইলের বিশ্ব রেকর্ড
