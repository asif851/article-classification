
সুপ্রিম কোর্টের নির্দেশে সরে যেতে হচ্ছে ভারতীয় ক্রিকেট বোর্ডের (বিসিসিআই) সভাপতি অনুরাগ ঠাকুরকে। তাঁর উত্তরসূরি কে হবেন—এটি নিয়ে ভারতীয় ক্রিকেট মহলে এখন নানা ধরনের জল্পনা-কল্পনা। অনেকেই বোর্ডের অন্তর্বর্তীকালীন সভাপতি হিসেবে সাবেক অধিনায়ক সৌরভ গাঙ্গুলীর কথা বলছেন। ভারতের সাবেক সফল এই অধিনায়ককে সভাপতি পদের উপযুক্ত বলেছেন কিংবদন্তি সুনীল গাভাস্কারও। তবে সৌরভ নিজে মনে করেন, ভারতীয় ক্রিকেট বোর্ডের সভাপতি হওয়ার যোগ্যতা তিনি এখনো অর্জন করেননি।বিসিসিআইয়ের পরবর্তী সভাপতি হিসেবে নিজের নাম আসায় সৌরভ যেন কিছুটা বিরক্তও, ‘আমার নামটা অযথাই আসছে। আমি এখনো এই পদের যোগ্যতা অর্জন করিনি। ক্রিকেট অ্যাসোসিয়েশন অব বেঙ্গলের (সিএবি) প্রধান হিসেবে আমি কেবল একটা বছর শেষ করলাম। এই পদে আমার ​মেয়াদ এখনো দুই বছর বাকি আছে। বিসিসিআই সভাপতির পদের পেছনেও ছুটছি না আমি।’লোধা কমিশনের সুপারিশ আঞ্চলিক সংস্থা সিএবি মানতে বাধ্য বলেই জানিয়েছেন সৌরভ, ‘সুপ্রিম কোর্টের হুকুম না মেনে আমাদের কোনো উপায় নেই। মানতেই হবে আদালতের নির্দেশ।’ সূত্র: এনডিটিভি।
