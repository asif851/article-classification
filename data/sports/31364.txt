
বয়স হয়ে গেছে ৩৩। তবু ডেল স্টেইন আগের মতোই ভয়ংকর। সেঞ্চুরিয়নে আরও একবার আগুন ঝরালেন দক্ষিণ আফ্রিকান পেসার, ম্যাচে ৮ উইকেট নিয়ে নিউজিল্যান্ডকে বেঁধে ফেলেছেন ১৯৫ রানে। এক দিন হাতে ২০৪ রানে ম্যাচ জিতে গেছে দক্ষিণ আফ্রিকা।জয়টা আগের দিনই মোটামুটি নিশ্চিত হয়ে গিয়েছিল। পরাজয় এড়াতে নিউজিল্যান্ডকে করতে হতো অসম্ভব কিছু। আজ সকালে বেশিক্ষণ সময় নেয়নি দক্ষিণ আফ্রিকা, ৪০০ রানের লিড নেওয়ার পরেই ইনিংস ঘোষণা করে দেয়। টেস্ট ইতিহাসে এর চেয়ে বেশি রান তাড়া করে জেতার রেকর্ড আছে মাত্র চারটি, দক্ষিণ আফ্রিকায় একটিও নেই। সেই পাহাড় ছুঁতে গিয়ে শুরুতেই মুখ থুবড়ে পড়ে নিউজিল্যান্ড। নিজের প্রথম ওভারেই স্টেইন ফিরিয়ে দিয়েছেন দুই ওপেনার মার্টিন গাপটিল ও টম ল্যাথামকে, দুজনেই গোল্ডেন ডাক! একটা সময় মাত্র ৭ রানে ৪ উইকেট হারিয়ে বসে নিউজিল্যান্ড। টেস্ট ইতিহাসেই এত কম রানে তারা কখনো ৪ উইকেট হারায়নি।শেষ পর্যন্ত নিউজিল্যান্ডকে লজ্জা থেকে বাঁচিয়েছেন বিজে ওয়াটলিং ও হেনরি নিকোলস। পঞ্চম উইকেটে দুজন যোগ করেন ৬৮ রান। নিউজিল্যান্ডের লোয়ার অর্ডারের সবাই-ই কমবেশি প্রতিরোধের চেষ্টা করেছেন, কিন্তু কেউই বেশিক্ষণ টিকতে পারেননি। সেঞ্চুরির কাছে গিয়ে নিকোলসেরও পাওয়া হয়নি তা। আউট হয়ে গেছেন ৭৬ রানে। ফিল্যান্ডার ও রাবাদা পেয়েছেন দুইটি করে উইকেট। তবে ১৩২ রান ও ছয়টি ক্যাচ নিয়ে ম্যাচসেরা কুইন্টন ডি কক।
