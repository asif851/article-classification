
খেলোয়াড়ি জীবনে ফ্রাঙ্ক ডি বোর মনে রাখার মতো কোনো রেকর্ড গড়েছেন বলে শোনা যায়নি। কাল কোচ বোরের একটি রেকর্ড হয়ে গেল! যে রেকর্ডটি মনে রাখতে চাইবেন না সাবেক এই ডাচ ফুটবলার! ইংলিশ প্রিমিয়ার লিগে চার ম্যাচ পরই তাঁকে বরখাস্ত করেছে ক্রিস্টাল প্যালেস। ইংল্যান্ডের সর্বোচ্চ লিগে সবচেয়ে কম ম্যাচ দায়িত্বে থাকা কোচ হয়ে গেছেন হল্যান্ডের সাবেক ডিফেন্ডার। সময়ের হিসাবে এটা তৃতীয় সংক্ষিপ্ততম (৭৭ দিন)।
ডি বোরকে বরখাস্ত করবে নাই-বা কেন প্যালেস! তাঁর ৭৭ দিনের অভিযানে লিগে চারটি ম্যাচ খেলে দল হেরেছে চারটিতেই। গোল পায়নি একটিও। বছরে ২০ লাখ পাউন্ড হিসাবে ডি বোরের সঙ্গে তিন বছরের চুক্তি ছিল প্যালেসের। মেয়াদ শেষের আগে বরখাস্ত করায় চুক্তি অনুযায়ী ৫০ লাখ পাউন্ড দিতে হয়েছে তাঁকে। মাত্র ৮৫ দিন দায়িত্ব পালন করে পর গত নভেম্বরে ইন্টার মিলান থেকে বরখাস্ত হয়েছিলেন ডি বোর।
ডি বোরের জায়গায় ইংল্যান্ডের সাবেক কোচ রয় হজসনকে কালই নিয়োগ দেওয়ার কথা ছিল প্যালেসের। এএফপি।
 
