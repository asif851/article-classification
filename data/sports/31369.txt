
ক্যারিয়ারের দ্বিতীয় ওয়ানডেতেই করেছিলেন সেঞ্চুরি। বাংলাদেশের কোনো ব্যাটসম্যানের জন্য ওয়ানডেতে এত শুরুর দিকে সেঞ্চুরি পাওয়ার ঘটনা চমকে দেওয়ার মতো তো ছিলই। এনামুল সেই চমক ধরে রেখে করলেন আরও দুটি সেঞ্চুরি। কিন্তু ওয়ানডেতে বেশ ভালো ওপেনার বাংলাদেশ পেয়ে গেল, এই সুখবর হাওয়ায় মিলিয়ে হারিয়েই গেলেন। ২০১৫ বিশ্বকাপে খেলেছেন সর্বশেষ। অবশেষে আবার জাতীয় দলে ফিরলেন এই ওপেনার।
আজ ত্রিদেশীয় সিরিজের প্রথম দুই ওয়ানডের জন্য ১৬ জনের দল ঘোষণা করেছে বিসিবি। তাতে এনামুল ছাড়াও দলে ফিরেছেন মোহাম্মদ মিথুন। ২০১৪ সালে বাংলাদেশের কোচ হিসেবে হাথুরুসিংহের অভিষেক সিরিজে ভারতের বিপক্ষে দুটি ওয়ানডে খেলেই বাদ পড়লেন। অবশেষে হাথুরু অধ্যায় শেষে আবার ফিরলেন ওয়ানডে দলে। ফিরেছেন পেসার আবুল হাসান।বাদ পড়েছেন ২০১৪ সালের ওই সিরিজেই ওয়ানডে অভিষিক্ত তাসকিন আহমেদ। সৌম্য সরকারের ওপরও আস্থা রাখতে পারেননি নির্বাচকেরা। বাদ পড়েছেন লিটন দাসও।
গত প্রিমিয়ার লিগ আর প্রথম শ্রেণির ক্রিকেটে দারুণ ফর্ম এনামুলের দিকে নজর ফেরাতে বাধ্য করেছে নির্বাচকদের। গত বিপিএলেও বাংলাদেশি ব্যাটসম্যানদের মধ্যে বেশ ভালো খেলেছেন।
১৫ জানুয়ারি শুরু হবে বাংলাদেশ, শ্রীলঙ্কা, জিম্বাবুয়ে ত্রিদেশীয় সিরিজ। ৮ বছর পর বাংলাদেশে প্রথম ত্রিদেশীয় সিরিজ হচ্ছে। শ্রীলঙ্কার কোচ হয়ে এই সিরিজে অভিষেক হবে হাথুরুর।
ত্রিদেশীয় সিরিজের দল ঘোষণা: মাশরাফি, সাকিব, তামিম, এনামুল বিজয়, মুশফিক, মাহমুদউল্লাহ, ইমরুল, নাসির, সাব্বির, মিথুন, মোস্তাফিজ, রুবেল, আবুল হাসান, মেহেদী মিরাজ, সাইফউদ্দিন, সানজামুল।
