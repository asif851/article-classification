
ঢাকা প্রিমিয়ার লিগ শেষ হওয়ার দুই মাস পর মাঠে খেলতে নামলেন মাশরাফি-তামিমরা। ক্রিকেটাররা আন্তর্জাতিক ম্যাচের বাইরে আছেন ছয় মাস। তাঁরা ওয়ানডে খেলেছেন গত বছরের নভেম্বরে। লম্বা এই বিরতি দিয়ে খেলতে নামা ব্যাটসম্যানদের কাল খানিকটা বিবর্ণই লাগল প্রস্তুতি ম্যাচে।
মিরপুর শেরেবাংলা স্টেডিয়ামে ইংল্যান্ড সিরিজের প্রাথমিক দলে থাকা ২৬ জন ভাগ হয়ে গেলেন লাল ও সবুজ দলে। বিসিবির হাইপারফরম্যান্স (এইচপি) স্কোয়াডে থাকা মেহেদী হাসান মিরাজ, শুভাশিস রায় ও আবু হায়দারও অবশ্য সুযোগ পেয়েছেন। তবে ছিলেন না সাকিব আল হাসান, মুমিনুল হক, আরাফাত সানি, মোহাম্মদ শহীদ, রকিবুল হাসান ও মোহাম্মদ মিঠুন। লাল দলের নেতৃত্বে ছিলেন মাশরাফি বিন মুর্তজা, সবুজের অধিনায়ক নাসির হোসেন।
প্রথমে ব্যাটিং করতে নেমেই বিপর্যয়ে পড়ে সবুজ দল। লাল দলের পেসারদের দাপটে ৪১ রানে তারা হারিয়ে ফেলে ৫ উইকেট। মুশফিকুর রহিম-নাসিরের ষষ্ঠ উইকেট জুটিতে (১০০) কিছুটা রক্ষা হলেও স্কোরটা হৃষ্টপুষ্ট হয়নি। ৪৭.৪ ওভারে সবুজ দল অলআউট ১৯৪ রানে। মুশফিক অপরাজিত থাকেন ৯০ রানে। ১৮ রানে ৪ উইকেট নিয়েছেন তাসকিন আহমেদ। ১৯৫ রান তাড়া করতে নেমে লাল দলের শুরুতেও ব্যাটিং বিপর্যয়, ১৯ রানে হারিয়ে ফেলে ৩ উইকেট। অপরাজিত ৬২ রানের দারুণ একটা ইনিংস খেলে লাল দলের জয় নিশ্চিত করেন মাহমুদউল্লাহ।
প্রস্তুতি ম্যাচে হারানোর কিছু থাকে না, থাকে না অতিরিক্ত চাপও। কাজ শুধু নিজেদের ঝালিয়ে নেওয়া। বোলাররা নিজেদের কাজটা ঠিকঠাক করলেও ব্যাটিংয়ে থেকে গেছে অতৃপ্তি। দীর্ঘদিন খেলায় না থাকার কারণেই কি ব্যাটিংয়ে এমন জড়তা? মাহমুদউল্লাহ সেটি মনে করেন না, ‘আমার এমনটা মনে হয় না। সকালে উইকেট একটু কঠিন ছিল। দ্বিতীয় ইনিংসে নতুন বল বেশ সুইং করেছে। শুরুতেই আমাদের উইকেট যেমন দ্রুত পড়েছে, ওদেরও উইকেট পড়েছে। আমরা সেটি কাটিয়ে উঠতে পেরেছি বলেই জিতেছি। সবাই যদি আরেকটু চেষ্টা করে, পরের ম্যাচে ভালো করতে পারবে।’
বাংলাদেশ ক্রিকেট বোর্ড আশায় আছে, সেপ্টেম্বরে ইংল্যান্ড আসবে। তবে এ নিয়ে একটু অনিশ্চয়তাও আছে। সিরিজের ভবিষ্যৎ কয়েক দিনের মধ্যেই জানা যাবে। তবে প্রস্তুতিটা ভালোভাবেই সেরে রাখতে চাইছেন ২৭ টেস্ট ও ১২৫টি ওয়ানডে খেলার অভিজ্ঞতাসম্পন্ন মাহমুদউল্লাহ, ‘আমরা আমাদের প্রস্তুতি নিয়ে ভাবছি। আশা করছি, তারা (ইংল্যান্ড) আসবে। ওয়ানডে ও টেস্ট সিরিজ দুটিই প্রতিদ্বন্দ্বিতাপূর্ণ হবে। আমাদের মনোযোগ শুধু এদিকেই। এর বাইরে কিছু চিন্তা করছি না।’
পরের প্রস্তুতি ম্যাচটি ৩ সেপ্টেম্বর। ম্যাচটি হতে পারে ফ্লাডলাইটের আলোয়।
