
মার্চ মাসটা বাংলাদেশ ক্রিকেট দলের জন্য এমনিতেই বেশ পয়া। প্রতিপক্ষ যখন শ্রীলঙ্কা, সেই পয়মন্ত ব্যাপারটা যেন আরও বেশি করে ঘটে। বাংলাদেশ শ্রীলঙ্কার বিপক্ষে যে পাঁচটি জয় পেয়েছে, তিনটিই মার্চে। এর মধ্যে ২৮ মার্চ, অর্থাৎ আজকের তারিখে আছে স্মরণীয় এক জয়। সেবার যে শ্রীলঙ্কা প্রথমে ব্যাট করে ৩০০-র বেশি রান তুলেও হেরেছিল। বাংলাদেশ আজ ৩১২ রান তাড়া করার এই চ্যালেঞ্জে তাই প্রেরণা খুঁজে নিতে পারে। 
অবশ্য ২০১৩ সালের ২৮ মার্চের সেই জয়টায় বাংলাদেশের লক্ষ্য পুননির্ধারিত হয়েছিল ২৭ ওভারে ১৮২। পাল্লেকেলের ম্যাচটা ডি-এল পদ্ধতিতে বাংলাদেশ জিতেছিল ৩ উইকেটে। আজ বৃষ্টি বাগড়া দেবে কি না কে জানে। তবে বাংলাদেশ নিজেদের ওপর আস্থা রাখতে পারে। প্রয়োজন বড় লক্ষ্যটাকে বাড়তি চাপ হিসেবে না নিয়ে স্বাভাবিক খেলাটা খেলা। একটা ভালো শুরু। তাসকিনের হ্যাটট্রিক বাংলাদেশ দলকে নিশ্চয়ই উজ্জীবিত করেছে দারুণভাবে।শ্রীলঙ্কার বিপক্ষে না হলেও বাংলাদেশের ৩০০-র বেশি তাড়া করে জেতার তিনটি কীর্তি কিন্তু আছে। এর মধ্যে গত বিশ্বকাপে স্কটল্যান্ডের দেওয়া ৩১৯ রানের লক্ষ্য অনায়াসে পেরিয়ে গিয়েছিল বাংলাদেশ। জিতেছিল ৬ উইকেটে। সেটিও ঘটেছিল মার্চে, ২০১৫ সালে।২০০৯ সালে বুলাওয়েতে জিম্বাবুয়ের দেওয়া ৩১৩ রানের লক্ষ্য পেরিয়ে গিয়েছিল বাংলাদেশ। সেই জয় বাংলাদেশকে সিরিজও জিতিয়েছিল। যা এখন পর্যন্ত বিদেশের মাটিতে বাংলাদেশের সর্বশেষ সিরিজ জয়। আজও সিরিজ জয় নিশ্চিত করতে এমনই এক ব্যাটিং দরকার বাংলাদেশের। ৩০০-র বেশি তাড়া করে জেতা আরেকটি ম্যাচ ২০১৩ সালে ফতুল্লায়। ৩০৮ তাড়া করে জেতা সেই ম্যাচ নিউজিল্যান্ডকে দিয়েছিল আরেক বাংলাওয়াশের স্বাদ।সিরিজ জয় নিশ্চিত করতেও বাংলাদেশ যেন বড় রান তাড়া করতে ভালোবাসে!
আরও পড়ুন: বড় সংগ্রহের পথে শ্রীলঙ্কা
