
সিডনিতে পরশুর ম্যাচে অদ্ভুত এক স্ট্যান্স নিয়ে ব্যাটিং করছিলেন জর্জ বেইলি। বেশ আলোচনার জন্ম দিয়েছে তাঁর অদ্ভুত সেই ব্যাট হাতে দাঁড়ানোর ভঙ্গি। ডব্লিউজি গ্রেস থেকে ডন ব্র্যাডম্যান। গাভাস্কার থেকে টেন্ডুলকার-লারা অথবা হাল আমলের বিরাট কোহলি। যুগে যুগে ক্রিকেট সমৃদ্ধ হয়েছে অসাধারণ প্রতিভাবান সব ব্যাটসম্যানদের পেয়ে। এই সব সাবেক আর বর্তমান তারকাদের কারও কারও ছিল মসৃণ ব্যাটিং স্ট্যান্স, কারও কারও স্টাইল আবার প্রথাগতের বাইরে।
অদ্ভুত স্ট্যান্সের ব্যাটসম্যানদের প্রসঙ্গ আসলে সবার আগে যাঁর ছবি চোখের সামনে ভেসে উঠবে তিনি শিবনারায়ন চন্দরপল। এমন আরও অনেকে আছেন, যাঁদের মানুষ ভালো ব্যাটিং প্রতিভার পাশাপাশি অদ্ভুত স্ট্যান্সের কারণেও মনে রাখবে। অদ্ভুত স্ট্যান্সের ব্যাটসম্যানদের একটি একাদশই আসলে গড়া যায়—
শিবনারায়ন চন্দরপলবাঁহাতি এই ব্যাটসম্যানের স্ট্যান্সই হয়তো ক্রিকেট বিশ্বে সবচেয়ে অদ্ভুত। তিনি যেভাবে স্ট্যান্স নিতেন, তাতে তাঁর বুকটা বোলারের দিকে মুখ করা থাকত। আর ব্যাট থাকত তাঁর দুই পায়ের সামনে। প্রত্যেকটা বল খেলার সময় চন্দরপলের দুই চোখই সরাসরি থাকত বোলারের ওপর। স্বাভাবিক ব্যাটিং পজিশনের চেয়ে প্রায় ৯০ ডিগ্রি কোণে দাঁড়াতেন টেস্ট ক্রিকেটে ৩০টি সেঞ্চুরিতে ৫০-এর বেশি গড়ে রান করা এই ব্যাটসম্যান।

কেভিন পিটারসেনআধুনিককালের সেরা ব্যাটসম্যানদের একজন। ইংল্যান্ডের এই ব্যাটসম্যানের ব্যাটিং স্ট্যান্স ও টেকনিকও স্বাভাবিকের বাইরে। পিটারসেন যেভাবে স্ট্যান্স নেন তাতে তাঁর দুই পায়ের মধ্যে স্বাভাবিকের চেয়ে একটু বেশিই ফাঁকা থাকে। আর তাঁর ব্যাক-লিফটও একটু বেশিই উঁচু। পিটারসেনের দুই পায়ের মাঝে এতটাই ফাঁকা থাকে যেন ছোটখাট একটা গাড়িও সেখান দিয়ে চলে যেতে পারবে! এ ছাড়া তিনি ব্যাটিং করার সময় কখনো কখনো স্ট্যান্স বদল করেন বা উইকেটে হাঁটেন। ফলে বোলারের জন্য তাঁকে বল করাটা একটু কঠিনই হয়ে ওঠে।

ল্যান্স ক্লুজনারসীমিত ওভারের ক্রিকেটে সত্যিকারের একজন ফিনিশার ল্যান্স ক্লুজনারের স্ট্যান্স ছিল অস্বাভাবিক। তাঁর ব্যাট ধরার ধরণটা ছিল অনেকটা বেসবলের মতো। ব্যাটটাকে কাঁধ বরাবর উঁচুতে রাখতেন। আর বলটাকে এমনভাবে মারতেন যেন গলফের ক্লাব দিয়ে মারছেন। ব্যাক-লিফট উঁচু ছিল বলে সহজে বল মারতে পারতেন ক্লুজনার।
স্টিভ স্মিথঅস্ট্রেলিয়ার অধিনায়ক স্টিভ স্মিথের ব্যাটিং স্ট্যান্সও বেশ অদ্ভুত। দুই পায়ের মাঝে ফাঁকাটা স্বাভাবিকই থাকে স্মিথের। তবে ব্যাটটা নাড়াতে থাকেন। এ ছাড়া শট খেলার সময় পা একটু বেশি নাড়ান। তাঁর ব্যাক-লিফটও বেশ উঁচু। তবে এই ব্যাটিং স্টাইলই স্মিথকে সময়ের অন্যতম সেরা ব্যাটসম্যানে পরিণত করেছে।

হাশিম আমলাদক্ষিণ আফ্রিকার রান-মেশিন হাশিম আমলার ব্যাটিং স্ট্যান্সও অদ্ভুত-দর্শন। এটা অবশ্য তাঁর নিজের জন্য খুব কাজে আসছে। আমলার ব্যাক-লিফট বেশ উঁচু। তাঁর ব্যাট গালির দিকে মুখ করা থাকে। অস্বাভাবিক এই স্ট্যান্সের পরও আমলা ক্রিকেটের তিন সংস্করণেই পাল্লা দিয়ে রান করে যাচ্ছেন।
গ্রাহাম গুচকিংবদন্তি ক্রিকেটার গ্রাহাম গুচকে বলা যেতে পারে অদ্ভুত স্ট্যান্সের ব্যাটিং স্টাইলের পথপ্রদর্শক। উঁচু ব্যাক-লিফটের সাধারণ স্ট্যান্স ছিল ইংল্যান্ডের এই সাবেক ক্রিকেটারের। তবে এরপরও তাঁর স্ট্যান্স ছিল প্রথাগতের বাইরে। গুচের মাথাটা থাকত অফ স্ট্যাম্প বরাবর আর ব্যাটটা ধরে রাখতেন মাথার ওপরে। বোলার বলটি ছাড়ার পর এই অবস্থা থেকে একটু মাথা ঝুঁকিয়ে বলের লাইনে যেতেন।
ইজাজ আহমেদপাকিস্তানের এই ব্যাটসম্যানের ব্যাটিং স্ট্যান্সটা বেশ মজার ছিল। ব্যাটটাকে ঠিক যেন কুঠারের মতো করে ব্যবহার করতেন ইজাজ। পায়ের সামনে দিয়ে ব্যাট এনে ইজাজ এমনভাবে শট খেলতেন দেখে মনে হতো যেন কাঠ কাটছেন তিনি। অদ্ভুত এই স্ট্যান্সের কারণে ইজাজকে ডাকা হতো ‘কাঠুরে’ বলে।
ফাওয়াদ আলমপাকিস্তানের ব্যাটসম্যান ফাওয়াদ আলমের ব্যাটিং স্ট্যান্স অনেকটা চন্দরপলের মতো। দুজনের স্ট্যান্সে পার্থক্য একটাই-দুই পায়ের মাঝে ফাঁকাটা। ফাওয়াদের দুই পায়ের মাঝে ফাঁকাটা 
চন্দরপলের চেয়ে বেশি থাকে। কুৎসিত দর্শন এই স্ট্যান্সের কারণে আরও সহজে শট খেলতে পারেন ফাওয়াদ। এই স্ট্যান্সের কারণে বল আরও ভালো দেখতে পারেন।

অভিষেক নায়ার
প্রতিভাবান ক্রিকেটার অভিষেক নায়ার ভারতের হয়ে তিনটি ওয়ানডে খেলেছেন। মুম্বাইয়ের এই তরুণ অবশ্য তাঁর অলরাউন্ড দক্ষতার চেয়ে বেশি আলোচিত হয়েছেন স্ট্যান্সের কারণে। চন্দরপলের মতো দুই পায়ের মধ্যে ফাঁকাটা একটু বেশি তাঁর।
মাইক রিন্ডেলবেসবলের মতো ব্যাটিং স্টাইলের আরেকজন ব্যাটসম্যান মাইক রিন্ডেল। দক্ষিণ আফ্রিকার হয়ে ২২টি ওয়ানডেতে ইনিংস ওপেন করা এই ব্যাটসম্যান লেগ স্ট্যাম্পের বাইরে দাঁড়াতেন। আর তাঁর ব্যাট থাকত মাথার ওপর। বোলার বল ছাড়ার ঠিক আগ মুহূর্তে গুটি গুটি পায়ে হেঁটে বলের লাইনে যেতেন তিনি।
ক্লেটন ল্যাম্বার্টবাঁহাতি ব্যাটসম্যান ক্লেটন ল্যাম্বার্ট তাঁর ক্যারিয়ারে পাঁচটি টেস্ট আর ১২টি ওয়ানডে খেলেছেন। লেগ স্ট্যাম্পের বাইরে গার্ড নিয়ে দৌড়াতে তিনি। দুই পায়ের মধ্যে ফাঁকা থাকত বেশ আর ব্যাটটা সেখানেই রাখতেন ল্যাম্বার্ট।
