
একবার বলেছিলেন, ‘আমি মেসি-রোনালদোর চেয়েও ভালো।’ কথাটা শুনে অনেকে ভ্রূ কুঁচকেছিলেন। কিন্তু ঠোঁটকাটা বলে পরিচিত জ্লাতান ইব্রাহিমোভিচ গোলের পর গোল করে বুঝিয়ে দিচ্ছেন, রোনালদো-মেসির চেয়ে তিনি কম কীসে! বরং সেই তুলনায় সেভাবে আলোটাই পড়ে না তাঁর ওপর।পিএজসিতে নাম লিখে প্রথম দুই মৌসুমে ৭৬ গোল করা ইব্রা এই মৌসুমে ৩ ম্যাচে এরই মধ্যে করেছেন ৭ গোল। গত রোববার সেন্ট এতিয়েনের বিপক্ষে লিগে হ্যাটট্রিক করার পর কাল জাতীয় দলের জার্সি গায়ে করলেন জোড়া গোল। আর এই দুই গোলেই হয়ে গেল ইতিহাস। সুইডেনের প্রথম খেলোয়াড় হিসেবে আন্তর্জাতিক ফুটবলে ৫০ গোল করলেন ইব্রা। এস্তোনিয়ার বিপক্ষে প্রীতিম্যাচে সুইডিশরাও জিতেছে ২-০ গোলে।গত বিশ্বকাপে তাঁকে দেখতে না-পাওয়ার আক্ষেপটা ভক্তদের মধ্যে যেন দিনকে দিন বাড়িয়ে দেওয়ার পণ করেছেন। কাল ম্যাচের তৃতীয় মিনিটেই গোল করে সভেন রেইডেলের রেকর্ডটা ছুঁয়ে ফেলেন ইব্রা। সেই ১৯৩২ সালে সর্বশেষ খেলা রেইডেল এত দিন ছিলেন সুইডেনের সর্বোচ্চ গোলদাতা। ৮২ বছর পর সেই রেকর্ড ভেঙে দিয়ে রেইডেলকে সত্যি সত্যিই ‘ইতিহাস’ বানিয়ে ফেলেন, ২৪ মিনিটে গোলের ফিফটি পূর্ণ করেন ইব্রা। জার্সি উঁচিয়ে ধরেন। ভেতরের টি-শার্টে সামনে খেলা ভেসে ওঠে: ‘৫০ গোল’, পেছনে লেখা, ‘তুমিই এটা সম্ভব করেছ!’আন্তর্জাতিক ফুটবলে গোলের ফিফটি আছে মাত্র ৩০ জনের। সর্বশেষ এই কৃতিত্ব দেখিয়েছেন ক্রিস্টিয়ানো রোনালদো। তবে রোনালদোর ১১৪ ম্যাচের পাশে ৫০ গোল। যেখানে ইব্রা ৯৯ ম্যাচেই ফিফটি পূর্ণ করেছেন। এক শর কম ম্যাচ খেলে গোলের ফিফটি করার কৃতিত্ব আছে মাত্র আটজনের।আগামী সোমবার অস্ট্রিয়ার বিপক্ষে ইউরো বাছাই পর্বের প্রথম ম্যাচটা তাঁর শততম ম্যাচ। উপলক্ষটাকে স্মরণীয় করতে ইব্রা এবার কোনো ‘অ্যাব্রাক্যাডাব্রা’ করেন সেটাই দেখার! এএফপি।
