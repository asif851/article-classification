
মৃদু একটা আশা জেগেছিল। আশাটা জাগিয়েছিলেন সাকিব আল হাসান।ছুটির দিনে সকালেই শেরেবাংলা স্টেডিয়ামের গ্যালারি ভরে উঠেছিল অনেকটাই। দর্শকদের প্রত্যাশার প্রতিদান ভালোভাবেই দিচ্ছিলেন সাকিব। যতক্ষণ উইকেটে ছিলেন, আশা তো করাই যায়। মোহাম্মদ শহীদকে নিয়ে ভালোই এগোচ্ছিলেন সাকিব। কিন্তু শহীদ ফিরে গেলে লড়াইয়ে খুব বেশি এগোতে পারলেন না।গত কয়েক মাসে সাফল্যের আনন্দে বাংলাদেশ দল যেন ব্যর্থতার কষ্ট ভুলে যেতে বসেছিল। কিন্তু সেই পুরোনো ব্যর্থতার দিনগুলো ফিরে এল ঢাকা টেস্টে। সাকিব আল হাসানের লড়াকু ইনিংসের পর পাকিস্তানের বিপক্ষে প্রথম ইনিংসে ২০৩ রানে অলআউট হয়ে ফলোঅনে পড়ল বাংলাদেশ। কিন্তু পাকিস্তান অধিনায়ক মিসবাহ-উল-হক ফলোঅন করালেন না বাংলাদেশকে।বাংলাদেশের প্রথম ইনিংসে সবচেয়ে বড় দিক সাকিব-শহীদের শেষ উইকেট জুটিতে তোলা ৫৪ বলে ৬৩ রান। এটিই বাংলাদেশের ইনিংসের সর্বোচ্চ জুটি। এর মধ্যে শহীদ জোগান দিয়েছেন মাত্র ১ রান, বাকিটা সাকিবের। টেস্টের এক নম্বর অলরাউন্ডারের আক্ষেপ হতেই পারে, এক প্রান্ত আগলে রেখে লড়াই চালিয়েও রানের ব্যবধান খুব বেশি কমানো গেল না। চোটের কারণে শাহাদাত হোসেন ছিটকে পড়ায় ১০ জনের দলে পরিণত হওয়ায় শহীদ ছিলেন বাংলাদেশের শেষ ব্যাটসম্যান। এমন প্রতিকূল পরিস্থিতিতেই বুক চিতিয়ে লড়লেন সাকিব। খেললেন ৯১ বলে অপরাজিত ৮৯ রানের ইনিংস। আফসোসটা এখানেই, সাকিবের মতো আরও দুই-একটি ইনিংস থাকলে হয়তো এত কম রানে অলআউট হতো না বাংলাদেশ!গত দিনের ৫ উইকেটে ১০৭ রান ফলোঅন চোখ রাঙানি দিচ্ছিল। কিন্তু উইকেটে সাকিব অপরাজিত থাকায় মৃদু একটা স্বপ্ন তবুও উঁকি দিচ্ছিল। সকালে পাকিস্তানি বোলারদের দুর্দান্ত বোলিংয়ে সে স্বপ্ন শেষমেশ মিলিয়ে গেল সুদূরে। বিশেষ করে ওয়াহাব রিয়াজের দুর্দান্ত স্পেলটির কথা বলতেই হবে। এই পাকিস্তানি পেসারের গতি আর বাউন্সারে টালমাটাল বাংলাদেশের ব্যাটসম্যানরা। কোনো মতে তিনটি রান যোগ করে রিয়াজের বলে আজহার আলীর হাতে ক্যাচ দিয়ে বিদায় দিলেন সৌম্য সরকার।সাকিব অবশ্য আজও ভাগ্যের সহা​য়তা পেয়েছেন। গতকাল শূন্য রানেই ইয়াসির শাহর বলে জীবন পেয়েছিলেন। আজ রিয়াজের বলেই দুবার। ১৫ রানের মাথায় আসাদ শফিকের হাতছাড়া করা ক্যাচটা কঠিনই ছিল। তবে বড় বাঁচা বেচে গিয়েছেন পরে রিয়াজের একটা বল ‘নো’ হওয়ায়। তখন তাঁর রান ২৩। এর আগে খানিকটা বিনোদন জুগিয়েছিলেন তাইজুল ইসলাম। ২২ বলে ১৫ রান এল তাইজুলের ব্যাট থেকে।
