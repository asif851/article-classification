
কখনো ব্যাট হাতে কিংবা উইকেটের পেছনে গ্লাভস হাতে তিনি বাংলাদেশের আস্থার নাম। তবে মুশফিকুর রহিম শুধু এটুকু দায়িত্ব পালন করেই বসে থাকেন না। বড় কিংবা বিখ্যাত মানুষ হলে যে দায়িত্বটা আরও বেড়ে যায়, সে বিষয়েও খুব সচেতন বাংলাদেশের টেস্ট অধিনায়ক। এর আগে শিশু নির্যাতনের বিরুদ্ধে সচেতনতা বাড়াতে সোচ্চার হয়েছিলেন। এবার বাংলাদেশের উত্তরাঞ্চলে বন্যার্ত মানুষদের পাশে দাঁড়ানোর অনুরোধ নিয়ে এলেন সবার সামনে। গতকাল নিজের ফেসবুক পেজে লাইভে এসে তাঁর ভক্ত-সমর্থক, সর্বোপরি দেশের সবাইকে অনুরোধ করলেন বন্যার্ত মানুষের পাশে দাঁড়ানোর।
কয়েক দিন ধরে দেশের উত্তরাঞ্চলের বন্যা পরিস্থিতি খারাপ থেকে আরও খারাপের দিকে যাচ্ছে। পানিবন্দী লাখ লাখ মানুষ, বিশুদ্ধ পানির অভাব, এরই মধ্যে মারা গেছে ৩০ জনেরও বেশি। ফেসবুক লাইভে দেশের মানুষকে সেটাই মনে করিয়ে দিয়েছেন মুশফিক, ‘অনেক কষ্ট, আশা আর অনুরোধ নিয়ে আজ আমি আপনাদের সামনে এসেছি। আপনারা সবাই অবগত আছেন যে, বাংলাদেশে এখন বন্যার কতটা ভয়াবহ অবস্থা। বিশেষ করে, উত্তরবঙ্গের মানুষ, দিনাজপুর ও ঠাকুরগাঁওয়ের মানুষের অবস্থা অনেক অনেক খারাপ।’
বানভাসি এসব মানুষের কষ্ট ছুঁয়ে গেছে মুশফিকুর রহিমকেও। বন্যাদুর্গত মানুষের জন্য সাহায্যের আবেদন জানিয়ে মুশফিক বলেন, ‘আমি বন্যার্তদের পাশে দাঁড়ানোর প্রতিজ্ঞা নিয়েছি। আমি আপনাদের অনুরোধ করব, আপনারা আর্থিকভাবে অথবা ত্রাণসহায়তা দিয়ে অথবা যেভাবেই হোক, তাদের পাশে এসে দাঁড়ান। ত্রাণ বা টাকাপয়সা দিয়ে সাহায্য করতে না পারলেও আপনারা আল্লাহর কাছে দোয়া করবেন, তাদের এই কষ্টের জীবনের যেন অবসান ঘটে খুব তাড়াতাড়ি। তারা যেন আবারও স্বাভাবিক জীবনে ফিরে আসতে পারে। আসুন, আমরা সবাই এগিয়ে আসি এবং বানভাসি মানুষকে সাহায্য করি।’
 
