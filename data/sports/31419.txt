
ওয়ানডে অভিষেকের স্বপ্ন দেখছেন মোসাদ্দেক হোসেন। স্বপ্নপূরণের পথে আরেকটু এগিয়ে গেলেন তিনি। আফগানিস্তানের বিপক্ষে প্রস্তুতি ম্যাচে ঝলমলে ৭৬ রানের এক ইনিংসে জানিয়ে দিলেন তিনি প্রস্তুত। তবে ফতুল্লার প্রস্তুতি ম্যাচ থেকে স্বাগতিকদের প্রাপ্তি বলতে এটুকুই। বিসিবি একাদশ যে ৬৬ রানে হেরেছে আফগানিস্তানের কাছে।বোলাররা তাঁদের দায়িত্ব সেরে রেখেছিলেন। ওয়ানডে স্কোয়াডের চৌদ্দতম সদস্য হওয়ার অপেক্ষায় থাকা আবু হায়দার, শুভাশিস রায় ও আলাউদ্দিন বাবুর বোলিং তোপে ২৩৩ রানেই অলআউট হয়ে গিয়েছিল আফগানিস্তান। তিন পেসার মিলে নিয়েছেন ৭ উইকেট। আফগানিস্তানের পক্ষে একমাত্র হাসমাতউল্লাহ শহীদী করেছেন ৬৯ রান, শেষ দিকে মিরওয়াইস আশরাফ ১৯ বলে ৩২ রান না করলে ২০০ হতো না সফরকারীদের।তাড়া করতে নেমেই অবশ্য বিপাকে পড়েছে বিসিবি একাদশ। ৩৯ রানের মধ্যেই একে এক ফিরলেন ইমরুল কায়েস, এনামুল হক বিজয়, সাব্বির রহমান ও লিটন দাস। মেহেদি হাসানের সঙ্গে ৫৬ রানের জুটিতে ঝড়টা সামলান মোসাদ্দেক। এরপর শুভাগত হোমের ৫৪ বলে ৫৯ রানের জুটিতে দলকে জয়ের আশাই দেখাচ্ছিলেন মোসাদ্দেক। কিন্তু ১৫৪ রানের মাথায় মোসাদ্দেক ফিরতেই ভেঙে পড়ল বিসিবি একাদশ। ১৩ রানে শেষ ৫ উইকেট হারিয়ে ম্যাচটি হেরে যান মোসাদ্দেকরা।৯৭ বলে ৭৬ রানের ইনিংসে ৫টি চার ও ৩টি ছক্কা মেরেছিলেন মোসাদ্দেক। দ্বিতীয় সর্বোচ্চ ৩৪ রান করা শুভাগতের ইনিংসটি ৩১ বলের।
প্রস্তুতি ম্যাচ এমন দাপটে জিতে কি মাশরাফিদের একটা বার্তাই দিলেন মোহাম্মদ নবীরা?
