
উড়াল​ দেওয়ার কথা ছিল গত সোমবার। যাত্রা বাতিল করাতে হলো ভিসা না পাওয়ায়। মঙ্গলবার টিকিট বুকিং রেখেও যাওয়া হয়নি। অবশেষে আজ দুবাইয়ের উদ্দেশে উড়াল দিলেন তামিম ইকবাল। সঙ্গে মুশফিকুর রহিম। একসঙ্গে উড়ে গেলেও তামিম ও মুশফিক কিন্তু দুবাইয়ে পা রেখেই হয়ে যাবেন প্রতিপক্ষ। যে পাকিস্তান সুপার লিগে (পিএসএলে) খেলার জন্য উড়ে যাওয়া, সেখানে দুই সতীর্থ খেলছেন ভিন্ন দুটি দলের হয়ে।আইপিএল-বিপিএলের আদলে বড় একটি টি-টোয়েন্টি টুর্নামেন্ট আয়োজন করতে চলেছে পাকিস্তান ক্রিকেট বোর্ড। আজই বাংলাদেশ সময় রাত দশটায় শুরু হচ্ছে টুর্নামেন্ট। কিন্তু বাংলাদেশের তিন ক্রিকেটারকে অপেক্ষায় থাকতে হচ্ছিল ভিসা ঠিক সময়ে হাতে না আসায়। অবশেষে সেই ভিসা জটিলতা মিটিয়ে উড়াল দিয়েছেন তিনজন। পেশোয়ার জালমির হয়ে খেলবেন তামিম। করাচি কিংসের হয়ে খেলবেন সাকিব আল হাসান ও মুশফিকুর ​রহিম। তিনজনেরই ম্যাচ আগামীকাল। ফলে এক দিন অন্তত বিশ্রাম পাবেন।এই টুর্নামেন্টে খেলার কথা ছিল মুস্তাফিজুর রহমানেরও। কিন্তু কাঁধের চোটের কারণে তরুণ এই বিস্ময় বোলারকে বাড়তি ঝুঁকির মধ্যে ঠেলে দিতে চায় না বাংলাদেশ ক্রিকেট বোর্ড। সামনে এশিয়া কাপের পর আছে টি-টোয়েন্টি বিশ্বকাপও। এ কারণে লাহোর কালান্দারের হয়ে মুস্তাফিজকে এবার হয়তো খেলতে দেখা যাবে না।করাচি কিংসে মুশফিক সাকিব ছাড়াও সতীর্থ হিসেবে পেয়েছেন তিলকারত্নে দিলশান, রবি বোপারা, শোয়েব মালিক, মোহাম্মদ আমিরকে। মালিক এ দলের অধিনায়ক। পেশোয়ারে তামিম খেলবেন শহীদ আফ্রিদির অধিনায়কত্বে। সতীর্থ হিসেবে পাবেন মোহাম্মদ হাফিজ, ড্যারেন স্যামি, কামরান আকমল, ওয়াহাব রিয়াজ, শন টেইটদের।
আগামীকাল বাংলাদেশ সময় বিকেল পাঁচটায় সাকিব-মুশফিকদের ম্যাচ লাহোরের বিপক্ষে। দুবাইয়ের একই মাঠে বাংলাদেশ সময় রাত দশটায় তামিমরা খেলবেন ইসলামাবাদ ইউনাইটেডের বিপক্ষে। বাংলাদেশের গাজী টিভি খেলাগুলো সম্প্রচার করবে।
