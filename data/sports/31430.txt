
নাপোলিতে খেলে গেছেন সেই কবে! ১৯৮৪ থেকে ১৯৯১—এই সাত বছরে ইতালির ক্লাবটিকে দুটি সিরি ‘আ’ শিরোপাও জিতিয়েছেন। জিতিয়েছেন ইউয়েফা কাপও। কিংবদন্তি ডিয়েগো ম্যারাডোনার প্রভাব নাপোলিতে এখনো আছে। আর সেই প্রভাব এতটাই যে আর্জেন্টিনার সাবেক অধিনায়কের দেখা পেয়েই জ্বলে উঠেছেন ক্লাবটির খেলোয়াড়েরা। লিগে এসি মিলানকে মিলানের মাঠে হারিয়ে তেমনটাই বললেন নাপোলির ফরোয়ার্ড হোসে কায়েহন।
সম্প্রতি নাপোলির অনুশীলন দেখতে গিয়েছিলেন ম্যারাডোনা। ক্লাবটির সাবেক তারকার সঙ্গে দেখা হয় কায়েহন-ইনসিনিয়েদের। ম্যারাডোনার কথা শুনে মুগ্ধ তাঁরা। উত্তরসূরিদের প্রেরণা জোগাতে নানা কথা বলেছেন। দিয়েছেন প্রেরণাও। আর সেই প্রেরণাকে পুঁজি করেই ৯ মিনিটের মধ্যে দলকে ২-০ গোলে এগিয়ে দেন লরনজো ইনসিনিয়ে ও কায়েহন। ম্যাচটি নাপোলি জেতে ২-১ গোলে।ম্যারাডোনার ছোঁয়ায় জেগে ওঠার গল্প শোনালেন স্পেনের ফরোয়ার্ড কায়েহন, ‘জয়টা আমাদের প্রাপ্য ছিল। সান সিরোতে খেলা সব সময়ই কঠিন। কিন্তু আমরা যে দারুণ এক দল তা প্রমাণ করেছি। হ্যাঁ, ম্যারাডোনার প্রভাব তো কিছুটা ছিল!’আগামী মাসে ইতালিয়ান কাপের কোয়ার্টার-ফাইনালে ফিওরেন্তিনা আর চ্যাম্পিয়নস লিগের শেষ ষোলোতে রিয়াল মাদ্রিদের বিপক্ষে খেলবে নাপোলি। এই দুই ম্যাচে কি ম্যারাডোনা প্রভাব থাকবে! সূত্র: গোল।
