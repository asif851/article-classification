
টুর্নামেন্টটি কক্সবাজারে করার পরিকল্পনা ছিল বাংলাদেশের। কিন্তু কক্সবাজার স্টেডিয়ামে ফ্লাডলাইটের সুবিধা না থাকায় সিলেট স্টেডিয়ামে হবে সাফ অনূর্ধ্ব-১৬ চ্যাম্পিয়নশিপ। বাংলাদেশ, ভারত, পাকিস্তান, শ্রীলঙ্কা, মালদ্বীপ, নেপাল ও আফগানিস্তানকে নিয়ে এই টুর্নামেন্ট হবে ৯—১৮ আগস্ট। ভুটান অংশ নিচ্ছে না। আয়োজক বাংলাদেশ ফুটবল ফেডারেশন ভেন্যুর বিষয়টি চূড়ান্ত করেছে কালকের ডেভেলপমেন্ট কমিটির সভায়। এ ছাড়া এই সভায় নেওয়া হয়েছে আরও দুটি সিদ্ধান্ত—বাংলাদেশ অনূর্ধ্ব-১২ ফুটবল দল ৫-১০ আগস্ট কোরিয়ায় অনুষ্ঠেয় ফুটবল উৎসবে অংশ নেবে। সেইলর বাফুফে অনূর্ধ্ব-১৫ ফুটবল চ্যাম্পিয়নশিপের চূড়ান্ত পর্ব শুরু হবে আগস্টের তৃতীয় সপ্তাহে।
