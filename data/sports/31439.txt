
বাংলাদেশের ক্রিকেট দল তাদের শততম টেস্ট ক্রিকেটে শ্রীলঙ্কার মতো একটি শক্তিশালী দলকে পরাজিত করায় আজ সোমবার কলকাতার বিভিন্ন ভাষার দৈনিক সংবাদপত্র গুরুত্ব দিয়ে তা প্রকাশ করেছে। গতকাল রোববার শ্রীলঙ্কার মাটিতে বাংলাদেশ এই জয় পায়।
এই জয়ে বাংলাদেশের ক্রিকেট দলের প্রশংসা করা হয়েছে কলকাতার সংবাদপত্রে। বাংলাদেশ ক্রিকেট দল ভবিষ্যতে এই জয়ের ধারা অব্যাহত রাখবে বলে আশা প্রকাশ করা হয়েছে এসব প্রতিবেদনে।
বাংলাদেশের জয়ের ওপর দৈনিক আজকাল খেলার পাতায় প্রধান প্রতিবেদন করেছে। চার কলামজুড়ে ছবিসহ প্রতিবেদনের শিরোনাম করা হয়েছে ‘শততম টেস্টে বাংলাদেশের ঐতিহাসিক জয়’।
টাইমস অব ইন্ডিয়ার কলকাতা থেকে প্রকাশিত বাংলা দৈনিক ‘এই সময়’ খেলার পাতায় শিরোনাম করেছে, ‘তামিমের ব্যাটে ঐতিহাসিক জয় তুলে নিল বাংলাদেশ’। সঙ্গে দুটি ছবি। একটিতে রয়েছে জয়ের নায়ক তামিম ইকবালের ছবি। আরেকটি জয়ের মুহূর্তে বাংলাদেশের ক্রিকেটারদের উল্লাসের ছবি।
আনন্দবাজার পত্রিকা খেলার পাতায় প্রকাশিত ৬ কলামের খবরে শিরোনাম করেছে, ‘তামিমের ব্যাটে শততম টেস্টে বাংলার জয়গান’। সঙ্গে বাংলাদেশের ক্রিকেট দলের বিজয় উল্লাসের একটি ছবি।
দৈনিক সংবাদ প্রতিদিন খেলার পাতায় চার কলামজুড়ে ছবিসহ প্রকাশিত প্রতিবেদনের শিরোনাম করেছে, ‘শততম টেস্ট স্মরণীয় করে রাখল বাংলাদেশ, প্রথমবার লঙ্কা জয় টাইগারদের’।
ইংরেজি দৈনিক দ্য টেলিগ্রাফ শিরোনাম করেছে, ‘হান্ড্রেডথ টেস্ট অ্যান্ড মেমোরেবল উইন’। সঙ্গে মুশফিকুর রহিমের ছবি।
দ্য টাইমস অব ইন্ডিয়ার শিরোনাম, ‘বাংলাদেশ উইন হান্ড্রেডথ টেস্ট, শেয়ার সিরিজ উইথ শ্রীলঙ্কা’। সঙ্গে একটি ছবি।
দ্য ইন্ডিয়ান এক্সপ্রেস পত্রিকা বাংলাদেশের জয় নিয়ে দুটি প্রতিবেদন করেছে। ক্রীড়া পাতায় ছয় কলামজুড়ে প্রধান খবরের শিরোনাম করা হয়েছে, ‘আ টন টু স্যাভর ফর দ্য টাইগার্স’। সঙ্গে চার কলামজুড়ে বাংলাদেশ দলের জয়ের মুহূর্তের উল্লাসের ছবি।
