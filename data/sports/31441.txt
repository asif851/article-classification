
তিন মিনিটের নীরবতা কর্মসূচি। নীরব কর্মসূচি​ থেকেই গর্জে উঠল অনুচ্চারিত প্রতিবাদ। তিন মিনিটের ‘শোক’ তিন মোড়লকে ব্যঙ্গ করে। ভারত, ইংল্যান্ড ও অস্ট্রেলিয়া। ক্রিকেট বিশ্বের একচ্ছত্র ক্ষমতা এখন এই তিন দেশের হাতে। যে তিন দেশকে ‘বিগ থ্রি’ বা ‘তিন মোড়ল​’ বলা হচ্ছে। ক্রিকেটের রাজ্যপাট এই তিন দেশ ভাগাভাগি করে নেওয়ার প্রতিবাদ উঠল ইংল্যান্ডেই। আজ থেকে শুরু অ্যাশেজের পঞ্চম টেস্টের আগে প্রতিবাদকারীরা ওভালের মাঠের বাইরে এই প্রতিবাদ কর্মসূচি পালন করেছেন।এন শ্রীনিবাসন ও জাইলস ক্লার্করা ক্রিকেটের ক্ষমতা এভাবে ভাগ-বাঁটোয়ারা করায় দুই ক্রিকেট লেখক স্যাম কলিন্স ও জ্যারড কিম্বার নিজেদের মতো করে প্রতিবাদ চালিয়ে যাচ্ছেন। এই দুজন মিলে ‘ডেথ অব আ জেন্টলম্যান’ নামের একটি প্রামাণ্যচিত্রও বানিয়েছেন। যেখানে ক্রিকেটের সবচেয়ে ধনী ও প্রভাবশালী তিন বোর্ড ভারত, ইংল্যান্ড ও অস্ট্রেলিয়া আইসিসির কর্তৃত্ব মুঠোয় পুরে নেওয়ার তীব্র সমালোচনা করা হয়েছে।এই প্রতিবাদ কর্মসূচিতে অংশ নিয়েছেন ব্রিটেনের ক্ষমতাসীন কনজারভেটিভ পার্টির সাংসদ ড্যামিয়েন কলিন্সও। তিন দেশের উদ্দেশ্যে এক মিনিট করে পালন করা হয় এই নীরবতা কর্মসূচি। হাউস অব কমন্সের মিডিয়া ও ​ক্রীড়া বিষয়ক কমিটির সদস্য কলিন্স এর পর সাংবাদিকদের বলেছেন, ‘এটি (তিন মোড়লের একাধিপত্য) ক্রিকেটের জন্য ভীষণ ক্ষতিকর। আমি স্পোর্ট কমিটিকে বলব জাইলস ক্লার্ককে ডেকে তাঁর ভূমিকা সম্পর্কে ব্যাখ্যা দেওয়ার জন্য।’এর আগে ফিফা দু​র্নীতি নিয়েও সোচ্চার কণ্ঠস্বর কলিন্স বলেছেন, ‘এই তিন বড় শক্তি আড়ালে কলকাঠি নেড়ে সব ক্ষমতা দখল করেছে। যেখানে ক্রিকেটে হেরেছে, আর ইংল্যান্ড, অস্ট্রেলিয়া ও ভারত দীর্ঘস্থায়ী জয় লাভ করেছে। এটা পরিষ্কার, বিশ্বজুড়ে ক্রিকেটের বিকাশ নয়, তারা নিজেদের স্বার্থসিদ্ধিতেই মশগুল।’ভদ্রলোকের খেলা ক্রিকেটের মৃত্যু হয়েছে—এই ভাষ্যের ওপর নির্মিত ডেথ অব আ জেন্টলম্যান অভিযোগ করেছে, আন্তর্জাতিক ক্রিকেটে এখন আর কোনো স্বচ্ছতা নেই। ভারতীয় ক্রিকেট বোর্ডের সাবেক ও আইসিসির বর্তমান প্রধান শ্রীনিবাসন, ইংল্যান্ড ক্রিকেট বোর্ডের প্রধান ক্লার্ক এবং ক্রিকেট অস্ট্রেলিয়ার প্রধান ওয়ালি এডওয়ার্ডস নিজ নিজ দেশের স্বার্থ রক্ষা হয় এমনভাবেই ক্রিকেটটা​ চালাচ্ছেন। #changecricket শিরোনামে এই আন্দোলন চলছে। বিশ্বজুড়ে ক্রিকেটের অনুরাগীদের এই আন্দোলনে সামিল হওয়ার আহ্বানও জানানো হয়েছে। www.changecricket.com এ গিয়ে তিন মোড়লের বিরুদ্ধে চলা প্রতিবাদে নিজের বক্তব্য পেশ করা যাবে। সূত্র: এএফপি ও ক্রিকইনফো।
