
রাফায়েল নাদাল পারেননি। তবে ঠিকই উইম্বলডনের শেষ আট নিশ্চিত করে ফেলেছেন রজার ফেদেরার ও অ্যান্ডি মারে। সোমবার বুলগেরিয়ার গ্রিগর দিমিত্রভের বিপক্ষে ফেদেরার জয় পেয়েছেন ৬-৪, ৬-২, ৬-৪-এ। গতবারের চ্যাম্পিয়ন অ্যান্ডি মারে ফ্রান্সের বেনোয় পেয়ারের বিপক্ষে জিতেছেন ৭-৬ (১), ৬-৪, ৬-৪-এ।দিমিত্রভকে বলা হয় ‘বেবি ফেদেরার’। কোর্টে তাঁর খেলার ধরনটা অনেকটা ফেদেরারের মতোই। কিন্তু কাল সেন্টার কোর্টে ১ ঘণ্টা ৩৭ মিনিটের লড়াইয়ে দিমিত্রভকে ‘বেবি’ই মনে হয়েছে উইম্বলডনের অষ্টম শিরোপার লক্ষ্য স্থির করা ফেদেরারের কাছে। কালকের ম্যাচটি জিতে উইম্বলডনের ১৫তম কোয়ার্টার ফাইনালটি নিশ্চিত হলো সুইস তারকার।শেষ আটে উঠে তৃপ্ত ফেদেরার অবশ্য ভাবতে পারেননি ম্যাচটা এত সহজ হবে তাঁর জন্য, ‘আমার মনে হয় দিমিত্রভ আমাকে প্রচুর সুযোগ করে দিয়েছে। ম্যাচটা ভালো হবে ভেবেছিলাম, কিন্তু এতটা সহজ হবে, সেটা ভাবিনি।’ম্যাচে নিজের পারফরম্যান্সে খুশি ফেদেরার, ‘এই ম্যাচের সবচেয়ে গুরুত্বপূর্ণ ব্যাপার হলো আমার খেলা। আমি পরিপূর্ণ মনোযোগের সঙ্গে ম্যাচটা খেলেছি।’কোয়ার্টার ফাইনালের চ্যালেঞ্জটা ভালোভাবেই নিচ্ছেন ফেদেরার। হাঁটুর চোটের কারণে ফ্রেঞ্চ ওপেন খেলেননি, তবে উইম্বলডনের মেজাজ আলাদা বলেই মানেন তিনি, ‘উইম্বলডন জেতাটা সব সময়ই কঠিন। এখানে বড় বড় চ্যালেঞ্জের মুখোমুখি হতে হয়। স্বস্তির ব্যাপার হচ্ছে, এবার হাঁটুর কোনো চোট আমার নেই। সেটি নিয়ে সংগ্রামও করতে হচ্ছে না।’কোয়ার্টার ফাইনালে ফেদেরারের প্রতিদ্বন্দ্বী হতে পারেন জার্মান খেলোয়াড় আলেক্সান্ডার জাভেরেভ ও কানাডিয়ান মিলোস রাওনিচের যে-কেউই।মারের জয়টাও ফেদেরারের মতোই দাপটের সঙ্গে। কোমরের চোট কাটিয়ে ওঠার পুরো লক্ষ্মণ ছিল তাঁর খেলায়। বিশ্বের এক নম্বর খেলোয়াড় বেনোয় পেয়ারের বিপক্ষে ছিলেন পরিপূর্ণ ছন্দেই। কাল জিতে নিজের দশম কোয়ার্টার ফাইনালটি নিশ্চিত করলেন ব্রিটিশ তারকা।ফিটনেস ফিরে পেয়ে নিজের খেলাটা খেলতে পারায় দারুণ খুশি মারে, ‘দুই সপ্তাহ আগেও সময়টা আমার জন্য ছিল হতাশার। পিঠের ব্যথার জন্য বিশ্রাম নিতে হচ্ছিল। কিছুটা চিন্তায় ছিলাম। যখন কোনো বড় টুর্নামেন্টের আগে এ ধরনের চোট আপনার হাত-পা বেঁধে ফেলতে চাইবে, সেটি কিন্তু খুবই হতাশাজনক। তবে ভালো লাগছে, সে সময়টা আমি পেছনে ফেলে এসেছি। আশা করি, এভাবেই উইম্বলডনে এগিয়ে যেতে থাকব।’পেয়ারের বিপক্ষে ম্যাচটি নিয়ে সন্তুষ্ট মারে, ‘আমার মনে হয়, আমি এই ম্যাচে ভালো খেলেছি। প্রথম সেটে দু-একটা বাজে সার্ভিস করলেও সেটি কাটিয়ে উঠতে পেরেছি। এটা বলতে পারি, এবারের উইম্বলডনে এই ম্যাচেই আমি সর্বশক্তি দিয়ে লড়াই করতে পেরেছি।’ সূত্র: রয়টার্স, এএফপি
 
