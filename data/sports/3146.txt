
আমেরিকান সামোয়া। কোথায় শুনেছি, কোথায় শুনেছি, এমনটি ভেবে মাথা চুলকানোর আগে আরেকটি সূত্র দেওয়া যেতে পারে—‘৩১-০’। এবার নিশ্চয় স্মৃতির কোষ সক্রিয় হয়ে উঠেছে? ঠিক ধরেছেন, সেই আমেরিকান সামোয়া, যারা ফুটবলে এক ‘অনন্য’ রেকর্ডের অধিকারী। ১১ এপ্রিল ২০০১ সালে অস্ট্রেলিয়ার মাঠে যুক্তরাষ্ট্রের অধীন এ স্বায়ত্তশাসিত দ্বীপটি হেরেছিল ৩১-০ ব্যবধানে। সবচেয়ে বেশি গোল হজমের বিশ্বরেকর্ড এটি।সামোয়ার বিস্মৃতিযোগ্য রেকর্ডটি স্মরণ করতে এ গল্পের অবতারণা নয়। গল্পের বিষয় অবশ্যই ভিন্ন। ফুটবল দল নিয়ে এ দুনিয়ায় চলচ্চিত্র কম হয়নি। তবে সে সব চলচ্চিত্রের গল্প অধিকাংশই বিজয়ী দলের অমরগাথা নিয়ে। কিন্তু কখনো আন্ডারডগ দলকে নিয়ে চলচ্চিত্র হতে দেখেছেন? তা-ই হয়েছে। সামোয়াকে নিয়ে চলচ্চিত্র নির্মিত হয়েছে। অথচ এ দলটিই কিনা ১৭ বছরে আন্তর্জাতিক ফুটবলে গোল করেছে মাত্র দুটি। হারতে হারতে ক্লান্ত-বিধ্বস্ত। জয় কাকে বলে, তা অজানা। ফিফা র্যাঙ্কিংয়ে তলানিতে অবস্থান অবধারিত।এর পরও সামোয়াকে নিয়ে চলচ্চিত্রের নির্মাণ কেন? আছে, যুক্তি আছে। পরাজয়ে বিধ্বস্ত একটি দলকে নিয়েও যে চলচ্চিত্র হতে পারে, সেটি প্রমাণ করেছেন দুই ইংলিশ নির্মাতা মাইক ব্রেট ও স্টিভ জ্যামিসন। তাঁরা সিনেমার নাম দিয়েছেন নেক্সট গোল উইনস। আগামী মাসে মুক্তি পেতে যাচ্ছে ছবিটি। সিনেমার বিষয়বস্তু হিসেবে সামোয়াকে বেছে নেওয়ার কয়েকটি মৌলিক কারণ রয়েছে—দুই নির্মাতাই ফুটবল-অন্তঃপ্রাণ, খেলাটির বিশুদ্ধ দিকটি তুলে ধরার দারুণ সুযোগ, খেলাটি গোটা বিশ্বের কোটি কোটি মানুষ খেলে ইত্যাদি।তাহলে তো ব্রাজিল-আর্জেন্টিনাকে নিয়েও ছবি হতে পারত। কিংবা নির্মাতাদ্বয়ের দেশ ইংল্যান্ডকে নিয়েও হতে পারত। সব বাদ দিয়ে কেবল প্রশান্ত মহাসাগরে বিন্দুর মতো ভেসে থাকা সামোয়াকে নিয়ে কেন? উত্তরে পরিচালক জ্যামিসন বললেন, ‘আমরা আমেরিকান সামোয়া বেছে নিয়েছিলাম কারণ দলটির গল্প ব্যতিক্রম। স্বতন্ত্র চরিত্র ছাড়া আপনি চলচ্চিত্র নির্মাণ করতে পারবেন না। কিন্তু যখন আমরা সেখানে পৌঁছানোর পর বুঝতে পারলাম, যুগ যুগ ধরে পরাজিত দলের যে ‘‘তকমা’’ সেঁটে রয়েছে তাদের গায়ে, সেটির চেয়ে খেলোয়াড়দের গল্প আরও বৈচিত্র্যময়, ভিন্ন।’ইংরেজি ও সামোয়ান ভাষায় নির্মিত ছবিটির দৈর্ঘ্য ৯০ মিনিট। এটি প্রযোজনা করেছেন ক্রিস্টিয়ান ব্রোডি। নিখাদ ফুটবলপ্রেমী হিসেবে এক আন্ডারডগ দলের সংগ্রামের কাহিনি দেখতে চাইলে নেক্সট গোল উইনস হতে পারে দারুণ এক চলচ্চিত্র। ব্যর্থতার মধ্যেও তো থাকে অনুপ্রেরণার গল্প!
