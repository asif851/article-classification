



স্বাগতিক রাশিয়ার বিপক্ষে ৩-০ গোলে জিতেছে ব্রাজিল।
ইনজুরির জন্য মাঠে ছিলেন না নেইমার।


দলের প্রাণভোমরা নেইমার নেই। কিন্তু তা যেন বয়েই গেছে কুতিনহো, পাউলিনহোদের। এ ব্রাজিল নেইমারের ওপর নির্ভরশীল নয়, বরং তা যেন প্রমাণ করার দায় নিয়ে মাঠে নেমেছিলেন তাঁরা। সে তেজে ঝলসে গেল রাশিয়া। স্বাগতিকদের বিরুদ্ধে নেইমারবিহীন ব্রাজিল জয় পেয়েছে হেসেখেলে ৩-০ গোলে। একটি করে গোল করেছেন মিরান্ডা, কুতিনহো ও পাউলিনহো।
ব্রাজিলের সঙ্গে যে রাশিয়া পেরে উঠবে না, তা অনুমেয়ই ছিল। কিন্তু নেইমারবিহীন ব্রাজিল কেমন করে, তা–ই ছিল দেখার অপেক্ষা। প্রথমার্ধে কিন্তু নেইমারের অভাবটা ধরা পড়ছিল প্রকটভাবে। গোল মুখ না খুলতে পারলে, কে নেই তাই তো চোখে পড়ে বেশি।
প্রথমার্ধে রাশিয়ানদের জোনাল মার্কিংয়ের সামনে ভোঁতা দাও মনে হচ্ছিল উইলিয়ান, কুতিনহোদের। রুশ প্রতিরক্ষা কৌশল ভেঙে একটিবারের জন্যও ভীতি সৃষ্টি করতে পারেননি বিশ্ব মাতানো তারকারা। বরং কাউন্টার অ্যাটাক থেকে বারবারই ভয়ংকর হয়ে ওঠার চেষ্টা করছিল স্বাগতিকেরা। ব্রাজিলের সান্ত্বনা বলতে পজিশনে অনেক এগিয়ে থাকা। কিন্তু গোল না করতে পারলে ওই পরিসংখ্যান নেহাত গাণিতিক সংখ্যা ছাড়া তো আর কিছু নয়।
দ্বিতীয়ার্ধের শুরু থেকেই চেনা ছন্দে ব্রাজিল। পাসের পর পাসের মালা গাঁথা। বক্সে ওয়ান-টু টাচে দ্রুত খেলে জায়গা বদল করা। প্রয়োজনে দুই উইংয়ে কুতিনহো ও উইলিয়ানতো বল হোল্ড করে রাখছিলেন।  ৪৭ মিনিটে ম্যাচের সবচেয়ে সহজ সুযোগটি নষ্ট করেছেন পাউলিনহো । ডান প্রান্ত থেকে উইলিয়ানের বাড়ানো বল গোলমুখ থেকেও জালে রাখতে পারেননি তিনি। অবশ্য ৬৬ মিনিটে দলের হয়ে তৃতীয় গোলটি করে পাপ মোচন করেছেন গত বছরে ব্রাজিলের হয়ে সর্বোচ্চ গোল করা এ মিডফিল্ডার। উইলিয়ানের ক্রসে হেডে গোলটি করেছেন তিনি।
৫৩ মিনিটে গোলের খাতা খুলেছেন ডিফেন্ডার মিরান্ডা। উইলিয়ানের ক্রস থেকে সিলভা হেড করলে ডান দিকে ঝাঁপিয়ে রক্ষা করেন রাশিয়ান গোলরক্ষক। কিন্তু ফলোআপে থাকা মিরান্ডারের সামনে পড়লে জালে জড়াতে ভুল করেননি তিনি। ব্রাজিলের দ্বিতীয় গোলটি পেনাল্টি থেকে। আলেকজান্দ্রার গ্লোভিন বক্সের মধ্যে পাউলিনহোকে টেনেহিঁচড়ে ফেলে দিলে পেনাল্টি পায় ব্রাজিল। স্পট কিক থেকে ২-০ করেছেন কুতিনহো। আর শেষ গোলটি পাউলিনহোর।
এ জয়ের ফলে ২০১৮ সালটাও দুর্দান্ত শুরু করল ব্রাজিল। কোথায়? সেই রাশিয়ায়; যেখানে কয়েক মাস পরেই বসবে বিশ্বকাপের আসর। ব্রাজিলের জন্য বিশ্বকাপ কাউন্টডাউন বুঝি জয় দিয়ে শুরু হয়ে গেল!
