

• ২৫ চার ও ১৬ ছক্কায় এসেছে এ রান।• জাতীয় স্কুল ক্রিকেটে এর চেয়েও বড় ইনিংস আছে।

ওয়ানডে কিংবা লিস্ট ‘এ’তে এখনো ডাবল সেঞ্চুরির দেখা পায়নি বাংলাদেশ। তবে জাতীয় স্কুল ক্রিকেটে সেটা এখন নৈমিত্তিক ঘটনা হয়ে দাঁড়িয়েছে। গতবার তো ট্রিপল সেঞ্চুরিও দেখা গেছে স্কুল ক্রিকেটে। এবারও দেখা মিলল ডাবলের। আজ প্রাইম ব্যাংক জাতীয় স্কুল ক্রিকেটে ২৪২ রানের দারুণ এক ইনিংস খেলেছে আল ইমরান। পিরোজপুরের হুলারহাট স্কুলের ছাত্র সে। হুলারহাটের হয়ে ইনিংস উদ্বোধন করতে নেমেছিল ইমরান। থেমেছে ১১৬ বল পর। এর মাঝেই টেকনিক্যাল স্কুলের বিপক্ষে ২৪২ রান তোলা হয়ে গেছে তার। ২৫ চারের সঙ্গে ১৬ ছক্কাও মারা হয়ে গেছে এর ফাঁকে। এতেই ৪৪ ওভারে অলআউট হয়েও ৩৭৮ রানের পাহাড় গড়তে সমস্যা হয়নি হুলারহাটের। ৩৭৯ রানের টার্গেটে ব্যাটিংয়ে নেমে মাত্র ১০২ রানে অলআউট হয় টেকনিক্যাল স্কুল। ২১ রান খরচায় ৬ উইকেট তুলে নিয়েছে তাইজুল। ৩ উইকেট পায় ইমরান। গত বছর এই প্রতিযোগিতাতেই ১১০ বলে ২৭৫ রানের অবিশ্বাস্য ইনিংস খেলেছে শামসুল হক খান স্কুল অ্যান্ড কলেজের ক্রিকেটার হাবিবুর রহমান। তার ইনিংসে ছিল ৩২টি চার ও ২২ ছক্কা। তবে ২০১৫ সালের রেকর্ডটা এখনো ধরা হচ্ছে না কারও। সেবার ৩৫ চার আর ১৯ ছয়ে ৩২৫ রান করেছে লালমনিরহাট সরকারি উচ্চবিদ্যালয়ের শিক্ষার্থী লিপু। এবার জাতীয় স্কুল ক্রিকেটে জেলা পর্যায়ে অংশ নিচ্ছে ৫৫৪ স্কুল। এবার সর্বোচ্চ ১৩০ স্কুল অংশ নিচ্ছে ঢাকা বিভাগ থেকে। জেলা চ্যাম্পিয়নদের নিয়ে হবে বিভাগীয় পর্যায়ের খেলা। ৭ বিভাগীয় আর ঢাকা মেট্রো চ্যাম্পিয়নের অংশগ্রহণে হবে জাতীয় চ্যাম্পিয়নশিপ।
