
বাংলাদেশ প্রিমিয়ার লিগের (বিপিএল) চতুর্থ আসর বসবে কিছুদিন পরই। দেশি-বিদেশি খেলোয়াড়দের মিলনমেলায় জমে উঠবে দেশের একমাত্র ফ্র্যাঞ্চাইজি টি-টোয়েন্টি লিগ। তবে বিদেশি খেলোয়াড়দের মধ্যে ইংলিশ খেলোয়াড় যাঁদের আসার কথা, তাঁরা আসবেন কি না, সেই শঙ্কা বোধ হয় একটু তৈরি হলো কাল। বিপিএলে অংশ নিতে ইংল্যান্ডের ক্রিকেটারদের বাংলাদেশে আসতে নিরুৎসাহিত করেছে ইংল্যান্ডের পেশাদার ক্রিকেটারদের সংস্থা (পিসিএ)।
নিরাপত্তাশঙ্কায় ভেস্তে যেতে বসেছিল ইংল্যান্ডের বাংলাদেশ সফর। কিন্তু বাংলাদেশের নিরাপত্তাব্যবস্থা পর্যবেক্ষণের পর আশ্বস্ত হয়ে ইংল্যান্ড দল এখন ঢাকায়। এ সফরের ব্যাপারে ইংল্যান্ড অ্যান্ড ওয়েলস ক্রিকেট বোর্ডের (ইসিবি) সিদ্ধান্তে সম্মতি জানিয়েছে পিসিএও। কিন্তু বিপিএলে খেলোয়াড়দের নিরাপত্তার ব্যাপারে অতটা নিশ্চিত হতে পারছে না পিসিএ। বিপিএলের এবারের আসরে বিভিন্ন দলে ডাক পেয়েছেন ছয়জন ইংলিশ ক্রিকেটার। সংস্থাটির ধারণা, ইংল্যান্ড সফরে যে নিরাপত্তাব্যবস্থা থাকবে, সেটা বিপিএলে পাবেন না তাদের ক্রিকেটাররা।গত আসরেও নিরাপত্তার কারণে ইংল্যান্ডের ক্রিকেটারদের বিপিএলে খেলার বিষয়ে সতর্ক করেছিল পিসিএ। ইংল্যান্ডের বৈদেশিক ও কমনওয়েলথ অফিসও (এফসিও) নিকট ভবিষ্যতে বাংলাদেশে সন্ত্রাসী হামলার শঙ্কার কথা জানাচ্ছে। তাদের ওয়েবসাইটে নাগরিকদের সতর্কতার সঙ্গে চলাফেরার কথা জানিয়েছে এফসিও। ক্রিকইনফো।
