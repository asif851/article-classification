
একটি ভুল পাসের খেসারত কত বড় হতে পারে, তা আজ হাড়ে হাড়ে টের পেল শেখ জামাল ধানমন্ডি। ডিফেন্ডার ইয়াসিন খানের এক ভুল পাসে গোল হজম করে পিছিয়ে পড়ে তারা। পরে শেষ মুহূর্তে গোল করে রহমতগঞ্জের বিপক্ষে কোনো রকম ১-১ গোলে ড্র নিয়ে মাঠ ছাড়ে। জয় পেলেই শীর্ষে থাকা চট্টগ্রামকে আবাহনীকে ছুঁতে পারত ধানমন্ডির দলটি। কিন্তু একটি ভুল পাসে তা আর হলো না।
টানা চার জয়ে উড়ছিল শেখ জামাল। আজও ভালো খেলেছে, বল পজিশনেও ছিল অনেক এগিয়ে। কিন্তু একটি কাউন্টার অ্যাটাক থেকে ইয়াসিনের ভুলকে কাজে লাগিয়ে দুর্দান্ত গোল করে রহমতগঞ্জকে এগিয়ে দেন গাম্বিয়ান স্ট্রাইকার দাউদা সিসে। মোহাম্মদ তারার কাছ থেকে আসা বল ওয়ান টাচে ডিফেন্ডার দিদারুল হককে দিতে গিয়ে অ্যাটাকিং থার্ডের ওপরে সিসের পায়ে তুলে দেন ইয়াসিন। সেখান থেকে আউট সাইড ডসে দিদারকে ছিটকে পরবর্তীতে গতিতে সবাইকে পেছনে ফেলে বক্সে ঢুকে প্লেসিংয়ে গোল।
জামালের সলোমন কিং ও রাফায়েল ওদোভিনের জুটিটা ভালোই ত্রাস ছড়িয়েছে। কিন্তু রহমতগঞ্জ তিন সেন্টারব্যাক নিয়ে রক্ষণভাগ সাজানোতে গোলমুখে জটলা খোলা সম্ভব হয়নি। শেষ মুহূর্তে ফ্রি কিক থেকে গোল করে সমতায় ফিরিয়েছে সলোমন। বক্সের বাইরে থেকে ফ্রি কিকে দুর্দান্ত গোল। লিগে গাম্বিয়ান স্ট্রাইকারের এটি অষ্টম গোল। এই ড্রয়ের ফলে ১৫ ম্যাচে ৩৪ পয়েন্ট নিয়ে টেবিলের দুইয়ে শেখ জামাল। আর ১৩ পয়েন্ট রহমতগঞ্জের।
