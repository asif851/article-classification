
ফুটবল বিশ্বের আকর্ষণের কেন্দ্রবিন্দুতে এখন মাদ্রিদ। স্পেনের রাজধানীতে আর ১০ ঘণ্টারও কম সময়ের মধ্যে মাঠে গড়াবে মৌসুমের সবচেয়ে ‘আকর্ষণীয়’ ম্যাচ, ‘এল ক্লাসিকো’। অথচ জনপ্রিয়তার বিচারে বার্সেলোনা-রিয়াল মাদ্রিদের মতো দলের লা লিগাকে টপকে গেছে ইংলিশ প্রিমিয়ার লিগ। জনপ্রিয়তার কারণ বোঝাতেই যেন এল ক্লাসিকোর আগের রাতেই দারুণ এক ম্যাচ উপহার দিল ইংল্যান্ডের শীর্ষ লিগ। দুই ঐতিহ্যবাহী ক্লাব আর্সেনাল ও লিভারপুলের লড়াই শেষ হয়েছে ৩-৩ গোলের সমতায়। আর্সেনালের ঘরের মাঠ এমিরটস স্টেডিয়ামে আক্রমণ-পাল্টা আক্রমণে ঠাসা এই ম্যাচ ছিল শ্বাসরুদ্ধকর; একই সঙ্গে উপভোগ্যও।
গতিময় ফুটবলের নতুন ধারক লিভারপুল শুরু থেকেই চেপে ধরে স্বাগতিকদের। ‘চমৎকার চতুষ্টয়’-খ্যাত মোহাম্মদ সালাহ, রবার্তো ফিরমিনো, সাদিও মানে ও ফিলিপে কুতিনহোর আক্রমণে নাভিশ্বাস উঠে যায় আর্সেনাল ডিফেন্ডারদের। তবে মাঝমাঠে যতটা সৃষ্টিশীল, ফিনিশিংয়ে ততটাই বেখেয়ালি মনে হয়েছে তাদের। একাধিক সহজ সুযোগ নষ্ট করেছেন লিগের সর্বোচ্চ গোলদাতা সালাহ ও ফিরমিনো। ব্যতিক্রম কেবল কুতিনহো। একের পর এক আক্রমণ সাজিয়ে ব্রাজিলীয় প্লে-মেকার যেন প্রমাণ করতে চাইলেন, কেন বার্সেলোনা তাঁকে দলে টানতে মরিয়া হয়ে উঠেছে। ম্যাচের প্রথম গোলটি তাঁর পা থেকেই। ২৬ মিনিটে ডান প্রান্তে সালাহর বাড়ানো ক্রস থেকে ছোট্ট হেড করে লিভারপুলকে এগিয়ে দেন। এক গোলে এগিয়ে থেকেই বিরতিতে যায় লিভারপুল।
দ্বিতীয়ার্ধের শুরুতে আরও আরও ছন্নছাড়া মনে হলো আর্সেনালকে। মানে আর সালাহ মিলে আর্সেনালের পাঁচ-পাঁচজন ডিফেন্ডারকে বোকা বানিয়ে আরও ১ গোল করলেন ৫১ মিনিটে। এরপরই আর্সেনালের ঘুরে দাঁড়ানোর গল্প। ছয় মিনিটের ব্যবধানে ৩ গোল আদায় করে লন্ডনের ক্লাবটি। ৫২ মিনিটে ডান প্রান্ত থেকে হেক্টর বেয়েরিনের ক্রসে মাথা ছুঁইয়ে গোল করেন ফরোয়ার্ড অ্যালেক্সিস সানচেজ। তিন মিনিট পর আবারও গোল। এবারে বক্সের বাইরে থেকে জোরালো শট নিলেন মিডফিল্ডার গ্রানিত শাকা। লিভারপুল গোলরক্ষক সিমোনে মিনোলেতের এক হাতে গোল বাঁচানোর চেষ্টা দলের বিপদ ডেকে এনেছে। ৫৭ মিনিটে আর্সেনালের শেষ গোলটি করেছেন সাবেক রিয়াল ফরোয়ার্ড মেসুত ওজিল। বক্সে ঢোকার মুখে বল বাড়িয়েছিলেন আরেক ফরোয়ার্ড আলেক্সান্দ্রে লাকাজেতেকে। তাঁর ব্যাক হিল নিজেই টেনে নিয়ে গোলরক্ষকের মাথার ওপর ছোট্ট চিপ করে আবারও নিজেকে প্রমাণ করেছেন এই জার্মান। মিনিট পাঁচেক আগেও গো-হারা হারতে থাকা দলটি তখন ৩-২ ব্যবধানে এগিয়ে। ৭০ মিনিটে কুতিনহোদের ১ পয়েন্ট নিশ্চিত করেছেন আরেক ব্রাজিলীয় ফরোয়ার্ড ফিরমিনো। বক্সের ভেতরে তাঁর জোরালো শটে হাত ছুঁইয়েও গোল আটকাতে পারেননি আর্সেনাল গোলরক্ষক পিওতর চেক।
এখন আর আগের জৌলুশ নেই, লিগ শিরোপার দৌড়ে নেই দুই দল। ইয়ুর্গেন ক্লপের অধীনে নতুন দিনের স্বপ্ন দেখছে ‘অল রেড’ লিভারপুল। কিন্তু রক্ষণের দুর্বলতায় বারবারই ভুগতে হয়েছে ১৮ বার লিগ চ্যাম্পিয়ন হওয়া ক্লাবটিকে। ওদিকে তৃতীয় সর্বোচ্চ ১৩ বারের লিগ চ্যাম্পিয়ন আর্সেনালেরও সমস্যার শেষ নেই। ২২ বছর ধরে আর্সেনাল কোচ আর্সেন ওয়েঙ্গারের প্রাগৈতিহাসিক ফুটবল দর্শনের বিপরীতে ক্লপের হেভি মেটাল ফুটবল প্রদর্শনীতে ইপিএল তাঁর জাত চেনাল। এবার এল ক্লাসিকো তথা লা লিগার পালা।
