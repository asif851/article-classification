

বিশ্বসেরা অলরাউন্ডার, ব্যাপারটিকে নিজের সম্পত্তিই বানিয়ে নিয়েছিলেন সাকিব আল হাসান। কিন্তু সাদা পোশাকের ক্রিকেটে নিজের সেই জায়গা হারিয়ে ফেললেন সাকিব। তাঁর জায়গাটা দখল করে নিয়েছেন রবিচন্দ্রন অশ্বিন। দিল্লি টেস্টে বল-ব্যাটে দুর্দান্ত পারফরম্যান্স করা অশ্বিনই এখন টেস্টের এক নম্বর অলরাউন্ডার। 
ইতিহাসের একমাত্র ক্রিকেটার হিসেবে তিন ফরম্যাটেই র‍্যাঙ্কিংয়ের সেরা অলরাউন্ডার হয়েছিলেন সাকিব। ক্রিকেটে এখন সত্যিকারের অলরাউন্ডারের এমনই ঘাটতি যে, সাকিব এই মুকুট হারাবেন সেটি কখনো ভাবা যায়নি। কিন্তু দক্ষিণ আফ্রিকার বিপক্ষে সিরিজে এমনই পারফরম্যান্স করলেন অশ্বিন, সাকিবকে পর্যন্ত হটে যেতে হলো র‍্যাঙ্কিংয়ের শীর্ষস্থান থেকে। এই সিরিজে ব্যাট হাতে ১০১ রান করেছেন। রান খরার এই সিরিজে ১০১ রান নিয়েই ব্যাটসম্যানদের র‍্যাঙ্কিংয়ে ৪৬ তম স্থানে উঠে এসেছেন অশ্বিন। আর বোলিংয়ে ৩১ উইকেট নিয়ে ডেল স্টেইনের পর বিশ্বের দ্বিতীয় সেরা বোলারও এখন তিনি। সব মিলিয়ে অলরাউন্ডার র‍্যাঙ্কিংয়ে অশ্বিনের রেটিং পয়েন্ট ৪০৬। আর দ্বিতীয় স্থানে থাকা সাকিবের ৩৮৪। অস্ট্রেলিয়া সিরিজ স্থগিত হয়ে যাওয়ার ক্ষতিটা সাকিবকেই সবচেয়ে বেশি গুনতে হলো।
