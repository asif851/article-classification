
ভালোই চলছিল অস্ট্রেলিয়ার। কিন্তু দ্বিতীয় পানি পানের বিরতিটাই গড়বড় করে দিল সব। সেই বিরতির সময় অস্ট্রেলিয়ার স্কোর ১ উইকেটে ১৩৭। সেই তারাই চা বিরতিতে গেল ৪ উইকেটে ১৭৪ রান নিয়ে। ৫২তম ওভারের শেষ বল থেকে ৫৮তম ওভারের তৃতীয় বল, ১৫৫ থেকে ১৭৪ রান—এর মধ্যেই শেন ওয়াটসন, ক্রিস রজার্স আর স্টিভ স্মিথকে হারিয়ে ফেলল অস্ট্রেলিয়া।এই প্রশ্ন তাই করতেই পারেন, সেই পানি পানের বিরতিতে কী এমন খেয়েছিল ইংলিশ বোলাররা যে এমন শক্তি ভর করল কব্জিতে! কিংবা কী এমন পান করেছিল অস্ট্রেলিয়া, মাথা ঘুরে গেল তাদের ব্যাটসম্যানদের!অ্যাশেজের দ্বিতীয় টেস্টের প্রথম দিনের খেলা শেষে অবশ্য মাঝখানের সেই পথ হারিয়ে ফেলার অস্বস্তি অনেকটাই কাটিয়ে উঠেছে অস্ট্রেলিয়া। পঞ্চম উইকেটে মাইকেল ক্লার্ক ও জর্জ বেইলির ৮৩ রানের জুটি আবার কক্ষপথে ফিরিয়ে এনেছে তাদের। শেষ মুহূর্তে বেইলির উইকেটটি না হারালে আরও স্বাস্থ্যবান দেখানো অস্ট্রেলিয়ার স্কোর। অ্যাডিলেডে ৫ উইকেটে ২৭৩ রান নিয়ে দিন শেষ করেছে ক্লার্কের দল। ক্লার্ক নিজে ৪৮ রানে অপরাজিত।আজ অ্যাডিলেডের সকালটা ছিল বৃষ্টিভেজা। থেমে থেমে চলার বৃষ্টির মধ্যেই ২৯ রানে থাকা ডেভিড ওয়ার্নারের উইকেট হারায় অস্ট্রেলিয়া। দলীয় সংগ্রহ তখন ৩৪ রান। দ্বিতীয় উইকেটে ১২১ রানের জুটি গড়ে প্রতিরোধ গড়েন রজার্স ও ওয়াটসন। দলীয় সংগ্রহটা দেড় শর ওপরে নিয়ে যান তাঁরা। তবে দুজনেই আউট হন দলীয় ১৫৫ রানে, পর পর দুই ওভারে।অ্যান্ডারসনের বলে ফিরতি ক্যাচ দিয়ে সাজঘরমুখী হন ৫১ রানে থাকা ওয়াটসন। ৬ বলের মধ্যেই সঙ্গীকে অনুসরণ করে গ্রায়েম সোয়ানের প্রথম শিকারে পরিণত হন ৭২ রান করা রজার্স। ১৭৪ রানের মাথায় মন্টি পানেসরের স্মিথ বোল্ড হয়ে গেলে এই প্রথম সফরে ইংলিশদের মুখে হাসির রোদ ঝিকিমিকি করে ওঠে। কিন্তু ক্লার্ক ও বেইলির জুটিটা আবারও চিন্তা মেঘের আড়ালে ঢেকে সেই ইংলিশদের সেই হাসি।
দিনের সফল বোলার স্টুয়ার্ট ব্রড। ৬৩ রান দিয়ে দুটি উইকেট শিকার করেছেন। একটি করে উইকেট নেন অ্যান্ডারসন, সোয়ান ও পানেসার। সূত্র: ক্রিকইনফো।
সংক্ষিপ্ত স্কোর:
অস্ট্রেলিয়া প্রথম ইনিংস: ২৭৩/৫
রজার্স ৭২, বেইলি ৫৩, ওয়াটসন ৫১, ক্লার্ক ৪৮*
ব্রড ২/৬৩, অ্যান্ডারসন ১/৫৬, সোয়ান ১/৫৫, পানেসার ১/৬৮
টস: অস্ট্রেলিয়া
সিরিজ: অস্ট্রেলিয়া ১-০-তে এগিয়ে।
