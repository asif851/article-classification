
সময়টা খারাপ যাচ্ছে অস্ট্রেলিয়ার জন্য। দক্ষিণ আফ্রিকার বিপক্ষে পার্থ টেস্টে হারের পর হোবার্টেও লজ্জার মুখোমুখি হতে হয়েছে তাদের। দ্বিতীয় টেস্টে নিজেদের প্রথম ইনিংসে ৮৫ রানে গুটিয়ে গেছে স্টিভ স্মিথের দল।ঘরের মাটিতে এটি প্রোটিয়াদের বিপক্ষে টেস্টে অস্ট্রেলিয়ার সর্বনিম্ন সংগ্রহ। টসে হেরে প্রথমে ব্যাট করতে নামা অস্ট্রেলিয়ার ইনিংস টিকেছে মাত্র ৩২.৫ ওভার। স্টিভ স্মিথের ব্যাট থেকে সর্বোচ্চ ৪৮ রান না এলে আরও বড় লজ্জাই পেতে হতো তাদের। স্মিথের পর অস্ট্রেলিয়ার দ্বিতীয় সর্বোচ্চ সংগ্রহ জো মেনির—১০!দক্ষিণ আফ্রিকার ভারনন ফিল্যান্ডারই গুঁড়িয়ে দিয়েছেন অস্ট্রেলিয়াকে। ২১ রানে তিনি তুলে নিয়েছেন ৫ উইকেট। কাইল অ্যাবটের সংগ্রহ ৩ উইকেট, ৪১ রানের বিনিময়ে। কাগিসো রাবাদাও পেয়েছেন ১ উইকেট।অস্ট্রেলিয়ার ৮৫ রানের জবাবে ব্যাট করতে নেমে বিপর্যয়ে পড়েছে দক্ষিণ আফ্রিকাও। এই প্রতিবেদন লেখার সময় ৫৪ রান তুলতেই ৩ উইকেট হারিয়েছে তারা। ৩টি উইকেটই পেয়েছেন মিচেল স্টার্ক। সূত্র: রয়টার্স।
