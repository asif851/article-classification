
সেভিয়ার বিপক্ষে নিজের আত্মঘাতী গোলটি কীভাবে ভোলেন সার্জিও রামোস? যে রামোস বহু ম্যাচে রিয়ালের ত্রাতা হয়েছেন, আবির্ভূত হয়েছেন জয়ের নায়ক হিসেবে। ছয় দিন আগে সেভিয়ার বিপক্ষে তিনিই যে করে ফেললেন আত্মঘাতী এক গোল। ম্যাচটিও ২-১ গোলে হেরে গিয়েছিল রিয়াল। এর ‘শাপমোচন’ তো করলেন দ্রুতই। মালাগার বিপক্ষে তাঁর জোড়া গোলেই ২-১ ব্যবধানে জিতে লা লিগায় জয়ে ফিরেছে রিয়াল। আর এই জয়ে বার্সেলোনার চেয়ে ৫ পয়েন্ট এগিয়ে থেকে লিগের পয়েন্ট তালিকার শীর্ষস্থানটা নিজেদের দখলেই রেখেছে তারা।রিয়ালকে ম্যাচের ৩৫তম মিনিটেই এগিয়ে দিয়েছিলেন রামোস। টনি ক্রুসের দুর্দান্ত এক কর্নার থেকে হেডে তাঁর এই গোল। ৪৩ মিনিটে রামোসই ব্যবধান ২-০ করেন। ক্রস সেই ক্রুসেরই। তবে এবার তিনি বলটি জালে পাঠালেন মালাগার পোস্টের খুব খুব কাছ থেকে স্লাইড করে। গত চার ম্যাচে রামোস স্কোরশিটে নাম তুলেছেন তিনবার। এবারের মৌসুমে রিয়াল মাদ্রিদ অধিনায়কের এটি ষষ্ঠ গোল—তাঁর ক্যারিয়ারের সর্বোচ্চ। এর আগে এক মৌসুমে তাঁর সর্বোচ্চ গোল ছিল ৫টি। প্রথমার্ধে মালাগা ম্যাচে ফেরার একটা ভালো সুযোগ পেয়েছিল। কিন্তু রিয়াল গোলকিপার কেইলর নাভাসের দৃঢ়তায় সে যাত্রা বেঁচে যায় তাঁর দল। এ ছাড়া মালগার উরুগুইয়ান খেলোয়াড় কাস্ত্রোর একটি শট ক্রসবারে লেগে প্রতিহত হলে ২-০ গোলে এগিয়ে থেকেই প্রথমার্ধ শেষ করে জিনেদিন জিদানের দল। প্রথমার্ধে ক্রিস্টিয়ানো রোনালদো ও করিম বেনজেমা একটি করে সহজ সুযোগ নষ্ট করেন।দ্বিতীয়ার্ধে কিন্তু যথেষ্ট ভালো খেলেছে মালাগা। প্রতিপক্ষ হিসেবে তারা যে খুব সহজ কিছু নয়, সেটি খুব ভালোভাবেই বুঝতে পারে রিয়াল। ম্যাচের ৬৩ মিনিটে রাফায়েল ভারানের একটি ভুলের সুযোগে স্কোর লাইন ২-১ করেন মালাগার ভেনেজুয়েলান ফুটবলার জুনাপি। এই অর্ধে কাস্ত্রোর আরও একটি শট প্রতিহত করেন নাভাস। ক্রিস্টিয়ানো রোনালদোকে গোলবঞ্চিত করে পোস্ট। এই জয়ে ১৮ ম্যাচে রিয়ালের পয়েন্ট হয়েছে ৪৩। সেভিয়ার চেয়ে তাঁরা এগিয়ে ৪ পয়েন্টে। বার্সার সঙ্গে ব্যবধান ৫। কঠিন একটি ম্যাচ জিতে খুশি কোচ জিদান, ‘সবচেয়ে বড় কথা হলো, আমরা ম্যাচটা জিতেছি।’ তবে প্রতিটি ম্যাচেই ফরোয়ার্ডদের গোলের সুযোগ মিস করার বিষয়টি পোড়াচ্ছে রিয়ালের ফরাসি কোচকে, ‘ইদানিং আমরা চারটি সুযোগ পেয়ে একটি গোল করছি। আমাদের প্রতিপক্ষরা মাঠে আমাদের কঠিন পরীক্ষা নিচ্ছে।’ সূত্র: রয়টার্স।
