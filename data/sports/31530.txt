
বিশ্বকাপ বাছাইপর্বটা নিখুঁতভাবেই পার করল বিশ্বচ্যাম্পিয়ন জার্মানি। ভাবা যায়, বিশ্বকাপ বাছাইয়ে ১০ ম্যাচ খেলে ১০টিতে জয় নিয়ে ফিরেছেন জোয়াকিম লোর দল।
স্বাভাবিকভাবেই শিরোপা ধরে রাখারই স্বপ্ন চারবারের বিশ্বচ্যাম্পিয়নদের। সে লক্ষ্যে শুরুটা দুর্দান্তই হয়েছে তাদের। বাছাইপর্ব শেষে কোনো দলেরই ৩৯ গোল-ব্যবধান ছিল না। এর চেয়ে দুর্দান্ত প্রস্তুতি আর কী হতে পারত জার্মানদের। আগামী বছর জার্মানি কি পারবে টানা দ্বিতীয়বারের মতো বিশ্বকাপের শিরোপা ঘরে তুলে ব্রাজিলের পাশে বসতে? পরপর দুবার বিশ্বকাপ জয়ের রেকর্ড যে ব্রাজিলেরই।
জার্মানির সবচেয়ে বড় দুটি জয় এসেছে সান মারিনোর বিপক্ষে, দুই ম্যাচে মোট ১৫ গোল করেছে তারা। ব্যবধানে সবচেয়ে ছোট জয় চেক প্রজাতন্ত্রের বিপক্ষে—২-১। চেক প্রজাতন্ত্র ছাড়া জার্মানির জালে গোল করেছে কেবল উত্তর আয়ারল্যান্ড ও আজারবাইজান।
বাছাইপর্বের ১০ ম্যাচে ৪৩ গোল করেছেন মুলাররা। বিপরীতে মাত্র ৪ গোল হজম করেছে ‘ডাই ম্যানশ্যাফট’। ৩৯ গোল-ব্যবধানের পথে তাঁরা ছাড়িয়ে গিয়েছেন রোমানিয়াকে। ১৯৯৮ বিশ্বকাপের বাছাইপর্বে ৩৩ গোলের ব্যবধান নিয়ে শেষ করেছিল রোমানিয়া। বিশ্বকাপে জার্মানির সর্বশেষ পরাজয় ছিল ২০১০ সালে স্পেনের বিপক্ষে। প্রতিযোগিতামূলক ফুটবলে তাদের সর্বশেষ পরাজয় এসেছিল ফ্রান্সের বিপক্ষে। সেমিফাইনালে আঁতোয়া গ্রিজম্যানের জোড়া গোলে ২০১৬ ইউরো-স্বপ্ন ভেস্তে গিয়েছিল জার্মানির।
ফিলিপ লাম, বাস্তিয়ান শোয়েনস্টাইগার, লুকাস পোডলস্কিদের অবসর নেওয়ার মাধ্যমে জার্মানির সফল এক প্রজন্মের শেষ হয়েছিল। কিন্তু টমাস মুলার, মারিও গোটশে, ম্যানুয়েল নয়্যাররা প্রমাণ করে যাচ্ছেন জার্মানির ফুটবল কারখানায় আরও ধারালো প্রজন্ম উঠে আসছে। আনকোরা এক দল পাঠিয়েও দাপটের সঙ্গে সর্বশেষ কনফেডারেশন কাপ জিতেছে তারা। বাছাইপর্ব শেষে বাকি দলগুলোকে বার্তা পাঠিয়ে দিল জার্মানরা। শিরোপা জিততেই রাশিয়া যাবে জার্মানি। সূত্র: গোল
