
বিশ্বের সেরা ফুটবলারদের একজন। বিশ্বের সবচেয়ে ‘এলিজেবল ব্যাচেলর’দেরও একজন তিনি। সেই ক্রিস্টিয়ানো রোনালদো কিনা অনেক দিন ধরেই একা! ইরিনা শায়াকের সঙ্গে ছাড়াছাড়ির পর আর কেউই বাঁধতে পারছেন না রোনালদোকে। তবে নতুন কিছু সূত্র জানাচ্ছে একাকিত্বের দিন শেষ হয়েছে তাঁর, নতুন এক সঙ্গীর খোঁজ পেয়েছেন। মাজা ডার্ভিং নামক এক ডেনিশ কন্যাই মন জিতেছেন রোনালদোর!গত বছরের শুরুতেই শায়াকের সঙ্গে ছাড়াছাড়ি হয়ে যায় রোনালদোর। এই রুশ মডেলের পর আর কেউই থিতু হতে পারেননি রোনালদোর জীবনে। একের পর এক সুদর্শনার নাম জড়িয়েছে সিআর-৭ এর সঙ্গে। কিন্তু এসব গুঞ্জন হয়েই বাতাসে মিলিয়ে গেছে। বান্ধবীর তালিকায় নাম উঠেছিল এজেন্ট হোর্হে মেন্ডেস কন্যা মারিসারও। কিন্তু সেটিও সত্য প্রমাণিত হয়নি। এবার গুঞ্জন উঠেছে ডার্ভিংকে নিয়ে। ‘এফএইচএম’ নামের ম্যাগাজিনই দিয়েছে নতুন এই তথ্য। ইনস্টাগ্রামে বেশ পরিচিত এই উনিশ বছর বয়সী তরুণী। গত অক্টোবরে রিয়াল মাদ্রিদের খেলা দেখতে মাঠে গিয়েছিলেন ডার্ভিং। পরে যা নিজের ইনস্টাগ্রামে প্রকাশও করেন।এর পরই সামাজিক গণমাধ্যম সাইটগুলোতে রোনালদো ও ডার্ভিংয়ের বন্ধুত্বের খবর ছড়িয়ে পড়ে। রোনালদোর কাছের বন্ধুরাই নাকি ‘ঘটকালি’ করেছেন । তবে গত এক বছরে রোনালদোকে নিয়ে তো কম গল্প ছড়ায়নি। দেখা যাক এবার আসলেই দেবতা কিউপিডের তীর রোনালদোর হৃদয়কে বিঁধতে পেরেছে কি না, নাকি এটিও স্রেফ গুঞ্জন হয়েই হাওয়ায় মেলাবে!
