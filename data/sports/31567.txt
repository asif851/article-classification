
বিশ্বকাপ তাঁর জন্য দুঃস্বপ্নের প্রতিশব্দ হয়ে আছে। দুর্দান্ত পারফরম্যান্সের ইরেজার দিয়ে সেই শব্দটাকে মুছে ফেলতে পারবেন কাকা? সে জন্য আগে তো তাঁকে বিশ্বকাপ দলে জায়গা পেতে হবে। তারও আগে পেতে হবে কোচের সুনজর। কাকার জন্য সুসংবাদ হলো, কোচ লুইস ফেলিপে স্কলারি সেই সুনজরটা দিতে শুরু করেছেন।রিয়াল মাদ্রিদে গিয়ে নিজেকে হারিয়ে ফেলতে শুরু করা কাকা আবার পুরোনো ঠিকানায় ফিরেছেন। এসি মিলান তাঁর সুদিনও হয়তো ফিরিয়ে আনছে। মাঠে কাকার খেলায় দেখা যাচ্ছে পুরোনো কিছু ঝলক। বয়স ৩১ হয়ে গেলেও আগামী বিশ্বকাপে তারুণ্য-নির্ভর ব্রাজিল দলে কাকার অভিজ্ঞতা কাজে আসতে পারে। কাকাকে নিতে আগ্রহী বলেই আগামী কয়েক মাস গভীরভাবে তাঁর খেলা পর্যবেক্ষণ করবেন বলে জানিয়েছেন স্কলারি। এটা কাকার জন্য হতে পারে বাড়তি অনুপ্রেরণাও। কোচকে মুগ্ধ করতে নিজের সর্বোচ্চটুকুই নিশ্চয়ই নিংড়ে দেবেন এই অ্যাটাকিং মিডফিল্ডার।এক বছরেরও বেশি সময় ধরে ব্রাজিলের হয়ে খেলেননি কাকা। অনেকেই ভেবেছিল, জাতীয় দলের ক্যারিয়ারটা বুঝি শেষই হয়ে গেছে তাঁর। তবে স্কলারি নিজেই জানিয়েছেন, আশা এখনো আছে। মিলানে ফেরার সিদ্ধান্তটি কাকার জন্য খুবই ইতিবাচক হয়েছে জানিয়ে স্কলারি বলেছেন, এখানে নিয়মিতই খেলার সুযোগ পাচ্ছেন কাকা, ‘কাকাকে তার সেরাটায় ফিরে আসার সুযোগ দিচ্ছে এমন একটি দলে ও ফিরে আসার সিদ্ধান্ত নেওয়ায় আমি খুশি। আমি মিলানের খেলাগুলো দেখছি। ভবিষ্যতে অবশ্যই ওর ভালো সুযোগ আছে।’আবারও জাতীয় দলের কোচ হয়ে ফেরা স্কলারি কাকা এবং রবিনহো—দুই মিলান সতীর্থকেই দলে ডেকেছেন এ মাসে ব্রাজিলের দুটো প্রীতি ম্যাচে। শুধু কাকা নয়, স্কলারি চাইছেন রবিনহোও নিজের যোগ্যতা আবার প্রমাণ করে দিন, ‘রবিনহো দুটো বিশ্বকাপে খেলেছে। ওর মান, কৌশল এবং আনন্দ নিয়ে খেলাটা উপভোগ করার ক্ষমতা আমাদের কাজে আসতে পারে। বিশ্বকাপে ও আমাদের জন্য গুরুত্বপূর্ণ ভূমিকা রাখতে পারে কিনা, সেটা দেখার এই সেরা সুযোগ।’এদিকে কাকা জানিয়েছেন, নিজের চতুর্থ বিশ্বকাপটির জন্য মুখিয়ে আছেন তিনি, ‘মাদ্রিদে কঠিন সময় পার করেছি। কিন্তু মিলানে আমি আমার স্বাচ্ছন্দ্য পুনরাবিষ্কার করছি। আমাকে দ্বিতীয় সুযোগ দেওয়ার জন্য সমর্থক আর মিলানের প্রতি আমি কৃতজ্ঞ।’
