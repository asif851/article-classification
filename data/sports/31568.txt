
 
উদ্ধত, অহংকারী, কখনো কখনো স্বার্থপরও। এ রকম অনেক সমালোচনাই হজম করতে হয়েছে ক্রিস্টিয়ানো রোনালদোকে। এবার তাঁর দিকে আরও গুরুতর তির ছুঁড়েছেন রিয়াল মাদ্রিদের সাবেক কোচ হোসে মরিনহো। রোনালদো নাকি নিজের সমালোচনা একেবারেই মেনে নিতে পারেন না, আর তাঁর মধ্যে নাকি সবজান্তা ধরনের একটা ভাবও আছে। এবারের মৌসুমের শুরুতে রিয়াল মাদ্রিদ ছেড়ে চেলসিতে আসার পর এই মন্তব্য করলেন স্পেশাল ওয়ান।রোনালদোর সঙ্গে মরিনহোর সম্পর্কটা খুব ভালো বলেই জানা ছিল এত দিন। দুজনেই পর্তুগিজ হওয়ার কারণে নৈকট্যটাও হয়তো একটু বেশিই ছিল। কিন্তু গত মৌসুমের শেষের দিকে ভাঙন ধরেছিল সেই সুসম্পর্কে। সম্প্রতি কারণটাও ব্যাখ্যা করেছেন মরিনহো। স্প্যানিশ একটি টেলিভিশনকে দেওয়া সাক্ষাত্কারে তিনি বলেছেন, ‘তাঁর সঙ্গে আমার একটাই মাত্র সমস্যা ছিল। আমি কখনো হয়তো কৌশলগত জায়গা থেকে তার কিছু সমালোচনা করেছি আরও উন্নয়ন ঘটানোর জন্য। কিন্তু সেই সময় রোনালদো এটা খুব ভালো মনে গ্রহণ করেনি। কারণ হয়তো তার ধারণা যে, সে সবকিছুই জানে, আর নিজের উন্নতির জন্য কোচ তাকে কোনো সাহায্য করতে পারবে না।’
তবে তার পরও রোনালদোকে সহায়তার কোনো ত্রুটি করেননি বলেই জানিয়েছেন মরিনহো, ‘ক্রিস্টিয়ানো আমার সঙ্গে তিনটা চমত্কার মৌসুম কাটিয়েছে। আমি জানি না এগুলোই তার ক্যারিয়ারের সেরা সময় কি না, কারণ এর আগে ম্যানচেস্টার ইউনাইটেডের হয়েও সে কিছু ভালো সময় কাটিয়েছে। আমার মনে হয়, কৌশলগত দিক দিয়ে আমরা তার জন্য চমত্কার সুযোগ তৈরি করেছিলাম, যার মাধ্যমে সে নিজের প্রতিভার বিকাশ ঘটাতে পারত, সেটা দিয়ে অনেক গোল আর রেকর্ড করতে পারত।’
সাবেক কোচের এই বাক্যবাণ রোনালদো কীভাবে মোকাবিলা করবেন, সেটা দেখার জন্য নিশ্চয়ই আগ্রহ নিয়েই অপেক্ষা করবে ফুটবল বিশ্ব।— টাইমস নিউজ নেটওয়ার্ক
