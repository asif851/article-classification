
কঠিন এক পরীক্ষা অপেক্ষা করছিল বার্সেলোনার সামনে। লাস পালমাসের সঙ্গে ম্যাচ। আক্রমণাত্মক এক দলের সামনে পা ফসকালেই সমস্যা। রিয়াল মাদ্রিদের হাতে শিরোপা প্রায় তুলে দেওয়া। কিন্তু নেইমার ওসব নিয়ে মাথা ঘামাননি। দুর্দান্ত এক হ্যাটট্রিকে ৪-১ গোলে দলকে জিতিয়ে লা লিগা শিরোপা লড়াই নিয়ে গেলেন শেষ রাউন্ড পর্যন্ত। 
অথচ এ ম্যাচের আগে গোলের কথা বলেছিলেন অন্য দুজন। হেসের আশা, গোল করে নিজের প্রিয় ক্লাব রিয়ালকে শিরোপা উপহার দেবেন। আর হালিওভিচের আশা, গোল করে নিজের প্রমাণ দেবেন, তবে প্রিয় বার্সেলোনার বিপক্ষে সে গোল উদ্‌যাপন করবেন না। কারও ইচ্ছেই পূরণ হয়নি, হেসে তবু মাঠে নেমেছেন। হালিওভিচ একাদশেই সুযোগ পেলেন না। ৭২ মিনিটে নেমেও আহামরি কিছু করতে পারেননি। তবে নেইমার যে ফর্মে ছিলেন, এতে এ দুজনের গোলেও কিছু হতো না। ২৫ মিনিটে ইনিয়েস্তা ও বুসকেটসের দারুণ দুটো পাস থেকে পালমাসের রক্ষণ উন্মুক্ত হয়ে গেল। সেটা যখন লুইস সুয়ারেজের পা ঘুরে নেইমারের কাছে যখন এল, গোল করা তখন দুনিয়ার সবচেয়ে সহজ কাজ। ২ মিনিট পরই নেইমার উপহারটা ফিরিয়ে দিলেন। তাঁর দারুণ এক থ্রু থেকে এর চেয়ে দুর্দান্ত এক চিপে ব্যবধান বাড়ালেন সুয়ারেজ। ৬৩ মিনিটে এক গোল ফিরিয়ে দিয়ে একটু আগ্রহ বাড়িয়েছিল লাস পালমাস। কিন্তু ৬৭ ও ৭১ মিনিটের দুই গোলে শুধু নিজের হ্যাটট্রিকই পুরো করেননি, দলের জয়টাও নিশ্চিত করেছেন নেইমার।
