
ক্রিকেটে একজন নিজেকে নিয়ে গেছেন অন্য উচ্চতায়। আরেকজন এসেই হইচই ফেলে দিয়েছেন! একজন কুমার সাঙ্গাকারা, আরেকজন মুস্তাফিজুর রহমান। মহীরূহের পাশে লকলকিয়ে বেড়ে ওঠা বৃক্ষ—বিপিএলে দারুণ এক মেলবন্ধন ঢাকা ডাইনামাইটসে। আজ বিপিএলে প্রথম অনুশীলনে এসেই মুস্তাফিজকে প্রশংসায় ভাসালেন সাঙ্গাকারা। বিপিএলে ছয় দলের পাঁচটির অধিনায়ক স্থানীয় ‘আইকন’ খেলোয়াড়। ব্যতিক্রম কেবল ঢাকা। তাদের অধিনায়ক সাঙ্গাকারা। ঢাকা অধিনায়ক ঢাকায় এসে পৌঁছেছেন আজ সকালে। দুপুরেই যোগ দিয়েছেন অনুশীলনে। কাল থেকে শুরু হওয়া মাঠের লড়াইয়ে সাঙ্গার তূণে সবচেয়ে বড় অস্ত্র হতে পারেন মুস্তাফিজ। বাংলাদেশের তরুণ তুর্কি সম্পর্কে যে যথেষ্ট ওয়াকিবহাল, বোঝা গেল লঙ্কান কিংবদন্তির মন্তব্যেই। অধিনায়কের কণ্ঠে মুস্তাফিজ-স্তুতি, ‘হ্যাঁ, ওর খেলা দেখেছি। অভিষেক সিরিজের প্রথম তিন ম্যাচেই সে ১৩ উইকেট নিয়েছে। ব্যতিক্রমী, অসাধারণ এক তরুণ খেলোয়াড়। মানুষ হিসেবেও দারুণ। যা করে সবকিছুই উপভোগ করে। মুখে হাসি লেগেই থাকে। সে আমাদের জন্য খুবই গুরুত্বপূর্ণ খেলোয়াড়।’ বিপিএলের আগের দুই আসরে শ্রীলঙ্কার খেলোয়াড়েরা খেললেও সাঙ্গার জন্য বিপিএল অভিজ্ঞতা একেবারে নতুন। নিজের প্রথম বিপিএলকে রাঙিয়ে দেওয়ার অপেক্ষায় ঢাকা অধিনায়ক, ‘এই টুর্নামেন্ট একটু ভিন্ন ধরনের। এখানে বিদেশি ও স্থানীয় খেলোয়াড়ের সমন্বয় আছে। সব খেলোয়াড়েরা এটির অপেক্ষায়। আমি প্রথমবার বিপিএল খেলছি। আশা করছি দারুণ কিছুই হবে।’ 
দারুণ কিছুর প্রত্যাশায় দর্শকেরাও। নেতিবাচক সবকিছু দূরে সরিয়ে জমজমাট এক বিপিএলের অপেক্ষায় সবাই।
