
৯৯.৯৪—ক্রিকেট ইতিহাসের অধরা এক এভারেস্ট। স্যার ডন ব্র্যাডম্যানের ব্যাটিং গড়। কমপক্ষে ২০ টেস্ট খেলেছেন এক ক্রিকেটারদের মধ্যে ব্র্যাডম্যানের পরেই যাঁর গড়, সেই অ্যাডাম ভোজেসকে কি বাতিলের খাতায় ফেলে দিল অস্ট্রেলিয়া? ভোজেস নিজেই যে আশা ছেড়ে দিয়েছেন। আন্তর্জাতিক ক্যারিয়ার শেষ হয়ে গেছে বলে মনে করেন তিনি নিজে।মাত্র ১৮ মাসের ক্যারিয়ার তাঁর। বয়সটা ৩৭ হয়ে যাওয়াতেই তাঁর মনে এই শঙ্কা। অথচ, তাঁর টেস্ট গড় ৬১.৮৭। গড়টা আরও বেশি ছিল। ক্যারিয়ারের শেষ ৬ টেস্টে ১২ ইনিংসে মাত্র একটি ফিফটি। আর এতেই হলো সর্বনাশ। দল থেকেও বাদ তো পড়লেন। এই বয়সে আর জাতীয় দলে ফেরার আশাও করেন না।নিজের টেস্ট ক্যারিয়ারটা নিয়ে এক ধরনের আক্ষেপই কাজ করে ভোজেসের, ‘আমার আন্তর্জাতিক ক্রিকেট শেষ হয়ে গেছে। এটি আমাকে মেনে নিতে হবে, জাতীয় দলে ফেরার সম্ভাবনা আর নেই। সত্যি বলতে, সর্বশেষ কয়েকটি টেস্টে আমার পারফরম্যান্স একেবারেই ভালো ছিল না। এ জন্য আমি আর কাউকে নয়, দায়ী করব নিজেকেই।’
অনেক দেরিতে হলেও অভিষেকটা কিন্তু রাঙিয়েছিলেন দারুণভাবেই। ৩৫ বছর বয়সে টেস্ট অভিষেকে সেঞ্চুরি করে হয়েছেন সবচেয়ে বেশি বয়সে অভিষেক টেস্ট সেঞ্চুরির মালিক। ২০টি টেস্ট খেলে ১৪৮৫ রান করেছেন ৫ সেঞ্চুরিতে। যার তিনটিই অপরাজিত। তবে সাম্প্রতিক সময়ে বাজে পারফরম্যান্সের কারণে সুনজর হারিয়েছেন নির্বাচকদের। দক্ষিণ আফ্রিকার বিপক্ষে সিরিজের শেষ টেস্টের দল থেকে বাদ পড়েন। দলে ছিলেন না পাকিস্তানের বিপক্ষে সিরিজে। বিবেচিত হননি ভারত সফরেরও। আর সর্বশেষ দল ঘোষণার পর ভোজেসের স্বীকারোক্তি—দেড় বছরের ক্যারিয়ারে এখানেই ইতি। কে জানে, সেটা তাঁর জন্য আশীর্বাদ কি না। গড়ে যে ব্র্যাডম্যানের পরেই থাকতে পারছেন! ফক্স স্পোর্টস।
