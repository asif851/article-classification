
এএফসি অনূর্ধ্ব-১৬ মেয়েদের বাছাই ফুটবলের প্রথম ম্যাচে দারুণ জয় পেয়েছে স্বাগতিক বাংলাদেশ। আজ বঙ্গবন্ধু স্টেডিয়ামে ইরানকে ৩-০ গোলে গুঁড়িয়ে দিয়েছে কৃষ্ণা-মার্জিয়ারা।
স্কোরলাইন অবশ্য বোঝাতে পারছে না এই ম্যাচ কতটা একতরফা হয়েছে। বাংলাদেশ দল গোটা ম্যাচে একক প্রাধান্য নিয়ে খেলেছে। অবশ্য ম্যাচ শুরুর আগে বোঝা যায়নি এতটা একতরফা ম্যাচ হবে। কারণ, ইরান কাগজ-কলমে বাংলাদেশের চেয়ে এগিয়ে। কিন্তু মাঠের খেলায় ইরানকে পাড়ার দল বানিয়ে একের পর এক আক্রমণে কোণঠাসা করে রাখে বাংলাদেশ।কিন্তু গোল নষ্ট করার প্রতিযোগিতাই যেন চলেছে প্রথমার্ধে। এই অর্ধে অন্তত পাঁচ-ছয়টি গোল হতে পারত। তবে দ্বিতীয়ার্ধে ধরা দিয়েছে গোল। আর সেই গোল তিনটি করেছে মার্জিয়া, মৌসুমী ও তহুরা। বাংলাদেশ দলের দ্বিতীয় ম্যাচ আগামী পরশু সিঙ্গাপুরের সঙ্গে।
