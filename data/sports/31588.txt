
২০০৯ সালে কিংস্টন টেস্টে কী ধাক্কাটাই না খেয়েছিল ইংল্যান্ড। ৭৪ রানে পিছিয়ে থেকে দ্বিতীয় ইনিংসে ব্যাট করতে নেমেছিল সফরকারীরা। সে ম্যাচটিই তারা ওয়েস্ট ইন্ডিজের কাছে হারল ১ ইনিংস ও ২৩ রানে! হঠাৎই আগুনের গোলা বেরোতে লাগল জেরোম টেলরের হাত থেকে। ১১ রানে ৫ উইকেট নিয়ে ইংল্যান্ডকে অলআউট করে দিলেন মাত্র ৫১ রানে।ওই স্পেল আর ২০০৮ সালে নিউজিল্যান্ডের বিপক্ষে দশে নেমে সেঞ্চুরি এ দুটিই টেলরের ১৩ বছরের টেস্ট ক্যারিয়ারের হাইলাইটস হয়ে থাকল। কারণ পরশু টেস্ট ক্রিকেটকে আনুষ্ঠানিকভাবে বিদায় জানিয়ে দিলেন এই ক্যারিবীয় পেসার। মাত্র ৩২ বছরেই বিদায় বলে দেওয়ায় ৪৬টি ম্যাচ ও ১৩০ উইকেটেই থামল তাঁর সাদা পোশাকের যাত্রা। তবে ওয়ানডে ও টি-টোয়েন্টিতে খেলা চালিয়ে যাবেন তিনি। ক্রিকইনফো।
