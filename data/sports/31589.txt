
গল টেস্টের প্রথম দিনে ছোট্ট একটা আফসোস নিয়েই লাঞ্চে গেছে বাংলাদেশ। শুভাশিস রায়ের বলটা ‘নো’ না হলে স্কোরবোর্ডে এখন ২-এর জায়গায় ৩ উইকেট থাকতে পারত! তবে লাঞ্চের আগের ওভারে মেহেদী হাসান মিরাজের বলে দিমুথ করুণারত্নে বোল্ড হওয়ায় হাসিমুখেই লাঞ্চে গিয়েছেন মুশফিকেরা। শ্রীলঙ্কার রান ২৪ ওভারে ২ উইকেটে ৬১। সাজঘরে ফিরেছেন দুই ওপেনার।
গলে শ্রীলঙ্কা নেমেছে তিন স্পিনার নিয়ে। বাংলাদেশ দলে সেখানে তিন পেসার। মোস্তাফিজুর রহমান-তাসকিন আহমেদকে দিয়ে ৫ ওভার করিয়ে বোলিং করিয়েই শুভাশিস রায়কে আক্রমণে আনেন অধিনায়ক মুশফিকুর রহিম। শুভসূচনা শুভাশিসের। ক্যারিয়ারের দ্বিতীয় টেস্ট খেলতে নামা ২৮ বছর বয়সী পেসার নিজের প্রথম ওভারে বোল্ড করে দেন উপুল থারাঙ্গাকে। বলে একটু বাড়তি পেস ছিল। অফ স্টাম্পে পিচ করে তা ভেঙে দেয় শ্রীলঙ্কান বাঁহাতি ওপেনারের রক্ষণ। স্কোরবোর্ডে ১৫ রান উঠতেই থারাঙ্গাকে হারিয়ে কিছুটা চাপে পড়ে যায় শ্রীলঙ্কা।শ্রীলঙ্কার চাপটা বাড়তে পারত আরও। থারাঙ্গাকে ফেরানোর পরের বলটিই কুশল মেন্ডিসের ব্যাট ছুঁয়ে চলে যায় উইকেটকিপার লিটন দাসের গ্লাভসে। দুর্ভাগ্য বাংলাদেশের, টিভি রিপ্লেতে দেখা যায় বোলিংয়ের সময় পা দাগের বাইরে পড়েছে শুভাশিসের—নো বল! সুযোগ পেয়ে দ্বিতীয় উইকেটে করুণারত্নে-মেন্ডিসের ৪৫ রানের জুটি এগিয়ে নেয় শ্রীলঙ্কাকে। লাঞ্চের আগমুহূর্তে এই জুটি ভাঙেন মিরাজ। ১৯ বছর বয়সী অফ স্পিনারের বলে বোল্ড হওয়ার আগে করুণারত্নে করেন ৩০ রান।
 
