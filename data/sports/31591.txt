
পিএসজির হয়ে এটাই তাঁর শেষ মৌসুম। বিদায়ী মৌসুমে ফ্রেঞ্চ লিগ জেতা হয়ে গিয়েছিল অনেক আগেই। সেই ট্রফি জিতেই জ্লাতান ইব্রাহিমোভিচ বলে দিয়েছিলেন, ‘আমি রাজার মতো এসে কিংবদন্তির মতো চলে যাচ্ছি।’ এই যাওয়াটা আরও রাজকীয় হলো কাল রাতে অলিম্পিক মার্শেইকে ৪-২ গোলে হারিয়ে পিএসজি টানা দ্বিতীয়বার ফরাসি কাপ জেতায়। জোড়া গোল করে এ জয়েরও বড় নায়ক ইব্রাই।
২০১২ সালে মিলান থেকে পিএসজিতে যোগ দেওয়ার পর চার মৌসুমে পিএসজির হয়ে এটি ইব্রার ১২তম শিরোপা। মৌসুমটা শেষ করেছেন ক্লাবের হয়ে সব ধরনের প্রতিযোগিতায় ৫১ ম্যাচে ৫০ গোল নিয়ে। নিঃসন্দেহে ৩৪ বছর বয়সী ইব্রার ক্যারিয়ারের এটি সেরা মৌসুম। তবে সুইডিশ স্ট্রাইকার কিন্তু বলছেন উল্টো কথা। এখনো নাকি সেরাটা দেননি তিনি! তাঁর আসল খেলা নাকি শুরুই হয়নি!পিএসজির হয়ে কাল শেষ ম্যাচটা খেলার পর স্বভাবসুলভ ভঙ্গিতে বলেছেন, ‘আমি ক্লাবটাকে খুব মিস করব। ৩৪ বছর বয়সে এসে এখানে আমি ৫০ গোল করেছি। তবে এখনো আমি শুধু গা গরমের পর্যায়ে আছি।’ইব্রার সেরা দেখার জন্য কি তবে আরও অপেক্ষা করতে হবে?
