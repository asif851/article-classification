
ডমিনিকায় যেন ফিরে এসেছে ক্রিকেটের হারিয়ে যাওয়া যুগ। গোটা দিন মন্থরগতিতে ব্যাট করল ওয়েস্ট ইন্ডিজ। তৃতীয় দিন শেষে ঢিমেতালে ব্যাট করা ক্যারিবীয়দের সংগ্রহ ৫ উইকেটে ২১৮। এর মাঝেই হয়ে গেছে ১০০ ওভার! এখনো ১৫৮ রানে পিছিয়ে স্বাগতিক দল।রানটা বাড়তে পারত, কিন্তু ইয়াসির শাহকে উইকেট দিয়ে সেটি আর করতে পারেনি তারা। যদিও পাকিস্তানি বোলারদের মধ্যে ইয়াসির শাহর ওভারগুলোতেই সবচেয়ে বেশি রান তুলেছেন ওয়েস্ট ইন্ডিজ ব্যাটসম্যানরা, কিন্তু তাঁকে ৩ উইকেট উপহারও দিয়েছেন। ৪৩ রানের ওপেনিং জুটির পর দলীয় সংগ্রহটা ১০০ না পেরোতেই যে ৩ উইকেট হারিয়ে ফেলে ওয়েস্ট ইন্ডিজ। প্রথম তিন ব্যাটসম্যান—কার্লোস ব্রাফেট, কাইরন পাওয়েল ও শিমরন হেটমায়ার ফিরেছেন ইয়াসিরের বলে। ওয়েস্ট ইন্ডিজের ইনিংসে সর্বোচ্চ সংগ্রহ ৬০, রোস্টন চেজের। চেজকে অবশ্য ফেরাতে পারেননি পাকিস্তানি বোলাররা। মোহাম্মদ আমিরের বাউন্সারে হাতে ব্যথা পেয়ে মাঠ ছাড়েন তিনি। ১২৯ বলের এই ইনিংসে ছিল ৫টি চার। ৪৩ রানের ওপেনিং জুটির পর ৬৯ ও ৯৭ রানে পড়ে ক্যারিবীয়দের দ্বিতীয় ও তৃতীয় উইকেট। এরপর চেজ আর শাই হোপের চতুর্থ উইকেট জুটিতে আসে ৫৫ রান। হোপও ফেরেন মাত্র ২৯ রানে। এরপর পঞ্চম উইকেট জুটিতে বিশল সিংকে সঙ্গে নিয়ে চেজ যোগ করেন আরও ৩১ রান। এতে অবশ্য বিশলের অবদান খুব বেশি ছিল না। শেষ পর্যন্ত ৪৪ বল খেলে ৮ রান করে আউট হন বিশল।চেজ আহত হয়ে মাঠ ছাড়ার পর ওয়েস্ট ইন্ডিজকে দিন পার করিয়েছেন জেসন হোল্ডার ও শেন ডাউরিচ। ২৯ রানে অবিচ্ছিন্ন তাঁদের ষষ্ঠ উইকেট জুটি। হোল্ডার ৪২ বলে ১১ ও ডাউরিচ ৪৯ বলে ২০ রান করে অপরাজিত।পাকিস্তানের পক্ষে ইয়াসির শাহ ১০৮ রান দিয়ে নিয়েছেন ৩ উইকেট। এ ছাড়া একটি করে উইকেট পেয়েছেন মোহাম্মদ আব্বাস ও আজহার আলী। সূত্র: ক্রিকইনফো।
