
ভিসেন্তে ক্যালদেরনের মিশনটা যে কঠিন হবে, সেটা জানা ছিলই বার্সেলোনা খেলোয়াড়দের। ফার্নান্দো তোরেসের গোলে পিছিয়ে পড়ে সেই মিশনটাকে মনে হচ্ছিল আরও কঠিন। কিন্তু বার্সেলোনার যা যা আছে, সেগুলো যে অ্যাটলেটিকো মাদ্রিদের নেই। বার্সেলোনার আছে একজন নেইমার, যিনি বেশিক্ষণ পিছিয়ে থাকতে দেননি দলকে। সবচেয়ে বড় কথা, বার্সেলোনার আছে একজন লিওনেল মেসি, ডাগ আউট থেকে মাঠে গিয়েই গড়ে দিলেন পার্থক্যটা। খেলা শেষ হওয়ার ১১ মিনিট আগে দারুণ এক গোলে দলকে এনে দিলেন স্প্যানিশ লিগে টানা তৃতীয় জয়ের আনন্দ।অ্যাটলেটিকোর বিপক্ষে বার্সেলোনার ২-১ গোলের এই জয়ে মেসিই যে মূল পার্থক্যটা গড়ে দিয়েছেন, সেটা স্বীকার করেছেন অ্যাটলেটিকো কোচ ডিয়েগো সিমিওনে নিজেই, ‘মাঠে নামলে যেকোনো দলের সঙ্গে মেসিই পার্থক্যটা গড়ে দেয়। সে এমন একজন খেলোয়াড় যে খেলার ভাগ্য বদলে দিতে পারে তুড়ি মেরেই।’বার্সেলোনা অবশ্য খেলার ধারার বিপক্ষে গোল খেয়েই পিছিয়ে পড়েছিল। খেলার শুরু থেকেই ক্যালদেরনের মাঠে ছিল বার্সেলোনার আধিপত্য। খেলার শুরুর দিকে একটু দুরূহ কোণ থেকে ইভান রাকিতিচের নেওয়া শটটি অ্যাটলেটিকো গোলরক্ষক ইয়ান ওবলাক ফিরিয়ে না দিলে বার্সেলোনাই হয়তো বা ম্যাচে এগিয়ে যায়।অ্যাটলেটিকোর তোরেসও শুরুর দিকে একটি সহজ সুযোগ নষ্ট করেন। কিন্তু লুইস সুয়ারেজের একটি শট ক্রসবারে লেগে প্রতিহত হয়। সুয়ারেজের দুর্ভাগ্যই বলতে হবে। এমন একটি জায়গায় দাঁড়িয়ে সুয়ারেজ শটটি নিয়েছিলেন, যেটাকে ‘পয়েন্ট ব্ল্যাংক রেঞ্জ’ বললে খুব একটা ভুল বলা হয় না।খেলার ৫১ মিনিটে থিয়াগোর একটি লম্বা থ্রু থেকে বল ধরে বার্সেলোনার জালে বল পাঠান তোরেস। গোল খেয়ে পিছিয়ে পড়ার ৩ মিনিটের মাথায় খেলায় সমতা ফিরিয়ে নিয়ে আসে বার্সেলোনা। মেসির অনুপস্থিতিতে ফ্রি-কিক নেওয়ার ক্ষমতাটা হাতে নিয়েই বাজিমাত করেন নেইমার। ওবলাকের ডান হাতের ওপর দিয়ে দুর্দান্ত শটে বল জালে পাঠান তিনি।মেসি মাঠে নামেন ম্যাচের শেষ ৩০ মিনিটের জন্য। নেমেই মাঠের কর্তৃত্ব পুরোপুরিই নিজের হাতে তুলে নেন তিনি। নেইমারের সঙ্গে মিলে সুয়ারেজের জন্য দারুণ এক গোলের সুযোগও তৈরি করেন। উরুগুইয়ান স্ট্রাইকার অবশ্য তা কাজে লাগাতে পারেননি। এর পরপরই নেইমারের একটি শট গোল লাইন থেকে ফেরান ফেলিপে লুইস।৭৭ মিনিটে মেসির গোলে এগিয়ে যায় বার্সেলোনা। গোলটি অবশ্য তিনি করেন সুয়ারেজের পাস থেকে। দ্বিতীয় ছেলের জন্মের পর প্রথম গোল। গোলটি করে উদ্‌যাপনেও প্রকাশ পাচ্ছিল সেই ব্যাপারটিই। সূত্র: এএফপি।
