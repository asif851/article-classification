
কার্ডিফে নিউজিল্যান্ডের বিপক্ষে কাল হারলে চ্যাম্পিয়নস ট্রফি শেষ হয়ে যাবে বাংলাদেশের। সেমিফাইনালের সম্ভাবনা টিকিয়ে রাখতে হলে ম্যাচটা জিততেই হবে বাংলাদেশকে। কিউইদের হারিয়ে সেই সম্ভাবনা বাঁচিয়ে রাখতে দৃঢ়প্রতিজ্ঞ মাশরাফি বিন মুর্তজা। 
শুধু নিউজিল্যান্ডের সঙ্গে জিতলে হবে না। শেষ চারে পা রাখতে বাংলাদেশকে তাকিয়ে থাকতে হবে পরশু ইংল্যান্ড-অস্ট্রেলিয়া ম্যাচের দিকেও। তার আগে কাল ম্যাচটায় বৃষ্টির উপদ্রব থাকবে কি না, সে চিন্তাও থাকছে। তবে সেমিফাইনাল, বৃষ্টি, অস্ট্রেলিয়া ম্যাচ—এসব নিয়ে ভাবতে চাচ্ছেন না মাশরাফি। আজ কার্ডিফে সংবাদ সম্মেলনে বাংলাদেশ অধিনায়ক বললেন, তাঁর ভাবনায় শুধু নিউজিল্যান্ড, ‘বৃষ্টি নিয়ে আসলে চিন্তা করে লাভ নেই। হলেও কিছু করার নেই। সেমিফাইনালে যাওয়ার আগে দুটি ধাপ—আমাদের আগে ভালো খেলে ম্যাচটা শেষ করতে হবে। পরে অস্ট্রেলিয়ার ম্যাচের দিকে তাকিয়ে থাকতে হবে। আমাদের উচিত হবে কালকের ম্যাচে নিজেদের সেরা খেলাটা খেলা। এখন শুধু এ ম্যাচ নিয়েই ভাবা উচিত।’ চ্যাম্পিয়নস ট্রফিতে বাংলাদেশের পারফরম্যান্স নিয়ে এরই মধ্যে শুরু হয়েছে নানা আলোচনা-সমালোচনা। তবে ম্যাচের ফল আর পয়েন্ট দিয়ে দলকে বিচার না করার অনুরোধ মাশরাফির, ‘আগেও বলেছি, কাজটা এখানে সহজ হবে না। শুধু শুধু অপ্রয়োজনীয় চাপ তৈরির মানে নেই। শুধু পয়েন্ট বা হার-জিত দিয়ে দলকে বিচার করা ঠিক হবে না। এই কন্ডিশনে বাংলাদেশ সব ম্যাচ জিতবে, এটা ভাবা কঠিন। এখন কালকের ম্যাচ ভালোভাবে শেষ করতে পারলে আমাদের সফরটা ভালো হবে।’ সংবাদ সম্মেলনের শেষ দিকে ব্যক্তিগত প্রত্যাশা নিয়ে জানতে চাইলে অধিনায়ক হাসলেন, ‘আমার, আপনাদের, সবার চাওয়া ম্যাচটা জেতা। আলাদা করে আমার চাওয়ার প্রশ্ন আসে না!’ 
