
এবারের বিশ্বকাপে দারুণ জনপ্রিয়তা পেয়েছে ওয়েস্ট ইন্ডিজ খেলোয়াড়দের আনন্দের মুহূর্তগুলো উদ্‌যাপনের দৃশ্যটা। দুই হাত মুষ্টিবদ্ধ করে একবার সামনে আনা, তারপর আবার বুকের কাছে এনে উদ্‌যাপন ইংল্যান্ড ম্যাচে প্রথম দেখিয়েছেন ক্রিস গেইল। সেই থেকে টুর্নামেন্টে ওয়েস্ট ইন্ডিজের বাকি সব ম্যাচেই দেখা গেছে এমন দৃশ্য। তবে এত দিন তা ছিল শুধুই মাঠে। স্যামি-ব্রাভোরা এবার সেটি ছড়িয়ে দিলেন টিম-হোটেলেও। সেটিরই ভিডিও এখন ভাইরাল হয়ে ছড়িয়ে পড়েছে বিভিন্ন সামাজিক যোগাযোগের মাধ্যমে। 
ভিডিওটি আপলোড করেছে ক্রিকেট অস্ট্রেলিয়া। তাতে দেখা যায়, ওয়েস্ট ইন্ডিজ দলের বাস হোটেলে পৌঁছানোর পর প্রথমেই নেমে আসেন অধিনায়ক ড্যারেন স্যামি ও ডোয়াইন ব্রাভো। স্যামির হাতে একটি বহনযোগ্য লাউডস্পিকার। সেটিতে বাজছে ব্র্যাভোর গাওয়া ‘চ্যাম্পিয়ন’ গানটি। সে গানের তালে তালে নাচছেন দুজন। নাচতে নাচতেই তাঁরা ঢুকলেন হোটেলে। লবিতে ওই এই নাচ সংক্রমিত হলো অন্যদের মধ্যেও। সতীর্থরা এসে যোগ দেন। বাদ যাননি গেইলও। সেমিফাইনালে রান পাননি তো কি? আফগানিস্তানের কাছে হেরেও আফগানদের জয় উদ্‌যাপনে যোগ দিয়েছিলেন গেইল। আর এই রাতে তো তিনি জয়ী দলেরই সদস্য। আনন্দ তো আলাদা হবেই। এভাবে নেচে-গেয়ে ভক্তদের সঙ্গে সেলফিও তুললেন অনেক খেলোয়াড়। নাচতে নাচতেই উঠে পড়লেন তাঁরা লিফটে। মাঠে জয় উদ্‌যাপন প্রায় শিল্পের পর্যায়ে নিয়ে গেছে ক্যারিবিয়ান এই দলটি। সেমিফাইনাল জিতেই যখন এমন উদ্‌যাপন, ফাইনাল জিতলে কি করবেন গেইলরা? কৌতূহল থাকছেই।
ভিডিওটি দেখতে ক্লিক করুন: 
