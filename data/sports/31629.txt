
দলের সেরা ব্যাটসম্যানরা ব্যাটিং করেন টপ অর্ডারে—এটাই তো নিয়ম। অথচ বাংলাদেশের ক্ষেত্রে এর ব্যত্যয় গত দুই ম্যাচে। দেশের দুই সেরা ব্যাটসম্যান মুশফিকুর রহিম ও সাকিব আল হাসান নামছেন ছয় ও সাতে। তাঁরা যখন মাঠে নামেন তখন হয় দল বিপদে, নয় ম্যাচের গতিপথ হয়ে গেছে নির্ধারিতই। ক্রিকেট-কিংবদন্তি সুনীল গাভাস্কার মনে করেন, সাকিব-মুশফিকের স্থান ছয় কিংবা সাতে নয়, আরও ওপরের দিকে নামাটা বাংলাদেশের দুই সেরা ব্যাটসম্যানের অধিকার।
বেশ আগ থেকেই সাকিবে মুগ্ধ গাভাস্কার। ইমরান খান ও ইয়ান বোথামের পরে তৃতীয় ক্রিকেটার হিসেবে একই টেস্টে শতরান এবং ১০ উইকেট নেওয়ার বিরল কৃতিত্ব অর্জনের পর নিজের কলামে বিশ্বসেরা অলরাউন্ডারকে স্তুতিবানে ভাসিয়েছিলেন এই ভারতীয় ক্রিকেট গ্রেট। আজ ভারত-আরব আমিরাত ম্যাচের পর স্টার স্পোর্টসে ডিন জোনসের সঙ্গে বিশ্লেষণী আলাপচারিতায় বাংলাদেশ প্রসঙ্গে গাভাস্কার কাতর কণ্ঠেই সাকিব ও মুশফিককে ব্যাটিং অর্ডারের আরও ওপরের দিকে খেলানোর ব্যাপারে নিজের মতামত তুলে ধরেছেন।গাভাস্কারের বক্তব্য ছিল এমনই, ‘সাকিব-মুশফিক ভালো ব্যাটসম্যান। দুজনই ফর্মে রয়েছে। আমার মনে হয়, তাদের আরও ওপরে খেলানো উচিত। মুশফিককে খেলানো যেতে পারে তিনে আর সাকিবকে চারে। এতে করে আরও রান করতে পারবে তারা।’বাংলাদেশের দর্শকদেরও ভূয়সী প্রশংসা করলেন গাভাস্কার। বললেন, ‘আমি সত্যিই বাংলাদেশের দর্শকদের ভালোবাসা অনুভব করি। বাংলাদেশের দর্শকেরা দলকে ভীষণ ভালোবাসে। খেলা থাকলেই ছুটে আসে দলকে উৎসাহিত করতে। ক্রিকেটে হার-জিত আছে—এটা সব সমর্থকই বোঝে। কিন্তু তারা দলের কাছে লড়াই প্রত্যাশা করে। দল হারলেও যেন প্রতিদ্বন্দ্বিতা করে হারে—এটাই তারা চায়।’এদিকে আজ অকল্যান্ডে নিউজিল্যান্ডের কাছে অস্ট্রেলিয়া হেরে যাওয়ার পর পয়েন্ট টেবিলে বেশ ওলট-পালট। আর সেটি বাংলাদেশের অনুকূলেই। এ মুহূর্তে বাংলাদেশের অবস্থান তিনে আর অস্ট্রেলিয়ার চারে। অবশ্য দুই দলের পয়েন্ট সমান হলেও নেট রানরেটে এগিয়ে বাংলাদেশই। মাশরাফি বিন মুর্তজার দলের নেট রানরটে ‍+০.১৩, মাইকেল ক্লার্কের দলের -০.৩০। সাবেক অস্ট্রেলীয় ব্যাটসম্যান জোনস খানিকটা হেসে বললেন, ‘অস্ট্রেলিয়াই কেবল নয়, পয়েন্ট টেবিলে তো ইংল্যান্ডের চেয়েও অনেক এগিয়ে বাংলাদেশ।’
