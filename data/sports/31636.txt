
ঘূর্ণি জাদুতে বিশ্বের তাবৎ ব্যাটসম্যানদের বোকা বানিয়ে যাচ্ছেন। পেয়ে যাচ্ছেন একের পর এক উইকেট। গড়ে যাচ্ছেন রেকর্ড। বোলার হিসেবে দারুণ সফল এই রবিচন্দ্রন অশ্বিন একটা জায়গায় ‘পাশ নম্বর’ নাও পেতে পারেন! তাঁর হাতের লেখা নাকি খুব বাজে। এর জন্য ছোটবেলায় মায়ের অনেক বকুনিও খেতে হয়েছে ভারতীয় অফ স্পিনারকে। কিন্তু হাতের লেখাটা তাঁর আগের মতোই রয়ে গেছে। পুনেতে গতকাল থেকে শুরু হওয়া প্রথম টেস্টের আগে একটি ভিডিও প্রকাশ করেছে ভারতের ক্রিকেট বোর্ড। ভিডিওটিতে দেখা যায় সতীর্থ জয়ন্ত যাদব, অজিঙ্কা রাহানের সঙ্গে অটোগ্রাফ দিচ্ছেন অশ্বিনও। সেখানেই দেখা গেছে, সবচেয়ে কম টেস্ট খেলে আড়াই শ উইকেট পাওয়ার রেকর্ড গড়া অশ্বিনের হাতের লেখা খুব একটা ভালো নয়। অশ্বিন নিজেও স্বীকার করেছেন, তাঁর হাতের লেখা কখনোই ভালো ছিল না। সূত্র: জি নিউজ।
