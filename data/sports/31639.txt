
বিপিএলের আইকনদের এবার স্বাধীনতা দেওয়া হয়েছে দল বেছে নেওয়ার। এতে নিজেরাই তাঁরা ঠিক করে নিচ্ছেন নিজেদের পারিশ্রমিক। আগের দুবার আইকন তো অবশ্যই, সব খেলোয়াড়ের পারিশ্রমিকের দায়িত্ব বিপিএল গভর্নিং কাউন্সিল নিয়েছে। এবার তারা জানিয়েছে, আইকনদের পারিশ্রমিকের দায়িত্ব নেবে না। 
২০১৫ বিপিএলে ছয় আইকন খেলোয়াড়কে সর্বোচ্চ ৩৫ লাখ টাকা নির্ধারণ করে দিয়েছিল বিপিএল গভর্নিং কাউন্সিল। সেবার পারিশ্রমিকের অঙ্ক তুলনামূলক কমে যাওয়ায় চাপা অসন্তোষ ছিল স্থানীয় ক্রিকেটারদের মধ্যে। গতবার আইকনের বদলে সর্বোচ্চ ‘এ’ প্লাস শ্রেণিতে থাকা সাকিব আল হাসানের মূল্য ৫৫ লাখ টাকা। মুশফিকুর রহিম, তামিম ইকবাল, মাহমুদউল্লাহ ও মাশরাফি বিন মুর্তজার সেটি ছিল ৫০ লাখ। সাব্বির রহমান ও সৌম্য সরকারের ৪০ লাখ। এবার আইকনদের কোনো দাম নির্ধারণ করে না দেওয়ায় পারিশ্রমিকের বিষয়টি নিজেরাই ঠিক করে নিচ্ছেন আট আইকন।




আইকনরা কে কোন দলে




মাশরাফি বিন মুর্তজা


রংপুর রাইডার্স




সাকিব আল হাসান


ঢাকা ডায়নামাইটস




তামিম ইকবাল


কুমিল্লা ভিক্টোরিয়ানস




মুশফিকুর রহিম


রাজশাহী কিংস




মাহমুদউল্লাহ


খুলনা টাইটানস




সাব্বির রহমান


সিলেট সুরমা সিক্সার্স




* চিটাগং ভাইকিংসে মোস্তাফিজ, সৌম্য বরিশাল বুলসে খেলতে পারেন




 
কে কত টাকায় কোন দলে ভিড়ছেন, এটি অবশ্য প্রকাশ করতে চায় না খেলোয়াড়-ফ্র্যাঞ্চাইজি উভয় পক্ষই। তবে জানা গেছে, মাশরাফি-সাকিব-তামিমদের মতো সিনিয়র খেলোয়াড়দের পারিশ্রমিক প্রায় কোটি টাকার কাছাকাছি। সাব্বির-সৌম্য-মোস্তাফিজদের হতে পারে ৫০-৬০ লাখ। বিপিএলের মতো ফ্র্যাঞ্চাইজিভিত্তিক টুর্নামেন্টে দলের পারফরম্যান্সের ভিত্তিতে ওঠা-নামা করে খেলোয়াড়দের পারিশ্রমিক। টুর্নামেন্ট শেষ হওয়ার আগে তাই পারিশ্রমিকের অঙ্কটা নির্দিষ্ট করে বলা কঠিন। কেন আইকনদের পারিশ্রমিকের দায়িত্ব নেবে না, সেটির ব্যাখ্যা দিয়েছেন বিপিএল গভর্নিং কাউন্সিলের সদস্যসচিব ইসমাইল হায়দার মল্লিক, ‘যেহেতু আইকনরা নিজেরাই দায়িত্ব নিয়ে নিয়েছে, আমরা এটার (পারিশ্রমিক) দায়িত্ব নেব না। বাকি খেলোয়াড়দের টাকা বাড়েনি। গতবারের মতো এবারও তাদের শ্রেণিও একই থাকবে। তাদের দায়িত্ব আমরা নেব। এমনকি ড্রাফটের মাধ্যমে যে বিদেশিরা আসে, তাদের দায়িত্বও নেব। ড্রাফটের বাইরে অনেক বড় বড় খেলোয়াড় আসছে, তাদের দায়িত্ব বোর্ড নেবে না। আইকনদের দায়িত্বও নেবে না। যেহেতু তারা ফ্র্যাঞ্চাইজির সঙ্গে সমঝোতা করে নিয়েছে। এটা ফ্র্যাঞ্চাইজি-আইকনদের ব্যাপার।’ প্রথম দুই বিপিএলে ফ্র্যাঞ্চাইজিগুলো খেলোয়াড়দের পারিশ্রমিক পরিশোধে অনিয়ম করায় ২০১৫ সাল থেকে বিসিবি শুধু খেলোয়াড়দের ভিত্তিমূল্যে দায়িত্ব নেয়। কিন্তু এতে বিদেশি তারকা খেলোয়াড়দের তুলনায় স্থানীয় তারকাদের অঙ্কটা কমে যাওয়ায় অসন্তোষ ছিল অনেক খেলোয়াড়ের। এবার অবশ্য অসন্তুষ্টি থাকার কথা নয়। কিন্তু একটা ঝুঁকি কিন্তু থেকেই যাচ্ছে। খেলোয়াড়ের সঙ্গে ফ্র্যাঞ্চাইজির সম্পর্কটা যে সব সময় এক থাকে না!
