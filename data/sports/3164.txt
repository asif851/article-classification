
আগামী শনিবার জানিয়ে দেওয়া হতে পারে অস্ট্রেলিয়া সিরিজের বাংলাদেশ দল। তবে আজ ক্রিকেট-ওয়েবসাইট ‘ক্রিকবাজ’ দেখলে তথ্যটি আপনাকে চমকে দিতেই পারে। অস্ট্রেলিয়া সিরিজের দলে মাহমুদউল্লাহ-মুমিনুল হকের থাকার সম্ভাবনা ক্ষীণ। দুই বছর পর টেস্ট দলে ফিরতে পারেন নাসির হোসেন।গত মার্চে শ্রীলঙ্কায় শততম টেস্টেও বাদ পড়েছিলেন বাংলাদেশ দলের দুই নিয়মিত মুখ মাহমুদউল্লাহ ও মুমিনুল হক। টিম ম্যানেজমেন্ট নাকি শততম টেস্টের সমন্বয়টা ভাঙতে চাচ্ছে না অস্ট্রেলিয়ার বিপক্ষে। ঘরোয়া ক্রিকেটে ধারাবাহিক ভালো খেলা নাসিরের ফেরার সম্ভাবনা উজ্জ্বল। ২৫ বছর বয়সী এই অলরাউন্ডার সর্বশেষ টেস্ট খেলেছেন ২০১৫ সালের জুলাইয়ে, দক্ষিণ আফ্রিকার বিপক্ষে। দল জায়গা পেতে নাসিরকে সহায়তা করতে পারে গত সপ্তাহে চট্টগ্রামে প্রস্তুতি ম্যাচে পাওয়া ফিফটি। এই ম্যাচে ৫ উইকেট পাওয়া পেসার শফিউল ইসলামও জায়গা পেতে পারেন চূড়ান্ত স্কোয়াডে। গত নিউজিল্যান্ড সফরের ঠিক আগে চোটে পড়ে দল থেকে ছিটকে পড়েছিলেন শফিউল। প্রস্তুতি ম্যাচে অবশ্য ফিফটি পেয়েছেন মুমিনুলও। মার্চে শ্রীলঙ্কার বিপক্ষে সিরিজের দ্বিতীয় টেস্টের আগে চোটে পড়ে বাদ পড়া লিটন দাসও ফিরতে পারেন অস্ট্রেলিয়ার বিপক্ষে টেস্ট সিরিজে।শেষ পর্যন্ত কোন দল দাঁড় করান বিসিবির নির্বাচকেরা, এখনই বলার উপায় নেই। সত্যি যদি মুমিনুল-মাহমুদউল্লাহ স্কোয়াডের বাইরে থাকেন, বড় প্রশ্নের মুখে পড়তে হতে পারে নির্বাচকদের।
