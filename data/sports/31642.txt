
নিউজিল্যান্ডের সঙ্গে টেস্ট ম্যাচে ড্র হলেও বাংলাদেশ দলের প্রাপ্তি ছিল অনেক। চাপের মুখেও দুর্দান্ত ব্যাটিং করে মমিনুল করেছেন ১৮১ রান। আর টেস্ট ইতিহাসে প্রথম খেলোয়াড় হিসেবে সেঞ্চুরি ও হ্যাটট্রিকের কৃতিত্ব অর্জন করেন সোহাগ গাজী। ওই ম্যাচে অপরাজিত হাফ সেঞ্চুরি করেন সাকিব আল হাসান। তাই তার মনমেজাজও ফুরফুরে। খোশমেজাজে ঈদে তাই অনেকটা নাটকীয়ভাবে বাড়ি গেলেন সাকিব। লাল রঙের একটি হেলিকপ্টার ভাড়া করে সস্ত্রীক মাগুরা গিয়েছেন এই অলরাউন্ডার।আজ সোমবার সকাল সোয়া ১১টার দিকে স্ত্রী শিশিরকে সঙ্গে নিয়ে হেলিকপ্টারে করে মাগুরা স্টেডিয়ামে পৌঁছান সাকিব। সেখানে তাঁদের স্বাগত জানান সাকিবের বাবা-মা, আত্মীয়স্বজন, ক্রীড়া সংস্থার সাধারণ সম্পাদক ও মাগুরা ক্রিকেট কোচিং একাডেমির সদস্যরা। সেখানে কিছুক্ষণ সবার সঙ্গে কথা বলেন সাকিব। পরে ব্যক্তিগত গাড়িতে করে তাঁরা শহরের পশ্চিমপাড়ার বাড়িতে যান। ঈদের পরদিন স্ত্রীকে নিয়ে আবার ঢাকায় ফিরবেন সাকিব। কারণ, নিউজিল্যান্ডের সঙ্গে দ্বিতীয় টেস্ট ২১ অক্টোবর থেকে।
