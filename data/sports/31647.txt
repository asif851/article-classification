

গত কদিনের ফুটবল-ঝড়ে এলোমেলো ছিল বার্সেলোনা। ডেম্বেলেকে কিনতে গিয়ে খোঁচা শুনতে হয়েছিল ডর্টমুন্ডের কাছে। কুতিনহোর জন্য কিছুতেই রাজি করাতে পারছিল না লিভারপুলের একরোখা ম্যানেজার ইয়ুর্গেন ক্লপকে। তার ওপর সন্ত্রাসী হামলায় শহরটাই যেন প্রাণ হারিয়ে বসছিল।
তবে আকাশের মেঘ কাটতে শুরু করেছে। ১৪৭ মিলিয়নে ডেম্বেলেকে দলে টানার পরই বি-ইন স্পোর্টসের খবর অনুযায়ী, লিভারপুলের চ্যাম্পিয়নস লিগ দলে থাকতে চাইছেন না ফিলিপে কুতিনহো। মানে পরিষ্কার, দলবদলের জানালা বন্ধ হওয়ার পাঁচ দিন আগে সর্বোচ্চ চেষ্টাই করছেন বার্সায় যাওয়ার। দলে নাম দিতে না চাওয়া তো একরকম বিদ্রোহ ঘোষণাই।
বার্সেলোনার আগের তিনটি প্রস্তাব ফিরিয়ে দিয়েছে লিভারপুল। ১৩৮ মিলিয়নের নতুন প্রস্তাব তৈরি করছে কাতালানরা। তবে তিন বছর পর আবারও চ্যাম্পিয়নস লিগে জায়গা করে নেওয়া পাঁচবারের ইউরোপ চ্যাম্পিয়নরা কুতিনহোকে কিছুতেই ছাড়তে রাজি নয়। তবে কুতিনহো নিজেই এবার জানিয়েছেন, চ্যাম্পিয়নস লিগের জন্য লিভারপুল যে দল ঘোষণা করা হবে, তাতে তাঁর নাম যেন না রাখা হয়।
স্কাই স্পোর্টসের খবর অনুযায়ী কুতিনহো আশাবাদী, ডেম্বেলেকে দলে নিলেও তাঁর ব্যাপারে হাল ছেড়ে দেয়নি বার্সেলোনা। ব্রাজিলিয়ান ফরোয়ার্ড মানসিকভাবে খুবই নাজুক অবস্থানে আছেন বলেও দাবি তাদের। কুতিনহো এই মৌসুমে এখনো লিভারপুলের হয়ে কোনো ম্যাচ খেলেননি। পিঠের চোটকে কারণ হিসেবে বলা হয়েছে। তবে ব্রাজিলের বাছাইপর্বের ম্যাচ খেলতে ইংল্যান্ড থেকে নিজ দেশে তাঁর উড়ে যাওয়ার কথা। আগামীকাল আর্সেনালের বিপক্ষে বড় ম্যাচেও লিভারপুলের জার্সিতে দেখা যাবে না এই প্লে-মেকারকে।
এর মধ্যে নিজে চ্যাম্পিয়নস লিগের স্কোয়াড থেকে যদি নাম প্রত্যাহারের কথা বলে থাকেন, কুতিনহোকে ছেড়ে দেওয়া ছাড়া আর কোনো পথ থাকবে না লিভারপুলের। সূত্র: স্পোর্টস ইলাস্ট্রেটেড।
