
বার্সেলোনায় ছিলেন লিওনেল মেসির ছায়া হয়ে। অনেকেরই বিশ্বাস, ব্যালন ডি’অর জিততে মেসির ছায়া থেকে বের হতেই প্যারিস সেন্ট জার্মেইয়ে যোগ দিয়েছেন নেইমার। কিন্তু ফ্রান্সের ক্লাবটিতে যোগ দেওয়ার পর নেইমারের ব্যালন ডি’অর জেতা নিয়েও সন্দিহান ব্রাজিলের কিংবদন্তি ফুটবলার রবার্তো কার্লোস। বিশ্বকাপজয়ী সাবেক এই লেফট ব্যাক মনে করেন, লিওনেল মেসি ও ক্রিস্টিয়ানো রোনালদো যত দিন ‘ফর্মে আছেন’, নেইমার অন্তত তত দিন পর্যন্ত পুরস্কারটি জিততে পারবেন না।
তাহলে কি ব্রাজিলিয়ান ফরোয়ার্ডকে তৃতীয় হয়েই সন্তুষ্ট থাকতে হবে? কার্লোস মনে করছেন, অন্তত মেসি-রোনালদো ছন্দে থাকতে নেইমারের জন্য তৃতীয় স্থানটাই বরাদ্দ। খেলোয়াড়ি জীবনে প্রচণ্ড গতির বাঁকানো ফ্রি কিকের জন্য ‘দ্য বুলেট ম্যান’ তকমা পাওয়া কার্লোস ফ্রান্স ফুটবলকে বলেন, ‘মেসি-রোনালদো যত দিন ফর্মে আছে, ওকে (নেইমার) তৃতীয় হয়েই থাকতে হবে।’
ব্রাজিলের হয়ে ১২৫ ম্যাচ খেলা কার্লোস অবশ্য নেইমারের পিএসজিতে যোগ দেওয়াকে সমর্থন দিচ্ছেন। তাঁর ব্যাখ্যা, ‘পিএসজিতে যোগ দিয়ে সে ভালো করেছে। বিশ্বসেরা হওয়ার জন্য তাঁকে বার্সা ছাড়তে হয়েছে, কারণ সেখানে (বার্সা) লিওনেল মেসি আছে।’
ট্রান্সফারের বিশ্ব রেকর্ড গড়ে পিএসজিতে যোগ দিয়ে দারুণ শুরু করেছিলেন নেইমার। সব প্রতিযোগিতা মিলিয়ে ২৮ গোলের পাশাপাশি ১৬টি ‘অ্যাসিস্ট’ ছিল তাঁর। কিন্তু পায়ের হাড় ভেঙে নিয়ে মৌসুম শেষ হয়ে যাওয়ায় পরবর্তী ব্যালন ডি’অর জয়ের দৌড় থেকেও ছিটকে পড়েছেন নেইমার। সে তুলনায় মেসি-রোনালদো কিন্তু আগের মতোই ছুটছেন। সব প্রতিযোগিতা মিলিয়ে এ পর্যন্ত ৪৩ ম্যাচে মেসির গোলসংখ্যা ৩৭। রোনালদো মৌসুমের শুরুতে গোলখরায় ভুগলেও ৩৭ ম্যাচে এ পর্যন্ত ৩৮ গোল করেছেন।
মেসির ছায়া থেকে শিগগির বের হওয়া তাই হচ্ছে না নেইমারের! অবশ্য এ বছরটা বিশ্বকাপের। সেখানে দারুণ কিছু করলে আর ব্রাজিল চ্যাম্পিয়ন হলে ব্যালন ডি’অর তাঁর হাতেই যাবে। ২০০৬ বিশ্বকাপের পর যেমন জিতেছিলেন ফ্যাবিও ক্যানাভারো।
