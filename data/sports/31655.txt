
খবরটা জানা গিয়েছিল অনেক আগেই। গত নভেম্বরে বিদায়ী টেস্টটা খেলার সময়ই শচীন টেন্ডুলকারকে ভারতরত্ন সম্মানে ভূষিত করার সিদ্ধান্তটা নিয়ে ফেলেছিল ভারত সরকার। আজ সম্পন্ন হলো এর আনুষ্ঠানিকতা। ক্রীড়াঙ্গনের প্রথম ব্যক্তি হিসেবে ভারতের সর্বোচ্চ রাষ্ট্রীয় সম্মান ভারতরত্ন খেতাব পেলেন লিটল মাস্টার। শুধু ক্রীড়াঙ্গনের প্রথম ব্যক্তি হিসেবেই নয়, সবচেয়ে কম বয়সী হিসেবেও এই সম্মান পেলেন টেন্ডুলকার।ক্রীড়াঙ্গন থেকে প্রথম ভারতরত্ন খেতাবটা অবশ্য কিংবদন্তি হকি খেলোয়াড় ধ্যান চাঁদকে দেওয়ার দাবি জানিয়েছিলেন অনেকে। গত বছরের জুলাইয়ে ধ্যান চাঁদের জন্যই সুপারিশ করেছিল ভারতের ক্রীড়া মন্ত্রণালয়। কিন্তু নভেম্বরে টেন্ডুলকারই পান চূড়ান্ত অনুমোদন। মুম্বাইয়ে নিজের বিদায়ী টেস্টটা খেলার সময়ই টেন্ডুলকারকে ভারতরত্ন খেতাবে ভূষিত করার ঘোষণা দিয়েছিল ভারত সরকার।এর আগে ভারতের প্রায় সবগুলো সম্মানসূচক খেতাবই পেয়েছেন টেন্ডুলকার। ১৯৯৪ সালে পেয়েছিলেন অর্জুন পুরস্কার। ১৯৯৭-৯৮ সালে পেয়েছিলেন ক্রীড়াঙ্গনের সর্বোচ্চ সম্মান রাজীব গান্ধী খেলরত্ন পুরস্কার। ১৯৯৯ সালে পেয়েছিলেন ভারতের চতুর্থ সর্বোচ্চ বেসামরিক পুরস্কার পদ্মশ্রী। ২০০৮ সালে ভারতের দ্বিতীয় সর্বোচ্চ বেসামরিক খেতাব পদ্মভূষণের সম্মানও পেয়েছেন ভারতের এই কিংবদন্তি ব্যাটসম্যান।— টাইমস নিউজ নেটওয়ার্ক
