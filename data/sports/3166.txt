
মিরপুরের ইনডোরে ক্রিকেটারদের ফিটনেস ক্যাম্পে রানিং অনুশীলনটা ছিল সবচেয়ে আকর্ষণীয়। একে একে ক্যাম্পে ডাক পাওয়া প্রত্যেকেই বিশেষ একটি যন্ত্রকে ‘সাক্ষী’ রেখে সারলেন যাঁর যাঁর রানিং। ডিসেম্বরে ওয়েস্ট ইন্ডিজের বিপক্ষে হোম সিরিজের পর থেকেই চোটের সঙ্গে লড়তে থাকা মাশরাফি বিন মুর্তজার রানিংটা হলো দুর্দান্ত। মাশরাফি দৌড়ের শেষ প্রান্তে পৌঁছানোর সঙ্গে সঙ্গেই উল্লাসে ফেটে পড়ল গোটা ইনডোর। জাতীয় দলের ক্রিকেটাররা প্রায় সবাই হাতে তালি দিয়ে মাশরাফিকে করলেন অভিনন্দিত। আজ বৃহস্পতিবার শুরু হওয়া ক্রিকেটারদের কন্ডিশনিং ক্যাম্পের এটি একটি খণ্ডচিত্র। ফিটনেস ট্রেনিংয়ে গোটা দিনই খেলোয়াড়েরা মেতে রইলেন এমন অজস্র খুনসুটি আর হাসিঠাট্টায়। এর ফাঁকে ফাঁকে ঠিকই চলল ক্রিকেটারদের কঠোর ফিটনেস অনুশীলন।
ক্রিকেটারদের দেখে বোঝার উপায় ছিল না, কী ভীষণ টালমাটাল সময়ের ভেতর দিয়ে যাচ্ছে বাংলাদেশের ক্রিকেট। সেদিক দিয়ে কন্ডিশনিং ক্যাম্প শুরুর দিনই সফল। ফিটনেস বাড়িয়ে নেওয়া তো আছেই। তবে আজ থেকে মিরপুর ইনডোরে শুরু হওয়া কন্ডিশনিং ক্যাম্পের আসল লক্ষ্য চলমান শোরগোল থেকে ক্রিকেটারদের মনোযোগ ফেরানো।
অক্টোবরে নিউজিল্যান্ডের বিপক্ষে হোম সিরিজ। ক্রিকেটবিহীন সময়ে খেলোয়াড়দের অনুশীলনের মধ্যে রাখার ব্যাপারটি তো আছেই। সব মিলিয়ে সময়ের প্রেক্ষাপটে কন্ডিশনিং ক্যাম্পটি যথেষ্ট গুরুত্বই বহন করছে। কোচ শেন জার্গেনসেন ও ফিটনেস ট্রেনার স্টুয়ার্ট কার্পেনিয়ানের তত্ত্বাবধানে মিরপুরের ক্রিকেট ইনডোরে শুরু হওয়া এই কন্ডিশনিং ক্যাম্পে জাতীয় দল ও এর আশেপাশে থাকা ৩০ জন খেলোয়াড়কে ডাকা হলেও বিশেষ বিশেষ কারণে আসেননি সাকিব আল হাসান, তামিম ইকবাল ও আবদুর রাজ্জাক। সাকিব যুক্তরাষ্ট্রে আছেন। তামিমের বিয়ের ছুটি চলছে। রাজ্জাক সস্ত্রীক বেড়াতে গেছেন মালয়েশিয়ায়।
এই তিন ক্রিকেটার বাদে বাকিরা ইনডোরে দিনভর ঘাম ঝরিয়ে নিজেদের ফিটনেসের মাত্রা সম্পর্কে ধারণা দিয়েছেন ট্রেনার কার্পেনিয়ানকে। জিম্বাবুয়ে সফর থেকে দেশে ফিরে জাতীয় দলের খেলোয়াড়েরা শুয়ে-বসে আছেন প্রায় এক মাস। প্রিমিয়ার ক্রিকেট লিগ নিয়ে অনিশ্চয়তার কারণে মাঠের ক্রিকেট থেকে প্রায় সম্পর্কহীনই তাঁরা। আজ মিরপুরের ইনডোরে ফিটনেস ক্যাম্পটা তাঁদের জন্য পুনর্মিলনীর মতোই একটা ব্যাপার ছিল। দিনভর ইনডোরের গরমে ফিটনেস ক্যাম্পের কঠোরতার মধ্যেও তাঁরা ছিলেন দারুণ উচ্ছ্বসিত। প্রচণ্ড পরিশ্রমের মধ্যেও ইনডোর-জুড়ে আনন্দমুখর একটা আবহ ছিল প্রায় গোটা দিনই।
প্রথম দিনের কার্যক্রম শেষে আনুষ্ঠানিকভাবে সাংবাদিকদের মুখোমুখি হননি ক্রিকেটারদের কেউই। যদিও সকাল থেকে মিরপুরে হাজির হওয়া গণমাধ্যমের সাংবাদিকদের আগ্রহ ছিল ক্রিকেটারদের মুখোমুখি হওয়ার। সেদিক দিয়ে সাংবাদিকদের হতাশই করেছেন ক্রিকেটাররা।
ক্রিকেটাররা না এলেও সাংবাদিকদের মুখোমুখি হয়েছিলেন ফিটনেস কার্পেনিয়ান। তিনি জানিয়েছেন, প্রথম দিনে ক্যাম্পে উপস্থিত খেলোয়াড়দের ফিটনেসের মাত্রাটি পরখ করে নিয়েছেন। তবে প্রথম দিনের ক্যাম্পে কিছু খেলোয়াড়ের ফিটনেস মাত্রা খুশি করতে পারেনি কার্পেনিয়ানকে। সব দেখে নিয়ে প্রতিটি খেলোয়াড়ের জন্য আলাদা আলাদা প্রোফাইল তৈরি করে তাঁদের নিয়ে কাজ করবেন বলে জানিয়েছেন তিনি।
আপাতত ৩০ জুন পর্যন্ত এই কন্ডিশনিং ক্যাম্প চলবে। পুরোটা সময়ই ব্যয় করা হবে ক্রিকেটারদের ফিটনেসের পেছনে। একই সঙ্গে চলবে ব্যাট-বল নিয়ে অনুশীলন।
