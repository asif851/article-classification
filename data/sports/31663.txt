
ওল্ড ট্রাফোর্ডে আশায় বুক বাঁধছেন রেড ডেভিল-সমর্থকেরা। ক্রিস্টিয়ানো রোনালদো সরাসরি বলে দিয়েছেন, ইংল্যান্ডে ফিরতে চান। কর ফাঁকির অভিযোগে আদালতে নিজের যুক্তি দেখানোর সময় বিচারকদের এমনটাই জানিয়েছেন পর্তুগিজ ফরোয়ার্ড।
২০০৯ সালে দলবদলের তৎকালীন বিশ্ব রেকর্ড গড়ে রিয়াল মাদ্রিদে এসেছেন রোনালদো। এর আগে ‘লাল’ ম্যানচেস্টারই ছিল তার ঠিকানা। বুনো চিতার মতো দৌড় আর চোখধাঁধানো নৈপুণ্যে বিশ্বের নজরে আসা তো এখান থেকেই। যেখানে ১৮ বছর বয়সী এক প্রতিভাবান তরুণ পর্তুগিজকে ফুটবল বিশ্বের প্রতাপশালী সম্রাটে রূপান্তরিত করেছিলেন স্যার অ্যালেক্স ফার্গুসন। কর ফাঁকির অভিযোগে কোর্ট-কাছারিতে ভীষণ ব্যস্ত সময় কাটছে সিআর সেভেনের। আদালতে দাঁড়িয়েই ইংল্যান্ডে ফেরার ইঙ্গিত দিয়েছেন, ‘ইংল্যান্ডে তো কখনো এসব ঝামেলায় পড়িনি। সে কারণেই আবার সেখানে ফিরতে চাই।’ নিজেকে নির্দোষ দাবি করার পেছনে রোনালদোর যুক্তিটাও বেশ জোরালো, ‘আমি সব সময়ই কর পরিশোধ করেছি, সেটা ইংল্যান্ড হোক বা স্পেন, সব সময়ই কর দিয়েছি। সত্য কখনো লুকানো যায় না। জানেনই তো, আমার জন্য কোনো কিছু লুকানো একটা হাস্যকর ব্যাপার। আমি একটা খোলা বইয়ের মতোই, কিছুই লুকানোর নেই।’
গত নভেম্বরেই রিয়ালের সঙ্গে চুক্তি নবায়ন করেছেন রোনালদো। ২০২১ সাল পর্যন্ত চুক্তিবদ্ধ হলেও এবারের দলবদলের শুরুতে ঘনিষ্ঠজনদের কাছে ক্লাব ছাড়ার ইচ্ছে জানিয়েছিলেন রোনালদো। আদালতে গিয়ে এভাবে ইংল্যান্ডে ফেরার ইচ্ছে প্রকাশ করে কি কোনো ইঙ্গিত দিয়ে রাখলেন সিআর সেভেন?
