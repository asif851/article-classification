
ওয়েস্ট ইন্ডিজ টি-টোয়েন্টি দলের অধিনায়ক তিনি। সামনের টি-টোয়েন্টি বিশ্বকাপেও হয়তো ড্যারেন স্যামির কাঁধেই থাকবে নেতৃত্ব। তবে তারপরও ওয়েস্ট ইন্ডিয়ান এই অলরাউন্ডারকে নতুন মৌসুমের চুক্তিতে রাখল না ওয়েস্ট ইন্ডিয়ান ক্রিকেট বোর্ড (ডব্লুআইসিবি)। ১৫ জন খেলোয়াড়ের সঙ্গে ২০১৫-১৬ মৌসুমের জন্য নতুন এই চুক্তি করেছে ডব্লুআইসিবি। গত মৌসুমে চুক্তিবদ্ধ ছিলেন, অথচ এই মৌসুমে স্যামির মতোই বাদ পড়ে গেছেন ডোয়াইন ব্রাভো, আন্দ্রে রাসেল, সুলেমান বেন ও শিবনারায়ণ চন্দরপল। এ ছাড়া আগে বেশ কয়েকবার বোর্ডের সঙ্গে চুক্তির প্রস্তাব ফিরিয়ে দেওয়ায় এবারও রাখা হয়নি ক্রিস গেইলকে।১ অক্টোবর ২০১৫ থেকে ৩০ সেপ্টেম্বর ২০১৬ পর্যন্ত কার্যকর এই চুক্তিতে নতুন ঢুকেছেন দেবেন্দ্র বিশু, শ্যানন গ্যাব্রিয়েল, শেলডন কোটরেল, জারমেইন ব্ল্যাকউড, রাজেন্দ্র চন্দ্রিকা, শাই হোপ, শেন ডওরিচ ও লিওন জনসন। ক্রিকইনফো।
