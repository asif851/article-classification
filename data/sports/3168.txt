
বিভিন্ন মেয়াদে নিষেধাজ্ঞা পাওয়া খেলোয়াড়দের শাস্তি প্রত্যাহার, সব দলের অংশগ্রহণে দলবদল, জাতীয় ক্রীড়া পরিষদের কোটায় মনোনয়ন পাওয়া কাউন্সিলরদের কাউন্সিলরশিপ বাতিল—এই সব দাবিতে কাল অবস্থান ধর্মঘট করেছেন হকির বিদ্রোহী খেলোয়াড় ও ক্লাব কর্মকর্তারা। হকি খেলোয়াড় ও ক্লাব ঐক্য পরিষদের ব্যানারে কাল দুপুরে জাতীয় ক্রীড়া পরিষদের (এনএসসি) সামনে অবস্থান ধর্মঘট পালন করেন তাঁরা। একই সঙ্গে সদ্যই দায়িত্ব পাওয়া যুব ও ক্রীড়া প্রতিমন্ত্রী মজিবুল হক চুন্নুর সঙ্গে সাক্ষাতেরও চেষ্টা করেন খেলোয়াড় ও ক্লাব কর্মকর্তারা। কিন্তু মন্ত্রী কাল এনএসসিতে আসেননি। আজ মন্ত্রীর সঙ্গে সাক্ষাতের সম্ভাবনা আছে খেলোয়াড়দের। তাঁরা মন্ত্রীকে হকির বর্তমান সমস্যার কথা জানিয়ে দ্রুতই সমাধানের জন্য অনুরোধ করবেন।
