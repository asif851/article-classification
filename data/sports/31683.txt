
‘ও যেসব মন্তব্য করছে, সেটা দেশের ক্রিকেটের ভাবমূর্তি নষ্ট করছে। টস নিয়ে কোনো অধিনায়ক সংবাদমাধ্যমে এ ধরনের কথা বলতে পারে না। এটা দলের জন্য ভালো হচ্ছে না’—মুশফিকের রহিমের মন্তব্যের প্রতিক্রিয়ায় আজ সংবাদমাধ্যমকে এমনটাই বলেছেন বিসিবি সভাপতি নাজমুল হাসান।
অস্ট্রেলিয়ার বিপক্ষে ঢাকা টেস্টে দুর্দান্ত জয়ের পর চট্টগ্রামে হারের পর থেকেই চলছে কথার পিঠে কথা। চট্টগ্রাম টেস্টের দ্বিতীয় ইনিংসে আকস্মিক ব্যাটিং অর্ডারের অদলবদল নিয়ে প্রশ্ন হয়েছে অনেক। সেদিন মুমিনুল হককে কেন চার নম্বরে নামানো হলো না? চারে তো মুশফিক নিজেও নামতে পারতেন? মুশফিক অবশ্য সোজাসাপ্টা জানিয়েছেন, ১২০ ওভার উইকেটকিপিং করে তাঁর পক্ষে চারে ব্যাট করা সম্ভব নয়। তখন স্বাভাবিকভাবেই প্রশ্ন ওঠে, মুশফিক কি তাহলে নিজের ভূমিকাগুলো পুনর্বিন্যাস করবেন? বাংলাদেশ টেস্ট অধিনায়ক তখন জানান, এখন সবকিছু যেমন চলছে, সেটা তাঁর একার সিদ্ধান্তে হচ্ছে না। টিম ম্যানেজমেন্ট যেভাবে চাইবে, সেভাবেই দলে থাকতে প্রস্তুত মুশফিক।  অধিনায়কের এ কথা শুনে পরদিন বিসিবি সভাপতি নাজমুল হাসান উল্টো মুশফিকেরই দায় দেখেছেন, ‘আমরা ওকে জিজ্ঞেস করেছিলাম, ও কিপিং করবে কি না। এটাও জিজ্ঞেস করেছিলাম, ও চারে ব্যাট করতে আগ্রহী কি না। কিন্তু ও তো নামেনি। ও তো ওর সিদ্ধান্তেই নেমেছে। তাহলে ওকে জিজ্ঞেস করতে হবে, টিম ম্যানেজমেন্টের সিদ্ধান্ত মানে কী?’ এমনকি মুশফিকের অধিনায়কত্ব নিয়েও প্রশ্ন তোলেন নাজমুল, ‘একটা কথা বলে রাখি, সমস্যাটা মুশফিকের। মাশরাফি অধিনায়কত্ব করে না? ও কখনো এমন সমস্যায় পড়েনি। সাকিব কখনো এমন সমস্যায় পড়বে না, লিখে দিতে পারি।’
অধিনায়ক হয়েও বাউন্ডারিতে ফিল্ডিং প্রসঙ্গেও মুশফিক বলেছিলেন, ‘কোচরা চেয়েছেন বাইরে ফিল্ডিং করি। টিম ম্যানেজমেন্ট যেটা বলবে, সেটাই তো করতে হবে।’ তবে নাজমুল হাসান আজ বললেন, ‘সে কোথায় ফিল্ডিং করবে, সে সিদ্ধান্ত টিম ম্যানেজমেন্টের ছিল না। সিদ্ধান্তটি ছিল তার ব্যক্তিগত। কেউ চাপিয়ে দেয়নি।’
সংবাদমাধ্যমের সামনে রাখঢাক না রেখেই মুশফিক যেসব মন্তব্য করেছেন, তা ভালোভাবে নিতে পারেনি বিসিবি। তাঁকে অধিনায়কত্ব থেকে সরিয়ে দেওয়ার গুঞ্জনটা উঠেছে এ কারণে। তবে নাজমুলের কথায় মনে হলো মুশফিকের ওপর এখনই আস্থা হারাচ্ছেন না বিসিবি সভাপতি, ‘তাকে সরিয়ে দেওয়ার কোনো সিদ্ধান্ত এখনো হয়নি।’
 
