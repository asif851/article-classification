
টেস্টটা শুরুই হয়েছে একজনের শেকড়ে ফেরার গল্প দিয়ে। রাজকোট টেস্টে অভিষেক হলো ইংলিশ ওপেনার হাসিব হামিদের। ইংল্যান্ডের হয়ে খেললেও তাঁর বাবা-মা দুজনই গুজরাটি। শেকড়ে ফেরাটা ঠিক রাঙাতে পারেননি হামিদ। তবু আরেক ‘শেকড়’ই প্রথম দিনে স্বস্তি দিল ইংল্যান্ডকে—রুট। জো রুটের দুর্দান্ত সেঞ্চুরিতে ৪ উইকেটে ৩১১ রানে দিন শেষ করল সফরকারীরা।
দিনের শুরুটা দিচ্ছিল পুরো ভিন্ন ইঙ্গিত। সবুজাভ পিচে মোহাম্মদ শামি ও উমেশ যাদবের দুর্দান্ত বোলিংয়ে খুব অস্বস্তিতে সময় পার করছিলেন দুই ওপেনার অ্যালিস্টার কুক ও হামিদ। বেশ কয়েকবার উইকেটের পেছনে ক্যাচ দিয়েও বেঁচে গিয়েছিলেন দুজন। যখনই মনে হলো, পরিস্থিতি সামলে নিয়েছেন, তখনই ফিরলেন কুক। একটু পরেই হামিদও। রবিচন্দ্রণ অশ্বিনের এক ওভারে তিন চার মেরে একটু আগ্রাসন দেখাতে চেয়েছিলেন বেন ডাকেট। কিন্তু সেই অশ্বিনের বলেই অজিঙ্কা রাহানের অসাধারণ এক ক্যাচে আউট হয়ে গেলেন। ইংল্যান্ডের স্কোর ৩ উইকেটে ১০২।তারপরই দিনের সেরা সময়টা কাটিয়েছে ইংল্যান্ড। রুট ও মঈন আলী মিলে এমন দুর্দান্ত খেলেছেন যে, প্রশ্নই উঠে গেল ইংল্যান্ডের বিপক্ষে স্পিন-বান্ধব উইকেট না বানিয়ে ভারত ভুল করল কি না! দারুণ সব শটে বাংলাদেশে কাটানো দুঃসময়টা ভুললেন রুট। আর তাঁর সঙ্গী মঈন তো বাংলাদেশেও দারুণ ফর্মে ছিলেন। এ দুজনের চতুর্থ উইকেট জুটিতে এল ১৭৯ রান। দুজনে মিলে যখন দিন পার করে দেবেন বলেই ভাবছিল সবাই, তখনই দিনের সবচেয়ে বাজে শটটি খেললেন রুট। যাদবের বলে কট অ্যান্ড বোল্ড হয়ে আউট হয়ে গেলেন রুট (১২৪ রান)।দিনের বাকি ১২ ওভারে আর কোনো বিপদে পড়তে হয়নি ইংল্যান্ডকে। বেন স্টোকস ও মঈন নিরাপদেই বাকি সময়টা পার করে দিয়েছেন। তবে ৯৯ রানে অপরাজিত থাকায় আজ রাত হয়তো নির্ঘুমই যাবে মঈনের!
