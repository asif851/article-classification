
আন্তর্জাতিক ক্রিকেটের ভবিষ্যত্ নিয়ে উদ্বিগ্ন ‘ক্রিকেটের বাইবেল’খ্যাত উইজডেন ক্রিকেটার্স অ্যালমানাক। এ উদ্বেগ মূলত ‘তিন জমিদারে’র সেই প্রস্তাবকে নিয়েই। বুধবার প্রকাশিত উইজডেনের ২০১৪ সংস্করণে বলা হয়, ভবিষ্যতে ক্রিকেট ‘ঔপনিবেশিক কায়দায় বিভক্ত’ হওয়ার পথে হাঁটছে। ভারতের অতিমাত্রায় প্রভাবে এর ‘শ্বাস রোধ হবে’।উইজডেন প্রকাশিত হচ্ছে ১৮৬৪ সাল থেকে। এর ১৫১তম সংস্করণে সম্পাদক লরেন্স বুথ বলেন, ‘ক্রিকেট ভয়ংকরভাবে শাসিত হচ্ছে। খেলাটি একটি দেশের (ভারত) অর্থনৈতিক শোষণের ঝুঁকিতে রয়েছে। দেশটি (ভারত) শোষণ করতে যথেষ্ট শক্তিশালী। সঙ্গে অন্য দুটি দেশও (অস্ট্রেলিয়া-ইংল্যান্ড) প্রস্তুত সে পরিকল্পনায় সহায়তা করতে।’ সম্পাদক এও বলেন, ‘কেন্দ্রীয় নেতৃত্বের (আইসিসি) দায়িত্ব নিতে ভারতের প্রস্তুতি বলে দিচ্ছে, আন্তর্জাতিক ক্রিকেটের মৃত্যু অবশ্যম্ভাবী।’উইজডেনের পাঁচ বর্ষসেরা ক্রিকেটার হিসেবে নির্বাচিত হয়েছেন ভারতের শিখর ধাওয়ান, অস্ট্রেলিয়ার ক্রিস রজার্স, রায়ান হ্যারিস, ইংল্যান্ডের জো রুট ও মেয়েদের অধিনায়ক চার্লট অ্যাডওয়ার্ডস। ধাওয়ান নির্বাচিত হয়েছেন গত বছর ইংল্যান্ডে অনুষ্ঠিত চ্যাম্পিয়নস ট্রফিতে অসাধারণ পারফরম্যান্সের কারণে। রজার্স, হ্যারিস, রুট—তিনজনই নির্বাচিত হয়েছেন অ্যাশেজ-২০১৩-এ দারুণ পারফরম্যান্সের কারণে। নারী ক্রিকেটার অ্যাডয়াডর্সের নির্বাচিত হওয়া প্রসঙ্গে উইজডেনে বলা হয়, ‘দেশে এবং দেশের বাইরে অ্যাশেজ জয়, একই সঙ্গে একজন ইংলিশ ক্রিকেটার হিসেবে তাঁর ক্যারিয়ার দুর্দান্ত।’ এএফপি।
