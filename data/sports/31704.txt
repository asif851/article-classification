
বঙ্গবন্ধু স্টেডিয়ামের বিভিন্ন গ্যালারিতে ছড়িয়ে-ছিটিয়ে আছেন হাজার খানেক দর্শক। টাইব্রেকারে গড়ানো অনূর্ধ্ব-১৮ ক্লাব ফুটবলের রুদ্ধশ্বাস সেমিফাইনাল দেখতে বেশির ভাগ দর্শকই দাঁড়িয়ে গেলেন। স্পটকিক নেওয়ার আগে দুই দলের খেলোয়াড়দের মনোযোগে চিড় ধরাতে ক্লাব সমর্থকদের সেকি চেষ্টা! শেষ পর্যন্ত মনোযোগ ভাঙল শেখ রাসেল ক্রীড়াচক্রের, দ্বিতীয় শটটি বাইরে মারলেন মাসুদ। চতুর্থটি বারের ওপর দিয়ে উড়িয়ে দিলেন রকি। এই দুজনের ব্যর্থতায় ৪-৩ গোলে ব্রাদার্সের কাছে হেরেছে শেখ রাসেল।
নির্ধারিত সময়ের খেলা ছিল গোলশূন্য। অতিরিক্ত ৩০ মিনিটেও গোলের দেখা না মেলায় ম্যাচটি গড়ায় টাইব্রেকারে। আর টাইব্রেকারে ম্যাচ জিতে ব্রাদার্সের কোচ ওয়াসিম ইকবালকে মাথায় তুলে নাচতে শুরু করে দেন খেলোয়াড়েরা। আজ দ্বিতীয় সেমিফাইনালে মোহামেডানের মুখোমুখি বিজেএমসি। ফাইনাল ২ অক্টোবর।   
