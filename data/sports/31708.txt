
ভারতের মাটিতে বাংলাদেশের প্রথম টেস্ট শুরু হলো আজ। ব্যস্ততার কারণে ম্যাচের প্রতিটা মুহূর্তে চোখ রাখতে না পারলেও ক্ষতি নেই। ম্যাচের উল্লেখযোগ্য মুহূর্ত সব এক নজরে মিলবে এখানে। নিয়মিত আপডেটও করা হবে।
* প্রথম দিনের খেলা শেষ। ভারত ৩৫৬/৩ (কোহলি ১১১*, রাহানে ৪৫*; তাইজুল ১/৫০, তাসকিন ১/৫৮, মিরাজ ১/৯৩)।
* বিরাট কোহলির সেঞ্চুরি। মাত্র ১৩০ বলেই সেঞ্চুরি, ১০টি চার।
* দিনের শেষ বিরতি। ৭৪ ওভারে ভারতের স্কোর ২৬৬/৩। কোহলি ৫৬*, রাহানে ১০*।
* ফিফটি। মাত্র ৭০ বলেই ফিফটি বিরাট কোহলির। মাত্র পাঁচটি চার মেরেই এত দ্রুত তালে রান তুলছেন ভারত অধিনায়ক।
* বোল্ড! তাইজুলের বলে আউট মুরালি বিজয়। ১৬০ বলের ইনিংসটা শেষ হলো ১০৮ রানে। ভারত ২৩৪/৩।
* সেঞ্চুরি। টেস্টে নবম সেঞ্চুরি পেলেন মুরালি বিজয়। ১৪৯ বলের সেঞ্চুরিতে ১১টি চার ও ১ টি ছক্কা বিজয়ের।
* চা-বিরতি। দিনের দ্বিতীয় সেশন শেষে ভারতের স্কোর ২০৬/২। বিজয় ৯৮*, কোহলি ১৭*; তাসকিন ৩১/১, মিরাজ ৭০/১।
* দুই শ ছুঁল ভারত। স্কোর ২০০/২। বিজয় ৯৭*, কোহলি ১২*; মিরাজ ১/৬৬।
* অবশেষে উইকেট! মেহেদী হাসান মিরাজের হাত ধরে সাফল্য পেল বাংলাদেশ। ১৭৭ বলে ৮৩ রান করে উইকেটের পেছনে ক্যাচ দিয়েছেন পূজারা। ভারতের স্কোর ১৮০/২।
* আবারও পানি পানের বিরতি। বিরতির আগের এক ঘণ্টা সম্পূর্ণ প্রাধান্য বিস্তার করেছে ভারত। ৪৪ ওভার শেষে স্বাগতিক দলের স্কোর ১৪৬/১। ফিফটি ছুঁয়ে সেঞ্চুরির দিকে ছুটছেন দুই ভারতীয় ব্যাটসম্যান। বিজয় ৭৭*, পূজারা ৬২*; তাসকিন ১/১৭।
* ইনিংসের ৪১তম ওভারের শেষ বলে ম্যাচের প্রথম ছক্কা মুরালি বিজয়ের।
* ফিফটি পেয়েছেন পূজারা। ১০৮ বলে ফিফটি ছোঁয়ার পথে এই টপ অর্ডার ব্যাটসম্যান মেরেছেন পাঁচটি চার।
* মধ্যাহ্ন বিরতির পরপরই নিজের ফিফটি পূরণ করলেন মুরালি বিজয়। ৮২ বলে ফিফটি, ৭টি চার।
* মধ্যাহ্ন বিরতি। বিরতির আগে ২৭ ওভার বল করেছে বাংলাদেশ। দিনের প্রথম ওভারে উইকেট হারালেও বাকি সময়ে ৮৪ রানের জুটিতে ঘুরে দাঁড়িয়েছে ভারত। মধ্যাহ্ন বিরতি পর্যন্ত ভারতের স্কোর ৮৬/১। বিজয় ৪৫*, পূজারা ৩৯*; তাসকিন ১/১৭।
* নিশ্চিত রান আউটের সুযোগ নষ্ট করল বাংলাদেশ। মেহেদী হাসান মিরাজের করা ১৯তম ওভারের তৃতীয় বলটি স্কয়ার লেগের দিকে ঘুরিয়েছিলেন মুরালি বিজয়। স্কয়ার লেগে ডাইভ দিয়ে রান বাঁচান কামরুল ইসলাম। কিন্তু নন স্ট্রাইকিং প্রান্তের চেতেশ্বর পূজারা রানটি পুরো করার জন্য দৌড়ালে প্রথমে বিজয় সাড়া দিতে চাননি। দুই ব্যাটসম্যানই ছিলেন একই প্রান্তে। পরে বিজয় নন স্ট্রাইকিং প্রান্তের দিকে দৌড় শুরু করেন। কামরুলের থ্রো বোলার মিরাজ ঠিকমতো ধরতে না পারায় নিশ্চিত রান আউটের হাত থেকে বেঁচে যান বিজয়।
* পানি পানের বিরতি। বিরতির আগে ১২ ওভার ব্যাট করে শুধু রাহুলের উইকেট হারিয়ে ৪০ রান তুলেছে ভারত।
* ইনিংসের চতুর্থ বলেই তাসকিন আহমেদের বলে প্লেড-অন হয়েছেন ওপেনার লোকেশ রাহুল।
* গত ম্যাচে ট্রিপল সেঞ্চুরি করেও বাদ পড়তে হয়েছে করুণ নায়ারকে। ইতিহাসের মাত্র চতুর্থ ব্যাটসম্যান নায়ার, যিনি ট্রিপল সেঞ্চুরির পরের টেস্টটিই খেলার সুযোগ পেলেন না। রাহানের জন্য জায়গা ছেড়ে দিতে হয়েছে তাঁকে।
* ভারত একাদশ: মুরালি বিজয়, লোকেশ রাহুল, চেতেশ্বর পূজারা, বিরাট কোহলি, অজিঙ্কা রাহানে, ঋদ্ধিমান সাহা, রবিচন্দ্রন অশ্বিন, রবীন্দ্র জাদেজা, ভুবনেশ্বর কুমার, উমেশ যাদব ও ইশান্ত শর্মা।
* তিন স্পিনার নিয়ে খেলছে বাংলাদেশ, দুজন পেসার। ভারত তিন পেসার ও দুই স্পিনার।
* চোট কাটিয়ে ফিরেছেন মুমিনুল হক ও মুশফিকুর রহিম।
* বাংলাদেশ একাদশ: তামিম ইকবাল, সৌম্য সরকার, মুমিনুল হক, মাহমুদউল্লাহ, সাকিব আল হাসান, মুশফিকুর রহিম, সাব্বির রহমান, মেহেদি মিরাজ, তাইজুল ইসলাম, তাসকিন আহমেদ ও কামরুল ইসলাম।
* টসে জিতে ব্যাটিং নিয়েছে ভারত।
