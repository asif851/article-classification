
সিলেটে বেসরকারি টেস্টে জয়ের পর এবার একদিনের ম্যাচেও আয়ারল্যান্ড ‘এ’ দলের বিপক্ষে জয়ের ধারা ধরে রেখেছে বাংলাদেশ ‘এ’ দল। গত পরশু পাঁচ ম্যাচ সিরিজের প্রথম ওয়ানডেটি ভেসে গিয়েছিল বৃষ্টিতে। আজ ফল দেখেছে সিরিজের দ্বিতীয় ম্যাচটি। লেগ স্পিনার হিসেবে পরিচিত তানভীর হায়দারের দুর্দান্ত ব্যাটিংয়ে আইরিশদের ৩ উইকেটে হারিয়ে ১-০ ব্যবধানে এগিয়ে গেছে বাংলাদেশ ‘এ’। 
১৯৬ রান তাড়া করতে নেমে ১৩ রানে ওপেনিং জুটি ভাঙার পর দ্বিতীয় উইকেটে ৫৬ রান যোগ করে দলকে এগিয়ে নেন নাজমুল-সাদমান ইসলাম। জ্যাকব মুল্ডারের বলে সাদমান (২৪) ফিরলে হঠাৎই পথ হারিয়ে ফেলে বাংলাদেশ ‘এ’। ৪৫ রানের মধ্যে পড়ে ৫ উইকেট। কিন্তু জয়টা শেষ পর্যন্ত হাত ফসকে যায়নি তানভীরের লড়াকু ব্যাটিংয়ে। দলে লেগ স্পিনার হিসেবে খেললেও তাঁর ব্যাট যে কথা বলতে জানে প্রথম শ্রেণির ক্রিকেটে ৬ সেঞ্চুরি ও ১১ ফিফটি সেটিই বলে দেয়। আজ সানজামুলের সঙ্গে সপ্তম উইকেটে ৪২ ও আবুল হাসানকে নিয়ে অবিচ্ছিন্ন অষ্টম উইকেট জুটিতে গড়েছেন ৪০ রানের জুটি। তানভীরের অপরাজিত ৬১ রানের সুবাদে ‘এ’ দল পৌঁছে গেছে জয়ের প্রান্তে। ম্যাচসেরার পুরস্কারও উঠেছে এই স্পিনিং অলরাউন্ডারের হাতে।চার দিনের ম্যাচের পর ‘এ’ দলের বোলাররা ভালো বোলিং করছেন একদিনের ম্যাচেও। টস জিতে প্রথমে ব্যাটিং করা আয়ারল্যান্ড ৪৮.১ ওভারে অলআউট ১৯৫ রানে। সানজামুল পেয়েছেন ৩৩ রানে ৪ উইকেট। দ্বিতীয় সেরা বোলিং আবুল হাসানের, ২৫ রানে পেয়েছেন ৩ উইকেট।
