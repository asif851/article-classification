
শচীন টেন্ডুলকারকে ‘মাস্টার ব্লাস্টার’ বলা হতো বটে। ব্যাটিং দিয়ে প্রতিপক্ষ​ বোলারদের তুলোধুনোও করেছেন। কিন্তু তাঁর শরীরভাষায় ঠিক সেই ঝাঁজটা ছিল না। টেন্ডুলকারের ব্যাটিংয়েও আগ্রাসনের মধ্যেও কেমন যেন একটা সৌন্দর্য ছিল, খুনে মেজাজ নয়। ক্রিকেটে আক্রমণাত্মক মেজাজের শেষ কথা ভিভ রিচার্ডসই। বিরাট কোহলিকে দেখলে ‘সেই ভিভে’র কথা মনে পড়ে যায় রবি শাস্ত্রীর। যদিও ভিভ রিচার্ডস কোহলির মতো মুখে বলার চেয়ে ব্যাটিংয়েই বেশি ‘বলতে’ ভালোবাসতেন। আর এর সঙ্গে সেই নির্বিকার শীতল চাহনি তো ছিলই।তবে কোহলির ব্যাটিংয়ের মেজাজটা যেন রিচার্ডসের সঙ্গে বেশ মেলে। ভারতের বিপক্ষে রিচার্ডসের শেষ টেস্ট সেঞ্চুরি মাঠে থেকেই দেখেছেন শাস্ত্রী। সেই ব্যাটিংটা এখনো চোখে ভাসে বলেই হয়তো বলছেন, ‘কোহলির ব্যাটিং কিছুটা আমাকে ভিভের কথা মনে করিয়ে দেয়, যেভাবে এই​ গ্রেট ব্যাটসম্যানটি সব ধরনের ক্রিকেটেই দারুণ দাপটের সঙ্গে খেলেছে। ভিভ কখনো প্রতিপক্ষকে এক বিন্দুও ছাড় দিত না।’রিচার্ডস সর্বকালের সেরাদের একজন। তাঁর সঙ্গে এখনই কোহলির তুলনা করাটা বাড়াবাড়ি ভাবতে পারেন। তবে রিচার্ডস নিজেই কিন্তু কদিন আগে বলেছিলেন, কোহলির মধ্যে তিনি নিজের ছায়া দেখতে পান। এবার বললেন শাস্ত্রীও। আর দলের পরিচালকের কাছ থেকে এমন প্রশংসা পাওয়ায় কোহলি নিশ্চয়ই খুশি। সবচেয়ে বড় কথা, শাস্ত্রীর প্রতি তাঁর কৃতজ্ঞতারও শেষ নেই। ২০১৪ সালে ইংল্যা​ন্ড সফরটা কেটেছিল দুঃস্বপ্নের মতো। সেখান থেকে কোহলি নিজেকে যেন পুনরাবিষ্কার করেছেন। আর এর পেছনে ভারপ্রাপ্ত কোচ শাস্ত্রীর অবদানের কথা কোহলি বড় করেই বলেন। শাস্ত্রী কোহলির ব্যাটিং স্ট্যান্সে কিছু পরিবর্তন এনে দেন। সেটি জাদুর মতো কাজ করে। 
যদিও শাস্ত্রী এটিকে তেমন আহামরি কিছু বলতে রাজি নন, ‘ওগুলো আসলে ছোটখাটো বিষয়। আসল ব্যাপার হলো ও আমার পরামর্শটা কাজে লাগিয়ে দেখার চেষ্টা করেছে, সেটাই।’অনেকে শাস্ত্রীর কোচিং পদ্ধতি নিয়ে খুশি নন। তাঁর সময়টাতেই ভারত বাংলাদেশের কাছে ২-১-এ ওয়ানডে সিরিজ হেরেছে। নিজেদের মাটিতে দক্ষিণ আফ্রিকার কাছে ওয়ানডে, টি-টোয়েন্টি দুটি সিরিজেই হেরেছে। অস্ট্রেলিয়া সফরেও ওয়ানডে সিরিজে হেরেছে ৪-১ ব্যবধানে। এ সময় অধিনায়ক মহেন্দ্র সিং ধোনিকে নিয়ে কথা হয়েছে অনেক। শাস্ত্রীকে দ্রুত সরিয়ে স্থায়ী একজন কোচ নিয়ে আসার ব্যাপারেও বেশ আলোচনা হচ্ছিল।অস্ট্রেলিয়াকে টি-টোয়েন্টি সিরিজে ৩-০তে ধবল ধোলাই করার পর এখন যেন সব চুপ। শাস্ত্রী অবশ্য এ নিয়ে পাল্টা জবাব দিলেন না। জবাব দেওয়ার কী দরকার? তাঁর হয়ে কথা তো বলছে র‍্যাঙ্কিং। ভারত টেস্ট ও টি-টোয়েন্টি র‍্যাঙ্কিংয়ে এখন এক নম্বর দল। পরশু পর্যন্ত ওয়ানডেতেও ছিল দুইয়ে। সূত্র: পিটিআই।
