
• প্রিমিয়ার লিগে কলাবাগানকে ৮ উইকেট হারিয়েছে প্রাইম দোলেশ্বর। • দোলেশ্বরের হয়ে ১৪৩ রানের অপরাজিত ইনিংস খেলেছেন লিটন দাস।
বিকেএসপির ৪ নম্বর মাঠে ম্যাচের প্রথম ইনিংস পর্যন্ত সব আলো কেড়ে নিয়েছিলেন মোহাম্মদ আশরাফুল। ঢাকা প্রিমিয়ার লিগে প্রাইম দোলেশ্বরের বিপক্ষে ১০৪ রানের ইনিংস খেলেন কলাবাগান ক্রীড়াচক্রের এ ব্যাটসম্যান। কিন্তু প্রায় নয় বছর পর প্রিমিয়ার লিগে আশরাফুলের এ সেঞ্চুরিকে ম্লান করে দিয়েছেন লিটন দাস। জাতীয় দলের এ উইকেটরক্ষক-ব্যাটসম্যান ঘরোয়া ক্রিকেটে ফিরেই দারুণ এক সেঞ্চুরি করে ৮ উইকেটের জয় এনে দিয়েছেন প্রাইম দোলেশ্বরকে।কলাবাগানের হয়ে আশরাফুল ছাড়াও সেঞ্চুরি করেছিলেন তাইবুর রহমান। ১১৪ রানের অপরাজিত ইনিংস খেলেন তিনি। দুই সেঞ্চুরিতে ৪ উইকেটে ২৯০ রানের বড় স্কোর দাঁড় করিয়েছিল কলাবাগান। কিন্তু লিটনের অপরাজিত ১৪৩ রানের ইনিংসে ৩০ বল হাতে রেখেই জয়ের বন্দরে নোঙর করে প্রাইম দোলেশ্বর।১৪ বাউন্ডারি ও ৩ ছক্কায় ১২৩ বলে ইনিংসটি সাজান লিটন। তৃতীয় উইকেটে তাঁর সঙ্গে মার্শাল আইয়ুবের অবিচ্ছিন্ন ১৭০ রানের জুটিই ম্যাচ থেকে ছিটকে ফেলে কলাবাগানকে। ৭৩ বলে ৯১ রানে অপরাজিত ছিলেন মার্শাল। শ্রীলঙ্কার বিপক্ষে চট্টগ্রাম টেস্টে ব্যাট হাতে ৯৪ রানের দারুণ এক ইনিংস খেলেছিলেন লিটন। তবে ঢাকা টেস্টে সেভাবে জ্বলে উঠতে পারেননি। এবার ঘরোয়া ক্রিকেটে ফিরেই প্রতিপক্ষ দলের জোড়া সেঞ্চুরির জবাবে লিটন ম্যাচ জেতালেন সেঞ্চুরি করে।
