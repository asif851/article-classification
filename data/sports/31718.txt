
আইসিসির ক্রিকেট কমিটিতে ভারতের লক্ষণ শিবরামকৃষ্ণানের নির্বাচন নিয়ে কম ঘোলা হয়নি জল। নির্বাচন স্বচ্ছ হয়নি, ভারতীয় ক্রিকেট বোর্ডের (বিসিসিআই) দাপটে বেশির ভাগের দেশের অধিনায়ককেই ভোট দিতে হয়েছে নিজ নিজ বোর্ডের চাপে, এমন সব অভিযোগ উঠেছে। এই বিতর্কের ডামাডোলে চাপের মুখে থাকা বিসিসিআই এবার পাশে পেয়েছে দুই প্রতিবেশী পাকিস্তান ও শ্রীলঙ্কার ক্রিকেট বোর্ডকে। নতুন বিতর্ককে এশীয় দেশগুলোর বিপক্ষে ষড়যন্ত্র হিসেবেই দেখেছে এই দুই দেশের বোর্ড।
শ্রীলঙ্কা ক্রিকেটের (এসএলসি) সেক্রেটারি নিশান্থা রানাতুঙ্গার কাছে পুরো ব্যাপারটাই দুর্ভাগ্য ছাড়া কিছুই মনে হচ্ছে না, ‘এটা খুবই দুর্ভাগ্যের ব্যাপার, যখনই কোনো এশীয় বা ভারতীয় খেলোয়াড় সামনে আসে তখনই অভিযোগ ওঠে। ক্রিকেট কমিটিতে লক্ষণ শিবরামকৃষ্ণানকে নেওয়ার ক্ষেত্রে আমরা তাঁর ক্রিকেটীয় সক্ষমতাটা বিবেচনা করেছি।’ পিসিবি প্রধান জাকা আশরাফ জানতে চেয়েছেন, সব সময় কেন উপমহাদেশের দলগুলোর ঐক্য নিয়েই প্রশ্ন তোলা হয়? ওয়েবসাইট।
