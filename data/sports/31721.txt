
সাত বছর পর এবার সাকিব আল হাসানকে ছেড়ে দিয়েছে কলকাতা নাইট রাইডার্স। সে কারণেই বাংলাদেশের সেরা তারকাকে এবার যেতে হচ্ছে নিলামের হাতুড়ির নিচে। আগামী ২৭ ও ২৮ জানুয়ারি বেঙ্গালুরুতে যে নিলাম অনুষ্ঠিত হবে সাকিব থাকছেন তার ‘মার্কুই’ ক্যাটাগরিতে। নিলামে ১৬ জন তারকা ক্রিকেটারকে নিয়ে এই ‘মার্কুই’ ক্যাটাগরি করা হয়েছে।
প্রাথমিক তালিকায় থাকা ১ হাজার ১২২ জন ক্রিকেটারের মধ্য থেকে নিলামের জন্য ৫৭৮ জনের নাম চূড়ান্ত করা হয়েছে। টাইমস অব ইন্ডিয়ার সূত্রমতে দুই সেটে ১৬ জনকে নিয়ে করা হয়েছে ‘এলিট’ তালিকা। নিলামে এই ১৬ জনের ভিত্তিমূল্যগুলো সবচেয়ে বেশি—২ কোটি রুপি। সাকিবের সঙ্গে এতে আছেন বেন স্টোকস, মিচেল স্টার্ক, ক্রিস গেইল, কাইরেন পোলার্ড, যুবরাজ সিং, রবিচন্দ্রন অশ্বিন, গৌতম গম্ভীর, শিখর ধাওয়ান, গ্লেন ম্যাক্সওয়েল, ডোয়াইন ব্রাভো, কেন উইলিয়ামসন, ফাফ ডু প্লেসি, জো রুট, হরভজন সিং, আজিঙ্কা রাহানে। এই তালিকাটা ঠিক কী যোগ্যতার ভিত্তিতে করা হয়েছে তা জানা যায়নি। এর মধ্যে ১০ জন খেলোয়াড়ের বয়স ত্রিশের ওপরে এবং ৬ জন ভারতীয়। তবে আইপিএলের ওয়েবসাইট বলছে সাকিবের ভিত্তিমূল্য ১ কোটি রুপি। এবং ২ কোটি ভিত্তি মূল্যের খেলোয়াড় আছেন ৩৬জন! 
নিলাম তালিকার শীর্ষে রয়েছেন ভারতের স্পিনার অশ্বিন। বাংলাদেশি ক্রিকেটারদের মধ্যে সাকিব শীর্ষে। তাঁর অবস্থান ১১তম। আটটি ফ্র্যাঞ্চাইজি ধরে রেখেছে ১৮ জন ক্রিকেটারকে। নিলাম অনুষ্ঠিত হবে ১৮২টি স্লটে। চূড়ান্ত ৫৭৮ খেলোয়াড় তালিকায় বাংলাদেশের ওপেনার তামিম ইকবাল ১৯৩তম। তাঁর ভিত্তি মূল্য ৫০ লাখ রুপি।
