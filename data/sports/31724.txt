

লিওনেল মেসি ছিলেন না। কিন্তু তাঁর অনুপস্থিতি রাশিয়ার ক্রাসনাধারের প্রচণ্ড শীতে আর্জেন্টিনাকে যে এভাবে কাঁপাবে, সেটা আগে থেকে আঁচ করা যায়নি। ২-০ গোলে এগিয়ে গিয়েও আফ্রিকার ‘সুপার ঈগল’ নাইজেরিয়ার বিপক্ষে প্রীতি ম্যাচে ৪-২ গোলে হেরেছে আর্জেন্টিনা।৩৬ মিনিটের মধ্যে ২-০ গোলে এগিয়ে গিয়েছিল আর্জেন্টিনা। তবে মেসি না থাকার কারণেই যে এমনটা হয়েছে, সেটা বলা যাবে না। নাইজেরিয়ার বিপক্ষে আর্জেন্টিনার ‘নাকাল’ হওয়ার মূল কারণ তাদের চিরায়ত রক্ষণ-দুর্বলতা।২৭ মিনিটে ফ্রি-কিক থেকে এভার বানেগা গোল করে এগিয়ে দিয়েছিলেন আর্জেন্টিনাকে। ৯ মিনিট বাদেই ক্রিস্টিয়ান পাভনের পাসে সার্জিও আগুয়েরোর গোল। অবস্থাদৃষ্টে মনে হচ্ছিল ম্যাচটা বড় ব্যবধানেই জিততে যাচ্ছে হোর্হে সাম্পাওলির শিষ্যরা।কিন্তু বিরতির ঠিক আগে দুর্দান্ত ফ্রি-কিকে কেলেচি ইহিয়ানাচোর গোলে ম্যাচে ফেরে নাইজেরিয়া। ব্যবধান কমিয়ে আর্জেন্টিনাকে চেপেও ধরে বেশ ভালোমতো। বিধ্বংসী ফুটবলে ছত্রখান করে দেয় আর্জেন্টিনার রক্ষণ। ৫২ মিনিটে অ্যালেক্স আইওবি সমতা ফেরান ম্যাচে। ৫৪ মিনিটে ব্রায়ান ইদৌউর গোলে স্কোরলাইন ৩-২। ৭৩ মিনিটে আর্জেন্টিনাকে ‘শেষ’ করে দেন আর্সেনাল উইঙ্গার আইওবি, নিজের দ্বিতীয় গোলটি করে। ম্যাচের ফলটা বেশ ভাবাচ্ছে আর্জেন্টিনা কোচ সাম্পাওলিকে। দুই গোলে এগিয়ে গিয়েও ৪-২ গোলে হেরে রীতিমতো বোকা বনে গেছেন তিনি, ‘আমরা প্রথমার্ধে কিন্তু বেশ ভালো খেলেই দুই গোলে এগিয়ে গিয়েছিলাম। দ্বিতীয়ার্ধে কী যে হলো দলের! সমস্যা তো হয়েছেই। প্রচুর গোলের সুযোগও আমরা নষ্ট করেছি।’মেসির না থাকার প্রসঙ্গটি টেনে সবচেয়ে গুরুত্বপূর্ণ মন্তব্যটি করেছেন আর্জেন্টাইন কোচ, ‘আমি যে ব্যাপারটায় বেশি চিন্তিত, সেটা হচ্ছে মেসির একজন যোগ্য বদলি আমরা খুঁজে পাচ্ছি না।’ সূত্র: এএফপি
