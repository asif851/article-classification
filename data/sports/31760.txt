

কেন বিসিবির ‘রুকি’ শ্রেণিতে যোগ করা হচ্ছে, সেটিরই যেন যৌক্তিকতা প্রমাণ করে চলেছেন লিটন। ধারাবাহিক রান করে চলেছেন এই ওপেনার। আজ রাজশাহীতে পেয়েছেন প্রথম শ্রেণির ক্রিকেটে তাঁর দ্বাদশ সেঞ্চুরি।   
বিসিবির কেন্দ্রীয় চুক্তিতে যোগ করা হচ্ছে ‘রুকি’ শ্রেণি। তিন বা চারজনের এই শ্রেণিতে লিটন দাসের থাকাটা অনেকটাই নিশ্চিত। কেন লিটনকে ‘রুকি’ শ্রেণিতে যোগ করা হচ্ছে সেটিরই যেন যৌক্তিকতা প্রমাণ করে চলেছেন তিনি। সেটিরই ধারাবাহিকতায় রাজশাহীতে আজ মধ্যাঞ্চলের বিপক্ষে সেঞ্চুরি করেছেন লিটন।
মধ্যাঞ্চলের চাপিয়ে দেওয়া ৫৪৬ রানের বোঝা নিয়ে খেলতে নামা পূর্বাঞ্চল ৫৩ রানে হারিয়ে ফেলে ২ উইকেট। তৃতীয় উইকেট জুটিতে তাসামুল হককে নিয়ে প্রতিরোধ গড়েন লিটন। ১৪৮ রান যোগ করে দলকে এগিয়ে নেন লিটন-তাসামুল। তাসামুল ৬৭ রান করে আউট হলেও লিটন সেঞ্চুরি করে ছেড়েছেন। করেছেনও আবার মারকুটে ব্যাটিংয়ে। ঠিক ৫০ বলে ফিফটি, সেঞ্চুরি করতে খেলেছেন মোট ৯০ বল। ইলিয়াস সানিকে এক ওভারে দুই বাউন্ডারি মেরে ৯২ থেকে সেঞ্চুরিতে পৌঁছেছেন। সেঞ্চুরির পর লিটন আরও আক্রমণাত্মক, আবু হায়দারের এক ওভারে মারলেন তিন বাউন্ডারি। পূর্বাঞ্চলের এই ওপেনারকে শেষ পর্যন্ত আউট করতে পারেননি কোনো বোলার। ১২৫ বলে অপরাজিত আছেন ১৩৯ রান করে। বড় দৈর্ঘ্যের ম্যাচ খেলছেন, কিন্তু তাঁর স্ট্রাইক রেট ১১১.২০! চারই মেরেছেন ২৩টি, ছক্কা আছে একটি। ২৮২ রানে পিছিয়ে থাকলেও পূর্বাঞ্চলকে ম্যাচটি বাঁচানোর স্বপ্ন দেখাচ্ছেন লিটনই।এ নিয়ে গত চার মাসে ৬ সেঞ্চুরি হয়ে গেল লিটনের। জানুয়ারিতে বিসিএলেই বছরের প্রথম সেঞ্চুরি। পরে তিনটি পেলেন ঢাকা প্রিমিয়ার লিগে। বিসিএলের শেষ তিন রাউন্ডের দুটিতেই পেয়েছেন সেঞ্চুরি। ঘরোয়া ক্রিকেটে লিটন কতটা ধারাবাহিক সর্বশেষ পাঁচটি ইনিংস দেখলেই বোঝা যাবে—১১৩*, ৭৫, ৯, ৬৯, ১৩৯*।ঘরোয়া ক্রিকেটের ছন্দটা লিটন এখন আন্তর্জাতিক ক্রিকেটেও অনুবাদ করতে শুরু করেছেন। ফেব্রুয়ারিতে চট্টগ্রাম টেস্টে শ্রীলঙ্কার বিপক্ষে দ্বিতীয় ইনিংসে ম্যাচ বাঁচানো ৯৪, নিদাহাস ট্রফিতে শ্রীলঙ্কার বিপক্ষেই দলকে উড়ন্ত সূচনা এনে দেওয়া ১৯ বলে ৪৩ তো বছরের বাকি সময়টাতে ‘রুকি’ হয়ে থাকারই আভাস!
