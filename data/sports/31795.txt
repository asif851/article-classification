
শ্রীলঙ্কার বোলিং কোচ হচ্ছেন দক্ষিণ আফ্রিকার সাবেক ফাস্ট বোলার অ্যালান ডোনাল্ড। তবে স্থায়ীভাবে নয়, কেবল চ্যাম্পিয়নস ট্রফির জন্যই নিয়োগ পাচ্ছেন সাবেক এই প্রোটিয়া বোলার। ‘উপদেষ্টা বোলিং কোচ’ হিসেবে আগামী দুই মাস শ্রীলঙ্কার হয়ে কাজ করবেন তিনি। জাতীয় দলের পাশাপাশি ডোনাল্ডের কাজ হবে লঙ্কান পেস বোলিং কোচদের নিয়েও। এই কার্যক্রমের আওতায় ডোনাল্ডের অধীনে প্রশিক্ষণ নেবেন চামিন্ডা ভাস, নুয়ান জয়সা, চম্পাকা রামানায়েকে, রবীন্দ্র পুষ্পকুমারাদের মতো সাবেক ফাস্ট বোলাররা।
আগামী মৌসুমেই ইংলিশ কাউন্টি দল কেন্টের বোলিং কোচ হিসেবে কাজ শুরু করতে যাচ্ছেন ডোনাল্ড। ওয়ার্ক পারমিটের সমস্যা হওয়ার কারণে কেন্টে কাজ শুরু করতে দেরি হচ্ছে ডোনাল্ডের। শ্রীলঙ্কার বোলিং উপদেষ্টা হিসেবে তাঁর কলম্বো পৌঁছানোর কথা আজ সোমবারই। আগামী ৯ মে থেকে পাল্লেকেলেতে শুরু হবে চ্যাম্পিয়নস ট্রফির প্রস্তুতি ক্যাম্প। চলবে ১৬ মে পর্যন্ত।ডোনাল্ড ১৯৯২ থেকে ২০০২ পর্যন্ত দক্ষিণ আফ্রিকার হয়ে খেলেছেন। ৭২টি টেস্টে ২২.২৫ গড়ে তাঁর উইকেট ৩৩০টি। ১৬৪ ওয়ানডেতে ২১.৭৮ গড়ে ২৭২টি উইকেট। ডোনাল্ডের অভিজ্ঞতা কাজে লাগাতে চায় শ্রীলঙ্কা। গত সপ্তাহেই চ্যাম্পিয়নস ট্রফির জন্য ১৫ সদস্যের দল ঘোষণা করেছে লঙ্কানরা। দেড় বছর পর ওয়ানডে দলে ফিরেছেন লাসিথ মালিঙ্গা। চোট কাটিয়ে আবার অধিনায়কের দায়িত্ব নিয়েছেন অ্যাঞ্জেলো ম্যাথুস। চ্যাম্পিয়নস ট্রফিতে ভারত, পাকিস্তান ও দক্ষিণ আফ্রিকার বিপক্ষে খেলবে শ্রীলঙ্কা। সূত্র: এএফপি।
