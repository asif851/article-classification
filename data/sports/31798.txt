

ক্রিকেটের ভবিষ্যৎ বাঁচাতে আসছে ১০০ বলের ক্রিকেট, বললেন এউইন মরগান।
১০০ বলের ক্রিকেট নিয়ে এর পক্ষে-বিপক্ষে মতামতের অভাব নেই। তবে ইংলিশ ও ওয়েলস ক্রিকেট বোর্ডের এই নতুন ধরনের ক্রিকেট-প্রস্তাব যথেষ্ট আলোড়নই তুলে ফেলেছেন। সীমিত ওভারের সংস্করণে ইংল্যান্ড অধিনায়ক এউইন মরগান তো বলেই দিয়েছেন, ১০০ বলের ক্রিকেট খেলাটাকে মৃত্যুর হাত থেকে রক্ষা করবে। আয়ারল্যান্ডে জন্ম নেওয়া এই ক্রিকেটার মনে করেন, নতুন নতুন ধারণার জন্ম না হলে ক্রিকেট খেলাটার মৃত্যু ঘটে যাবে অচিরেই।
মরগানের ব্যাপারটি মনে ধরলেও অনেকেই মনে করেন, ক্রিকেট খেলাটা নিয়ে খুব বেশি পরীক্ষা-নিরীক্ষার মধ্য দিয়ে চলেছেন এর নীতিনির্ধারকেরা। ১২০ বলের টি-টোয়েন্টি ক্রিকেট থাকার পর ১০০ বলের ক্রিকেট চালুর করার যৌক্তিকতা নিয়ে উঠেছে প্রশ্ন।
লর্ডসের দাঁড়িয়ে সংবাদমাধ্যমকে মরগান অবশ্য এ ব্যাপারে নিজের ভিন্ন চিন্তাভাবনার কথাই বলেছেন, ‘ব্যাপারটা কিন্তু বেশ অন্য রকমই মনে হচ্ছে। আমার মনে হয়, এই সংস্করণের মধ্য দিয়ে ক্রিকেট ব্যবসায়িকভাবে টিকে থাকতে সমর্থ হবে। এর মাধ্যমে ক্রিকেটকে বাইরের দুনিয়াতেও আরও ভালোভাবে পরিচিত করে তোলা যাবে।’ব্যাপারটা ব্যাখ্যা করেই বলেছেন ইংল্যান্ডের ওয়ানডে ও টি-টোয়েন্টি অধিনায়ক, ‘ক্রিকেটের বাইরেও আমার অনেক বন্ধু আছে। তারা কখনোই ক্রিকেট খেলা দেখতে আসে না। কিন্তু ১০০ বলের ক্রিকেট তাদের মধ্যেও আগ্রহ তৈরি করেছে। আমি এটাই বলতে চাচ্ছি। ক্রিকেট ছড়িয়ে পড়ুক—এটা আমরা সবাই চাই। আর ১০০ বলের ক্রিকেট দিয়েই খেলাটা ছড়িয়ে পড়বে সর্বত্র।’
১০০ বলের ক্রিকেট-ধারণার কড়া সমর্থক হলেও মরগান দীর্ঘ পরিসরের ক্রিকেটের কড়া অনুসারী তিনি। তিনি মনে-প্রাণেই বিশ্বাস করেন, ১০০ বলের ক্রিকেট কোনোভাবেই দীর্ঘ পরিসরের ক্রিকেটকে ক্ষতিগ্রস্ত করবে না, ‘এটা দীর্ঘ পরিসরের ক্রিকেটের কোনো ক্ষতি করবে না। যাঁরা দীর্ঘ পরিসরের ক্রিকেট পছন্দ করেন, তাঁদেরও আগ্রহের কোনো ঘাটতি তৈরি করবে না। আমি ক্রিকেট ভালোবাসি। আমিও এটাকে গ্রহণ করব আগ্রহ নিয়েই।’
