
ভাগ্যটা দ্রুতই বদলে গেল মেহেদী হাসান মিরাজের। গত অক্টোবরে টেস্ট অভিষেকেই আলোড়ন তোলা মিরাজ এবার সুযোগ পেয়ে গেলেন দেশের বাইরে ক্রিকেট লিগ খেলার। ওয়েস্ট ইন্ডিজে ক্যারিবিয়ান প্রিমিয়ার লিগে (সিপিএল) খেলবেন এই অলরাউন্ডার। বাংলাদেশ অনূর্ধ্ব-১৯ দলের সাবেক অধিনায়ককে দলে নিয়েছে ত্রিনবাগো নাইট রাইডার্স।
অস্ট্রেলিয়ার সাবেক বাঁহাতি স্পিনার ব্র্যাড হগের বদলি হিসেবেই মিরাজকে দলে টেনেছে শাহরুখ খানের ফ্র্যাঞ্চাইজি ত্রিনবাগো। ৪৬ বছর বয়সী হগ জানিয়ে দিয়েছেন, এই মৌসুমে সিপিএলে খেলতে পারবেন না। আজ এক সংবাদ বিজ্ঞপ্তিতে সিপিএল এই অদলবদলের খবর দিয়েছে।সাকিব আল হাসানের পর দ্বিতীয় বাংলাদেশি হিসেবে এবারের সিপিএলে সুযোগ পেলেন ১৯ বছর বয়সী মিরাজ। সাকিব খেলবেন পুরোনো দল জ্যামাইকা তালওয়াসের হয়ে। মিরাজের দল ত্রিনবাগোর অন্য বিদেশি খেলোয়াড়েরা হলেন ব্রেন্ডন ম্যাককালাম, হাশিম আমলা, কলিন মানরো, শাদাব খান ও হামজা তারিক। ওয়েস্ট ইন্ডিজের ব্রাভো ভাইয়েরা ও সুনীল নারাইনও আছেন ত্রিনবাগোতে।মিরাজ বলেছেন, ‌‘স্বাভাবিকভাবে ভালো লাগছে। বিপিএলের বাইরে এটি আমার প্রথম ফ্র্যাঞ্চাইজি লিগে খেলা। সাকিব ভাই তো আগে থেকেই এখানে খেলেন। এবার আমিও দ্বিতীয় বাংলাদেশি হিসেবে খেলব। লক্ষ্য থাকবে সাকিব ভাইয়ের মতো ভালো খেলা।’এবারের সিপিএল শুরু হবে আগামী ১ আগস্ট। ফাইনাল ৭ সেপ্টেম্বর।
