
একটা গোল খুব বেশি হলে কী করতে পারে? একটা ম্যাচে জয়, হয়তো কোনো রেকর্ড কিংবা একটা ট্রফি—এই তো। সে ট্রফি হতে পারে কোনো লিগের, কোনো মহাদেশীয় শিরোপা, এমনকি হয়তো বিশ্বকাপও। কিন্তু এ সবকিছুর মূল্য কি একটা জীবনের চেয়ে বেশি? একটা গোল কি পারে কোনো জীবন বাঁচাতে?পারে, যদি সেটি হয় ক্রিস্টিয়ানো রোনালদোর গোল! সিনেমার গল্প নয়, এ একেবারে জীবন থেকে নেওয়া।ডেভিড পলেকজিক নামের এক পোলিশ কিশোর সাইকেল চালাতে গিয়ে আঘাত পেয়েছিল গাড়ির ধাক্কায়। সেই দুর্ঘটনা কিশোরকে ঠেলে দিল কোমায়। জীবন-মৃত্যুর সন্ধিক্ষণ থেকে তাকে ফিরিয়ে আনতে চিকিৎসকের কাছে একটাই উপায় ছিল—শব্দ থেরাপি। পছন্দের শব্দগুলো নিয়মিত শুনিয়ে যেতে হবে কানের কাছে, সে শব্দ শুনে যদি চেতনা ফিরে পলেকজিকের।রিয়াল মাদ্রিদের সমর্থক ১৪ বছরের পলেকজিক ছিল ক্রিস্টিয়ানো রোনালদো অন্তঃপ্রাণ। বাবা-মা তাই ভাবলেন ছেলের কানের কাছে রোনালদোর ম্যাচের ধারাভাষ্য বাজালে কেমন হয়! গত নভেম্বরে বিশ্বকাপের বাছাইপর্বে পর্তুগাল-সুইডেন প্লে-অফের দ্বিতীয় লেগ চলছিল। হাসপাতালের বিছানায় তখনো কোমায় পলেকজিক। রেডিওটা এনে রাখা হলো কানের কাছে। একটা করে গোল করে যান রোনালদো, ধারাভাষ্যকারের চিৎকার বাজে পলেকজিকের কানে। নিজের তৃতীয় গোলটা করে ওদিকে রোনালদো নিশ্চিত করলেন পর্তুগালের বিশ্বকাপ খেলা, এদিকে চোখ মেলে তাকাল পলেকজিক। শেষ গোলটা কোমা থেকে জাগিয়ে তুলেছে কিশোর পলেকজিককে!পোলিশ দৈনিক ফাকট-এ অবিশ্বাস্য এ ঘটনা ছাপা হওয়ার পর তা পৌঁছায় রোনালদোর কাছেও। আবেগাপ্লুত হয়ে যান রিয়াল মাদ্রিদ তারকা। পলেকজিক এবং তার বাবা-মাকে আমন্ত্রণ জানান সান্তিয়াগো বার্নাব্যুতে এসে রিয়াল-ডর্টমুন্ড চ্যাম্পিয়নস লিগের ম্যাচটা দেখার জন্য। পোলিশ কিশোরের কাছে এ তো স্বপ্নের চেয়েও বেশি!স্বচক্ষে রোনালদোর খেলা দেখাই হলো না শুধু, পলেকজিক পেল এর চেয়েও বড় কিছু। ম্যাচের পর তাকে ডেকে জড়িয়ে ধরেছেন রোনালদো, উপহার দিয়েছেন নিজের স্বাক্ষর করা জার্সি। রোনালদোর এমন মহানুভবতা আর ছেলে পলেকজিকের উচ্ছ্বাস কাঁদিয়েছে তার মা ইসাবেলাকেও, ‘কতবার সে (পলেকজিক) আমাদের বলেছে ওকে মাদ্রিদ নিয়ে যেতে। আমরা পারিনি। যখন রোনালদোর কাছ থেকে আমন্ত্রণ এল সে খুশিতে কান্না থামাতে পারছিল না। বিশ্বাস করতে পারছিল না এটা সত্যি। রোনালদো, আপনার হূদয় সত্যিই বিশাল। আমরা আপনার কাছে ঋণী।’গোল করে জীবনে কত পুরস্কার পেয়েছেন রোনালদো নিজেও। এর চেয়ে বড় কিছু কি কখনো পেয়েছেন? ওয়েবসাইট।
