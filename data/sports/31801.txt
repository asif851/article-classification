
ইংলিশদের বাংলাদেশ দুঃস্বপ্ন কাটছেই না। আরেকটি আন্তর্জাতিক টুর্নামেন্টেও বাঘের শিকার হলো ইংল্যান্ডের ক্রিকেট দল। আইসিআরসি টি-টোয়েন্টি টুর্নামেন্টে ইংলিশ সিংহদের ১৪ রানে হারিয়ে টুর্নামেন্টের শুভসূচনা করেছেন বাংলাদেশের শারীরিক প্রতিবন্ধী ক্রিকেটাররা। সাভারে বাংলাদেশ ক্রীড়া শিক্ষাপ্রতিষ্ঠানের তিন নম্বর মাঠে খেলতে নেমেছিল বাংলাদেশ। ইংল্যান্ডের বিপক্ষে বাংলাদেশ প্রথমে ব্যাট করতে নেমে ৮ উইকেট হারিয়ে ১১৭ রান তোলে। দলের পক্ষে পক্ষে সর্বোচ্চ ২২ রান করেন কুমার। দলকে ১১৭ রানের নিরাপদ দূরত্বে নিতে তীর্থের ১৭ রানের ক্যামিওর গুরুত্বও কম নয়। ১১৮ রান তাড়া করতে গিয়ে ইংল্যান্ড দল একটু ধীরেসুস্থে শুরু করেছিল। কিন্তু শেষ দিকে রান রেটের সঙ্গে পাল্লা দিয়ে রান তুলতে ব্যর্থ হয়েছেন তাঁরা। ১৪ রানে ম্যাচ হেরে যার খেসারত ইংল্যান্ডকে দিতে হয়েছে । টুর্নামেন্টটি বুধবারে শুরু হওয়ার কথা থাকলেও বৃষ্টির কারণে দুদিন পরেই শুরু হয়েছে। মোট পাঁচটি দল এই টুর্নামেন্টে অংশ নিচ্ছে। টুর্নামেন্টের বাকি দলগুলো হচ্ছে ভারত,পাকিস্তান ও আফগানিস্তান। বাংলাদেশের পরবর্তী খেলা আগামীকাল পাকিস্তানের বিপক্ষে। খেলাটি বিকেএসপির তিন নম্বর মাঠেই অনুষ্ঠিত হবে। 
