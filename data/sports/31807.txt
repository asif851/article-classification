
ড্যানিয়েল স্টারিজের জোড়া গোলে টটেনহাম হটস্পারকে ২-১ গোলে হারিয়ে লিগ কাপের কোয়ার্টার ফাইনালে উঠে গেছে লিভারপুল। অন্যদিকে দ্বিতীয় টায়ারের দল রিডিংকে ২-০ গোলে হারিয়ে দিয়ে শেষ আট নিশ্চিত হয়েছে আর্সেনালেরও। আর্সেনালের পক্ষেও জোড়া গোল করেছেন অ্যালেক্স অক্সলেড চেম্বারলিন।টটেনহামের বিপক্ষে ম্যাচের নবম মিনিটেই এগিয়ে যায় লিভারপুল। স্টারিজ নিজের ও দলের দ্বিতীয় গোলটি করেন ৬৫ মিনিটের সময়। টটেনহামের পক্ষে ব্যবধান কমান স্ট্রাইকার ভিনসেন্ট জ্যানসেন, পেনাল্টি থেকে।আর্সেনালকে ম্যাচের ৩৪ মিনিটে এগিয়ে দিয়েছিলেন চেম্বারলিন। ৭৮ মিনিটে ব্যবধান দ্বিগুণ করেন তিনি।টটেনহামের বিপক্ষে ম্যাচটি কঠিন হলেও জয় তাদের প্রাপ্য ছিল বলেই মনে করেন লিভারপুল কোচ ইয়ূর্গেন ক্লপ। তবে সুযোগ নষ্ট না করলে ব্যবধানটা বড় হতে পারত বলে অভিমত এই জার্মান কোচের, ‘মূল বিষয় হলো, এই জয়টি আমাদের প্রাপ্যই ছিল। সুযোগ পেয়েছি প্রচুর। টটেনহামের গোলকিপার মিচেল ভরম দুর্দান্ত খেলেছে। তবে ম্যাচটি উপভোগ্য ছিল।’স্টারিজের প্রশংসাও ঝরেছে ক্লপের কণ্ঠে, ‘যা করা উচিত স্টারিজ সেটিই করে দেখিয়েছে। সে দুর্দান্ত খেলেছে। আমার মনে হয়, সে আরও গোল করতে পারত, তিন গোল-চার গোল—করতেই পারত। তবে দুই গোল করাটা কিন্তু দারুণ। সে তাঁর শক্তির জায়গাটা আবারও সকলের সামনে তুলে ধরল।’ সূত্র: রয়টার্স, এএফপি।
