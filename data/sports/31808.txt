
শেষ ৫ ওভারে কলকাতা নাইট রাইডার্স স্কোরবোর্ডে তুলতে পারল মাত্র ৩০ রান। প্রথম ১৫ ওভারের তুলনায় সানরাইজার্স হায়দরাবাদের জন্য এটি বড় সাফল্যই। মুস্তাফিজুর রহমান ইনিংসের ১১তম ওভারে বল করতে এসে দিলেন ৬ রান। ৪ ওভার শেষে তাঁর বোলিং বিশ্লেষণ—৪-০-৩২-১।  কিন্তু একটা আফসোস বাংলাদেশের পেস-বিস্ময়ের থাকতেই পারে। ৩২ রান যে একটু বেশিই হয়ে গেল। আসলে নিজের দ্বিতীয় ওভারে রাশটা একটু আলগা হয়ে যায় মোস্তাফিজুরের! ওই ওভারে দিয়েছেন ১৪ রান। তৃতীয় ওভারে নয় রান খরচে তুলে নিয়েছেন জেসন হোল্ডারের উইকেট। তবে শেষ ওভারটা করলেন দারুণভাবে, রান দিলেন মাত্র ৩। আজ ইডেনে পাওয়া এই উইকেটই মুস্তাফিজকে আইপিএলে এখন পর্যন্ত সর্বোচ্চ উইকেট পাওয়া বোলারদের তালিকায় তুলে এনেছে দুই নম্বরে।সাকিবের দল কলকাতা আগে ব্যাট করে ২০ ওভারে তুলেছে ৬ উইকেটে ১৭১ রান; যদিও সংগ্রহটা আরেকটু বড় হতেই পারত। শেষ ৫ ওভারে যে তারা তুলতে পেরেছে মাত্র ৩০ রান। তবু একেবারেই খারাপ করেননি কলকাতার ব্যাটসম্যানরা। অধিনায়ক গৌতম গম্ভীরের ধন্যবাদ পেতে পারেন পাবেন মনীশ পান্ডে ও ইউসুফ পাঠান। এই দুজন চতুর্থ উইকেটে ৮৭ রান তুলে কলকাতা টেনে নিয়েছেন সামনে। পাঠান ৫২ রানে অপরাজিত ছিলেন, পান্ডে ফিরেছেন ৫০ পূরণ হওয়ার ২ রান আগেই।  সাকিব আল হাসান ৭ নম্বরে নেমেছিলেন, কলকাতার রান তখন ১৬.৫ ওভারে ১৫৩ রান। মজার ব্যাপার, সাকিব প্রথম বলটাই খেললেন মুস্তাফিজের। পরের বলটাও খেললেন মুস্তাফিজের, তবে প্রথম দুই বলে রান পাননি। মুস্তাফিজের মুখোমুখি হয়েছেন মোট ৬ বল। দু-একবার পরাস্তও হন। ওই ৬ বল থেকে সাকিবের রান ৪। বোঝাই যাচ্ছে চাপে ছিলেন। সেই চাপেই কি না ভুবনেশ্বর কুমারের অফ স্টাম্পের বাইরে এক কাটারে সপাটে ব্যাট চালিয়ে ধরা পড়লেন উইকেটকিপার নামান ওঝার গ্লাভসে। নামের পাশে রান মাত্র ৭।টসে হেরে ব্যাট করতে নেমে শুরুতেই সানরাইজার্সের ওপর চাপ তৈরি করেন রবিন উথাপ্পা ও গৌতম গম্ভীর। ৩.৪ ওভারে ৩৩ রান করে বিচ্ছিন্ন তাঁরা। উথাপ্পা ১৭ বলে ২৫ করে ফেরেন সাজঘরে। গম্ভীর থেমেছেন ১৬ রানে। মনীশ পান্ডে আর ইউসুফ পাঠান ৮ ওভারে ৮৭ রান তুলে গড়লেন দলের ভিত্তি। সানরাইজার্সের সফলতম বোলার ভুবনেশ্বর কুমার। ৪ ওভারে ৩১ রান দিয়ে তাঁর ২ উইকেট। এই মুহূর্তে আইপিএলে সর্বোচ্চ উইকেটশিকারি বোলার ভুবনেশ্বরই। বারিন্দর শ্রান ৩১ রানে ১ উইকেট ও দীপক হুডাও ২ উইকেট নিয়েছেন ১৬ রানে।ব্যাটিংয়ে নেমে জবাবটা ভালোই দিচ্ছে মুস্তাফিজুরের দল। ১৪ ওভারে সানরাইজার্সের রান ৩ উইকেটে ১০৬। জয়ের জন্য ৩৬ বলে তাদের প্রয়োজন ৬৩ রান।
