

দক্ষিণ আফ্রিকা সফরের শুরুটা ভালো করতে পারেনি ভারত। ওয়ানডে সিরিজের প্রথম ম্যাচে হেরেছে ১৪১ রানের বিশাল ব্যবধানে। তবে এই হতাশার মধ্যেও প্রাপ্তির আনন্দ রয়েছে ধোনি বাহিনীর। গতকাল হারের মধ্যেও হয়েছে ভারতের নতুন দুটি রেকর্ড।
দলের ব্যাটিং বিপর্যয়ের মধ্যে প্রায় একাই লড়াই চালিয়েছিলেন ভারতীয় অধিনায়ক মহেন্দ্র সিং ধোনি। ৭১ বলে ৬৫ রানের ইনিংসটা দলের জয়ের জন্য যথেষ্ট না হলেও ব্যক্তিগতভাবে একটি রেকর্ড করে ফেলেছেন ভারতের অন্যতম সফল অধিনায়ক। পেরিয়ে গেছেন সাবেক অধিনায়ক মোহাম্মদ আজহার উদ্দিনকে। গতকালের আগ পর্যন্ত ভারতের অধিনায়ক হিসেবে সবচেয়ে বেশি পাঁচ হাজার ২৩৯ রানের রেকর্ডটি ছিল আজহার উদ্দিনের দখলে। দক্ষিণ আফ্রিকার বিপক্ষে ২৬ রান করেই সাবেককে ছাড়িয়েছেন ধোনি। ২৭তম ওভারে লনওয়াবো তোতসবের বলে চার মেরে নিজেকে নতুন উচ্চতায় নিয়ে গেছেন ডানহাতি এই ব্যাটসম্যান। ম্যাচ শেষে ধোনির সংগ্রহ দাঁড়িয়েছে পাঁচ হাজার ২৭৮ রান। ওয়ানডেতে অধিনায়ক হিসেবে সবচেয়ে বেশি রানের রেকর্ডটি অবশ্য রিকি পন্টিংয়ের। আট হাজার ৫৯৭ রান নিয়ে শীর্ষে আছেন অস্ট্রেলিয়ার সফলতম অধিনায়ক। সব মিলিয়ে ধোনির অবস্থান পঞ্চম। তাঁর আগে আছেন গ্রায়েম স্মিথ, অর্জুনা রানাতুঙ্গা, স্টিফেন ফ্লেমিং ও পন্টিং। তবে রানগড়ের দিক থেকে সবাইকেই পেছনে ফেলেছেন ধোনি। শীর্ষে থাকা পন্টিংয়ের গড় ৪২ দশমিক ৯১। ধোনির ৫৮ দশমিক ৬৪।
গতকাল দলগতভাবেও নতুন একটি রেকর্ড করেছে ভারত। অস্ট্রেলিয়াকে টপকে ওয়ানডেতে সবচেয়ে বেশি রানের রেকর্ডটা এখন তাদের দখলে। ১৯৭১ থেকে ২০১৩ পর্যন্ত ৮২৫টি ওয়ানডে খেলে অস্ট্রেলিয়া করেছে এক লাখ ৮২ হাজার ৮৮১ রান। আর ১৯৭৪ থেকে ২০১৩ পর্যন্ত ৮৪২টি ওয়ানডে খেলে ভারতের সংগ্রহ এক লাখ ৮৩ হাজার ৯৮ রান। দলগতভাবে সবচেয়ে বেশি রানের এই তালিকায় বাংলাদেশ আছে ১০ নম্বরে। ১৯৮৬ থেকে এখন পর্যন্ত ২৭৬টি ওয়ানডে খেলে বাংলাদেশের সংগ্রহ ৫২ হাজার ২০৭ রান।
