
এপ্রিল-মে মাসে পাকিস্তান ক্রিকেট দলের বাংলাদেশ সফর করার কথা। কিন্তু সেই সফরের জন্য একাধিক শর্ত জুড়ে দিয়েছে পাকিস্তান ক্রিকেট বোর্ড (পিসিবি)। এ নিয়ে দুই বোর্ডের চলছে দর-কষাকষি। পিসিবির এসব শর্তকে এরই মধ্যে বিসিবি ‘অবাস্তব’ বলেছে। পাকিস্তান যুক্তি হিসেবে বলছে, তারা বাংলাদেশের চেয়ে ‘মোর সেলেবল’!শর্তগুলোর মধ্যে রয়েছে সিরিজ থেকে প্রাপ্ত আয়ের ৫০ শতাংশ দিতে হবে পিসিবিকে। পাশাপাশি বাংলাদেশ ‘এ’ ও অনূর্ধ্ব-১৯ ক্রিকেট দলের সফর বিনিময়েও রাজি হতে হবে বিসিবিকে। এ প্রসঙ্গে সম্প্রতি পিসিবির এক কর্মকর্তা বার্তা সংস্থা পিটিআইকে বলেছেন, ‘দ্বিপক্ষীয় সিরিজের ক্ষেত্রে দুই বোর্ডের দর-কষাকষি করার অনুমোদন দিয়েছে আইসিসি। বাস্তবতা মেনেই আমরা এ সফর থেকে কিছু অায় করতে চাইছি।’ক্রিকেটীয় শক্তির বিচারে দুই দলের তারতম্য থাকতেই পারে। তাই বলে সিরিজে ৫০ শতাংশ লভ্যাংশ? পিসিবির ওই কর্মকর্তা যুক্তি হিসেবে জানিয়েছেন, পাকিস্তান দল বাংলাদেশের তুলনায় অধিক বিক্রয়যোগ্য (মোর সেলেবল)। তিনি বললেন, ‘আমরা কোনো দল বা বোর্ডকে ছোট করতে চাই না। তবে এখন আমাদের স্বার্থটাও দেখতে হবে। সম্প্রতি দুবাইয়ে এ নিয়ে আলোচনা করেছিলাম। এ দাবির পেছনে নিজেদের যুক্তি তুলে ধরেছিলাম। তারা প্রতিশ্রুতি দিয়েছে, সরকারের সঙ্গে আলোচনা করে আমাদের জানাবে।’বিসিবির ক্রিকেট পরিচালনা কমিটির প্রধান নাঈমুর রহমান দুর্জয় আজ প্রথম আলোকে বললেন, ‘এ ব্যাপারে এখনো আমরা কোনো সিদ্ধান্ত নিইনি। দুবাইয়ে বোর্ড সভাপতির সঙ্গে ওদের আলোচনা হয়েছে। কাল-পরশু আমরা এ বিষয় নিয়ে অালোচনা করব। তবে অফিশিয়ালি বলার মতো এখনো কিছু হয়নি।’বিসিবি এ নিয়ে সরকারের সঙ্গে আলোচনা করবে কি না, এ নিয়ে নাঈমুর আরও বলেন, ‘সরকারের সঙ্গে আলোচনা করি বা নিজেরা করি, আগে আমাদের বোর্ডের আলোচনা হওয়টা জরুরি। তারপর দেখা যাবে, সরকার পর্যন্ত যাওয়া লাগবে কি না।’ পিসিবি নিজেদের ‘মোর সেলেবল’ ভাবছে—কথাটা তুলতেই নাঈমুর বলেন, ‘আমি নিজেকে যেভাবে দেখি, সেটা বলতেই পারি। ওদের মন্তব্য নিয়ে আমরা কিছু বলতে পারি না। পাকিস্তান এমনিতেই স্পর্শকাতর এলাকা। তারা সংবাদমাধ্যমে এটা বলতে পারে। এ ব্যাপারে আমরা কোনো প্রতিক্রিয়া দেখাতে পারি না।’
