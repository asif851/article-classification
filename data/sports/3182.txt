
ম্যাচ চলার সময়ই হঠাৎ গোলরক্ষকের পায়ের কাছে এসে পড়ল দর্শকদের ছোড়া আতশবাজি। ঘটনাটা পরশু ফ্রান্সের লিগ ওয়ানে লিওঁ আর মেটজের ম্যাচের। ওই আতশবাজিতেই আহত হয়ে লিওঁ গোলরক্ষক অ্যান্থনি লোপস যখন কাতরাচ্ছেন, দুই দলের বাকি খেলোয়াড়েরা ছুটে এলেন তাঁর কাছে। এলেন চিকিৎসকও। কী কাণ্ড! ঠিক তখনই আরও একটা আতশবাজি এসে পড়ল জটলার মাঝে। তাতে শুধু বেশ কয়েকজন খেলোয়াড় নন, আহত হলেন এক চিকিৎসকও। মেটজের মাঠে এমন ঘটনার পর রেফারি বাধ্য হয়েছেন ম্যাচটা ওই অবস্থায় বন্ধ করে দিতে। হাসপাতালে নিয়ে যাওয়া হয়েছে লিওঁ গোলরক্ষক লোপসকে। লিগ ওয়ান কর্তৃপক্ষ পরে জানিয়েছে, ব্যাপারটা তারা তদন্ত করছে। ফক্স স্পোর্টস।
