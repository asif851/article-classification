
পাঁচ-পাঁচটা বছর নামতে পারেননি মাঠে। নিষেধাজ্ঞা কাটিয়ে সদ্য ফিরেছেন ঘরোয়া ক্রিকেটে। নিষিদ্ধ থাকলেও বোলিংয়ে মরচে ধরেনি। মেলে ধরেছেন নিজেকে। এবার মোহাম্মদ আমিরের দৃষ্টিতে বিপিএলে। এই টুর্নামেন্টে আবারও আন্তর্জাতিক ক্রিকেটের আঁচটা অন্তত পাবেন। এ জন্য যেন তর সইছে না তাঁর। বাংলাদেশের ঘরোয়া টি-টোয়েন্টি টুর্নামেন্টে দ্যুতি ছড়াতে চান পাকিস্তানি পেসার। দলকে সাফল্য এনে মুগ্ধ করতে চান বাংলাদেশি দর্শকদের। পাকিস্তানি পেসারকে দলে ভিড়িয়েছে চট্টগ্রাম ভাইকিংস। চাটগাঁয়ের জার্সিতে আলো ছড়াতে মুখিয়ে আমির, ‘আমাকে নেওয়ায় দলের প্রতি কৃতজ্ঞতা। দলের জন্য শতভাগ পারফর্ম করার সর্বোচ্চ চেষ্টা করব। চেষ্টা করব বাংলাদেশি দর্শককে মুগ্ধ করতে। আন্তর্জাতিক ক্যারিয়ারে ফেরার পথে এটিই হবে প্রথম ধাপ।’ ২০১০ সালে লর্ডস টেস্টে ফিক্সিং কেলেঙ্কারির দায়ে মোহাম্মদ আসিফ ও সালমান বাটের সঙ্গে পাঁচ বছরে নিষিদ্ধ হয়েছিলেন আমির। নিষেধাজ্ঞা কাটিয়ে সম্প্রতি ফিরেছেন ঘরোয়া ক্রিকেটে। তাঁর দল সুই সাউদার্ন গ্যাস কোয়ালিফাই করেছে পাকিস্তানের শীর্ষ ঘরোয়া টুর্নামেন্ট কায়েদা আজম ট্রফিতে। পাঁচ বছর নিষিদ্ধ থাকলেও বোলিংয়ে ধার কমেনি। চার ম্যাচে নিয়েছেন ৩৪ উইকেট।আমিরের চোখে আগামী বছর টি-টোয়েন্টি বিশ্বকাপ। এ টুর্নামেন্ট দিয়ে আন্তর্জাতিক ক্রিকেটে ফেরার লক্ষ্য বাঁহাতি পেসারের। তবে আপাতত মনোযোগ ঘরোয়া ক্রিকেটেই, ‘এ মুহূর্তে ব্যক্তিগত পারফরম্যান্স নিয়ে খুশি। এটি আমাকে আত্মবিশ্বাসী করছে। আপাতত মনোযোগ কায়েদ আজম ট্রফিতেই। আমার দলকে জাতীয় চ্যাম্পিয়ন করাই মূল লক্ষ্য।’ সূত্র: এএফপি
