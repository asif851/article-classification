
আইসিসির বিশ্ব আসর মানেই ভারতের কাছে পাকিস্তানের আত্মসমর্পণ। তবে চ্যাম্পিয়নস ট্রফি হলেই বুকে বল ফিরে পায় দলটি। এ প্রতিযোগিতায় এখনো ২-১ ব্যবধানে এগিয়ে পাকিস্তান। আর ভারতের বিপক্ষে জয়ের অস্ত্র আছেই তাদের কাছে, জুনায়েদ খান! এই বাঁহাতি পেসারের কথা শুনে ভরসা নিতেই পারে পাকিস্তান। তাঁর ভাষ্যমতে, বিরাট কোহলিকে তো তিনি দমিয়ে রাখতেই পারবেন!
এমনিতেই এমন হুংকার ছাড়ছেন না জুনায়েদ। পরিসংখ্যানই তাঁকে এমন সাহস দিচ্ছে, ‘এ পর্যন্ত যে চারবার দেখা হয়েছে, তিনবারই আউট করেছি। সে একজন দুর্দান্ত ব্যাটসম্যান। কিন্তু আমার বিপক্ষে সে ব্যর্থ।’ আর ইংল্যান্ডের পেস-বান্ধব উইকেট তাঁর আশা বাড়িয়ে দিচ্ছে, ‘আমি কোহলিকে ভারতেই গ্যালারিভর্তি দর্শকের সামনে বল করেছি। ইংল্যান্ডে তো কোনো সমস্যাই হবে না।’অতীত সাফল্যের স্মৃতি কোহলিকে একটু হলেও চাপে ফেলবে বলে ধারণা জুনায়েদের, ‘সে বিশ্বজুড়ে চার-ছক্কা মেরে বেড়াচ্ছে। কিন্তু সেগুলো আমার বিপক্ষে পারেনি। এটা আমার জন্য অনেক গর্বের ব্যাপার। আমি চাইব চ্যাম্পিয়নস ট্রফিতেও এটা থাকুক। দুজনের আবার দেখা হলে আমি ওই কোহলির কথাই মাথায় রাখব। কোহলিও নিশ্চয় সেই জুনায়েদের কথা ভাববে, যার বলে আউট হয়েছে সে। এতে সে হয়তো একটু রক্ষণাত্মক হবে, আর এটাই হবে ওর আউটের কারণ।’সে জন্য প্রস্তুতিও ভালোভাবে সেরে নিয়েছেন। দলে মোহাম্মদ আমিরের জায়গা পাকা। তবে অন্য বাঁহাতি পেসারের জায়গা নিয়ে ওয়াহাব রিয়াজ ও জুনায়েদের মধ্যে চলছে প্রতিযোগিতা। গতকাল প্রস্তুতি ম্যাচে ৯ ওভারে ৭৩ রান দিলেও ৪ উইকেট নিয়ে বাংলাদেশের ইনিংসে বাঁধ দিয়েছিলেন জুনায়েদ। সে তুলনায় অনুজ্জ্বল দিন পার করেছেন রিয়াজ। তাই আগামী ৪ জুন কোহলির বিপক্ষে নিজের রেকর্ড আরও সমৃদ্ধ করার সুযোগ পেয়ে যেতে পারেন জুনায়েদ। সূত্র: এক্সপ্রেস ট্রিবিউন।
