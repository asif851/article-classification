
 
ওয়েইন রুনি ম্যানচেস্টার ইউনাইটেড ছাড়লে তাঁর জায়গায় রেড ডেভিলরা কাকে নেবে—এই প্রশ্ন ইউনাইটেড-ভক্তদের রাতের ঘুম হারাম করে দিতে পারে। তবে সমর্থকেরা নিশ্চিন্ত হতে পারেন এই ভেবে যে, ওয়েইন রুনির সম্ভাব্য ‘বদলি’ নিয়ে এরই মধ্যে ভাবতে শুরু করেছে ওল্ড ট্র্যাফোর্ডের দলটি। রুনির জায়গায় ম্যানচেস্টার ইউনাইটেডের সবচেয়ে পছন্দের খেলোয়াড়টি হলেন বরুসিয়া ডর্টমুন্ডের পোলিশ স্ট্রাইকার রবার্ট লেভানডোফস্কি।লেভানডোফস্কি পোল্যান্ড জাতীয় দলেরও খেলোয়াড়। জার্মানির বুন্দেসলিগায় তিনি রেখেছেন নিজের প্রতিভার স্বাক্ষর। কিন্তু এবারের চ্যাম্পিয়নস লিগের সেমিফাইনালে ডর্টমুন্ড তাঁর গোল চতুষ্টয়ে রিয়ালকে উড়িয়ে দেওয়ার পর তিনি নিজেকে নতুন করে চিনিয়েছেন। আসন্ন মৌসুমের জন্য ইউরোপের শীর্ষ ক্লাবগুলোর লাইন লেগেছে তাঁকে পেতে। তবে সবচেয়ে সাম্প্রতিক খবর হলো, লেভানডোফস্কির পেছনে নাকি হন্যে হয়ে ছুটছে ম্যানচেস্টার ইউনাইটেড নিজেই।এরই মধ্যে লেভানডোফস্কির এজেন্টের সঙ্গে বসেছেন ম্যানচেস্টার ইউনাইটেডের কর্মকর্তারা। তাঁরা নাকি এজেন্টের সঙ্গে কথা বলে যথেষ্ট অনুপ্রাণিত বোধ করছেন। ইউনাইটেড এখন বিশ্বাস করে, রুনির জায়গায় লেভানডোফস্কিকে পাওয়া খুবই সম্ভব। তবে সবকিছুই নির্ভর করছে ওয়েইন রুনি আদৌ ওল্ড ট্র্যাফোর্ড ছাড়বেন কি না, তার ওপর।
এদিকে লেভানডোফস্কির ব্যাপারে আগ্রহী বরুসিয়ার চিরপ্রতিদ্বন্দ্বী বায়ার্ন মিউনিখও। তবে এটা ঠিক, মারিও গোটশেকে তুলে নেওয়ার পর ডর্টমুন্ড লেভানডোফস্কিকে বায়ার্নের কাছে বিক্রি করবে কি না, সেটাও একটা গুরুত্বপূর্ণ বিষয়। লেভানডোফস্কির সঙ্গে বরুসিয়ার চুক্তির মেয়াদ ২০১৪ সাল পর্যন্ত। এখন লেভানডোফস্কির দলবদল তাঁর নিজের চেয়ে ক্লাব বরুসিয়া ডর্টমুন্ডের ওপর বেশি নির্ভরশীল।
বরুসিয়া কোচ ইয়ুর্গেন ক্লপ অবশ্য এখনো বিশ্বাস করেন, লেভানডোফস্কি হলুদ-কালো জার্সি ছাড়বেন না।
‘ডেইলি স্টার’ নামের একটি ইউরোপীয় পত্রিকাকে দেওয়া সাক্ষাত্কারে ক্লপ বলেছেন, ‘আমি যত দূর জানি, লেভানডোফস্কি আগামী মৌসুমেও বরুসিয়ায় খেলবে। আমি সব খেলোয়াড়ের সঙ্গেই কথা বলেছি। তারা এই মুহূর্তে ব্যস্ত চ্যাম্পিয়নস লিগের ফাইনালের প্রস্তুতি নিয়ে।’ সূত্র: সকারনেট।
