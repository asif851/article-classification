
নিজের ক্যারিয়ারে পাঁচবার টেস্টে ১০ উইকেট নিয়েছেন শ্রীলঙ্কান স্পিনার রঙ্গনা হেরাথ। এই ৫টি দশ উইকেটের তিনটিই এসেছে গলের মাঠে। সমুদ্র উপকূলের এই শহরটির বাইশ গজকে হেরাথের চেয়ে ভালো কেউ জানেন না—এমন কথাবার্তাও বেশ চাউর। সেই গলেই নিজের পঞ্চম ১০ উইকেটে ওয়েস্ট ইন্ডিজকে বিধ্বস্ত করলেন তিনি।ফলো অনে নেমে ক্যারিবীয়দের দ্বিতীয় ইনিংস শেষ হয়েছে মাত্র ২২৭ রানেই। ২ উইকেটে ৬৭ রান নিয়ে চতুর্থ দিন শুরু করা ওয়েস্ট ইন্ডিজ শেষ ৮ উইকেট হারিয়েছে ১৬০ রানের মধ্যেই। তাদের জন্য সান্ত্বনা হতে পারে জারমেইঁ ব্ল্যাকউডের ৯২ রানের লড়াকু ইনিংসটি। তবে ব্যাটসম্যানদের ব্যর্থতার মিছিল দীর্ঘায়িত হওয়াটা ক্যারিবীয়দের জন্য বড় হতাশারই।ক্যারিয়ারের ৩০০ উইকেট থেকে এখনো ১২ উইকেট পেছনে আছেন হেরাথ। প্রথম ইনিংসেই ক্রিকেট জীবনের ২৩ তম পাঁচ উইকেট তুলে নিয়েছিলেন তিনি। দ্বিতীয় ইনিংসে ৫ উইকেট না পেলেও ‘১০ উইকেটে’র আরও একটি কীর্তি ঠিকই নিজের করে নিয়েছেন তিনি। দ্বিতীয় ইনিংসে ৭৯ রানে তাঁর ঝুলিতে গেছে ৪ উইকেট। হেরাথের পাশাপাশি ধাম্মিকা প্রসাদ ও মিলিন্দা সিরিওয়ার্দানা নিয়েছেন ২টি করে উইকেট।প্রথম ইনিংসে শ্রীলঙ্কার ৪৮৪ রানের জবাবে ২৫১ রানে অলআউট হয়েই ফলোঅন নিশ্চিত হয়েছিল ক্যারিবীয়দের। ওয়েস্ট ইন্ডিজের প্রথম ইনিংসেও আতঙ্কের অপর নাম ছিলেন হেরাথই। ৬৮ রানে ৬ উইকেট তুলে নিয়ে তাঁর হাতেই ধ্বংসের শুরুটা হয়েছিল ক্যারিবীয়দের। দ্বিতীয় ইনিংসেও প্রথম ইনিংসের ধারা অক্ষুণ্ন রেখে হেরাথ গলকে আবারও প্রমাণ করলেন নিজের প্রিয়-প্রাঙ্গণ হিসেবেই। সূত্র: এএফপি।
