
আবার ক্রিকেট উৎসবে মাতছে দেশ। আগামীকাল শুরু হচ্ছে এশিয়া কাপের বাছাইপর্ব। এরপর ২৪ ফেব্রুয়ারি থেকে মূল পর্ব। কাল এই দুই টুর্নামেন্টের টিকিটসংক্রান্ত বিস্তারিত ঘোষণা করেছে বাংলাদেশ ক্রিকেট বোর্ড।
বাছাইপর্বের প্রথম চারটি ম্যাচের ভেন্যু ফতুল্লার খান সাহেব ওসমান আলী স্টেডিয়াম। এই চার ম্যাচের টিকিট পাওয়া যাবে ইউনাইটেড কমার্শিয়াল ব্যাংকের (ইউসিবি) নারায়ণগঞ্জ, কাঁচপুর ও চাষাঢ়া শাখায়। বাছাইপর্বের শেষ দুটি ম্যাচ ও মূল পর্বের ১১টি ম্যাচই হবে মিরপুর শেরেবাংলা জাতীয় স্টেডিয়ামে। এই ম্যাচগুলোর টিকিট পাওয়া যাবে ইউসিবির ঢাকাস্থ মিরপুর, সোনারগাঁও জনপথ, বিজয়নগর, প্রগতি সরণি, বসুন্ধরা ও নয়াবাজার শাখায়। নারায়ণগঞ্জের তিনটি ও মিরপুর শাখায় নগদ অর্থের বিনিময়ে ও বাকি শাখাগুলোয় ইউক্যাশের মাধ্যমে টিকিট কেনা যাবে।বাছাইপর্বে গ্যালারির টিকিটের মূল্য ২০ টাকা, গ্র্যান্ড স্ট্যান্ড ও ভিআইপি ১০০ টাকা। মূলপর্বে শেরেবাংলা স্টেডিয়ামের উত্তর ও দক্ষিণ গ্যালারি ২৫০ টাকা, পূর্ব গ্যালারি ১৫০ টাকা, শহীদ মুশতাক ও জুয়েল স্ট্যান্ড ৫০০ টাকা, ভিআইপি স্ট্যান্ড ১ হাজার টাকা ও গ্র্যান্ড স্ট্যান্ড ৩ হাজার টাকা।মূলপর্বের ম্যাচের টিকিট পাওয়া যাবে ম্যাচের আগের দিন।
