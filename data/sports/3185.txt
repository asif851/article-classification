
অনুমিত দুটি পরিবর্তন নিয়েই এশিয়া কাপের ফাইনাল খেলতে নামছে বাংলাদেশ। পুরো টুর্নামেন্টে বাইরে থাকার পর অবশেষে দলে এসেছেন অলরাউন্ডার নাসির হোসেন ও বাঁহাতি পেসার আবু হায়দার রনি।তবে টসটা বাংলাদেশের জন্য প্রত্যাশিত হলো না। বৃষ্টিভেজা পিচে টস হেরে গেছেন মাশরাফি বিন মুর্তজা। ভারত অধিনায়ক মহেন্দ্র সিং ধোনি টস জিতে আগে ফিল্ডিং নিয়েছেন। ভেজা সবুজাভ পিচে তাই আগে ব্যাটিং করতে হবে বাংলাদেশকে।অবশ্য এটাকেও চাইলে সুযোগ হিসেবে নিতে পারেন মাশরাফিরা। সেরা দল হয়ে উঠতে হলে যে যেকোনো পরিস্থিতিতে ভালো খেলতে জানতে হয়।টসের পর মাশরাফি বলছিলেন, জিতলে তিনিও আগে বোলিংই নিতেন। এমন ছোট হয়ে আসা ম্যাচে যে পরে ব্যাটিং করাটাই সুবিধাজনক। ধোনিও টস জিতে বোলিং নেওয়ার কারণ হিসেবে এটিকেই দেখাচ্ছিলেন।ভারত দলে আজ তিনটা পরিবর্তন। শ্রীলঙ্কা ম্যাচে যে দলটি খেলেছিল, সেই দলটিই আজ খেলছে। তার মানে ভুবনেশ্বর, হরভজন ও পবন নেগির বদলে দলে আসছেন জাদেজা, নেহরা ও অশ্বিন।তবে ম্যাচের ফল যা-ই হোক, কালবৈশাখীর ধাক্কা সামলে শেষ পর্যন্ত যে ম্যাচটা হচ্ছে, তাই তো অনেক বড় পাওয়া। স্টেডিয়ামে উপস্থিত হাজার দর্শকের উচ্ছ্বাস তা-ই বলে দিচ্ছিল। বাংলাদেশ জিতলে এই উল্লাস যে কত হার্জে পৌঁছাবে, কে জানে।
