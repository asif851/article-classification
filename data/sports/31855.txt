
শেষ টি-টোয়েন্টিতে হার দিয়েই বৃষ্টিবিঘ্নিত শ্রীলঙ্কা সফর শেষ করল নিউজিল্যান্ড। তিলকারত্নে দিলশান আর কুশাল পেরেরার ভালো ব্যাটিংয়ে সহজেই ৮ উইকেটের জয় পেয়েছে শ্রীলঙ্কা। ১৩ বল বাকি থাকতেই জয়ের জন্য প্রয়োজনীয় ১৪৩ রান সংগ্রহ করে ফেলেছে স্বাগতিকরা। ৪৯ বলে ৫৯ রানের ম্যাচজেতানো ইনিংস খেলে শেষপর্যন্ত অপরাজিত ছিলেন দিলশান। পেরেরা খেলেছেন ৩৭ বলে ৫৭ রানের ঝড়ো ইনিংস।১৪৩ রানের লক্ষ্যে ব্যাট করতে নেমে শুরুটা অবশ্য ভালোভাবে করতে পারেনি শ্রীলঙ্কা। দ্বিতীয় ওভারেই সাজঘরের পথ ধরেছিলেন মাহেলা জয়াবর্ধনে। তবে দ্বিতীয় উইকেটে ৯৬ রানের ঝড়ো জুটি গড়ে বেশ ভালোভাবেই ঘুরে দাঁড়িয়েছিলেন দিলশান ও পেরেরা। এই জুটিটাই সহজ জয়ের ভিত্তি গড়ে দিয়েছে লঙ্কানদের। ১৪তম ওভারে যখন পেরেরা আউট হন তখন স্কোরবোর্ডে জমা হয়ে গিয়েছিল ১০৪ রান। জয়ের জন্য প্রয়োজনীয় বাকি ৩৯ রান সংগ্রহ করতে কোনো সমস্যায় পড়তে হয়নি দিলশান ও কুমার সাঙ্গাকারাকে। ১৭ বলে ২০ রান করে অপরাজিত ছিলেন সাঙ্গাকারা।
এর আগে টসে হেরে ব্যাট করতে নেমে অ্যান্টন ডেভিচের ৩০, লুক রোনচির অপরাজিত ৩৪, নাথান ম্যাককালামের ২৬ ও টম লাথামের ২০ রানের ছোট ইনিংসগুলোর সুবাদে স্কোরবোর্ডে ১৪২ রান জমা করেছিল নিউজিল্যান্ড।
আজকের এই ম্যাচটির আগে নিউজিল্যান্ডের শ্রীলঙ্কা সফরের প্রতিটি ম্যাচই ছিল বৃষ্টিবিঘ্নিত। একটি ওয়ানডে ও একটি টি-টোয়েন্টি ম্যাচ মাঠেই গড়াতে পারেনি বৃষ্টির জন্য। ওয়ানডে সিরিজের অপর দুইটি ম্যাচের ফলাফল নির্ধারিত হয়েছিল ডাকওয়ার্থ-লুইস পদ্ধতিতে। একটিতে জিতেছিল নিউজিল্যান্ড। অপরটি শ্রীলঙ্কা।
