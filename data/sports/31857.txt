
শেষের ডাকটা বোধ হয় শুনতেই পাচ্ছেন মহেন্দ্র সিং ধোনি। ব্র্যান্ড মূল্যটাও তাঁর পড়তির দিকে। বিশ্বখ্যাত কোমলপানীয় প্রস্তুতকারী প্রতিষ্ঠান ‘পেপসিকো’ এ কারণেই হয়তো ছিন্ন করল ধোনির সঙ্গে তাদের ১১ বছরের সম্পর্ক।
২০১৪ সালের শেষ দিকে টেস্ট ক্রিকেটকে বিদায় জানান ধোনি। ওয়ানডে ও টি-টোয়েন্টিটা খেলে যাচ্ছেন এখনো। তবে ব্র্যান্ড প্রতিনিধি হিসেবে পেপসিকোর কাছে মূল্যমান তাঁর কমে গেছে বহুগুণে। এর মূল কারণ হচ্ছে টেস্ট না খেলা। পেপসিকোর কাছে ব্র্যান্ড প্রতিনিধি হিসেবে এই মুহূর্তে বিরাট কোহলির মূল্য বহুগুণ বেশি।২০০৫ সালে শচীন টেন্ডুলকারের সঙ্গে চুক্তি বাতিল করে ধোনিকে ব্র্যান্ড প্রতিনিধি বানিয়েছিল পেপসিকো। ১১ বছর পর ধোনিকে বাদ দিয়ে কোহলি। করপোরেট-বাণিজ্যের বাস্তবতাটা হয়তো এমনই।ধোনির সঙ্গে ব্র্যান্ড প্রতিনিধিত্বের চুক্তি নবায়ন না করা প্রসঙ্গে পেপসিকোর পানীয় বিষয়ক ভাইস প্রেসিডেন্ট বিপুল প্রকাশ বলেন, ‘আমাদের বিপণন ও বিজ্ঞাপনের মূল লক্ষ্য হলো আমাদের পণ্যটিকে “বীরে”র মর্যাদায় অধিষ্ঠিত করা এবং আমাদের পণ্য দিয়ে কোনো “বীরে”র কীর্তিকে উদ্‌যাপন করা।’প্রকাশের ভাষ্য অনুযায়ী প্রতিষ্ঠানটি তাদের পণ্যের ব্র্যান্ড প্রতিনিধি হিসেবে সেই তারকাকেই খুঁজে নেবেন, যিনি তাঁদের পণ্যটিকে তাঁর তারকামূল্য দিয়ে সবার সামনে উপস্থাপন করতে পারবেন। তারকামূল্যে এই মুহূর্তে ধোনির চেয়ে যে কোহলি এগিয়ে আছেন, সেটা বলাই বাহুল্য।সম্প্রতি পেপসিকো ভারতে ‘ইয়াঙ্গিস্তান’ নামের একটি স্লোগান সামনে রেখে নিজেদের বিপণন কর্মসূচি পরিচালনা করছে। এই কর্মসূচির লক্ষ্য বাস্তবায়নে তাদের দরকার তরুণ ও প্রতিশ্রুতিশীল তারকাদের। এ কারণেই ধোনিকে বাদ দিয়ে তরুণদের এখনকার মডেল কোহলিকে ব্র্যান্ড প্রতিনিধি করা হচ্ছে। অন্যান্য ক্ষেত্রেও পুরোনো ও বয়স্ক সেলিব্রিটিদের সঙ্গে চুক্তি নবায়ন না করার সিদ্ধান্ত নিয়েছে প্রতিষ্ঠানটি।২০১৪ সালের পর থেকে ধোনির বাণিজ্যিক-মূল্য যে পড়তির দিকে, সেটা একটা পরিসংখ্যানেই স্পষ্ট বোঝা যাবে। দুই বছর আগেও ধোনি ১৮টি ব্র্যান্ডের প্রতিনিধি ছিলেন। প্রতিটি প্রতিষ্ঠানের সঙ্গেই তাঁর চুক্তি ছিল ১০ থেকে ১২ কোটি রুপির। টেস্ট ক্রিকেট থেকে বিদায় নেওয়ার পর অনেক প্রতিষ্ঠানই তাঁর সঙ্গে চুক্তি বাতিল করেছে অথবা নতুন করে চুক্তিটা আর নবায়ন করেনি। এই মুহূর্তে ধোনি ১০টির কম প্রতিষ্ঠানের সঙ্গে ব্র্যান্ড প্রতিনিধির কাজ করছেন বলে জানা গেছে। সূত্র : ওয়ান ইন্ডিয়া।
