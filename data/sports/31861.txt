
কোপা আমেরিকার শুরু থেকে দেখা মিলছে নতুন এক লিওনেল মেসির। একের পর এক ম্যাচে শ্মশ্রুমণ্ডিত মুখে উপস্থিত হচ্ছেন তিনি। এর আগে কখনোই তাঁর মুখে দাড়ি দেখা যায়নি, এমনটি বলা যাবে না। কিন্তু এমন গালভর্তি দাড়ি নিয়ে খেলছেন মেসি—এ দৃশ্যও দেখা যায়নি আগে।
আর্জেন্টিনার শিরোপা-খরা কাটাতেই নাকি ‘সেভিং কিটের’ সঙ্গে মেসির এমন আড়ি। মেসি দাড়ি রাখার পর থেকে নাকি ভালো খেলছে আর্জেন্টিনা। এ কারণে সতীর্থরাও তাঁকে দাড়ি কাটতে দিচ্ছেন না! সতীর্থদের ‘হুমকি’র কথা জানিয়েছেন মেসি নিজেই, ‘যদি দাড়ি ফেলে দিই, অন্যরা আমাকে খুন করবে! সবার ধারণা, এটি সৌভাগ্যের প্রতীক, এর ফলেই আমাদের কুফা কাটবে, আমরাও শিরোপা জিতব।’ দেখা যাক, এবার ঘোচে কি না আর্জেন্টিনার শিরোপা-খরা! এএস। 
