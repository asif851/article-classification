

এক দিনের আন্তর্জাতিক ক্রিকেট থেকে অবসর নিচ্ছেন অস্ট্রেলিয়ান অধিনায়ক মাইকেল ক্লার্ক। আজ শনিবার টাইমস অব ইন্ডিয়া অনলাইনের প্রতিবেদনে জানানো হয়, বিশ্বকাপ ক্রিকেটে নিউজিল্যান্ডের বিপক্ষে কাল রোববারের ফাইনাল ম্যাচের পর এক দিনের ক্রিকেটকে বিদায় জানাবেন অস্ট্রেলিয়ান অধিনায়ক। ৩৩ বছর বয়সী ক্লার্ক আজ তাঁর এ সিদ্ধান্তের কথা জানান। বিশ্বকাপ ক্রিকেটের ফাইনালে কাল মেলবোর্ন ক্রিকেট গ্রাউন্ডে (এমসিজি) মুখোমুখি হচ্ছে নিউজিল্যান্ড ও অস্ট্রেলিয়া। এদিন শিরোপা জিতে অস্ট্রেলিয়ান অধিনায়ক নিশ্চয়ই তাঁর এক দিনের আন্তর্জাতিক ক্রিকেট ক্যারিয়ারকে স্মরণীয় করে রাখতে চাইবেন। এক দিনের আন্তর্জাতিক ক্রিকেটে তাঁর অভিষেক ২০০৩ সালে। অন্যদিকে নিউজিল্যান্ডের অধিনায়ক ব্রেন্ডন ম্যাককালামও চাইবেন স্বপ্নের ট্রফিটা ছুঁতে। এক দিনের আন্তর্জাতিক ক্রিকেট থেকে অবসর নিলেও টেস্ট খেলা চালিয়ে যাবেন ক্লার্ক। অস্ট্রেলিয়ান অধিনায়কের আশা, এই সিদ্ধান্তে তাঁর টেস্ট ক্যারিয়ার আরও দীর্ঘ হবে।
