
সারা দুনিয়া যখন অস্ট্রেলীয় ক্রিকেটার ফিল হিউজের দুঃসহ মৃত্যু নিয়ে শোকাহত, সারা দুনিয়া যখন ক্রিকেট মাঠে ক্রিকেটারের মৃত্যু নিয়ে আলোড়িত, ঠিক তখনই ক্রিকেট মাঠ শোকবিধূর হলো আরও এক খেলোয়াড়ের মৃত্যুতে। এবার এই মৃত্যুর ঘটনা ঘটেছে ভারতে। গতকাল মঙ্গলবার মুম্বাইয়ে এক ক্রিকেট ম্যাচের সময় হৃদযন্ত্রের ক্রিয়া বন্ধ হয়ে মৃত্যুবরণ করেছেন রত্নাকর মোরে। ২৯ বছর বয়সী এই ক্রিকেটার টাটা ট্রমবে স্টেশনে চাকরি করতেন। তাঁর প্রতিষ্ঠান আয়োজিত একটি বিভাগীয় ক্রিকেট প্রতিযোগিতার ম্যাচে খেলতে গিয়েই এই মৃত্যু।মাঠেই বুকে ব্যথা ও অস্বস্তির কথা বলেছিলেন রত্নাকর। রত্নাকরকে নিয়ে যাওয়া হয় বোম্বে হাসপাতালে। কিন্তু পরীক্ষার পর চিকিৎসকেরা তাঁকে মৃত ঘোষণা করেন। রত্নাকর ছিলেন বিবাহিত। তাঁর স্ত্রী সাত মাসের অন্তঃসত্ত্বা বলে জানা গেছে। তিনি মুম্বাই পুলিশে কনস্টেবল পদে চাকরি করেন। রত্নাকরের মৃত্যুতে মুম্বাইয়ের আজাদ ময়দান থানায় একটি অপমৃত্যু মামলা দায়ের করা হয়েছে।টাটা পাওয়ার প্রতিবছরই এই প্রতিযোগিতার আয়োজন করে থাকে। এটি মুম্বাই ক্রিকেট অ্যাসোসিয়েশনের অনুমোদিত একটি প্রতিযোগিতা। তাঁর মৃত্যুতে সঙ্গে সঙ্গেই স্থগিত হয়ে গেছে প্রতিযোগিতার খেলা। সূত্র: জি নিউজ, মিড ডে।
