
ন্যু ক্যাম্প সবাইকে ‘স্ট্যান্ডিং ওভেশন’ দেয় না। বার্সেলোনার মাঠের দর্শকরা দাঁড়িয়ে করতালির বৃষ্টিতে অভিনন্দন জানাচ্ছে—প্রতিপক্ষের খুব কয়েকজন খেলোয়াড়ের কপালে জুটেছে এমন সৌভাগ্য সম্মান। সেই বিরল খেলোয়াড়দের একজন হয়ে গেলেন ডেনিস চেরিশেভ। আর যে কারণে কাল বার্সার গ্যালারি হর্ষধ্বনি ও করতালিতে তাঁকে অভিবাদন জানাল, সেটি তো আরও বিরল!
কাল ৫৮ মিনিটে বদলি হিসেবে মাঠে নামেন এই রাশিয়ান উইঙ্গার। তক্ষুনি অদ্ভুত এক দৃশ্য তৈরি হয়। পুরো ন্যু ক্যাম্পের প্রায় ৬০ হাজার দর্শক দাঁড়িয়ে, চিৎ​কার করে আর করতালির বৃষ্টিতে ফেটে পড়ে। মাঠে নামার আগেই যে চেরিশেভ মন জিতে নিয়েছেন কাতালানদের! কাল যে টুর্নামেন্টে চেরিশেভ প্রথম ভ্যালেন্সিয়ার হয়ে খেলতে নামলেন, সেই টুর্নামেন্টে তাঁর কারণেই ছিটকে গেছে রিয়াল মাদ্রিদ। মাঠের খেলায় নয়, হাস্যকর এক ভুলের কারণে।২ ডিসেম্বর রিয়ালের হয়ে কোপা ডেল রের ৩২ দলের রাউন্ডে খেলতে নেমেছিলেন। ম্যাচের ৩ মিনিটে গোলও করেন। স্পেনের তৃতীয় বিভাগের দল কাদিজকে রিয়াল ৩-১ গোলে হারায়। কিন্তু এরপরই জানা যায়, এই ম্যাচের প্রথম গোলদাতার ম্যাচটিতে খেলার অধিকারই ছিল না। আগেরবার চেরিশেভ যখন ভিয়ারিয়ালের হয়ে এই টুর্নামেন্ট খেলেছেন, সে সময় তিনটি হলুদ কার্ড পাওয়ায় এক ম্যাচের নিষেধাজ্ঞা ছিল। ক্লাব পাল্টালেও টুর্নামেন্টে নিষেধাজ্ঞা বহাল থাকে। নিষিদ্ধ কোনো খেলোয়াড়কে খেলানোর শাস্তি হিসেবে রিয়ালকে টুর্নামেন্ট থেকে বহিষ্কার করা হয়। রিয়াল তো ছিটকে গেছেই, চাকরি খুইয়েছেন রাফা বেনিতেজও। তাঁকে ছাঁটাই করার কারণগুলোর একটি ছিল ​এই হাস্যকর ভুলটিও। যেটি রিয়ালের ব্যবস্থাপনাকেই প্রশ্নবিদ্ধ করে। বিশ্বের সেরা একটি ক্লাব এমন ভুল কী করে করল—এ নিয়ে মাদ্রিদের পত্রিকাগুলো ছুঁলে দেয় রিয়ালকে। রিয়ালের দুর্দশাতে বার্সা আনন্দ তো পাবেই। সেই চেরিশেভ এবারের জানুয়ারির বদলিতে নাম লিখিয়েছেন ভ্যালেন্সিয়া। কী কাণ্ড দেখুন, সেই একই টুর্নামেন্টে আবারও যখন খেলতে নামলেন, মাঠটি কিনা ন্যু ক্যাম্প! রিয়াল টিকে থাকলে তাদের টুর্নামেন্ট থেকে ছিটকে ফেলার কাজটি হয়তো বার্সাকেই করতে হতো। যেহেতু সেই কাজ চেরিশেভ একাই করে ফেলেছেন, এ কারণেই কাল তাঁকে দেওয়া হলো অমন অভিবাদন!
ভিডিও দেখুন:

