
সাত সমুদ্দুর পার হয়ে ব্রাজিল থেকে এসেছেন ইতালিতে। বিমানবন্দরে নেমে ইতিউতি তাকাতে থাকলেন ইবসন। নতুন ঠিকানা বোলোনিয়া ক্লাবের কেউই যে নেই। কিছুক্ষণ অপেক্ষা করার পর করিন্থিয়ানস ছেড়ে আসা মিডফিল্ডার খানিকটা অধৈর্য হয়ে পড়লেন। একসময় বুঝে গেলেন কেউই হয়তো আর আসবেন না। শেষ পর্যন্ত নিজেই চলে গেলেন ক্লাবে। গিয়ে শুনলেন, বোলোনিয়া সভাপতি তিনজন ক্লাব কর্মচারীকে পাঠিয়েছিলেন নতুন খেলোয়াড়কে বিমানবন্দর থেকে ক্লাবে নিয়ে যেতে। কিন্তু এমনই ভুলোমনা ওই কর্মীরা, বিমানবন্দরেই নাকি যেতে ভুলে গিয়েছিলেন! এই ভুলোমনের মাশুল দিতে হয়েছে, চাকরি হারিয়েছেন তিনজনই! রয়টার্স।
