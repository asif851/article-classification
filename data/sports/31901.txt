



ইংল্যান্ডের ৩৩৫ রান তাড়া করে ৫ উইকেটে জিতেছে নিউজিল্যান্ড।
১৮১ রানে অপরাজিত ছিলেন রস টেলর।
ইংল্যান্ডের হয়ে জোড়া সেঞ্চুরি রুট ও বেয়ারস্টোর।
ওয়ানডে সিরিজে ২-২ ব্যবধানে সমতায় ফিরল নিউজিল্যান্ড।


শেষ ওভারে জয়ের জন্য ৩ রান দরকার ছিল নিউজিল্যান্ডের। রস টেলরের প্রয়োজন ছিল ৫ রান। তাহলেই যে ওয়ানডেতে রান তাড়া করে জয়ে সর্বোচ্চ ব্যক্তিগত রানের ইনিংসটা হয়ে যেত টেলরের!
শেন ওয়াটসনের সেই ইনিংসটা নিশ্চয়ই মনে আছে। ২০১১ সালে ঢাকায় বাংলাদেশের ২২৯ রানকে পেছনে ফেলতে নেমে ওয়াটসন একাই করেছিলেন ১৮৫! ওয়ানডেতে রান তাড়া করতে নেমে এটাই সর্বোচ্চ ব্যক্তিগত রানের ইনিংস। না, টেলর সেই রেকর্ডটা নিজের করতে পারেননি। ইংলিশ পেসার টম কারানের করা শেষ ওভারের প্রথম দুই বলে হেনরি নিকোলাস কোনো রান নিতে না পারলেও নিউজিল্যান্ডকে জিতিয়েছেন তৃতীয় বলে ছক্কা মেরে!
তাতে কি টেলর দুঃখ পেয়েছেন? মোটেও না। ডানেডিনে আজকের ইনিংসটা সম্ভবত টেলরের ক্যারিয়ারসেরা। জোড়া সেঞ্চুরিতে ইংল্যান্ডের গড়া ৯ উইকেটে ৩৩৫ রানের পাহাড় নিউজিল্যান্ড টপকেছে টেলরের অপরাজিত ১৮১ রানের ইনিংসে ভর করে। ৩ বল হাতে রেখে ৫ উইকেটের এই দুর্দান্ত জয়ে ওয়ানডে সিরিজেও ২-২ ব্যবধানে সমতায় ফিরল নিউজিল্যান্ড। শনিবার ক্রাইস্টচার্চে সিরিজের শেষ ম্যাচ।
টেলর আগামীকাল পা দেবেন ৩৪-এ। আজ তাঁর খেলা ওয়ানডে ইতিহাসে অন্যতম সেরা ইনিংসটা হয়ে থাকবে নিজেকে দেওয়া উপহার। জন্মদিন এলেই বুঝি জ্বলে ওঠে টেলরের ব্যাট! এর আগে ২০১১ সালে ১৩১ রানের ইনিংস খেলে রাঙিয়েছিলেন জন্মদিন। আর এবার ৬ ছক্কা ও ১৭ বাউন্ডারিতে ১৪৭ বলে খেলা এই মহাকাব্যিক ইনিংসের এক-তৃতীয়াংশই সময়ই তিনি খুঁড়িয়েছেন! চোট পেয়েছিলেন পায়ে। কিন্তু চোট নিয়েই রান তাড়া করে জয়ে নিউজিল্যান্ডের হয়ে সর্বোচ্চ রানের ইনিংসটা খেলেছেন টেলর। রেকর্ডটি এর আগে ছিল মার্টিন গাপটিলের দখলে। গত বছর হ্যামিল্টনে দক্ষিণ আফ্রিকার বিপক্ষে ১৮০ রানের ইনিংস খেলেছিলেন কিউই ওপেনার। ক্যারিয়ারের ১৯তম ওয়ানডে সেঞ্চুরি তুলে নেওয়ার পথে টেলর দারুণ এক কীর্তিও গড়েছেন। ওয়ানডেতে চারে ব্যাটিংয়ে নেমে তাঁর সেঞ্চুরিসংখ্যাই সর্বোচ্চ (১৭)। তবে চারে ব্যাটিংয়ে নেমে সর্বোচ্চ ১৮৯ রানের ইনিংসটা ভিভ রিচার্ডসের। টেলর এ তালিকায় দ্বিতীয়।
ওয়ানডেতে ন্যূনতম ৩৩৬ রান তাড়া করে জয়ের এটা নবম নজির। ভারতের সমান তিনবার করে এই রান কিংবা তার বেশি তাড়া করে জয়ের নজির গড়ল নিউজিল্যান্ড। অথচ তাঁদের শুরুটা তেমন আশা জাগানিয়া ছিল না। দ্বিতীয় ওভারের প্রথম বলেই ওপেনার কলিন মানরো (০) ফিরে যান দলের স্কোরবোর্ডে কোনো রান তোলার আগেই! তৃতীয় ওভারে ফিরে যান গাপটিলও (০)। নিউজিল্যান্ডের স্কোর তখন ২ উইকেট ২!
তৃতীয় উইকেটে কেন উইলিয়ামসন ও টেলরের ৮৪ রানের জুটিতে বিপর্যয় এড়াই কিউইরা। তবে চতুর্থ উইকেট নিউজিল্যান্ড জয়ের পথে ফিরেছে। ১৫৫ বলে ১৮৭ রানের জুটি গড়েন টম ল্যাথাম ও টেলর। তার আগে ইংল্যান্ডের হয়ে সেঞ্চুরি করেন জো রুট (১০২) ও জনি বেয়ারস্টো (১৩৮)। ইংল্যান্ডের ঝোড়ো ব্যাটিং দেখে একসময় মনে হয়েছে চার শ টপকে যাবে! কিন্তু শেষ দিকে ভালো বোলিং করেছে নিউজিল্যান্ড।
