
বেশি নয়, মাত্র নয় ডলারের একটা বাজি ধরেছিলেন। অথচ সেটির জন্যই দুই বছরের স্থগিত নিষেধাজ্ঞা পেতে হচ্ছে অ্যাঞ্জেলা লিকসকে। ঘটনাটা গত বিশ্বকাপ ফাইনালে অস্ট্রেলিয়া-নিউজিল্যান্ড ম্যাচে। ম্যাচসেরার পুরস্কার কে পাবেন, সেটি নিয়েই বাজি ধরেছিলেন মেয়েদের বিগ ব্যাশ ক্রিকেটের সিডনি থান্ডার্সের এই লেগ স্পিনার।
পাঁচ দফায় মোট নয় ডলার ধরেছিলেন তিনি। তবে এবারের মতো খুব বড় শাস্তি থেকে পার পেয়ে যাচ্ছেন লিকস। ভবিষ্যতে এ রকম কিছু করলে দুই বছরের জন্য নিষিদ্ধ হতে হবে তাঁকে। তবে আরেকটা শাস্তিও পেতে হচ্ছে লিকসকে, দুর্নীতির বিরুদ্ধে সচেতনতা সৃষ্টিতে কাজ করতে হবে উঠতি ক্রিকেটারদের সঙ্গে। লিকস কথা দিয়েছেন, ভবিষ্যতে এমন ভুল আর করবেন না। সেটা না করলেই ভালো! সূত্র: গার্ডিয়ান।
