
ব্যাটিংয়ের প্রায় সব রেকর্ডই নিজের করে নিয়ে ক্রিকেটকে বিদায় জানিয়েছেন শচীন টেন্ডুলকার। টেস্ট ও ওয়ানডেতে সর্বোচ্চ রান, সর্বোচ্চ সেঞ্চুরিও তাঁর। অনেকেই তাঁকে বলেন ক্রিকেটের রেকর্ড-পুত্র। মেয়েদের ক্রিকেটেও এমন একজন আছেন। ইংল্যান্ডের সাবেক অধিনায়ক শার্লট এডওয়ার্ডস। তাঁকে বলা যেতে পারে রেকর্ড-কন্যা! মেয়েদের ওয়ানডে ও টি-টোয়েন্টিতে সর্বোচ্চ রান তাঁর। ওয়ানডের সর্বোচ্চ সেঞ্চুরি এত দিন তাঁরই অধিকারে ছিল। আজ তাঁকে টপকে মেয়েদের ওয়ানডেতে রেকর্ড ১০টি সেঞ্চুরি করে ফেলেছেন অস্ট্রেলিয়ার অধিনায়ক মেগ ল্যানিং। ১১৬ বলে অপরাজিত ১০৪ রান করে নিউজিল্যান্ডের বিপক্ষে সিরিজের তৃতীয় ওয়ানডেতে অস্ট্রেলিয়াকে ৫ উইকেটের জয় এনে দিয়েছেন। তিন ম্যাচের সিরিজও ২-১ ব্যবধানে জিতে নিয়েছে অস্ট্রেলিয়া। প্রথমে ব্যাট করে ৯ উইকেটে ২৭০ রান করে নিউজিল্যান্ড। ৪ বল হাতে ৫ উইকেট হারিয়ে লক্ষ্যে পৌঁছে যায় অস্ট্রেলিয়া। ক্রিকইনফো।
