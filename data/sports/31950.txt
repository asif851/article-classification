
ধরে নেওয়া যায়, চ্যাম্পিয়নস ট্রফির ফাইনালে পাকিস্তান অধিনায়ক সরফরাজ আহমেদের আত্মীয়স্বজন পাকিস্তান দলকেই সমর্থন করবেন। কিন্তু না, ব্যতিক্রম আছে। সরফরাজের মামা মেহবুব হারুন কিন্তু ভারতের সমর্থক। বছর কয়েক আগে তিনি আজমিরে খাজা মইনুদ্দিন চিশতির মাজার দর্শনে গিয়ে ভাগনের জন্য দোয়া করেছিলেন ভাগনে যাতে পাকিস্তান দলে জায়গা পায়। সেই মামাই ফাইনালে সমর্থন করছেন বিরাট কোহলির দলকে! এখানে একটা কারণ অবশ্য আছে, মেহবুব হারুনের ভারতের উত্তর প্রদেশের ইটাওয়ার অধিবাসী। ভারতের নাগরিক হয়ে স্বাভাবিকভাবেই তিনি ভারতকে সমর্থন দিয়েছেন। ফাইনালের আগেই জানিয়েছিলেন, সরফরাজ তাঁর আত্মীয় হলেও তাঁর শিকড় গাঁথা ভারতের মাটিতে, তাই তিনি ভারতকেই সমর্থন করবেন। শুধু মেহবুব হারুনই নন, তাঁর ছেলেমেয়ে এবং পরিবারের অন্য সদস্যরাও ভারতের সমর্থক। হিন্দুস্তান টাইমস। 
