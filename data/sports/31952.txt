

যুব অলিম্পিক বাছাইপর্বের ম্যাচগুলোতে প্রতিদলে খেলছে পাঁচজন করে। গতকাল সিঙ্গাপুরকে ১০-৪ গোলে হারানোর পর কম্বোডিয়াও আজ উড়ে গেছে বাংলাদেশের যুব হকি দলের বিপক্ষে
থাইল্যান্ডে যুব অলিম্পিক হকির বাছাইপর্বে দ্বিতীয় ম্যাচেও বড় জয় পেয়েছে বাংলাদেশ। বাংলাদেশ যেন পেয়ে গিয়েছে গোলের খনি। গতকাল সিঙ্গাপুরের বিপক্ষে ১০-৪ গোলের বড় জয়ের পর আজ নিজেদের দ্বিতীয় ম্যাচে কম্বোডিয়াকে হারিয়েছে ২০-০ গোলে।
‘ফাইভ-এ-সাইড’ সংস্করণের এই টুর্নামেন্টে আজ কম্বোডিয়ার বিপক্ষে সর্বোচ্চ সাতটি করেছেন মোহাম্মদ আলম, চারটি রকিবুলের, সারোয়ার শাওন করেছেন তিনটি, দুটি করে করেছেন প্রিন্স সামুন্দো ও মোহাম্মদ উদ্দিন এবং একটি করে গোল করেছেন মোহাম্মদ মহসিন ও মোহাম্মদ মেহেদী।
আজ বিকেলেই গ্রুপের তৃতীয় ম্যাচে মালয়েশিয়ার বিপক্ষে মাঠে নামবে বাংলাদেশ। বাছাইপর্বের সেরা দুই দল ২০১৮ সালের অক্টোবরে আর্জেন্টিনার বুয়েনস এইরেসে যুব অলিম্পিকে খেলার সুযোগ পাবে।
