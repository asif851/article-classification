
বিকেএসপির এই মাঠেই নিজেদের আগের ম্যাচে ব্রাদার্সের বিপক্ষে অপরাজিত ৭৫ রান করে দলকে জিতিয়েছিলেন মুশফিকুর রহিম। ঢাকা প্রিমিয়ার লিগে শেখ জামাল ধানমন্ডির বিপক্ষে লিজেন্ডস অব রূপগঞ্জের অধিনায়কের ব্যাট চওড়া হয়েছে আজও। মুশফিকের দিনে জ্বলে উঠেছেন নাঈম ইসলামও। দুজনের দুর্দান্ত দুই সেঞ্চুরিতে ৫ উইকেটে ৩০৫ রান করেছে রূপগঞ্জ।
শাহাদাত হোসেনের তোপে ১৩ রানের মধ্যে দুই ওপেনার হারিয়েছে রূপগঞ্জ। কিন্তু শেখ জামালের বোলাররা তখনো ভাবতে পারেননি তাঁদের দুর্ভোগের পর্বটা শুরু এরপরই। তৃতীয় উইকেটে মুশফিক-নাঈমের রেকর্ড জুটি রাজ্জাক-শাহাদতদের নাভিশ্বাস তুলে ছেড়েছে! রূপগঞ্জের দুই মিডল অর্ডার ব্যাটসম্যান যোগ করেছেন ২২৫ রান, যেটি লিস্ট ‘এ’ স্বীকৃতি পাওয়ার পর প্রিমিয়ার লিগে তৃতীয় উইকেটে সর্বোচ্চ, সব মিলিয়ে দ্বিতীয়। ট্রেডমার্ক সুইপ কিংবা স্লগ সুইপ, চোখ জুড়ানো স্কয়ার ড্রাইভ, পুল কখনো বা রিভার্স সুইপের মতো সাহসী শটে মুশফিক তাঁর ১৩৪ (১৩৪ বলে) রানের ইনিংসটা সাজিয়েছেন ১৪ চার আর ১ ছক্কায়। একমাত্র ছক্কাটা মেরেছেন আবদুর রাজ্জাককে লং অফ দিয়ে উড়িয়ে মেরে। লং অফে রাসেল আল মামুনের ক্যাচ হয়ে ফিরেছেন ওই রাজ্জাকের বলেই।নাঈমের ইনিংসটায় যদিও মুগ্ধ হওয়ার উপাদান কমই। তবুও তাঁর পরিশ্রমী ইনিংসটা গুরুত্বপূর্ণ ভূমিকা রেখেছে রূপগঞ্জের বড় স্কোর গড়তে। ৭ চার ও ১ ছয়ে সাজানো নাঈমের ১০৩ রানের ইনিংসটি শেষ হয়েছে ইলিয়াস সানির বলে ডিপ কাভার পয়েন্টে ইমরুল কায়েসের ক্যাচ হয়ে। বিকেএসপির আরেক মাঠে বর্তমান চ্যাম্পিয়ন আবাহনীকে ২৩৫ রানের লক্ষ্য দিয়েছে প্রথম বিভাগ থেকে প্রিমিয়ার লিগে উন্নীত পারটেক্স।
 ঢাকা প্রিমিয়ার লিগে সর্বোচ্চ জুটি



রান 
ব্যাটসম্যান
উইকেট
দল
প্রতিপক্ষ
মাঠ
সাল


২৭৬ 
মুমিনুল হক-রোশেন সিলভা
৪র্থ 
দোলেশ্বর 
আবাহনী
বগুড়া
২০১৩


২২৫
নাঈম ইসলাম-মুশফিকুর রহিম
৩য়
রূপগঞ্জ
শেখ জামাল
বিকেএসপি
২০১৭


২১৪
মেহেদী মারুফ-রনি তালুকদার
১ম
দোলেশ্বর
কলাবাগান
ঢাকা
২০১৪


২০৩
মার্শাল আইয়ুব-মাহমুদউল্লাহ
৩য়
শেখ জামাল
সিসিএস
বিকেএসপি
২০১৬ 



* ঢাকা প্রিমিয়ার লিগের ম্যাচ লিস্ট ‘এ’ স্বীকৃতি পাওয়ার পর
