
২০০৮ বেইজিংয়ে নিজের আগমনী গান শুনিয়েছিলেন। চার বছর লন্ডনেও সুরটা ধরে রেখেছিলেন শেলি অ্যান ফ্রেজার প্রাইস। তবে ছন্দটা কেটে গেল এবার। মেয়েদের ১০০ মিটারে অলিম্পিক সোনা জয়ের ‘হ্যাটট্রিকে’র স্বপ্ন নিয়ে এসেছিলেন জ্যামাইকান মেয়ে স্প্রিন্টার। কিন্তু স্বপ্নভঙ্গ হলো ফ্রেজার প্রাইসের। সোনা তো জিততে পারলেনই না, উল্টো হলেন তৃতীয়! 
প্রাইসকে হটিয়ে তাঁর সিংহাসন যিনি দখল করে নিয়েছেন, তিনিও প্রাইসেরই স্বদেশি—এলাইন থমসন। ২৪ বছর বয়সী স্প্রিন্টার শুরু করেছিলেন ভালো, প্রাইসের সঙ্গে সমানে সমান ছিলেন প্রায় ৫০ মিটার পর্যন্ত। এরপরই দেখালেন চমক। বড় বড় পায়ে এত জোরে দৌড়েছেন, বাকি সবাই অনেক পেছনে পড়ে গেলেন। দৌড় শেষ করার পর অবিশ্বাস্য চোখমুখ নিয়ে তাঁর উদ্‌যাপনও ছিল দেখার মতো।  ১০.৭১ সেকেন্ড সময় নিয়েছেন থমসন। একেবারে শেষ মুহূর্তে প্রাইসকে পেছনে ফেলে রুপা জিতেছেন যুক্তরাষ্ট্রের টোরি বাউয়ি, তাঁর সময় লেগেছে ১০.৮৩ সেকেন্ড। প্রাইসের ১০.৮৬ সেকেন্ড। ২৯ বছর বয়সী প্রাইস প্রত্যাশিত পদকটা পাননি, তবে হেরে গেলেও উদ্‌যাপনে ‘কিংবদন্তি’তুল্য ছাপ ঠিকই রেখেছেন। হেরে যাওয়ার দুঃখে কেঁদেছেন ঠিকই, তবে সবার আগে গিয়ে জড়িয়েও ধরেছেন স্বদেশি থমসনকে। অনেকে তো এই জড়িয়ে ধরাকে প্রতীকী ধরে নিচ্ছেন, যেন স্প্রিন্টের আগামী যুগের ব্যাটনটাই থমসনকে দিয়ে দিলেন প্রাইস। সূত্র: এএফপি।
