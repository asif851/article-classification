
সর্বশেষ ওয়ানডেটি খেলেছিলেন গত বছরের ডিসেম্বরে। ইনজুরির কারণে বাংলাদেশের জিম্বাবুয়ে সফরেও দলে ছিলেন না দলের প্রধান পেসার মাশরাফি বিন মুর্তজা। তবে সব ঠিক থাকলে নিউজিল্যান্ডের বিপক্ষে ওয়ানডে সিরিজটাতেই আবার দলে ফিরতে পারেন এই ডানহাতি পেসার। আজ ওয়ানডে সিরিজের জন্য ঘোষিত ২৮ সদস্যের প্রাথমিক দলে জায়গা করে নিয়েছেন মাশরাফি।দীর্ঘদিন মাঠের বাইরে কাটাতে হলেও আবার যে ফেরার জন্য প্রস্তুত হয়েছেন, ঘরোয়া ক্রিকেটে সেটার ইঙ্গিত বেশ ভালোমতোই দিয়েছেন মাশরাফি। ঢাকা প্রিমিয়ার ডিভিশনে মোহামেডানের হয়ে তিন ম্যাচ খেলে নিয়েছেন সাতটি উইকেট। ঘরোয়া ক্রিকেটে ভালো পারফরম্যান্স দেখিয়ে প্রথমবারের মতো জাতীয় দলে ডাক পেয়েছেন আল আমিন। চার ম্যাচে ১৪টি উইকেট নিয়ে সর্বোচ্চ উইকেটশিকারির তালিকায় দ্বিতীয় স্থানে আছেন আবাহনীর এই ডানহাতি পেসার।প্রাথমিক এই দল ঘোষণা ছাড়াও বেশ কিছু গুরুত্বপূর্ণ সিদ্ধান্ত নেওয়া হয়েছে বাংলাদেশ ক্রিকেট বোর্ডের নির্বাহী কমিটির সভায়। গ্রহণ করা হয়েছে প্রধান নির্বাচক আকরাম খানের পদত্যাগপত্র। অন্যদিকে নির্বাচক কমিটির সদস্য মিনহাজুল আবেদীন ও হাবিবুল বাশারের সঙ্গে চুক্তির মেয়াদ বাড়ানো হয়েছে আগামী বছরের ৩০ জুন পর্যন্ত। নিউজিল্যান্ডের বিপক্ষে ওয়ানডে সিরিজটির জন্য জাতীয় দলের ম্যানেজার হিসেবে নিয়োগ দেওয়া হয়েছে সাবেক অধিনায়ক নাঈমুর রহমানকে।
২৮ সদস্যের প্রাথমিক দল: মুশফিকুর রহিম, মাহমুদউল্লাহ, এনামুল হক, তামিম ইকবাল, সাকিব আল হাসান, নাসির হোসেন, মোহাম্মদ ইলিয়াস, জিয়াউর রহমান, মাশরাফি বিন মুর্তজা, জহুরুল ইসলাম, শফিউল ইসলাম, আবদুর রাজ্জাক, নাঈম ইসলাম, সোহাগ গাজী, রুবেল হোসেন, মমিনুল হক, শামসুর রহমান, মার্শাল আইয়ুব, রবিউল ইসলাম, ফরহাদ রেজা, মেহরাব হোসেন, সাজেদুল ইসলাম, আল আমিন, এনামুল হক (জুনিয়র), সৌম্য সরকার, সাব্বির রহমান, মুক্তার আলি ও নূর হোসেন।
