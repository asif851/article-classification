
আর মাত্র ১৬ রান! আর ১৬ রান করলেই তামিম ইকবাল এমন এক কীর্তি গড়বেন, যেটা ক্রিকেট ইতিহাসে কারও নেই!একই দলের টেস্ট-ওয়ানডে দুই ধরনের ক্রিকেটে ব্যাটিংয়ের মূল তিনটি রেকর্ডই (রান-সেঞ্চুরি-সর্বোচ্চ ইনিংস) হয়ে যাবে এই ওপেনারের। টেস্টে এখনো হা​বিবুল বাশার (৩ হাজার ২৬ রান) এগিয়ে। তবে দূরত্বটা খুব বেশি নয়। মাত্র ১৬ রানের। আগামীকাল তামিমের ব্যাটে আর ১৬ রান এলে বাংলাদেশের হয়ে টেস্টের সর্বোচ্চ রানের মালিক হয়ে যাবেন তামিম।এর আগে তামিমের নামের পাশে লেখা হয়েছে বাংলাদেশের পক্ষে ওয়ানডের সর্বোচ্চ রান (৪ হাজার ৪৩৭), টেস্টের সর্বোচ্চ সেঞ্চুরি (৭টি), ওয়ানডের সর্বোচ্চ সেঞ্চুরি (৬টি), টেস্টের সর্বোচ্চ ইনিংস (২০৬) এবং ওয়ানডের সর্বোচ্চ ইনিংসের (১৫৪) রেকর্ড।এমন কীর্তির দিক দিয়ে তামিমের সবচেয়ে কাছাকাছি থাকবেন শচীন টেন্ডুলকার ও রিকি পন্টিং। দুজনই নিজ নিজ দলের টেস্ট-ওয়ানডের সর্বোচ্চ রানের মালিক, টেস্ট-ওয়ানডের সর্বোচ্চ সেঞ্চুরির মালিকও। তবে দলের টেস্ট-ওয়ানডের সর্বোচ্চ ইনিংস দুটি টেন্ডুলকার-পন্টিং নিজেদের নামের পাশে লেখাতে পারেননি।টেস্টে টেন্ডুলকারের রান ১৫ হাজার ৯২১। ওয়ানডেতে ১৮ হাজার ৪২৬। টেস্টে টেন্ডুলকারের সেঞ্চুরি ৫১টি, ওয়ানডেতে ৪৯। ভারতের হয়ে তো বটেই, আন্তর্জাতিক ক্রিকেটেই টেস্ট-ওয়ানডের সর্বোচ্চ রান আর সর্বোচ্চ সেঞ্চুরির রেকর্ডটা টেন্ডুলকারের। তবে ভারতের হয়ে টেস্ট-ওয়ানডের সর্বোচ্চ ইনিংস দুটো টেন্ডুলকারের নয়। টেস্টে সেটি বীরেন্দর শেবাগের দখলে (৩১৯, টেন্ডুলকারের কোনো ট্রিপল সেঞ্চুরিই নেই)। ওয়ানডেরটি রোহিত শর্মার (২৬৪, এটি আন্তর্জাতিক রেকর্ডও)।একইভাবে টেস্ট-ওয়ানডেতে অস্ট্রেলিয়ার সর্বোচ্চ রান ও সেঞ্চুরির মালিক রিকি পন্টিং। টেস্টে রান ১৩ হাজার ৩৭৮, সেঞ্চুরি ৪১টি। ওয়ানডেতে রান ১৩ হাজার ৫৮৯, সেঞ্চুরি ২৯টি। তবে টেস্টে অস্ট্রেলিয়ার সর্বোচ্চ ইনিংসটি ম্যাথু হেইডেনের (৩৮০, ব্রায়ান লারার ৩৭৫ রানের ইনিংস ভেঙে দিয়েছিলেন। পরে লারা ৪০০ রানের ইনিংস খেলে রেকর্ডটি ফিরিয়ে নেন)। ওয়ানডেতে শেন ওয়াটসনের ১৮৫।
