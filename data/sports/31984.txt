
ব্র্যাড হাডিনের অপরাজিত ৭৮ রানের ইনিংসটির প্রতি দিন শেষে দারুণ কৃতজ্ঞ থাকবেন অস্ট্রেলিয়ার অধিনায়ক মাইকেল ক্লার্ক। নয়তো, ফিরতি অ্যাশেজ সিরিজের প্রথম টেস্টের প্রথম দিনটা বিস্মরণযোগ্যই ছিল তাঁর দলের জন্য। হাডিনের ৭৮ রানের পাশাপাশি, লেট অর্ডারে মিচেল জনসন আর ওপরের দিকে ডেভিড ওয়ার্নারের ৪৯ রান না আসলে ব্রিসবেন টেস্টের প্রথম দিনটাতে ভয়াবহ পরিস্থিতির মধ্যেই পড়তে হতো অস্ট্রেলিয়াকে। দিনশেষে অস্ট্রেলিয়া ৮ উইকেটে ২৭৩ রান স্কোরবোর্ডে তুলে বিপর্যয়কর একটি দিনে কিছুটা স্বস্তি খুঁজে নিতে পারে।অস্ট্রেলিয়ার মূল বিপর্যয়টা এসেছে ইংলিশ বোলার স্টুয়ার্ট ব্রডের হাত ধরেই। ৬৫ রানে ৫ উইকেট নিয়ে তিনি ব্রিসবেন টেস্টের প্রথম দিনের রাজা। এক এক করে তিনি প্যাভিলিয়নে ফেরত পাঠিয়েছেন ক্রিস রজার্স, ডেভিড ওয়ার্নার, শেন ওয়াটসন, মাইকেল ক্লার্ক আর মিচেল জনসন। ক্লার্ক আর ওয়াটসনের কথা বাদ দিন। আজকের দিনের পারফরমার ওয়ার্নার আর জনসনকে ফেরত পাঠিয়ে এই ব্রডই অস্ট্রেলিয়ার বড় স্কোরের স্বপ্নকে কঠিন করে ফেলেছেন।গ্যাবার ব্যাটিং উইকেটে টস জিতে ব্যাট করার সিদ্ধান্তটি ভুল ছিল না ক্লার্কের। কিন্তু যে জায়গায় ঘাটতি ছিল তা হলো অস্ট্রেলীয় ব্যাটসম্যানদের প্রয়োগের দিকটায়। স্কোর বোর্ডে ১০০ রান তুলতেই ৫ উইকেট হারিয়ে ফেলার পরদিন শেষে ৮ উইকেটে ২৭৮ রানের স্কোরটাকে খুব খারাপ লাগার কথা নয় কারোরই।ব্রডের পাশাপাশি জেমস অ্যান্ডারসন তুলে নিয়েছেন দুটি উইকেট। ক্রিস ট্রেমলেটও একটি উইকেট নিয়ে অসি-ধ্বংযজ্ঞে রেখেছেন আবদান।অস্ট্রেলিয়া প্রথম উইকেট হারায় দলীয় ১২ রানে। ব্রডের বলে ইয়ান বেলের হাতে ধরা পড়ে ফিরে যান রজার্স। এরপর দ্বিতীয় উইকেট জুটিতে ওয়াটসন ও ওয়ার্নারের মধ্যে গড়ে ওঠা ৫৯ রানের জুটিটি কিছুটা সম্ভাবনা তৈরি করেছিল। কিন্তু ব্রড ফিরিয়ে দেন ওয়াটসনকে। এরপর নিয়মিত বিরতিতে উইকেট হারিয়ে অস্ট্রেলিয়ার অবস্থা যখন তথৈবচ, ঠিক তখনই সপ্তম উইকেট জুটিতে জ্বলে ওঠেন জনসন আর হাডিন। ১১৪ রানের জুটি গড়ে অস্ট্রেলিয়াকে বাঁচান অল্প রানেই গুটিয়ে যাওয়ার লজ্জা থেকে।দিনশেষে হাডিন ৭৮ রান নিয়ে অপরাজিত আছেন। ইংলিশ  বোলারদের তোপের মুখে তিনি টেইলএন্ডারদের নিয়ে লড়েছেন একাই। ১৩২ বল খেলে ৭টি চার ও একটি ছয়ের সাহায্যে তিনি তাঁর ইনিংসটি সাজিয়েছেন। হাডিনের দিন শেষের সঙ্গী রায়ান হ্যারিস। তিনি অপরাজিত ৪ রানে। সূত্র: রয়টার্স।
