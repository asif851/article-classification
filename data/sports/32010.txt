
• সাপ্তাহিক ছুটির দিনে সাকিব-কন্যা আলায়নার সঙ্গে দারুণ কিছু সময় কাটল প্রধানমন্ত্রী শেখ হাসিনার। • সাকিব-কন্যার প্রতিভায় প্রধানমন্ত্রী অভিভূত। • পরে সাকিবের স্ত্রী ফেসবুকে জানিয়েছেন, নিজেদের মুগ্ধতার কথা।
প্রধানমন্ত্রী শেখ হাসিনা একেক রঙের বল তুলছেন হাতে আর আলায়না হাসানের কাছে জানতে চাইছেন, তাঁর হাতে থাকা বলের রংটা কী? আলায়না তোতা পাখির মতো বলে যাচ্ছে সবুজ, লাল, হলুদ...। সাকিব-কন্যার প্রতিভায় প্রধানমন্ত্রী অভিভূত-মুগ্ধ, ‘সব জানে সে’!

হতে পারেন সরকারপ্রধান, হতে পারেন দেশের শীর্ষ রাজনৈতিক দলের প্রধান। কিন্তু কঠিন সব কাজের ভিড়ে তাঁর কোমল মনটা তো আর তাতে আড়াল হয় না। শিশুদের প্রতি তাঁর আলাদা মমত্ববোধ কাজ করে সব সময়ই। আজ সেটি দেখা গেল আরেকবার। বাংলাদেশ টেস্ট ও টি-টোয়েন্টি অধিনায়ক সাকিব আল হাসানের মেয়েকে কাছে পেয়ে শেখ হাসিনা যেন আর প্রধানমন্ত্রী নন, হয়ে গেলেন আলায়নার ‘দাদু’! অনিন্দ্যসুন্দর এ দৃশ্য ফ্রেমবন্দী করে ফেসবুকে পোস্ট করেছেন আলায়নার মা উম্মে আহমেদ শিশির।
ছবিতে দেখা যাচ্ছে শুভ্র পোশাকে সাকিব-কন্যা যেন রূপকথার রাজকন্যা! সেই রাজকন্যাকে সফেদ ম্যাক্সি-ওড়না পরা শেখ হাসিনা ঘুরে ঘুরে অ্যাকোরিয়ামে মাছের রাজ্য দেখাচ্ছেন! কখনো বা আলায়নাকে কোলে নিয়ে গপ্প-সপ্প করছেন হাসিমুখে। আবার মুঠোফোন থেকে কিছু একটা দেখাচ্ছেন। ছবির সঙ্গে একটি ভিডিও আছে। সেখানে দেখা যাচ্ছে অসংখ্য রঙিন ছোট ছোট বল নিয়ে খেলছে আলায়না। প্রধানমন্ত্রীও খেলছেন তার সঙ্গে। একটি ছবিতে আবার হাসিমুখে ছবি তুলে প্রধানমন্ত্রী যেন জানাচ্ছেন, আলায়নার সঙ্গে সময় কাটিয়ে তিনি কতটা খুশি! আলায়নাও নিশ্চয়ই অনেক খুশি। খুশি তার বাবা সাকিব, মা শিশিরও। শিশির তাই ফেসবুকে লিখেছেন, ‘আমাদের মাননীয় প্রধানমন্ত্রীর সঙ্গে আজ দারুণ সময় কাটিয়েছে আলায়না। কী অসাধারণ মাতৃসুলভ আর ভীষণ মায়াময় তিনি!’
