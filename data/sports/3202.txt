
সময়টা আসলেই ভালো কাটছে না লিওনেল মেসির। গত মাসে ইনজুরির ফাঁড়া কাটিয়ে মাঠে ফিরতে পারলেও কিছুটা যেন নিষ্প্রভ হয়েই ছিলেন। লা লিগার টানা চার ম্যাচ কাটিয়েছেন গোল-খরায়। চ্যাম্পিয়নস লিগে এসি মিলানের বিপক্ষে জোড়া গোল করে কেবলই ইঙ্গিত দিয়েছিলেন স্বরূপে ফেরার। কিন্তু ইনজুরির কবলে পড়ে আবারও লম্বা সময়ের জন্য মাঠের বাইরে চলে যেতে হলো বার্সেলোনার এই আর্জেন্টাইন তারকাকে। এবার ছয় বা আট সপ্তাহের জন্য দর্শক হয়েই থাকতে হবে মেসিকে।গতকাল রিয়াল বেতিসের বিপক্ষে ম্যাচটিতে মাঠে নামলেও মেসি খেলতে পেরেছেন মাত্র ২২ মিনিট। ইনজুরির আশঙ্কাটা ভর করেছিল তখনই। আজ বিস্তারিত পরীক্ষা নিরীক্ষার পর জানা গেছে হ্যামস্ট্রিং ইনজুরিটা বেশ ভালোই ভোগাবে মেসিকে। বার্সেলোনার আনুষ্ঠানিক বিবৃতিতে বলা হয়েছে, ‘মেসির বাঁ ঊরুর পেশিতন্তু ছিঁড়ে গেছে। এখন পুরোপুরি সুস্থ হয়ে উঠতে ছয় থেকে আট সপ্তাহ পর্যন্ত সময় লাগতে পারে।’ মেসির প্রথম ধাপের চিকিত্সাটা হবে বার্সেলোনাতেই। দ্বিতীয় ধাপে পুরোপুরি সুস্থ হওয়ার জন্য মেসি যাবেন আর্জেন্টিনায়।প্রায় দুই মাস মতো মাঠের বাইরে থাকলে লা লিগার বেশ কয়েকটি ম্যাচ বার্সেলোনাকে খেলতে হবে মেসিকে ছাড়াই। চ্যাম্পিয়নস লিগে গ্রুপ পর্বের বাকি দুটি ম্যাচেও মাঠে নামতে পারবেন না মেসি। তবে ইতিমধ্যেই পরবর্তী রাউন্ড নিশ্চিত করায় খুব বেশি ঝামেলায় হয়তো পড়তে হবে না বার্সেলোনাকে। তবে মাত্র কয়েক দিনের ব্যবধানে তিন-তিনবার মেসির ইনজুরিতে পড়া নিশ্চয়ই ভাবিয়ে তুলতে বার্সাকে।শুধু বার্সেলোনাই নয়, মেসির এই ইনজুরি চিন্তায় ফেলে দিচ্ছে আর্জেন্টিনাকেও। এবারের মৌসুমটার ওপরেই যে নির্ভর করছে আগামী বছরের ফুটবল বিশ্বকাপের অনেক হিসাব-নিকাশ। তার প্রভাবটাও পড়তে শুরু করেছে এখনই। নতুন এই ইনজুরির কারণে জাতীয় দলের জার্সি গায়েও মাঠে নামতে পারবেন না মেসি। এই মাসেই ইকুয়েডর ও বসনিয়ার বিপক্ষে দুটি প্রীতি ম্যাচ খেলবে আর্জেন্টিনা। আর্জেন্টিনার সমর্থকেরা প্রার্থনা করবেন, মেসির ওপর থেকে এই কুনজর যে কেটে যায় দ্রুতই! সূত্র: রয়টার্স
