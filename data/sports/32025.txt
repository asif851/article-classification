



আইপিএলে বিদেশি বাঁহাতি স্পিনারদের মধ্যে সাকিবই প্রথম ৫০ উইকেট নিলেন
এই টুর্নামেন্টে মাত্র চারজন বিদেশি বাঁহাতি বোলার ন্যূনতম ৫০ উইকেট নিয়েছেন
 এই চার বোলারের মধ্যে সাকিবের ইকোনমি রেট সবচেয়ে ভালো


কিছুদিন আগে ডোয়াইন ব্রাভোর কীর্তিতে ভাগ বসালেন সাকিব আল হাসান। ক্যারিবীয় অলরাউন্ডারের পর টি–টোয়েন্টিতে দ্বিতীয় ক্রিকেটার হিসেবে ৪০০০ রান ও ৩০০ উইকেট নেওয়ার কীর্তি গড়লেন। গতকাল কিংস ইলেভেন পাঞ্জাবের বিপক্ষে ২ উইকেট নিয়ে ছুঁলেন আরও এক মাইলফলক। আইপিএলে বিদেশি বাঁহাতি স্পিনার হিসেবে প্রথম ৫০ উইকেট নেওয়ার কৃতিত্ব যে তাঁরই।
টেস্ট ও ওয়ানডে র‍্যাঙ্কিংয়ে শীর্ষ এই অলরাউন্ডার ৪৯ ম্যাচে ৪৯ উইকেট নিয়ে পাঞ্জাবের মুখোমুখি হয়েছিলেন। ১৩তম ওভারে পাঞ্জাবের মায়াঙ্ক আগারওয়ালকে ফিরিয়ে আইপিএলে উইকেটের ‘ফিফটি’ তুলে নেন। পরে অ্যারন ফিঞ্চকেও ফিরিয়ে সানরাইজার্সের জয়ে রেখেছেন দারুণ ভূমিকা। ৫০ ম্যাচে এ নিয়ে সাকিবের উইকেটসংখ্যা ৫১। আইপিএলে সাকিবের আগে আর কোনো অভারতীয় বাঁহাতি স্পিনার ৫০ উইকেট নিতে পারেননি।
আইপিএলে বিদেশি বাঁহাতি বোলারদের মধ্যে সাকিবের আগে ৫০ উইকেটের মাইলফলক ছুঁয়েছেন শুধু দুই অস্ট্রেলিয়ান ও এক কিউই পেসার। এদের মধ্যে মিচেল জনসন শীর্ষে। ৫০ ম্যাচে ৬১ উইকেট নিয়েছেন অস্ট্রেলিয়ার সাবেক এ পেসার। ৪৪ ম্যাচে ৬০ উইকেট নিয়ে জনসনের পরই রয়েছেন মুম্বাই ইন্ডিয়ানসের কিউই পেসার মিচেল ম্যাক্লেনাহান। অস্ট্রেলিয়ার অলরাউন্ডার জেমস ফকনার ৬০ ম্যাচে ৫৯ উইকেট নিয়ে আছেন তৃতীয় স্থানে। যেকোনো ধরনের বিদেশি বোলার হিসেবে ৫০ উইকেট নেওয়ার কীর্তিতে সাকিব চতুর্থ।
তবে একটি জায়গায় এই তিন বোলারের চেয়ে এগিয়ে সাকিব। ৫০ উইকেট নেওয়া এই চার বিদেশি বাঁহাতি বোলারদের মধ্যে সাকিবের ইকোনমি রেট সবচেয়ে ভালো। জনসন ওভারপ্রতি ৮.০৮ গড়ে রান দিয়েছেন। ম্যাক্লেনাহান তাঁর চেয়ে একটু খরচে (৮.৬৭)। সাকিব ওভারপ্রতি ৭.১৭ গড়ে রান দিয়ে চারজনের মধ্যে সবচেয়ে ‘কিপটে’। ফকনার এই চারজনের মধ্যে রান দেওয়ার ব্যাপারে সবচেয়ে ‘উদার’ (৮.৬৯)।
