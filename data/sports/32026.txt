
নিউজিল্যান্ডকে ধবলধোলাই দেওয়ার পর আবার বিরতি। প্রিয় দলটির খেলা দেখার জন্য আবার সেই বিরক্তিকর অপেক্ষা। তবে আশার কথা, এবারের অপেক্ষার দৈর্ঘ্য অত বেশি লম্বা হচ্ছে না। জানুয়ারি মাসেই দুটি টেস্ট, দুটি টি-টোয়েন্টি এবং তিনটি ওয়ানডে খেলতে বাংলাদেশে আসছে শ্রীলঙ্কা। আজ চূড়ান্ত হয়েছে শ্রীলঙ্কার বাংলাদেশ সফরের সূচি।
২৪ জানুয়ারি বাংলাদেশে পা রাখবে শ্রীলঙ্কা দল। ২৭ জানুয়ারি মিরপুর শেরেবাংলা স্টেডিয়ামে শুরু হবে প্রথম টেস্ট। ১ ফেব্রুয়ারি দুই দল চলে যাবে চট্টগ্রামে। সেখানে ৪ ফেব্রুয়ারি শুরু দ্বিতীয় টেস্ট।
সফরের দুটি টি-টোয়েন্টিই চট্টগ্রামের জহুর আহমেদ চৌধুরী স্টেডিয়ামে, প্রথমটি ১২ ফেব্রুয়ারি। পরেরটি বিশ্ব ভালোবাসা দিবসে।
এই সফর দিয়েই আন্তর্জাতিক ভেন্যু হিসেবে অভিষেক হতে যাচ্ছে সিলেট বিভাগীয় স্টেডিয়ামের। ১৭ ফেব্রুয়ারি সেখানেই তিন ওয়ানডের প্রথমটি। পরদিন দুই দলই আবার ফিরে আসবে ঢাকায়। ২০ ও ২২ ফেব্রুয়ারি হবে সফরের শেষ দুটো ওয়ানডে। দুটি টি-টোয়েন্টি এবং তিনটি ওয়ানডের সবগুলোই দিবারাত্রির ম্যাচ।
বাংলাদেশের সর্বশেষ শ্রীলঙ্কা সফরটি বেশ স্মরণীয় হয়ে ছিল। ওই সফরেই ডাবল সেঞ্চুরি করেছিলেন মুশফিকুর রহিম। মোহাম্মদ আশরাফুল করেছিলেন ১৯০। গল টেস্টে শ্রীলঙ্কার প্রথম ইনিংসের ৫৭০ রানের জবাবে বাংলাদেশ করেছিল ৬৩৮। টেস্ট সিরিজটা শেষ পর্যন্ত হেরে গেলেও ওয়ানডে সিরিজ ড্র করেছিল বাংলাদেশ। বিদেশের মাটিতেও মুশফিকের দলের ভালো খেলার সাক্ষী হয়ে ছিল সফরটি।
স্বাভাবিকভাবে এই সিরিজ নিয়ে বাংলাদেশের দর্শকদের মনে কৌতূহলের পারদ থাকবে তুঙ্গে। সিরিজের টিকিট বিক্রির দিনক্ষণ অবশ্য এখনো ঠিক হয়নি।
