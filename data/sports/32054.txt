
দীর্ঘদিনের খরা কাটাল ক্যামেরুন। ১৫ বছর পর আফ্রিকান নেশনস কাপের শিরোপাটা তুলে নিয়েছে তারা। রোববার গ্যাবনের লিবরেভিলে ‘অদম্য সিংহ’রা পিছিয়ে পড়েও ২-১ গোলে হারিয়েছে মিসরকে। ২০০২ সালের পর এটি ক্যামেরুনের প্রথম আফ্রিকান নেশনস কাপের শিরোপা। সব মিলিয়ে পঞ্চম। ১৯৯৪ সালের পর এই প্রথম কোনো দল ফাইনালে পিছিয়ে পড়েও জিতে নিল আফ্রিকার এই মহাদেশীয় শ্রেষ্ঠত্ব। ক্যামেরুনের পক্ষে দুটি গোল ​নিকোলাস এনকলু ও ভিনসেন্ট আবু বকরের। ম্যাচের ২২ মিনিটে এলনিনেন গোলে এগিয়ে গিয়েছিল মিসর। ৫৯ মিনিটে ক্যামেরুনকে প্রতিদ্বন্দ্বিতায় ফেরান এনকলু। অতিরিক্ত সময়ের ভাবনা যখন সবার মাথায়, ঠিক তখনই বাজিমাত করেন আবু বকর। খেলার ৮৮ মিনিটে গোল করে ১৫ বছর পর আফ্রিকান নেশনস কাপের শিরোপার খুব কাছে ক্যামেরুনকে নিয়ে যান তিনি।একটি প্রায় নতুন দল নিয়েই ক্যামেরুনকে আফ্রিকান নেশনস কাপের শিরোপা জেতালেন দলের বেলজিয়ান কোচ হুগো ব্রুস। এটি অনেকটা তাঁর কাছে চ্যালেঞ্জ জেতার মতোই। বেশ কয়েকজন শীর্ষ তারকাকে দল থেকে বাদ দিয়ে স্থানীয় গণমাধ্যমের সঙ্গে মুখোমুখি অবস্থানে ছিলেন ব্রুস। প্রচণ্ড সমালোচনা সইতে হয়েছে তাঁকে। কিন্তু শেষ পর্যন্ত চ্যালেঞ্জটা দারুণভাবেই জিতে নিলেন তিনি। সূত্র: রয়টার্স।
