
রেকর্ড ২২২ মিলিয়ন ইউরো বিনিময়ে বার্সেলোনা ছেড়ে পিএসজিতে এসেছেন নেইমার। বলা হচ্ছিল, মেসির ছায়া থেকে বের হতে চান বলেই বার্সার মতো ক্লাব ছেড়ে ইউরোপের দ্বিতীয় সারির লিগ বেছে নিয়েছেন। এর পেছনে মূল কারণ নাকি ব্যালন ডি’অর জিততে চাওয়া। কিন্তু ব্যালন ডি’অর প্রসঙ্গে আলোচনা শুরু হতেই তা থামিয়ে দিতে চাইলেন নেইমার। তাঁর দাবি, ব্যালন ডি’অর মূল লক্ষ্য কখনোই ছিল না।
নেইমার ব্যালন ডি’অর জিততে চান বলেই মেসির ছায়া থেকে বেরোচ্ছেন, এমন খবর বের হওয়ার পর মেসির তরফে ছিল আরেক বার্তা। মেসি নেইমারকে বোঝানোর চেষ্টা করেছিলেন, বার্সায় থাকলে তাঁকে ব্যালন ডি’অর জিততে সাহায্য করবেন। তবু ক্লাব ছেড়েছেন নেইমার। আর পিএসজিতে ভালোভাবে যাত্রা শুরুর পর নেইমার বলছেন, প্যারিসে দলীয় ট্রফি জেতাই তাঁর মূল লক্ষ্য।সেল্টিককে তাদের মাঠে ৫-০ গোলে উড়িয়ে দেওয়ার পর নেইমার বলেছেন, ‘অবশ্যই, সব খেলোয়াড়ই তো ব্যালন জিততে চায়। কিন্তু আমাকে এ নিয়ে ভাবতে হবে না। আমার ভাবতে হবে কোনটা দল এবং ক্লাবের জন্য ভালো।’সেটা অবশ্য ভালোই করছেন সাবেক সান্তোস ও বার্সা ফরোয়ার্ড। নেইমার-ছোঁয়ায় ঝড় তুলেছে প্যারিস সেন্ট জার্মেই। লিগ ওয়ানে টেবিলের শীর্ষে আছে পিএসজি। চ্যাম্পিয়নস লিগ অভিযানের সূচনা করেছে বড় জয় দিয়ে। ৫ ম্যাচে ৫টি করে গোল আর অ্যাসিস্ট তাঁর। এডিনসন কাভানি আর কিলিয়ান এমবাপ্পেকে নিয়ে ইউরোপের অন্যতম দুর্ধর্ষ ত্রিফলা এখন পিএসজির।দল নিয়ে এতটাই আত্মবিশ্বাসী নেইমার বলেছেন, ‌‘এটা দুর্দান্ত একটা দল। যদি এভাবে খেলতে পারি তবে আমরা এটা (চ্যাম্পিয়নস লিগ) জিততে পারি।’তবে এখনো একে অন্যের খেলা বোঝার চেষ্টা করছেন। দলীয় ছন্দ খুঁজে পেতে সেটা খুবই জরুরি। নেইমার বলেছেন, ‘কাভানি অসাধারণ এক স্ট্রাইকার, কিলিয়ান এমন একজন খেলোয়াড় যে বল নিয়ে এগোতে পছন্দ করে। সময়ের সঙ্গে আমরা একে অন্যের ব্যাপারে আরও জানব।’পরিপূর্ণ দলীয় ছন্দ না পেলেও স্কটিশ চ্যাম্পিয়ন সেল্টিককে তাদের মাঠেই ৫-০ গোলে উড়িয়ে দিয়েছেন এমবাপ্পেরা। পুরো দল একসঙ্গে জ্বলে উঠলে ইউরোপে সেরা দল হয়ে উঠতে পারে পিএসজি। আর তখন ব্যালন ডি’অরটাও জেতার ভালো সুযোগ থাকবে নেইমারের।
