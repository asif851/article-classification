
বৃষ্টি দুশ্চিন্তা হয়ে ছিল বাংলাদেশের। এশিয়ান গেমস ক্রিকেটে বৃষ্টির কারণে খেলা পণ্ড হয়ে গেলে টস-ভাগ্যে খেলার ফলাফল নির্ধারণের চেয়ে অদ্ভুত নিয়ম রয়েছে, তার সবচেয়ে বড় বলি হলো বাংলাদেশই। শ্রীলঙ্কার বিপক্ষে সেমিফাইনাল বৃষ্টির কারণে পরিত্যক্ত হওয়ায় হেড-টেলের ‘লড়াই’য়ে লঙ্কানদের কাছে হেরে গেল বাংলাদেশ। ফাইনালে সোনার লড়াইয়ে শ্রীলঙ্কার প্রতিপক্ষ আফগানিস্তান। এখন হংকংয়ের বিপক্ষে ব্রোঞ্জের জন্য লড়তে হবে বাংলাদেশকে।সেমিফাইনালে শ্রীলঙ্কার বিপক্ষে আজ সকাল থেকেই ‘অপয়া’ ভর করেছিল বাংলাদেশের ওপর। মূল ম্যাচের টস-ভাগ্যে হেরে ব্যাটিংয়ে নেমে বিপর্যয়ে পড়ে বাংলাদেশ। মাত্র ৬ রানেই ৩ উইকেট হারিয়ে ধুঁকতে থাকা বাংলাদেশকে যখন বিপর্যয় থেকে বের করে আনতে প্রাণান্ত চেষ্টায় তামিম-সাব্বির, ঠিক তখনই বৃষ্টি এসে শেষ করে দিল সবকিছু। পানি নিষ্কাশনের প্রয়োজনীয় সুযোগ-সুবিধাহীন ইনচনের ইওনহি ক্রিকেট গ্রাউন্ডে বৃষ্টি হলেই যে মাঠে খেলা গড়ানো অসম্ভব, সেটা আবারও প্রমাণিত হলো আজ। মাঠকর্মীদের প্রাণান্ত প্রচেষ্টার পরেও তা খেলার উপযোগী করতে না পারায় সবচেয়ে বেশি পুড়ল বাংলাদেশই।ম্যাচ রেফারি ভেঙ্কটাপাথি রাজুর তত্ত্বাবধানে হওয়া এই টসে প্রথম ডাকটা দিয়েছিলেন লঙ্কান দলপতি লাহিরু থিরিমান্নে। ‘টেল’ ছিল তাঁর পছন্দ। ঘূর্ণমান মুদ্রা শেষ পর্যন্ত স্থির হলো টেলেই। টসে হারার কারণে অনেক অধিনায়ককে পরে আক্ষেপে পুড়তে হয়েছে। তবে মাশরাফির মতো আক্ষেপ খুব কম অধিনায়কই করেছেন। করবেন। এশিয়ান গেমসে সোনা এমনিতেই বাংলাদেশের জন্য সোনার হরিণ। গতবার ক্রিকেটের সৌজন্যে প্রথমবারের দলগত সোনা জিতেছিল বাংলাদেশ। সেটাই এভাবে হাতছাড়া হয়ে গেল!এখন ব্রোঞ্জের সান্ত্বণার ম্যাচটাতেও না আবার টসে হারতে হয়!
