
ভারতকে যেন রোখাই যাচ্ছে না। গ্রুপ পর্বে সব ম্যাচ জেতার পর কোয়ার্টার ফাইনালে উড়িয়ে দিয়েছিল নামিবিয়াকে। আজ শক্ত প্রতিপক্ষ শ্রীলঙ্কাও তো ‘নামিবিয়া’ই হয়ে গেল। ভারতের তরুণ তুর্কিদের সামনে দাঁড়াতে পারল না। লঙ্কানদের ৯৭ রানে হারিয়ে পঞ্চমবারের মতো আইসিসি অনূর্ধ্ব ১৯ বিশ্বকাপের ফাইনালে চলে গেছে ভারত। এটি যুব বিশ্বকাপে সবচেয়ে বেশিবার ফাইনালে যাওয়ার রেকর্ড। পাকিস্তানও পাঁচবার ফাইনালে গিয়েছিল। যদিও এর দুবার চ্যাম্পিয়ন হতে পেরেছে তারা। সেখানে এবার ভারতের সামনে রেকর্ড চতুর্থবারের মতো যুব বিশ্বকাপ ট্রফির হাতছানি।
টসে জিতে ব্যাটিং করতে নেমে শুরুটা ভালো হয়নি ভারতের। ২৭ রানের মধ্যেই হারিয়ে ফেলেছিল দুই উইকেট। সেখান থেকে টেনে তুলেছেন সরফরাজ খান ও আনমোলপ্রীত সিং। তৃতীয় উইকেটে দুজনের ৯৬ জুটিতে ঘুরে দাঁড়ায় ভারত। দুর্দান্ত একটা টুর্নামেন্ট কাটাচ্ছেন সরফরাজ, টুর্নামেন্টের দ্বিতীয় সর্বোচ্চ ৩০৪ রান তাঁর। আজও করেছেন ৫৯ রান। তবে আজ আনমোলই ছিলেন বেশি উজ্জ্বল, ৭২ রান করে ম্যাচ সেরার পুরস্কারও পেয়েছেন। ওয়াশিংটন সুন্দরের ৪৫ বলে ৪০ ও আরমান জাফরের ১৫ বলে ২৯ রানে শেষ পর্যন্ত ২৬৭ রান করতে পারে ভারত। শ্রীলঙ্কার আসিথা ফার্নান্দো পেয়েছেন চার উইকেট।২৬৮ রান তাড়া করে শ্রীলঙ্কা শুরু থেকেই হোঁচট খেতে শুরু করে। ৪২ রানের মধ্যেই পড়ে গেছে তাদের প্রথম তিন উইকেট। এরপর কামিন্ডু মেন্ডিস ও শাম্মু আশান চতুর্থ উইকেটে একটু আশা দেখাচ্ছিলেন। কিন্তু ৯২ রানে চতুর্থ উইকেট পড়ার পর বাকিরা ছিলেন আসা যাওয়ার মিছিলে। শেষ পর্যন্ত ৪২.৪ ওভারে শ্রীলঙ্কা অলআউট হয়ে গেছে ১৭০ রানে। ভারতের মায়াঙ্ক ডাগার ২১ রান দিয়ে পেয়েছেন তিন উইকেট।
