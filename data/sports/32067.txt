
রোডলি ক্রিকেট ক্লাবের নাম না শোনারই কথা আপনার। ইংল্যান্ডের লিডস শহরের এই ক্লাবটি আলোচনায় উঠে এসেছেন নতুন এক রেকর্ড গড়ে। ২৪ ঘণ্টায় ২ হাজার ওভার টানা বোলিং করেছে দলটি। এরই মধ্যে এটি গিনেস রেকর্ড বইয়েও ওঠে গেছে। 
আসলে রেকর্ডের নেশাতেই এই অসম্ভবকে সম্ভব করতে নেমেছিল ক্লাবটি। বোলিং-ব্যাটিং দুই দলের খেলোয়াড়েরা যে একই ক্লাবের। দুই হাজারতম ওভারটি করেছেন অ্যালেক্স রিডেল। তিনি মাঠেই ছিলেন টানা ১১ ঘণ্টা! রিডেল বললেন, ‘শেষ ওভারটি করে সোফায় শুয়ে পড়েছিলাম, আমরা সারা রাত পাগুলে বোলিং করে দুই হাজারতম ওভারের মাইলফলক ছুঁয়েছি। সকাল ৬টা ৫০ মিনিটে দুই হাজারতম ওভারটি করে সোফায় দেড় ঘণ্টার জন্য ঘুমাতে গিয়েছিলাম। খুবই খুশি এবং তবে খুবই ক্লান্ত।’ গত বছর আগস্টে একই ক্লাব আট ঘণ্টায় ৭৩৪ ওভার বল করে রেকর্ড গড়েছিল। সেদিন বোলিং করেছিলেন ৩৩ বোলার। তাঁদের ভাবনায় ছিল পুরোনো রেকর্ড ভেঙে কীভাবে নতুন রেকর্ড গড়া যায়। ‘আমরা নতুন চ্যালেঞ্জ নিতে পছন্দ করি। সব সময় ভাবতাম, গত বছরে গড়া রেকর্ডটি ভেঙে কীভাবে নতুন রেকর্ড করতে পারি’—বললেন রিডেল। ব্রাডফোর্ড এবং জেলা লিগ ক্লাবের চেয়ারম্যান স্টেভ ব্রাডভুরি টানা দুই রেকর্ডে খুবই উচ্ছ্বসিত, ‘অবিশ্বাস্য! গিনেস বইয়ে আমরা দুবার নাম তুলেছি।’
 
