
বড়দিনের ছুটি কাটিয়ে অনুশীলনে ফিরতে শুরু করেছেন তারকারা। ছুটির সময়টাতে স্ত্রী আন্তোনেল্লা রোকুজ্জেকে সময় দিয়েছেন বার্সেলোনা ফরোয়ার্ড লিওনেল মেসি। ২০১৭ সালে গোলসংখ্যায় মেসি-রোনালদোকে ছাড়িয়ে যাওয়া ইংলিশ ফরোয়ার্ড হ্যারি কেইন তাঁর আটটি হ্যাটট্রিকের ম্যাচ বল নিয়ে ছবি পোস্ট করেছেন টুইটার ও ইনস্টাগ্রামে।
সব তারকা সামাজিক যোগাযোগে যখন ভক্তদের বড়দিন আর নববর্ষের শুভেচ্ছা জানাচ্ছেন ক্রিস্টিয়ানো রোনালদো তখন ফিরে গেছেন নাড়ির টানে। জন্মভূমি মেদিরায় ফিরে ক্যারিয়ারের সব অর্জনের জন্য কৃতজ্ঞতা প্রকাশ করেছেন তিনি।
ফটোশুটের উদ্দেশ্যেই মেদিরায় গিয়েছিলেন রোনালদো। একটি রেলিংয়ের ওপর বসে ক্যারিয়ারের ১৫টি ব্যক্তিগত ট্রফি সামনে নিয়ে পোজ দিয়েছেন রিয়াল মাদ্রিদ ফরোয়ার্ড। রেলিংয়ের পেছনে পর্তুগালের পুরো দ্বীপটিই দেখা যাচ্ছে ছবিতে। ১৫ বছরের ক্যারিয়ারে সমান ব্যক্তিগত পুরস্কার জিতেছেন পর্তুগাল অধিনায়ক।
ছবিগুলো সামাজিক যোগাযোগমাধ্যমে ছেড়েছেন রোনালদো। সেখানে লিখেছেন, ‘যখন মেদিরার রাস্তায় খেলতাম, ফুটবল বিশ্বের শীর্ষে ওঠার স্বপ্ন দেখতাম, তখন কল্পনাও করিনি একদিন আমি এমন একটা ছবি তুলতে পারব। এই মুহূর্তটি আমি আমার পরিবার, বন্ধু, সতীর্থ, কোচ এবং ক্লাব ও জাতীয় পর্যায়ে যাদের সঙ্গে কাজ করেছি, সবাইকে উৎসর্গ করতে চাই। সবশেষে আমার ভক্তদের বিশেষ ধন্যবাদ। এই ট্রফিগুলো তো আপনাদেরও!’
একাগ্রতা, নিষ্ঠা আর কঠিন পরিশ্রমের মাধ্যমেই সময়ের অন্যতম সেরা ফুটবলার হয়েছেন রোনালদো। মেদিরার রাস্তায় বল নিয়ে ছুটে বেড়ানো সেদিনের সেই দুরন্ত শিশুটি হয়তো শুধু ফুটবলই খেলতে চেয়েছিল, রাজধানী লিসবনের কোনো ক্লাবে খেলতে পারাটাও স্বপ্নের মতো ছিল তাঁর কাছে। কিন্তু ফুটবলের প্রতি ভালোবাসা দিয়েই স্পোর্টিং লিসবন, ম্যানচেস্টার ইউনাইটেড হয়ে রিয়াল মাদ্রিদের মতো ক্লাবের মূল তারকায় পরিণত হয়েছেন। রেকর্ড পাঁচবারের মতো বিশ্বের সেরা খেলোয়াড়ের পুরস্কার জিতেছেন। ক্লাব রিয়াল মাদ্রিদকে ইতিহাসে প্রথমবারের মতো টানা দুবার চ্যাম্পিয়নস লিগ জিতিয়েছেন।
১৫টি ব্যক্তিগত পুরস্কার ফুটবলের প্রতি তাঁর অধ্যবসায়ের প্রমাণ। সম্প্রতি নিজেকে সর্বকালের সেরা খেলোয়াড় হিসেবে দাবি করায় অনেকেই তাঁকে উদ্ধত মনে করেছেন। কিন্তু পুরস্কার জিতে মেদিরায় ফিরে আসাই প্রমাণ করে নিজের শিকড়টাকে ভুলে যাননি রোনালদো—ভোলেননি নিজের অর্জন পরিবার, সতীর্থ ও ভক্তদের সঙ্গে ভাগ করে নিতে।
