
ফ্রেঞ্চ ওপেনে এবার ফেবারিট কে? ক্লে কোর্টের গ্র্যান্ড স্লামে রাফায়েল নাদাল থাকলে প্রশ্নটা আর করা লাগে না। রোলাঁ গারোয় নয়-নয়টি শিরোপা। ৭২টি জয়ের বিপরীতে মাত্র দুটি হার! এমন ঈর্ষণীয় রেকর্ড যাঁর, তিনি খেলার পরও এমন প্রশ্নে পাল্টা প্রশ্ন আসতে পারে—কেন নাদাল নয়?মাঝখানে ফর্মটা খুব বাজে গেলেও কোর্টের চেনা ছন্দটা ফিরে পেয়েছেন নাদাল। সর্বশেষ রোম মাস্টার্সের কোয়ার্টার ফাইনালে হেরে গেলেও এ বছর ক্লে কোর্টে ছিলেন অপরাজিত। মন্টে কার্লো মাস্টার্স, বার্সেলোনা ওপেন জয়ের পর জিতেছেন মাদ্রিদ ওপেনও। এই সাফল্যই এবার লাল দুর্গে ‘লা দেসিমা’ জয়ে প্রেরণা নাদালের।নাদালের সম্ভাব্য প্রতিদ্বন্দ্বীদের একজন গতবারের চ্যাম্পিয়ন নোভাক জোকোভিচ। প্রথমবারের মতো গত বছর ফ্রেঞ্চ ওপেন জিতলেও এরপর টানা তিনটি গ্র্যান্ড স্লামে শিরোপাশূন্য। এবার সাফল্যের জন্য উঠেপড়ে লেগেছেন সার্বিয়ান তারকা। টুর্নামেন্টের জন্য কোচ হিসেবে নিয়োগ দিয়েছেন আমেরিকান টেনিস গ্রেট আন্দ্রে আগাসিকে। কিন্তু ফাইনালের আগেই সেমিফাইনালে বিদায় নিতে হচ্ছে নাদাল-জোকোভিচের একজনকে। গতকাল ফ্রেঞ্চ ওপেনের ড্রতে একই অর্ধে পড়েছেন নয়বারের চ্যাম্পিয়ন নাদাল ও বর্তমান চ্যাম্পিয়ন জোকোভিচ। দুজনের জয়যাত্রা অব্যাহত থাকলে শেষ চারেই মুখোমুখি হবেন তাঁরা।অন্য অর্ধে এক নম্বর তারকা মারের বড় প্রতিদ্বন্দ্বী র্যা ঙ্কিংয়ের তিনে থাকা স্তান ভাভরিঙ্কা। সেমিফাইনালে দেখা হওয়ার সম্ভাবনা দুজনের। কোয়ার্টার ফাইনালে মারে ও ভাভরিঙ্কার সম্ভাব্য প্রতিদ্বন্দ্বী জাপানের কেই নিশিকোরি ও ২০১৪ সালের ইউএস ওপেনজয়ী মারিন চিলিচ। বেনোয়া পেয়ারের বিপক্ষে ম্যাচ দিয়ে টুর্নামেন্ট শুরু করতে যাওয়া নাদাল কোয়ার্টার ফাইনালে মুখোমুখি হতে পারেন কানাডার মিলোস রাওনিচের।সেরেনা উইলিয়ামস, মারিয়া শারাপোভা, ভিক্টোরিয়া আজারেঙ্কা না থাকায় অনেকের চোখেই মহিলা বিভাগের সম্ভাব্য চ্যাম্পিয়ন অ্যাঞ্জেলিক কারবার। শীর্ষ বাছাই জার্মান এই তারকার অর্ধে আছেন বর্তমান চ্যাম্পিয়ন স্পেনের গারবিনিয়ে মুগুরুজা। সেমিফাইনালেই দুজনের দেখা হওয়ার সম্ভাবনা। সাবেক চ্যাম্পিয়ন ইতালির ফ্রানসেস্কা শিয়াভনের বিপক্ষে ম্যাচ দিয়েই টুর্নামেন্ট শুরু করবেন মুগুরুজা। অন্য অর্ধে দ্বিতীয় বাছাই চেক প্রজাতন্ত্রের ক্যারোলিনা ক্লিসকোভা সেমিতে মুখোমুখি হতে পারেন ২০১৪ সালের রানারআপ রোমানিয়ার সিমোনা হালেপের। এএফপি।
