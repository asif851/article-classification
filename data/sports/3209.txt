
সোমবার সকালে আমাদের ঘুম ভাঙল নতুন টি-টোয়েন্টি চ্যাম্পিয়নের অনুভূতি নিয়ে। কী অসাধারণ অনুভূতি! এ দলটা এ জন্য অনেক পরিশ্রম করেছে। ২০০৭ সাল থেকে কম হতাশা তো আমাদের সঙ্গী হয়নি! এবার আমরা অসাধারণ অলরাউন্ড পারফরম্যান্স দেখাতে পেরেছি, দেখিয়েছি পূর্ণাঙ্গ দলীয় পারফরম্যান্সও।ভারতের মতো দলকে হারানো মোটেই সহজ নয়। আমরা জানতাম, নিজেদের সেরাটাই আমাদের দিতে হবে। প্রস্তুতিও এমনভাবে নিয়েছিলাম যাতে নিজেদের রণকৌশল নিখুঁতভাবে বাস্তবায়ন করতে পারি। আমরা জানি আমাদের প্রতিভা আছে, আমাদের শুধু খেলার তিনটি বিভাগেই সেটি প্রয়োগ করে দেখানোর দরকার ছিল। আমার মনে হয়, সবচেয়ে গুরুত্বপূর্ণ সময়ে আমরা নিজেদের সেরা ম্যাচটা খেলেছি।আমি মনে করি সব বোলারই দারুণ বোলিং করেছে। বিরাট কোহলির ৭০ রানের পরও ভারতকে এত কম রানে আটকে রাখতে পারাটাই বলবে আমরা কী দারুণ পরিকল্পনা অনুযায়ী প্রত্যেকটি ব্যাটসম্যানকে বোলিং করেছি। আমার মনে হয়, এই ক্ষেত্রে ভারত যতটা খারাপ ব্যাট করেছে, আমরা তার চেয়েও ভালো বল করেছি। আমরা ওদের মারার কোনো সুযোগই দিইনি। রান তাড়া করার সময় আমি আত্মবিশ্বাসী ছিলাম, জয়াবর্ধনে ও সাঙ্গাকারার যেকোনো একজন থাকলেই আমরা লক্ষ্যে পৌঁছাব। বড় ম্যাচে তাদের এক বা দুজনই সব সময়ই জ্বলে ওঠে। এবারও সেটা হয়েছে। তিলকরত্নে দিলশান ও থিসারা পেরেরার দুটি ঝড়ও গুরুত্বপূর্ণ ছিল।সাঙ্গাকারা-জয়াবর্ধনে দুজনই গ্রেট। মুরালিধরনের মতোই শ্রীলঙ্কার ক্রিকেটকে তারাও অনেক দিয়েছে। ওদের শেষ ম্যাচে কাপ জিততে পারাটা আমাদের জন্য দারুণ ছিল। ওদের জন্য এর চেয়ে সেরা উপহার আর কিছু হতে পারত না। ওদের প্রতি আমাদের অশেষ শ্রদ্ধা, আর ওরা যে মাথা উঁচু করে বিদায় নিতে পারছে এটাও আমাদের কাছে অনেক।হয়তো টি-টোয়েন্টি থেকে তারা অবসর নিয়েছে, কিন্তু আরও বেশ কিছুদিন ওরা ওয়ানডে-টেস্ট খেলবে। এটা আমাদের তরুণদের জন্য ভালো খবর। কারণ ওদের কাছ থেকে অনেক কিছুই শেখার আছে। দলের অধিনায়কত্ব আমি উপভোগ করেছি। শ্রীলঙ্কার অধিনায়ক হওয়াটা সত্যিকারের একটা সম্মান। আমার দর্শনটা ছিল একদম সরল। আমাদের দলের চারজন অধিনায়কের প্রজ্ঞা ও অভিজ্ঞতা কাজে লাগাতে চেয়েছি আমি। দলে আমার ১০ বছরের অভিজ্ঞতা থেকে আমি জানি, কার সামর্থ্য কেমন, কে কোন পরিস্থিতিতে কী করতে পারে। সেই অভিজ্ঞতাও আমি কাজে লাগিয়েছি। আমরা এখন দেশে নিজেদের পরিবারের কাছে ফেরার অপেক্ষায় আছি। অপেক্ষায় আছি সমর্থকদের সঙ্গে আনন্দ ভাগ করে নেওয়ার। এ জয়টা শ্রীলঙ্কার সবার জন্য। এ রকম সমর্থক পাওয়াটা আসলেই দারুণ সৌভাগ্যের। হারি বা জিতি, তারা সব সময় আমাদের পাশে থেকেছে। দীর্ঘ অপেক্ষায় কেটেছে তাদের। আমি খুশি, শেষ পর্যন্ত আমরা তাদের উদ্যাপনের উপলক্ষটা এনে দিতে পেরেছি।গেমপ্ল্যান
 
