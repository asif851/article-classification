
‘সর্বকালের সেরা অলিম্পিয়ান’ এই তৃপ্তি নিয়েই অবসরে গেছেন মাইকেল ফেল্‌প্‌স। অলিম্পিকে ২৮টি পদক জেতার স্বপ্ন দেখারও সাহস কেউ করে না। তবে এই অবিশ্বাস্য কীর্তিটাই এবার রিওতে ছুঁয়ে ফেলতে পারতেন তেরেসা পেরালেস। ৪টি অলিম্পিকে ২২টি পদক জেতা স্পেনের এই নারী প্যারালিম্পিয়ান রিওতে এসেছিলেন আরও ৬টি পদক জেতার লক্ষ্য নিয়ে। কিন্তু ৪টিতেই সন্তুষ্ট থাকতে হয়েছে তাঁকে। ফেল্‌প্‌সকে তাই ছোঁয়া হয়নি। এ কারণেই চার বছর পর টোকিও প্যারালিম্পিকেও অংশ নেবেন বলে জানিয়ে দিয়েছেন হুইলচেয়ারে জীবন কাটানো এই সাঁতারু, ‘ফেল্‌প্‌সের চেয়ে ২টি পদক কম আমার। তাই চালিয়ে যাওয়ার “অজুহাত” থাকছে। টোকিও তো চোখের সামনেই। আশা করি, ফেল্‌প্‌সকে কাঁপিয়ে দেব আমি!’ রয়টার্স।
