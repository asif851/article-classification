
মেহেদী মারুফ যেভাবে ভুগিয়েছেন, কাল রাতটা ভালো কাটার কথা নয় আল আমিন হোসেনের! বরিশাল বুলসের পেসার অবশ্য সান্ত্বনা নিতে পারেন সতীর্থ বোলারদের কাছ থেকে। মারুফের নিগ্রহের শিকার ডায়নামাইটসের প্রায় সব বোলারই! তাঁর দুর্দান্ত ব্যাটিংয়ে ৮ উইকেটের জয় দিয়ে বিপিএল-অভিযান শুরু করেছে ঢাকা ডায়নামাইটস। প্রথম ওভারেই আল আমিনকে পুল করে ব্যাকওয়ার্ড স্কয়ার লেগে আছড়ে ফেলে মারুফ জানিয়ে দেন রাতটা তাঁর। দেখার মতো হয়েছে ইনিংসের তৃতীয় ওভারের ছক্কাটা। ডিপ মিড উইকেটের ওপর দিয়ে একদম পূর্ব গ্যালারির দ্বিতীয় তলায় পাঠিয়ে দিয়েছেন আল আমিনকে! এমনিতে সময়টা খারাপ যাচ্ছে আল আমিনের। নিউজিল্যান্ড সফরে জায়গা পাননি বাংলাদেশ দলে। আত্মবিশ্বাস তাঁর এতটাই টলে গেছে, কুমার সাঙ্গাকারার লোপ্পা ক্যাচটাও লুফে নিতে পারেননি। ২৩ রানে জীবন পাওয়া লঙ্কান কিংবদন্তি অবশ্য খুব বেশি দূর এগোতে পারেননি। তাইজুল ইসলামের নিচু হয়ে আসা বল পুল করতে গিয়ে ৩০ রানে এলবিডব্লু। ঢাকার ওপেনিং জুটি ভেঙেছে ৮৮ রানে। সাঙ্গা ফিরলেও পাওয়ার ক্রিকেটের প্রদর্শনীতে ঢাকাকে জিতিয়ে ফেরেন মারুফ। ৪৫ বলে অপরাজিত ৭৫ রানের ইনিংসে ৫ চারের সঙ্গে ৫ ছক্কা বলে দিচ্ছে ঢাকার ওপেনার উড়িয়ে মারতে কতটা ভালোবাসেন! শুরুর দিকে মন্থর ব্যাটিংয়ের খেসারত দিতে হয়েছে বরিশালকে। ১১ ওভার শেষে ৩ উইকেটে ৬৩ রান, টি-টোয়েন্টির সঙ্গে যেটি একেবারে বেমানান। মুশফিকুর রহিম-শাহরিয়ার নাফীসের মুগ্ধ করা ব্যাটিংয়ে বরিশালের স্কোরটা শেষমেশ ভদ্রস্থ হলেও সেটি ঢাকাকে চ্যালেঞ্জ ছুড়ে দেওয়ার মতো নয়। চতুর্থ উইকেট জুটিতে মুশফিক-শাহরিয়ার যোগ করেন ৫১ বলে ৮২ রান। দুজনই পেয়েছেন হাফ সেঞ্চুরি। তবে শেষ পর্যন্ত মুশফিক-শাহরিয়ারের চেষ্টা বৃথা গেছে মারুফের উজ্জ্বল ব্যাটিংয়ে।
