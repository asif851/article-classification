
গত বছর বিশ্বকাপে মুখোমুখি হয়েছিল দুই দল। এর পর টি-টোয়েন্টি বিশ্বকাপের দ্বৈরথের স্মৃতি এখনো টাটকা। সামনের বছর ইংল্যান্ডে অনুষ্ঠেয় আইসিসি চ্যাম্পিয়নস ট্রফিও দুই চিরপ্রতিদ্বন্দ্বীকে মুখোমুখি দাঁড় করিয়ে দিচ্ছে। এবার আইসিসিও স্বীকার করে নিল, তারা ইচ্ছা করেই ভারত-পাকিস্তানকে এক গ্রুপে ফেলার চেষ্টা করে। ভারত-পাকিস্তান দ্বৈরথ মানে আলাদা একটা রোমাঞ্চ, ২২ গজের গণ্ডি সেই উত্তাপ ছুঁয়ে যায় দুই দেশকেই। গত বছর ‘মওকা মওকা’ বিজ্ঞাপন নিয়ে তো কম হইচই হয়নি! আইসিসির টানা পাঁচ টুর্নামেন্টে আবার মুখোমুখি দুই দল। আইসিসির প্রধান নির্বাহী ডেভ রিচার্ডসন সেটি মেনেও নিলেন, ‘কোনো সন্দেহ নেই আমরা ভারত-পাকিস্তানকে মুখোমুখি করার চেষ্টা করি। আইসিসির দৃষ্টিকোণ থেকে এটা খুবই গুরুত্বপূর্ণ। পুরো বিশ্বের জন্যই এটা অনেক বড় কিছু। দর্শকেরাও এটার জন্য আশা নিয়ে বসে থাকে। আর টুর্নামেন্ট জমজমাট করার জন্য এটা অনেক বড় ভূমিকা রাখে।’ কিন্তু বারবার দুই দল মুখোমুখি হচ্ছে, এতে আইসিসির ড্রয়ের পদ্ধতি কি প্রশ্নবিদ্ধ হচ্ছে না? রিচার্ডসন সেরকম মনে করেন না, ‘আমরা আসলে চেষ্টা করি র‍্যাঙ্কিং পয়েন্ট কাছাকাছি, এমন দলগুলোকে একটা ভারসাম্যের মাধ্যমে বিভিন্ন গ্রুপে ফেলার। সেটা অনেক উপায়েই করা যায়। যতক্ষণ পর্যন্ত গ্রুপের ভারসাম্য ঠিক থাকছে, ততক্ষণ এই সূচি এড়িয়ে যাওয়ার কোনো মানে হয় না। এটা তো স্বচ্ছভাবেই হচ্ছে।’গত বুধবারেই হয়েছে চ্যাম্পিয়নস ট্রফির ড্র। ভারত, পাকিস্তানের সঙ্গে শ্রীলঙ্কা ও দক্ষিণ আফ্রিকা আছে এক গ্রুপে। অন্য গ্রুপে বাংলাদেশের সঙ্গী অস্ট্রেলিয়া, নিউজিল্যান্ড ও ইংল্যান্ড। 
