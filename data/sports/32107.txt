
ইনিংসের সমাপ্তিটা আগেই ঘোষণা করতে পারতেন মিসবাহ-উল-হক। অপেক্ষা করছিলেন ইউনুস খানের দ্বিতশকটির জন্য। অধিনায়ককে হতাশ করেননি পাকিস্তানের এই অভিজ্ঞ ব্যাটসম্যান। ছয় মেরে ছুঁয়েছেন ২০০ রানের কোটা। সঙ্গে সঙ্গেই দ্বিতীয় ইনিংসের ইতি টেনেছে পাকিস্তান। ততক্ষণে স্কোরবোর্ডে জমা হয়ে গেছে ৪১৯ রান। শেষ ব্যাটসম্যান হিসেবে ইউনুসকে ভালোই সঙ্গ দিয়েছেন রাহাত আলী। ক্যারিয়ারসেরা ৩৫ রানের ইনিংস খেলে অপরাজিত ছিলেন এই বামহাতি পেসার। পাকিস্তানের এই শেষ উইকেট জুটি থেকেই এসেছে ৮৮ রান।ইউনুস খানের এই অনবদ্য দ্বিশতকের সুবাদে জিম্বাবুয়েকে ৩৪২ রানের দুরূহ লক্ষ্য বেঁধে দিয়েছে পাকিস্তান। জবাবে ব্যাট করতে নেমে শুরুতেই ওপেনার টিনো মায়োয়োর উইকেট হারিয়ে চাপের মুখে পড়েছে স্বাগতিকেরা। স্কোরবোর্ডে জমা করতে পেরেছে মাত্র ১৩ রান। আগামীকাল শেষ দিনে জিম্বাবুয়েকে সংগ্রহ করতে হবে আরও ৩২৯ রান।চার উইকেটে ১৬৮ রান নিয়ে আজ চতুর্থ দিনের খেলা শুরু করেছিল পাকিস্তান। দিনের প্রথম ওভারেই আসাদ শফিকের উইকেট হারানোর পর মনে হয়েছিল সংগ্রহটা খুব বেশি বড় করতে পারবে না সফরকারীরা। কিন্তু ষষ্ঠ উইকেটে ইউনুস খান আর আদনান আকমলের ১১৮ রানের জুটিটাই পাকিস্তানকে নিয়ে গেছে ভালো অবস্থানে। ৬৪ রানের মাথায় আকমল রানআউটের ফাঁদে পড়লেও শেষ পর্যন্ত জিম্বাবুয়ের বোলারদের নাজেহাল করে গেছেন ইউনুস।
জিম্বাবুয়ের পক্ষে তিনটি উইকেট পেয়েছেন প্রসপার উতসেয়া। দুটি করে উইকেট গেছে টেন্ডাই চাতারা ও তিনাশে পানিয়াঙ্গারার ঝুলিতে।
