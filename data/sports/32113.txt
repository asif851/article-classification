
৯১ মিনিটে বদলি হিসেবে মাঠে নামা রোমেলু লুকাকুর দুর্দান্ত পারফরম্যান্সে ভর করেই কোয়ার্টার ফাইনালের টিকিট পেয়েছে বেলজিয়াম। যুক্তরাষ্ট্রের বিপক্ষে অতিরিক্ত সময়ের শুরুতে দলের প্রথম গোলটির কারিগর ছিলেন এই বেলজিয়ান স্ট্রাইকার। তাঁর পাস থেকে বল পেয়েই গোল করেছিলেন কেভিন ডি ব্রুইন। ১০৫ মিনিটের মাথায় লুকাকু নিজেই করেছিলেন দ্বিতীয় গোলটি। এসময় হয়তো বেলজিয়ামের জয় নিশ্চিত বলেই ধরে নিয়েছিলেন অনেকে।
কিন্তু শেষমুহূর্ত পর্যন্ত সবাইকে সজাগ রেখেছেন যুক্তরাষ্ট্রের ফুটবলাররা। ১০৭ মিনিটে একটি গোল শোধ করেছিলেন যুক্তরাষ্ট্রের ১৯ বছর বয়সী স্ট্রাইকার জুলিয়ান গ্রিন। ম্যাচের বাকি ১৩ মিনিটও বেলজিয়ামের রক্ষণভাগকে তটস্থ করে রেখেছিলেন যুক্তরাষ্ট্রের খেলোয়াড়েরা। কিন্তু সমতাসূচক গোলের দেখা পাননি। ২-১ গোলের হার নিয়েই বিশ্বকাপ মিশন শেষ করতে হয়েছে যুক্তরাষ্ট্রকে। এখন কোয়ার্টার ফাইনালে আর্জেন্টিনার মুখোমুখি হতে হবে বেলজিয়ামকে।নির্ধারিত ৯০ মিনিটের খেলায় লড়াইটা যেন হলো বেলজিয়াম বনাম টিম হাওয়ার্ডের। গোলপোস্টের নিচে যেন দুর্ভেদ্য এক দেয়াল তুলেই দাঁড়িয়ে ছিলেন যুক্তরাষ্ট্রের এই গোলরক্ষক। একের পর এক ঠেকিয়ে গেছেন এডেন হ্যাজার্ড, ডি ব্রইন, কেভিন মিরালাসদের দুর্দান্ত সব আক্রমণ। এবারের বিশ্বকাপে এখন পর্যন্ত এক ম্যাচে সবচেয়ে বেশি গোল ঠেকাতে দেখা গেছে হাওয়ার্ডকে। কমপক্ষে ১৬ বার বেলজিয়ামকে গোলবঞ্চিত করেছেন ৩৫ বছর বয়সী এই গোলরক্ষক।দ্বিতীয় রাউন্ডের লড়াই শেষে দেখা যাচ্ছে যে, এবারের বিশ্বকাপের সেরা আটটি দলই পেয়েছে কোয়ার্টার ফাইনালের টিকিট। আটটি গ্রুপের চ্যাম্পিয়নরাই নামবে শেষ আটের লড়াইয়ে। ব্রাজিল, হল্যান্ড, কলম্বিয়া, কোস্টারিকা, ফ্রান্স, আর্জেন্টিনা, জার্মানির পর আজ বেলজিয়ামও পা রেখেছে কোয়ার্টার ফাইনালে।
