
জাতীয় ও আন্তর্জাতিক ক্রিকেট থেকে সাকিব আল হাসান ছয় মাসের জন্য নির্বাসিত। তাঁর এই নিষেধাজ্ঞায় দেশজুড়ে চলছে আলোচনা-সমালোচনার ঝড়। নানা কথা হচ্ছে এ শাস্তির পক্ষে-বিপক্ষে। কিন্তু সাকিব কী বলেন বিসিবির এ সিদ্ধান্তে? প্রকাশ্যে কিছু না বললেও ফেসবুকে নিজের ভ্যারিফাইড পেজে ভক্ত-সমর্থকদের উদ্দেশে আবেগঘন একটি লেখা পোস্ট করেছেন দেশসেরা এই অলরাউন্ডার।ফেসবুকে সাকিব সবাইকে পবিত্র রমজান মাসের শুভেচ্ছা জানিয়ে লিখেছেন, ‘অতীতে, এমনকি এখন পর্যন্ত আমি আপনাদের কাছ থেকে যে ভালোবাসা ও সমর্থন পেয়েছি, তাতে ভীষণ অভিভূত। সত্যি বলতে কি, এই মুহূর্তে আমি যদি আমার হূদয়ের অন্তস্থল আপনাদের দেখাতে পারতাম, তাহলে বুঝতেন আজকের এই আমি কেবল আপনাদের ভালোবাসা, সমর্থন আর বাংলাদেশের পতাকার জন্যই। এই ভালোবাসা, এই আবেগ আমি প্রতিমুহূর্তে ধরে রাখতে চেষ্টা করি। দেশ আমার কাছে সবকিছুরই ঊর্ধ্বে। দেশ ও দেশের মানুষের জন্য প্রতি মুহূর্তে লড়াইয়ে নামতে আমি বদ্ধপরিকর। আশা করি, আপনারা সব সময়ই আমাকে আপনাদের হূদয়ে ঠাঁই দেবেন, আমার জন্য প্রার্থনা করবেন, যাতে আপনাদের জন্য সব সময়ই কিছু করতে পারি। আপনাদের সবাইকে ভালোবাসি।’

