
না চেনাটা অবশ্যই অপরাধ। কোনো অখ্যাত ক্রিকেটার তিনি নন। বরং তাঁকে এক রেকর্ডে তুলনা করা হচ্ছে শচীন টেন্ডুলকারের সঙ্গে। মিতালি রাজ যে মেয়েদের ওয়ানডেতে সর্বোচ্চ রানের মালিক হয়ে গেছেন। আর এই কীর্তির দিনে তাঁকে শুভেচ্ছা জানাতে গিয়ে বিরাট কোহলি করে বসলেন মারাত্মক এক ভুল। মিতালির বদলে পোস্ট করলেন পুনম রাউতের ছবি!
ভারতীয় নারী ক্রিকেট দলের অধিনায়ককে পুরুষ দলের অধিনায়ক চিনবেন না, এ কেমন কথা! ভুল করে এমন ছবি পোস্ট করা হলেও তা-ও তো মানা যায় না। এসব সমালোচনাই এখন হচ্ছে। আর সমালোচনার মুখে কোহলি সরিয়ে নিয়েছেন আগের পোস্ট। অবশ্য এর জন্য দুঃখপ্রকাশও করেননি।গত বুধবার ইংল্যান্ডের শালর্ট এডওয়াডর্সকে টপকে মেয়েদের ওয়ানডেতে সর্বোচ্চ রানের রেকর্ড নিজের করে নেন মিতালি। শচীন টেন্ডুলকার, বীরেন্দর শেবাগ থেকে শুরু করে মমতা বন্দ্যোপাধায় পর্যন্ত শুভেচ্ছা জানিয়েছেন তাঁকে। যুক্তরাষ্ট্রে ছুটি কাটাতে ব্যস্ত কোহলিও এ সময় ফেসবুকে অভিনন্দন জানান। কিন্তু ভুল করে পোস্ট করেন ভারতীয় নারী ক্রিকেট দলের আরেক খেলোয়াড় পুনমের ছবি।কোহলি অবশ্য কিছুক্ষণ পর পোস্ট মুছে ফেলেন। কিন্তু ততক্ষণে স্ক্রিনশট নিয়ে ফেলেছে অনেকে। এখন সমালোচনা চলছে, এ কি কোহলির অনিচ্ছাকৃত ভুল? নাকি অমার্জনীয় অজ্ঞতা? ছবিটা পোস্ট করার আগে ভালোভাবে দেখে নেওয়া উচিত ছিল না কি?মেয়েদের ক্রিকেট ছেলেদের ক্রিকেটের তুলনায় ভারতে তেমন জনপ্রিয় নয়। তাই বলে কোহলি নারী ক্রিকেট দলের অধিনায়ককে চিনবেন না? বিশেষ করে এবারের নারী বিশ্বকাপে মিতালি যখন বারবার আলোচনার জন্ম দিচ্ছেন। ব্যাটিং করতে নামার আগে মনোযোগ দিয়ে বই পড়ছেন এমন একটা ছবি ভাইরাল হয়েছিল তাঁর। এর আগে বিশ্বকাপ শুরুর দিকে এক সাংবাদিককে পাল্টা প্রশ্ন করেছিলেন, ‌পুরুষ ক্রিকেটারদের যখন প্রশ্ন করা হয় না তাঁদের প্রিয় নারী ক্রিকেটার কে, তাহলে এই প্রশ্ন নারী ক্রিকেটারদের করা হয় কেন?
