
• রমিজ রাজার মতে আইপিএলের পর পিএসএলই সেরা • আইপিএল শুরু হয় ২০০৮ সালে, পিএসএল ২০১৫-তে • অংশগ্রহণকারী খেলোয়াড়দের প্রোফাইলই নাকি এটিকে এগিয়ে রাখছে • পাকিস্তানের ঘরোয়া লিগ হলেও এটি আয়োজিত হয় আমিরাতের মাঠে
ক্রিকেট দুনিয়ায় ফ্র্যাঞ্চাইজি টি-টোয়েন্টি লিগগুলোর মধ্যে কোনটি সেরা, এর কোনো মানদণ্ড নেই। তবে আকার, জাঁকজমকপূর্ণ আয়োজন, উঁচুমানের তারকাদের উপস্থিতি ও বাণিজ্যিক প্রসার—সব মিলিয়ে যেকোনো বিচারেই সবার ওপরে রাখা যায় ভারতের টি-টোয়েন্টি লিগ আইপিএলকে। পাকিস্তানের সাবেক অধিনায়ক ও হালের ধারাভাষ্যকার রমিজ রাজা মনে করেন, আইপিএলের পরপরই আছে পাকিস্তানের টি-টোয়েন্টি লিগ পিএসএল।
টাইমস অব ইন্ডিয়ায় লেখা এক কলামে তিনি এর ব্যাখ্যা দিয়েছেন, ‘সবদিক দিয়েই পাকিস্তান সুপার লিগ একটা সাফল্যের গল্প। প্রতি মৌসুমেই এতে অংশ নেওয়া ক্রিকেটারদের প্রোফাইল উন্নত হচ্ছে। অর্থও আসছে বিপুল পরিমাণেই।’
পিএসএলের তৃতীয় আসর অনুষ্ঠিত হবে এবার। পাকিস্তানের ঘরোয়া এই টি-টোয়েন্টি লিগ অবশ্য একবারও ঘরের মাঠে আয়োজিত হতে পারেনি। গত মৌসুমে পিএসএলের ফাইনাল অনুষ্ঠিত হয়েছিল লাহোরে। সেদিক দিয়ে পিএসএলের একটা বড় ঘাটতি থাকলেও রমিজ জোর দিচ্ছেন এই টুর্নামেন্টে অংশগ্রহণকারী ক্রিকেটারদের পরিচয়েই, ‘এবার ক্রিস লিন, কলিন ইনগ্রাম ও জোফ্রা আর্চারের মতো উদীয়মান তারকারা বড় আকর্ষণ হয়ে উঠবে। পরিসংখ্যানগত দিক দিয়েও আইপিএলের পর পিএসএলই সেরা। আরও দু-তিন মৌসুম পর এতে আরও অনেক বেশি তারকা ক্রিকেটার ও বড় বাজেটের দলের অংশগ্রহণ দেখা যাবে।’
২০০৮ সালে আইপিএলের যাত্রা শুরু হয়। আগামী এপ্রিল-মে অনুষ্ঠিত হবে এটির এগারোতম আসর। ২০১২ সালে বাংলাদেশও বিপিএল নামে টি-টোয়েন্টি ফ্র্যাঞ্চাইজি লিগ শুরু করে। অস্ট্রেলিয়াতে অনুষ্ঠিত হয় বিগব্যাশ লিগ বা বিবিএল। ক্যারিবীয় প্রিমিয়ার লিগ বা সিপিএলও মোটামুটি ভালোই জনপ্রিয়। ২০১৫ সালে শুরু হওয়া পাকিস্তান সুপার লিগ বা পিএসএল অল্প দিনেই জনপ্রিয় হয়ে উঠেছে। তবে ঘরের মাঠে আয়োজন করতে না পারাটাই এখনো পর্যন্ত এই টুর্নামেন্টের সবচেয়ে বড় সমস্যা হয়ে দেখা দিয়েছে।
