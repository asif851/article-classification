
তাঁকে দলে টানতে ক্লাব ও দেশের দলবদলের রেকর্ড ভেঙেছে বার্সেলোনা। সেই ওউসমানে ডেমবেলে কিনা এক মাসের মধ্যেই চোটে পড়ে গেলেন! সেপ্টেম্বর মাস থেকে বার্সা স্কোয়াডে অনুপস্থিত ডেমবেলেকে অবশেষে কাল দেখা গেল মাঠে। কোপা দেল রের ম্যাচে সেল্টা ভিগোর বিপক্ষে কাল নেমেছিলেন ডেমবেলে। কালকের ম্যাচ থেকে এটুকুই তৃপ্তি ভালভার্দের। সেল্টার মাঠে ১-১ গোলে ড্র করেছে বার্সেলোনা।
কোপা দেল রের শেষ ষোলোতে প্রতিপক্ষ হিসেবে সেল্টা বেশ কঠিন প্রতিপক্ষ। গতবার এই সেল্টার কাছে হেরেই রিয়াল মাদ্রিদ ছিটকে গিয়েছিল প্রতিযোগিতা থেকে। কদিন আগে ন্যু ক্যাম্পে গিয়েও লিগ ম্যাচ ড্র করে এসেছে দলটি। তবু লিওনেল মেসি ও লুইস সুয়ারেজকে বিশ্রাম দিয়েছেন ভালভার্দে। তাঁদের জায়গায় সুযোগ দেওয়া হয়েছিল যুবদলের হোসে আরনেইজকে। কোপাতে দুর্দান্ত ফর্মে থাকা এই তরুণ হতাশ করেননি, মাত্র ১৫ মিনিটেই দলকে এগিয়ে দিয়েছেন। কাপে এটি তাঁর তৃতীয় গোল।তবে ৩১ মিনিটে স্বাগতিকদের ম্যাচে ফেরান পিওনো সিস্তো। এরপর দুই দল অনেক চেষ্টা করেও ম্যাচে ফিরতে পারেনি। বল দখলে এগিয়ে ছিল সেল্টা ভিগো কিন্তু সুযোগ বেশি সৃষ্টি করেছে বার্সেলোনাই। সার্জিও বুসকেটসের একটি শট বারে লেগে ফিরেছে। সহজ সুযোগ হাতছাড়া করেছেন ডেনিস সুয়ারেজ। ম্যাচের ১৫ মিনিট বাকি থাকতে মাঠে নামা ডেমবেলেও একটি শট নিয়েছিলেন গোলে। কিন্তু দুর্বল সে শট আটকে দিতে কোনো সমস্যা হয়নি গোলরক্ষকের। অবশ্য নিজের পছন্দের উইংয়ে নয়, কাল তাঁকে খেলানো হয়েছে ‘ফলস নাইন’ হিসেবে।রিয়াল মাদ্রিদ অবশ্য প্রত্যাশিত জয় নিয়েই ফিরেছে। দ্বিতীয় বিভাগের দল নিউম্যানসিয়ার বিপক্ষে ৩-০ ব্যবধানের জয় ম্যাচের চিত্রটা ভুল বোঝাতে পারে। বল দখল ও আক্রমণে একাধিপত্য করেও গোলের দেখা পাচ্ছিল না রিয়াল। গোল হতে পারে এমন সুযোগই সৃষ্টি করতে পারছিল না রোনালদো, মডরিচ, ক্রুসবিহীন দলটি। ৩৫ মিনিটে লুকাস ভাসকেজের ড্রিবলিং পেনাল্টি এনে দেয় রিয়ালকে। সেখান থেকে দলকে এগিয়ে দিয়েছেন অনেক দিন পর মূল একাদশে নামা গ্যারেথ বেল। ২০১৪ সালে মার্ক বার্তাকে ছিটকে ফেলে করা সে গোলের পর কাপে আবার গোল পেলেন বেল!দ্বিতীয় গোলের জন্য ৮৯ মিনিট পর্যন্ত অপেক্ষা করতে হয়েছে রিয়ালকে। এবারও ভাসকেজের সুবাদে পেনাল্টি পায় জিদানের দল। সেখান থেকে ২-০ করেন ইসকো। যোগ করা সময়ে ব্যবধান বাড়ান পুরো ম্যাচে প্রায় নিষ্ক্রিয় থাকা বোর্হা মায়োরাল।
