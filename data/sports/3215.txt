
অবস্থা দৃশ্যে মনে হচ্ছে সাকিব আল হাসান বলতে ব্যাকুল কলকাতা নাইট রাইডার্স (কেকেআর) ! এ মৌসুমে আইপিএলে মাত্র দুই ম্যাচ খেলেই এপ্রিলের দ্বিতীয় সপ্তাহে সাকিবকে চলে আসতে হয়েছিল দেশে, পাকিস্তানের বিপক্ষে সিরিজ খেলতে। তখন কলকাতা অধিনায়ক গৌতম গম্ভীর জানিয়েছিলেন, কেকেআর ভীষণ মিস করছে সাকিবকে। দেশের দায়িত্ব পালন শেষ গতকাল আবারও আইপিএল খেলতে ভারতে গিয়েছেন বাংলাদেশের বাঁহাতি অলরাউন্ডার। সাকিবকে বেশ ঘটা করেই স্বাগত জানিয়েছে কেকেআর। সামাজিক যোগাযোগমাধ্যমে নিজেদের অফিশিয়াল পেজে কেকেআর লিখেছে, ‘নাইটে আবারও স্বাগত সাকিব আল হাসান’। সঙ্গে একটি ছবিও পোস্ট করেছে। ছবিতে লেখা, ‘আন্দাজ করুন তো কে ফিরছে? ’ বোঝাই যাচ্ছে, সাকিবকে ‘ফিরে’ পেতে কতটা আগ্রহী তারা। কেনই বা হবে না? কলকাতা যে দুবার আইপিএল শিরোপার স্বাদ পেয়েছে, দুবারই দলে গুরুত্বপূর্ণ ভূমিকা রেখেছিলেন সাকিব। ২০১২ সালে কলকাতা নাইট রাইডার্সের শিরোপা জয়ের পেছনে রেখেছিলেন উল্লেখ করার মতোই অবদান। ৮ ম্যাচে ওভারপ্রতি ৬.৫০ রান দিয়ে নিয়েছিলেন ১২ উইকেট। সেবার রান করেছিলেন ৯১। গত আসরে সাকিব আরও উজ্জ্বল। ১৩ ম্যাচে করেছিলেন ২২৭ রান ও নিয়েছিলেন ১১ উইকেট ৷ গতবারও শিরোপা জিতেছিল কলকাতা। সাকিবের ফিরে পাওয়ার প্রত্যাশায় গত মাসে গম্ভীর টুইটারে লিখেছিলেন, ‘সে নিশ্চয়ই আসবে, আমাদের হয়ে শেষ দুটি (প্লে-অফের আগে) ম্যাচ খেলবে।’ তার মানে ১৪মে মুম্বাই ও ১৬মে রাজস্থানের বিপক্ষে খেলার জোর সম্ভাবনা বিশ্বসেরা টেস্ট ও টি-টোয়েন্টি অলরাউন্ডারের। এমনিতে পয়েন্ট টেবিলে সুবিধাজনক অবস্থানেই রয়েছে কলকাতা। সাকিবকে পাওয়া এখন দলটির জন্য সোনায় সোহাগা!
