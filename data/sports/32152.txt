
ঘরোয়া ফুটবলের আরও একটি টুর্নামেন্টে ফাইনালে উঠতে ব্যর্থ আবাহনী। মধুমতি ব্যাংক স্বাধীনতা কাপ ফুটবলের দ্বিতীয় সেমিফাইনালে চিরপ্রতিদ্বন্দ্বি মোহামেডানের কাছে ১-০ গোলে হেরে ব্যর্থতার বৃত্তেই থেকে গেল আকাশী নীল জার্সিধারীরা।প্রথমার্ধের ৩২ মিনিটে বুকিনা ফাসোর মিডফিল্ডার জোঙ্গোর গোলটিই শেষ অবধি ফল-নির্ধারণী হয়ে রইল।আবাহনী-মোহামেডান দ্বৈরথে আজ গ্যালারিতে দর্শক ছাড়া আর সব কিছুই ছিল। প্রতিদ্বন্দ্বিতা, ব্যক্তিগত নৈপুণ্য—সবকিছুর বিচারেই সত্যিকারের এক উপভোগ্য ম্যাচ আজ মঞ্চায়িত বঙ্গবন্ধু জাতীয় স্টেডিয়ামে, কিন্তু অভাব ছিল কেবল দর্শক উন্মাদনার, আর গ্যালারি থেকে গগণ-বিদারী আওয়াজের। বলে লাভ নেই, এই এক জিনিস যে অনেক দিনই অনুপস্থিত বাংলাদেশের ঘরোয়া ফুটবলে।পুরো ম্যাচ বল দখলের লড়াইয়ে অবশ্য মোহামেডানের চেয়ে অনেকটাই এগিয়ে ছিল আবাহনী। কিন্তু কৌশলগতভাবে মোহামেডান পদে পদেই টেক্কা দিয়েছে তার জাত-শত্রুকে। ম্যান টু ম্যান মার্কিং কিংবা জোনাল মার্কিংয়ে মুন্সিয়ানার কারণেই তুলনামুলক কম সুযোগ সৃষ্টি করেও দিন শেষে বিজয়ী দলটার নাম ওই মোহামেডানই।গত কয়েক মৌসুম যে রক্ষণের দুর্বলতা মোহামেডানকে ভুগিয়েছে, আজ স্বাধীনতা কাপের সেমিতে সেই রক্ষণই ছিল সাদা-কালোদের মূল ভরসা। বিশেষ করে দুই বিদেশি খেলোয়াড় হেনরি আর বেইবেক যেন আজ তৈরি করেছিলেন দুর্ভেদ্য প্রাচীর। সেই প্রাচীর ভেদ করার ক্ষমতা থাকলেও আজ সেই ক্ষমতা প্রয়োগে যারপরনাই ব্যর্থতার পরিচয় দিয়েছেন ওসেই মরিসন, লিওলিনদো সুয়ারেজ কিংবা আউডু ইব্রাহিমরা।হেনরি ও বেইবেকের পাশাপাশি আজকের ম্যাচে মোহামেডানের অন্যতম সেরা খেলোয়াড় ছিলেন অনূর্ধ্ব-১৯ জাতীয় দলের অধিনায়ক হেমন্ত ভিনসেন্ট। সম্প্রতি জাতীয় দলে সুযোগ পাওয়া এই মিডফিল্ডার যে এদেশের ফুটবলের আগামী দিনের তারকা হওয়ার পথে অনেকটাই এগিয়ে গেছেন তার প্রমাণ তিনি রেখেছেন আজ আবাহনীর বিপক্ষে। তাঁর বাড়িয়ে দেওয়া বলেই ৩২ মিনিটে সুযোগের সদ্ব্যবহার করেন জোঙ্গো। মধ্যমাঠে তিনিই আজ ছিলেন মোহামেডানের প্রাণ ভোমরা।রক্ষণ শক্তির দারুণ ব্যবহার, আর প্রতিপক্ষের শক্তিশালী আক্রমণভাগকে বোতলবন্দী করে রাখার কৌশল মাঠে সফলভাবে বাস্তবায়ন করার ক্যারিশমায় আজ দারুণ সফল মোহামেডানের পর্তুগিজ কোচ লুই ক্যাপেলো। বাংলাদেশের ফুটবল সম্পর্কে পরিস্কার ধারণা নিয়েও এই লড়াইয়ে পরাজিত আবাহনীর ইরানি কোচ আলী আকবর পোরমুসলিমি। চ্যালেঞ্জটা তাহলে জেনে-বুঝেই নিয়েছিলেন এই পর্তুগিজ।ফাইনালে মোহামেডানের প্রতিপক্ষ ফেনী সকার ক্লাব। গতকাল প্রথম সেমিফাইনালে দেশের ফুটবলের নবাগত এই দলটি ২-০ গোলে হারিয়েছে ঐতিহ্যবাহী ব্রাদার্স ইউনিয়নকে।
