
এটা যদি আগের ইংল্যান্ড হতো, মনে হয় না কেউ তাদের নিয়ে বাজি ধরতে রাজি হতেন। কিন্তু এই ইংল্যান্ড ওয়ানডেতে বদলে যাওয়া এক দল। আর বদলে যাওয়া দল বলেই এবার চ্যাম্পিয়নস ট্রফির শিরোপা ছাড়া অন্য কিছু ভাবছেন না ইংলিশ অলরাউন্ডার মঈন আলী।
২০১০ টি-টোয়েন্টি বিশ্বকাপ ট্রফি বাদ দিলে আইসিসির টুর্নামেন্টে ব্যর্থতাই যেন ইংল্যান্ডের নিয়তি ছিল। তিনবার বিশ্বকাপের ফাইনালে উঠেও শিরোপা জিততে পারেনি তারা। চ্যাম্পিয়নস ট্রফিতেও দুবার ফাইনাল খেলে ফিরতে হয়েছে খালি হাতে। এই ব্যর্থতার কারণেই ২০১৫ বিশ্বকাপের পর একেবারে পরিকল্পনা করে সীমিত ওভারে নিজেদের খেলার ধরনটা পাল্টে ফেলেছে ইংল্যান্ড। উপভোগ্য ক্রিকেট খেলছে দলটি। কিছুদিন আগে সীমিত ওভারে ইংল্যান্ডের অধিনায়ক এউইন মরগানই বলছেন, এটা তাঁর দেখা সেরা ইংল্যান্ড দল। দলটা বদলে দেওয়ার এই কৃতিত্ব কিন্তু মরগানকেই দিয়েছেন ইংলিশ অলরাউন্ডার মঈন আলী, ‘এখন আমাদের মানসিকতাই বদলে গেছে। আমাদের অধিনায়ক চান যাতে আমরা ভয়ডরহীন ক্রিকেট খেলি।’
জো রুট-এউইন মরগান-বেন স্টোকস-জেসন রয়রা বছর দুয়েক ধরে সেটাই করে যাচ্ছেন। এ জন্যই চ্যাম্পিয়নস ট্রফিতে নিজেদের দারুণ সম্ভাবনা দেখছেন মঈন, ‘আমাদের দলটা এ মুহূর্তে যে অবস্থায় আছে, আমরা চ্যাম্পিয়নস ট্রফির ফেবারিট তকমা পেতেই পারি।’
আরও একটা কারণে নিজেদের ফেবারিট ভাবছেন মঈন, নিজের মাঠে খেলবে ইংল্যান্ড। এর আগে যে দুবার ইংল্যান্ড স্বাগতিক ছিল, দুবারই দলটি ফাইনাল খেলেছে। এবার আরেকটু বড় স্বপ্নই দেখছেন মঈন, ‘নিজেদের মাঠে খেলাটাই বড় ব্যবধান গড়ে দেবে। আশা করছি, আমরা ট্রফি জিততে পারব।’
ফাইনালে হেরে যাওয়াটা প্রায় ‘অভ্যাসে’ দঁড়িয়ে গেছে, হতে পারে এটি একটি মানসিক বাধা। তবে এবার সেই বাধাও পেরিয়ে যেতে তৈরি মঈনরা, ‘সর্বশেষ দুই বছর ধরে আমরা এটার জন্য প্রস্তুতি নিচ্ছি। যদি ফাইনালে যেতে পারি, আশা করছি শেষ বাধাটাও পেরিয়ে যেতে পারব এবং শিরোপা জিতব। আর টি-টোয়েন্টি বিশ্বকাপ থেকেও তো কিছুটা অভিজ্ঞতা হয়েছে। এটা আমাদের সাহায্য করবে।’ রয়টার্স।
 
