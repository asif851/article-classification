
ফুটবল-বিশ্বকে নেইমার নামের রত্নটির সঙ্গে পরিচয় করিয়ে দিয়েছিল ব্রাজিলিয়ান ক্লাব সান্তোস। এখানেই নিজের প্রতিভার বিচ্ছুরণ ঘটিয়েছেন ব্রাজিলের বিস্ময়বালক। নজর কেড়েছেন বার্সেলোনা, রিয়াল মাদ্রিদ, চেলসি, বায়ার্ন মিউনিখের মতো শীর্ষ সারির ইউরোপিয়ান ক্লাবগুলোর। নেইমারের মতো তারকা ফুটবলারকে বিক্রি করে আর্থিকভাবে লাভবান হওয়ার আকাঙ্ক্ষা যেকোনো ক্লাবেরই থাকবে, সেটাই স্বাভাবিক। সান্তোসেরও ছিল। কিন্তু দীর্ঘদিনের দেনদরবারের পর বার্সেলোনার সঙ্গে পাঁচ কোটি ৭০ লাখ ইউরোর চুক্তি হলেও পকেট খুব বেশি ভারী হয়নি ব্রাজিলিয়ান ক্লাবটির। এতগুলো টাকা থেকে মাত্র ৯০ লাখ ইউরো হাতে পেয়েছে নেইমারের সাবেক ক্লাবটি।
২০০৯ সাল থেকে সান্তোসের জার্সি গায়ে মাঠ মাতালেও নেইমারের পূর্ণ মালিকানা ছিল না ব্রাজিলের শীর্ষস্থানীয় ক্লাবটির। টেইসা গ্রুপ ও ডিআইএস নামের দুটি কোম্পানিও ছিল নেইমারের মালিকানার অংশীদার। এবার এক কোটি ৭১ লাখ ইউরোর বিনিময়ে নেইমারকে পুরোপুরিই কিনে নিয়েছে বার্সেলোনা। এর মধ্যে সাড়ে ৯৩ লাখ ইউরো গেছে সান্তোসের ঘরে। বাকি সাড়ে ৭৭ লাখ নিজেদের মধ্যে ভাগাভাগি করে নিয়েছে কোম্পানি দুটি। নেইমারের সঙ্গে পাঁচ বছরের চুক্তির বাকি চার লাখ ইউরোও কমিশন আকারে দিতে হয়েছে বেশ কয়েকটি তৃতীয় পক্ষকে, যার মধ্যে নেইমারের বাবাও আছেন।
তবে নেইমার তাঁর পুরোনো ক্লাবকে আরেকটু লাভের মুখ দেখাতে পারেন নিজের পারফরম্যান্স দিয়ে। আগামী পাঁচ বছরের মধ্যে নেইমার যদি ব্যালন ডি’অর পুরস্কার জয়ের দৌড়ে প্রথম তিনজনের মধ্যে থাকতে পারেন, তাহলে সান্তোসকে বাড়তি ২০ লাখ ইউরো দিতে হবে বার্সেলোনার।
২০১১ সালে ফিফা বর্ষসেরা ফুটবলারের তালিকায় নেইমার ছিলেন দশম স্থানে। ২০১২ সালে ১৩তম স্থান পেয়েছিলেন ২১ বছর বয়সী এই ফুটবলার।
