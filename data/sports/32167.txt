
কলকাতায় নির্মাণাধীন উড়ালসড়ক ধসে হতাহতের ঘটনায় এমনিতেই শহরের বাতাসে শোকের আবহ। সেটি কিছুটা দূর করতে পারত এই শোকের নগরীতে আজকের ফাইনালে ধোনিদের উপস্থিতি। কিন্তু সে সম্ভাবনার সমাধি হয়ে গেছে ওয়াংখেড়েতেই। তাহলে আজ ইংল্যান্ড-ওয়েস্ট ইন্ডিজের ফাইনাল দেখতে ইডেন গার্ডেনের গ্যালারিতে দর্শক আসবে তো?
ক্রিকেট অ্যাসোসিয়েশন অব বেঙ্গলের (সিএবি) প্রধান সৌরভ গাঙ্গুলি অবশ্য ‘হাউসফুল’ গ্যালারির ব্যাপারে দারুণ আশাবাদী। গতকাল সাংবাদিকদের বলেছেন, ‘সব টিকিট বিক্রি হয়ে গেছে। গ্যালারি থাকবে একদম দর্শকে ঠাসা।’ গাঙ্গুলিকে আশাবাদী মানুষই বলতে হবে। কারণ যাঁদের এই ফাইনালটি স্টেডিয়ামে বসে দেখার কথা তাঁদের মুখেই যে অন্য সুর। ভারত ফাইনালে নেই বলে অনেক দর্শকেরই মাঠে আসার আগ্রহ বলতে গেলে শেষই।অনেকেই এখন চেষ্টা করছেন অনলাইনে কেনা ফাইনালের টিকিট শেষ মুহূর্তে অন্য কারও কাছে বিক্রি করে দিতে। কিন্তু কেউ কিনতে চাইলে তো! তা ছাড়া আইসিসির নিয়মের কড়াকড়ি কারণে অনলাইনে কেনা টিকিট অন্যের কাছে বিক্রি করে দেওয়াও এখন বেশ কঠিন কাজ। তাই এমনও হতে পারে, টিকিট থাকলেও অনেকে হয়তো মাঠে যাবেন না।ভারত সেমিফাইনাল নিশ্চিত করার পর অনেকে ধরেই নিয়েছিলেন, ধোনিরা ফাইনালেও খেলছেন। সেই আশায় ভারতের নানা জায়গা থেকে কলকাতার হোটেলগুলোতে রুম বুকিং দেওয়ার হিড়িক পড়ে গিয়েছিল। আর এখন চলছে উল্টো বুকিং বাতিলের হিড়িক। গ্যালারিতে দর্শক না এলেও ফাইনাল তো হতেই হবে। আয়োজনেও তাই কোনো কমতি রাখেনি সিএবি। টি-টোয়েন্টির বিশ্বচ্যাম্পিয়নদের বরণ করে নিতে তৈরি ইডেন গার্ডেন। সূত্রঃ এএফপি, জিনিউজ ইন্ডিয়া।
