
সর্বশেষ ২০০৭ সালে জাস্টিন হেনিন হার্ডিন গড়েছিলেন কীর্তিটা। এরপর মেয়েদের কেউ ফ্রেঞ্চ ওপেনের শিরোপা ধরে রাখতে পারেননি। মারিয়া শারাপোভাকে হাতছানি দিচ্ছিল সেই কীর্তি। সঙ্গে টানা চতুর্থ ফাইনাল খেলার হাতছানি তো ছিলই। কিন্তু তার অনেক আগেই থেমে যেতে হলো দ্বিতীয় বাছাই শারাপোভাকে, কাল চেক প্রজাতন্ত্রের লুসি সাফারোভার কাছে হেরে গেছেন ৭-৬ (৭/৩), ৬-৪ গেমে।প্রথম তিন রাউন্ডের দুর্দান্ত শারাপোভাকে কাল খুঁজেই পাওয়া যায়নি। পরাজয়ের জন্য কোনো কারণ অবশ্য দাঁড় করাননি রুশ তারকা, ‘শুরুটা ভালোই হয়েছিল, কিন্তু এরপর কেন যেন খেই হারিয়ে ফেললাম। সে আমার চেয়ে অনেক বেশি ধারাবাহিক ও আক্রমণাত্মক ছিল, শেষ পর্যন্ত এটাই ব্যবধান গড়ে দিয়েছে। সব মিলিয়ে দিনটা মোটেই ভালো যায়নি।’শারাপোভা পরাজয় বাদ দিলে কাল বড় কোনো অঘটন ঘটেনি। পুরুষদের বিভাগে দ্বিতীয় বাছাই রজার ফেদেরার ৬-৩, ৪-৬, ৬-৪, ৬-১ গেমে হারিয়েছেন ফ্রান্সের গায়েল মনফিলিসকে। শেষ আটে প্রতিপক্ষ স্বদেশি স্তানিস্লাস ভাভরিঙ্কা। জয় পেয়েছেন তৃতীয় বাছাই অ্যান্ডি মারেও, অবাছাই জেরেমি চার্দির সঙ্গে তাঁর জয়টা ৬-৪, ৩-৬, ৬-৩, ৬-২ গেমে। সহজ জয় পেয়েছেন নোভাক জোকোভিচ, হারিয়েছেন রিচার্ড গ্যাসকেটকে। কোয়ার্টার ফাইনালে শীর্ষ বাছাইয়ের প্রতিপক্ষ রাফায়েল নাদাল, যুক্তরাষ্ট্রের জ্যাক সককে হারিয়েছেন নয়বারের চ্যাম্পিয়ন। মেয়েদের শীর্ষ বাছাই সেরেনা উইলিয়ামসের সঙ্গে ভালোই প্রতিরোধ গড়েছিলেন স্লোয়ানে স্টিভেনস। শেষ পর্যন্ত সেরেনা জিতেছেন ১-৬, ৭-৫, ৬-৩ গেমে। এএফপি।
