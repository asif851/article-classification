
প্রথম দিন আম্পায়ার রিচার্ড ইলিংওয়ার্থের দেওয়া ভুল নো বলের সেই সিদ্ধান্তটাই কি তবে ম্যাচের ভাগ্য গড়ে দিয়েছিল?বিতর্কিত এসব প্রশ্ন সাধারণত এড়িয়ে চলেন ব্রেন্ডন ম্যাককালাম। ক্রিকেটে যে তাঁর ‘নিপাট ভদ্রলোক’ ভাবমূর্তি! এ ক্ষেত্রে অবশ্য ভুক্তভোগী তাঁর দলই। তবে তার পরও কোনো বিতর্কের দিকে গেলেন না কিউই অধিনায়ক। ম্যাচ শেষে সংবাদ সম্মেলনে বললেন, ‘ভুল তো সবাই করে। আমার ধারণা, রিচার্ডও (ইলিংওয়ার্থ) এটা নিয়ে হতাশ। এটা কিছুটা দুঃখজনক, তবে আমি সব সময়ই বলি, খেলায় আপনাকে ভালোর সঙ্গে মন্দটাও মেনে নেওয়ার মানসিকতা থাকতে হবে। ভোজেসকে কৃতিত্ব দিতে হবে, ও সুযোগটা কাজে লাগিয়েছে।’ঘটনাটি ওয়েলিংটন টেস্টের প্রথম দিনের। ৭ রানে থাকা ভোজেস বোল্ড হয়েছিলেন ডগ ব্রেসওয়েলের বলে। কিন্তু বিস্ময়করভাবে সেই বলটা ‘নো’ ডাকেন আম্পায়ার ইলিংওয়ার্থ। যদিও পরে রিপ্লেতে দেখা গেছে, ব্রেসওয়েলের পায়ের কিছু অংশ ক্রিজের রেখার এপাশেই ছিল। জীবন পেয়ে ভোজেস খেলেছেন ২৩৯ রানের দুর্দান্ত এক ইনিংস। হয়েছেন ম্যাচসেরাও।কিন্তু ম্যাককালাম এসব বিতর্কে না গিয়ে পুরো কৃতিত্ব দিলেন প্রতিপক্ষকে, ‘ওরা দারুণ খেলেই জিতেছে, সব বিভাগেই আমাদের চেয়ে ভালো খেলেছে।’প্রথম ইনিংসে ১৮৩ রানে অলআউট হয়ে যাওয়া নিউজিল্যান্ডের হারটা অবশ্য প্রায় নিশ্চিত হয়ে গিয়েছিল তৃতীয় দিন শেষেই। অস্ট্রেলিয়ার ৫৬২ রানে চাপা পড়ার পর দ্বিতীয় ইনিংসেও ১৭৮ রানের মধ্যে ৪ উইকেট নেই। ম্যাককালাম নিজে আউট হয়ে গেছেন, নেই কেন উইলিয়ামসন, মার্টিন গাপটিলও। এর পর আর এই ম্যাচ জেতা যায় নাকি! কাল চতুর্থ দিন লাঞ্চের ঘণ্টা খানেক পরেই নিউজিল্যান্ড অলআউট হয়ে গেছে ৩২৭ রানে। ইনিংস ও ৫২ রানে জিতে দুই ম্যাচ সিরিজে অস্ট্রেলিয়া এগিয়ে গেছে ১-০ ব্যবধানে।তবে জয়-পরাজয় ছাপিয়ে ম্যাচ-পরবর্তী সংবাদ সম্মেলনে বড় হয়ে উঠল ইলিংওয়ার্থের সেই সিদ্ধান্তটিই। যেটা নিয়ে কথা বলতে হলো অস্ট্রেলিয়ার অধিনায়ক স্টিভেন স্মিথকেও। তবে প্রতিপক্ষের মতো তিনি হাঁটলেন নিরাপদ পথে, ‘আমরা সবাই তো চাই, সব সময় সঠিক সিদ্ধান্ত আসুক। আম্পায়ার হোক কিংবা খেলোয়াড়—সবাই ভুল করে। আশা করছি, ভবিষ্যতে এই ভুল যাতে বেশি না হয় তার একটা সমাধান বের করা যাবে।’এই জয়ের ফলে নিউজিল্যান্ডের মাঠে নিউজিল্যান্ডের বিপক্ষে ২৩ বছর ধরে না হারার রেকর্ডটা ধরে রাখল অস্ট্রেলিয়া। সর্বশেষ হেরেছিল তারা ১৯৯৩ সালে, অকল্যান্ডে অ্যালান বোর্ডারের দলকে হারিয়েছিল মার্টিন ক্রোর নিউজিল্যান্ড। এরপর থেকে এই ওয়েলিংটন টেস্ট পর্যন্ত নিজেদের মাঠে ৯ টেস্টে অস্ট্রেলিয়ার মুখোমুখি হয়েছে নিউজিল্যান্ড, হেরেছে ৮ বারই, ড্র হয়েছে বাকি টেস্টটি।টেস্ট র্যাঙ্কিংয়ে এক নম্বর দল হওয়ার লক্ষ্য নিয়ে সিরিজটা শুরু করেছিল অস্ট্রেলিয়া, যে লক্ষ্য পূরণ করতে হলে এই সিরিজটা জিততে হবে তাদের। ১-০ ব্যবধানে এগিয়ে থাকায় কাজটা অনেক সহজ হয়ে গেছে তাদের জন্য। অস্ট্রেলিয়ার অধিনায়ক স্মিথও তাই উচ্ছ্বসিত, ‘আমরা আসলে সব ধরনের ক্রিকেটেই এক নম্বর হতে চাই। এই টেস্টে জয় আমাদের সেই পথে একটু এগিয়ে দিল। ক্রাইস্টচার্চে আমরা এগিয়ে থেকেই মাঠে নামব।’ম্যাককালামের ক্যারিয়ারের শেষ টেস্টটা বড় পরীক্ষাই হয়ে গেল নিউজিল্যান্ডের জন্য! তথ্যসূত্র: ক্রিকইনফো।
