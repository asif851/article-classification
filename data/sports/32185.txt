
কাল গ্রানাডাকে ৯-১ গোলে উড়িয়ে দিয়ে রিয়াল মাদ্রিদ ফিরিয়ে আনল ১৯৬৭ সালের স্মৃতি। লা লিগায় রিয়াল সর্বশেষ এত বড় ব্যবধানে জিতেছিল ওই বছরের ১৭ সেপ্টেম্বর। প্রতিপক্ষ ছিল রিয়াল সোসিয়েদাদ, ম্যাচের ফল ছিল এবারের মতোই ৯-১। লিগে রিয়ালের সবচেয়ে বড় জয়টি এসেছিল আরও ৮ বছর আগে, ১৯৫৯-৬০ মৌসুমে। নিজেদের মাঠে এলচেকে ১১-২ গোলে হারিয়েছিল রিয়ালের সর্বজয়ী দলটি। প্রতিদ্বন্দ্বিতামূলক প্রতিযোগিতায় রিয়াল মাদ্রিদ সবচেয়ে বড় জয়টি বার্সেলোনার বিপক্ষে। ১৯৪২-৪৩ মৌসুমে কোপা ডেল জেনারেলিসিমোর (এখনকার কোপা ডেল রে) সেমিফাইনালের দ্বিতীয় লেগটা ১১-১ গোলে জেতে রিয়াল। লা লিগা ইতিহাসে সবচেয়ে বড় ব্যবধানে হারের রেকর্ডটাও বার্সেলোনার। ১৯৩০-৩১ মৌসুমে অ্যাথলেটিকো বিলবাওয়ের কাছে ১২-১ গোলে হারে কাতালান ক্লাবটি।
