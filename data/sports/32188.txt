
ত্রিদেশীয় সিরিজে জিম্বাবুয়েকেও কঠিন প্রতিপক্ষ মনে করেন অধিনায়ক মাশরাফি বিন মুর্তজা। প্রতিপক্ষের প্রতি সম্মান তাঁর সব সময়ই থাকে, কিন্তু এবার জিম্বাবুয়ের প্রতি সমীহের কারণ আছে—শ্রীলঙ্কার মাটি থেকে যে দল ওয়ানডে সিরিজ জিতে আসে, তাদের সমীহ করতেই হয়। মাশরাফির মতে, ‘জিম্বাবুয়ে এখন অনেক ভালো ক্রিকেট খেলছে। শ্রীলঙ্কায় গিয়েও তাদের হারিয়ে এসেছে।’
ত্রিদেশীয় সিরিজে ভালো করতে হলে ধারাবাহিক ক্রিকেট খেলাটা জরুরি বলেই মনে করেন মাশরাফি, ‘এই টুর্নামেন্টে টিকে থাকতে হলে আমাদের ধারাবাহিক ক্রিকেট খেলতে হবে। আমরা জিততে চাই। তবে ধারাবাহিকভাবে টুর্নামেন্টে টিকে থাকাটা সহজ হবে না। জিম্বাবুয়ে শ্রীলঙ্কায় গিয়ে শ্রীলঙ্কাকে হারিয়ে এসেছে। শ্রীলঙ্কাও বেটার খেলছে। ভারতের একটি ওয়ানডে জিতেছে। সুতরাং টুর্নামেন্টে টিকে থাকতে হলে আমাদেরও ধারাবাহিক ক্রিকেট খেলতে হবে।’
ঘরের মাঠে এই সিরিজ নিয়ে কোনো চাপ অনুভব করছেন কি না—এমন প্রশ্নের জবাবে মাশরাফি তাঁর মতোই উত্তর দিলেন। চাপ না থাকলে জাতীয় দলের হয়ে আর খেলা কেন, ‘চাপ আসলে কখনোই কম থাকে না। দেশের হয়ে খেলতে নামলে, যার বিপক্ষেই খেলি না কেন, চাপ থাকবেই। তবে আমি মনে করি, চাপ থাকাটা গুরুত্বপূর্ণ। কারণ চাপ অনেক সময় খেলোয়াড়দের মধ্য থেকে সেরাটা বের করে নিয়ে আসে।’
আগামীকাল দুপুর ১২টায় শুরু হবে দিবারাত্রির ম্যাচটি।
