
ক্যারিয়ারে ৭০৮ উইকেট নিয়েছেন শেন ওয়ার্ন। পাকিস্তানি লেগ স্পিনার আবদুল কাদিরের উইকেট-সংখ্যা অনেক কম—মাত্র ২৩৬। তবে অস্ট্রেলীয় স্পিন কিংবদন্তির তুলনায় কাদিরের টেস্টের সংখ্যা হিসাব করলে অর্জনটাকে দুর্দান্তই মনে হবে। ওয়ার্ন খেলেছেন ১৪৫ টেস্ট। আর কাদির ৬৭টি। পাকিস্তানি লেগ স্পিনারকে খুব কাছ থেকে দেখেছেন ইমরান খান। সেই অভিজ্ঞতা থেকেই পাকিস্তানের সাবেক অধিনায়কের দাবি, এই সময়ে খেললে কাদির আরও অনেক বেশি উইকেট পেতেন। তাঁর চোখে কাদিরই সর্বকালের সেরা লেগ স্পিনার।গতকাল শুক্রবার একটি অনুষ্ঠানে যোগ দিয়ে পাকিস্তানের বিশ্বকাপজয়ী অধিনায়ক কাদিরকে কিছুটা দুর্ভাগাই বলেছেন, ‘কাদির যে সময় খেলেছে, সে সময় ব্যাটসম্যানদের এলবিডব্লুর ফাঁদে ফেলাটা খুবই কঠিন একটা কাজ ছিল। আধুনিক সময়ে সে খেললে তার উইকেট খুব সহজেই ওয়ার্নের চেয়ে বেশি হতো।’নিজের এই মন্তব্যের ব্যাখ্যাও দিয়েছেন ইমরান, ‘আমাদের সময় এলবিডব্লুর জন্য ব্যাটসম্যানদের ব্যাক ফুটে খেলতে বাধ্য করতে হতো। এই কঠিন কাজটা কাদির করে গেছে নিরলসভাবে। এই যুগে তো একজন ব্যাটসম্যানকে ফ্রন্ট ফুটেও এলবিডব্লু  দেওয়া হয়।’সর্বকালের সেরা ব্যাটসম্যান বেছে নেওয়ার জন্য নিজের দেশের কাউকে পাননি ইমরান। তাঁর প্রিয় ব্যাটসম্যান ভিভ রিচার্ডস। ক্যারিবীয় এই কিংবদন্তিকে ঈশ্বরপ্রদত্ত প্রতিভাই মনে হয় ইমরানের, ‘সে ঈশ্বরপ্রদত্ত প্রতিভা। সে দারুণ সাহসী ছিল। বিশ্বের সেরা ব্যাটসম্যান হওয়ার সব গুণাবলিই তার ছিল।’অধিনায়ক হিসেবে ইমরানকে বলতে গেলে সবাই-ই সামনের সারিতেই রাখেন। তবে ইমরানের সেরা অধিনায়ক অস্ট্রেলিয়ার সাবেক ক্রিকেটার ইয়ান চ্যাপেল। ফাস্ট বোলিংয়ের কথা আসলে তাঁর সময়ের মাইকেল হোল্ডিংই ইমরানের স্মৃতিকে এখনো নাড়া দিয়ে যায়। সূত্র: দ্য ডন।
