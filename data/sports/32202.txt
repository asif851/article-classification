
খেলা শেষে মিনিট দশেক চলল বিশ্লেষণ। কোথায় ভুল হয়েছে, কোন চালটা দিলে আরও ভালোভাবে লড়াইয়ে টিকে থাকা যেত—এসবই ফাহাদ রহমানকে বুঝিয়ে দিচ্ছিলেন গ্র্যান্ডমাস্টার আবদুল্লাহ আল রাকিব। জাতীয় দাবায় প্রথমবারের মতো খেলার সুযোগ পেয়েছে দেশের সর্বকনিষ্ঠ ফিদে মাস্টার ফাহাদ। প্রথম রাউন্ডেই শক্ত প্রতিপক্ষ—গ্র্যান্ডমাস্টার আবদুল্লাহ আল রাকিব। হারটা অনুমেয়ই ছিল ফাহাদের। হেরে প্রথম রাউন্ড শুরু করলেও তার মুখে ছিল হাসি। এর আগেও দুবার রাকিবের কাছে হেরেছিল ফাহাদ। প্রথমবার বাংলাদেশ গেমসে, পরেরটি র‌্যাপিড টুর্নামেন্টে।ফাহাদ যেন মানসিকভাবে তৈরি ছিল, ‘জানতাম কঠিন প্রতিপক্ষের সঙ্গে খেলতে হবে। এই প্রতিযোগিতায় যতটা ভালো খেলা যায় সেই চেষ্টাই করব।’ জাতীয় দাবায় খেলছেন দেশের চার গ্র্যান্ডমাস্টার। সবার সঙ্গেই খেলবে ফাহাদ। নিজের জন্য এটিকে বড় সুযোগ বলছে খুদে দাবাড়ু, ‘জিএমদের সঙ্গে খেলার সুযোগ পাচ্ছি ভেবেই ভালো লাগছে। আমার অভিজ্ঞতাও অনেক বাড়বে।’হারলেও ফাহাদের খেলার প্রশংসাই করলেন রাকিব, ‘ও ভালোই খেলেছে। তবে ম্যাচের মাঝামাঝি এসে কী করবে বোধ হয় ভেবে পাচ্ছিল না। আসলে উঠতি দাবাড়ুরা যত তাড়াতাড়ি জাতীয় প্রতিযোগিতার চূড়ান্ত পর্বে উঠতে পারে ততই ভালো।’ প্রতিপক্ষ অনেক ছোট, তবু ফাহাদের সঙ্গে সমান গুরুত্ব দিয়েই খেলেছেন রাকিব, ‘আসলে এখানে প্রতিটি পয়েন্টই গুরুত্বপূর্ণ। বোর্ডের ওপাশে কে, তা বড় কথা নয়।’
জয় দিয়ে প্রথম রাউন্ড শুরু করেছেন গ্র্যান্ডমাস্টার নিয়াজ মোরশেদ, এনামুল হোসেন রাজীব, দেবরাজ চ্যাটার্জি, সাইফুল ইসলাম ও মেহেদি হাসান পরাগ। গ্র্যান্ডমাস্টার জিয়াউর রহমানের সঙ্গে ড্র করেছেন আন্তর্জাতিক মাস্টার মিনহাজউদ্দিন আহমেদ সাগর।
