
আগের বলেই জশ হ্যাজলউডকে স্কয়ার লেগের ওপর দিয়ে উড়িয়ে মেরেছিলেন মাঠের বাইরে। ২৬ বলে ২৫ রান হয়ে গেল তাঁর। বেসিন রিজার্ভে ফিসফিসানি, চাপা স্বরে জল্পনাকল্পনা—শেষবারের মতো আরেকটি ঝড় তুলবেন ম্যাককালাম? আগের ইনিংসে ৭৯ বলে ১৪৫ রানের তাণ্ডবের মতো না হোক, ছোটখাটো একটা ঝড় হলে মন্দ কী!হলো না। হ্যাজলউডের পরের বলটাও উইকেট ছেড়ে বেরিয়ে লেগ সাইডে উড়িয়ে মারতে গিয়েছিলেন। মিড উইকেটে ছোঁ মেরে অবিশ্বাস্য এক ক্যাচ নিলেন ডেভিড ওয়ার্নার। মাঠে কয়েক মুহূর্ত পিনপতন নীরবতার মধ্যে শুধু শোনা গেল অস্ট্রেলীয়দের উল্লাসধ্বনি। গ্লাভস খুলে যখন প্যাভিলিয়নের দিকে হাঁটা শুরু করলেন, পুরো বেসিন রিজার্ভ উঠে দাঁড়াল তাঁর সম্মানে। মাঠ পেরিয়ে ড্রেসিংরুমে ঢোকার টানেলে যতক্ষণ তাঁকে দেখা যায়, করতালি চলল ততক্ষণ। ক্যারিয়ারের শেষ ইনিংসটা খেলে ফিরলেন ব্রেন্ডন ব্যারি ম্যাককালাম। কারও কাছে যিনি ‘বি-ম্যাক’, কারও কাছে ‘বাজ’।নিজের হাতে লেখা চিত্রনাট্য অনুযায়ীই যেন খেলেছিলেন বিদায়ী টেস্টের প্রথম ইনিংসটা। ৩২ রানে দলের ৩ উইকেট পড়ে যাওয়ার পর ক্রিজে এসে ৫৪ বলে বিশ্ব রেকর্ড গড়া সেঞ্চুরি। কাল দ্বিতীয় ইনিংসে যখন ব্যাট করতে নামেন, পরিস্থিতি প্রায় একই রকম। অস্ট্রেলিয়ার ৫০৫ রানের পর ১৩৫ রান পিছিয়ে থাকা নিউজিল্যান্ড জেমস প্যাটিনসনের আগুনে বোলিংয়ে আবার ৩ উইকেট হারাল ৭২ রানে! এবার আর ম্যাককালাম উদ্ধার করতে পারলেন না দলকে। তাঁর উইকেটটাও চলে যাওয়ায় দিন শেষে নিউজিল্যান্ড ৪ উইকেটে ১২১। অস্ট্রেলিয়ার জয়ের সামনে শেষ বড় বাধা হয়ে ছিল শুধু কেন উইলিয়ামসন আর কোরি অ্যান্ডারসন জুটি। এখান থেকে এই টেস্টটা অবিশ্বাস্যভাবে ড্র হলেও ১-০ ব্যবধানে সিরিজ জিতে টেস্ট র‍্যাঙ্কিংয়ের শীর্ষে উঠে যাবে অস্ট্রেলিয়া।
সব সময় দলকেই প্রাধান্য দিয়ে এসেছেন। সেই দলের পারফরম্যান্স অবশ্য খুব একটা ভালো হলো না ম্যাককালামের বিদায়ী সিরিজে। তবে ক্যারিয়ারের শেষ টেস্টে দুর্দান্ত সব রেকর্ড এসে ধরা দিয়েছে তাঁর ব্যাটে। টেস্টে দ্রুততম সেঞ্চুরির রেকর্ড গড়েছেন, শুধুই নিজের করে নিয়েছেন টেস্টে সবচেয়ে বেশি ছক্কার রেকর্ডও। কাল বিদায়ী ইনিংসটা খেলার পর আরও একটা রেকর্ড তাঁর হয়ে গেছে। প্রথম ইনিংসে করেছিলেন ১৪৫, দুই ইনিংস মিলিয়ে রান হয়েছে ১৭০, যা বিদায়ী টেস্টে কোনো অধিনায়কের সবচেয়ে বেশি রান। ১৯৩০ সালে কিংসটনে ওয়েস্ট ইন্ডিজের অধিনায়ক রবার্ট কার্ল নুনেস নিজের শেষ টেস্টে ইংল্যান্ডের বিপক্ষে ১৫৮ (৬৬ ও ৯২) রান করে এত দিন সেই রেকর্ডের মালিক হয়ে ছিলেন। ক্যারিয়ারের শেষ টেস্টে সেঞ্চুরি করা প্রথম অধিনায়কও একমাত্র ম্যাককালামই।
ব্যক্তিগত অর্জনে এমন ঝলমলে শেষই বা আর কার হয়েছে! তথ্যসূত্র: ক্রিকইনফো।
ম্যাককালামের যত রেকর্ড
টেস্ট
সবচেয়ে বেশি ছক্কা          ১০৭
একবারও বাদ না পড়ে      ১০১
সবচেয়ে বেশি ম্যাচ         
দ্রুততম সেঞ্চুরি              ৫৪ বল
দ্রুততম ১৫০                ১০৩ বল
ওয়ানডে
বিশ্বকাপের দ্রুততম ফিফটি      ১৮ বল
টি–টোয়েন্টি
সবচেয়ে বেশি রান          ২১৪০
সবচেয়ে বেশি সেঞ্চুরি       ২
সবচেয়ে বেশি চার           ১৯৯
সবচেয়ে বেশি ছয়           ৯১
অধিনায়কত্বেররেকর্ড
                  ম্যাচ   জয়      হার  ড্র/টাই/পরি.            
টেস্ট             ৩১*    ১১      ১০          ৯
ওয়ানডে        ৬২     ৩৬      ২২         ১/৩
টি-টোয়েন্টি    ২৮     ১৩      ১৪         ০/১
* অসমাপ্ত
ব্রেন্ডন ম্যাককালামের ব্যাটিং ক্যারিয়ার
                      ম্যাচ   ইনিংস       অপ.     রান     সর্বোচ্চ          গড়    ১০০/৫০   ক্যাচ/স্টাম্পিং
টেস্ট                ১০১      ১৭৬        ৯       ৬৪৫৩       ৩০২      ৩৮.৬৪      ১২/৩১       ১৯৭/১১
ওয়ানডে           ২৬০      ২২৮       ২৮      ৬০৮৩       ১৬৬      ৩০.৪১      ৫/৩২        ২৬২/১৫
টি-টোয়েন্টি        ৭১        ৭০        ১০      ২১৪০        ১২৩      ৩৫.৬৬      ২/১৩          ৩৬/৮
 
