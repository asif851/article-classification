
ম্যাচের আগেই সমীকরণটা জানা ছিল দুই দলের। ২০১৮ বিশ্বকাপ নিশ্চিত করতে হলে আজ ড্র করলেই চলবে জার্মানি ও ইংল্যান্ডের। এত সহজ সমীকরণ পূরণ করতে কোনো ঝামেলা হয়নি বাছাইপর্বে এখনো পর্যন্ত থাকা দুই দলের। জয় দিয়েই বিশ্বকাপ নিশ্চিত করেছে ইউরোপের দুই ফুটবল পরাশক্তি। 
মাঠ ও প্রতিপক্ষ বিবেচনায় জার্মানির কাজটাই কঠিন ছিল। একে উত্তর আয়ারল্যান্ডের মাঠে খেলা, তারপর এ ম্যাচের আগে গত ৫২৫ মিনিট কোনো গোল খায়নি এই দলটি। গত ইউরোতেই ফুটবল দুনিয়ায় নিজেদের চিনিয়ে দিয়েছে এই দেশটি। টানা চার ম্যাচে জয় বলে দিচ্ছিল, দুর্দান্ত ফর্মেও আছে তারা। কিন্তু বাছাইপর্বে সবগুলো ম্যাচে জেতা জার্মানি ওসব নিয়ে ভাবার সময় আছে! দুই মিনিটেই এগিয়ে গেল বর্তমান চ্যাম্পিয়নরা। সেবাস্তিয়ান রুডির প্রথম আন্তর্জাতিক গোলের ১৯ মিনিট পরেই ব্যবধান বাড়িয়েছেন সান্দ্রো ওয়াগনার। উত্তর আয়ারল্যান্ডের ম্যাচে ফেরার সব স্বপ্ন শেষ হয়েছে ৮৬ মিনিটে। পুরো ম্যাচে দুর্দান্ত খেলা জশুয়া কিমিখের দুরূহ কোণের শট নিশ্চিত করে দেয় ১৯বারের মতো জার্মানির বিশ্বকাপে অংশ গ্রহণ। বিশ্বকাপ বাছাইপর্বে প্রতিপক্ষের মাঠে ৮৩ বছর ধরে অপরাজিত থাকার রেকর্ডটিও অক্ষুণ্ন রইল জার্মানির। যোগ করা সময়ে স্বাগতিক দলের জশ ম্যাগেন্নিসের গোল শুধু ব্যবধানই কমিয়েছে (৩-১)। তবে এখনো বিশ্বকাপ স্বপ্ন শেষ হয়ে যায়নি দেশটির। নিজেদের শেষ ম্যাচে দুর্ঘটনার শিকার না হলে প্লে-অফ খেলার সুযোগ খোলা থাকবে ১৯৮৬ সালে সর্বশেষ বিশ্বকাপ খেলা দলটির।ওদিকে নিজেদের মাঠে খেলার পরও ইংল্যান্ডের জয় নিশ্চিত হতে শেষ মুহূর্ত পর্যন্ত উপেক্ষা করতে হয়েছে। ৯৪ মিনিটে হ্যারি কেনের ওই গোলে ইংল্যান্ডের যতটা না লাভ হয়েছে, স্লোভেনিয়ার ক্ষতি হয়েছে তার চেয়ে বেশি। গ্রুপ ‘এফ’-এ দ্বিতীয় স্থানে থাকা স্কটল্যান্ডের চেয়ে তিন পয়েন্ট পিছিয়ে গেছে স্লোভেনিয়া।
