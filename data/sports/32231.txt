
ক্যারিয়ারের ২০০তম টেস্টের দ্বারপ্রান্তে শচীন টেন্ডুলকার। লিটল মাস্টারের বর্ণাঢ্য ক্যারিয়ারের শেষ ম্যাচ মাঠে গড়াবে ১৪ নভেম্বর, তাঁর প্রিয় মুম্বাইয়ের ওয়াংখেড়ে স্টেডিয়ামে। ক্রিকেট বিশ্বের সব মনোযোগ এখন সেদিকেই।ক্রিকেট কিংবদন্তির শেষ ম্যাচটা স্মরণীয় করে রাখতে প্রস্তুতি নিয়ে রেখেছে মুম্বাই ক্রিকেট অ্যাসোসিয়েশন (এমসিএ)। বিশ্বজুড়ে চলছে টেন্ডুলকার-বন্দনা। বন্দনাকারীদের দলে আছেন তাঁর এক সময়কার ‘প্রতিদ্বন্দ্বী’ শেন ওয়ার্নও। টেন্ডুলকারকে নিজের দেখা ‘শ্রেষ্ঠ ব্যাটসম্যান’ আখ্যা দিয়েছেন অস্ট্রেলীয় এই বোলিং কিংবদন্তি।ক্রিকেট মাঠে ব্যাটসম্যান-বোলারের লড়াইটা সহজাত। তবে ব্যাপারটাকে অন্য একপর্যায়ে নিয়ে গিয়েছিলেন টেন্ডুলকার ও ওয়ার্ন। মূল লড়াইটা অস্ট্রেলিয়া ও ভারতের। অথচ অনেক সময় এর চেয়েও বাড়তি গুরুত্ব পেত তাঁদের দ্বৈরথ। ওয়ার্নকে সামনে পেলেই নিজের সেরাটা বের করে আনতেন টেন্ডুলকার। একইভাবে ওয়ার্নের লক্ষ্য থাকত টেন্ডুলকারের উইকেট তুলে নেওয়া। লিটল মাস্টারের বিদায়ী টেস্টের আগমুহূর্তে নিজেদের দ্বৈরথটা অকপটে স্বীকার করলেন ১৪৫ টেস্টে ৭০৮ উইকেট শিকারি ওয়ার্ন, ‘আমার প্রজন্মের সেরা ব্যাটসম্যান শচীন। যেকোনো পরিস্থিতিতে যেকোনো বোলিং আক্রমণের বিপক্ষে শচীনই সেরা।’ব্রিটিশ পত্রিকা ‘দ্য টেলিগ্রাফে’ লেখা কলামে ওয়ার্ন মন্তব্য করেন, ১৯৯৪ থেকে ২০০০ সাল ছিল শচীনের ক্যারিয়ারের শ্রেষ্ঠ সময়। আগের শচীন আর এখনকার শচীনের মধ্যে অবশ্য তুলনা করতে চাননি টেস্টে দ্বিতীয় সর্বোচ্চ উইকেট শিকারি, ‘১৯৯৪ থেকে ২০০০ সাল পর্যন্ত শচীন ছিল অসাধারণ। সেটাই তার ক্যারিয়ারের শ্রেষ্ঠ সময়। সে এখনো ভালো খেলে। তবে ১৫ বছর আগের সঙ্গে আজকের শচীনের তুলনা করা কঠিন। নব্বইয়ের দশকের মাঝামাঝি সময়ে পেস ও স্পিন দুটিই দুর্দান্ত খেলত সে। বলের দূরত্ব নিমেষেই বুঝে ফেলত। এ কারণেই তার পক্ষে সঠিক শট নেওয়া সম্ভব হতো।’ ভারতের শতকোটি মানুষের প্রত্যাশার চাপ সামলানোটাও বড় করে দেখছেন ওয়ার্ন, ‘শচীনের ওপর চাপটা ছিল সীমাহীন। কোটি কোটি মানুষের চাপ সামলে ভালো খেলা কঠিন। অথচ দিনের পর দিন এ কাজটাই সাফল্যের সঙ্গে করে এসেছে সে।’
ক্রিকেটের ইতিহাসে প্রথম ব্যাটসম্যান হিসেবে ‘সেঞ্চুরির সেঞ্চুরি’ গড়েছেন টেন্ডুলকার। এবার গড়তে চলেছেন প্রথম ক্রিকেটার হিসেবে ২০০ টেস্ট খেলার রেকর্ড। টেন্ডুলকারকে অবশ্য শুধু রেকর্ড বা সংখ্যা দিয়ে মূল্যায়ন করতে রাজি নন ৪৪ বছর বয়সী ওয়ার্ন, ‘আরেকজন শচীন কখনো আসবে না। তরুণ ক্রিকেটারদের আমি এ শিক্ষাই দেব, ক্রিকেট শুধু সংখ্যার খেলা নয়। একজন ব্যাটসম্যান কীভাবে রান পেল বা একজন বোলার কীভাবে উইকেট শিকার করল, সেটাই গুরুত্বপূর্ণ। দলের সবচেয়ে গুরুত্বপূর্ণ সময়ে গ্রেট খেলোয়াড়েরা তাঁর সেরা খেলাটা খেলেন। এ ক্ষেত্রে পরিসংখ্যান সঠিক চিত্র না-ও তুলে ধরতে পারে। সংখ্যার চেয়েও বেশি কিছু শচীন।’
 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে।
 
 
