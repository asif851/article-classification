



আইপিএলে আজ মুখোমুখি সাকিবের সানরাইজার্স হায়দরাবাদ ও মোস্তাফিজের মুম্বাই ইন্ডিয়ানস
আইপিএলে দুজন সর্বশেষ মুখোমুখি হয়েছিলেন ২০১৬ সালের ২২ মে
পঞ্চম বোলার হিসেবে টি-টোয়েন্টিতে ৩০০ উইকেট পাওয়ার সুযোগ সাকিবের


টি-টোয়েন্টিতে ৩০০ উইকেট নেই খুব বেশি বোলারের । ডোয়াইন ব্রাভো, লাসিথ মালিঙ্গা, সুনীল নারাইন, শহীদ আফ্রিদি—মাত্র চারজন বোলারের আছে উইকেটের এই ‘ট্রিপল’ ছোঁয়ার। বোলারদের এই এলিট ক্লাবে পা রাখার সুযোগ আছে বাংলাদেশের সাকিব আল হাসানের। ৩০০ উইকেট থেকে বাঁ হাতি অলরাউন্ডার আর মাত্র ৪ উইকেট দূরে। টি-টোয়েন্টিতে শীর্ষ বোলারদের তালিকায় পঞ্চম হলেও সাকিবই হবেন ৩০০ উইকেট পাওয়া প্রথম বাঁ হাতি বোলার। আজ হায়দরাবাদের রাজীব গান্ধী স্টেডিয়ামে সাকিবের এই রেকর্ড গড়ার সুযোগ তাঁর জাতীয় দলের সতীর্থ মোস্তাফিজুর রহমানের মুম্বাই ইন্ডিয়ানসের বিপক্ষে। এমন নয় যে আইপিএলে আজই প্রথম মুখোমুখি হচ্ছেন সাকিব-মোস্তাফিজ। তবে নতুন মৌসুমে নতুন দলের হয়ে আজই প্রথম দেখা হচ্ছে তাঁদের। আইপিএলে দুজন সর্বশেষ মুখোমুখি হয়েছিলেন ২০১৬ সালের ২২ মে। তখন মোস্তাফিজ খেলতেন সানরাইজার্স হায়দরাবাদে, সাকিব কলকাতা নাইট রাইডার্সে। ইডেনের সেই ম্যাচে মোস্তাফিজের ৬ বলে ৪ রান করেছিলেন সাকিব। জিতেছিল সাকিবের দল। সাকিব-মোস্তাফিজ সরাসরি লড়াই ওই একবারই হয়েছে। ওই মৌসুমে দুই দলের প্রথম দেখায় সাকিবকে ব্যাটিংয়ে নামতে হয়নি, তাই ২২ গজে দেখাও হয়নি। ওই ম্যাচটাও জিতেছিল সাকিবের কলকাতা। সে মৌসুমেই এলিমিনেটরে দেখা হয়েছিল দুই দলের, ওই ম্যাচে মোস্তাফিজ খেললেও কলকাতার একাদশে ছিলেন না সাকিব। নিজেদের আগের ম্যাচে দুর্দান্ত বোলিং করা বিশ্বসেরা অলরাউন্ডারের আজ একাদশের বাইরে থাকার কোনো কারণ নেই। তবে চেন্নাইয়ের বিপক্ষে ৩৯ রানে ১ উইকেট পাওয়া মোস্তাফিজকে নিয়ে কিছুটা সংশয় রয়েছে। ক্রিকেটের ওয়েবসাইট ক্রিকইনফো ও ক্রিকবাজের সম্ভাব্য একাদশে অবশ্য বাঁহাতি পেসারকে দেখা যাচ্ছে। মুম্বাই হয়তো এক ম্যাচ দেখেই ফিজের ওপর থেকে আস্থা হারাতে চাইছে না। যদি বাংলাদেশের দুই তারকা সুযোগ পান একাদশে, বাংলাদেশের ক্রিকেট-ভক্তদের জন্য দেখার মতো দৃশ্যই হবে।
