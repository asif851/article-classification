

অ্যালান বোর্ডার ভাবতেই পারেন, ভাগ্যিস শেষ ৭টি রান নিতে ১৩ বল খেলতে হলো ডেভিড ওয়ার্নারকে! এতেই অ্যাডিলেড ওভালে দ্রুততম সেঞ্চুরির রেকর্ডটি ভাঙা হলো না, ভাগ বসাতে পারলেন কেবল। আর বোর্ডারের রেকর্ডে ভাগ বসানো ৭৮ বলের সেঞ্চুরি দিয়ে পাকিস্তানকে ভাসাচ্ছেন রান-বন্যায়। অ্যাডিলেডে সিরিজের শেষ ওয়ানডেতে ওয়ার্নার ও ট্রাভিস হেডের সেঞ্চুরিতে রানের পাহাড় গড়েছে অস্ট্রেলিয়া। ৭ উইকেটে ৩৬৯ রান করেছে স্টিভ স্মিথের দল।ব্যাপারটা আসলেই বিস্ময়কর ছিল। যে ব্যাটসম্যান আন্তর্জাতিক অভিষেকেই ৪৩ বলে ৮৯ রান করেছেন, তাঁর ওয়ানডেতে সবচেয়ে দ্রুততম সেঞ্চুরির রেকর্ডটি কিনা এত দিন ছিল ৯২ বলের! টেস্টেই ৬৯ বলের সেঞ্চুরির রেকর্ড আছে ওয়ার্নারের। পাকিস্তানের বিপক্ষে সিডনি টেস্টেই ৭৮ বলে সেঞ্চুরি করলেন সেদিন। কিন্তু ওয়ানডেতে নিয়মিত ঝড় তুললেও সেই ইনিংসগুলো সেঞ্চুরি পর্যন্ত যাচ্ছিল না। আজ তো প্রথম বলেই শূন্য রানে ফিরতে পারতেন। কিন্তু মোহাম্মদ আমিরের বলে দ্বিতীয় স্লিপে তাঁর ক্যাচ ফেললেন অধিনায়ক আজহার আলী। দিনের শুরুতেই পাওয়া এমন সুযোগ হাতছাড়া করেননি ওয়ার্নার। ১১ চার, দুই ছয়ে ৭৮ বলে সেঞ্চুরি করে যখন ব্যাট ওঠালেন, ইতিহাসে নাম লিখিয়ে ফেলেছেন এই ওপেনার। ব্যক্তিগত দ্রুততম সেঞ্চুরির রেকর্ডটা নতুন করে লেখালেন। নামটা ওয়ার্নার বলেই ৭৮ বলে ওয়ানডে সেঞ্চুরি যদিও অবাক করছে। তাঁর আগে ১৯৮৫ সালে শ্রীলঙ্কার বিপক্ষে এ মাঠে ৭৮ বলেই সেঞ্চুরি করেছিলেন সাবেক অধিনায়ক বোর্ডার। ওয়ার্নারের সেঞ্চুরিটা এ মৌসুমে ওয়ানডেতে তাঁর ষষ্ঠ সেঞ্চুরি। ২০১৪-১৫ মৌসুমে ছয় সেঞ্চুরিতে এত দিন এককভাবে রেকর্ডটি ছিল কুমার সাঙ্গাকারার। রেকর্ডটি শুধুই নিজের করে নিতে পারতেন অস্ট্রেলীয় ওপেনার। আজকের পরে নিউজিল্যান্ডেও তিনটি ওয়ানডে খেলতে পারতেন ওয়ার্নার। কিন্তু ভারত সফরের জন্য তাঁকে বিশ্রাম দেওয়া হয়েছে। না হলে শেষ ১১ ম্যাচে ৬ সেঞ্চুরি যাঁর, তাঁর পক্ষে এটা খুবই সম্ভব ছিল। সেঞ্চুরির পরও এগিয়ে যাচ্ছেন ওয়ার্নার। ১৩০ রানে আবারও তাঁর ক্যাচ ফেলেছে পাকিস্তান, এবার অপরাধী আমির নিজেই। ওয়ার্নারের সামনে হাতছানি ছিল প্রথম অস্ট্রেলীয় হিসেবে ওয়ানডেতে ডাবল সেঞ্চুরি করার। সে পথে ছুটছিলেনও দুরন্ত গতিতে। ১২৭ বলে ১৯ চার ও ৫ ছক্কায় ১৭৯ রান করে ফেলেছিলেন ৪২তম ওভারে। ডাবল সেঞ্চুরিটা যখন অবশ্যম্ভাবী মনে হচ্ছে, তখনই ধাক্কা। জুনায়েদ খানের বলে নিচু এক ক্যাচে ওয়ার্নারকে ফিরিয়েছেন বাবর আজম। উদ্বোধনী জুটিতেই ২৮৪ রান তুলে ফিরলেন ওয়ার্নার। বিশ্ব রেকর্ড থেকে মাত্র ২ রান দূরে থেকে। ওই ওভারেই ওয়াহাব রিয়াজের ঝাঁপিয়ে পড়া ক্যাচে আউট হয়েছেন স্টিভ স্মিথ।এর আগেই সেঞ্চুরি করেছেন অন্য ওপেনার হেড। ওয়ানডেতে অভিষেক সেঞ্চুরি তাঁর। তবে ওয়ার্নারের ঝড়ের পাশে তাঁর ১২১ বলের সেঞ্চুরিকে বড্ড বেশি ধীর গতির মনে হয়েছে। ওয়ার্নারের আউটের পরই পথ হারিয়েছে অস্ট্রেলিয়া ইনিংস । একসময় চার শকেও হাতের নাগালে মনে হলেও রানেই থেমেছে অস্ট্রেলিয়া। হেড আউট হয়েছেন ১৩৭ বলে ১২৮ রান করে। পাকিস্তানের জুনায়েদ খান ৬১ রানে নিয়েছেন ২ উইকেট। ২ উইকেট পেয়েছেন হাসান আলীও, তবে এর জন্য ‘সেঞ্চুরি’ করতে হয়েছে এই পেসারকে, সেটাও মাত্র ৯ ওভারে!
