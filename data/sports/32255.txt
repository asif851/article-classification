
টেস্ট ক্রিকেট থেকে ৬ মাসের জন দূরে থাকার কথা ভাবছেন সাকিব আল হাসান? বাংলাদেশ ক্রিকেট বোর্ডের কর্তাদের বরাত দিয়ে ক্রিকেট ওয়েবসাইট ক্রিকবাজ আজ এমনই একটি খবর জানিয়েছে। তবে সাকিব নিজে বিসিবি বরাবর চিঠি দিয়ে ব্যাপারটি জানালেই কেবল এ ব্যাপারে পরবর্তী পদক্ষেপ নেওয়ার কথা ভাবা হবে।
বিসিবির ক্রিকেট অপারেশনস প্রধান আকরাম খান ক্রিকবাজকে বলেছেন, ‘সাকিব এ ব্যাপারে চিঠি দেওয়ার পর আমরা আমাদের সিদ্ধান্ত নেব। আমরা এমন একটি কথা (৬ মাসের জন্য বিশ্রাম) শুনছি। তবে এটা আনুষ্ঠানিক কিছু নয়।’
ক্রিকবাজের খবরে বলা হয়েছে, অবসাদগ্রস্ততার কারণেই সাকিব এই বিশ্রাম চান। বাংলাদেশ অলরাউন্ডার মনে করেন, ৬ মাস বিশ্রাম নিলে তিনি আবার নিজের উদ্যম ফিরে পাবেন। বিশ্রামের এই সময় সীমিত ওভারের ক্রিকেটে খেলতে অবশ্য তাঁর কোনো সমস্যা নেই।
প্রধান নির্বাচক মিনহাজুল আবেদীন ক্রিকবাজকে বলেছেন, ‘আমরা এখনো এ ব্যাপারে কোনো আনুষ্ঠানিক চিঠি পাইনি। যতক্ষণ না পাচ্ছি, সে বাংলাদেশের টেস্ট স্কোয়াডে থাকছে।’
সাকিবের বিশ্রামের আনুষ্ঠানিক আবেদনে বোর্ড সাড়া দিলে বাংলাদেশের টিটোয়েন্টি অধিনায়ক সাকিব দক্ষিণ আফ্রিকার বিপক্ষে আসন্ন টেস্ট সিরিজের দলে থাকবেন না। খেলবেন না আগামী নভেম্বর-ডিসেম্বরে দেশের মাটিতে শ্রীলঙ্কার বিপক্ষে টেস্ট সিরিজও।
১৬ সেপ্টেম্বর দক্ষিণ আফ্রিকার উদ্দেশে দেশ ছাড়ার কথা বাংলাদেশ দলের। ২৮ সেপ্টেম্বর থেকে পচেফস্ট্রুমে শুরু হওয়ার কথা প্রথম টেস্ট। দক্ষিণ আফ্রিকা সফরের জন্য শিগগিরই দল ঘোষণা করার কথা।
