
এ মৌসুম মুক্তিযোদ্ধায় খেলে মাঠ থেকে বিদায় নেওয়ার একটা চিন্তাভাবনা করেছিলেন প্রথমে। মৌসুমটা ভালোভাবে শুরু করতে পারায় ‘যত দিন সম্ভব খেলে যাব’ বলে মত পাল্টান আমিনুল হক।খেলা চালিয়ে যাওয়ার সেই ইচ্ছাপূরণ হবে না বলার সময় হয়তো আসেনি। তবে অবস্থাদৃষ্টে মনে হচ্ছে, অভিজ্ঞ গোলরক্ষকের সামনে কঠিন একটা সময়ই এসে গেছে। পরশু ফেডারেশন কাপের সেমিফাইনালে বিজেএমসির সঙ্গে চোট পেয়ে তিন মাস মাঠের বাইরে জাতীয় দলের সাবেক অধিনায়ক। বঙ্গবন্ধু স্টেডিয়ামে ওই ম্যাচে একটা বল ক্লিয়ার করতে গিয়ে পড়ে গিয়েছিলেন। ডিফেন্ডার এসে পড়ায় আমিনুল পোস্ট ছেড়ে না বেরোলেও পারতেন। কিন্তু তিনি বেরিয়ে আসতেই বিজেএমসির স্ট্রাইকার ইসমাইল বাঙ্গুরা গিয়ে পড়েন তাঁর ওপর। উঠে দাঁড়ানোর সময়ই চোটটা লাগে। বাঁ হাঁটুর লিগামেন্ট (এসিএল) ছিঁড়ে গেছে। কাল অ্যাপোলো হাসপাতালে ডাক্তার দেখিয়েছেন। ভারতীয় চিকিৎসক প্রশান্ত আগারওয়াল অ্যাপোলোতেই আগামীকাল অস্ত্রোপচার করবেন।লিগামেন্ট ছিঁড়ে যাওয়া মানে চোটটা ছোটখাটো নয়। বাংলাদেশে এর আগে এমন চোটে পড়ে খেলোয়াড়দের মাঠে ফিরতে এক-দেড় বছরও লেগে যাওয়ার ইতিহাস আছে। আমিনুল অবশ্য আশায়, ‘ডাক্তার বলেছেন তিন মাসের মধ্যেই খেলতে পারব আমি।’ কিন্তু বাস্তবতা যদি আশার পালে হাওয়া না দেয়? তাহলে আমিনুলের ক্যারিয়ার হুমকির মুখে পড়ে যাবে। শেষ হয়ে যাওয়াও বিচিত্র নয়। প্রসঙ্গটা তুলতেই তেমন শঙ্কা নাকচ করে দিলেন বাংলাদেশের ইতিহাসের অন্যতম সেরা এই গোলরক্ষক, ‘আমি তিন মাসের মধ্যে ফিরব ইনশাআল্লাহ। আমার কোনো সংশয় নেই।’এই আত্মবিশ্বাসের পেছনে আমিনুলের মানসিক শক্তি নিশ্চয়ই কাজ করছে। গত মৌসুমটা তেমন ভালো না গেলেও এ মৌসুমে আমিনুলকে উজ্জ্বলই দেখাচ্ছিল। চলমান ফেডারেশন কাপে মুক্তিযোদ্ধার ফাইনালে ওঠায় তাঁর ভূমিকাটা বেশ বড়। এখন আগামী তিন মাস আমিনুলকে পাওয়া যাবে না, এটা ভেবেই উদ্বিগ্ন মুক্তিযোদ্ধার কোচ শফিকুল ইসলাম মানিক, ‘আমিনুল হজ করে এসে অনুশীলনের জন্য সময় বেশি পায়নি। তবু সে বেশ ভালো খেলছিল। তাকে তিন মাসের জন্য হারাতে হলেও সেটি আমাদের জন্য বিরাট ক্ষতি হবে।’
এর আগেও চোটের কারণে মাঠের বাইরে কাটিয়েছেন। ঢাকায় ২০০৩ সাফ ফুটবলের আগে এক বছর খেলতে পারেনি কোমরের চোটের কারণে। সে সময় জাতীয় দলের কোচ জর্জ কোটান তাঁকে ব্যক্তিগতভাবে অনেক সাহায্য করেছিলেন। এবার বয়সটা প্রতিকূলে, চোটটাও একেবারেই নতুন। তবুও লড়াই করে ফিরতে চান মাঠে।
পারবেন আমিনুল? 
