
একসময় কেভিন পিটারসেন মানেই ছিল কাড়াকাড়ি। টি-টোয়েন্টির ফ্র্যাঞ্চাইজিগুলোর কাছে তিনি ছিলেন সোনার ডিম পাড়া হাঁস। বছর তিনেক আগে আইপিএলের নিলামে দাম উঠেছিল ১৫ লাখ ডলারও! সেই কেপি নাকি এখন সাদা হাতি। তাঁকে পোষা মানেই ফালতু খরচ। বিগ ব্যাশের সেমিফাইনাল থেকে কেপির দল মেলবোর্ন স্টারস বিদায় নেওয়ার পর তাঁকে একদম ধুয়ে দিয়েছেন ড্যারেন লেম্যান। 
সেই ম্যাচে ব্যাট হাতে ৫ রান করার পাশাপাশি ফিল্ডিংয়ের সময়ও পেশিতে টান নিয়ে বের হয়ে যান কেপি। ৩৬ বছর বয়সী এই খেলোয়াড়কে দলে রাখার কোনো মানে হয় না বলে মন্তব্য করেছেন লেম্যান। অস্ট্রেলিয়া কোচ শুধু টুইট করেননি, পিটারসেনের চোখে যেন পড়ে তা নিশ্চিত করতে কেপির অ্যাকাউন্ট মেনশনও করে দিয়েছেন। তারপর লিখেছেন, ‘স্টারসের সময় এসেছে কেপির চক্র থেকে বের হওয়ার। ওর ওপর একগাদা টাকা ঢেলেও ওরা জয় পায়নি। ওর অজুহাত আর শুনতে চাই না।’পিটারসেন এর জবাব দেননি। তবে তাঁর হয়ে স্টারসের প্রেসিডেন্ট পাল্টা জবাব দিয়েছেন লেম্যানকে, ‘প্রথমত, কেপি স্টারসের সবচেয়ে বেশি পারিশ্রমিক পাওয়া খেলোয়াড় নয়। তবু সে প্রতিবারই দলকে অনেক দিয়েছে। গত তিনটি বিগ ব্যাশে কেপির চেয়ে বেশি রান ছিল কেবল ক্রিস লিনের। ও মাঠে অনেক দর্শককেও টেনে আনে। গত দুই বছরে আমরা সবচেয়ে বেশি দর্শক পেয়েছি বিগ ব্যাগে। কেপির খেলা দর্শকদের টানে।’কেপির দল যেখানে সন্তুষ্ট, লেম্যানই বা এত খেপলেন কেন? এর একটা কারণ হতে পারে গত সপ্তাহে পিটারসেনের একটি মন্তব্য। গত শনিবার মার্কাস স্টয়নিসকে একাদশে চেয়েছিলেন স্টারস। স্টয়নিস অস্ট্রেলিয়া দলে থাকলেও পাকিস্তানের বিপক্ষে একাদশে ছিলেন না। কেপি মন্তব্য করেছিলেন, হোটেলে নিজের রুমে বসে না থেকে বিগ ব্যাশের গুরুত্বপূর্ণ ম্যাচটা খেলতেই পারতেন স্টয়নিস। হয়তো এটা​ই ভালো লাগেনি লেম্যানের। সূত্র: এএফপি।
