
ডাম্বুলায় বৃষ্টিতে ভেসে গেল বাংলাদেশ-শ্রীলঙ্কার দ্বিতীয় ওয়ানডে। বাংলাদেশের স্থানীয় সময় রাত সোয়া নয়টার দিকে ম্যাচ পরিত্যক্ত ঘোষণা করা হয়। প্রথমে ব্যাটিং করে ৩১১ রান তুলেছিল শ্রীলঙ্কা। এই ম্যাচে বাংলাদেশের প্রাপ্তি হয়ে থাকল তাসকিন আহমেদের হ্যাটট্রিক। বাংলাদেশর আর ব্যাটিংয়েই নামা হয়নি।
অবশ্য আরও একটি প্রাপ্তিযোগ আছে। আর যা–ই হোক, তিন ম্যাচ সিরিজে বাংলাদেশ যে হারবে না, তা নিশ্চিত হলো। ১ এপ্রিল কলম্বোতে সিরিজের শেষ ম্যাচ। বাংলাদেশ নিশ্চয়ই চাইবে, ম্যাচটা জিতে ট্রফি দেশে নিয়ে আসতে। টেস্ট সিরিজ অবশ্য ১-১-এ ভাগাভাগি হয়েছে।ম্যাচ না হওয়ায় দুই দলই হয়তো হতাশ। শ্রীলঙ্কা ভাবতে পারে, এত রান করেও ম্যাচটা জেতা হলো না। শ্রীলঙ্কায় এর আগে কোনো দলই ৩০০ রান তাড়া করে জেতেনি। বাংলাদেশও হতাশ হতে পারে। শ্রীলঙ্কায় এখন পর্যন্ত প্রথমে ব্যাট করে তিন শর বেশি রান তুলে একবার কোনো দল হেরেছিল। ২০১৩ সালের সেই ওয়ানডেতে পরাজিত দলের নাম ছিল শ্রীলঙ্কা, বিজয়ী বাংলাদেশ। বৃষ্টির কারণে সেবার ২৭ ওভারে বাংলাদেশের নতুন লক্ষ্য স্থির হয়েছিল ১৮৩। ৩ উইকেট হাতে রেখে ম্যাচটা জিতেছিল বাংলাদেশ। কাকতালীয় ব্যাপার হলো, সেদিনই তারিখটা ছিল ২৮ মার্চ।কী হতে পারত—এ নিয়ে আর আক্ষেপই শুধু করা যায়। তবে বাংলাদেশের ক্ষতিটা হলো আরেক দিক দিয়ে। র‍্যাঙ্কিংয়ে ছয়ে ওঠার সুযোগটাও বৃষ্টিতে ভেসে গেল। বাংলাদেশ ২-০তে সিরিজ জিতলেও র‍্যাঙ্কিংয়ে থাকতে হবে সাতে।
