

রীতিমতো নখদন্তহীন এক পারফরম্যান্স। লন্ডনের ওয়েম্বলিতে কাল রাতে ব্রাজিল ইংল্যান্ডের বিপক্ষে গোলশূন্য ড্র করার পর চিন্তিত হতেই পারেন কোচ তিতে। ম্যাচে নেইমার খেলেছেন, ইংলিশদের বিপক্ষে তিতে সম্ভব-অসম্ভব সব কৌশলই নিয়েছিলেন, ব্যবহার করেছেন বড় বড় সব তারকাদেরই। কিন্তু সফল হননি। ইংল্যান্ডের তুলনামূলক কম অভিজ্ঞ রক্ষণভাগ চোয়ালবদ্ধ প্রতিজ্ঞায় রুখে দিয়েছে ব্রাজিলের সব প্রচেষ্টা।গত সপ্তাহে বিশ্ব চ্যাম্পিয়ন জার্মানির বিপক্ষে মোটামুটি নতুন খেলোয়াড়দের নিয়েই গোলশূন্য ড্র করেছিল ইংল্যান্ড। ইংলিশ কোচ গ্যারেথ সাউথগেট, সে ম্যাচের অভিজ্ঞতাই কাজে লাগিয়েছিলেন পাঁচবারের বিশ্ব চ্যাম্পিয়নদের রুখতে। ম্যাচ শেষে সন্তুষ্ট হতেই পারেন কোচ। গোলরক্ষক জো হার্ট গড়েছেন দারুণ এক রেকর্ড। ১৯৯০ সালের পর এই প্রথমবারের মতো ব্রাজিলের বিপক্ষে গোল খাননি কোনো ইংলিশ গোলরক্ষক। তিতের অধীনে সর্বশেষ ১৬ ম্যাচের ১৩টিতে জয় পাওয়া, লাতিন অঞ্চলে বিশ্বকাপ বাছাইপর্বে দোর্দণ্ড প্রতাপের সঙ্গে খেলে চূড়ান্তপর্বে জায়গা করে নেওয়া ব্রাজিলের কাছে হার্টের সামনে দাঁড়ানো এক নতুন অভিজ্ঞতাই। তবে ফারমানদিনহোর শট পোস্ট ছুঁয়ে বেরিয়ে যাওয়ার ব্যাপারটিতে ব্রাজিলে নিজেদের দুর্ভাগা ভাবতেই পারে।ফারমানদিনহো ম্যাচ শেষ প্রশংসাই করেছেন ইংলিশ রক্ষণের, ‘ইংল্যান্ডের রক্ষণভাগ খুবই শক্ত। প্রথমার্ধে তো আমরা গোলের জন্য বলার মতো কোনো সুযোগই পাইনি। নির্দিষ্ট করে বলা উচিত, সুযোগ তৈরি করতে পারিনি। দ্বিতীয়ার্ধে কিছুটা জায়গা বের করতে পারলেও গোল করতে পারিনি।’ব্রাজিলের তুলনায় অভিজ্ঞতায় বেশ পিছিয়েই ছিল ইংল্যান্ড। ব্রাজিলের প্রথম একাদশের সম্মিলিত আন্তর্জাতিক ম্যাচের সংখ্যা যেখানে ৪৫৪। সেখানে ইংল্যান্ডের সাকল্যে ২০৮। ডিফেন্ডারদের মধ্যে জো গোমেজ (প্রথম আন্তর্জাতিক ম্যাচ ছিল গতকাল) ছিলেন দুর্দান্ত। দারুণ খেলেছেন জন স্টোনস আর হ্যারি ম্যাগুইর। মার্কাস রাশফোর্ড তো বেশ কয়েকবার আতঙ্কই ছড়িয়েছেন ব্রাজিল রক্ষণে।নিজের দলের মানসিক দিকটারই প্রশংসা করেছেন সাউথগেট, ‘আমরা হৃদয় দিয়ে খেলেছি। মানসিকভাবে শক্ত ছিলাম গোটা ম্যাচই। আমরা হয়তো বল ধরে রাখতে পারিনি বেশি সময়ের জন্য, কিন্তু প্রতিপক্ষকে আটকে রাখার মানসিক শক্তিটা দেখাতে পেরেছি।’ সূত্র: রয়টার্স
