
টি-টোয়েন্টি বিশ্বকাপ থেকে ফিরে আপাতত বিশ্রামে আছেন ক্রিকেটাররা। তবে সাকিব আল হাসান আর মুস্তাফিজুর রহমানের ব্যস্ততা শুরু হয়ে যাচ্ছে আজ থেকেই। আইপিএলে খেলতে আজ বিকেলে ভারতে যাচ্ছেন বাংলাদেশের এই দুই ক্রিকেটার। সাকিব খেলবেন কলকাতা নাইট রাইডার্সের হয়ে। মুস্তাফিজের দল সানরাইজার্স হায়দরাবাদ।আইপিএলে যাওয়ার আগে কাল মুঠোফোন কোম্পানি বাংলালিংকের পণ্যদূত হিসেবে দুই বছরের জন্য চুক্তিবদ্ধ হয়েছেন সাকিব ও তাঁর স্ত্রী উম্মে আহমেদ। চুক্তি স্বাক্ষর অনুষ্ঠানে সাকিব কথা বলেছেন আইপিএল নিয়েও, ‘আমার লক্ষ্য সব সময়ই এক। যখন যে দলে খেলি, সাধ্যমতো চেষ্টা করি দলের জন্য কিছু করতে। সব সময় সফল না হলেও দলের জয়ের জন্য নিজের সেরাটাই দিতে চেষ্টা করি।’সাকিব ২০১১ সাল থেকে আইপিএলে খেললেও মুস্তাফিজ যাচ্ছেন এই প্রথম। সে জন্য বেশ রোমাঞ্চিতও তিনি, ‘এত বড় একটা টুর্নামেন্ট খেলতে যাচ্ছি, ভালো তো লাগছেই।’ আইপিএলে প্রথমবার হলেও বাঁহাতি এই পেসারকে কোনো পরামর্শ দেওয়ার প্রয়োজন দেখছেন না সাকিব, ‘পরামর্শ দেওয়ার কিছু নেই। সীমিত ওভারের ক্রিকেটে সে বিশ্বের অন্যতম সেরা বোলার। দলের সঙ্গে অনুশীলন করার পাশাপাশি তাকে শুধু ফিটনেসটাই ধরে রাখতে হবে।’গত জিম্বাবুয়ে সিরিজে বাঁ হাতের পেশিতে চোট পেয়েছিলেন, সেটি কাটিয়ে উঠতে না উঠতেই এশিয়া কাপে পাঁজরের চোটে পড়েন। টি-টোয়েন্টি বিশ্বকাপে মুস্তাফিজ তাই খেলতে পেরেছেন শুধু শেষ তিনটি ম্যাচ। তবে আইপিএলে পুরো ফিট হয়েই যাচ্ছেন বলে জানিয়েছেন জাতীয় দলের ফিজিও বায়েজিদুল ইসলাম, ‘পাঁজরের চোটের কারণে কিছুদিন বিশ্রামে থাকায় তার হাতের সমস্যাটারও উপকার হয়েছে। এ মুহূর্তে মুস্তাফিজের কোনো সমস্যা নেই।’তারপরও নিয়মিত ফিটনেস ট্রেনিংয়ের পাশাপাশি অন্য কিছু ট্রেনিংও করতে হবে মুস্তাফিজকে। সানরাইজার্স হায়দরাবাদের ফিজিও থিও কাপাকে ই-মেইলে সে সম্পর্কে বিস্তারিত জানিয়েছেন বাংলাদেশ দলের ফিজিও। আইপিএলে সেভাবেই দেখভাল হওয়ার কথা তাঁর।
