
মেসি আর নেইমারের বন্ধুত্বটা যে বেশ জমেই উঠেছে, সেটা সহজেই অনুমান করা যায়। বিশ্বের সেরা খেলোয়াড়ের প্রশংসা সব সময়ই শোনা যাচ্ছে নেইমারের মুখে। তবে শুধু প্রশংসা নয়, মেসিকে আদর্শও মানেন ব্রাজিলের উদীয়মান এই তারকা।এবারের মৌসুমের শুরুতে সান্তোস ছেড়ে বার্সেলোনায় পাড়ি জমিয়েছেন নেইমার। সতীর্থ হিসেবে পেয়েছেন চারবারের ফিফা বর্ষসেরা ফুটবলারের পুরস্কারজয়ী মেসিকে। আর্জেন্টিনার এই তারকার নিবিড় সান্নিধ্যে নিজের ফুটবলপ্রতিভার বিকাশটা নিশ্চয়ই ভালোই ঘটাতে পারবেন নেইমার। কারণ মেসিকেই তিনি মানছেন আদর্শ হিসেবে, ‘মেসি সবকিছুর ওপরে। আমি ওকে শ্রদ্ধা করি। ও আমার আদর্শ। আমি ওকে অনেক সম্মান করি। ও টানা চার বছর ধরে বিশ্বের সেরা খেলোয়াড় নির্বাচিত হয়েছে। আর পুরস্কারটা আবারও পাওয়ার জন্য উদগ্রীব হয়ে আছে।’মেসি-নেইমার জুটিটাও যে বেশ ভালোই জমবে, সেটার ইঙ্গিতও পাওয়া গেছে লা লিগার শেষ ম্যাচে। নেইমার নিজে কোনো গোল করতে না পারলেও বেশ ভালো অবদান রেখেছেন মেসির হ্যাটট্রিকের পেছনে। এখনো খুব বেশি দিন না কাটলেও ইতিমধ্যেই ন্যু ক্যাম্পের জীবনটাও ভালোবেসে ফেলেছেন নেইমার, ‘বার্সেলোনায় খুব শান্ত একটা জীবন কাটাচ্ছি। এখানকার সবকিছুই ভালো লাগছে। আমি এই শহরটা পছন্দ করি। এখানে সবকিছুই খুব নিখুঁত।’
 
