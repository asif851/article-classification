
চোট থেকে ফিরেই ৯২ মিনিটে গ্যাব্রিয়েল জেসুসের গোল। উদ্‌যাপন শুরু করতে না-করতেই অফসাইডের পতাকা! ম্যাচের ১০ মিনিট বাকি থাকতে গোলরক্ষক ক্লদিও ব্রাভোর মাঠ ছাড়া। ম্যানচেস্টার-ডার্বির আলোচনায় এগুলোও থাকতে পারত। কিন্তু সব ছাড়িয়ে আলোচনায় শুধুই মারুয়ান ফেলাইনি। আরও একবার লাল কার্ড দেখে মাঠ ছেড়েছেন ইউনাইটেড মিডফিল্ডার। কাল ইংলিশ প্রিমিয়ার লিগে দুই নগরপ্রতিদ্বন্দ্বীর লড়াইয়ে উত্তেজনার কমতি না থাকলেও মাঠের খেলায় তার প্রতিফলন হলো কমই। গোলশূন্য ড্র হলো ম্যানচেস্টার ইউনাইটেড ও সিটির ম্যাচ। ফেলাইনির লাল কার্ডের পর শেষ মুহূর্তে ঝাঁপিয়ে পড়েও নিজেদের মাঠে জয় বের করে আনতে পারল না সিটি।
ফেলাইনিকে অবশ্য নিরপেক্ষ দর্শকদের ধন্যবাদ দেওয়া উচিত। ৮৪ মিনিটের ওই লাল কার্ডেই তো ম্যাচে প্রাণ ফিরল! এর আগে যে বড্ড ম্যাড়ম্যাড়ে যাচ্ছিল ম্যাচটি। ম্যাচের অবস্থা দেখে এক সাংবাদিকের টুইট, ‘ফেলাইনিকে দোষ দিয়ে লাভ নেই। ম্যাচটা এত বাজে ছিল সে যে আগে ভাগে মাঠ ছাড়তে চাইছে এতে অবাক হচ্ছি না!’ মাত্র ১৯ সেকেন্ডে দুই হলুদ কার্ড দেখার পাগলামি করা ফেলাইনি মাঠ ছাড়তেই সিটি পুরো শক্তি নিয়ে ঝাঁপিয়ে পড়েছিল। প্রায় দুই মাস মাঠের বাইরে বসে থেকে শেষ মুহূর্তে মাঠে নামা জেসুস তো দারুণ বুদ্ধিদীপ্ত একটা ফিনিশিংয়ে জয়ও এনে দিয়েছিলেন প্রায়। কিন্তু শেষ পর্যন্ত ন্যায্য ফল নিয়েই খেলা শেষ হয়েছে, এ ম্যাচে যে জয়ের দাবি তুলতে পারবে না কোনো দলই!ইউনাইটেড কোচ হোসে মরিনহোর কথার ঝাঁজ এতেও এতটুকু কমেনি। সার্জিও আগুয়েরোকে ট্যাকল করে প্রথম হলুদ কার্ড পান ফেলাইনি। সেই আগুয়েরোকেই আবার ঢুস দিয়ে জোটে দ্বিতীয় হলুদ কার্ড। সে কার্ড নিয়ে নিজের মতামতটা পরিষ্কার বলে দিয়েছেন মরিনহো, ‘আমি ফেলাইনির ঘটনা টিভিতে দেখিনি কিন্তু ওর সঙ্গে কথা বলেছি। ওর ধারণা, খেলোয়াড়টা ফেলাইনি ছিল বলেই রেফারি লাল কার্ড দিয়েছে। তবে মার্টিন (রেফারি) বলছেন এটা লাল কার্ডই দাবি করে। আমি আগুয়েরোকে টানেলে দেখেছি, নাক-মুখ কিছুই ভাঙেনি, আগের মতোই সুন্দর চেহারা। সে যদি মাটিতে পড়ে না থাকে তবে সেটা লাল কার্ড দেখানোর মতো ঘটনাই তো নয়।সিটির আর্জেন্টাইন ফরোয়ার্ডের কীসের ইঙ্গিত করছেন মরিনহো সেটা বুঝে নিতে কষ্ট হওয়ার কথা নয়। তবে ফেলাইনি যে আগুয়েরোর ফাঁদে বোকার মতো ধরা পরেছেন সেটা মানতে আপত্তি নেই মরিনহোর, ‘আমার ধারণা, এটা কিছুটা লাল কার্ড আর কিছুটা খুব বুদ্ধিমান ও অভিজ্ঞ আর্জেন্টিনার খেলোয়াড়ের মিলিত ফল।’ পেপ গার্দিওলা অবশ্য নিজের দলের খেলাতে সন্তুষ্ট। নিজেদের মাঠে ইউনাইটেডের সঙ্গে ড্র মেনে নেওয়ার পক্ষে তাঁর যুক্তি, ‘আমরা সর্বোচ্চ চেষ্টা করেছি এবং আজ সেটাও যথেষ্ট ছিল না। যারা টানা ২৩ (কালকের ম্যাচের পর ২৪) ম্যাচ হারেনি, এমন দলের বিপক্ষে কাজটা তো কঠিনই।’ রয়টার্স।
