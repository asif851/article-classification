
ওয়ানডে ও টি-টোয়েন্টি সিরিজে ‘যথেষ্ট আতিথ্য’ দেখিয়েছে নিউজিল্যান্ড। এই দুই সিরিজে ব্যাটিং উইকেট বানিয়েছিল নিউজিল্যান্ড। সে সুযোগটা বাংলাদেশ নিতে পারেনি। টানা হার সঙ্গী হয়েছে ওয়ানডে ও টি-টোয়েন্টি সিরিজে। সামনেই দুই ম্যাচের টেস্ট সিরিজ। ওয়েলিংটন ও ক্রাইস্টচার্চে অনুষ্ঠেয় দুটি টেস্টে পেস সহায়ক কন্ডিশনে বাংলাদেশের পরীক্ষা নেবে নিউজিল্যান্ড। 
টেস্টের জন্য ঘোষিত দলে স্পেশালিস্ট স্পিনার রাখেনি স্বাগতিকেরা। অলরাউন্ডার মিচেল স্যান্টনার পালন করবেন সেই ভূমিকা। এখান থেকে একটা আভাস তো মেলেই। কোরি অ্যান্ডারসনের কথাতেও আছে সেই ইঙ্গিত। রঙিন পোশাকের সাফল্য টেস্টেও টেনে নিয়ে যেতে হবে মন্তব্য করে অ্যান্ডারসন বলেছেন, ‘আমাদের আবারও নিশ্চিত করতে হবে আমরা যেন পরিকল্পনা অনুযায়ী যার যার কাজটা করি। নিশ্চিত করতে হবে, টেস্ট সিরিজে বাংলাদেশ যেন এক ইঞ্চিও ছাড় না পায়।’টেস্ট সিরিজে উইকেট যে পেস বোলিং সহায়ক হচ্ছে, তার ইঙ্গিত আছে মারকুটে এই ব্যাটসম্যানের কথায়, ‘টেস্টের প্রথম দুই দিন সাধারণত আমাদের উইকেটে একটু সবুজ ভাব থাকে। ওয়ানডে ও টি-টোয়েন্টি সিরিজের তুলনায় বাংলাদেশের জন্য কঠিন সময়ই অপেক্ষা করে আছে টেস্টে।’অ্যান্ডারসন অবশ্য বলছেন, ‘আমি বলছি না যে বাংলাদেশ টেস্ট সিরিজে তেমন কিছুই করতে পারবে না। তবে আমি এটা বলতে চাই, টেস্ট সিরিজ সামনে রেখে নিউজিল্যান্ড দল ভালোভাবেই প্রস্তুত। বাংলাদেশ এখানে অনেক দিন হলো রয়েছে। এত দিনে তাদের কন্ডিশনের সঙ্গে মানিয়ে নিতে হবে। অবশ্য বাংলাদেশ যে কন্ডিশনে খেলবে নিউজিল্যান্ডও কিন্তু একই কন্ডিশনেই খেলবে।’নিউজিল্যান্ড কোচ মাইক হেসন টেস্ট সিরিজে বাংলাদেশকে নিয়ে সতর্ক, ‘আমার মনে হয় খেলোয়াড়দের ঢিলে দেওয়ার কোনোই সুযোগ নেই। ঢিলে দিলেই বাংলাদেশের বিপক্ষে টেস্টে তার খেসারত দিতে হবে।’বাংলাদেশকে এখনো লড়াকু দলই মনে করেন হেসন, ‘বাংলাদেশ এমনই একটি দল যারা সুযোগ পেলেই আপনার ওপর চেপে বসতে চায়। নিজেদের পারফরম্যান্সের উন্নতি করতে চায়। তাঁরা ম্যাচে আম্পায়ারের কাছে খুব জোরে আবেদন করে ব্যাটিং করা প্রতিপক্ষকে চাপে ফেলতে পছন্দ করে।’খুব দ্রুতই বাংলাদেশকে টেস্টে চাপে ফেলার তাগিদ নিউজিল্যান্ড কোচের, ‘যদি বাংলাদেশকে দ্রুতই চাপে ফেলা যায়, তাহলে ওয়েলিংটন ও ক্রাইস্টচার্চের কন্ডিশন তাদের জন্য চ্যালেঞ্জিংই হতে বাধ্য।’ সূত্র: স্টাফ এনজেড।
