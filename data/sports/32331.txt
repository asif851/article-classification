
ওয়ানডেতে দুজনের রসায়ন যে বেশ জমে, বাংলাদেশের ওপেনিংয়ে তামিম ইকবাল-সৌম্য সরকারের সর্বোচ্চ তিনবার শতরানের জুটির রেকর্ড সে সাক্ষ্যই দিচ্ছে। টেস্টেও যে তাঁদের বোঝাপড়াটা দারুণ সেটি দেখা যাচ্ছে শ্রীলঙ্কা সফরে। গলের পর কলম্বো টেস্টেও বাংলাদেশকে ভালো শুরু এনে দিয়েছেন দুই ওপেনার। রঙ্গনা হেরাথের বলে ফিফটি থেকে মাত্র ১ রান দূরে থেকে তামিম এলবিডব্লু হওয়ার আগে বাংলাদেশ ওপেনিং জুটিতে তুলেছে ৯৫ রান। সৌম্য অবশ্য ইমরুলকে নিয়ে এগিয়ে যাচ্ছিলেন। টানা তিন ইনিংসে ফিফটি তুলে নিয়েছেন বাঁহাতি ওপেনার। তবে গলের মতো কলম্বোয় ইনিংসটা তিন অঙ্কে রূপ দিতে পারেননি, ‘চায়নাম্যান বোলার’ লক্ষ্মণ সান্দাকানের গুগলিতে সৌম্য আউট হয়েছেন ৬১ রানে। ইমরুলের সঙ্গে তাঁর দ্বিতীয় উইকেট জুটি ভেঙেছে ৩৫ রান যোগ করে। ইমরুল ব্যাট করছেন ২৩ রানে, চারে নামা সাব্বির রহমানও তাই। প্রতিবেদন লেখা পর্যন্ত বাংলাদেশের রান ২ উইকেটে ১৬২।ইমরুলকে সরিয়েই তামিমের সঙ্গে টেস্টেও জুটি বাঁধছেন সৌম্য। গল টেস্টের প্রথম ইনিংসে যে জুটিটা ১১৮ রান করেছিল, টেস্টে যেটি দুজনের প্রথম শত রানের জুটি। দ্বিতীয় ইনিংসে এই জুটিতে ওঠে ৬৭। পর পর তিন ইনিংসে দুজনের জুটি অন্তত ৫০ পেরিয়েছে। জমে ওঠার আভাস তো মিলছেই।আজ অবশ্য তামিম খুব একটা স্বচ্ছন্দে এগোতে পারেননি। সুরঙ্গা লাকমলের বলে এলবিডব্লু হওয়ার সম্ভাবনা ছিল বাঁহাতি ওপেনারের। কিন্তু শ্রীলঙ্কা রিভিউ না নেওয়ায় কোনো সমস্যা হয়নি তামিমের। ১৯তম ওভারে দিলরুয়ান পেরেরার বলে একই দৃশ্য। বোলারের সঙ্গে কথা বলেও রিভিউ নেননি শ্রীলঙ্কান অধিনায়ক। ২৮তম ওভারে হেরাথের বলে আবারও তামিমের বিপক্ষে এলবিডব্লুর আবেদন। আম্পায়ার আলিম দার আউট না দিলে রিভিউ নেয় শ্রীলঙ্কা। ৪৯ রানে ফিরলেন তামিম।
