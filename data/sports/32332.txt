
হলো না। সেঞ্চুরিটা হলো না। মাত্র ৫ রানের জন্য তামিম ইকবাল পারলেন না বাংলাদেশের প্রথম ব্যাটসম্যান হিসেবে চ্যাম্পিয়নস ট্রফিতে দুটি সেঞ্চুরির মালিক হতে। ওই ৫ রানের জন্যই পেলেন না অস্ট্রেলিয়ার বিপক্ষে প্রথম সেঞ্চুরিও। মাত্র ৫ রানের জন্যই পেলেন না টানা দুই সেঞ্চুরি। বাংলাদেশের ওপেনারের তাই বসা হলো না সাঈদ আনোয়ার ও উপুল থারাঙ্গার পাশে। চ্যাম্পিয়নস ট্রফিতে নিজেদের প্রথম দুই ম্যাচে সেঞ্চুরি আছে শুধু পাকিস্তান ও শ্রীলঙ্কার এই দুই ব্যাটসম্যানেরই।
কীর্তিটা গড়া হয়নি তামিমের। তবে অনাকাঙ্ক্ষিত এক রেকর্ড ঠিকই নিজের করে নিলেন বাংলাদেশের ওপেনার। ওয়ানডেতে এই নিয়ে তিনবার ৯৫ রানে আউট হলেন, টেস্টেও তামিমের ৯৫ রানের ইনিংস আছে একটি। আন্তর্জাতিক ক্রিকেটের ১৪০ বছরের ইতিহাসে তামিমের চেয়ে আর কোনো ব্যাটসম্যান বেশিবার ৯৫ রানে আউট হননি। তিন সংস্করণের ক্রিকেটেই বাংলাদেশের সবচেয়ে বেশি সেঞ্চুরির মালিক তাই বাড়িয়ে নিতে পারলেন না সেঞ্চুরির সংখ্যা।
তবে ‘ভালো’ কিছু রেকর্ডেও কাল নাম লিখেছেন তামিম। দুই ম্যাচে ২২৩ রান করেই চ্যাম্পিয়নস ট্রফিতে বাংলাদেশের সবচেয়ে বেশি রানের মালিক হয়ে গেলেন। ইংল্যান্ডের বিপক্ষে ওভালে প্রথম ম্যাচে সেঞ্চুরি করেই একটি রেকর্ড গড়েছিলেন। এই বাঁহাতি ওপেনারের ১২৮ রান ছিল চ্যাম্পিয়নস ট্রফিতে বাংলাদেশের ব্যক্তিগত সর্বোচ্চ ইনিংস। তামিম পেছনে ফেলেছিলেন ২০০৬ চ্যাম্পিয়নস ট্রফিতে জিম্বাবুয়ের বিপক্ষে শাহরিয়ার নাফীসের ১২৩ রানকে।
কাল ওভালে অস্ট্রেলিয়ার বিপক্ষেও হাসল তামিমের ব্যাট। ফল, আরেকটি রেকর্ড থেকে নাম কাটা গেল শাহরিয়ারের। ওয়ানডে অভিষেকের ১০ বছর পর প্রথম চ্যাম্পিয়নস ট্রফিতে খেলতে এসে দ্বিতীয় ম্যাচেই শাহরিয়ারের ১৬৬ রানকে টপকে গেলেন তামিম। অস্ট্রেলিয়া ম্যাচের পর দুই ম্যাচে তামিমের রান ২২৩, এ পর্যন্ত চলমান টুর্নামেন্টে সর্বোচ্চ।
৪
২ রানে শেষ ৪ উইকেট হারিয়েছে বাংলাদেশ। নিজেদের ওয়ানডে ইতিহাসে কালই সবচেয়ে কম রানে শেষ ৪ উইকেট হারাল বাংলাদেশ।
১৭৭
বাংলাদেশের খেলোয়াড়দের মধ্যে সবচেয়ে বেশি ওয়ানডে খেলার রেকর্ডে মোহাম্মদ আশরাফুলের পাশে বসলেন মাশরাফি বিন মুর্তজা। দুজনই ওয়ানডে খেলেছেন ১৭৭টি করে। তবে আশরাফুল-মাশরাফিরা বাংলাদেশের হয়ে ওয়ানডে খেলেছেন ১৭৫টি। বাংলাদেশের হয়ে সবচেয়ে বেশি ওয়ানডে খেলার রেকর্ডে তাঁদের পাশে আছেন সাকিব আল হাসানও।
৯৩
অস্ট্রেলিয়ার হয়ে সবচেয়ে কম ইনিংসে ওয়ানডেতে ৪ হাজার রানের মাইলফলক পেরোলেন ডেভিড ওয়ার্নার (৯৩ ইনিংস)। পেছনে ফেললেন ডিন জোন্সকে (১০২)।
