
আসল মৌসুম শুরু রোববার। এদিন প্রথম স্প্যানিশ লিগে নামবে বার্সেলোনা। প্রতিপক্ষ রিয়াল বেতিস। গতবারও বেতিসের বিপক্ষে প্রথম ম্যাচ ছিল বার্সার। নেইমারকে ছাড়াই বেতিসকে ৬-২ গোলেও উড়িয়ে দিয়েছিল। কিন্তু এবার বার্সেলোনা সম্ভবত সবচেয়ে অগোছালো অবস্থায় শুরু করতে যাচ্ছে লিগ শিরোপা পুনরুদ্ধারের মিশন। আর এর মধ্যে ক্লাবকে পেয়ে বসল আরেক দুঃসংবাদ। হাঁটুর চোটে পড়েছেন লুইস সুয়ারেজ!
স্প্যানিশ সুপার কাপের ফিরতি লেগে ২-০ গোলে রিয়াল মাদ্রিদের কাছে হেরেছে বার্সা। দুই লেগ মিলে ৫-১ ব্যবধানে জিতে সুপার কাপ জিতেছে রিয়াল। এই ম্যাচে বার্সার জন্য আরও বড় দুঃসংবাদ হয়ে এসেছে সুয়ারেজের চোট। বার্সার পক্ষ থেকে জানানো হয়েছে, অন্তত চার থেকে পাঁচ সপ্তাহের জন্য মাঠের বাইরে থাকবেন সুয়ারেজ। ফলে আগামী একমাস সুয়ারেজকে ছাড়াই মাঠে নামতে হবে বার্সাকে।
সুয়ারেজ যে পুরো ফিট নন, তা কালকের ম্যাচেই বেশ বোঝা গেছে। কাল ম্যাচ শেষে বার্সা কোচ বলেছেন, ‘ওর হাঁটুতে আঘাত লেগেছে। চোটটা কত গুরুতর, তা জানতে আমাদের অপেক্ষা করতে হবে।’
পরে বার্সার পক্ষ থেকে টুইট করে জানানো হয়েছিল, আজ আরও স্বাস্থ্য পরীক্ষা করা হবে। গত বছরও ২০ আগস্ট বেতিসের মুখোমুখি হয়েছিল বার্সা। সেই ম্যাচে সুয়ারেজ হ্যাটট্রিক করেছিলেন। জোড়া গোল করেছিলেন মেসি। অন্য গোলটি ছিল আরদা তুরানের। কিন্তু এবার এমএসএনের শুধু এম-কে দিয়েই লিগ শুরু করতে হবে বার্সাকে।
