


• ইউরোপা লিগ কোয়ার্টার ফাইনাল প্রথম লেগে জয় পেয়েছে আর্সেনাল ও অ্যাটলেটিকো মাদ্রিদ• অ্যাটলেটিকোর হয়ে ম্যাচের ২৩ সেকেন্ডে গোল করেছেন কোকে• ইউরোপা লিগে এটাই অ্যাটলেটিকোর দ্রুততম গোল

স্পোর্টিং সিপি দিয়েই ক্রিস্টিয়ানো রোনালদোর পেশাদারি ক্যারিয়ারের শুরু। এটা তাঁর ক্যারিয়ারের প্রথম ক্লাব। এই দল মাদ্রিদে খেলতে আসবে আর রোনালদো তাঁদের সঙ্গে দেখা করবেন না, সে কেমন কথা! রোনালদো গিয়েছিলেন স্পোর্টিং খেলোয়াড়দের হোটেলে। অ্যাটলেটিকো মাদ্রিদের মাঠে ইউরোপা লিগ শেষ আট প্রথম লেগে লড়াইয়ের প্রেরণা দিয়ে এসেছিলেন। কিন্তু কাজ হয়নি। মাঠে নেমে স্পোর্টিংয়ের খেলোয়াড়েরা ধাতস্থ হয়ে ওঠার আগেই গোল!
কিক অফের পর নিজেদের বক্সের একটু সামনে বল পাস দিতে গিয়ে গড়বড় করেছিলেন পর্তুগিজ ক্লাবটির ডিফেন্ডারেরা। সুযোগটার পূর্ণ সদ্ব্যবহার করেছেন অ্যাটলেটিকো স্ট্রাইকার ডিয়েগো কস্তা। প্রতিপক্ষ ডিফেন্ডারদের ভুলে বল পেয়েই কিছুটা এগিয়ে পাস বাড়ান অ্যাটলেটিকো মিডফিল্ডার কোকের কাছে। বাঁ পায়ের শটে বল জালে জড়ান কোকে। ম্যাচের তখন ২৩ সেকেন্ড!
ইউরোপা লিগে এটাই অ্যাটলেটিকোর দ্রুততম গোল। ভাবতে পারেন টুর্নামেন্টটির ইতিহাসেও কি দ্রুততম? না, তা নয়। ইউরোপা লিগে দ্রুততম গোলের রেকর্ড চেক প্রজাতন্ত্রের মিডফিল্ডার জ্যান সাইকোরার। ২০১৬ সালে চেক ক্লাব স্লোভান লিবেরেকের হয়ে কারাবাগের বিপক্ষে ম্যাচের ১০.৬৯ সেকেন্ডে গোল করেছিলেন তিনি।
কোকে এগিয়ে দেওয়ার পর অ্যাটলেটিকোর জয়ের ব্যবধান ২-০ করেছেন আঁতোয়া গ্রিজম্যান। ফরাসি ফরোয়ার্ডের এ গোলেও অবদান রয়েছে স্পোর্টিংয়ের দুর্বল রক্ষণভাগের। বিরতির পর কস্তা দুটি সুযোগ নষ্ট না করলে অ্যাটলেটিকো আরও গোল পেতে পারত। ফিরতি লেগ ১২ এপ্রিল স্পোর্টিংয়ের মাঠে।
কোয়ার্টার ফাইনাল প্রথম লেগের অন্য ম্যাচে সিএসকেএ মস্কোকে ৪-১ গোলে হারিয়েছে আর্সেনাল। ঘরের মাঠে প্রথমার্ধেই রাশিয়ান ক্লাবটির জালে চার গোল করেন আর্সেন ওয়েঙ্গারের শিষ্যরা। প্রথমার্ধেই এক গোল শোধ করেছিল সিএসকেএ। আর্সেনালের হয়ে জোড়া গোল করেন আলেসান্দ্রে লাকাজেত ও অ্যারন রামসি। ম্যাচের ৯ থেকে ৩৫—এই ২৬ মিনিটের মধ্যে চার গোল আদায় করে নেন তাঁরা। তবে দুটি গোলে ‘অ্যাসিস্ট’ আর পেনাল্টি জিতে ম্যাচসেরা মেসুত ওজিলই। ১৪ বছরের মধ্যে এই প্রথমবারের মতো ইউরোপিয়ান কোনো টুর্নামেন্টে ম্যাচের প্রথমার্ধেই ৪ গোল করল আর্সেনাল। ফিরতি লেগ ১২ এপ্রিল মস্কোর মাঠে।
