

ফরাসি ক্লাব প্যারিস সেন্ট-জার্মেই (পিএসজি) মেসির জন্য রেকর্ড ২৫ কোটি ইউরো প্রস্তাব করতে রাজি বলে গুঞ্জন রয়েছে বাতাসে। এ গুঞ্জন ফুত্কারে উড়িয়েই দিলেন লিওনেল মেসির বাবা হোর্হে মেসি। সাফ জানিয়ে দিলেন, পিএসজি কিংবা অন্য যে ক্লাবই হোক, তাঁর ছেলে নিকট ভবিষ্যতে বার্সেলোনা ছেড়ে কোত্থাও যাবে না।
আর্জেন্টিনা অধিনায়কের বাবা বলেন, ‘এসব গুঞ্জন শুনেছি। জানি না এগুলো কোত্থেকে আসে। এখনো পর্যন্ত এসবের কিছুই হয়নি। লিওনেল (মেসি) বার্সার খেলোয়াড়। ক্লাবটির সঙ্গে আরও কিছু বছর (২০১৮ পর্যন্ত) তাঁর চুক্তি রয়েছে। পিএসজি তাঁকে নিতে আগ্রহী জেনে সম্মানিত বোধ করি। ফের বলতে চাই, এ মুহূর্তে এসব নিয়ে আমরা ভাবতে চাই না। একমাত্র বাস্তবতা, বার্সার সঙ্গে ওর চুক্তি রয়েছে। প্যারিস কিংবা অন্য যেখানেই হোক, এসব নিয়ে একদম ভাবতে চাই না।’ 
ফুটবলে কোনো কিছুই নিশ্চিত নয়—এ আপ্তবাক্য মেনেই হোর্হে এ মুহূর্তে মেসির ক্লাব বদলের গুঞ্জন পরিষ্কার উড়িয়ে দিলেন। বার্সা ফরোয়ার্ডের ভবিষ্যত্ প্রসঙ্গে বললেন, ‘আমি কি নিশ্চিত করতে পারি যে মেসি আগামী মৌসুমে বার্সায় খেলবে কি না? সে চুক্তির আওতায় রয়েছে। তবুও ফুটবলে ভবিষ্যতে কী ঘটবে, আমরা কেউ জানি না। আগামীকাল কী ঘটবে জানি না, জানে কেবল ঈশ্বর।’ ওয়েবসাইট।
