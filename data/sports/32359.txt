
ওয়েস্ট ইন্ডিজের বিপক্ষে গত মাসে জোহানেসবার্গের ওয়ান্ডারার্স স্টেডিয়ামে এবি ডি ভিলিয়ার্সের সেই বিস্ফোরক ইনিংসটার কথা নিশ্চয় মনে আছে। ৩১ বলে করলেন সেঞ্চুরি! খেললেন ৪৪ বলে ১৪৯ রানের ইনিংস। মাত্র ১ রানের জন্য সেদিন করা হয়নি ১৫০। আজ একই প্রতিপক্ষের বিপক্ষে সে ‘অপূর্ণ খায়েশ’ মেটালেন প্রোটিয়া অধিনায়ক! সিডনিতে খেললেন ৬৬ বলে অপরাজিত ১৬২ রানের এক দুর্দান্ত ইনিংস!
ক্যারিবীয় বোলারদের রীতিমত কাঁদিয়ে ছাড়লেন প্রোটিয়া অধিনায়ক। তবে সবচেয়ে বেশি চড়াও হয়েছিলেন উইন্ডিজ অধিনায়ক জেসন হোল্ডারের ওপর। হোল্ডারের শেষ দুই ওভারেই ডি ভিলিয়ার্স তুললেন ৬৪ রান (৩৪‍ ও ৩০)!মাত্র দুই বলের জন্য ভাঙা হলো না বিশ্বকাপে কেভিন ও’ব্রায়েনের দ্রুততম সেঞ্চুরির রেকর্ডটি। গত বিশ্বকাপে ইংল্যান্ডের বিপক্ষে আইরিশ ব্যাটসম্যান করেছিলেন ৫০ বলে সেঞ্চুরি। ডি ভিলিয়ার্সের সেখানে ৫২ বলে সেঞ্চুরি। পরের ৫০ করলেন মাত্র ১২ বলে! ওয়ানডেতে এটিই দ্রুততম ১৫০ রানের রেকর্ড। টর্নেডো-ইনিংসটা সাজিয়েছিলেন ১৭ চারে ও ৮ ছয়ে। ক্যারিবীয়দের দুর্ভাগ্য, সাম্প্রতিক সময়ে তাদের বিপক্ষেই কেন যেন ‘স্টিম রোলার’ চালান ‘নিষ্ঠুর’ ডি ভিলিয়ার্স!
