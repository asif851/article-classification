
একটি কুইজ। আপনার দৃষ্টিতে পরশু রাতে কোপা ডেলরের ফাইনালে ম্যাচ-সেরা কে? ঠোঁটের কোণে নিশ্চয়ই গ্যারেথ বেলের নামটা ঝুলে পড়েছে? অবশ্য কেউ কেউ বলবেন অ্যাঙ্গেল ডি মারিয়ার নাম। একদম ভুল! সঠিক উত্তর—হোসে পিন্টো। হুম, ঠিকই পড়েছেন। বার্সার গোলরক্ষকই ‘ম্যান অব দ্য ম্যাচ’! তাও আবার রিয়াল সমর্থকদের ভোটে!স্পেনের জাতীয় টেলিভিশন ‘টিভিই’ ফাইনালের ম্যাচ-সেরা নির্বাচনে এক জরিপ চালায়। জরিপের ফল দেখে তো টিভি কর্তৃপক্ষের আক্কেলগুড়ুম! পিন্টো ভোট পেয়েছেন ৭৫ শতাংশ। রিয়াল-সমর্থকেরা সমানে ভোট দিয়েছেন পিন্টোকে। কিন্তু কেন? কারণটা পরিষ্কার, রিয়ালের জয়ের পেছনে পিন্টোর ‘ভূমিকা’ কোনো অংশে কম নয়। ১১ মিনিটে রিয়ালকে এগিয়ে দেওয়া ডি মারিয়ার গোলটিতে বার্সা গোলরক্ষক পিন্টোর ভূমিকা ‘অনবদ্য’!অবশ্য পিন্টোর কাজকর্ম সম্পর্কে ভালোই ধারণা আছে ফুটবল-প্রেমীদের। বার্সেলোনার গোলরক্ষক যতটা না পারফরম্যান্সে, তার চেয়ে অদ্ভুত কাণ্ড-কীর্তির জন্যই বেশি পরিচিত। গোলরক্ষক হিসেবে তাঁর মানও প্রশ্নবিদ্ধ। প্রায়ই এমন কিছু করে বসেন, দল বিপদে পড়ে যায়। কিন্তু বার্সার করার কিছু নেই। ভিক্টর ভালদেসের চোটের কারণে পিন্টোর ওপর ভরসা করতেই হচ্ছে।অদ্ভুত হলেও সত্য, ম্যাচে দুর্দান্ত পারফরম্যান্স দেখানো বেল পেয়েছেন মোটে ২০ শতাংশ ভোট। ম্যাচ-সেরা নির্বাচনে রসিক সমর্থককুলকে হতাশ করে, নিয়মের ব্যত্যয় ঘটিয়ে টিভি কর্তৃপক্ষ শেষমেশ বেলকেই বেছে নিয়েছে। ওয়েবসাইট।
