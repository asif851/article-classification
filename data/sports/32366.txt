

লাস পালমাসের বিপক্ষে খেলার তখন মাত্র দশ মিনিট পার হয়েছে। তখনই ন্যু ক্যাম্পে সবার মুখ অন্ধকার। কিছুক্ষণ আগে চোট পাওয়া লিওনেল মেসি মাঠ ছেড়ে বেরিয়ে গেলেন। পরে জানা গেল, প্রায় দুই মাসের জন্য মাঠের বাইরে থাকবেন মেসি। চিন্তায় পড়ে গেল বার্সা সমর্থকেরা। মেসিকে ছাড়া খেলবে কীভাবে বার্সেলোনা! গত ম্যাচে সেভিয়ার কাছে হার বাড়িয়ে দিল হাহাকার। নেইমার আছেন। লুইস সুয়ারেজ আছেন। বিশ্বের সেরা ফরোয়ার্ডদের ৫ জনের তালিকা করলে দুজন থাকবেন। তবুও মেসির অভাব ভীষণভাবে অনুভূত হচ্ছে বার্সা-শিবিরে। বার্সেলোনার প্রাণভোমরা যে মেসিই, সেটি গত কয়েকটি খেলাতেই পরিষ্কার। তবে আপনি যদি পরিসংখ্যানে আস্থা রাখেন, আশ্বস্ত হবেন। পরিসংখ্যান যে বলছে, মেসি না খেললেই বরং সেটি বার্সেলোনার জন্য ভালো! অদ্ভুত শোনালেও এমনই পরিসংখ্যান নিয়ে হাজির হয়েছেন ডেইলি মেইলের পিট জেনসন। পরিসংখ্যান বলছে, মেসিকে ছাড়া খেলা ম্যাচগুলোর শতকরা ৮৯ ভাগ ম্যাচেই জয় নিয়ে মাঠ ছেড়েছে বার্সেলোনা। অথচ মেসি থাকলে বার্সার জয়ের হার ৭১ শতাংশ! মেসি না থাকলে দলটির ম্যাচপ্রতি পাওয়া পয়েন্ট ২.৩ থেকে বেড়ে ২.৭ হয়ে যায়। এমনকি মেসি মাঠে থাকলে নাকি গোলও কম পায় বার্সেলোনা! মেসি খেলেছেন এমন ম্যাচে গড়ে ২.৭১টি গোল পায় কাতালান দলটি। আর মেসি না থাকলে ম্যাচপ্রতি গোল সংখ্যা বেড়ে ৩.১৬ হয়ে যায়।

তার মানে তো মেসিকে ছাড়াই বার্সেলোনা ভালো খেলে! জেনসন তো ঠিকই বলছেন! কিন্তু এই ‘ঠিক কথা’ বলতে গিয়েই তোপের মুখে পড়েছেন জেনসন। রীতিমতো ধুয়ে দেওয়া হচ্ছে তাঁকে ভারচুয়াল দুনিয়ায় নানা পাল্টা বিশ্লেষণ আর মন্তব্যে। জেনসনের লেখাটি শোরগোল ফেলেছে বেশ। ফেলবেই তো, জেনসন যে দাবি করছেন, মেসি না খেললেই বার্সার জন্য সেটি ভালো!আসলে জেনসনের হাজির করা পরিসংখ্যানে আছে শুভংকরের ফাঁকি। ২০১০-১১ থেকে ২০১৪-১৫ মৌসুম নেওয়া হয়েছে এই পরিসংখ্যানের হিসাবে। এ সময় মেসিকে ছাড়া বার্সা ম্যাচ খেলেছে মাত্র ৩৬টি। এর সঙ্গে তুলনা করা হয়েছে মেসি খেলেছেন এমন ২৬৮টি ম্যাচ। ৩৬টি ম্যাচের সঙ্গে ২৬৮ ম্যাচের পরিসংখ্যানের তুলনা চলে না। কারণ দুটোর মধ্যে ব্যবধান অনেক বেশি। ধরুন মেসি এক ম্যাচে খেলেননি, তাতে বার্সা জিতেছে। আর মেসি খেলেছেন এমন ৫০ ম্যাচে বার্সা ৪০টি জিতেছে। সে ক্ষেত্রে মেসিকে ছাড়াই বার্সার জয়ের হার তো দেখাবে ১০০ শতাংশ!মেইলের ওই প্রতিবেদনেই এক পাঠক তাই মন্তব্য করেছেন, ‘সাংবাদিকদের মনে হয় পরিসংখ্যান শেখানো হয় না। উনি কি আদৌ ভ্যারিয়েশনগুলো বিবেচনায় নিয়েছেন? সংখ্যাও কিন্তু মিথ্যা বলে...।’
