
ফেসবুক-টুইটারে মজা করে এখন একটা কথা বেশ বলা হয়। পৃথিবীতে দুই ধরনের ব্যাটসম্যান আছে। এক, বিরাট কোহলি। দুই, অন্য সবাই। 
বছর দুয়েক ধরেই বিশ্বজুড়ে অনেক সাবেক ও বর্তমান ক্রিকেটারের মুখে উঠে এসেছে কথাটা, কোহলিই বর্তমান সময়ের সেরা ব্যাটসম্যান। এবি ডি ভিলিয়ার্স, ডেভিড ওয়ার্নাররা জোর প্রতিদ্বন্দ্বিতা গড়তে পারেন। তবে দিন শেষে বেশির ভাগ বিশ্লেষক ও ক্রিকেট ভক্তের চোখে সেরার মুকুটটা কোহলির মাথাতেই সবচেয়ে ভালো মানায়। পুরোনো কথাটাই নতুন করে এবার বললেন পাকিস্তানের ফাস্ট বোলার মোহাম্মদ আমির। বুধবার টাইমস অব ইন্ডিয়াকে দেওয়া সাক্ষাৎকারে ২৪ বছর বয়সী পাকিস্তানের ফাস্ট বোলার বললেন, ‘অবশ্যই কোহলি বিশ্বের সেরা ব্যাটসম্যান। এই মুহূর্তে দুর্দান্ত ফর্মেও আছে।’আগামী মাসে ইংল্যান্ড সফরে লর্ডস টেস্ট দিয়ে সাদা পোশাকের ক্রিকেটে ফিরবেন আমির। সেই লর্ডস, যেখানে স্পট ফিক্সিংয়ের কেলেঙ্কারি বাধিয়ে পাঁচ বছরের জন্য নিষিদ্ধ হয়ে ছিলেন। নিষেধাজ্ঞা কাটিয়ে গত সেপ্টেম্বরে ফেরার পর থেকে পাকিস্তানের ওয়ানডে ও টি-টোয়েন্টি দলে নিয়মিত হয়ে গেছেন। ভারতের বিপক্ষে এশিয়া কাপ ও টি-টোয়েন্টি বিশ্বকাপে দুটি ম্যাচেও খেলেছিলেন। দুই ম্যাচেই দুর্দান্ত বোলিং করেছেন আমির। কিন্তু এক কোহলির কাছেই শেষ পর্যন্ত মানতে হয়েছে হার। বিশেষ করে মিরপুরে এশিয়া কাপের ওই ম্যাচটি, ৮২ রানে পাকিস্তান অলআউট হওয়ার পর আমিরের দুর্দান্ত বোলিংয়ের সামনে কাঁপছিল ভারত। ৮ রানেই ভারতের ৩ উইকেট ফেলে দিয়েছিলেন আমির। কিন্তু এরপরই প্রতিকূল পরিস্থিতিতে কোহলির ৫১ বলে ৪৯ রানের ইনিংস ভারতকে এনে দেয় ৫ উইকেটের জয়। ওই ম্যাচটিই আমিরের মনে দাগ কেটে গেছে। ২৪ বছর বয়সী বাঁহাতির চোখে কোহলির শ্রেষ্ঠত্বের পরিচিতিও সেটি, ‘এশিয়া কাপের ওই ম্যাচটার কথাই ভাবুন। উইকেট ব্যাট করার জন্য সহজ ছিল না। কোহলি যখন ব্যাটিংয়ে নামল, ভারতও বেশ অসহায় অবস্থায় ছিল। কিন্তু কঠিন সেই সময়টাকে সামলে নিয়ে বিজয়ীর মতো বের হয়ে এসেছে। এটাই কোহলির মতো বড় খেলোয়াড়দের আলাদা করে রাখে। কঠিন সময়েও শেষ পর্যন্ত লড়ে যায়, দলকে জিতিয়ে ফিরে আসে।’পরিস্থিতির প্রসঙ্গেই চলে এল আমিরের দলের পাকিস্তান সফরের কথা। ইংল্যান্ডের বিরূপ আবহাওয়ার সঙ্গে খাপ খাইয়ে নিতে নাকি অ্যাবোটাবাদে মিলিটারি অ্যাকাডেমিতে বুট ক্যাম্প করেছে পাকিস্তান দল। দেখা যাক, সেটি কতটা কাজে আসে! জি নিউজ।
