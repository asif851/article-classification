
বিসিবি একাডেমি মাঠ থেকে ফেরার পথে স্টুয়ার্ট ল-এর সঙ্গে দেখা মেহেদী হাসান মিরাজের। দেখামাত্রই তাঁকে পরম স্নেহে জড়িয়ে ধরলেন ল। বাংলাদেশ দলের সাবেক কোচ ভীষণ খুশি তাঁর সাফল্যে।
গত যুব বিশ্বকাপে বাংলাদেশ অনূর্ধ্ব-১৯ দলের পরামর্শক হিসেবে কাজ করেছেন ল। দলের অধিনায়ক হিসেবে মিরাজের আদ্যোপান্ত তাঁর জানা। কয়েক মাসের ব্যবধানে ইংল্যান্ডের বিপক্ষে টেস্টে অসাধারণ খেলেছেন বাংলাদেশ অনূর্ধ্ব-১৯ দলের সর্বশেষ অধিনায়ক। ইংল্যান্ডের বিপক্ষে দুই টেস্টে অফ স্পিন বোলিংয়ে নিয়েছেন ১৯ উইকেট। বিপিএলে খুলনা টাইটানসের কোচ হয়ে ঢাকায় আসা ল মিরাজের প্রশংসা যেমন করেছেন, তেমন তাঁকে দিয়েছেন কিছু পরামর্শও।
মিরাজকে কী বলেছেন ল? ইংল্যান্ডের বিপক্ষে বাংলাদেশের ঐতিহাসিক টেস্ট জয়ের নায়ক বললেন, ‘আমার পারফরম্যান্সে তিনি খুশি। বললেন, তোমাকে নিয়ে খুব গর্ব হচ্ছে। খুব ভালো খেলেছ। এটা ধরে রাখতে হবে। বাংলাদেশকে আরও অনেক দিতে হবে। যদি নিজের যত্ন নাও, আমি বিশ্বাস করি তুমি সেটা পারবেও।’
মিরাজ আসলে ব্যাটিং অলরাউন্ডার। বয়সভিত্তিক ক্রিকেটে ভীষণ চাপের মধ্যে অসাধারণ কিছু ইনিংস খেলেছেন। ইংল্যান্ডের বিপক্ষে দুর্দান্ত বোলিং করলেও ব্যাটসম্যান মিরাজকে খুঁজে পাওয়া যায়নি। বিশেষ করে রিভার্স সুইংয়ে তাঁর দুর্বলতা স্পষ্ট। মিরাজ বললেন, ‘আমার ব্যাটিং নিয়ে তাঁর অতৃপ্তি আছে। বোলিং ভালো হলেও ব্যাটিংয়ে আসলে খারাপ হয়ে গেছে। তিনি আমাকে অনুপ্রাণিত করেছেন। বলেছেন, সমস্যা নেই, এটা তোমার প্রথম সিরিজ। ব্যাটিংয়ে ভালো করার সুযোগ থাকবে। রিভার্স সুইংয়ে স্থির হয়ে থাকায় বল পায়ে লেগেছে। তিনি বলেছেন, পায়ের কাজটা ঠিকমতো হলে সমস্যাটা থাকবে না।’
