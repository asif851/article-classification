
২০১৫ বিশ্বকাপের কোয়ার্টার ফাইনালে বাংলাদেশি সমর্থকদের মধ্যে ক্ষোভের ঝড় বইয়ে দিয়েছিল আম্পায়ারিং। যে ম্যাচে দায়িত্ব পালন করেছিলেন ইয়ান গোল্ড ও আলীম দার। আগামী পরশুর সেমিফাইনালে আম্পায়ারের দায়িত্ব পালন কারা করবেন, এ ব্যাপারে তাই কৌতূহল আছে অনেকের মধ্যে। আইসিসি এরই মধ্যে ম্যাচ কর্মকর্তাদের নাম ঘোষণা করেছে।
মাঠের দুই আম্পায়ার হিসেবে থাকবেন রিচার্ড কেটেলবরো ও কুমার ধর্মসেনা। তৃতীয় ও চতুর্থ আম্পায়ার হিসেবে থাকবেন নাইজেল লং ও রিচার্ড ইলিংওয়ার্থ। ম্যাচ রেফারির দায়িত্ব পালন করবেন ক্রিস ব্রড।আইসিসি জানিয়েছে, ১৮ জুন ফাইনালের ম্যাচ কর্মকর্তাদের নাম ঘোষণা করা হবে সেমিফাইনালের পরে। গত বিশ্বকাপের আলোচিত ম্যাচে রুবেল হোসেনের বলে রোহিত শর্মা ক্যাচ দিয়েও বেঁচে যান আম্পায়ারের নো ঘোষণায়। কোমর উচ্চতায় বলটি ছিল কি না, এ নিয়ে আজও বিতর্ক আছে বাংলাদেশি সমর্থকদের মধ্যে। ওই ম্যাচে সীমানা প্রান্তে মাহমুদউল্লাহর ক্যাচ ধরেছিলেন শিখর ধাওয়ান। ধাওয়ানের পা সীমানা ছুঁয়েছিল কি না, এ নিয়েও প্রশ্ন তোলেন বাংলাদেশের সমর্থকেরা।ওই ম্যাচের পর তখনকার আইসিসি সভাপতি আ হ ম মুস্তফা কামালও ক্ষোভ প্রকাশ করেছিলেন। এমন কি বাংলাদেশের প্রধানমন্ত্রী শেখ হাসিনাও বিষয়টি নিয়ে মন্তব্য করেন।
