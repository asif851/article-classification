
রেকর্ড পরিমাণ অর্থের বিনিময়ে ২০১২ সালে বাংলাদেশ জাতীয় ক্রিকেট দলের পৃষ্ঠপোষক হয়েছিল সাহারা। চুক্তির মেয়াদ ছিল ২০১৬ অবধি। কিন্তু চুক্তির মেয়াদ শেষ হওয়ার আগেই ভারতীয় এই প্রতিষ্ঠানটির সঙ্গে সম্পর্কচ্ছেদ করতে যাচ্ছে বাংলাদেশ ক্রিকেট বোর্ড (বিসিবি)সাহারার সঙ্গে এই চুক্তিটি ছিল ১ কোটি ৪০ লাখ ডলারের। ২০১৬ সালের জুন পর্যন্ত এই চুক্তির মেয়াদ থাকলেও ১৫ মাস আগেই এটি বাতিল করার সিদ্ধান্তটি জানিয়েছেন বিসিবির প্রধান নির্বাহী নিজামউদ্দিন চৌধুরী। তিনি বলেছেন, ‘প্রতিষ্ঠানটির সঙ্গে কিছু সমস্যা তৈরি হওয়ায় আমরা চুক্তিটি বাতিল করার সিদ্ধান্ত নিয়েছি।’ ‘সৃষ্ট সমস্যা’ সম্পর্কে অবশ্য কিছু বলতে চাননি প্রধান নির্বাহী।বিসিবির সঙ্গে সৃষ্ট সমস্যা সম্পর্কে জানা না গেলেও ভারতের অন্যতম শীর্ষ শিল্পগ্রুপ সাহারা যে এই মুহূর্তে যথেষ্ট সমস্যার মধ্যে আছে, সেটা কিন্তু সবারই জানা। দুর্নীতির দায়ে গ্রুপ প্রধান সুব্রত রায় রয়েছেন জেলে। বিভিন্ন ধরনের প্রতারণা মামলায় চলছে তাঁর বিচার কাজ।নতুন পৃষ্ঠপোষক খুঁজতে গিয়ে কিছু নতুন শর্ত প্রয়োগ করতে যাচ্ছে বিসিবি। জানা গেছে, নতুন পৃষ্ঠপোষক হিসেবে যে প্রতিষ্ঠানই আবেদন করুক, তাদের প্রস্তাবিত অর্থের ৫০ শতাংশ অর্থ জামানত হিসেবে দিতে হবে বিসিবিকে। প্রস্তাব যে অঙ্কেরই হোক চুক্তি সইয়ের আগেই পুরো অর্থ পরিশোধ করে দেওয়ার বাধ্যবাধকতাও রাখছে দেশের ক্রিকেটের নিয়ন্ত্রক সংস্থা।
