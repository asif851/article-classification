
জেমস রদ্রিগেজের জোড়া গোলে গতকাল উরুগুয়েকে হারিয়ে দ্বিতীয় দল হিসেবে বিশ্বকাপের কোয়ার্টার ফাইনালে উঠেছে কলম্বিয়া। ম্যাচের ২৮ মিনিটের মাথায় অসাধারণ এক গোলে দলকে এগিয়ে দেন রদ্রিগেজ। বক্সের বাইরে আবেল আগিলারের হেড বুক দিয়ে নামিয়ে বাঁ পায়ের দর্শনীয় শটে মোনাকো মিডফিল্ডার করেন বিশ্বকাপে নিজের চতুর্থ গোল। শুধু এই বিশ্বকাপেই নয়, হয়তো ঠাঁই পাবে বিশ্বকাপের ইতিহাসে সেরা গোলের তালিকায়ও।বিরতির চার মিনিট পরেই ব্যবধান দ্বিগুণ করে কলম্বিয়া, এবারও গোলদাতা সেই রদ্রিগেজ। বাঁ প্রান্ত থেকে পাবলো আমেরোর ক্রসে হেড করে রদ্রিগেজের দিকে বল বাড়িয়ে দেন হুয়ান কুয়াদ্রাদো। ছয় গজ দূর থেকে ডান পায়ের শটে রদ্রিগেজ বল পাঠান উরুগুয়ের জালে। জোড়া গোল করে সর্বোচ্চ গোলদাতার লড়াইয়েও এগিয়ে গেলেন রদ্রিগেজ। এ নিয়ে বিশ্বকাপে চার ম্যাচে তাঁর পাঁচ গোল। লিওনেল মেসি, নেইমার আর টমাস মুলারের গোল চারটি করে। ইতালির বিপক্ষে জর্জো কিলিয়েনিকে কামড় দিয়ে নিষিদ্ধ হওয়া লুইস সুয়ারেজের অনুপস্থিতিতে উরুগুয়ে আক্রমণভাগ ম্যাচের বেশির ভাগ সময়েই ছিল নখদন্তহীন।সেরা সুযোগ বলতে ৮৪ মিনিটে এডিনসন কাভানির জোরালো শট, যেটা গোলরক্ষক ডেভ অসপিনা ফিরিয়ে দেন দুর্দান্ত দক্ষতায়।কোয়ার্টার ফাইনালে ৪ জুলাই কলম্বিয়া খেলবে ব্রাজিলের বিপক্ষে।
