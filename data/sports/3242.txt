
হলোটা কী ম্যানচেস্টার ইউনাইটেডের? এ উত্তর কার কাছে মিলবে? ৬১ মিনিট পর্যন্ত ৩-১ গোলে এগিয়ে থেকেও শেষমেশ লুই ফন গালের দল হারল ৩-৫ ব্যবধানে! তাও আবার লিস্টার সিটির বিপক্ষে!অ্যাঙ্গেল ডি মারিয়া, ওয়েইন রুনি, রাদামেল ফ্যালকাও, রবিন ফন পার্সি, হুয়ান মাতা, আন্দের হেরেরা, মার্কোস রোহো—পুরো একাদশই তো তারকায় ঠাসা! এর পরও এমন পরাজয়! ইউনাইটেড সমর্থকেরা এ জ্বালা জুড়োবেন কীভাবে?গত মৌসুমে একের পর এক ব্যর্থতার পর এ মৌসুমটাও শুরু হলো বাজেভাবে। ইংলিশ প্রিমিয়ার লিগের প্রথম তিন ম্যাচে কোনো জয় তো নেই, উল্টো দুই ম্যাচে হার! অবশেষে গত সপ্তাহে কিউপিআরের বিপক্ষে একটা স্বস্তির জয়। সে জয়ের সুখস্মৃতি মিলিয়ে না জেতেই লিস্টার সিটির বিপক্ষে এমন পরাজয়ের লজ্জা—ইউনাইটেড সমর্থকদের হজম করা কঠিনই বটে।অথচ আজ শুরুটা কত দারুণ হয়েছিল! ফ্যালকাওয়ের ক্রসে দারুণ এক গোলে শুরু করেন ফন পার্সি। ১৬ মিনিটে অ্যাঙ্গেল ডি মারিয়ার বাঁ পায়ে অসাধারণ এক চিপে চোখ ধাঁধানো গোল। অবশ্য পরক্ষণে অসাধারণ এক হেডে গোল ব্যবধান কমান লিস্টার সিটির হোসে উলোয়া।বিরতির পর, ৫৭ মিনিটে দলকে এগিয়ে নেন হেরেরা। ব্যস, এরপরই ম্যাচের চেহারা পাল্টে গেলো ভোজবাজির মতো। ৬২ থেকে ৮৩—২১ মিনিটে সব কেমন বদলে গেল! এ সময় রেড ডেভিলদের জালে চার-চারবার বল জড়াল লিস্টার সিটি। দুটো পেনাল্টির সঙ্গে এস্তেবান ক্যাম্বিয়াসো ও জেমি ভার্ডির গোলে দারুণ এক জয় নিয়ে মাঠ ছাড়ল লিস্টার সিটি। ও দিকে ৮৩ মিনিটে লাল কার্ড দেখে মাঠ ছাড়েন ইউনাইটেড ডিফেন্ডার ব্ল্যাকেট।কথা হলো, এভাবে পরাজয়ের বৃত্তে আর কত দিন আটকে থাকবে ইউনাইটেড?
