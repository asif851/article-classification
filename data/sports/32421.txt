
ভারতকে ৩২১ রানেই আটকে দিতে পেরেছে শ্রীলঙ্কা। ব্যাটিংয়ে নামার আগে এ স্বস্তি নিয়ে ড্রেসিংরুমে ফিরেছে শ্রীলঙ্কা দল। প্রতিপক্ষ ৩২১ রান নেওয়ার পরও স্বস্তির প্রসঙ্গ আসছে। কারণ, ইনিংসের শুরু যে এর চেয়েও বড় কোনো লক্ষ্যের ইঙ্গিত দিচ্ছিল! 
পাকিস্তানের বিপক্ষে ৪৮ ওভারে ৩১৯ রান করেছিল ভারত। আজ এর চেয়ে ২ ওভার বেশি ব্যাট করেও মাত্র ২ রান বেশি করতে পারল ভারত। মজার ব্যাপার, সেদিন উদ্বোধনী জুটিতে ১৩৬ রান করা শিখর ধাওয়ান-রোহিত শর্মা আজ করেছেন ১৩৮ রান, ঠিক দুই রান বেশি! অবশ্য চ্যাম্পিয়নস ট্রফিতে শিখর ধাওয়ান-রোহিত শর্মা ভারতকে দুর্দান্ত শুরু এনে দেবেন—এটা নিয়মিত ঘটনা হয়ে দাঁড়িয়েছে। শুধু এবার কেন, গত চ্যাম্পিয়নস ট্রফিতেও ভারতকে ধারাবাহিক ভালো শুরু এনে দিয়েছিল এই জুটি। ওই টুর্নামেন্টে দুই ম্যাচে ধাওয়ান-রোহিতের ওপেনিং জুটি ১০০ পেরিয়েছে, দুটিতে অন্তত ফিফটি। চ্যাম্পিয়নস ট্রফিতে জুটিতে সবচেয়ে বেশি রান এখন এই দুজনের। আজ তাঁরা ছাড়িয়েছেন শিবনারায়ণ চন্দরপল-ক্রিস গেইলের ৬৩৫ রানের জুটি। ২৪ ওভার পর্যন্ত উইকেটের জন্য হাপিত্যেশ করা শ্রীলঙ্কা পরপর দুই উইকেট ফেলে দিয়েছে এরপর। ৭ বলের মধ্যে ফিরেছেন রোহিত ও বিরাট কোহলি। রোহিত আবারও সেঞ্চুরিটা মাঠে ফেলে এলেন (৭৮ রান)। কোহলি রানের খাতা খুলতেই পারেননি। তবে ধাওয়ান সে ভুল করেননি। নিজে সেঞ্চুরি করে, দলের বড় স্কোর নিশ্চিত করে তারপরই আউট হয়েছেন। লাসিথ মালিঙ্গার দ্বিতীয় শিকার হওয়ার আগে ১২৮ বলে ১৫ চার ও এক ছক্কায় করেছেন ১২৫ রান। ধাওয়ানের পর দলের দায়িত্ব বুঝে নিয়েছেন মহেন্দ্র সিং ধোনি। ৫২ বলে ৬৩ রান করে দলকে তিন শ পার করেছেন সাবেক অধিনায়ক। শেষ ৪ বলে ১৪ রান নিয়ে বাকি কাজ সেরেছেন কেদার যাদব (২৫ *)।
