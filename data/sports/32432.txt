
সন্ত্রাসবাদ নাকি স্রেফ একটা অজুহাত। ইচ্ছে করেই পাকিস্তানের সঙ্গে খেলতে চায় না ভারত। আর তাই বারবার ভারতকে খেলানোর জন্য জোরাজুরি করা কেবল সময়ের অপচয় বলে মনে করেন ইজাজ বাট। সেই সময় অপচয় না করে পাকিস্তান ক্রিকেট বোর্ডের (পিসিবি)‍ অন্য দিকে মন দেওয়া উচিত।পিসিবির এই সাবেক প্রধান রীতিমতো ধুয়ে দিয়েছেন ভারতীয় ক্রিকেট বোর্ডকে। বলেছেন, ‘এটা কেবল সময়ের অপচয়। এটা কখনোই হবে না, কারণ ভারতীয় বোর্ডই আমাদের সঙ্গে খেলতে আগ্রহী নয়। ওরা সব সময় সরকারি অনুমোদনের অজুহাত দিয়ে আসছে আমাদের সঙ্গে না-খেলতে। নিরপেক্ষ ভেন্যুতে ভারতীয় তো আমাদের সঙ্গে খেলবে—এটার প্রশ্নই আসে না। সত্যটা হলো, ওরা আমাদের সঙ্গে খেলতে চায় না।’কেন এমনটা বলছেন, সেটি ব্যাখ্যা করতে নিজের অভিজ্ঞতা বর্ণনা করেছেন বাট। ২০০৮ থেকে চার বছর পিসিবি প্রধানের দায়িত্ব পালন করা এই সাবেক ক্রিকেটার বলেছেন, ‘আমি পিসিবির চেয়ারম্যান থাকার সময় আমরা এমনও প্রস্তাব দিয়েছিলাম, দরকার হলে আমরা ভারতে গিয়ে আমাদের হোম সিরিজটা খেলে আসব যদি ওরা এই সিরিজের আয় আমাদের দিতে রাজি থাকে। কিন্তু ওরা স্রেফ মুখের ওপর আমাদের না করে দিয়েছিল।’২০২৩ সালের মধ্যে আট বছরে দুই দলের মধ্যে পাঁচটি সিরিজ হওয়ার কথা। দুই বোর্ডের মধ্যে সেই সমঝোতা চুক্তি সইও হয়ে গেছে। বিশেষ করে ওয়ানডে র‍্যাঙ্কিংয়ে ওপরে উঠতে আসতে মরিয়া পাকিস্তান এ বছর ডিসেম্বরেই ভারতের সঙ্গে একটি সিরিজ খেলতে ব্যাকুল। কিন্তু সর্বশেষ পাঞ্জাবে সন্ত্রাসী হামলা, এবং এই হামলার সঙ্গে পাকিস্তানের গোয়েন্দা সংস্থার সংশ্লিষ্টতার অভিযোগ আবারও দুই দেশের ক্রিকেট সম্পর্ক নাজুক করে তুলেছে।বাট বলেছেন, পিসিবির উচিত বিসিসিআইয়ের পেছনে না ছুটে অন্য কোনো দেশকে খেলাতে রাজি করানো, ‘আমরা সব সময়ই বন্ধুত্বের কথা বলি বটে, কিন্তু ভারতীয় বোর্ডের কর্মকর্তারা সব সময়ই আমাদের সম্ভাব্য সব দিক দিয়ে ক্ষতি করার চেষ্টা করেছে। নৈতিকভাবেই আমরা ওদের কাছ থেকে দুটো হোম সিরিজ পাই, এখনো ওরা এর ফিরতি সফর আমাদের দিচ্ছে না। সরকারি অনুমতির অপেক্ষা সময় ক্ষেপণের অজুহাত ছাড়া আর কিছুই নয়। পিসিবির তাই এর পেছনে শক্তিক্ষয় করার দরকার নেই। গত কয়েক বছরে শত প্রতিকূলতার পরেও আমরা যে নিজের পায়ে দাঁড়াতে পারি, সেটা তো পাকিস্তানের ক্রিকেট দেখিয়েই দিয়েছে।’
