
তিন সংস্করণের ক্রিকেটে তিন অধিনায়ক। টেস্ট খেলুড়ে অনেকগুলো দেশই এই পদ্ধতি অনুসরণ করে। অনেক দেশের ক্ষেত্রে এটি বেশ কার্যকরও প্রমাণিত হয়েছে। তবে পাকিস্তানের ক্ষেত্রে প্রতিটি সংস্করণের জন্য আলাদা অধিনায়ক রাখাটাকে বিচক্ষণ সিদ্ধান্ত বলে মনে করেন না সাবেক পাকিস্তানি অধিনায়ক ওয়াসিম আকরাম।এমনিতেই পাকিস্তান অধিনায়কের পদটা অনেকটা মিউজিক্যাল চেয়ারের মতো। কে কখন অধিনায়ক হন আর কখন বরখাস্ত হন, মনে রাখা কঠিন হয়ে পড়ে। এশিয়া কাপ ও টি-টোয়েন্টি বিশ্বকাপের সাম্প্রতিক ব্যর্থতায় যেমন টি-টোয়েন্টির অধিনায়কত্ব ছেড়ে দিতে হয়েছে শহীদ আফ্রিদিকে। নতুন অধিনায়ক করা হয়েছে সরফরাজ আহমেদকে। টেস্টের অধিনায়কত্ব আছে মিসবাহ-উল-হকের কাঁধেই, ওয়ানডে অধিনায়ক আজহার আলী। তবে অন্য অনেক দেশে আলাদা অধিনায়ক রেখে সাফল্য এলেও পাকিস্তানের ক্ষেত্রে সেই সম্ভাবনা কম বলেই মনে করছেন আকরাম। তিন দফায় পাঁচ বছর পাকিস্তানকে নেতৃত্ব দেওয়া কিংবদন্তি এই ফাস্ট বোলার নিজের যুক্তিটাও তুলে ধরেছেন জিয়ো নিউজের সঙ্গে সাক্ষাৎকারে, ‘পাকিস্তানের ক্রিকেট-সংস্কৃতি তো অন্য রকম। এখানে তিন অধিনায়ক রাখাটা মনে হয় না খুব একটা বিচক্ষণ সিদ্ধান্ত। যেখানে আমরা একজন নেতাকেই ঠিকঠাক মেনে চলতে পারি না, আপনি কীভাবে আশা করেন খেলোয়াড়েরা তিনজন অধিনায়ককে মেনে চলবে!’আকরাম তাই নিজের মত দিতে গিয়ে বলেছেন, ‘আমি চাই, তিন সংস্করণের ক্রিকেটে আমাদের একজনই অধিনায়ক থাকুক। আমাদের ক্রিকেট-সংস্কৃতির জন্য সেটিই আদর্শ।’ ডন।
