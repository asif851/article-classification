
খবরটা শুনে নিশ্চয়ই বেশ অবাক হয়েছেন লিওনেল মেসি। কী ব্যাপার? মরিনহোর মুখে আমার প্রশংসা—মনে মনে ঠিক এভাবেই হয়তো ভেবেছেন আর্জেন্টাইন তারকা। যে কোচ এই কিছু দিন আগেই তাঁকে ‘দারুণ অভিনেতা’ হিসেবে আখ্যায়িত করে ছিলেন, তাঁর মুখেই স্তুতিবাক্য! কোনো কারণ আছে নাকি? কারণ হয়তো আছে। কিন্তু বায়ার্ন মিউনিখের বিপক্ষে সেই ম্যাচটিতে মেসি যে মুগ্ধতা ছড়িয়েছেন, তা ছুঁয়ে গেছে চরম মেসি-বিরোধী ও সমালোচক মরিনহোকেও। এই ম্যাচটি দেখেই পর্তুগিজ কোচ বলে দিয়েছেন, ‘নাহ, মেসি সত্যিই অন্যগ্রহের ফুটবলার।’ ব্যাপারটাকে অনেকেই একটু বাঁকা চোখে দেখছেন। অনেকেই মনে করেন, এটি ক্রিস্টিয়ানো রোনালদোকে ঘায়েল করার জন্যই মরিনহো বলেছেন। নিজ দেশের তারকার সঙ্গে মরিনহোর সম্পর্কটা যে তিক্ত, এটা তো এখন খোলামেলা ব্যাপারই। কেউ কেউ আবার চেলসির কোচ হিসেবে মেসির প্রতি তাঁর নতুন করে গড়ে ওঠার আগ্রহ হিসেবেই দেখতে চান এই প্রশংসাকে। তবে সবকিছু ছাপিয়ে মরিনহো মেসির প্রশংসাটা যে আন্তরিকতার সঙ্গেই করেছেন, সেটা কিন্তু হাবে-ভাবে প্রকাশিতই। মরিনহোর মতে, এই পৃথিবীতে দুই ধরনের ফুটবল দল আছে। এক ধরনের দল খুবই সাধারণ, সেখানে মেসির মতো খেলোয়াড় নেই। আরেক ধরনের দল আছে, যেখানে মেসি খেলেন। সে সত্যিই অন্যগ্রহের ফুটবলার।’ মরিনহো অবশ্য এই ‘অন্যগ্রহের’ ফুটবলারকে আটকানোর নানা ধরনের উপায় জানেন বলেই দাবি করেছেন, মেসি দুর্দান্ত ফুটবলার। তবে আমি মেসিকে আটকাতে জানি। ইন্টারের কোচ থাকা অবস্থায় দুবার মেসিকে আটকে তার প্রমাণ রেখেছি। যেকোনো প্রতিভাবান ফুটবলারকে আটকানোর কৌশলই কোচের জানা উচিত। মেসি যত ভালো ফুটবলারই হোক। তাঁর কিছু দুর্বল জায়গা আছেই। হাজার হোক সে তো মানুষই।’ চেলসিতে মেসি আসবেন কিনা, এ সম্পর্কিত কোনো আলোচনা করতেই রাজি নন মরিনহো। এর কারণটাও বিশদভাবে জানিয়ে দিয়েছেন তিনি, ‘মেসি বার্সেলোনার খুব আপন লোক। সমর্থকেরা ব্যাপারটা নিতেই পারবে না। মেসি অন্য ক্লাবের জার্সি গায়ে খেলছে, বিষয়টা অকল্পনীয়। আমার মনে হয় এ বিষয়টা নিয়ে আলোচনা করাই উচিত নয়। যত দূর মনে হয় ক্যারিয়ারের পুরোটা সময় মেসি কাতালান জার্সিতেই খেলবে।’
