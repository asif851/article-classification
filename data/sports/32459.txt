
এমসিসির সভায় ক্রিকেটারদের প্রতিনিধি হিসেবে গিয়ে শঙ্কাবার্তা শুনিয়েছিলেন সাকিব আল হাসান। তখন বাংলাদেশি অলরাউন্ডারের এই দূরদর্শী ভাবনাকে সমর্থন দিয়েছিলেন রিকি পন্টিংও। এবার একই ভয়ের কথা বললেন এউইন। ইংল্যান্ডের ওয়ানডে অধিনায়ক টেস্ট ক্রিকেটের ভবিষ্যৎ নিয়ে নিজের শঙ্কার কথা বলেছেন।
মরগান বলেছেন, ‘টেস্ট ক্রিকেট নিয়ে বেশ কিছুদিন ধরেই শঙ্কার কারণ দেখা দিয়েছে। এটা নিয়ে যদি কিছু করার থাকত, তা এত দিনে করে ফেলাই উচিত ছিল। টেস্ট ক্রিকেট নিয়ে এখন নানা রকম ভাবনা ও উদ্যোগ চলছে। তবে সত্যিটা হলো, বড় ক্রিকেট খেলুড়ে দেশগুলোর কাছে টেস্ট ক্রিকেট এখন বিলাসিতা। আর অন্য দেশগুলো তো ফ্র্যাঞ্চাইজি টি-টোয়েন্টিকেই সবচেয়ে গুরুত্ব দিচ্ছে।’
এমসিসির সভায় ক্রিকেটের ভবিষ্যৎ নিয়ে আলোচনার ফাঁকে সাকিব বলেছিলেন, বাংলাদেশের উঠতি তরুণ ক্রিকেটারদের বেশির ভাগই টেস্ট ক্রিকেটকে এখন আর সর্বোচ্চ গুরুত্ব দেন না। এর অন্যতম কারণ টি-টোয়েন্টি খেলে ক্রিকেটাররা এখন যথেষ্ট আয় করেন। সে সময় প্রথম আলো অনলাইন বাংলাদেশের স্কোয়াডে থাকা নয় তরুণ ক্রিকেটারকে নাম প্রকাশ করা হবে না শর্তে তাঁদের মনোভাব জানতে চেয়েছিল। উঠতি ক্রিকেটারদের কাছে টেস্টের আকর্ষণ যে কমে আসছে, তা উঠে এসেছিল সেই প্রতিবেদনে।
মরগান আরও ভয়ের কথাটা বললেন। শুধু ক্রিকেটার নয়, সামগ্রিকভাবেই টেস্ট ক্রিকেটের ভবিষ্যৎ অনিশ্চিত বলে মনে করেন তিনি। ইংলিশ অলরাউন্ডার মঈন আলীও টেস্ট ক্রিকেটের ভবিষ্যৎ নিয়ে শঙ্কা প্রকাশ করেছেন। যদিও আইসিসি টেস্ট ক্রিকেটকে নতুন করে ঢেলে সাজানোর নানা চেষ্টা করে যাচ্ছে। দিবারাত্রির টেস্ট চালু করা হয়েছে, যাতে দর্শকেরা দিনের কাজ সেরে খেলা দেখতে আসতে পারেন। টেস্ট চ্যাম্পিয়নশিপ লিগভিত্তিক করে পয়েন্ট টেবিল আনা হচ্ছে। যদিও মরগান মনে করেন, শেষ পর্যন্ত টাকাটাই আসল। এখানে যথেষ্ট পরিমাণ টাকা না ঢাললে ক্রিকেটারদের আকৃষ্ট করা কঠিন হবে। সূত্র: ক্রিকইনফো।
