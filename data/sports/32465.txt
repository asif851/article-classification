
নিউজিল্যান্ডের বিপক্ষে আয়ারল্যান্ড জিতলেই বেঁচে থাকে বাংলাদেশের ট্রফি জয়ের আশা। মাশরাফিদের জন্য হিসাবটা মিলবে?—নিউজিল্যান্ড-আয়ারল্যান্ড ম্যাচের আগে জল্পনাকল্পনা ছিল এমনই। কিন্তু টস হেরে ব্যাটিংয়ে নেমে নিউজিল্যান্ড ৩৪৪ রান তোলার পর বাংলাদেশের আশা টালমাটাল। এই রান টপকাতে ডাবলিনের মালাহাইডে কাল আইরিশদের অভাবনীয় কিছুই করতে হতো। সেটা তারা পারল না, অলআউট হয়ে গেল ১৫৪ রানে। ১৯০ রানে ম্যাচটা জিতে এক ম্যাচ হাতে রেখেই ট্রফিটা জিতে নিল নিউজিল্যান্ড। আগামী পরশু নিউজিল্যান্ডের বিপক্ষে ম্যাচটা বাংলাদেশের জন্য তাই শুধু র্যা ঙ্কিং পয়েন্ট বাড়িয়ে নেওয়ার উপলক্ষই হয়ে রইল। ২০১১ বিশ্বকাপে ইংল্যান্ডের ৩২৮ রান টপকে জিতেছিল আইরিশরা। গত বিশ্বকাপে পেরিয়ে গিয়েছিল ওয়েস্ট ইন্ডিজের ৩০৪ রান। সেই আয়ারল্যান্ড আর নেই। কাল ১ রানে ওপেনিং জুটি ভাঙার পর দ্বিতীয় উইকেটে এড জয়েস ও উইলিয়াম পোর্টারফিল্ড এনে দেন ৫১ রান। ওই যা! এরপর আইরিশদের সবচেয়ে বড় জুটিটাই ২৯ রানের, সপ্তম উইকেটে। ইনিংস সর্বোচ্চ ৪৮ রান করেছেন পোর্টারফিল্ড।  এর আগে নিউজিল্যান্ডকে রানের পাহাড়ে তুলেছেন ওপেনার টম ল্যাথাম আর সাতে নামা কলিন মানরো। ৮৯ রানে নো-বলে ‘জীবন’ পেয়ে ক্যারিয়ারের তৃতীয় ওয়ানডে সেঞ্চুরি তুলে নিয়েছেন ল্যাথাম (১০৪)। তবে আসল ঝড়টা তুলেছেন মানরো। একটুর জন্য দ্রুততম ফিফটির রেকর্ডটা ছুঁতে পারেননি। ফিরেছেন ১৫ বলে ৪৪ রান করে (১৬ বলে দ্রুততম ফিফটির রেকর্ডটি দক্ষিণ আফ্রিকার এবি ডি ভিলিয়ার্সের)। ৪৯ ওভারে পিটার চেজের প্রথম দুই বলে দুটি ছক্কা মেরে রেকর্ড ছোঁয়ার সম্ভাবনা জাগিয়েছিলেন। তৃতীয় বলটিতেও ছক্কা মারতে গিয়েছিলেন, কিন্তু আকাশপানে ওঠা বলটার ঠিকানা হলো উইকেটকিপার নিয়াল ও’ব্রায়েনের গ্লাভস। শেষ চার ওভারে কিউইরা তুলেছে ৭২ রান। ক্রিকইনফো।
