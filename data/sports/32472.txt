
আন্তর্জাতিক ক্রিকেটে এক দশক পার করে দেওয়া তামিম ইকবাল ক্রিকেটের তিন সংস্করণে উদ্বোধনী জুটিতে সঙ্গী পেয়েছেন ১৮ জন। এই লম্বা তালিকায় আছেন সৌম্য সরকারের নামও। আন্তর্জাতিক ক্রিকেটের শুরুতেই সৌম্য যেভাবে দ্যুতি ছড়িয়েছেন, বলা হচ্ছিল, এত দিনে তামিম অসাধারণ এক সঙ্গী পেলেন বোধ হয়! 
সেটি এখন আর বলার সুযোগ কোথায়? আন্তর্জাতিক ক্রিকেটের পিচ্ছিল পথে সৌম্য যে স্বচ্ছন্দে হাঁটতে পারছেন না! এক সিরিজে ভালো করলে পরেরটিতে ধারাবাহিকতা ধরে রাখার নিশ্চয়তা দিতে পারছেন না তরুণ এই বাঁহাতি ওপেনার। অন্য প্রান্তে তামিম বদলে যাওয়া এক ওপেনার। প্রতিপক্ষ, কন্ডিশন, সংস্করণ, সিরিজ বা টুর্নামেন্ট বদলালেও তিনি বদলাচ্ছেন না। তামিম এখন অনেক পরিণত, দায়িত্বশীল ব্যাটসম্যান। উদ্বোধনী জুটির সঙ্গী হিসেবে দুর্দান্ত এই তামিমের কাছ থেকে শেখার অনেক কিছু দেখছেন সৌম্য, ‘উনি যখন স্ট্রাইকে থাকেন, তাঁকে দেখি আর চিন্তা করি, এই বলটা কীভাবে খেলতাম! তামিম ভাইয়ের আগের খেলার চেয়ে এখনকার খেলা অনেক আলাদা। তিনি এখন অনেক পরিণত। ম্যাচ পরিস্থিতি খুব দ্রুত ধরতে পারেন। মাঠে ও মাঠের বাইরে তাঁর কাছ থেকে শেখার চেষ্টা করি। তাঁর আগের ব্যাটিংয়ের হাইলাইটস দেখি। দেখি আগে কীভাবে আক্রমণাত্মক খেলতেন আর এখন কীভাবে খেলেন।’ ১০ বছরের ক্যারিয়ারে তামিম খেলেছেন ৪৯ টেস্ট, ১৭৩ ওয়ানডে ও ৫৬ টি-টোয়েন্টি। ২০১৪ সালের ডিসেম্বরে আন্তর্জাতিক ক্রিকেটে পা রাখা সৌম্য খেলেছেন ৭ টেস্ট, ৩১ ওয়ানডে ও ২৪ টি-টোয়েন্টি। তামিমের মতো দীর্ঘ পথ পাড়ি দেওয়ার স্বপ্ন দেখেন সৌম্য, ‘ওপেনিংয়ে নেমে বড় পর্দায় যখন দেখি, উনি ১৬০-১৭০ ওয়ানডে খেলে ফেলেছেন, আমি ৩০। স্বপ্ন দেখি, আমিও একদিন ১৬০-১৭০ ম্যাচ খেলব।’
