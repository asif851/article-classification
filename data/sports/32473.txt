
বিগ ব্যাশের অফিশিয়াল ওয়েবসাইটে কদিন আগে এক সাক্ষাৎকারে সাকিব আল হাসান জানিয়েছিলেন, কয়েকটি বড় দলকে হারিয়ে খেলবেন দ্বিতীয় রাউন্ড (কোয়ার্টার ফাইনাল)। বিশ্বকাপ নিয়ে মুশফিকুর রহিমের ভাবনাটাও অনেকটা এ রকম। আজ মঙ্গলবার মিরপুর শেরেবাংলা স্টেডিয়ামে সাংবাদিকদের মুশফিক জানালেন, বাংলাদেশ দলের মূল লক্ষ্য কোয়ার্টার ফাইনাল। মুশফিক বললেন, ‘আমাদের মূল লক্ষ্য কোয়ার্টার ফাইনাল। এ জন্য চারটা ম্যাচ অন্তত জিততে হবে। ’ তবে কেবল কোয়ার্টার ফাইনাল নয়, মুশফিক দৃষ্টি দিতে চান আরও দূরে। বাংলাদেশ দলের উইকেটরক্ষকের যুক্তি, ‘দলে অনেক পারফর্মার রয়েছে। পাঁচ-ছয়জন ধারাবাহিক পারফর্ম করলে আমরা আরও অনেক দূরে যেতে পারি। ’দলীয় লক্ষ্যের পাশাপাশি ব্যক্তিগত লক্ষ্যও জানালেন মুশফিক। বললেন, ‘সবারই লক্ষ্য থাকে ভালো খেলা, ধারাবাহিক পারফর্ম বা সেঞ্চুরি করা। সুযোগ পেলে চেষ্টা করব ভালো করার, ম্যাচসেরা হওয়ার।
যাতে সেটা দলের কাজে লাগে। আসলে দল না জিতলে ব্যক্তিগত সাফল্যের মূল্য সামান্য। ’
১২ জানুয়ারি শুরু হওয়া ঘরের মাঠে বাংলাদেশ দলের প্রস্তুতি প্রায় শেষের দিকে। আগামীকাল প্রস্তুতি পর্বের শেষ দিন। পরশুর দিনটা বরাদ্দ ফটোসেশন আর কোচ-অধিনায়কের আনুষ্ঠানিক সংবাদ সম্মেলনে। এরপর এক দিনের বিশ্রাম নিয়ে অস্ট্রেলিয়ার উদ্দেশে যাত্রা।
