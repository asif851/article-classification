
রঙ্গনা হেরাথকে কেন ওভাবে ডাউন দ্য উইকেটে মারতে গেলেন, তা সৌম্য সরকারই ভালো বলতে পারবেন। বাঁহাতি ওপেনারের আত্মাহুতির পর ফিরে গেছেন ইমরুল কায়েসও। ‘বার্থ ডে বয়’ হেরাথের পরের বলেই স্লিপে গুণারত্নেকে ক্যাচ দিয়ে শূন্য রানে ফিরেছেন ইমরুল। ২২ রানে ২ উইকেট হারিয়ে বেশ চাপে বাংলাদেশ। তবে চাপ কাটিয়ে ওঠার চেষ্টা করছেন তামিম ইকবাল ও সাব্বির রহমান। ২ উইকেটে ৩৮ রান তুলে লাঞ্চে গেছে বাংলাদেশ।
বাকি দুই সেশনে কমপক্ষে ৫৯ ওভার পাবে বাংলাদেশ, করতে হবে আরও ১৫৩ রান। পি সারা ওভালে বাংলাদেশের আশার আলো হয়ে তামিম অপরাজিত আছেন ২২, সাব্বির ব্যাট করছেন ৬ রানে। দুজনের অবিচ্ছিন্ন তৃতীয় উইকেট জুটি যোগ করেছে ১৪ রান।টেস্টে বাংলাদেশ রান তাড়া করে জিতেছে মাত্র দুবার। ২০০৯ সালের জুলাইয়ে গ্রেনাডায় ২১৫ রানের লক্ষ্য নিয়ে খেলতে নামা বাংলাদেশ ওয়েস্ট ইন্ডিজকে হারিয়েছিল ৪ উইকেটে। ২০১৪ সালের অক্টোবরে মিরপুর টেস্টে জিম্বাবুয়ের দেওয়া ১০১ রানের লক্ষ্যটা অবশ্য তাড়া করতে নেমে ঘাম ছুটে গিয়েছিল বাংলাদেশের, জিতেছিল ৩ উইকেটে।শ্রীলঙ্কার ২৩৮ রানে পড়েছিল অষ্টম উইকেট। সেটি কাল বিকেলের কথা। শ্রীলঙ্কার দ্বিতীয় ইনিংসের ৯২তম ওভার ছিল সেটি। তারপর থেকেই বাংলাদেশের অপেক্ষার শুরু। যে অপেক্ষা শেষ হয়েছে আজ সকালের সেশনের ১৩তম ওভারের চতুর্থ বলে। মিস ফিল্ডিংয়ে রান নিতে গিয়ে ভুল বোঝাবুঝিতে রানআউট হয়েছেন পেরেরা। পরের ওভারেই সাকিবের দ্বিতীয় বলে মোসাদ্দেকের হাতে ক্যাচ দিয়েছেন সুরঙ্গা লাকমল।একটা লম্বা সময় বাংলাদেশের বোলারদের হতাশার কারণ হয়েছেন দিলরুয়ান পেরেরা-সুরঙ্গা লাকমল। নবম উইকেট জুটিতে দুজন যোগ করেছেন ৮০ রান। পেরেরা রান আউটে কাটা পড়ায় ভেঙেছে এই জুটি। তার আগেই পেয়ে গেছেন নিজের চতুর্থ টেস্ট ফিফটি।দিনের খেলা শুরুর আগে তামিম ইকবাল টেন ক্রিকেটকে বলেছেন, শুরুতেই জয়ের ভাবনা নয়, ইতিবাচক খেলতে চায় বাংলাদেশ। আর শ্রীলঙ্কান বোলার লক্ষ্মণ সান্দাকান বলেছিলেন, ১৭৫ রানের লিড পেলেই জেতার সুযোগ থাকবে তাঁদের। তাঁর প্রত্যাশার চেয়েও বেশি রান হয়েছে শ্রীলঙ্কার।এখন বাংলাদেশ পারবে শ্রীলঙ্কানদের হতাশায় ডুবিয়ে নিজেদের শততম টেস্ট স্মরণীয় করে রাখতে?
