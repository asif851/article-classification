
সিরিজে একটাই টেস্ট। সেই টেস্টের আগে কাল ফতুল্লায় দুই অধিনায়ক মুশফিকুর রহিম ও বিরাট কোহলির সংবাদ সম্মেলনের নির্বাচিত অংশ—
উইকেটের পরিবর্তন (ঘাস) বদলে যাওয়া বাংলাদেশেরই প্রমাণ কি না
মুশফিকুর রহিম: বিষয়টা সে রকম নয়। বিশ্বকাপেও আমাদের পেস আক্রমণ শক্তিশালী ছিল। এরপর দেশে পাকিস্তানের বিপক্ষে সিরিজেও পেসাররা ভালো করেছে। ফতুল্লার উইকেট একটু অন্য রকম। আবহাওয়াও বছরের অন্য সময়ের মতো নয়। প্রচণ্ড গরম পড়ছে। কাজেই আমরা উপযুক্ত দল নিয়েই মাঠে নামব। কাল (আজ) দল ঠিক করব।
তিনজন স্পিনার খেলানো প্রসঙ্গে
মুশফিক: এখনো দল নিয়ে চিন্তা করিনি। সবাই মানসিক ও শারীরিকভাবে প্রস্তুত। কিছু চোট সমস্যাও অবশ্য আছে। কাল (আজ) উইকেট দেখে কম্বিনেশন ঠিক করব। উইকেটে পেসারদের জন্য খুব বেশি কিছু নেই। আমাদের স্কোয়াডে চারজন স্পিনার আছে। ভারতের লাইনআপ কেমন হতে পার, তা বুঝে আমরা সিদ্ধান্ত নেব।
ভারতের বিপক্ষে টেস্ট খেলতে নামার আগে যে বিষয়টা মাথায় আসে
মুশফিক: ওদের বিপক্ষে সর্বশেষ দুটি টেস্টেই হারলেও ব্যক্তিগত কিছু ভালো অর্জন ছিল। তবে সেটা পাঁচ বছর আগের কথা। এখনকার ভারতীয় দল অনেক শক্তিশালী। আমরাও অনেক উন্নতি করেছি। আমাদের আত্মবিশ্বাস আছে। ব্যাটিং-বোলিং-ফিল্ডিং সব দিক থেকেই আমরা তাদের সঙ্গে লড়াই করতে পারব।
ভারতের বিপক্ষে আগের সিরিজে সেঞ্চুরি
মুশফিক: সেই সিরিজ থেকে তো অনুপ্রেরণা পাচ্ছিই। ওই রকম একটা ইনিংস স্বাভাবিকভাবেই অনুপ্রেরণা দেবে। এ ছাড়া ভারতের সঙ্গে সব সময়ই ভালো খেলার চেষ্টা করি। শুধু ভারত নয়, অন্য দলগুলোর সঙ্গেও আমরা ভালো খেলার জন্য মাঠে নামি। 
টেস্টে উইকেটকিপিং করবেন কি না
মুশফিক: আমার আঙুলে ব্যথা আছে। ম্যাচের আগে ফিট না হতে পারলে দলে অন্য যে উইকেটকিপার আছে, সে হয়তো কিপিং করবে।
ফতুল্লা টেস্টে দলের লক্ষ্য
মুশফিক: সব সময়ই আমাদের চেষ্টা থাকে ভালো খেলার। এবারও সে রকমই লক্ষ্য। (পাকিস্তানের বিপক্ষে) গত সিরিজের প্রথম ম্যাচটা ভালো খেললেও দ্বিতীয়টিতে হেরে গেছি। এই টেস্টে আমরা জয়ের জন্য খেলব। পরিস্থিতি সে রকম না হলে ড্রয়ের কথা চিন্তা করব। এটাই প্রধান লক্ষ্য থাকবে। আমাদের বোলারদের ২০ উইকেট নেওয়ার ক্ষমতা আছে বলে মনে করি। সুযোগগুলো কাজে লাগাতে হবে। এ ছাড়া ব্যাটিংটাও ভালো হতে হবে। ব্যাটসম্যানদের জন্য এই ম্যাচ অনেক চ্যালেঞ্জিং।
কোন দল ফেবারিট
মুশফিক: ভারত শক্তিশালী দল। তবে আমি বলব, এই পর্যায়ের সিরিজে সম্ভাবনাটা দুই দলের জন্যই ফিফটি-ফিফটি। তাদের দলে খুব ভালো দুজন স্পিনার আছে। আমাদের ব্যাটসম্যানরা ভালো খেললে দারুণ কিছু হবে বলে মনে করছি।
প্রচণ্ড গরমের সঙ্গে মানিয়ে নেওয়া প্রসঙ্গে
মুশফিক: এখানেযত কম অনুশীলন করা যায় ততই ভালো। আর গরম তো হবেই এই সময়ে। যেকোনো জিনিস কষ্ট করে অর্জন করলে অন্য রকম মজা। এই পাঁচটা দিন দেশের জন্য যাতে আরও কষ্ট করতে পারি এবং প্রত্যাশিত ফলাফল অর্জন করতে পারি, সেই অনুপ্রেরণা সবার মধ্যেই আছে।
টসের গুরুত্ব
মুশফিক: টস সব সময়ই গুরুত্বপূর্ণ। আমরা কেমন খেলি, তার ওপর নির্ভর করছে অনেক কিছু। যদি আমরা আগে ব্যাটিং নিয়ে ভালো না করতে পারি, তখন মনে হবে বোলিং নিলে ভালো হতো। টস হেরেও যেন আমরা ভালো খেলি, সেটাই গুরুত্বপূর্ণ। ভারত শক্তিশালী দল। আমরা কোন স্তরে আছি, তাদের সঙ্গে ভালো খেললে সেটা বোঝা হবে। আমরা ভালো খেলার দিকেই তাকিয়ে আছি।
