
মেসি পরিবার যেন ভালোবেসে ফেলেছে আদালতের ঝামেলা! লিওনেল মেসি ও তাঁর বাবা হোর্হের বিরুদ্ধে কর ফাঁকি দেওয়ার অভিযোগ প্রমাণিত হয়েছে আগেই। মেসির বড় ভাই মাতিয়াসকেও এবার সাজা দিলেন আদালত।মাতিয়াস অবশ্য অপরাধটা গত বছরেই করেছিলেন। অবৈধ অস্ত্র রাখার অভিযোগে নিজের গাড়ি থেকে পুলিশ গ্রেপ্তার করেছিল তাঁকে। ৩৪ বছর বয়সী মাতিয়াস অবশ্য পাঁচ বছর আগেও একবার পুলিশি ঝামেলায় পড়েছিলেন, সেবারও অবৈধ অস্ত্র রাখার অভিযোগ ছিল তাঁর বিরুদ্ধে। ২০০৮ সালের অক্টোবরে ওঠা সেই অভিযোগের কোনো প্রমাণ পাওয়া যায়নি।কিন্তু এবার দোষী প্রমাণিত হওয়ায় শাস্তি পেয়েছেন মাতিয়াস। খুব বড় কোনো শাস্তি অবশ্য পেতে হয়নি, বরং মজার এক শাস্তিই জুটেছে তাঁর। আগামী এক বছর প্রতি সপ্তাহে রোজারিওর একটা স্কুলে শিশুদের ফুটবল শেখাতে হবে। ৪০০ পাউন্ড জরিমানাও করা হয়েছে মাতিয়াসকে, আর যেকোনো ধরনের মাদক ও মদের ওপরও নিষেধাজ্ঞা জারি করা হয়েছে। মেইল অনলাইন।
