

ইংল্যান্ডের বিপক্ষে গত অক্টোবরে অভিষেক। শুরুতেই আলোড়ন তোলা মেহেদী হাসান মিরাজ আন্তর্জাতিক ক্রিকেটে পা রাখার পর টানা সাতটি টেস্ট খেলেছেন। ওয়ানডে, টি-টোয়েন্টি আর টেস্টের বোলিং ধরন ভিন্ন বলে বাংলাদেশ টিম ম্যানেজমেন্টের চিন্তা ছিল, সীমিত ওভারের ক্রিকেটে মিরাজকে আরও পরে খেলানো। এই পরিকল্পনায় পরিবর্তন এসেছে সর্বশেষ শ্রীলঙ্কা সফরেই। মিরাজের ওয়ানডে ও টি-টোয়েন্টির শুরুটা টেস্টের মতো দুর্দান্ত না হলেও খারাপ হয়নি। তিনি যে তিন সংস্করণেই মানানসই, সেটি বোঝা গেছে ওই সফরে। 
‘নির্দিষ্ট সংস্করণের খেলোয়াড়’—এই তকমা লেগে যাক গায়ে, মিরাজ নিজেও চান না, ‘আমি ক্রিকেটের সবকিছু উপভোগ করি। কখনই মনে করি না শুধু টেস্ট কিংবা ওয়ানডে খেলোয়াড় বা টি-টোয়েন্টি বিশেষজ্ঞ হব। তিন সংস্করণেই নিয়মিত খেলতে চাই। যে সংস্করণে যেভাবে খেলার দরকার সেভাবে খেলতে চাই। মানসিকভাবে সেভাবেই তৈরি হচ্ছি, নিজেকে তৈরি করছি।’ কদিন আগেই মিরাজ সুযোগ পেয়েছেন দেশের বাইরে ক্রিকেট লিগ খেলার। ওয়েস্ট ইন্ডিজে ক্যারিবিয়ান প্রিমিয়ার লিগের (সিপিএল) দল ত্রিনবাগো নাইট রাইডার্সের হয়ে খেলবেন ১৯ বছর বয়সী স্পিন অলরাউন্ডার। সিপিএলকে বড় সুযোগ হিসেবে দেখছেন মিরাজ, ‘অমার জন্য এটা অনেক বড় সুখবর, বিরাট সুযোগ। বাংলাদেশ থেকে খুব বেশি খেলোয়াড় দেশের বাইরে খেলে না। তিন-চার জন খেলে। সিপিএল থেকে অনেক কিছু শিখতে পারব, যেটা ভবিষ্যতে কাজে দেবে।’  ঢাকা প্রিমিয়ার লিগে নিজেদের প্রথম ম্যাচেই গাজী গ্রুপের কাছে হেরেছে মিরাজের দল মোহামেডান। মিরাজের আত্মবিশ্বাস, সামনের ম্যাচে ঘুরে দাঁড়াবে তাঁর দল, ‘প্রতিপক্ষ গাজী অনেক শক্তিশালী দল। আমাদের টপ অর্ডার যদি আরও একটু ভালো খেলত, আরও কিছু রান হলে গল্পটা অন্যরকম হতে পারত। মাত্র একটা ম্যাচ গেছে, আরও ১০টা ম্যাচ আছে। আর প্রথম ম্যাচে তামিম ভাই ছিলেন না। তামিম ভাই সামনের ম্যাচে থাকবেন, এটা দলকে অনেক আত্মবিশ্বাসী করবে। আশা করি সামনের ম্যাচে আমরা ঘুরে দাঁড়াব।’
