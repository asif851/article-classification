
আগেই অনুমান করা যাচ্ছিল। সেটাই সত্যি হতে চলেছে। গ্রুপের সমীকরণ যেদিকে এগোচ্ছে তাতে সেমিফাইনালে যেতে পয়েন্টের পাশাপাশি রান রেট হয়ে উঠতে পারে নির্ধারক। এ কারণেই আগামীকাল রান রেটের দিকে চোখ রাখতে চায় ভারত। ম্যাচের পরিস্থিতি বুঝে তুলতে চায় ঝড়।
নিউজিল্যান্ডের সঙ্গে ৪৭ রানের বড় পরাজয় দিয়ে বিশ্বকাপ শুরু করেছিল ভারত। ওই একটি হারই যত ক্ষতি করে দিয়ে গেছে ভারতের। পয়েন্ট তো হারিয়েছেই, সঙ্গে রানরেটেরও করুণ দশা। পাকিস্তানের সঙ্গে ৬ উইকেটের জয় নিয়েও এই মুহূর্তে পয়েন্ট তালিকায় ভারত পাঁচ দলের মধ্যে চতুর্থ। নেট রানরেটের অবস্থা এখনো বেশ নাজুক (-০.৮৯৫)। বাংলাদেশের সঙ্গে ম্যাচের চার দিন পর মোহালিতে অস্ট্রেলিয়ার সঙ্গে গ্রুপের শেষ ম্যাচ খেলবে ভারত। ওই ম্যাচে লড়াইটা অনেক কঠিন হবে ধরে নিয়ে, আজকের ম্যাচকেই রানরেটের অবস্থা ভদ্রস্থ করার ‘মিশন’ হিসেবে নিচ্ছে ধোনির দল, ‘এখনো উন্নতির অনেক জায়গা আছে। পরের দুই ম্যাচে পারফরম্যান্সে উন্নতি করাটাই আমাদের অগ্রাধিকার। প্রথম ম্যাচে (নিউজিল্যান্ড) আমাদের রান রেট অনেক কমে গিয়েছিল। এখন শুধু জিতলেই হবে না। কোনো একটা সময়ে তো রানরেট বাড়ানোর কথাটাও ভাবতে হবে!’‘কোনো একটা সময়ে’ ঝড় তোলার পরিকল্পনাই তাই করছে ভারত। বলা বাহুল্য একই পরিকল্পনা অস্ট্রে​লিয়ারও ছিল। বাংলাদেশকে অল্প রানে আটকে বেশ কিছু বল হাতে রেখে জিতলে তাদেরও রান রেট বেড়ে যেত। সে পথে ছুটতে থাকা অস্ট্রেলিয়া কিন্তু পরে কুল কুল করে ঘেমেছে। ধোনির রান রেট বাড়িয়ে নেওয়ার পরিকল্পনা কাল বাংলাদেশই বা সফল হতে দেবে কেন?
