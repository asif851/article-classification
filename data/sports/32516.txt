
ফুটবলে এমন ক্রান্তিকাল আর আসেনি। আর কোনো সন্ধ্যা এদেশের ক্রীড়াপ্রেমীদের কাছে হয়ে ওঠেনি এতটা হতাশার। এশিয়ান কাপ বাছাইয়ের প্লে অফের ফিরতি ম্যাচে থিম্পু থেকে চূড়ান্ত অপদস্থ হয়েই ফিরছে বাংলাদেশ জাতীয় ফুটবল দল। ভুটানের বিপক্ষে যে ম্যাচটি ছিল এদেশের ফুটবলের ‘লাইফ লাইন’ সে ম্যাচেই ৩-১ গোলে হেরে গেছে বাংলাদেশ।এই প্রথম ভুটানের কাছে হারল বাংলাদেশ। গত মাসে ঢাকায় প্লে অফের প্রথম পর্বের ম্যাচটি শেষ হয়েছিল গোলশূন্যভাবে। এশিয়ান কাপের মূল বাছাইপর্বে যেতে হলে আজকের ম্যাচটিতে জিততে হতো বাংলাদেশকে। ড্র হলেও চলত। কিন্তু সেটি হতে হতো অবশ্যই স্কোরলাইনে অঙ্ক বসিয়ে। কিন্তু ভুটান সব অঙ্ক উল্টে দিয়ে বাংলাদেশকে উড়িয়ে দিল। এই ম্যাচটাকে এদেশের ফুটবলের ‘লাইফ লাইন’ বলার কারণ আগামী তিন বছর​ ফিফা ও এএফসি অনুমোদিত আন্তর্জাতিক ম্যাচে খেলার অধিকার ধরে রাখতে ভুটানের বিপক্ষে আজকের ম্যাচের বৈতরণী পার হতেই হতো বাংলাদেশের। কিন্তু হেরে যাওয়ায় আন্তর্জাতিক ফুটবল থেকে নির্বাসনেই যেতে হচ্ছে বাংলাদেশকে।প্রত্যাশার এই ম্যাচে দলের পারফরম্যান্স ছিল যাচ্ছেতাই। ভুটানের খেলোয়াড়দের গতি আর স্কিলের কাছে বারবারই মার খেয়েছে বাংলাদেশে খেলোয়াড়েরা। থিম্পুর মাঠে আজ বড় করুণভাবেই এদেশের ফুটবলের করুণ দশাটা বেরিয়ে এসেছে। রক্ষণভাগের শুরু থেকেই ছিল নড়বড়ে। মধ্যমাঠের একজন খেলোয়াড়কেও খুঁজে পাওয়া যায়নি। মধ্যমাঠ অচল থাকার কারণে আক্রমণের খেলোয়াড়েরা সময় কাটিয়েছেন উদ্দেশ্যবিহীনভাবে দৌড়ে।ম্যাচের চতুর্থ মিনিটেই জিগমে দর্জির গোলে এগিয়ে যায় ভুটান। ভুটানের পক্ষে আরও দুটি গোল চেনচোর। চেনচোকে নিয়ে ভয় ছিল আগে থেকেই। ভুটানের এই গতিময় ও কুশলী ফুটবলারকে ঠেকানোর কোনো কৌশলই জানা ছিল না বাংলাদেশের খেলোয়াড়দের। ম্যাচের শেষ দিকে এই চেনচোই পেনাল্টি মিস না করলে বাংলাদেশের লজ্জার মাত্রা আরও বাড়ত। বাংলাদেশের পক্ষে একমাত্র গোলটি অধিনায়ক মামুনুল ইসলামের, ম্যাচের ৬৪ মিনিটে। ভুটানের বিপক্ষে প্রথম লেগের ম্যাচে স্কোয়াডে জায়গা না পেয়ে কোচ টম সেন্টফিটের ওপর অভিমান করে জাতীয় দল​ থেকে অবসরের ঘোসণা দিয়ে ফেলেছিলেন মামুনুল। তাঁকে আবারও ফেরানো হয়েছিল এই ম্যাচের কথা চিন্তা করেই। প্রথমার্ধে তাঁকে ​মাঠে খুঁজে পাওয়া না গেলেও দ্বিতীয়ার্ধে অন্তত একটি গোল করে সম্ভাবনা জাগিয়েছিলেন তিনি।
