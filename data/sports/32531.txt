
স্লেজিং করার দায়ে চড় খেতে হলো ইরানের খেলোয়াড় মোহাম্মদ রেজা শেখ জাফরিকে! কাল রোলবলের বিশ্বকাপে এমন ঘটনারই সাক্ষী হলো মিরপুর শহীদ সোহরাওয়ার্দী ইনডোর স্টেডিয়াম। বাংলাদেশের খেলোয়াড় হৃদয় পেনাল্টি থেকে গোল করে আঙুল উঁচিয়ে ইরানের গোলকিপারের দিকে বাজে অঙ্গভঙ্গি করেন। বিষয়টি মেনে নিতে পারেননি ইরানের খেলোয়াড় মোহাম্মদ রেজা শেখ জাফরি। ধেয়ে আসেন হৃদয়ের দিকে এবং তাঁকে ফেলে দেন কনুইয়ের গুঁতোয়। রেফারি সঙ্গে সঙ্গে লাল কার্ড দেখিয়ে মাঠ থেকে বের করে দেন জাফরিকে। লাল কার্ড দেখা জাফরির দিকেই উত্তেজিত হয়ে ধেয়ে যান বাংলাদেশের ভারতীয় কোচ সুনীল ধাগে। বাদানুবাদের একপর্যায়ে চড় বসিয়ে দেন জাফরির গালে! পরে সংবাদ সম্মেলনে এসে অবশ্য জাতির কাছে করজোড়ে ক্ষমা চান বাংলাদেশের কোচ। এরপর সংবাদ সম্মেলনকক্ষেই দুজন কোলাকুলি করেন।কেনিয়া-সেনেগাল ম্যাচে মারামারি: চড়-কাণ্ডের রেশ কাটতে না-কাটতেই মিরপুরে কাল মারামারি হয়েছে মেয়েদের তৃতীয় স্থান নির্ধারণী ম্যাচে। কেনিয়া ও সেনেগালের ওই ম্যাচ শেষে ঘটেছে এ অনাকাঙ্ক্ষিত ঘটনা। তৃতীয় হওয়া কেনিয়ার খেলোয়াড় লুসি প্রতিপক্ষের খেলোয়াড়দের সঙ্গে হাত মেলাতে গেলে সেনেগালের কোচ ও কয়েকজন খেলোয়াড় মিলে হেলমেট দিয়ে তাঁকে বেদম মারধর করেন। পুলিশ এসে তাঁকে উদ্ধার করে। গুরুতর আহত অবস্থায় লুসিকে নিয়ে যাওয়া হয় ঢাকা মেডিকেল কলেজ হাসপাতালে।
