
ইমার্জিং এশিয়া কাপ ক্রিকেটে বাংলাদেশ দলে জাতীয় দলের কোন চার খেলোয়াড় খেলবেন, তা জানা হয়ে গেছে এরই মধ্যে। মুমিনুল হককে অধিনায়ক করে আজ বিসিবি ঘোষণা করেছে ১৫ সদস্যের দল।এশিয়ান ক্রিকেট কাউন্সিলের (এসিসি) আয়োজনে আট দলের এই টুর্নামেন্টে এশিয়ার চার টেস্ট খেলুড়ে দেশ—বাংলাদেশ, ভারত, পাকিস্তান ও শ্রীলঙ্কা খেলবে তাদের অনূর্ধ্ব-২৩ দল নিয়ে। বয়সভিত্তিক দল হলেও স্কোয়াডে জাতীয় দলের চার খেলোয়াড়কে রাখতে পারবে তারা। বাংলাদেশ দলে আছেন মুমিনুল হক, নাসির হোসেন, মোহাম্মদ মিঠুন ও আবুল হোসেন। বয়সের কারণে খেলবেন মেহেদী হাসান মিরাজও। দলে আছেন আন্তর্জাতিক ক্রিকেট খেলা আরও দুই খেলোয়াড়—নাজমুল হোসেন ও আবু হায়দার।দলের ম্যানেজার হিসেবে থাকছেন হাবিবুল বাশার আর প্রধান কোচ মিজানুর রহমান।টুর্নামেন্টে অংশ নিতে আজই কক্সবাজারে রওনা দেওয়ার কথা বাংলাদেশ দলের। ২২ ও ২৩ মার্চ দুটি প্রস্তুতি ম্যাচ খেলে সেখানেই ২৭ মার্চ হংকংয়ের বিপক্ষে প্রথম ম্যাচ। একই মাঠে বাংলাদেশ নেপালের মুখোমুখি হবে পরের দিন। গ্রুপের সবচেয়ে শক্তিশালী প্রতিপক্ষ পাকিস্তানের সঙ্গে মুমিনুলরা খেলবেন ৩০ মার্চ।ইমার্জিং কাপে বাংলাদেশ দল :মুমিনুল হক (অধিনায়ক), নাসির হোসেন (সহ-অধিনায়ক), সাইফ হাসান, নাজমুল হোসেন, মোহাম্মদ মিঠুন, ইয়াসির আলী, মেহেদী হাসান মিরাজ, সাইফউদ্দিন, আবুল হাসান, আবু হায়দার, আজমীর আহমেদ, রাহাতুল ফেরদৌস, আফিফ হোসেন, সালমান হোসেন, নাসুম আহমেদ।অপেক্ষমাণ : জাকির হোসেন, শফিউল ইসলাম, তানভীর হায়দার, ইয়াসিন আরাফাত।
 
