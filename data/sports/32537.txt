
২০১৩ সালের ট্রেন্ট ব্রিজ টেস্টে অ্যাশটন অ্যাগারের বলে ‘আউট’ হয়েও ‘ওয়াক’ করেননি বলে অস্ট্রেলিয়ান দর্শকের কাছে স্টুয়ার্ট ব্রড এখন দুয়ো শোনেন প্রায় নিয়মিতই। ব্রড এবার অস্ট্রেলিয়ার বিশ্বকাপ সম্ভাবনা নিয়ে যা বললেন, যদি সঠিক না হয়, তবে আরও কত দিন যে তাঁকে দুয়ো শুনতে হয়! এবারের বিশ্বকাপের অন্যতম ফেবারিটদের যে ফাইনালেই দেখছেন না এই পেসার! ইংল্যান্ড ২৯ মার্চের ফাইনালে কার সঙ্গে খেলতে পারে, এমন প্রশ্নের জবাবে ব্রড বলেছেন, ‘দক্ষিণ আফ্রিকা বা নিউজিল্যান্ড। আমি জানি না, শেষ পর্যন্ত এটি কীভাবে শেষ হবে। অস্ট্রেলিয়া অনেক বেশি ফেবারিট, কিন্তু নিউজিল্যান্ড বিপজ্জনক, দক্ষিণ আফ্রিকা তো আরও বেশি।’ দর্শকদের চাপ অস্ট্রেলিয়ার জন্য কঠিন হবে বলে মনে করছেন ব্রড, ‘অস্ট্রেলিয়ানদের ওপর অনেক চাপ থাকবে। ৯০ হাজার দর্শকের প্রত্যাশার চাপ থাকবে তাদের ওপর। আমরা তাদের একটু তো হতাশ করতেই পারি।’ চোটগ্রস্ত মাইকেল ক্লার্ককে নিয়ে কোনো ঝুঁকি নেওয়াও উচিত নয় বলে পরামর্শ দিয়েছেন এই পেসার, ‘তাঁকে যদি বড় ম্যাচগুলোয় ফিট চান, তাহলে আপনি হ্যামস্ট্রিং নিয়ে টুর্নামেন্টের শুরুতেই ঝুঁকি নিতে পারেন না।’ রয়টার্স।
