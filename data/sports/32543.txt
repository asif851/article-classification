
ভারতের বিপক্ষে সিরিজে ভারতকেই ‘হোম’ বানানোর ভারতীয় প্রস্তাব প্রত্যাখ্যান করতে যাচ্ছে পাকিস্তান। পাকিস্তান ক্রিকেট বোর্ডের (পিসিবি) সভাপতি শাহরিয়ার খান বলেছেন, ভারতের বিপক্ষে দ্বিপক্ষীয় সিরিজ ভারতের মাটিতে খেলা কোনোমতেই সম্ভব নয়। দ্বিপক্ষীয় এই সিরিজ সংযুক্ত আরব আমিরাতের আয়োজন করতে চায় পিসিবি।পাকিস্তানে কেউ যেতে রাজি নয় বলে হোম সিরিজগুলো অন্য কোথাও আয়োজন করে চলেছে পিসিবি। বেশির ভাগ ক্ষেত্রে আরব আমিরাতই তাদের বর্তমান ঠিকানা হয়ে উঠেছে। তবে ২০১০ সালে ইংল্যান্ডের বিপক্ষে হোম সিরিজটা ইংল্যান্ডে গিয়েই খেলেছিল তারা। গত বাংলাদেশ সফরটাও তাদেরই হোম সিরিজ ছিল দাবি করে বড় অঙ্কের টাকাও বিসিবির কাছ থেকে নিয়েছে পিসিবি। হোম সিরিজ আয়োজনে লাভের অঙ্ক আয়োজক দেশই পায়। টিভি সম্প্রচার, টিকিট, সিরিজ ও স্টেডিয়াম স্পনসর থেকেও আসে বড় টাকা। সবচেয়ে বড় অঙ্কটা আসে টিভি সম্প্রচার থেকে। এখানেও বেঁধেছে ঝামেলা। ভারতে যত ম্যাচ হবে, সবগুলো সম্প্রচারের স্বত্ব আছে স্টার স্পোর্টসের। ওদিকে পাকিস্তানের হোম সিরিজের অফিসিয়াল সম্প্রচারক টেন স্পোর্টস। ভারত-পাকিস্তান সিরিজ এমনিতেই খুবই লাভজনক। স্টার স্পোর্টস বলতে পারে, ম্যাচ যেহেতু ভারতে হচ্ছে আমরাই সম্প্রচার করব। ওদিকে টেন স্পোর্টস বলে দিয়েছে, সিরিজ যেখানেই হোক, এটা যদি পাকিস্তানের হোম সিরিজ হয়, তাহলে চুক্তি অনুযায়ী তারাই সম্প্রচার করবে।
ভারতের আপত্তির কারণ হিসেবে বিসিসিআই সচিব অনুরাগ ঠাকুর দাবি করেছেন, আরব আমিরাতে খেলার অনুমতি দেবে না ভারত সরকার। এই যুক্তি মানতে পারছেন না শাহরিয়ার খান। গত বছরই আরব আমিরাতে আইপিএল আয়োজন করেছে বিসিসিআই। তখন খেলতে পারলে এখন সমস্যা কী? ২০০৭ ও ২০১২ সালে ভারত সফর করেছিল পাকিস্তান। ভারতের কাছে দুটো হোম সিরিজ পাওনা আছে পাকিস্তানের। সামনে ভারতের যে ব্যস্ত সূচি, ডিসেম্বরের মধ্যে এই সিরিজটি না খেললে পরে সময় বের করাই কঠিন হয়ে যাবে। পাকিস্তান টেস্ট বাদ দিয়ে আপাতত ওয়ানডে ও টি-টোয়েন্টি সিরিজ হলেও খেলতে রাজি। সূত্র: ক্রিকইনফো।
