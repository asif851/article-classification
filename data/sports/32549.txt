
কাল কোপা ডেল রের ফাইনাল দিয়েই আপাতত বিদায় বলে দিচ্ছেন লুইস এনরিকে। মৌসুম শেষ হওয়ার বেশ আগেই জানিয়ে দিয়েছেন, মেসি-নেইমারদের সামলানো থেকে কিছুদিন বিরতি নিতে চান। বার্সেলোনার কোচ হিসেবে তিন মৌসুম কাটিয়েই হাঁপিয়ে উঠেছেন তিনি। এর মাঝেই তাঁর উত্তরসূরির খোঁজে নেমে গেছে কাতালানরা। এখনো পর্যন্ত যে ইঙ্গিত, তাতে নামটা আরনেস্তো ভালভার্দে হওয়ার সম্ভাবনাই বেশি।
এমনিতেই বার্সার সঙ্গে এনরিকের বর্তমান চুক্তিটা শেষ হচ্ছে এ মৌসুমে। প্রথম মৌসুমেই ‘ট্রেবল’ জিতিয়েছেন এনরিকে, পরের মৌসুমে ঘরোয়া ‘ডাবল’। এবারও তাঁর দল কোপা ডেল রের ফাইনালে উঠে গেছে, যেখানে প্রতিপক্ষ আলাভেস। কিন্তু চ্যাম্পিয়নস লিগ জেতার সম্ভাবনা শেষ হয়ে যাওয়ার আগেই বিদায় ঘণ্টা বাজিয়ে দিয়েছেন এনরিকে। তখন থেকেই নতুন কোচ নিয়ে আলোচনার শুরু। আর সে সময়ই তিনজনের নাম শোনা গেছে—ভালভার্দে, ইউসেবিও স্যাক্রিস্টান ও রোনাল্ড কোম্যান।এনরিকের মতো এ তিনজনই বার্সেলোনার সাবেক খেলোয়াড়। মজার ব্যাপার, আশির দশকে শেষভাগের কিছু সময় বার্সার স্কোয়াডে তিনজনই ছিলেন একই সঙ্গে। খেলোয়াড় হিসেবে বাকি দুজনের চেয়ে কোম্যান এগিয়ে ছিলেন। কোচ হওয়ার দৌড়েও। কিন্তু শেষ পর্যন্ত দৌড়ে নাকি জিতছেন বার্সাকে ২০১৫ সালে ছয় শিরোপা জিততে না দেওয়া ভালভার্দেই। এর মাঝেই অ্যাথলেটিক বিলবাওর দায়িত্ব থেকে সরে এসেছেন অভিজ্ঞ এই কোচ। বার্সা সভাপতি জোসেপ বার্তেমেউ নাকি এ সপ্তাহেই বোর্ডের সঙ্গে আলোচনা করে ভালভার্দের ব্যাপারে চূড়ান্ত সিদ্ধান্ত জানিয়ে দেবেন।বার্সা প্লে-মেকার আন্দ্রেস ইনিয়েস্তা তো চূড়ান্ত সিদ্ধান্তের আগেই ভালভার্দেকে অভিনন্দন জানিয়ে দিয়েছেন, ‘ভালভার্দে কোচ হলে, তাঁর জন্য শুভকামনা। বার্সার সবাই জানে, তিনি এ ক্লাবের খেলার ধরনটা জানেন। দলকে সেভাবে খেলাতেও পারেন। এখানকার সংস্কৃতি বোঝেন। ভালভার্দেই যদি কোচ নির্বাচিত হন, তবে মাঠে সর্বাত্মক সহযোগিতা করব আমি।’ সূত্র: মার্কা
