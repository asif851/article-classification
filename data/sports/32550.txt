
বিসিবির পাঠানোর ছবিতে ওয়াঙ্গানুইর কোবহাম ওভালের আকাশের দুটি রূপই দেখা যাচ্ছে। নীল রঙের পাশে আকাশ ঢেকে দেওয়া কালো মেঘের রংও আছে। এই মাঠে আজ নিউজিল্যান্ড একাদশের সঙ্গে ৫০ ওভারের প্রস্তুতি ম্যাচটি খেলবে বাংলাদেশ (ভুলক্রমে ম্যাচটি গতকাল অনুষ্ঠিত হওয়ার কথা ছাপা হয়েছিল)।হোটেল থেকে মাঠের দূরত্ব ৫-১০ মিনিট। ‘ঘর থেকে দুই পা ফেলিয়া’ মাঠে চলে যেতে পারেন খেলোয়াড়েরা। মাঠ-হোটেলের দূরত্ব সামান্য হলেও দুই দলের পার্থক্যটা বোঝা যাবে আজ। কোল ম্যাককঞ্চির নেতৃত্বে এরই মধ্যে দল ঘোষণা করেছে নিউজিল্যান্ড। গত মৌসুমে ঘরোয়া ক্রিকেটে তাদের শীর্ষ ব্যাটসম্যান ভারত পোপলি আছেন একাদশে।কন্ডিশনের সঙ্গে মানিয়ে নিতে গত দুই দিন নিবিড় অনুশীলন করেছে বাংলাদেশ। যে উইকেটে খেলা হবে সেটির আশপাশে বোলিং অনুশীলন করেছেন মাশরাফি-তাসকিনরা। নিউজিল্যান্ডের উইকেটে ঘাস থাকবে, থাকবে বাউন্স-মুভমেন্ট—এ আর নতুন কী! তবে দলের এক খেলোয়াড় জানালেন, উইকেট যতটা গতিময় ভাবা হয়েছে ততটা নয়। ভালো করার সুযোগ আছে ব্যাটসম্যানদের।বিসিবির প্রধান নির্বাচক মিনহাজুল আবেদীন আগেই জানিয়েছেন, কাঁধের চোট কাটিয়ে ফেরা মোস্তাফিজুর রহমান আন্তর্জাতিক ম্যাচ খেলার উপযুক্ত হয়ে উঠেছেন কি না, সেটি পর্যবেক্ষণ করা হবে প্রস্তুতি ম্যাচে। তিন স্পেলে স্বচ্ছন্দে ৭-৮ ওভার বোলিং করতে পারলে ওয়ানডে সিরিজ খেলার ‘সবুজসংকেত’ পেয়ে যাবেন বাঁহাতি পেসার। তবে চমক হয়ে এসেছেন তানভীর হায়দার।বাংলাদেশের ক্রিকেটে একজন লেগ স্পিনারের জন্য হাহাকার বহুদিনের। মাঝে জুবায়ের হোসেনকে দিয়ে চেষ্টা করেছিলেন চন্ডিকা হাথুরুসিংহে। শুরুতে ঝলক দেখিয়ে এই লেগ স্পিনার এখন জাতীয় দলের বাইরে। কদিনের মধ্যে দলে চলে এসেছেন আরেক লেগি তানভীর। ২২ জনের স্কোয়াডে থাকলেও কিউইদের বিপক্ষে প্রথম ওয়ানডের দলে তাঁর সুযোগ হবে, কদিন আগেও এমনটা ভাবা ছিল কঠিন। বিপিএলে তানভীর ঢাকা ডায়নামাইটসের হয়ে খেলার সুযোগই পেয়েছেন মাত্র এক ম্যাচ। তবে গত অক্টোবরে প্রস্তুতি ম্যাচে বিসিবি একাদশের হয়ে ইংল্যান্ডের বিপক্ষে ভালো বোলিং করেন, ৫৩ রানে পান ৪ উইকেট। শুধু লেগ স্পিনই নয়, ব্যাটিংয়ে মন্দ নন তিনি। প্রথম শ্রেণির ক্রিকেটে ৬টি সেঞ্চুরি আর ১০টি ফিফটি তা-ই বলছে। তানভীরের বেশির ভাগ সাফল্য প্রথম শ্রেণির ক্রিকেটে হলেও তাঁর সামনে এখন এক দিনের আন্তর্জাতিক ম্যাচ খেলার হাতছানি।অস্ট্রেলিয়ায় প্রস্তুতি ম্যাচে তানভীরের পারফরম্যান্সে বেশ খুশি টিম ম্যানেজমেন্ট। নিউজিল্যান্ড একাদশের সঙ্গে ভালো করলে তাঁর জন্য খুলেও যেতে পারে প্রথম ওয়ানডের দরজা। স্বপ্নের দুয়ারে দাঁড়িয়ে থাকা তানভীরের মুখে তাই খুশির আভা, ‘জাতীয় দলে সুযোগ পেয়ে অনেক ভালো লাগছে। ছোটবেলা থেকে স্বপ্ন দেখেছি জাতীয় দলে খেলার। যদি সুযোগ পাই, তাহলে দলের পরিকল্পনা অনুযায়ী বোলিংয়ের চেষ্টা করব। চেষ্টা করব দলের চাহিদা পূরণের।’
