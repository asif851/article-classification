
লর্ডস টেস্টের সঙ্গে ওল্ড ট্রাফোর্ডের কী বৈপরীত্য! ওল্ড ট্রাফোর্ড টেস্টে প্রথম দিন থেকেই রাজত্ব করল ইংলিশরা। চতুর্থ দিনে এসে পাকিস্তানকে ৩৩০ রানে হারানোর আগ পর্যন্ত সেই দাপটটা কমেনি এতটুকুও। রানের ব্যবধানে পাকিস্তানের বিপক্ষে এটি ইংল্যান্ডের দ্বিতীয় বৃহত্তম জয়। লর্ডসে জিতে উড়তে থাকা পাকিস্তান ব্যাটিং-বোলিং কোনটিতে চ্যালেঞ্জ জানানো দূরে থাক, ইংল্যান্ডের সঙ্গে প্রতিদ্বন্দ্বিতাই গড়ে তুলতে পারেনি।ইংল্যান্ডের দেওয়া ৫৬৪ রানের অসম্ভব লক্ষ্য তাড়া করতে নেমে জেমস অ্যান্ডারসানের ছোবলে ২৫ রানেই ফিরে যান শান মাসুদ ও আজহার আলী। অ্যান্ডারসনের তাণ্ডবের মধ্যেও মোহাম্মদ হাফিজকে নিয়ে ৫৮ রানের জুটি গড়েন ইউনিস খান। কিন্তু যেখানে ম্যাচ বাঁচানোই হওয়া উচিত ছিল তাঁদের মূল লক্ষ্য, সেখানে মঈনের বিপক্ষে অযথা অতি আগ্রাসী হতে গিয়ে ফিরেছেন দুজনই।আসাদ শফিক ও মিসবাহ-উল-হক কিছুক্ষণ চেষ্টা করেছেন। এর পর সিরিজে দুর্দান্ত ফর্মে থাকা ক্রিস ওকস ১১ বলের মধ্যে ফিরিয়ে দেন মিসবাহ ও সরফরাজকে। শফিকের প্রতিরোধ শেষ হয়েছে অ্যান্ডারসনের দুর্দান্ত এক ইনসুইঙ্গারে। মোহাম্মদ আমিরের ব্যাটসম্যান হয়ে ওঠার চেষ্টায় জয় পেতে কিছুটা দেরি হয়েছে ইংল্যান্ডের। কিন্তু বালির বাঁধ দিয়ে কি আর জলোচ্ছ্বাস ঠেকানো যায়? ওকসের বলে আমির ব্রডের ক্যাচ হলে নিশ্চিত হয় ইংল্যান্ডের বিরাট জয়।এর আগে কাল পাকিস্তানকে ফলো-অন না করিয়েই তৃতীয় দিনে ব্যাটিং করতে নেমেছিল ইংল্যান্ড। আজ জো রুটের সঙ্গে দ্বিতীয় উইকেট জুটিতে পাকিস্তানি বোলারদের ওপর চড়াও হন অ্যালিস্টার কুক। নিজের ৩০তম টেস্ট সেঞ্চুরিটা তুলে নেওয়ারই সম্ভাবনা জাগিয়েছিলেন কুক। কিন্তু নিজেই সেই সম্ভাবনার অপমৃত্যু ঘটান ৯ ওভারে ৭৫ ওঠার পর ইনিংস ঘোষণা করে। কুক অপরাজিত থাকেন ৭৬ রানে ও রুট ৭১ রানে।ইংল্যান্ডের এই জয়ে চার টেস্টের সিরিজটা হলো ১-১।
