
‘কোনো চোট ছাড়া দৌড় শেষ করতে পেরেই খুশি আমি।’ কথাটি পুরোনো মনে হতেই পারে। কারণ গত সপ্তাহেও কেম্যান মিট শেষেও এটাই বলেছিলেন উসাইন বোল্ট। পরশু অস্ত্রাভা মিট শেষে পুরোনো কথাটিই নতুন করে বললেন এই জ্যামাইকান।পুনরাবৃত্তির কারণ আছে। কেম্যান মিটেই এ বছর প্রথম দৌড়ান বোল্ট। চোট থেকে ফিরে বছরের প্রথম দৌড়ে ১০.০৫ সেকেন্ড সময় নিয়ে প্রথম হয়েই তাই স্বস্তি প্রকাশ করেছিলেন। তবে স্বস্তি প্রায় সঙ্গে সঙ্গেই মিলিয়ে যায় হ্যামস্ট্রিংয়ে চোট পেয়ে আবারও চিকিৎসকের কাছে ছুটতে হওয়ায়। অস্ত্রাভা মিটে অংশ নেওয়ার আগে চিকিৎসকের পরামর্শ নিতেই যাত্রাবিরতি করেছিলেন জার্মানিতে।পরশু বোল্টের দৌড় দেখে অবশ্য বোঝার উপায় ছিল না আবারও চোট থেকে ফিরেছেন। ৯.৯৮ সেকেন্ড সময় নিয়ে প্রথম হয়েছেন। নিকটতম প্রতিদ্বন্দ্বী বারবাডোজের র্যামন গিটেনস দৌড় শেষ করেছেন তাঁর ০.২৩ সেকেন্ড পরে। দৌড় শেষে তাই উচ্ছ্বসিতই ছিলেন বোল্ট, ‘১০ সেকেন্ডের নিচে দৌড় শেষ করতে পেরে আমি খুশি।’ তবে এরপরই চোট নিয়ে কথা বলতে হয়েছে তাঁকে, ‘আজ কোনো সমস্যা হয়নি। হ্যামস্ট্রিংয়েও কোনো টান লাগেনি। তার মানে বরাবরের মতো ডাক্তার এবারও দারুণ কাজ করেছেন।’আগামী কিছুদিন নিজেকে যেকোনো মূল্যে চোটমুক্ত রাখতে হবে বোল্টকে। টানা তৃতীয়বারের মতো অলিম্পিকে ট্র্যাকের ট্রেবল (১০০ মি., ২০০ মি., ১০০ মি. রিলে) জয়ের স্বপ্ন দেখছেন বোল্ট। কিন্তু সে স্বপ্ন পূরণে তাঁকে প্রথমে পেরোতে হচ্ছে অলিম্পিক ট্রায়ালের বাধা। আগামী ৩০ জুন থেকে ৩ জুলাই কিংস্টনে অনুষ্ঠেয় জ্যামাইকার অলিম্পিক ট্রায়াল পেরিয়েই রিও অলিম্পিক নিশ্চিত করতে হবে বোল্টকে। রয়টার্স।
