
‘আইপিএল হলো ভারতীয় ক্রিকেটের বিদ্যা বালান’, ‘কোহলিকে নিয়ন্ত্রণ করতে ভীষণ কড়া কোচ দরকার’ কিংবা ‘মহেন্দ্র সিং ধোনির উচিত যোগ ব্যায়াম করা’—এমন অনেক বিতর্কিত উক্তি আছে তাঁর। আসলে সম্ভবত বিতর্কিত কিছু বলে সব সময় আলোচনায় থাকতেই পছন্দ করেন বিষেন সিং বেদি। এবারও বললেন এবং যথারীতি কথাটা ভারতীয় ক্রিকেট সম্পর্কিতই। ভারতীয় দল থেকে মহেন্দ্র সিং ধোনি আর সুরেশ রায়নাকে বাদ দেওয়ার কথা বলেছেন সাবেক এই স্পিনার! 
কয়েক দিন আগে আইপিএলের নিলামে সাড়ে ১২ কোটি ভারতীয় রুপিতে ভারতের ওয়ানডে অধিনায়ক মহেন্দ্র সিং ধোনিকে দলে ভিড়িয়েছে নিউ রাইজিংয়ের মালিকানাধীন নতুন ফ্র্যাঞ্চাইজি পুনে। একই দামে সুরেশ রায়নাকে দলে নিয়েছে রাজকোট ফ্র্যাঞ্চাইজি। কিন্তু এই দুজনের কেউই এই দামের যোগ্য নয় বলে মনে করেন বেদি, ‘দুজন খেলোয়াড় অতিরিক্ত দাম পেয়ে গেছে-ধোনি ও রায়না। ওরা এটার যোগ্যই নয়। দুজনের সঙ্গেই জাতীয় দলের সম্পর্ক চুকানোর দিন চলে এসেছে।’ কেন চলে এসেছে সেটা আরও ব্যাখ্যা করতে গিয়ে বেদি বলেছেন, ‘একজন তো (টেস্ট ক্রিকেট থেকে) অবসরই নিয়েছে। অন্যজনকেও জাতীয় দলে জায়গা পাওয়ার জন্য লড়াই করতে হচ্ছে।’ দেখা যাক, বেদির কথা আদৌ আমলে নেন কি না ভারতীয় নির্বাচকেরা। জিনিউজ।
