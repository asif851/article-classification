
এ যেন ‘নির্ঝরের স্বপ্নভঙ্গ’! সাঈদ আজমলের ক্রিকেট ক্যারিয়ারই এখন হুমকিতে। অবৈধ বোলিং অ্যাকশনের কারণে আইসিসি নিষেধাজ্ঞা জারি করেছে পাকিস্তান অফস্পিনারের বোলিংয়ের ওপর। ফলে আন্তর্জাতিক ক্রিকেটের কোনো সংস্করণেই বল করতে পারবেন না তিনি। তবুও আজমল স্বপ্ন দেখেন, আন্তর্জাতিক ক্রিকেটে শিগগিরই ফিরবেন; খেলবেন আগামী বিশ্বকাপ। ফয়সালাবাদে নিজের বাড়িতে আজমল বললেন, ‘আমার কনুই স্বাভাবিক নয়। এ কারণে এটি আমি স্বাভাবিক ১৫ ডিগ্রির চেয়ে বেশি বাঁকা করি। শিগগির আমরা এ সিদ্ধান্তের বিরুদ্ধে আপিল করব। আগামী বছর বিশ্বকাপে খেলব, এটাই আমার প্রতিজ্ঞা।’ আজমল সত্যি ফিরতে পারবেন কি না, তা বলা কঠিন। তবে সময়ের অন্যতম সেরা স্পিনারের নিষেধাজ্ঞায় বেশ প্রতিক্রিয়া সৃষ্টি হয়েছে ক্রিকেটবিশ্বে। স্বদেশি স্পিন কিংবদন্তি সাকলাইন মুশতাক সাহায্যের হাত বাড়িয়ে দিয়েছেন আজমলের দুঃসময়ে। সাবেক এ পাকিস্তান অফস্পিনার টুইট করেছেন, ‘যদি প্রয়োজন হয়, আমি আমার সাধ্যমতো আজমলকে সহায়তা করব।’ ইংলিশ ব্যাটসম্যান কেভিন পিটারসেন টুইট করেছেন, ‘আজমল নিষিদ্ধ! একজন সহযোগী পেশাদার ক্রিকেটারের এমন কঠিন সময় দেখা সুখকর কিছু নয়। আশা করি সে দ্রুতই ফিরে আসবে।’ পাকিস্তানের সাবেক কোচ ডেভ হোয়াটমোর লিখেছেন, ‘আজমলের নিষিদ্ধ হওয়ার খবর শুনে খারাপ লাগল... প্রথমে মনে করেছিলাম দুসরার কারণে সে এই সমস্যায় পড়েছে, তাই বলে ওর পুরো বোলিং অ্যাকশনটাই বেআইনি? আশা করি ২০১৫ বিশ্বকাপের আগে সে নিজেকে শুধরে নিতে পারবে।’ সমসাময়িক আরও অনেক স্পিনারের মতো আজমলও সব সময় ফুলহাতা জার্সি পরে বোলিং করেন। তার পরও সাদা চোখে তাঁর বোলিং অ্যাকশন সংশয় তৈরি করেছে। বিশেষ করে দুসরা ও জোরের ওপর করা বলগুলোতে। টেস্ট অভিষেকের আগেই, ২০০৯ সালের এপ্রিলে একটি ওয়ানডে ম্যাচে প্রশ্ন উঠেছিল তাঁর দুসরা নিয়ে। সেবার অভিযোগ থেকে মুক্ত হয়েছিলেন বেশ তাড়াতাড়িই।দুসরাই কাল হলো আজমলের। ডান হাতি ব্যাটসম্যানকে বোকা বানিয়ে বাইরে দিয়ে চলে যাওয়া এই বিশেষ ডেলিভারিটি পাকিস্তানি অফ স্পিনারের সবচেয়ে বড় অস্ত্র। কিন্তু এই বিশেষ ডেলিভারিটি যতটা না ব্যাটসম্যানকে বিপদে ফেলছে, এখন তার চেয়ে বেশি বিপদে ফেলেছে আজমলকেই! সূত্র: এএফপি, রয়টার্স, ক্রিকইনফো।
