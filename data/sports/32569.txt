
আইপিএল কর্তৃপক্ষ ম্যাচটাকে বলবে ‘এলিমিনেটর’, কিন্তু বাংলাদেশের মানুষের কাছে তো এটা ছিল ‘বাংলাদেশ ডার্বি’। কলকাতা নাইট রাইডার্স ও সানরাইজার্স হায়দরাবাদের ম্যাচটি আজ একই সঙ্গে মাঠে নামার কথা ছিল সাকিব আল হাসান ও মুস্তাফিজুর রহমানের। কিন্তু দুই দলের বাঁচা-মরার এই ম্যাচের আকর্ষণ শুরু হওয়ার আগেই একটু হয়তো কমে গেল, কলকাতা দলে সুযোগ হয়নি সাকিবের।এবারের আইপিএলে শুধু গুজরাট লায়ন্সের সঙ্গে একটা ফিফটি, এ ছাড়া ব্যাট হাতে খুব বেশি কিছু করতে পারেননি সাকিব। বল হাতেও পারফরম্যান্স ঠিক ‘সাকিবীয়’ ছিল না। এ কারণেই হয়তো আজ আর দলে সুযোগ হয়নি বাংলাদেশি অলরাউন্ডারের।অবশ্য কলকাতার সিদ্ধান্তটা তবু একটু চমক জাগাচ্ছে, ম্যাচের ভেন্যু ফিরোজ শাহ কোটলার পিচ এমনিতেই স্পিন-সহায়ক। সেখানে সাকিবকে বাদ দিয়ে কলকাতা দলে নিয়েছে দক্ষিণ আফ্রিকান পেসার মরনে মরকেলকে।অবশ্য সাকিব না থাকলেও মুস্তাফিজ ঠিকই আছেন। মায়াবী স্লোয়ার আর বিভ্রান্তি ছড়ানো কাটারে সমৃদ্ধ চারটি ওভার দেখার আশায় কোটি কোটি বাংলাদেশির চোখ তাই টিভির পর্দায় আটকে থাকবে। অবশ্য অপেক্ষাটা বাড়ছে, কারণ টস জিতে ফিল্ডিং নিয়েছে কলকাতা।
