
চট্টগ্রাম থেকে বৃষ্টি মাথায় উড়ল বিমান। কিন্তু ঢাকার আকাশে পাওয়া গেল ঝলমলে রোদ। পরশু তাই বাংলাদেশ-দক্ষিণ আফ্রিকা দুই দলই হয়তো ভেবেছিল, ঢাকা টেস্টটা হয়তো নির্ঝঞ্জাটভাবে খেলা যাবে। কিন্তু পরিস্থিতি বদলাতে শুরু করল সেদিন, অর্থাৎ গত পরশু বিকেল থেকেই।বাংলাদেশ আর দক্ষিণ আফ্রিকা দলের সঙ্গে চট্টগ্রামের বৃষ্টিটাও যেন চলে এসেছে ঢাকায়! পরশু রাতে বৃষ্টি হয়েছে, কাল সারা দিনও থেমে থেমে বৃষ্টি। আবহাওয়ার পূর্বাভাস ঠিক হলে বৃষ্টি তাড়া করবে ঢাকা টেস্টকেও। টেস্ট শুরু আগামী পরশু, বৃষ্টির সম্ভাবনা আছে পাঁচ দিনই। আজ আর আগামীকাল অনুশীলনেও বৃষ্টি বাগড়া দিতে পারে।মিরপুর শেরেবাংলা স্টেডিয়ামে কাল দুই দলের অনুশীলনেই যেমন দিল। সকালে বাংলাদেশের অনুশীলন বৃষ্টির জন্য পুরোই ঢুকে পড়ল ইনডোরে। দুপুরের পর দক্ষিণ আফ্রিকা দলের গন্তব্যও হলো সেখানে। নেট প্র্যাকটিসে যাওয়ার আগে ঝিরিঝরি বৃষ্টির মধ্যেই বেশ কিছুক্ষণ ফুটবল খেলে নিলেন আমলারা।আবহাওয়ার ওপর কারও হাত নেই। বৃষ্টিতে অনুশীলন-খেলা ভেসে যাচ্ছে বলে তাই আক্ষেপ করেও লাভ নেই। কিন্তু এবারের বাংলাদেশ সফরে এখনো যে তৃপ্ত হতে পারছে না দক্ষিণ আফ্রিকা দল! টি-টোয়েন্টি সিরিজে ২-০ তে জিতলেও ওয়ানডে সিরিজে হার এবং প্রথম টেস্টের ড্রয়ের কারণে এখন পর্যন্ত হতাশার পাল্লাটাই ভারী তাদের। ডিন এলগার তো কাল আক্ষেপের কথাটা বলেই ফেললেন! অনুশীলনের আগে দলের প্রতিনিধি হয়ে সংবাদ সম্মেলনে এসে দক্ষিণ আফ্রিকান ওপেনার বললেন, ‘চট্টগ্রামে যা হলো, আমাদের জন্য তা খুবই হতাশাজনক। এখন তো মনে হচ্ছে, বৃষ্টি আমাদের পিছু নিয়েছে! এটা খুবই দুর্ভাগ্যজনক যে, বৃষ্টির কারণে আমরা অনেক কিছুই করতে পারছি না।’বর্ষাকালে ক্রিকেট খেলতে গেলে তা-ই তো হওয়ার কথা!
