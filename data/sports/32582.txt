
ক্রিকেট দল, নাকি হাঁসের খামার! এক-দুজন ব্যাটসম্যান নয়। পাঁচ-ছয়জনও নয়। একে একে নয়-নয়জন ব্যাটসম্যান আউট হয়েছেন শূন্য রানে। সংখ্যাটা দশও হতে পারত। হতে হতে হয়নি। একজন আউট হয়েছেন ১ রান করে। এক ইনিংসেই এত ডাকের ডাকাডাকি পেশাদার ক্রিকেটের আর কখনো হয়েছে কি না, ক্রিকেটের পরিসংখ্যানবিদদের রীতিমতো গলদঘর্ম হতে হচ্ছে।পেশাদার ক্রিকেট হলেও লিগটা অবশ্য নামকরা কোনো প্রতিযোগিতা নয়। বরং প্রথম শোনায় চমকে উঠতে পারেন। লিগটা যে হচ্ছে চেক প্রজাতন্ত্রে। ফুটবল আর আইস হকির উন্মাদনার দেশেও ক্রিকেট পৌঁছে গেছে, পেশাদার লিগ হচ্ছে—ব্যাট-বলের খেলাটার জন্য এ নিশ্চয়ই সুসংবাদ। কিন্তু চেক ক্রিকেট ইউনিয়ন প্রো৪০ লিগে ৯ ব্যাটসম্যানের শূন্য রানে আউট হওয়া দেশটির ক্রিকেটে অবস্থা সম্পর্কেও হয়তো একটি ধারণা দেয়।৪০ ওভারের এই বার্ষিক টুর্নামেন্টে বোহেমিয়ান ক্রিকেট ক্লাব প্রথমে ব্যাট করে ১২৬ রানের লক্ষ্য দিয়েছিল। জবাবে প্রাগ ক্রিকেট ক্লাব দ্বিতীয় একাদশ ৫৪ রানে অলআউট হয়ে যায়। নয়জন ব্যাটসম্যান রানের ​খাতা খোলার আগেই ৫৪ রান যে করতে পেরেছে, সেটাই বিস্ময়কর। ৪৩ রানে অপরাজিত ছিলেন আদিত্য জসওয়াল। ১ রা​ন করে আউট হওয়া ‘অপরাধী’টির নাম অভি সামান্থ। অপরাধ নয়তো কী! আরেকজন শূন্য মারলে কীই-বা এমন ক্ষতি হতো!
