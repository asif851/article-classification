

আর মাত্র কয়েক দিন। দেখতে দেখতে শেষ হয়ে এল ২০১৬। খেলাধুলার জগতে কেমন গেল বছরটা? পেছনে ফিরে তাকালে উঠে আসবে হাসি-কান্না-প্রাপ্তি-অপ্রাপ্তির কত উপাখ্যান! ধারাবাহিক বর্ষপরিক্রমায় আজ থাকছে আন্তর্জাতিক টেনিস

গত বছর আন্তর্জাতিক টেনিসে পুরুষ ও মহিলা বিভাগে দারুণ একটা মিল ছিল। বছরের চারটি গ্র্যান্ড স্লামের তিনটি করে জিতেছিলেন নোভাক জোকোভিচ ও সেরেনা উইলিয়ামস। এবারও দুই বিভাগেই দুটি গ্র্যান্ড স্লাম জিতেছেন জোকোভিচ ও অ্যাঞ্জেলিক কারবার। তবে আন্তর্জাতিক টেনিসে বছরটি কারবারের সঙ্গে জোকোভিচের—সেটি নির্দ্বিধায় বলা যায় না। জোকোভিচের জায়গাটি দখল নিয়েছেন অ্যান্ডি মারে!গত বছর কোর্টে অপ্রতিরোধ্যই ছিলেন জোকোভিচ। সার্ব তারকা জিতেছিলেন ৮২টি ম্যাচ। শিরোপা ১১টি। এবার তাঁর শিরোপা ৭টি। তবে বছরের প্রথম দুটি গ্র্যান্ড স্লাম জিতে আগের বছরের ফর্মটাকেই মনে করিয়ে দিচ্ছিলেন জোকোভিচ। ১৯৬৯ সালে রড লেভারের পর পুরুষ টেনিস আরেকটি ক্যালেন্ডার গ্র্যান্ড স্লাম দেখতে যাচ্ছে বলেও বলাবলি শুরু হয়ে গিয়েছিল। কিন্তু বছরের দ্বিতীয়ার্ধে রাশটা ধরে রাখতে পারলেন না জোকোভিচ। সেই সুযোগে উঠে এলেন মারে। ব্রিটিশ তারকা দ্বিতীয়বারের মতো জিতলেন উইম্বলডন। আর এটি বাকি পথচলায় তাঁকে এনে দেয় গতি। রিও অলিম্পিকে গড়লেন ইতিহাস।অলিম্পিক সোনা টেনিসের বড় অনেক তারকার কাছেই সোনার হরিণ। কিন্তু মারে এখানে ব্যতিক্রম। ২০১২ লন্ডন অলিম্পিকজয়ী। এ বছর জিতেছেন রিওতেও। টানা দুটি অলিম্পিকে টেনিসের সোনা জয়ের কীর্তি দ্বিতীয় কারও নেই। এখানেই শেষ নয়। র্যাঙ্কিং-শীর্ষের মুকুটটাও ছিনিয়ে নিয়েছেন জোকোভিচের কাছ থেকে। শীর্ষে থাকাটা সুসংহত করেছেন বছরের শেষ এটিপি টুর্নামেন্ট ওয়ার্ল্ড ট্যুর ফাইনালসের ফাইনালে সার্বিয়ান প্রতিপক্ষকে হারিয়ে।শুরুর সাফল্যে বছরের শেষ ভাগে ধরে রাখতে না পারলেও ২০১৬ সালের টেনিসে ভালোভাবেই আছেন জোকোভিচ। এ বছরই তাঁর র্যাঙ্কিং পয়েন্ট উঠেছিল ১৬৭৯০-তে। এটিপিতে যা সর্বোচ্চ। আরও একটা জায়গায় ‘প্রথম’ ১২টি গ্র্যান্ড স্লামের মালিক। প্রাইজমানিতে ১০ কোটি ডলারের মাইলফলক ছুঁয়েছেন। যে কীর্তি শুধু তারই!‘বিগ ফোরের’ অন্য দুই তারকা ফেদেরার-নাদাল চোটের কারণে বছরজুড়েই থেকেছেন আড়ালে। ২০০০ সালের পর এই প্রথম গ্র্যান্ড স্লামশূন্য থেকেছেন সর্বোচ্চ ১৭টি গ্র্যান্ড স্লামের মালিক ফেদেরার। র্যাঙ্কিংয়ে নামতে নামতে এখন ১৬। গত ১০ বছরের মধ্যে এই প্রথম সেরা পাঁচের বাইরে রাফায়েল নাদাল।মহিলা টেনিসে বছরটা ছিল অ্যাঞ্জেলিক কারবারের। অস্ট্রেলিয়ান ওপেন জিতে আলোয় আসেন জার্মান-কন্যা। পরের গ্র্যান্ড স্লাম ফ্রেঞ্চ ওপেনের প্রথম রাউন্ডে বিদায় নিলে সবাই ধরে নিয়েছিল চমক দেখিয়ে নিভে যাওয়া তারকাদের কাতারেই নাম লেখাবেন। কিন্তু সেটি হতে দেননি কারবার। ইউএস ওপেন জিতে সোচ্চারে বলেছেন, হারিয়ে যেতে আসেননি। উঠেছেন র্যাঙ্কিংয়ের শীর্ষেও।সাফল্যের আলো পড়েছে সেরেনা উইলিয়ামসের ওপরও। উন্মুক্ত যুগে সর্বোচ্চ ২২টি গ্র্যান্ড স্লাম জয়ের স্টেফি গ্রাফের রেকর্ড আগের বছরই ছুঁয়ে ফেলার কথা ছিল সেরেনার। উইম্বলডন জিতে স্টেফির পাশে বসলেও মৃদৃ একটা গুঞ্জন উঠেই গেছে—২৩তম গ্র্যান্ড স্লামটি কি জিততে পারবেন সেরেনা?দলগত অর্জনের দিকে দেখলে আসবে আর্জেন্টিনা ও চেক প্রজাতন্ত্রের নাম। পুরুষ ও নারী টেনিসের দলগত বিশ্বকাপখ্যাত ডেভিস ও ফেড কাপের শিরোপা জিতেছে এই দুটি দল। তথ্যসূত্র: এএফপি।এক নজরে বছরের চার গ্র্যান্ড স্লামপুরুষ নারীঅস্ট্রেলিয়ান ওপেন নোভাক জোকোভিচ অ্যাঞ্জেলিক কারবারফ্রেঞ্চ ওপেন নোভাক জোকোভিচ গারবিনিয়ে মুগুরুজাউইম্বলডন অ্যান্ডি মারে সেরেনা উইলিয়ামসইউএস ওপেন স্তানিসলাস ভাভরিঙ্কা অ্যাঞ্জেলিক কারবার
‘পুঁচকে’ দেশের পুচ‘ও মাই গড!’ দেশের হয়ে প্রথম অলিম্পিক সোনা জেতার পর মনিকা পুচের প্রথম অভিব্যক্তি। নিজের সাফল্যকেই বিশ্বাস করতে পারছিলেন না যেন পুয়ের্তোরিকান টেনিস-কন্যা। এর আগের অলিম্পিকে আটটি পদক জিতলেও পুয়ের্তোরিকো কখনো সোনা জেতেনি। রোগে-শোকে-দারিদ্র্যে ক্লিষ্ট ক্যারিবিয়ান দ্বীপপুঞ্জের দেশটির সেই আক্ষেপ রিও অলিম্পিকে ঘুচিয়ে দেন পুচ। ফাইনালে হারিয়ে দেন জার্মানির অ্যাঞ্জেলিক কারবারকে। অথচ ম্যাচের আগে কারবার ছিলেন র্যাঙ্কিংয়ের দুইয়ে, পুচ ৩৪তম। কিন্তু ম্যাচে পুচ সেটি বুঝতে দিলে তো! জিতে যান ৬-৪, ৪-৬, ৬-১ গেমে।
