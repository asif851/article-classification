

# ২২ রানের জন্য প্রথম শ্রেণিতে বাংলাদেশের সর্বোচ্চ স্কোরের রেকর্ড ভাঙেনি।
# সেঞ্চুরি পেয়েছেন পূর্বাঞ্চলের চার ব্যাটসম্যান।

বিসিএলে খুলনায় শেখ আবু নাসের স্টেডিয়ামে ওয়ালটন মধ্যাঞ্চলের বিপক্ষে রানের বন্যা বইয়ে দিয়েছে ইসলামী ব্যাংক পূর্বাঞ্চল। আগের দিনে লিটন দাস সেঞ্চুরি করেছেন। আজ ডাবল সেঞ্চুরি করলেন জাকির হাসান। ডাবল সেঞ্চুরির দিকে যাচ্ছিলেন অলক কাপালি। সেঞ্চুরি করেছেন ইয়াসির আলীও। সেঞ্চুরির মেলায় প্রথম ইনিংসে ৬ উইকেটে ৭৩৫ রান তুলে ইনিংস ঘোষণা করেছে পূর্বাঞ্চল। ঘরোয়া প্রথম শ্রেণির ক্রিকেটে বাংলাদেশে সর্বোচ্চ রান ৭৫৬। ২০১৩-১৪ মৌসুমে বিকেএসপিতে জাতীয় লিগে রাজশাহীর বিপক্ষে এই রানের পাহাড় গড়েছিল ঢাকা বিভাগ। বিসিএলে সর্বোচ্চ ৭৪৯, গত মৌসুমে বিকেএসপিতেই যেটি ওয়ালটন মধ্যাঞ্চলের বিপক্ষে করেছিল প্রাইম ব্যাংক দক্ষিণাঞ্চল।
পূর্বাঞ্চল চাইলে আজ দুটি রেকর্ডই ভেঙে দিতে পারত। উইকেট, সময়—দুটিই তাদের হাতে ছিল। তবুও কেন পারেনি তারা? পূর্বাঞ্চলের অধিনায়ক মুমিনুল খুলনা থেকে মুঠোফোনে বললেন, ‘রেকর্ডের কথা জানতাম না! আর আমরা তো রেকর্ডের জন্য খেলি না। যদি খেলতামই, অলকদার (কাপালি) ডাবল সেঞ্চুরির জন্য অপেক্ষা করতে পারতাম।’
মুমিনুল যেহেতু বললেন, ১৬৫ রানে অপরাজিত থাকা কাপালির সঙ্গে নিশ্চয়ই আলোচনা করেই ইনিংস ঘোষণা করেছেন। ডাবল সেঞ্চুরি নিশ্চয়ই কঠিন কিছু ছিল না পূর্বাঞ্চলের ব্যাটসম্যানের জন্য। তবে ক্যারিয়ারের প্রথম ডাবল পেতে অসুবিধা হয়নি জাকিরের।
রাজশাহীতে জুনায়েদ সিদ্দিকীর সেঞ্চুরিতে বিসিবি উত্তরাঞ্চল অলআউট হওয়ার আগে করেছে ৪০৮ রান। প্রাইম ব্যাংক দক্ষিণাঞ্চলের অধিনায়ক আবদুর রাজ্জাক পেয়েছেন ৬ উইকেট। পেসার কামরুল ইসলাম রাব্বী পেয়েছেন ৩ উইকেট। প্রথম ইনিংসে ব্যাটিং করতে নেমে ইমরুল কায়েসের ফিফটিতে ২ উইকেটে ১২৫ রান তুলে দিন শেষ করেছে দক্ষিণাঞ্চল।
সংক্ষিপ্ত স্কোর:
ইসলামী ব্যাংক পূর্বাঞ্চল-ওয়ালটন মধ্যাঞ্চলখুলনা পূর্বাঞ্চল ১ম ইনিংস: ১৬৪ ওভারে ৭৩৫/৬ ডি. (জাকির ২১১, অলক ১৬৫*, ইয়াসির ১৩২, লিটন ১১২, তাসামুল ৬০; শুভাগত ৩/১৮৩, হায়দার ২/৬৭, তাসকিন ১/১১৩)।মধ্যাঞ্চল ১ম ইনিংস: ১১ ওভারে ৪০/১ (সাদমান ১৮*; সোহাগ ১/১৩)।
বিসিবি উত্তরাঞ্চল-প্রাইম ব্যাংক দক্ষিণাঞ্চলরাজশাহী উত্তরাঞ্চল ১ম ইনিংস: ১০৬.২ ওভারে ৪০৮ (জুনায়েদ ১৩৭, মিজানুর ১০৬, ধীমান ৬৫, তাইজুল ৫৪, নাঈম ২৬; রাজ্জাক ৬/১০৭, কামরুল ৩/১২২, আল আমিন ১/৫৬)।দক্ষিণাঞ্চল ১ম ইনিংস: ২৮ ওভারে ১২৫/২ (ইমরুল ৫৮*, সৌম্য ২৯, তুষার ২৩*; শফিউল ১/২৯, আরিফুল ১/৪০)।
