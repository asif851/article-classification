
ক্যাচ মিস তো ম্যাচ মিস। বাক্যটার মর্মার্থ আজ হাড়ে হাড়েই টের পেল সানরাইজার্স হায়দরাবাদ। ইনিংসের ১৪তম ওভারে করুণ নায়ারের সহজ ক্যাচটা নিতে পারলেন না হায়দরাবাদ অধিনায়ক ডেভিড ওয়ার্নার। আর পড়ে পাওয়া এই সুযোগটাকে কাজে লাগিয়ে দলকে জিতিয়েই তবে ফিরেছেন দিল্লি ডেয়ারডেভিলসের ব্যাটসম্যান। ৫৯ বলে ৮৩ রান করে অপরাজিত ছিলেন নায়ার। দিল্লিকে ১৫৯ রানের লক্ষ্য দিয়েছিল মুস্তাফিজের দল। ইনিংসের একেবারে শেষ বলেই রানটা পেরিয়ে গেছে দিল্লি। শেষ বলে দরকার ছিল ২, সেই করুণ নায়ার ভুবনেশ্বর কুমারকে চার মেরেই সমাপ্তি টানলেন ম্যাচের। ৬ উইকেটে ম্যাচটা জিতে শেষ চারে ওঠার স্বপ্ন বাঁচিয়ে রাখল দিল্লি। আর অপেক্ষা বাড়ল হায়দরাবাদের। ম্যাচটা কিন্তু খারাপ কাটেনি মুস্তাফিজুর রহমানে। বাংলাদেশের বাঁহাতি পেসার ৪ ওভারে ২৪ রান দিয়ে নিয়েছেন কার্লোস ব্রাফেটের উইকেট। ভুবনেশ্বর কুমার সহজ ক্যাচ মিস করায় পেতে পেতে পাননি জেপি ডুমিনির উইকেটটিও। এরপর ১২ বলে দরকার ১৬ রান-এই সমীকরণে বল করতে এসে মাত্র ৫ রান দিয়ে ১ উইকেট নিয়ে দলকে ম্যাচে রেখেছিলেন মুস্তাফিজ। কিন্তু শেষ ওভারে ১১ রান তুলে জিতে গেল দিল্লি। তথ্যসূত্র: ক্রিকইনফো ও সনি সিক্স।
