
গত পরশু নিরুত্তাপ এক ম্যাচ খেলেছে স্পেন ও ইসরায়েল। এক দল বিশ্বকাপ নিশ্চিত করে ফেলেছে। আরেক দল ছিটকে গেছে এক ম্যাচ আগেই। এমন নিয়ম রক্ষার ম্যাচে আকর্ষণ বলতে ছিল না তেমন কিছুই। কিন্তু সেই ম্যাচটিই কিনা আলোচনায় এল ইসরায়েলি দর্শকদের জন্য! ম্যাচ শেষে মাঠে ছুটে গিয়েছিল ছয় ইসরায়েলি দর্শক। তাদের হাতে ছিল ছুরি!
পরশু রাতে বেঞ্চে ছিলেন ইসকো। ইসরায়েলের রক্ষণাত্মক মানসিকতা ও স্পেনের ধারহীন আক্রমণের এই ম্যাচে দর্শকেরা রীতিমতো ঝিমোচ্ছিল। কিন্তু ইসকো নামার পরই ম্যাচটা বদলে যায়। ইস্কোর জাদুকরি ছোঁয়ায় জেগে ওঠে মাঠ। দর্শকও তাঁদের সমর্থন ভুলে ইসকো-বন্দনায় মাতে। ইসকোর ছন্দেই গোল পেয়ে যায় স্পেন। ইয়ারামেন্দির দুর্দান্ত এক শটে জিতেছে স্পেন। ম্যাচ শেষে তাই ছয়জন দর্শকের মাঠে ছুটে যাওয়া বিস্ময় জাগায়নি। এমন ফুটবলারকে সামনে পেতে, ছুঁয়ে দেখতে চাইবে না কে? কিন্তু তাই বলে হাতে ছুরি নিয়ে!
ইসরায়েলি পুলিশ ছয় দর্শককেই আটক করেছে। তাদের মাঝে একজন সরাসরি ইসকোর দিকে ছুটছিল। কিন্তু মাঠের নিরাপত্তাকর্মীরা সময়মতো এসে তাকে আটকে দিয়েছেন। ইসরায়েলের পত্রিকা দ্য টাইমস জানিয়েছে, একজন ইসকোর কাছাকাছি যাওয়ার চেষ্টা করেছিল। সে যখন খেলোয়াড়ের কাছে যাওয়ার চেষ্টা করছে, তখন তার হাত থেকে একটা ছুরি মাটিতে পড়ে গেছে। ইসকোর কাছে যাওয়ার আগেই তাকে আটকে দিয়েছে পুলিশ।
ইসরায়েল ফুটবল ফেডারেশন অবশ্য এ তথ্যকে ভুল বলে দাবি করেছে। ফেডারেশনের যোগাযোগ পরিচালক শোলমি বার্জেল বলেন, ‘আমরা জানি না কীভাবে এসব প্রতিবেদন আসছে। এগুলো মিথ্যা। নিজেদের দেশের বাইরে স্পেনকে এমন উষ্ণ সমর্থন জানায়নি অন্য কোনো দেশ। বিশেষ করে ইসকো, যাঁর জন্য দর্শকেরা স্লোগান দিয়েছে, ব্যানার উচিয়েছে।’ সূত্র: মার্কা, এএস।
