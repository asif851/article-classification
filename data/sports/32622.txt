
সংবাদ সম্মেলন করে জানিয়ে দিয়েছিলেন ইরানের কোচ আর থাকছেন না। পদত্যাগের কারণটা জানাতে গিয়ে ইরানিয়ান ফুটবল ফেডারেশন এবং দেশটির ক্রীড়া মন্ত্রণালয়কে দুষেছিলেন। ওই ঘটনার এক মাস পরই ১৮০ ডিগ্রি ঘুরে গেলেন কার্লোস কুইরোজ। ২০১৮ বিশ্বকাপ পর্যন্ত আবার ইরান ফুটবল দলের দায়িত্ব নিয়েছেন পর্তুগিজ কোচ। অবশ্য এর আগে সপ্তাহ খানেক কুইরোজের সঙ্গে আলোচনা চালিয়েছে ইরানি কর্তৃপক্ষ। বলেছেন, দাবি-দাওয়া পূরণের আশ্বাসেই ইরানে আবার ফেরার সিদ্ধান্ত, ‘দারুণ ইতিবাচক একটা বৈঠক হয়েছে আমাদের। ইরানের সব ফুটবল সমর্থক পরের বিশ্বকাপে দেখতে চায় ইরানকে। বড় এই টুর্নামেন্টের প্রস্তুতির জন্য আমাদের এখন দরকার (ইরানের) ফুটবল ফেডারেশন এবং ক্রীড়া মন্ত্রণালয়ের সমন্বিত সহযোগিতা।’ কুইরোজ অবস্থান বদলেছেন, ইরানের ক্রীড়া মন্ত্রণালয়ও নিশ্চয়ই নমনীয় হবে। এএফপি।
