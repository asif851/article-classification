
বাংলাদেশ প্রিমিয়ার লিগের (বিপিএল) ইতিহাসে সবচেয়ে বেশি ক্যাচ মাহমুদউল্লাহর। বিপিএলের ৫ আসরে এখন পর্যন্ত সর্বোচ্চ ৩৫টি ক্যাচ তালুবন্দী করেছেন খুলনা টাইটানসের অধিনায়ক। দুটি মৌসুম ধরে খুলনা টাইটানসের অধিনায়কত্ব করলেও মাহমুদউল্লাহ বিপিএলে খেলেছেন বিলুপ্ত হয়ে যাওয়া দুই ফ্র্যাঞ্চাইজি চিটাগং কিংস ও বরিশাল বুলসের হয়েও।বিপিএলে এযাবৎ ৫৮টি ম্যাচ খেলেছেন মাহমুদউল্লাহ। এই ৫৮টি ম্যাচে তাঁর ধরা ক্যাচের সংখ্যা ৩৫। এক ম্যাচে সর্বোচ্চ ২টি ক্যাচ ধরার রেকর্ড আছে বাংলাদেশের মিডল অর্ডারের অন্যতম এই ভরসার। ক্যাচের রেকর্ডে নিজেকে বেশ বড় ব্যবধানেই এগিয়ে রেখেছেন তিনি।সবচেয়ে বেশি ক্যাচ ধরার তালিকায় মাহমুদউল্লাহর পর দ্বিতীয়স্থানে আছেন আরেক বাংলাদেশি তারকা নাসির হোসেন। তাঁর ক্যাচের সংখ্যা ২৪। খুলনা রয়েল বেঙ্গলস, রংপুর রাইডার্স, ঢাকা ডায়নামাইটস হয়ে এই মৌসুমে সিলেট সিক্সারসে খেলা নাসির ৫৬টি ম্যাচ খেলে ধরেছেন ২৪ ক্যাচ। এক ম্যাচে তিনি ৩টি ক্যাচ নিয়েছেন।মাহমুদউল্লাহ-নাসিরের পরের তিনটি স্থান বাংলাদেশি ফিল্ডারদেরই দখলে। তৃতীয় স্থানে আছেন সাব্বির রহমান—যদিও তাঁর ক্যাচের সংখ্যা নাসিরের সমান—২৪টি। নাসিরের চেয়ে বেশি ম্যাচ (৫৯) খেলে ২৪ ক্যাচ তাঁর। সে কারণেই তাঁর স্থান তিনে। বিপিএলে এক ম্যাচে সর্বোচ্চ ৪টি ক্যাচ নেওয়ার কৃতিত্ব কিন্তু সাব্বিরেরই। চারে শুভাগত হোম ও পাঁচে জিয়াউর রহমান। ছয়, সাত, আট, নয় ও দশ নম্বর স্থানে আছেন যথাক্রমে ফরহাদ রেজা, আবু হায়দার, ইমরুল কায়েস, সৌম্য সরকার ও মুমিনুল হক।
