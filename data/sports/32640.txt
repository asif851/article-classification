
১৯ বলে ২০ রান। ব্যাট হাতে নিজেকে খুব একটা মেলে ধরতে পারলেন না তামিম ইকবাল। তাতে অবশ্য তাঁর দল সেন্ট লুসিয়ার জয় পেতে সমস্যা হয়নি। আজ অ্যান্টিগার বিপক্ষে বৃষ্টিবিঘ্নিত ম্যাচে ১৭ রানে জিতেছেন (ডাকওয়ার্থ-লুইস পদ্ধতিতে ) তামিমরা।জয়ের পরও ক্যারিবিয়ান টি-টোয়েন্টি প্রিমিয়ার তালিকার তলানিতেই রয়ে গেছে সেন্ট লুসিয়া। ৬ ম্যাচে তামিমদের অর্জন ৪ পয়েন্ট। সমানসংখ্যক ম্যাচে ৮ পয়েন্ট নিয়ে তালিকার শীর্ষে সাকিব আল হাসানের দল বারবাডোজ।আন্দ্রে ফ্লেচারের ৫৩ বলে ৭৬ রান। অধিনায়ক ড্যারেন স্যামির ২০ বলে অপরাজিত ৩৫। ফ্লেচার-স্যামির নৈপুণ্যে ৪ উইকেটে ১৭৯ রানের বড় সংগ্রহ গড়েছিল সেন্ট লুসিয়া। জবাবে ব্যাট করতে নামা অ্যান্টিগার ইনিংসের ১০ ওভার যেতেই হানা দেয় বৃষ্টি। দলের অবস্থা মন্দ ছিল না, ২ উইকেটে ৭৪ রান। কিছুক্ষণ বন্ধ থাকার পর শুরু হয় খেলা। তবে মাত্র চার বল মাঠে গড়ানোর পর শুরু হয় মুষলধারে বৃষ্টি। স্থায়ীভাবে বন্ধ হয়ে যায় খেলা। বৃষ্টি আইনে তখন সেন্ট লুসিয়ার চেয়ে ১৭ রানে পিছিয়ে ছিল অ্যান্টিগা। মারলন স্যামুয়েলস ২২ রান নিয়ে অপরাজিত থাকেন। জাহমার হ্যামিল্টন করেন ২৪ রান।সংক্ষিপ্ত স্কোর:সেন্ট লুসিয়া: ১৭৯/৪ (২০ ওভার)ফ্লেচার ৭৬, স্যামি ৩৫*, স্মিথ ২৯, তামিম ২০
স্যামুয়েলস ২/৩৩, করনওয়াল ২/৩৬
অ্যান্টিগা: ৭৬/৩ (১০.৪ ওভার)
হ্যামিল্টন ২৪, স্যামুয়েলস ২২*
মাথুরিন ২/২৬
সূত্র: ক্রিকইনফো।
