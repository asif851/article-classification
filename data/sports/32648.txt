
একটু মজা করতে চেয়েছিলেন এজেকিয়েল লাভেজ্জি। চাইনিজ সুপার লিগে খেলছেন, তাই যদ্দিন দেশে যদাচার ভেবে একটু চাইনিজ সাজতে সেজেছিলেন। ব্যস, এতেই এখন জাতিবিদ্বেষী অপবাদ জুটেছে তাঁর। অবস্থা এমন যে, ক্ষোভ আরও ছড়িয়ে পড়লে চীনও ছাড়তে হতে পারে লাভেজ্জিকে।এ মৌসুমেই প্যারিস সেন্ট জার্মেই ছেড়ে চীনের ফুটবলে নাম লিখিয়েছেন লাভেজ্জি। আর্জেন্টাইন ফরোয়ার্ডকে বছরে ১ কোটি ইউরো বেতন দিয়ে দলে টেনেছে হেবেই চায়না ফরচুন। বিশ্ব ফুটবলেই লাভেজ্জির চেয়ে বেতন ভোগী খেলোয়াড় এখন খুব কম। নিজেদের সেরা তারকাকে বিজ্ঞাপনে ব্যবহার করতে গিয়েই বিপাকে পড়েছে হেবেই।ক্লাবের এক অফিশিয়াল ফটোশুটে লাভেজ্জিকে ব্যবহার করা হয়েছে। সেখানে দেখা গেছে, ক্লাবের লাল ট্র্যাক স্যুট পরে হাসছেন লাভেজ্জি। আর দুই হাতের দুই তর্জনী দিয়ে দুই চোখের কোনা টেনে ধরেছেন। চোখটাকে ছোট বানানোর জন্য।লাভেজ্জি এভাবে চীনের মানুষ সাজার বিতর্কিত উপায় মেনে নেয়নি দেশটি। সামাজিক যোগাযোগ মাধ্যমে রীতিমতো ঝড় বইছে। অনেকেই লাভেজ্জিকে চীন ছাড়তে বলছেন। এমন একটা ছবি প্রকাশ করায় হেবেই ফরচুনকেও দোষারোপ করছেন অনেকে। অনেকেই এ ঘটনার সঙ্গে নিকোলাস আনেলকাকে মেলাচ্ছেন। ২০১৪ সালে গোল করার পর নাৎসি স্যালুটের ভঙ্গিতে উদ্‌যাপন করায় ওয়েস্ট ব্রম ছাড়তে হয়েছিল ফ্রেঞ্চ ফরোয়ার্ডকে। সে তুলনা টেনে লাভেজ্জির শাস্তি চাচ্ছেন সবাই।তবে লাভেজ্জি শাস্তি পাচ্ছেন কি না, কিংবা ঘটনা আর কত দূর গড়ায় সেটা এখনো বোঝা যাচ্ছে না। এখনো আনুষ্ঠানিক কোনো বিবৃতি দেননি লাভেজ্জি বা তাঁর ক্লাব। গোল।
