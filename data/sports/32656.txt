
বিশ্বের সবচেয়ে দামি ফুটবলার কে? উত্তরটি জানাই আছে সবার, পল পগবা! এই মৌসুমেই জুভেন্টাস থেকে ১০৫ মিলিয়ন ইউরোতে ম্যানচেস্টার ইউনাইটেডে যোগ দিয়েছেন ফ্রেঞ্চ মিডফিল্ডার। তাঁর আগে সবচেয়ে দামি ফুটবলার ছিলেন গ্যারেথ বেল। ২০১৩ সালে বেল ভেঙেছিলেন ক্রিস্টিয়ানো রোনালদোর রেকর্ড। কিন্তু পগবা-বেল-রোনালদোরা যা করতে পারেননি, সেটাই করে দেখালেন ডেভিড লুইজ!
ফরোয়ার্ডদের দাম ফুটবলে বেশি হবেই। কিন্তু লুইজ ডিফেন্ডার হয়েও দলবদলের বাজারে রোনালদোদের ছাড়িয়ে গেলেন। এখন পর্যন্ত ট্রান্সফার মার্কেটে তাঁর পেছনে খরচ হয়েছে ১০৩ মিলিয়ন পাউন্ড। যেখানে বেল, রোনালদোর জন্যও এখনো ১০০ মিলিয়ন পাউন্ড খরচ হয়নি দলবদলের বাজারে। লুইজের আগে ১০০ মিলিয়ন পাউন্ডের মাইলফলক ছুঁয়েছেন কেবল অ্যাঙ্গেল ডি মারিয়া, হামেস রদ্রিগেজ ও গঞ্জালো হিগুয়েইন।অবশ্য একবারেই লুইজের পেছনে এত টাকা খরচ হয়নি। এটি সর্বমোট হিসাব। ৩২ মিলিয়ন পাউন্ডে প্যারিস সেন্ট জার্মেই থেকে চেলসিতে ফিরে এলেন এই মৌসুমে। মাত্র দুই বছর আগে এই চেলসি থেকেই পিএসজিতে গিয়েছিলেন দলবদলের রেকর্ড ৫০ মিলিয়ন পাউন্ডে। একজন ডিফেন্ডারের জন্য এ পরিমাণ টাকা কোনো ক্লাব এর আগে কখনো খরচ করেনি। লুইজকেই আবার ২০১১ সালে চেলসি বেনফিকা থেকে ২১ মিলিয়ন পাউন্ডে কিনে এনেছিল চেলসি।অর্থাৎ ২৯ বছর বয়সী এই ব্রাজিলিয়ান ডিফেন্ডারের জন্য দলবদলের বাজারে সব মিলিয়ে ১০৩ পাউন্ড বা ১ হাজার ৭৯ কোটি টাকা খরচ হলো তাঁর পেছনে!কোনো ডিফেন্ডারের জন্য ১০০ মিলিয়ন পাউন্ড খরচ করার ঘটনা এবারই প্রথম ঘটল। ডি মারিয়া, রদ্রিগেজ ও হিগুয়েইন তো আর ডিফেন্ডার​ নন। সব মিলিয়ে এই চারজনের পেছনে সর্বমোট ১০০ মিলিয়ন পাউন্ড খরচ করার রেকর্ড আছে ফুটবলে। বেল, রোনালদোকে রিয়াল মাদ্রিদ দ্রুত বিক্রির চিন্তাভাবনা না করলে আরও বেশ কিছুদিন ‘১০০ মিলিয়ন পাউন্ড ক্লাবে’র সদস্য এ চারজনই থাকার কথা।তবে ইংলিশ প্রিমিয়ার লিগের ক্লাবগুলো এবার দলবদলের বাজারে যা দেখাল, তাতে আগামী মৌসুমেই এ তালিকায় অনেকেই চলে আসতে পারেন। এবারের দলবদলে প্রিমিয়ার লিগের ক্লাবগুলো খেলোয়াড় কেনাবেচায় খরচ করেছে ‘মাত্র’ ১ বিলিয়ন ১৬৫ মিলিয়ন পাউন্ড!
