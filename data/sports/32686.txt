
১৯৮৮ সালের ২৭ অক্টোবর এ দেশের ক্রিকেট ইতিহাসে বিশেষ একটি দিন। ২৮ বছর আগে এই দিনেই বাংলাদেশের মাটিতে প্রথম আয়োজিত হয়েছিল স্বীকৃত আন্তর্জাতিক ম্যাচ। ১৯৮৬ সালের ৩১ মার্চ বাংলাদেশ প্রথমবারের মতো খেলেছিল এক দিনের আন্তর্জাতিক ম্যাচ। শ্রীলঙ্কার মোরাতুয়ায় এশিয়া কাপের সেই ম্যাচে বাংলাদেশের প্রতিপক্ষ ছিল ইমরান খান-আবদুল কাদির-জাভেদ মিয়াঁদাদদের পাকিস্তান। বাংলাদেশ দ্বিতীয় ওয়ানডে ম্যাচটি খেলেছিল সেবারের এশিয়া কাপেই স্বাগতিক শ্রীলঙ্কার বিপক্ষে। দুই বছর পর ঘরের মাঠে এশিয়া কাপ আয়োজনের দায়িত্ব পায় বাংলাদেশ। ১৯৮৮ সালের ২৭ অক্টোবর শুরু হয়েছিল এশিয়া কাপের সেই আসর। মজার ব্যাপার হচ্ছে, এশিয়া কাপের শুরুর দিনই হয়েছিল দুটি ম্যাচ। একটি ঢাকায়, অন্যটি চট্টগ্রামে। ঢাকার ম্যাচটিতে শ্রীলঙ্কার সঙ্গে খেলেছিল পাকিস্তান। চট্টগ্রামে মুখোমুখি হয়েছিল বাংলাদেশ ও ভারত। আরেক দিক দিয়ে দেখলে দেশের মাটিতে বাংলাদেশ জাতীয় ক্রিকেট দলের প্রথম ওয়ানডে খেলার অভিজ্ঞতাও হয়েছিল ১৯৮৮ সালের ২৭ অক্টোবর।চট্টগ্রাম স্টেডিয়ামের (এখনকার এম এ আজিজ স্টেডিয়াম) সে ম্যাচটিতে ভারতের কাছে ৯ উইকেটে হেরেছিল বাংলাদেশ। আগে ব্যাট করে বাংলাদেশের করা ৯৯ রান ভারত টপকে গিয়েছিল খুব সহজেই (২৬ ওভারেই), মাত্র ১ উইকেট হারিয়ে। সে ম্যাচে ভারতের নভজোৎ সিং সিঁধুর উইকেটটি তুলে নিয়েছিলেন অফ স্পিনার আজহার হোসেন। ঢাকার ম্যাচটিতে আগে ব্যাট করে পাকিস্তান করেছিল ৭ উইকেটে ১৯৪। সে রান শ্রীলঙ্কা টপকেছিল ৫ উইকেট হারিয়ে, ৩৮.৫ ওভারে। ১৯৮৮ সালের এশিয়া কাপেই ঢাকার মাঠে প্রথম খেলার সুযোগ হয়েছিল বাংলাদেশ জাতীয় ক্রিকেট দলের। ২ নভেম্বর অনুষ্ঠিত সে ম্যাচটিতে শ্রীলঙ্কা ৯ উইকেটে হারিয়েছিল বাংলাদেশকে।
