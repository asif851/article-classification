



এএফসি বেঙ্গালুরুর বিপক্ষে ১-০ গোলে হেরেছে আবাহনী লিমিটেড।
আজ পুরোপুরি দ্বিতীয় সারির দল নামিয়েছিল ভারতীয় ক্লাবটি।
গত বছর এই দলকেই দশ খেলোয়াড় নিয়ে ২-০ গোলে হারিয়েছিল আবাহনী।


গত বছরের ৩ মে বঙ্গবন্ধু জাতীয় স্টেডিয়ামে বেঙ্গালুরুর বিপক্ষে আবাহনীর ২-০ গোলের জয়টি কি তাহলে ‘অঘটন’ ছিল? এখন এমন প্রশ্ন উঠলে অবাক হওয়ার কিছু নেই। কেননা আজ একেবারেই খর্বশক্তির বেঙ্গালুরু এফসির বিপক্ষে জয় তো দূরের কথা, ড্র নিয়েও মাঠ ছাড়তে পারেনি আবাহনী লিমিটেড। বেঙ্গালুরুতে অনুষ্ঠিত ম্যাচে ভারতীয় ক্লাবটির বিপক্ষে আকাশি-নীলরা মাঠ ছেড়েছে ১-০ গোলে হেরে। ম্যাচের মীমাংসা করে দিয়েছেন মিজোরামের ২০ বছর বয়সী তরুণ ড্যানিয়েল লালহিমপুইয়া। 
অধিনায়ক সুনীল ছেত্রী ছিলেন না, বিশ্রামে ছিলেন তিন বিদেশিও। এমন দ্বিতীয় সারির বেঙ্গালুরুকে হারাতে না পারলেও অন্তত আবাহনী হারবে না, এমনটা আশা করা যেতেই পারে। কিন্তু ৭২ মিনিটে করা লালহিমপুইয়ার গোলটিই ম্যাচের মীমাংসা করে দিয়েছে। অথচ গত বছর এএফসি কাপে ১০ খেলোয়াড় নিয়েও এই বেঙ্গালুরুর বিপক্ষেই ২-০ গোলে জিতেছিল আবাহনী। সেই সুখ স্মৃতিটা এখন শুধুই ক্ষয়ে যাওয়া অতীত ছাড়া আর কিছুই নয়।
বেঙ্গালুরু নিঃসন্দেহে আবাহনীর চেয়ে অনেক ভালো মানের দল। কিন্তু ইন্ডিয়ান সুপার লিগের (আইএসএল) ফাইনালের জন্য নিয়মিত তারকাদের আজ বিশ্রামে রেখে একটা ফাটকাই খেলেছিলেন স্প্যানিশ কোচ আলবার্তো রোকা। সে জুয়োই জিতেই গেলেন এই স্প্যানিশ। আর আবাহনীর পাশে লেখা হলো এএফসি কাপে টানা দ্বিতীয় হার। প্রথম ম্যাচে মালদ্বীপ ক্লাব নিউ রেডিয়ান্টের বিপক্ষে ১-০ গোলে হেরেছিল আবাহনী।
