
ক্রিকেট বিশ্বে টেন্ডুলকার এক অনন্য ব্যক্তিত্ব। ২৪ বছরের দীর্ঘ ক্যারিয়ারে শুধু নিজেকেই না, খোদ ক্রিকেটকেই অনন্য উচ্চতায় নিয়ে গেছেন লিটল মাস্টার। আজ অনেকের কাছেই তাঁর পরিচয়, ভারতের ক্রিকেট-দেবতা। তবে টেন্ডুলকারের জনপ্রিয়তা শুধু ক্রিকেটেই সীমাবদ্ধ থাকেনি। ছড়িয়ে পড়েছে ক্রীড়াঙ্গনের অন্যান্য প্রান্তেও। জ্যামাইকান স্প্রিন্টার ইয়োহান ব্লেকও টেন্ডুলকারের একজন বড় ভক্ত। ভারতের এই কিংবদন্তি ব্যাটসম্যানই নাকি ব্লেকের ‘শৈশব নায়ক’।উসাইন বোল্ট, আসাফা পাওয়েলদের মতো তারকা অ্যাথলেটদের চারণভূমি হলেও ক্রিকেটও জ্যামাইকায় বেশ ভালোই জনপ্রিয়। ওয়েস্ট ইন্ডিজের মারমুখী ব্যাটসম্যান ক্রিস গেইল এসেছেন এই জ্যামাইকা থেকে। এর আগে জর্জ হ্যাডলি, কার্টনি ওয়ালস, মাইকেল হোল্ডিংদের মতো কিংবদন্তি ক্রিকেটাররাও ছিলেন জ্যামাইকান বংশোদ্ভূত। কিন্তু নিজ দেশের এই ক্রিকেটারদের চেয়ে টেন্ডুলকারই বেশি প্রভাব ফেলেছেন ব্লেকের ওপর। সদ্য অবসরে যাওয়া টেন্ডুলকারকে নিয়ে কথা বলতে পারাটাও একটা সম্মানের ব্যাপার বলে মন্তব্য করেছেন গত অলিম্পিকের দুটি রুপাজয়ী এই অ্যাথলেট।সম্প্রতি পিটিআইকে দেওয়া এক বিশেষ সাক্ষাত্কারে ব্লেক বলেছেন, ‘টেন্ডুলকার সবার জন্যই অনুকরণীয় ব্যক্তিত্ব। তিনি খুবই বিনয়ী আর পুরো বিশ্বের মানুষকেই আলোড়িত করার ক্ষমতা তাঁর আছে। আমি আশা করি সবাই তাঁর এই দিকগুলো অনুসরণ করবে।’নিজের অ্যাথলেটিকস ক্যারিয়ারটা বিকাশের জন্য যথেষ্টই কর্মব্যস্ত সময় কাটাতে হয় ব্লেককে। তার পরও সময় পেলেই তিনি বসে যান টেন্ডুলকারের খেলা দেখতে। লিটল মাস্টারের বিভিন্ন ম্যাচের ডিভিডি তিনি প্রায়ই দেখতেন মন্ত্রমুগ্ধের মতো। একবার নাকি টেন্ডুলকারকে বোলিংও করতে চেয়েছিলেন জ্যামাইকান এই অ্যাথলেট, ‘প্রথমবারের মতো তাঁর সঙ্গে কথা বলার অভিজ্ঞতাটা আমার এখনো মনে আছে। আমি তাঁকে বলেছিলাম যে, আমি আপনাকে বোলিং করতে চাই। আমার খুবই ভালো লেগেছিল কারণ শচীন আমার শৈশবের নায়ক।’অ্যাথলেটিকস জগতে ব্লেকের আবির্ভাবটাও হয়েছে খুব চমকপ্রদভাবে। ২০১১ সালে মাত্র ২১ বছর বয়সেই জিতেছেন বিশ্ব চ্যাম্পিয়নশিপের ১০০ মিটার দৌড়ের সোনা। স্বদেশি উসাইন বোল্টের দুর্দান্ত পারফরম্যান্সের সামনে স্লান হয়ে থাকতে হলেও নিজের প্রতিভার কথাটা ঠিকই জানান দিতে পেরেছেন ব্লেক। পিটিআই
