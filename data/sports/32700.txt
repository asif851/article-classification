
গত ম্যাচে রহমতগঞ্জকে হারিয়ে চার মাস পর অধরা জয়ের দেখা পেয়েছে ফেনী সকার। আগের ম্যাচে যেখানে শেষ, কাল সেখান থেকেই যেন শুরু দলটির। অন্তত ৬২ মিনিট পর্যন্ত তেমনই মনে হচ্ছিল। বিজেএমসির সঙ্গে তখনো ২-১ গোলে এগিয়ে ফেনী। কিন্তু এর পরই ছন্দপতন। বিজেএমসি মাঠ ছেড়েছে ৩-২ গোলের জয় নিয়ে।
এই জয়ে ৪ পয়েন্ট নিয়ে ‘এ’ গ্রুপে চ্যাম্পিয়ন বিজেএমসি। ৩০ মার্চ প্রথম কোয়ার্টার ফাইনালে দলটির প্রতিপক্ষ ‘ডি’ গ্রুপের রানার্সআপ ব্রাদার্স।
বিজেএমসিকে কাল খেলায় ফিরিয়েছেন আবদুল্লাহ পারভেজ, প্রায় ২৫ গজ দূর থেকে দর্শনীয় শটে গোল করেন। তাঁর আরেকটি দূরপাল্লার শট ক্রসবারে না লাগলে জয়ের ব্যবধানটা বাড়তে পারত।
এর আগে আলী হাসান এগিয়ে নেন ফেনী সকারকে। হাসানের কর্নারে মাথা ছুঁয়ে ব্যবধান দ্বিগুণ করেন আকবর হোসেন রিদন। পরের দুটি গোলই বিজেএমসির ইসমাইল বাঙ্গুরার। জয়সূচক গোলটি আবদুল্লাহ পারভেজের।
গ্রুপ চ্যাম্পিয়ন শেখ রাসেল: দিনের অন্য ম্যাচে ব্রাদার্সের সঙ্গে গোলশূন্য ড্র করেছে বর্তমান চ্যাম্পিয়ন শেখ রাসেল। ১ জয় ও ১ ড্রয়ে ‘ডি’ গ্রুপের চ্যাম্পিয়ন রাসেল, ৩১ মার্চ খেলবে ‘এ’ গ্রুপের রানার্সআপ ফেনী সকারের সঙ্গে। 
