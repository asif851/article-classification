

সকাল আটটার দিকে বিসিবি একাডেমি ভবনের সামনে লাগেজ নিয়ে গাড়িতে উঠবেন, পেছন থেকে মুস্তাফিজুর রহমানকে ডাকলেন মুশফিকুর রহিম। বাংলাদেশ টেস্ট অধিনায়ককে জড়িয়ে ধরলেন ‘দ্য ফিজ’।
একে একে সবার কাছ থেকে বিদায় নিয়ে মুস্তাফিজ ছুটলেন বিমানবন্দরে। শুরু হলো মুস্তাফিজের ইংল্যান্ড-যাত্রা। দেখা যাক, তাঁর ধারালো ‘কাটার’ এবার কী উপহার দেয়।সকাল ১০টায় বাংলাদেশ বিমানের সরাসরি ফ্লাইটে লন্ডনের উদ্দেশে উড়াল দেওয়ার কথা মুস্তাফিজের। ইংল্যান্ডে অবশ্য আগেও গেছেন তিনি, সেটি ২০১৩ সালের আগস্টে বাংলাদেশ অনূর্ধ্ব-১৯ দলের হয়ে ত্রিদেশীয় যুব সিরিজ খেলতে। চোটে পড়ায় একটির বেশি ম্যাচ খেলা হয়নি সেবার।সময়ের সঙ্গে বদলেছে ছবি। তাঁর সেই যাত্রা আর এই যাত্রার মধ্যে নিশ্চয়ই অনেক পার্থক্য। এবার যাচ্ছেন একা, কাউন্টি দল সাসেক্সের হয়ে খেলতে। ইংলিশ কন্ডিশনে খেলার রোমাঞ্চ যেমন আছে, তেমনি শেখার আছে অনেক কিছু। মুস্তাফিজের কাছে তাই ইংল্যান্ড-যাত্রা এক অর্থে শিক্ষাসফরও, ‘শুধু ব্যাটিং-বোলিং-ফিল্ডিংই নয়, একজন ভালো খেলোয়াড় হিসেবে অনেক কিছুই শেখার আছে। সব সময় শিখতে চাই। আজ যাচ্ছি, আমার জন্য দোয়া করবেন।’ইংল্যান্ডে পৌঁছেই ক্রিকেট নিয়ে ব্যস্ত হয়ে যাবেন মুস্তাফিজ। সব ঠিক থাকলে আগামীকাল চেমসফোর্ডে এসেক্সের বিপক্ষে টি-টোয়েন্টিতেই সাসেক্সের হয়ে অভিষেক হয়ে যেতে পারে বাঁহাতি পেসারের। ভ্রমণক্লান্তি তো আছেই, সংক্ষিপ্ত সময়ে মাঠে নামা কতটা কঠিন হবে তাঁর জন্য? মুস্তাফিজ অবশ্য ম্যাচ খেলার বিষয়ে নিশ্চিত কিছু বললেন না, ‘এ নিয়ে এখনো কিছু জানি না।’
তবে সাসেক্স কাল রাতে জানিয়েছে, রয়্যাল লন্ডন ওয়ানডে কাপ ও ন্যাটওয়েস্ট টি-টোয়েন্টি ব্লাস্টে বাকি ম্যাচগুলোয় মুস্তাফিজকে তারা পাচ্ছে। তার মানে ওয়ানডে ও টি-টোয়েন্টি মিলে মুস্তাফিজের সামনে থাকছে সাতটি ম্যাচ খেলার সুযোগ। সাসেক্স নকআউট পর্বে গেলে বাড়বে ম্যাচের সংখ্যা।
এখন মুস্তাফিজ-জাদু দেখার অপেক্ষা।
সাসেক্সের পরবর্তী সূচি:



কী খেলা 
প্রতিপক্ষ
 কবে
 কখন


টি-টোয়েন্টি   
এসেক্স
২১ জুলাই
রাত ১২.০০


টি-টোয়েন্টি   
সারে
২২ জুলাই
রাত ১১.৩০


ওয়ানডে  
গ্লস্টারশায়ার
 ২৪ জুলাই
বিকাল ৪.০০


ওয়ানডে   
হ্যাম্পশায়ার
২৭ জুলাই
সন্ধ্যা ৭.০০ 


টি-টোয়েন্টি  
গ্ল্যামরগান
২৮ জুলাই
 রাত ১১.৩০


ওয়ানডে  
সমারসেট
৩০ জুলাই
 বিকাল ৪.০০


ওয়ানডে 
কেন্ট 
২ আগস্ট 
সন্ধ্যা ৬.৩০



 

