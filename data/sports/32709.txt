
দরজায় কড়া নাড়ছে এশিয়া কাপ হকি। শেষ মুহূর্তের প্রস্তুতিতে ব্যস্ত গোটা হকি অঙ্গন। বাংলাদেশ হকি দলও সেরে নিচ্ছে চূড়ান্ত প্রস্তুতি। কিন্তু এরই মধ্যে দুঃসংবাদ এসেছে মাহবুব হারুনের শিষ্যদের জন্য। এশিয়া কাপে একটি ম্যাচও খেলতে পারবেন না অন্যতম গুরুত্বপূর্ণ খেলোয়াড় সারোয়ার হোসেন। গত মার্চে ঢাকায় অনুষ্ঠিত বিশ্ব হকি লিগের দ্বিতীয় পর্বে ঘানার বিপক্ষে ম্যাচে প্রতিপক্ষের এক খেলোয়াড়কে স্টিক দিয়ে আঘাত করাতেই এই শাস্তি। গত রাতে এশীয় হকি ফেডারেশন থেকে আসা একটি মেইলে রীতিমতো আকাশ ভেঙে পড়েছে বাংলাদেশ হকি ফেডারেশনের। মার্চের সেই ঘটনায় সারোয়ার এশিয়া কাপের প্রথম তিন ম্যাচে খেলতে পারবেন না—এটা জানা ছিলই। শাস্তিটা ছিল তিন ম্যাচের। গুরুত্বপূর্ণ খেলোয়াড় হওয়াতে তাঁকে নিষেধাজ্ঞা-পরবর্তী ম্যাচের কথা মাথায় রেখেই দলে টানা হয়েছিল। কিন্তু এশীয় হকি ফেডারেশনের মেইলে জানা যায়, পুরো এশিয়া কাপেই নিষিদ্ধ থাকবেন সারোয়ার। হকি ফেডারেশনের সাধারণ সম্পাদক আবদুস সাদেক অবশ্য এশীয় হকি ফেডারেশনের এ সিদ্ধান্তের বিপক্ষে আপিল করার কথা জানিয়েছেন, ‘গতকাল রাতে এ মেইলটা আসার পর আমরা জানতে পারি সারোয়ার পুরো এশিয়া কাপে খেলতে পারবে না। আমরা এ সিদ্ধান্তের বিরুদ্ধে আপিল করব।’১১ অক্টোবর শুরুর দিনই পাকিস্তানের বিপক্ষে মাঠে নামবে বাংলাদেশ।
