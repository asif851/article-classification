
 
এরিক আবিদালের পর কি কার্লোস পুয়োলকেও ছেড়ে দিচ্ছে বার্সেলোনা? কোচ টিটো ভিলানোভার দেওয়া ইঙ্গিত তো এমনই। শুক্রবার এক সংবাদ সম্মেলনে ভিলানোভা বলেছেন, নতুন মৌসুম শুরুর আগেই বার্সেলোনার রক্ষণব্যূহের অন্যতম স্তম্ভ কার্লোস পুয়োলের বিকল্প খুঁজে বের করতে। এই মন্তব্যে গুঞ্জন খুব স্পষ্ট, তবে কি বার্সায় পুয়োলের দিন শেষ হয়ে এল!এই মৌসুমটা একেবারেই ভালো কাটেনি পুয়োলের। বয়স ৩৫ হয়ে গেছে, সেটাকে ধর্তব্যের মধ্যে না নিলেও এই মৌসুমে চোট বেশ সমস্যায় ফেলেছে পুয়োলকে। চোটের কারণে মৌসুমটা যেন একেবারেই হতশ্রী হয়ে দেখা দিয়েছিল এই অভিজ্ঞ ডিফেল্ডারের জন্য। চোটে জর্জরিত পুয়োল মাঠে ফিরতে শরণাপন্ন হয়েছিলেন অস্ত্রোপচারেরও। কিন্তু ফলদায়ক হয়নি সেই অস্ত্রোপচার। বাধ্য হয়ে তাই পুয়োলকে বাদ দিয়েই চ্যাম্পিয়নস লিগের সেমিফাইনালে বায়ার্ন মিউনিখের বিপক্ষে দল সাজাতে হয়েছিল বার্সেলোনাকে। শুক্রবারের সংবাদ সম্মেলনে সেই প্রসঙ্গটি টেনে ভিলানোভা ইঙ্গিত দিয়েছেন, বার্সেলোনা এখন হন্যে হয়েই বিকল্প খুঁজে বেড়াচ্ছে পুয়োলের।‘পুয়োলের একজন উপযুক্ত বদলি খুঁজছি আমরা। আশা করছি, পুয়োল তার চোট কাটিয়ে উঠতে পারবে। কিন্তু ওর একজন বিকল্পও খুঁজে বের করে রাখা দরকার, যে রক্ষণব্যূহের হাল ধরবে।’
পুয়োল অবশ্য ৪০ বছর বয়স পর্যন্ত অনায়াসেই খেলে যেতে পারবেন বলে জানিয়েছিলেন। কিন্তু ভিলানোভার এই মন্তব্যের পর তিনি এখন কী বলবেন? তাহলে কি শেষই হয়ে যাচ্ছে বার্সায় পুয়োল-উপখ্যান?
