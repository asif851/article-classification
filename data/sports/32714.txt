
ন্যু ক্যাম্পে বার্সেলোনাকে কখনো নীল-বেগুনি জার্সির বাইরে অন্য কোনো কিংবা অ্যাওয়ে জার্সিতে খেলতে দেখেছেন? উত্তর অনুমিতভাবেই ‘না’। ১১৫ বছর ইতিহাসে ঘরের মাঠে কখনো নীল-বেগুনি জার্সির বাইরে খেলেনি কাতালান জায়ান্টরা। দীর্ঘদিনের এ রীতি ভাঙতে যাচ্ছে বার্সা।ক্লাব কর্তৃপক্ষ জানিয়েছে, শনিবার ঘরের মাঠে লা লিগায় অ্যাটলেটিক বিলবাওয়ের বিপক্ষে বার্সা হলুদ ও লাল ডোরাকাটা জার্সি পরে নামবে। গত মৌসুমে এটি বার্সার অ্যাওয়ে জার্সি ছিল। এ মৌসুমে এটি তৃতীয় বিকল্প জার্সি।এ জার্সির নকশা মূলত কাতালানদের পতাকার সঙ্গে মিল রেখে করা। শোনা যাচ্ছে, সাম্প্রতিক সময়ে আবারও বেগবান হওয়া কাতালান স্বাধীনতা আন্দোলন সমর্থন করার জন্যই বার্সার এ সিদ্ধান্ত। এ কারণে অবশ্য প্রতিপক্ষ বিলবাও এদিন খেলবে তাদের অ্যাওয়ে জার্সিতে। ১১ সেপ্টেম্বর ছিল কাতালানদের জাতীয় দিবস। বার্সার জার্সি পরিবর্তনের সিদ্ধান্তের পেছনে কি তবে এ বিষয় কাজ করেছে? ক্লাব কর্তৃপক্ষ বিবৃতির মাধ্যমে বলেছে, ‘এ জার্সি পরার সিদ্ধান্ত ১১ সেপ্টেম্বরের কারণে নয়। আমরা এটি করছি মূলত ১৭১৪ সালে পঞ্চম ফিলিপের সৈন্যবাহিনীর হাতে বার্সেলোনা পতনের ৩০০ বছর স্মরণে।’কেবল পোশক বদলই নয়। বার্সা পাল্টে ফেলেছে নিজেদের খেলার দর্শনও। লুইস এনরিকে দায়িত্ব নেওয়ার পর অনেক বদল এসেছে বার্সার খেলায়। ব্রাজিলিয়ান ডিফেন্ডার আদ্রিয়ানো বললেন, ‘লুইস এনরিকের অধীনে দলের দর্শন পাল্টেছে। তিনি বৈচিত্র্যময় চরিত্র, যেটি আমাদের দারুণ কাজে এসেছে। এখন ফিটনেস বিষয়ে অত্যন্ত গুরুত্ব দেওয়া হচ্ছে। এ বদলই বলে দিচ্ছে তিনি কী ধরনের কোচ। এনরিকে ক্লাবকে ভালোভাবে জানেন। সেটিও আমাদের জন্য ভালো।’ সূত্র: এফসি বার্সেলোনা ডটকম, গোলডটকম।
