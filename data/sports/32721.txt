
সেঞ্চুরি করে ত্রিদেশীয় সিরিজের প্রস্তুতি সারলেন তামিম ইকবাল। আজ মিরপুর শেরেবাংলা স্টেডিয়ামে বাংলাদেশ দলের খেলোয়াড়েরা লাল ও সবুজ দুই ভাগ হয়ে খেলেছেন প্রস্তুতি ম্যাচ। মাশরাফির সবুজ দলের বিপক্ষে তামিমের দুর্দান্ত সেঞ্চুরিতে রানের পাহাড় গড়েছে সাকিবের লাল দল। ১৫ জানুয়ারি থেকে বাংলাদেশে শুরু হবে ত্রিদেশীয় সিরিজ।
দুপুর ১২টায় শুরু হওয়া এ ম্যাচে আগে ব্যাটিংয়ে নামে বিসিবি লাল দল। তামিম-এনামুল হকের ওপেনিং জুটিতে আসে ৫১ রান। মোস্তাফিজুর রহমানের বলে বোল্ড হওয়ার আগে এনামুলের রান ২১। তিনে নামা সাকিব আল হাসান তাসকিনের বলে সাইফউদ্দিনের তালুবন্দী হওয়ার আগে করেছেন ২৪ রান।সাকিব আউট হওয়ার পরের বলেই স্কোরবোর্ডে কোনো রান যোগ না করে মুশফিকুর রহিম বিদায় নিলে লাল দলের স্কোরটা ১ উইকেটে ১০৮ থেকে হুট করে ৩ উইকেটে ১০৮ হয়ে যায়। ২২তম ওভারে হ্যাটট্রিকের সুযোগটা যদিও তাসকিন কাজে লাগাতে পারেননি। তবে এই ধাক্কা লাল দল সামলেছে মাহমুদউল্লাহ-তামিমের চতুর্থ উইকেটে যোগ করা ১২৫ রানের সৌজন্য।১১৮ বলে সেঞ্চুরি করা তামিমকে অবশ্য কেউ আউট করতে পারেননি। ১১৯ বলে ১০৪ রানের ইনিংসটি খেলে সতীর্থ ব্যাটসম্যানদের সুযোগ করে দিতে স্বেচ্ছায় ফিরেছেন ড্রেসিংরুমে। পাঁচে নামা মাহমুদউল্লাহ অবশ্য তিন অঙ্ক ছুঁতে পারেননি। সাইফউদ্দিনের ফিরতি ক্যাচ হওয়ার আগে করেছেন ৭৫ বলে ৮৭ রান। শেষ দিকে আবুল হাসানের ১৯ বলে ৩৫ রানের ঝোড়ো ইনিংসের সৌজন্যে লাল দল পেয়ে যায় ৬ উইকেটে ৩২০ রানের বড় স্কোর।মোস্তাফিজ, তাসকিন, সাইফউদ্দিন প্রত্যেকেই পেয়েছেন ২টি করে উইকেটে। ৯ ওভার বোলিং করে কোনো উইকেট পাননি মাশরাফি বিন মুর্তজা।
