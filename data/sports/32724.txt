
শেষ হয়েছে দুঃস্বপ্নের দক্ষিণ আফ্রিকা সফর। দেশের ক্রিকেটাঙ্গন এখন ব্যস্ত বিসিবির নির্বাচন আর বিপিএল নিয়ে। কিন্তু নির্বাচন-বিপিএল ছাপিয়েও সামনে চলে আসছে দক্ষিণ আফ্রিকায় বাংলাদেশ দলের বাজে পারফরম্যান্সের প্রসঙ্গটি। সব ঠিক থাকলে নতুন মেয়াদে আবারও বিসিবির সভাপতি হতে যাচ্ছেন নাজমুল হাসান। নিঃসন্দেহে খুশির খবর তাঁর জন্য। কিন্তু এই খুশির মধ্যে নাজমুলের মনে অস্বস্তির কাঁটা হয়ে বিঁধছে দক্ষিণ আফ্রিকায় বাংলাদেশ দলের টানা ব্যর্থতা।
একটি দল হারতেই পারে। তবে বাংলাদেশ যেভাবে অসহায় আত্মসমর্পণ করেছে, সেটি মানতে পারছেন না নাজমুল, ‘প্রথম কাজ হচ্ছে দলের সঙ্গে বসা। কোচিং স্টাফের সঙ্গে বসতে হবে। প্রথমে জানতে হবে দক্ষিণ আফ্রিকায় এমন পারফরম্যান্স কেন হলো? পারফরম্যান্স এতটাই খারাপ হয়েছে যে সেটা নিয়ে অনেক প্রশ্ন আছে আমাদের। জানতে হবে অন্য কোনো সমস্যা ছিল কি না। দল হারতেই পারে। কিন্তু বাংলাদেশ যেভাবে হেরেছে, এটা কোনোভাবে মেনে নিতে পারছি না।’
সফরের ময়নাতদন্ত শেষে দ্রুত সমাধানের খোঁজে নামতে চান বিসিবি সভাপতি, ‘এটা নিয়ে খেলোয়াড়, কোচিং স্টাফ, ম্যানেজারের সঙ্গে কথা বলতে হবে। বিষয়গুলো জেনে যত দ্রুত সম্ভব দূর করার (সমস্যা) ব্যবস্থা নিতে হবে। এত দিন বেশির ভাগ ম্যাচেই আমরা বাংলাদেশে খেলেছি। এখন বেশির ভাগ খেলা বাইরে গিয়ে খেলব। চ্যালেঞ্জটা আগের চেয়ে অনেক বেশি। দক্ষিণ আফ্রিকায় যেভাবে খেলেছে, এটা আমরা মানতে পারছি না।’
 
 
