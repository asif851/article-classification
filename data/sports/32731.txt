
ক্যারিবীয় সাগরের ছোট্ট দ্বীপরাষ্ট্র সেন্ট লুসিয়ার বড় তারকা ড্যারেন স্যামি। ওয়েস্ট ইন্ডিজের অধিনায়কত্ব করছেন অনেক দিন। সাফল্যের মুকুটেও আছে অমূল্য রত্ন—দুটি টি-টোয়েন্টি বিশ্বকাপ। শুধু ওয়েস্ট ইন্ডিজই নয়, ক্রিকেট ইতিহাসে মাত্র চতুর্থ ক্রিকেটার হিসেবে স্যামি জোড়া ‘বিশ্বকাপজয়ী’ অধিনায়ক হিসেবে নাম লিখিয়েছেন। স্যামির সাফল্যে মাতোয়ারা সেন্ট লুসিয়াবাসী। কৃতজ্ঞতা হিসেবে দ্বীপের একমাত্র আন্তর্জাতিক ক্রিকেট স্টেডিয়ামের নামকরণ স্যামির নামে করার সিদ্ধান্ত নিয়েছে সংশ্লিষ্ট কর্তৃপক্ষ।এত দিন বোঁশেজো ক্রিকেট স্টেডিয়াম নামে পরিচিত মাঠটি এখন থেকে পরিচিত হবে ড্যারেন স্যামি আন্তর্জাতিক ক্রিকেট স্টেডিয়াম হিসেবে। গতকাল ​মঙ্গলবার সেন্ট লুসিয়ায় আয়োজিত এক সংবর্ধনা অনুষ্ঠানে এই ঘোষণা দেন দ্বীপরাষ্ট্রের প্রধানমন্ত্রী কেনি ডি অ্যান্থনি। এই স্টেডিয়ামের একটি গ্যালারির নামকরণ করা হয়েছে টি-টোয়েন্টি বিশ্বকাপজয়ী ওয়েস্ট ইন্ডিজ দলের সদস্য সেন্ট লুসিয়ার ক্রিকেটার জনসন চার্লসের নামে।
