
পরশু মিরপুর শেরেবাংলা স্টেডিয়ামের পর কাল নিরাপত্তা মহড়া হয়েছে চট্টগ্রামেও। ঢাকা ও চট্টগ্রামের নিরাপত্তাব্যবস্থা দেখে ক্রিকেট অস্ট্রেলিয়ার (সিএ) প্রতিনিধিদল সন্তুষ্ট। নিরাপত্তা নিয়ে কোনো প্রশ্ন নেই। তবে বড় প্রশ্নচিহ্ন ঝুলে রয়েছে অস্ট্রেলিয়া দলের প্রস্তুতি ম্যাচটি নিয়ে। ২২-২৩ আগস্ট বিসিবি একাদশের সঙ্গে অস্ট্রেলিয়া দলের প্রস্তুতি ম্যাচটা কোথায় হবে, কালও সেটি নিশ্চিত হয়নি।
সিরিজ নিয়ে বিসিবি-সিএ সমঝোতা স্মারকে প্রস্তুতি ম্যাচটির নির্বাচিত ভেন্যু ছিল ফতুল্লা স্টেডিয়াম। কিন্তু বাধা হয়ে দাঁড়িয়েছে সেখানকার জলাবদ্ধতা। গত কিছুদিনে টানা বর্ষণে পরিস্থিতির উন্নতি ঘটেনি খুব একটা। বিকল্প হিসেবে অস্ট্রেলিয়ার প্রতিনিধিদলকে তাই ইউল্যাব ও বিকেএসপির মাঠ দেখিয়েছে বিসিবি। কিন্তু ইউল্যাবে ম্যাচ আয়োজনের প্রধান প্রতিবন্ধকতা সুযোগ-সুবিধার অভাব। আউটফিল্ডও মানসম্পন্ন নয়। বিকেএসপির মাঠ নিয়ে অবশ্য কোনো প্রশ্ন নেই। এ মাঠ নিয়ে অস্ট্রেলিয়ানদের মূল আপত্তি টিম হোটেল থেকে দূরত্ব।
হাতে সময় নেই। কাল রাতেই ঢাকায় এসে গেছে স্মিথের দল। দুই দিনের প্রস্তুতি ম্যাচটি স্মিথরা কোথায় খেলবেন, সেটি আজ নিশ্চিত না হলে, আর কবে হবে? বিসিবি সূত্র মনে করছে, শেষ পর্যন্ত হোটেল র‍্যাডিসন থেকে প্রায় ৩২ কিলোমিটার দূরের বিকেএসপিতেই ম্যাচটি হতে যাচ্ছে। তিন মাঠের মধ্যে এটিই সবচেয়ে ভালো অবস্থায় আছে। আজ ক্রিকেট অস্ট্রেলিয়ার প্রতিনিধিদলের দ্বিতীয়বারের মতো বিকেএসপিতে যাওয়ার কথা সে কারণেই। বিসিবির গ্রাউন্ডস কমিটির চেয়ারম্যান হানিফ ভূঁইয়া বলেছেন, ‘বিকেএসপির মাঠ ওদের পছন্দ হওয়ার কথা। কিন্তু সেখানে যাতায়াত নিয়ে একটু সমস্যা আছে। ওরা রাজি থাকলে বিসিবি সব ব্যবস্থা করবে।’
সিএর প্রতিনিধিদলের সবুজসংকেত পেলে বিকেএসপির ৩ নম্বর মাঠে হতে পারে প্রস্তুতি ম্যাচটি। তবে মাঠ নিয়ে কাল নিশ্চিত করে কিছু বলতে চাননি বিসিবির প্রধান নির্বাহী নিজামউদ্দিন চৌধুরী, ‘এখনো সিদ্ধান্ত হয়নি। আমাদের হাতে দুটি বিকল্পই আছে। চূড়ান্ত হওয়ার আগে তাই কিছু বলা যাবে না। ওরা কোন মাঠে খেলতে চায়, আশা করি কাল (আজ) আমরা জেনে যাব।’
