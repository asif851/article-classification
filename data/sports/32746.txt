
ফেলো কড়ি, মাখ তেল। ফ্লোরেন্তিনো পেরেজের সোজাসাপটা নীতি। কেবল বিশ্বের সবচেয়ে ধনী ক্লাবের সভাপতি শুধু নন, একজন ঝানু ব্যবসায়ীও। রিয়াল মাদ্রিদকে ‘তারকাপুঞ্জ’ বানানো, কিংবা এক বছরের আয়কে ৬৬০ মিলিয়নে তুলে আনার কৃতিত্ব তাঁরই। এবার দলের সেরা তারকাকে বিক্রির প্রসঙ্গেও তাঁর তীক্ষ্ণ ব্যবসায়ী বুদ্ধির প্রমাণ মেলল। ‘মাত্র’ ১০০ কোটি ইউরো পেলেই ক্রিস্টিয়ানো রোনালদোকে বিক্রি করে দেবেন। এমন প্রস্তাব পেড়েছেন পিএসজি কাছে। ফরাসি ক্লাবটির ইদানীং টাকার খুব দমক। পেট্রো ডলারের উত্তাপ বলে কথা। পেরেজ এক রকম চ্যালেঞ্জই ছুড়লেন, এতই যখন টাকা, বেশ বিলিয়নের রেকর্ড গড়েই রোনালদোকে নাও। ১ বিলিয়ন ইউরো পেলেই নাকি রোনালদোকে ছেড়ে দেবে রিয়াল। প্রস্তাবটি কত অবিশ্বাস্য এখান থেকে বুঝে নিন। ট্রান্সফারের বিশ্ব রেকর্ড ১০ কোটি ইউরোর। পেরেজ সেটির এক-দুই নয়; ১০ গুণ বেশি দাম চাইছেন!৯ কোটি ৪০ লাখ ইউরোতে রোনালদোকে রিয়াল এনেছিলেন পেরেজ নিজেই। গত ছয় বছর দলের হয়ে মাঠে গোলের পর গোল করেছেন রোনালদো। বিজ্ঞাপনের বাজারে মাদ্রিদের আকর্ষণও বাড়িয়েছেন কয়েক গুণ। সোনার ডিম পাড়া হাঁসকে তাই হাতছাড়া করতে রাজি নন পেরেজ। কিন্তু রোনালদোকে পেতে চায় বিশ্বের নামকরা সব ক্লাবই। অন্তত রোনালদোকে কেনার ক্ষমতা যাদের আছে, তারা তো বটেই। সদ্য সমাপ্ত দলবদলের মৌসুমেই যেমন রোনালদোকে নিয়ে ছড়িয়েছে নানা গুঞ্জন। একবার শোনা গেল পুরোনো ক্লাব ম্যানচেস্টার ইউনাইটেডে ফিরছেন রোনালদো। আবার শোনা গেল, বন্ধু অ্যাঙ্গেল ডি মারিয়ার পথ ধরে প্যারিসেই খুঁটি গাড়ছেন রোনালদো। রোনালদোকে পেতে ১৬ কোটি ইউরো দিতেও নাকি রাজি ছিল প্যারিস সেন্ট জার্মেই। কিন্তু রোনালদোকে দলে ভেড়ানোর স্বপ্ন স্বপ্নই থেকে গেছে পিএসজির। কিন্তু ফরাসি ক্লাবটি হাল ছাড়েনি। পরবর্তী দলবদলের মৌসুমের জন্য এখনই নড়ে চড়ে বসছে তারা। রিয়াল সভাপতি আরও একবার বুঝিয়ে দিলেন, রোনালদো ‘নট ফর সেল’। রোনালদোকে পিএসজি একভাবেই পেতে পারে। সেটি হলো তাঁর বাই আউট ক্লজের টাকাটা যদি দিয়ে দেয়। সেই অঙ্কটাই ১০০ কোটি ইউরোর। এটা যে কারও পক্ষে দেওয়া সম্ভব নয়, সেটি জানা কথাই। পেরেজ তাই কৌতুক থামিয়ে পরক্ষণেই সিরিয়াস, ‘আমাদের সঙ্গে আরও তিন বছরের জন্য চুক্তিবদ্ধ সে। ও ক্যারিয়ারটা এখানেই শেষ করুক, এটিই আমাদের ইচ্ছা। রিয়ালের একাদশে রোনালদো নেই—এটা ভাবাই যায় না। বিশ্বের সেরা খেলোয়াড় সে।’ সূত্র: মার্কা।
