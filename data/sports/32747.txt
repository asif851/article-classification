
মিরপুর সুইমিং কমপ্লেক্সে আজ শুরু হচ্ছে ৩১তম জাতীয় বয়সভিত্তিক সাঁতার প্রতিযোগিতা। তিন দিনের প্রতিযোগিতায় পাঁচটি বিভাগে অংশ নেবে ৪৫৮ জন বালক ও ১৮৬ জন বালিকা। মিরপুর সুইমিং কমপ্লেক্সে স্প্রিংবোর্ড না থাকায় ডাইভিংয়ের তিনটি ইভেন্ট হবে সেনাবাহিনীর ডাইভিংপুলে।ইলেকট্রনিক স্কোরবোর্ড নয়, এবারের প্রতিযোগিতা হবে হ্যান্ড টাইমিংয়ে। এখানে ভালো পারফরম্যান্স দেখানো সাঁতারুদের সুযোগ দেওয়া হবে এসএ গেমসের ক্যাম্পে। আপাতত চারজন দেশি কোচের অধীনে ক্যাম্প চললেও খুব দ্রুতই বিদেশি কোচ আনা হবে বলে জানালেন ফেডারেশন সাধারণ সম্পাদক রফিজ উদ্দিন, ‘দক্ষিণ কোরিয়ান কোচ পার্ক তে গুন আবারও কাজ করতে আগ্রহী। তিনি বুধবার ঢাকায় আসবেন। আশা করি, তাকে আবারও দায়িত্ব দিতে পারব।’ কাল বয়সভিত্তিক সাঁতার উপলক্ষে বিওএর ডাচ্-বাংলা ব্যাংক মিলনায়তনে এক সংবাদ সম্মেলনের আয়োজন করে ফেডারেশন।
