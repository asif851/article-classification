
ম্যাচের শেষ গোলটি করে আনন্দে মাটিতে চুমু খেলেন শেখ জামাল মিডফিল্ডার রুবেল মিয়া। ক্লান্ত-বিধ্বস্ত বিজেএমসির ফুটবলাররা যেন হাঁফ ছেড়ে বাঁচলেন! ফেডারেশন কাপের স্কোর বোর্ডে আরেকবার সংখ্যা বদল হয়ে তখন দেখাল শেখ জামাল ধানমন্ডি ৭: ০ বিজেএমসি।দ্বিতীয় দল নিয়েও বিজেএমসির ফুটবলারদের নাকের পানি, চোখের পানি এক করে ছেড়েছে শেখ জামাল। গ্রুপের প্রথম ম্যাচে ফেনী সকারকে ৪-১ গোলে হারিয়ে কোয়ার্টার ফাইনালের পথে এক পা দিয়ে ফেলা শেখ জামাল কাল ভরসা রেখেছিল বেঞ্চের ফুটবলারদের ওপর। জামাল ভূঁইয়া, মামুনুল, নাসির, ডার্লিংটনদের ছাড়াই তারা যা খেলল তাতেই ‘ত্রাহি মধুসূদন’ অবস্থা বিজেএমসির! হ্যাটট্রিক করেছেন ওয়েডসন। সোহেল রানা, কেষ্ট, লিওনেল ও রুবেল করেছেন ১টি করে গোল। এই জয়ে কোয়ার্টার ফাইনালে উঠল শেখ জামাল, সঙ্গী ফেনী সকার ক্লাবও।মোহামেডান-ব্রাদার্স ড্র: বঙ্গবন্ধু স্টেডিয়ামে দিনের অন্য ম্যাচে ব্রাদার্স ১-১ গোলে ড্র করেছে মোহামেডানের সঙ্গে। ৫৯ মিনিটে অগাস্টিন ওয়ালসনের গোলে এগিয়ে যায় ব্রাদার্স। ৬৫ মিনিটে গোলটি শোধ করেন মোহামেডানের সবুজ। এ ম্যাচ ড্র করেও দুদলই উঠেছে কোয়ার্টার ফাইনালে।
