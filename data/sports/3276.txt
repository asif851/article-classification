
২০০২ সালে কেপটাউনেই শুরু হয়েছিল গ্রায়েম স্মিথের আন্তর্জাতিক ক্রিকেট ক্যারিয়ার। প্রথম টেস্টে প্রতিপক্ষ ছিল অস্ট্রেলিয়া। এক যুগ পর পাঁচ দিনের ক্রিকেটকে বিদায় বলার জন্য সেই কেপটাউনকেই বেছে নিলেন দক্ষিণ আফ্রিকার অধিনায়ক। শেষ টেস্টের প্রতিপক্ষও সেই অস্ট্রেলিয়া।
কিছুদিন আগে দক্ষিণ আফ্রিকার আরেক কাণ্ডারি জ্যাক ক্যালিসও অবসর নিয়েছেন টেস্ট ক্রিকেট থেকে। কিন্তু ক্যালিস মাঠ ছেড়েছিলেন মাথা উঁচু করে, বীরের বেশে। ভারতের বিপক্ষে সেই টেস্টে নিজে শতক করেছিলেন। দল পেয়েছিল ১০ উইকেটের বড় জয়। কিন্তু স্মিথ এমন একটা টেস্টকে নিজের শেষ বলে ঘোষণা করলেন, যেখানে পরাজয়টাই মনে হচ্ছে অবধারিত। কেপটাউন টেস্টের তৃতীয় দিন শেষে ২৩৪ রানে পিছিয়ে আছে প্রোটিয়ারা। দ্বিতীয় ইনিংসে ব্যাট করতে নেমে এখনো কোনো উইকেট হারায়নি অস্ট্রেলিয়া। রান কোথায় গিয়ে ঠেকবে কে জানে?দক্ষিণ আফ্রিকার তো বটেই। টেস্ট ক্রিকেটেরই সবচেয়ে সফল অধিনায়ক স্মিথ। ২০০৩ সালে মাত্র ২২ বছর বয়সে অধিনায়কের দায়িত্ব নেওয়ার পর ১০৯টি ম্যাচে টস করতে নেমেছেন স্মিথ। জিতেছেন ৫৩টিতে। দুটিই বিশ্বরেকর্ড। অধিনায়ক হিসেবে তিনিই খেলেছেন সবচেয়ে বেশি ম্যাচ। জিতেছেনও সবচেয়ে বেশি ম্যাচ। কিন্তু বিদায় বলার জন্য টেস্ট ক্রিকেটের সফল এই অধিনায়ক বেছে নিলেন হারের শঙ্কায় দুলতে থাকা একটা ম্যাচকেই। হঠাত্ করেই অবসরের সিদ্ধান্ত জানিয়ে স্মিথ বলেছেন, ‘জীবনে যত সিদ্ধান্ত নিয়েছি, সেগুলোর মধ্যে এটি সবচেয়ে কঠিন। গত বছরের এপ্রিলে গোড়ালিতে অস্ত্রোপচারের পর থেকেই অবসর নিয়ে ভাবছিলাম। পরিবারের কথা চিন্তা করে এবং নিউল্যান্ডসে শেষটা করতে চাচ্ছিলাম। কারণ ১৮ বছর বয়সে এখানেই খেলতে প্রথম ডাক পেয়েছিলাম।’ আফ্রিকান ক্রিকেট বোর্ড, বাবা-মা, ভাই, স্ত্রী-সন্তান, বন্ধু, ভক্ত-সমর্থকদের প্রতি গভীর কৃতজ্ঞতা জানিয়েছেন স্মিথ।২০০২ সালে টেস্ট অভিষেকের পর ১১৬ ম্যাচ খেলে নয় হাজার ২৫৭ রান করেছেন এই বাঁহাতি ওপেনার। সেঞ্চুরি করেছেন ২৭টি। সাম্প্রতিক সময়টা অবশ্য খুব একটা ভালো কাটছিল না। গত আট ইনিংসে শতক তো দূরে থাক, অর্ধশতকের ইনিংসও খেলতে পারেননি। অস্ট্রেলিয়ার বিপক্ষে চলতি সিরিজে করেছেন মাত্র ৪২ রান। ২০০৮-০৯ মৌসুমের পর এবারই প্রথমবারের মতো অস্ট্রেলিয়ার কাছে টেস্ট হেরেছে দক্ষিণ আফ্রিকা। এগুলোই কি তাহলে হুট করে বলার নেপথ্যে ভূমিকা রেখেছে? তথ্যসূত্র: ক্রিকইনফো।
