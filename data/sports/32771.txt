
দিনের শুরু দেখেই নাকি অনুমান করা যায় বাকি দিনটা কেমন যাবে। কথাটার সত্যতা হয়তো অনেকেই টের পেয়েছে বাস্তব অভিজ্ঞতা দিয়ে। তবে রিয়াল মাদ্রিদের সমর্থকেরা নিশ্চিতভাবেই চাইবে যেন কথাটা তাদের ক্ষেত্রে সত্য প্রমাণিত না হয়। এবারের লা লিগার শুরুটা যে খুব খারাপভাবেই হয়েছে ইউরোপের শীর্ষ ধনী এই ক্লাবের। স্প্যানিশ লিগের প্রথম সাত ম্যাচ পরেই বার্সেলোনার চেয়ে পাঁচ পয়েন্টের ব্যবধানে পিছিয়ে পড়েছে রিয়াল মাদ্রিদ। শুধু বার্সেলোনা নয়, নগর প্রতিদ্বন্দ্বী অ্যাটলেটিকোর সঙ্গেও রিয়ালের পয়েন্ট ব্যবধান একই রকম। সব কটি ম্যাচ জিতে পুরো ২১ পয়েন্ট নিয়ে যৌথভাবে পয়েন্ট তালিকার শীর্ষে আছে বার্সেলোনা ও অ্যাটলেটিকো। হতাশাজনক এই শুরুর পর রিয়ালের শিরোপা জয়ের সম্ভাবনা খুবই কমে গেছে বলে মনে করছেন অনেকে। রিয়াল মাদ্রিদের সমর্থকদের হতাশার বড় কারণ লিগের শেষ ম্যাচে অ্যাটলেটিকো মাদ্রিদের বিপক্ষে ১-০ গোলে হার। ১৯৯৯ সালের পর এবারই প্রথমবারের মতো ঘটেছে এমন হারের ঘটনা। সেটাও আবার নিজেদের মাঠ সান্টিয়াগো বার্নাব্যুতে। সমর্থকদের মুষড়ে পড়াটাই তো স্বাভাবিক। আর অক্টোবরের শেষে বার্সেলোনার বিপক্ষে এল ক্লাসিকোতেও যদি হারের মুখ দেখতে হয়, তাহলে শিরোপা জয়ের স্বপ্ন সত্যিই অনেকখানি ফিকে হয়ে যাবে রিয়াল মাদ্রিদের। রিয়ালের নতুন কোচ কার্লো আনচেলত্তি অবশ্য শোনাচ্ছেন আশার বাণী। লিগের যে এখনো অনেক ম্যাচ বাকি এবং প্রাথমিক হতাশা কাটিয়ে ওঠারও সুযোগ আছে, সেটা বলেই সবাইকে উজ্জীবিত করার চেষ্টা করছেন এই ইতালিয়ান কোচ। তিনি বলেছেন, ‘পাঁচ পয়েন্টের ব্যবধানটা ছোট না। কিন্তু লিগের এখনো অনেক ম্যাচ বাকি। আর আমরাও একটা লম্বা সময় পাব তাদের ধরে ফেলার জন্য। আমার মনে হয় না, পরিস্থিতি আমাদের হাতের বাইরে চলে গেছে। এখন আমাদের যেটা দরকার সেটা হলো, উন্নয়নের জন্য দলগতভাবে কাজ করা।’ রিয়াল মাদ্রিদের সাম্প্রতিক পারফরম্যান্স যে খুব একটা খারাপও নয়, সেটাও সবাইকে মনে করিয়ে দিয়েছেন আনচেলত্তি, ‘সাম্প্রতিক সপ্তাহগুলোতে আমরা ভালো করেছি। এ বিষয়টাও আমাদের এখন ভাবতে হবে। আমরা ড্র করেছি মাত্র একটি ম্যাচে।’
