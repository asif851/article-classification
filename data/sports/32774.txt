
ঘটনাটা ২০০৯ সালের মার্চের। লাহোরে শ্রীলঙ্কান ক্রিকেটারদের বহনকারী বাসে সশস্ত্র হামলা চালায় সন্ত্রাসীরা। হামলায় আহত হন ছয় ক্রিকেটার। পাকিস্তানের পুলিশের ছয় সদস্য এবং দুজন সাধারণ মানুষ নিহত হন। ভয়-আতঙ্কে তড়িঘড়ি করে দেশে ফিরে যান লঙ্কান ক্রিকেটাররা। সেই ঘটনার পর থেকে পাকিস্তান সফর করেনি টেস্ট খেলুড়ে কোনো দলই।দেশের মাটিতে আন্তর্জাতিক ক্রিকেট ফিরিয়ে আনতে চেষ্টার কমতি রাখেনি পাকিস্তান। সেই চেষ্টা অব্যাহত আছে এখনো। তবে পাকিস্তানি কর্মকর্তাদের ‘নিরাপত্তার আশ্বাসে’ মন গলেনি কারও। অথচ যাদের ওপর হামলার কারণে এত কিছু, সেই শ্রীলঙ্কা দলই এখন পাকিস্তান সফরে যাবে। ব্রাত্য হয়ে থাকা পাকিস্তানে চার বছরের বেশি সময় পর আন্তর্জাতিক ক্রিকেট ফেরাতে সহায়তা করবে।শ্রীলঙ্কা ক্রিকেট বোর্ড এখন পর্যন্ত সফরের আনুষ্ঠানিক ঘোষণা দেয়নি। তবে শ্রীলঙ্কা যে পাকিস্তান সফর করবে, সেই খবরটার উত্স খোদ দেশটির প্রেসিডেন্ট মাহিন্দা রাজাপক্ষে। আজ বুধবার কলম্বোতে পাকিস্তানের সফররত মন্ত্রী আহসান ইকবালকে রাজাপক্ষে জানান, খুব দ্রুতই পাকিস্তান সফরে যাবে শ্রীলঙ্কা দল। সূত্র: আইএএনএস।
 
