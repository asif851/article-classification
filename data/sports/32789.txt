
‘ব্যবস্থাপনা-গুরু’ মাইকেল পোর্টারের বিখ্যাত উক্তিটিকে বোধ হয় আপ্তবাক্য হিসেবে মেনে নিয়েছে রিয়াল মাদ্রিদ। তিনি বলেছিলেন, ‘সব কাজই যদি তোমার চরম প্রতিদ্বন্দ্বীর কাজের মতো হয়, তবে তোমার সফল হওয়ার সম্ভাবনা খুবই ক্ষীণ।’ ২২২ মিলিয়ন বাই-আউট ক্লজ গুনে গুনে পরিশোধ করে বার্সেলোনার হাতের মুঠো থেকে নেইমারকে ছিনিয়ে নিয়েছে পিএসজি। বার্সেলোনা সাধ্যমতো চেষ্টা করেছিল ব্রাজিলীয় তারকাকে ধরে রাখতে। কিন্তু পারেনি। চিরপ্রতিদ্বন্দ্বী বার্সেলোনার এই দুর্গতি দেখে শিক্ষা নিয়েছে রিয়াল মাদ্রিদ। দলবদলের ফি কিংবা খেলোয়াড়ের বেতনের অঙ্কটা যেমনই হোক; বাই-আউট ক্লজ অন্য ক্লাবের ধরাছোঁয়ার বাইরে রাখারই পণ নিয়েছে ১২টি চ্যাম্পিয়নস লিগ বিজয়ী এই ক্লাব।
সেপ্টেম্বরে বেশ কিছু খেলোয়াড়ের সঙ্গে চুক্তি নবায়ন করেছে তারা। প্রতিটি ক্ষেত্রেই খেলোয়াড়দের বাই-আউট ক্লজে আকাশছোঁয়া অঙ্ক রেখেছে মাদ্রিদ-জায়ান্টরা। এঁদের মধ্যে আছেন মার্কো এসেনসিও, করিম বেনজেমা, ইসকো, মার্সেলোসহ বেশ কিছু খেলোয়াড়। নতুন চুক্তি পেতে পারেন ক্রিস্টিয়ানো রোনালদোও। ইউরোপীয় ফুটবলের দলবদলের বাজার টালমাটাল করেছেন মধ্যপ্রাচ্যের তেল ব্যবসায়ীরা। সঙ্গে ‘মড়ার উপর খাঁড়ার ঘা’ চীনে ধনকুবেররা। ফুটবলারদের নিজ নিজ দলে টানতে যাঁদের প্রধান অস্ত্রই আকাশছোঁয়া বেতন। তারকা খেলোয়াড়দের বাই-আউট ক্লজ যতই হোক না কেন, চেক দিতে কার্পণ্য করেন না শেখ মনসুর কিংবা নাসের আল খেলাইফিরা। যার সর্বশেষ উদাহরণ হয়েছেন নেইমার। কিলিয়ান এমবাপ্পের দলবদলে উয়েফার ফেয়ার প্লে পলিসিকে ফাঁকি দেওয়া হয়েছে আইনি মারপ্যাঁচে। তারকা ফুটবলার ধরে রাখতে আকাশছোঁয়া বাই-আউট ক্লজ রাখা ছাড়া এই মুহূর্তে আর কোনো উপায় নেই দলগুলোর।করিম বেনজেমাকে রিয়ালের কাছ থেকে নিতে হলে বাই-আউট ক্লজ গুনতে হবে ১ বিলিয়ন ডলার। ৭০০ মিলিয়ন বাই-আউট ক্লজ এসেনসিও ও ইসকোর জন্য। নতুন চুক্তি হলে ক্রিস্টিয়ানো রোনালদোর বাই-আউট ক্লজ কত হয়, দেখার বিষয় এখন এটিই। বার্সা আপাতত মেসির জন্য বাই-আউট ক্লজ রেখেছে ৩০০ মিলিয়ন ইউরো। সূত্র: গোল ডটকম।
এক নজরে রিয়ালের শীর্ষ ৫ বাই-আউট ক্লজের ফুটবলাররা




নাম


বাই আউট ক্লজ (ইউরো)


মেয়াদ




করিম বেনজেমা (ফ্রান্স)


১ বিলিয়ন


২০২১ সাল




ইসকো (স্পেন)


৭০০ মিলিয়ন


২০২২ সাল




মার্কো আসেনসিও (স্পেন)


৭০০ মিলিয়ন


২০২৩ সাল




দানি কারভাহাল (স্পেন)


৩৫০ মিলিয়ন


২০২২ সাল




রাফায়েল ভারানে (ফ্রান্স)


২০০ মিলিয়ন


২০২২ সাল




মার্সেলো (ব্রাজিল)


২০০ মিলিয়ন


২০২২ সাল




