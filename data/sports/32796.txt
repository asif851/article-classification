
দুজনই পর্তুগিজ। সম্পর্কটাও ছিল গুরু-শিষ্যের। ‘ছিল’, এখন নেই। কারণ এই মৌসুমেই রিয়াল মাদ্রিদ ছেড়ে মরিনহো চলে গেছেন চেলসিতে। কিন্তু ইংল্যান্ডে গিয়েই মরিনহো টিপ্পনী কাটলেন রোনালদোকে নিয়ে। রোনালদো অবশ্য কথার লড়াইয়ে নামেননি, সাবেক কোচের বিদ্রূপটা এড়িয়েই গেছেন। চেলসিকে নিয়ে প্রাক-মৌসুম যুক্তরাষ্ট্র সফরে গিয়ে মরিনহো সেদিন ইএসপিএনকে বলেছেন, ‘২০০০ সালে প্রথমবারের মতো আমি ম্যানেজার হই। এর আগে আমি বেশ কিছু বড় ক্লাবে সহকারী হিসেবে কাজ করেছি। বিশ্বসেরা খেলোয়াড়দের কোচিং করিয়েছি। ৩০ বছর বয়সে আমি রোনালদোকে কোচিং করাই। এই রোনালদোকে (ক্রিস্টিয়ানো) নয়, “আসল” রোনালদোকে।’ আরও কত বড় বড় খেলোয়াড়কে নিয়ে কাজ করেছেন দিয়েছেন সেই ফিরিস্তিও, ‘আমি রিভালদোকে কোচিং করিয়েছি, ফিগোকে করিয়েছি। করিয়েছি গার্দিওলাকেও। খুব অল্প বয়স থেকেই আমি বড় বড় খেলোয়াড়দের কোচিং করিয়ে আসছি। সে সময় আমি একজন সহকারী ছিলাম, কিন্তু আমার মনে হয়েছিল আমার সম্ভাবনা আছে। ২০০০ সালে ক্যারিয়ার শুরু করার চার বছরের মাথায় আমি চ্যাম্পিয়নস লিগ জিতি। এরপর বাকিটা তো জানেনই।’” রিয়ালে মরিনহো-যুগের শেষ দিকে রোনালদোর সঙ্গে সম্পর্কে ভালোই ফাটল ধরেছিল। সেটি যে মরিনহো মনে পুষে রেখেছেন, তাঁর সাম্প্রতিক কথাবার্তা থেকেই তা পরিষ্কার। ‘আসল রোনালদো’ প্রসঙ্গ টেনে খোঁচাটাই তো প্রথম নয়। গত সপ্তাহেও একটা তির ছুড়েছেন রোনালদোর দিকে, ‘ওর সঙ্গে আমার একটাই সমস্যা হয়েছিল। সেটাও একেবারে সরল। সেটি হলো ট্যাকটিক্যাল দৃষ্টিকোণ থেকে আমি তাঁর সমালোচনা করেছিলাম। সে ব্যাপারটা ভালোভাবে নেয়নি। হয়তো সে মনে করেছিল সে সবকিছুই জানে, তাঁকে উন্নতি করতে সাহায্য করায় কোচের আর কিছু করার নেই।’খোঁচাটা রোনালদোর ভালো লাগার কথা নয়। তবে মনে যা-ই থাকুক, মরিনহোকে পাল্টা জবাব দেননি সিআর সেভেন, ‘জীবনে এমন কিছু জিনিস আছে, যেগুলো আসলে মন্তব্য করার মতো নয়। এ নিয়ে আমি আর কিছু বলব না। কারণটাও পরিষ্কার। আমি সব সময়ই আমার কোচদের সম্মান করে এসেছি এবং তাদের কাছ থেকে শেখার চেষ্টা করেছি। পর্তুগালে আমরা যেমন বলি, “আমি যে থালায় খাই সেখানে থুথু ফেলি না।” আমিও তা মেনে চলি। লোকে আমার সম্পর্কে অনেক বাজে কথাই বলে। আমি এতে অভ্যস্ত হয়ে গেছি। আমি বরং (মরিনহোর) ইতিবাচক দিকগুলোই মনে রাখতে চাই।’মায়ামিতে আগামীকালই মরিনহোর চেলসির মুখোমুখি হচ্ছেন রোনালদো। সাবেক কোচকে একটা জবাব দিতে নিশ্চয়ই মুখিয়ে আছেন তিনি। রোনালদো এখানেও ‘সুবোধ বালক’, ‘আমরা চেলসির মুখোমুখি হচ্ছি, ওদের কোচের নয়।’ গত পরশু লস অ্যাঞ্জেলেসের সংবাদ সম্মেলনে প্রশ্ন হয়েছে রিয়ালে গ্যারেথ বেলের সম্ভাব্য আগমন নিয়েও। রোনালদো এড়িয়ে গেছেন এই প্রসঙ্গও, ‘বেলকে নিয়ে আমার একটা ধারণা আছে বটে, তবে সেটা আমি প্রকাশ্যে বলছি না। এটা আমার দায়িত্ব নয়। নতুন সাইনিং বা খেলোয়াড় প্রসঙ্গে আমি কথা বলি না।’ রিয়াল মাদ্রিদের সঙ্গে রোনালদোর নতুন চুক্তি নিয়েও অনেক দিন ধরে কথা হচ্ছে। স্প্যানিশ ক্রীড়া দৈনিকমার্কা দাবি করেছে, রিয়ালের সঙ্গে ২০১৮ পর্যন্ত নতুন চুক্তি হয়ে গেছে। যে চুক্তি অনুযায়ী রোনালদোর বার্ষিক বেতন হবে ১ কোটি ৭০ লাখ ইউরো। রোনালদো অবশ্য রহস্য রেখে দিলেন, ‘আমি এখনো নতুন চুক্তিতে সই করিনি। এখনো সবকিছুর মীমাংসা হয়নি। এটা আলোচনা করার জন্য আদর্শ সময়ও এখন নয়। খুব তাড়াতাড়িই হয়তো সুনির্দিষ্ট কোনো খবর দিতে পারি।’ ওয়েবসাইট।
