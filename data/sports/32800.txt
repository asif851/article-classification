
গত বছর বাংলাদেশে অনুষ্ঠিত এশিয়া কাপের পরই একদিনের ক্রিকেটকে বিদায় বলেছিলেন শচীন টেন্ডুলকার। টেস্ট ক্রিকেটে আরও বেশি মনোযোগ দেওয়ার জন্যই এই সিদ্ধান্ত, এমনটাই জানা আছে সবার। কিন্তু সাইদ আজমল টেন্ডুলকারের অবসরের ঘোষণাটার সঙ্গে মিশিয়েছেন হাস্যরসের উপাদান। ঠাট্টাচ্ছলে বলেছেন, তাঁর দুর্ধর্ষ দুসরাতে বিপর্যস্ত হয়েই নাকি অবসরের সিদ্ধান্ত নিয়ে ফেলেছেন সর্বকালের অন্যতম সেরা এই ব্যাটসম্যান।একদিনের ক্রিকেটে শচীন শেষ ম্যাচটি খেলেছিলেন এশিয়া কাপে পাকিস্তানের বিপক্ষে। ৪৮ বলে ৫২ রানের একটি সময়োপযোগী ইনিংস এসেছিল লিটল মাস্টারের ব্যাট থেকে। তার পরই আঘাত হেনেছিলেন আজমল। তাঁর শিকারে পরিণত হয়ে সাজঘরে ফিরতে হয়েছিল শচীনকে। সেই সময়ের কথা স্মরণ করে আজমল বলেছেন, ‘এশিয়া কাপে দুসরা খেলতে শচীনের সমস্যা হচ্ছিল। মিসবাহ আমাকে বলেছিলেন স্লিপে একজন ফিল্ডার রাখতে। তারপর সবকিছু পরিকল্পনা অনুযায়ীই হয়েছিল। আমি বিশ্বমানের ব্যাটসম্যানটির উইকেট পেয়েছিলাম। আর বলটা এতই অসাধারণ ছিল যে,  শচীন একদিনের ক্রিকেটকেই বিদায় বলে দিয়েছেন।’ যদিও শেষ পর্যন্ত ম্যাচটা জিততে পারেনি পাকিস্তান। ৩৩০ রানের দুরূহ লক্ষ্যও ভারত পার হয়ে যায় ১৩ বল হাতে রেখেই। বাংলাদেশে এশিয়া কাপের শেষ এই আসরেই আন্তর্জাতিক ক্যারিয়ারের শততম শতকটি পূর্ণ করেছিলেন টেন্ডুলকার।
আজমল কথাটা ঠাট্টাচ্ছলে বললেও শচীন-ভক্তরা হয়তো কিছুটা ক্ষুব্ধও হতে পারেন পাকিস্তানের এই অফস্পিনারের ওপর। কারণ, এর আগেও শচীনকে খোঁচা মারার প্রবণতা দেখা গেছে আজমলের মধ্যে। এশিয়া কাপের পরপরই তিনি বলেছিলেন, ‘শচীন যদি দুসরা বুঝতে না পারেন, তাহলে বুঝতে হবে তিনি শেষপর্যায়ে চলে এসেছেন।’— টাইমস নিউজ নেটওয়ার্ক
