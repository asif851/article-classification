
মেসির কাছে রিয়ালের বিপক্ষে খেলাটা বাড়তি প্রেরণাই। আর জিততে পারা তো সেই আনন্দের ক্যানভাসে তুলির বাড়তি একটা আঁচড়। চির প্রতিদ্বন্দ্বীদের বিপক্ষে ম্যাচ জেতাটা বিশেষ কিছুই মেসির কাছে, ‘এটি খুব গুরুত্বপূর্ণ জয় হবে। প্রতিপক্ষ রিয়াল মাদ্রিদ, তাদের মাঠ...সেখানে জিততে পারা মানে অনেক এগিয়ে থাকা।’ সম্প্রতি পিচিচি এবং আলফ্রেডো ডি স্টেফানো ট্রফি নিজের করে নিয়েছেন মেসি। এই তো গত মৌসুমেই রিয়ালের মাঠে লা লিগায় ৫০০ গোলের মাইলফলক ছুঁয়েছিলেন আর্জেন্টাইন তারকা। আগামী শনিবার রিয়ালের বিপক্ষে আরও একটি ম্যাচের আগে সেই মাইলফলক তাঁকে বাড়তি অনুপ্রেরণা জোগাচ্ছে।২০১৬-১৭ মৌসুমে লা লিগার সর্বোচ্চ গোলদাতা আর সেরা খেলোয়াড় মেসি। এই দুটি ট্রফি সে কারণেই। পুরস্কারটা সম্মান আর গৌরবের। কিন্তু মেসির কাছে ব্যক্তিগত পুরস্কারের চেয়ে সব সময়ই প্রাধান্য পায় দলের সাফল্য। সেটি তিনি মনে করিয়ে দিয়েছেন আবারও, ‘আমি এই ট্রফি আগেও বেশ কয়েকবার পেয়েছি। আবার এই ট্রফি নিতে পারা সত্যিই আনন্দের। আমার এই মুহূর্তে চোখ এল ক্লাসিকোতেই।’এবারের এল ক্লাসিকো বার্সেলোনার জন্য অন্য রকম অনুভূতি নিয়েই আসছে। রিয়ালের চেয়ে ১১ পয়েন্ট এগিয়ে থেকে এই ম্যাচে বার্নাব্যুর মাঠে নামবে তারা। জিতলে ১৪ পয়েন্ট এগিয়ে যাওয়ার হাতছানি। সুবিধা যা-ই থাকুক। বছরটা জয় দিয়ে শেষ করার তৃপ্তিটাই এই ম্যাচ দিয়ে পেতে চান বার্সার প্রাণভোমরা, ‘লিগের আরও খেলা বাকি আছে। কিন্তু জয় দিয়ে বছর শেষ করতে পারাটা বাড়তি আনন্দের। আর বড়দিনটাও আনন্দের সঙ্গেই কাটানো যাবে।’
