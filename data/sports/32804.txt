
আবুধাবির শেখ জায়েদ স্টেডিয়ামে স্বাগতিক পাকিস্তানের বিপক্ষে অবিশ্বাস্য এক জয় পেয়েছে শ্রীলঙ্কা। ৩৯ বছরের ‌‘তরুণ’ স্পিনার রঙ্গনা হেরাথের বাঁ-হাতের ভেলকিতে দ্বিতীয় ইনিংসে ১১৪ রানে গুটিয়ে গিয়েছে সরফরাজ আহমেদের নতুন পাকিস্তান। ম্যাচে ১১ উইকেট নেওয়ার পথে দুটি বিশেষ মাইলফলক পেরিয়েছেন হেরাথ। টেস্টে ৪০০ উইকেট নেওয়া হয়েছে, পাশাপাশি পাকিস্তানের বিপক্ষে তিনি ১০১টি উইকেট নিয়েছেন।
৮৪ টেস্ট লাগল হেরাথের ৪০০ উইকেটের মাইলফলক পেরোতে; মুত্তিয়া মুরালিধরনের লেগেছিল ৭২ টেস্ট। হেরাথ বলতে পারেন, ‘মুরালির ছায়ায় না থাকলে আমিই তো মুরালিধরন হতাম!’ কথাটা একদমই মিথ্যা নয়। মুরালি যখন ছিলেন, সেই ১১ বছরে খেলেছেন মাত্র ২২টি টেস্ট। তখন তাঁর নামের পাশে ছিল ৭১ উইকেট। মুরালি বিদায় নেওয়ার পর তাঁর ওপর বোলিংয়ের ভার টেনে নেওয়ার দায় চলে আসে। ততক্ষণে জীবন থেকে মূল্যবান তারুণ্য হারিয়ে গেছে।
কিন্তু তবু বুড়ো বয়সে হেরাথ নতুন তারুণ্য ফিরিয়ে এনেছেন যেন। গত ১৫ টেস্টে ১০০ উইকেট পেয়েছেন! একটা জায়গায় তো হেরাথ ওয়ার্ন-মুরালির চেয়ে এগিয়ে। ম্যাচের চতুর্থ ইনিংসে এ নিয়ে ১১ বার ৫ উইকেট পেলেন। মুরালি-ওয়ার্ন পেয়েছেন ৭ বার করে!
এই বুড়ো বয়সেও যে কতটা ধারাবাহিক, এই তথ্যেও বোঝা যাবে: নির্দিষ্ট একটি দলের বিপক্ষে ১০০ উইকেট পূর্ণ করার সর্বশেষ ঘটনা ছিল গ্লেন ম্যাকগ্রার। হেরাথ অবশ্য এই রেকর্ডটাকে পাত্তা দিতে চাইলেন না, ‌‌‘আমার কোনো ধারণাই নেই (রেকর্ডটির ব্যাপারে)। আমি ওদের বিপক্ষে প্রায় ২০টি টেস্ট খেলেছি। হয়তো এ জন্যই ১০০ উইকেট পেলাম।’ পাকিস্তানের বিপক্ষে দ্বিতীয় সর্বোচ্চ ৯৯টি উইকেট নিয়েছেন ভারতের কপিল দেব।
টেস্টে কোনো দেশের বিপক্ষে ১০০ উইকেট নেওয়ার ঘটনা অবশ্য নতুন নয়। ক্রিকেটের প্রাথমিক যুগে যাঁরা ১০০ বা তার কাছাকাছি টেস্ট খেলেছেন, তাঁদের বেশ কয়েকজনই এই মাইলফলক অর্জন করেছেন। কোনো দলের বিপক্ষে সর্বোচ্চ উইকেট নেওয়ার রেকর্ডটি ওয়ার্নের। অ্যাশেজের বদৌলতে ইংল্যান্ডের বিপক্ষে ১৯৫টি উইকেট নিয়েছেন অস্ট্রেলিয়ান কিংবদন্তি লেগ স্পিনার।
আরেকটি অর্জনে ওয়ার্নকে পেরিয়ে গেছেন হেরাথ। এ নিয়ে ৮ টেস্টে জোড়া ৫ উইকেট করে পেলেন। কেবল মুরালি একই ম্যাচের দুই ইনিংসে ৫ উইকেট করে পেয়েছেন ১১ টেস্টে। মুরালির ছায়া থাকা বছরগুলো নিয়ে আফসোস তাই হতেই পারে হেরাথের। সূত্র: এএফপি, হাউস্ট্যাট।
