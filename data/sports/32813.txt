
শ্রীলঙ্কার বিপক্ষে তৃতীয় ওয়ানডেতে ফিফটির পরই ব্যাট তুলে চুম্বন বাতাসে ভাসিয়ে দিলেন বিরাট কোহলি। কার উদ্দেশে? বুঝতে অসুবিধা হওয়ার কথা নয়। দারুণ উৎফুল্ল আনুশকা শর্মা দাঁড়িয়ে করতালি দিয়ে ভালোবাসার মানুষের অনন্য অর্জনকে অভিনন্দনও জানিয়েছেন। স্যার ভিভ রিচার্ডস, শচীন টেন্ডুলকার, ব্রায়ান লারা এমনকি সৌরভ গাঙ্গুলির মতো কিংবদন্তিরা যা পারেননি, কোহলি তা পেরেছেন! স্বাভাবিকভাবেই প্রিয়তমর সাফল্য ছুঁয়ে গেছে আনুশকাকেও।এক নভেম্বর থেকে আরেক নভেম্বর, এক রেকর্ড থেকে আরেক রেকর্ড। গত বছর নভেম্বরে কোচিতে ওয়েস্ট ইন্ডিজের বিপক্ষে নিজের ১১৪তম ইনিংসে বিরাট কোহলি ঢুকে পড়েছিলেন ওয়ানডের পাঁচ হাজারি ক্লাবে। আর গতকাল হায়দরাবাদে এ ভারতীয় ব্যাটিং সেনসেশন নিজের ১৩৬তম ইনিংসে প্রবেশ করলেন ছয় হাজারি ক্লাবে।পাঁচ হাজারি ক্লাবে ঢুকতে কোহলির লেগেছিল ১১৪টি ইনিংস। সে দফা উইন্ডিজ কিংবদন্তিকে ছাড়াতে পারেননি কোহলি, রেকর্ডটা স্পর্শ করেই সন্তুষ্ট থাকতে হয়েছিল। ভারতের এ রানমেশিন এবার ছয় হাজারি ক্লাবে ঢুকে পড়লেন সবাইকে ছাড়িয়ে। শ্রীলঙ্কার বিপক্ষে ব্যক্তিগত ৪৮ রানে কোহলি ছয় হাজারি ক্লাবের সদস্য হয়েছেন। এ ক্লাবে ঢুকতে ভারতীয় ব্যাটিং সেনসেশনের ইনিংস লেগেছে ১৩৬টি, ভিভের সেখানে ১৪১, গাঙ্গুলির ১৪৭, লারার ১৫৫ এবং টেন্ডুলকারের ১৭০। এ মুহূর্তে একমাত্র হাশিম আমলার সম্ভাবনা আছে কোহলির এ রেকর্ড ভাঙার। ওয়ানডেতে ৯৫ ইনিংসে প্রোটিয়া ব্যাটসম্যানের রান ৪৭৯০।
