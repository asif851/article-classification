
মেলবোর্নে গিয়ে কালই প্রথম চিকিৎসক ডেভিড ইয়াংয়ের সঙ্গে দেখা করতে গিয়েছিলেন তামিম ইকবাল। এমআরআই করানোর পর কালই তামিমের হাঁটুতে অস্ত্রোপচারও করে ফেলেছেন এই শল্যবিদ। তামিমের বাঁ হাঁটুতে অস্ত্রোপচারটি হয়েছে মেলবোর্নের অ্যাভিনিউ হাসপাতালে।বিসিবির দেওয়া এক সংবাদ বিজ্ঞপ্তিতে কাল তামিমের অস্ত্রোপচারের কথা জানানো হয়েছে। বিসিবির চিকিৎসক দেবাশিস চৌধুরীর বরাত দিয়ে তাতে আরও জানানো হয়েছে, ডেভিড ইয়াং নাকি আশাবাদী আগামী দুই-তিন সপ্তাহের মধ্যেই তামিম ক্রিকেট অনুশীলনে ফিরতে পারবেন। পুনর্বাসন-প্রক্রিয়া শুরু হয়ে যাবে তার আগেই। ডেভিড ইয়াংয়ের সঙ্গে আলোচনা সাপেক্ষেই বিসিবির চিকিৎসক দল এই প্রক্রিয়াটি ঠিক করবে।তামিম দুই-তিন সপ্তাহের মধ্যে অনুশীলনে ফিরতে পারলে সেটা বড় এক সুখবরই হবে নির্বাচকদের জন্য। তাঁর অস্ত্রোপচার-পরবর্তী খবর শুনে তাই স্বস্তিতে প্রধান নির্বাচক ফারুক আহমেদ, ‘সুখবরটা শুনে আসলেই স্বস্তি পেলাম। ও আমাদের বিবেচনায় শতভাগ থাকবে। অস্ট্রেলিয়া-নিউজিল্যান্ডের কন্ডিশনে তামিমের মতো একজন ওপেনার থাকাটা একটা বাড়তি সুবিধা।’
