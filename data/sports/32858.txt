
ঢাকায় তিন দিনের সফর করে শন ক্যারল কাল রাতে ফিরে গেছেন অস্ট্রেলিয়ায়। যাওয়ার আগে বাংলাদেশের ক্রিকেটকে দিয়ে গেলেন একটা আশা। ক্রিকেট অস্ট্রেলিয়াকে দেওয়া প্রতিবেদনে নিরাপত্তা পরিকল্পনা নিয়ে নিজের সন্তুষ্টির কথা জানাবেন তাদের নিরাপত্তাপ্রধান।পরশু স্বরাষ্ট্রমন্ত্রী ও পুলিশপ্রধানের সঙ্গে সাক্ষাৎ করার পর গতকাল ক্যারল বৈঠক করেছেন র‌্যাব ও গোয়েন্দা সংস্থার কর্মকর্তাদের সঙ্গে। সেসব শেষ করে দুপুরের পর যান মিরপুর শেরেবাংলা স্টেডিয়ামে। সব মিলিয়ে আধা ঘণ্টার মতো ছিলেন সেখানে। বিসিবির প্রধান নির্বাহী কর্মকর্তা নিজাম উদ্দিন চৌধুরী তাঁকে ঘুরিয়ে দেখিয়েছেন মেডিকেল রুম, অতিথি দলের ড্রেসিংরুম ও সেটির সামনে ক্রিকেটারদের বসার জায়গা। কোনো কিছু নিয়েই কোনো প্রশ্ন নেই ক্যারলের। দোতলার বারান্দায় দাঁড়িয়ে মাঠে ঘাস লাগানোর কাজ দেখতে দেখতে মৃদু হাস্যরসও করলেন বিসিবির লোকজনের সঙ্গে।শেরেবাংলা স্টেডিয়াম ছেড়ে যাওয়ার আগে ক্রিকেট অস্ট্রেলিয়ার নিরাপত্তাপ্রধান মুখোমুখি হয়েছেন সংবাদমাধ্যমের। সেখানেও তাঁর মধ্যে সবকিছু নিয়ে সন্তুষ্টি, ‘আমাকে যে নিরাপত্তা পরিকল্পনা দেখানো হয়েছে, তাতে আমি খুবই সন্তুষ্ট। আপাতত এর চেয়ে বেশি কিছু বলা ঠিক হবে না। তাতে সবাই নিরাপত্তা পরিকল্পনা সম্পর্কে জেনে যাবে। তবে হ্যাঁ, ক্রিকেট অস্ট্রেলিয়াকে আমি অবশ্যই বলব যে, নিরাপত্তা পরিকল্পনায় আমি সন্তুষ্ট। গত দুই দিনের কাজ খুব ফলপ্রসূ এবং সফল হয়েছে। এ জন্য বিসিবিকে ধন্যবাদ।’ক্যারলের পাশে দাঁড়িয়ে বিসিবির প্রধান নির্বাহীও শোনালেন আশার কথা, ‘তাঁকে আশ্বস্ত করা হয়েছে, ইংল্যান্ড দলকে দেওয়া নিরাপত্তাই দেওয়া হবে অস্ট্রেলিয়া দলকেও। এই প্রতিশ্রুতিতে তিনি সন্তুষ্ট। আমরা যথেষ্ট আশাবাদী।’সিরিজের সূচি এখনো চূড়ান্ত না হলেও নিজাম উদ্দিন চৌধুরী জানিয়েছেন, সিরিজের প্রথম টেস্ট হবে ঢাকায়, দ্বিতীয় টেস্ট চট্টগ্রামে। অস্ট্রেলিয়া দলের ঢাকায় আসার কথা আগামী ১৮ আগস্ট। তার আগে জুলাইয়ে অন্যান্য সুযোগ-সুবিধা দেখতে আসবে আরেকটি প্রতিনিধিদল। ক্যারল সঙ্গী হবেন সেই দলেরও।
 
