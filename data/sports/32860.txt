
ফলাফল: বাংলাদেশ-ভারত (১-১)তীরে এসে তরি ডুবল বাংলাদেশের। আতিকুর রহমান মিশুর গোলে এগিয়ে গিয়েও খেলার একেবারে অন্তিম মুহূর্তে গোল খেয়ে জয়বঞ্চিত হলো বাংলাদেশ। জয়ের সুবাতাস পেতে পেতেও একরাশ হতাশা নিয়ে মাঠ ছাড়তে হলো বাংলাদেশ দলকে। ভারতের বিপক্ষে এই ড্র সাফ চ্যাম্পিয়নশিপে সেমিফাইনালকে একপ্রকার দূরেই ঠেলে দিল বাংলাদেশের কাছ থেকে।প্রথম ম্যাচের তুলনায় অনেক পরিবর্তিত হয়েই মাঠে নেমেছিল বাংলাদেশ। রক্ষণে আরিফুলের জায়গায় খেলানো হয়েছে আতিকুর রহমান মিশুকে। ইনজুরি কাটিয়ে মাঠে নেমেছিলেন সোহেল রানা। এমিলিকে ওপরে তুলে আনা হয়েছিল ওয়াহেদকে বসিয়ে। মোবারক প্রথম থেকেই খেলেছেন আর আগের ম্যাচে ব্যর্থ জাহিদের পরিবর্তে খেলেছেন ওমর ফারুক বাবু।প্রথম থেকেই বল ধরে ভারতের গোলমুখ খোলার প্রচেষ্টায় ছিলেন বাংলাদেশের খেলোয়াড়েরা। রক্ষণও ছিল অনেকটাই আঁঁটোসাঁটো। তবে দুই দলের খেলায় ছন্দের অভাব ছিল প্রকট। বাংলাদেশ নেপালের বিপক্ষে ম্যাচের তুলনায় ভালো খেললেও ভারতের খেলায় আহামরি কিছু ছিল না। গোলের সুযোগও পুরো ম্যাচে তেমন একটা তৈরি হয়নি। প্রথমার্ধের শুরুর দিকে ভারত কয়েকটি গোলের সুযোগ তৈরি করলেও তা যথেষ্ট ছিল না।
দ্বিতীয়ার্ধে বাংলাদেশ আক্রমণের ধার বাড়ালেও তেমন কোনো গোলের সুযোগ তৈরি করতে পারেনি। বাংলাদেশ গোল পায় খেলার ৮২ মিনিটে। ভারতের গোলমুখে জটলার মধ্যে পেয়ে যাওয়া বলে আতিকুর রহমান মিশু শট নিলে তা ভারতীয় এক ডিফেন্ডারের পায়ে লেগে জাল স্পর্শ করে। এক গোলে এগিয়ে উজ্জীবিত বাংলাদেশ লিড ধরে রাখার মরিয়া প্রচেষ্টা চালায়। কিন্তু খেলার অতিরিক্ত সময়ে বক্সের সামান্য বাইরে থেকে পাওয়া ফ্রি-কিক থেকে ভারতীয় অধিনায়ক সুনীল ছেত্রী দারুণ এক গোল করলে জয়ের আনন্দের বদলে একরাশ হতাশা নিয়ে মাঠ ছাড়ে বাংলাদেশ।
বাংলাদেশ দল: মামুন খান (গোলরক্ষক), নাসিরউদ্দিন চৌধুরী (অধিনায়ক), মোহাম্মদ লিংকন, মোহাম্মদ ফয়সাল, জামাল ভূঁইয়া, আতিকুর রহমান মিশু, জাহিদ হাসান এমিলি, তকলিচ আহমেদ, সোহেল রানা, ওমর ফারুক বাবু, মোবারক হোসেন।
