
২০১৪-১৫ মৌসুমে কী অসাধারণই না খেলেছিলেন লিটন দাস। এক জাতীয় লিগেই পাঁচটি সেঞ্চুরি ও ১০২৪ রান, রেকর্ড লুটোপুটি খেয়েছে লিটনের ব্যাটে। পুরস্কার পেতেও দেরি হয়নি, বছর না ঘুরতেই ঢুকে গেছেন জাতীয় দলে।কিন্তু ঘরোয়া ক্রিকেটের লিটনের দেখা পায়নি আন্তর্জাতিক ক্রিকেট। টেস্টে তিন ইনিংসে মাত্র ৯৭ রান, ৯ ওয়ানডেতে ১২৪। ফর্ম আর চোট মিলিয়ে জাতীয় দল থেকে বাদ পড়তেও সময় লাগেনি।সেই লিটন আজ বগুড়ায় পেয়ে গেলেন প্রথম শ্রেণির ক্যারিয়ারের প্রথম ডাবল সেঞ্চুরি। বাংলাদেশ ক্রিকেট লিগে (বিসিএল) ইসলামী ব্যাংক পূর্বাঞ্চলের ওপেনার ওয়ালটন মধ্যাঞ্চলের বিপক্ষে করেছেন ২১৯ রান। মাত্র ২৪১ বলেই ২৬ চার ও ৪ ছক্কায় এই রান করেছেন লিটন। ২০১৪-১৫ মৌসুমে বরিশালের বিপক্ষে ১৭৫ রানের ইনিংসটা ছিল লিটনের আগের সর্বোচ্চ।প্রথম শ্রেণির ক্রিকেটে লিটনের এটা নবম সেঞ্চুরি। অষ্টম সেঞ্চুরিটা বিসিএলের গত আসরে নিজের শেষ ইনিংসেই পেয়েছিলেন ২২ বছর বয়সী ব্যাটসম্যান।লিটনের ২১৯ রানের পরও তাঁর দল পূর্বাঞ্চল অলআউট হয়েছে ৩৬৭ রানে। দ্বিতীয় সর্বোচ্চ ৪১ রান আরেক ওপেনার মেহেদী মারুফের। এ ছাড়া দুই অঙ্ক ছুঁয়েছেন শুধু তাসামুল হক (৩৮) ও আবুল হাসান (৪০)। মধ্যাঞ্চলের অফ স্পিনার শুভাগত হোম নিয়েছেন ৫ উইকেট।১৪৩ রানে পিছিয়ে থেকে দ্বিতীয় ইনিংস শুরু করা মধ্যাঞ্চল এই প্রতিবেদন লেখার সময় ১ উইকেটে হারিয়ে তুলেছে ১৩ রান।সিলেটে ক্যারিয়ার সর্বোচ্চ ইনিংস পেয়ে গেছেন নাঈম ইসলামও। এই প্রতিবেদন লেখার সময় বিসিবি উত্তরাঞ্চলের ব্যাটসম্যান ১৬৫ রানে ব্যাট করছিলেন। ১০৯ ম্যাচের প্রথম শ্রেণির ক্যারিয়ারের এর আগে সর্বোচ্চ ১৪৭ রান করেছিলেন বাংলাদেশের হয়ে আটটি টেস্ট খেলা নাঈম।
প্রাইম ব্যাংক দক্ষিণাঞ্চলের বিপক্ষে প্রথম ইনিংসে নাঈমের দল ৬ উইকেট হারিয়ে তুলে ফেলেছে ৪৫২ রান।
