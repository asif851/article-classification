
ওল্ড ট্র্যাফোর্ডে অভিষেকেই নিজের জাত চেনালেন রোমেলু লুকাকু। ম্যানচেস্টার ইউনাইটেডের জার্সি গায়ে প্রিমিয়ার লিগে প্রথম ম্যাচে জোড়া গোল করেছেন বেলজিয়ান স্ট্রাইকার। কাল লিগে মৌসুমের প্রথম ম্যাচটা বড় ব্যবধানে জিতেছে তাঁর দল ইউনাইটেড। হোসে মরিনহোর দল ৪-০ গোলে হারিয়েছে ওয়েস্ট হামকে।
লুকাকু গোল করেছেন ম্যাচের ৩৩ ও ৫২ মিনিটে। ওয়েস্ট হামের বিপক্ষে সর্বশেষ ১১ ম্যাচে এই নিয়ে ১১টি গোল পেলেন এভারটন ছেড়ে ইউনাইটেডে আসা লুকাকু। ইউনাইটেড শেষ দুটি গোল পেয়েছে ৪ মিনিটের ব্যবধানে। ৮৭ মিনিটে বদলি খেলোয়াড় অ্যান্থনি মার্শিয়াল ও ৯০ মিনিটে গোল করেছেন পল পগবা। বড় এই জয়ে প্রথম রাউন্ডটা সবার ওপরে থেকেই শেষ করল ২০ বারের লিগ জয়ীরা।
দিনের অন্য ম্যাচে জিতেছে টটেনহাম হটস্পার। কয়েক মৌসুম ধরে শিরোপার লড়াইয়ে থাকা টটেনহাম এবারও যে শিরোপার জন্য লড়বে, প্রথম ম্যাচই দিয়েছে সেই ইঙ্গিত। কাল ডেলে আলি ও বেন ডেভিসের গোলে নিউক্যাসলের মাঠ থেকে ২-০ তে জিতে ফিরেছে টটেনহাম।
চ্যাম্পিয়নশিপ জিতে প্রিমিয়ার লিগে আসা নিউক্যাসল টটেনহামকে আটকে রাখতে পারে প্রথম ৪৫ মিনিট। তাদের প্রতিরোধ ভেঙে যায় ৪৮ মিনিটে জোনজো শেলভি লাল কার্ড দেখার পর। এএফপি।
