
আনুষ্ঠানিকভাবে শ্রীলঙ্কার বিপক্ষে দুই ম্যাচের টি-টোয়েন্টি সিরিজের দল ঘোষণা করেছে বাংলাদেশ ক্রিকেট বোর্ড (বিসিবি)। ১২ ও ১৪ ফেব্রুয়ারি চট্টগ্রামে অনুষ্ঠেয় দুটি টি-টোয়েন্টিতে বাংলাদেশের নেতৃত্ব দেবেন মাশরাফি বিন মুর্তজা। ডেপুটি হিসেবে থাকবেন তামিম ইকবাল।
টি-টোয়েন্টির জন্য ঘোষিত দলে একেবারেই নতুন মুখ অলরাউন্ডার সাব্বির রহমান ও বাঁ হাতি স্পিনার আরাফাত সানি। চট্টগ্রাম টেস্টে আল আমিনের বলে কিপিং করতে গিয়ে বাঁ হাতের আঙুলে চোট পাওয়ায় দলে রাখা হয়নি নিয়মিত অধিনায়ক মুশফিকুর রহিমকে।
টি-টোয়েন্টি সিরিজের দল: মাশরাফি বিন মুর্তজা (অধিনায়ক), তামিম ইকবাল (সহ-অধিনায়ক), এনামুল হক, শামসুর রহমান, মোহাম্মদ মিঠুন, মুমিনুল হক, সাকিব আল হাসান, নাসির হোসেন, সাব্বির রহমান, মাহমুদউল্লাহ, সোহাগ গাজী, আরাফাত সানি, ফরহাদ রেজা, রুবেল হোসেন ও আল আমিন হোসেন।  
