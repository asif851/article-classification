
বড় দলগুলো যেভাবে একের পর কে হোঁচট খাচ্ছিল, তাতে চলমান প্রিমিয়ার ফুটবল লিগে বড় জয় পাওয়া কঠিনই মনে হচ্ছিল শিরোপা–প্রত্যাশী দলগুলোর জন্য। তবে আজকের দিনটি হয়ে থাকল ব্যতিক্রম হিসেবে। ময়মনসিংহ স্টেডিয়ামে আজ উত্তর বারিধারাকে ৬-১ গোলে উড়িয়ে দিয়েছে চট্টগ্রাম আবাহনী। এই জয়ে পাঁচ ম্যাচে ১১ পয়েন্ট নিয়ে সবার ওপরে এখন চট্টগ্রামের দলটি।
ম্যাচের ৩০ সেকেন্ডেই চট্টগ্রাম আবাহনীর গোলের খাতা খোলেন জাহিদ হোসেন। দেশের ফুটবল ইতিহাসে এটি অন্যতম দ্রুততম গোল। ওই গোলের পাঁচ মিনিট পরই অবশ্য ১-১ করে ফেলেন বারিধারার খালেকুজ্জামান সবুজ। এরপর আর পেছনে তাকায়নি চট্টগ্রাম আবাহনী। ২১ মিনিটে হাইতিয়ান স্ট্রাইকার লিওনেল করলেন ২-১। ৩৯ ও ৪৫ মিনিটে ইব্রাহিমের টানা দুটি গোলে স্কোরলাইন ৪-১। শাকিল ও রায়হান এনে দিয়েছেন শেষ দুটি গোল। অঘটনের জন্ম দিয়ে শেখ রাসেল ক্রীড়া চক্রকে হারিয়ে লিগ শুরু করা উত্তর বারিধারা পরের চারটি ম্যাচেই টানা হারল।
