
বরাবরের মতো ব্যাংকে তো কাউন্টার থাকবেই। টিকিট কেনা যাবে ইউনাইটেড কমার্শিয়াল ব্যাংকের (ইউসিবি) ইউক্যাশ পদ্ধতি ব্যবহার করেও। কাল মিরপুর শেরেবাংলা স্টেডিয়ামে শ্রীলঙ্কা সিরিজের টিকিট বিক্রির পার্টনার হিসেবে ইউসিবির নাম ঘোষণার সংবাদ সম্মেলনে তথ্যটা জানিয়েছেন ব্যাংক কর্মকর্তারা। টিকিট বিক্রি শুরুর সম্ভাব্য তারিখ ২৫ জানুয়ারি।
আগামী ২৭ জানুয়ারি শুরু শ্রীলঙ্কা সিরিজের টিকিট পাওয়া যাবে ইউসিবির সাতটি শাখায়। ঢাকার পাঁচটি শাখা: ধানমন্ডি (মিরপুর সড়ক), বসুন্ধরা, বিজয়নগর, উত্তরা ও মিরপুর। চট্টগ্রামের দামপাড়া ও হালিশহর শাখায়ও বিক্রি হবে টিকিট। ব্যাংকের পাশাপাশি টিকিট কেনা যাবে ইউক্যাশ কেন্দ্র থেকেও।
সংবাদ সম্মেলনে ইউসিবির অতিরিক্ত ব্যবস্থাপনা পরিচালক মির্জা মাহমুদ রফিকুর রহমান জানিয়েছেন, ‘একটি ইউক্যাশ অ্যাকাউন্ট খুলতে সর্বোচ্চ ২ মিনিট সময় লাগবে। পুরো প্রক্রিয়াটি শেষ হতে সময় লাগবে ১০ মিনিটের মতো।’ ইউক্যাশ অ্যাকাউন্ট খোলার পর মোবাইলে একটি নিশ্চিতকরণ বার্তা আসবে। তাতেই উল্লেখ থাকবে কোন শাখা থেকে কবে টিকিট সংগ্রহ করতে হবে। অ্যাকাউন্ট খোলার সময় জাতীয় পরিচয়পত্রের ফটোকপি ও দুই কপি পাসপোর্ট সাইজের ছবি লাগবে।
২৭ জানুয়ারি থেকে মিরপুর শেরেবাংলা স্টেডিয়ামে শুরু প্রথম টেস্টের প্রতিদিনের টিকিটের দাম হসপিটালিটি বক্স ৩ হাজার টাকা, ভিআইপি গ্র্যান্ড স্ট্যান্ড ৫০০, আন্তর্জাতিক গ্যালারি ১০০, শহীদ মুশতাক ও শহীদ জুয়েল স্ট্যান্ড ৭৫, উত্তর ও দক্ষিণ গ্যালারি ৫০ এবং পূর্ব গ্যালারি ২০ টাকা। এই স্টেডিয়ামে অনুষ্ঠেয় ওয়ানডে সিরিজে এসব গ্যালারির টিকিটের দাম থাকবে যথাক্রমে ৫ হাজার, ১ হাজার, ৩০০, ২০০, ১০০ ও ৫০ টাকা করে।
৪ ফেব্রুয়ারি থেকে চট্টগ্রামের জহুর আহমেদ চৌধুরী স্টেডিয়ামে শুরু দ্বিতীয় টেস্টের টিকিটের দাম হসপিটালিটি/করপোরেট বক্স ৩ হাজার টাকা, ভিআইপি গ্র্যান্ড স্ট্যান্ড ৫০০, আন্তর্জাতিক গ্যালারি ১০০, ক্লাব হাউস ৭৫, পশ্চিম গ্যালারি ৫০ ও পূর্ব গ্যালারি ২০ টাকা।  একই মাঠে  দুটি টি-টোয়েন্টি ম্যাচ, টিকিট কেনা যাবে ৫ হাজার, ১ হাজার, ৩০০, ২০০, ১০০ ও ৫০ টাকায়।
