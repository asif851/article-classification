
দলীয় এবং ব্যক্তিগত শিরোপা জয়ে হয়তো লিওনেল মেসির চেয়ে পিছিয়ে ক্রিস্টিয়ানো রোনালদো। এমনকি সাপ্তাহিক পারিশ্রমিকেও চিরপ্রতিদ্বন্দ্বীকে টেক্কা দিয়েছেন মেসি। কিন্তু বিশ্বের এই দুই সেরা ফুটবলারের মধ্যে কার পা জোড়া বেশি দামি? দুজনেরই জাদুকরি পা জোড়া কিন্তু ইনস্যুরেন্সের আওতাভুক্ত। এ জন্য মোটা অঙ্কের প্রিমিয়াম গুনতে হয় রিয়াল-বার্সাকে। সেই ইনস্যুরেন্সের বিচারে রোনালদো কিন্তু মেসির চেয়ে দ্বিগুণ ব্যবধানে এগিয়ে!
স্পেনের খ্যাতনামা ইনস্যুরেন্স প্রতিষ্ঠান ‘এসিয়ের্তো’ সম্প্রতি মেসি-রোনালদোর পা জোড়ার দাম নিয়ে গবেষণা করেছে। চোটের কারণে এ দুই খেলোয়াড়ের ক্যারিয়ার শেষ হয়ে গেলে তখন তাঁদের ক্লাব যে ক্ষতিপূরণ পাবে, তার ভিত্তিতে নির্ধারণ করা হয়েছে মেসি-রোনালদোর পায়ের দাম। সে ক্ষেত্রে রোনালদোর পায়ের দাম মেসির পায়ের চেয়ে দ্বিগুণ। ‘এসিয়ের্তো’র গবেষণা বলছে, রোনালদো চোট পেয়ে খেলার বাইরে চলে গেলে ১০ কোটি ইউরো ক্ষতিপূরণ পাবে রিয়াল। মেসির ক্ষেত্রে এমনটি ঘটলে ৫ কোটি ইউরো ক্ষতিপূরণ পাবে বার্সা।
দুই খেলোয়াড়ের এই ইনস্যুরেন্স পলিসির প্রিমিয়াম নির্ধারণ করা হয়েছে, তাঁদের অতীত চোট, মাঠে খেলার পজিশন, প্রত্যেক মৌসুমে ম্যাচের সংখ্যা, বয়স এবং শারীরিক সামর্থ্যের ওপর ভিত্তি করে। এ ছাড়া কিছু ‘বিশেষ’ ব্যাপার বিবেচনা করা হয়—ভবিষ্যতে তাঁদের চোটের ধরন কী হতে পারে এবং জীবনযাপনের ধরন। তবে ইনস্যুরেন্সের ভিত্তিতে নির্ধারিত পায়ের দামে মেসি পিছিয়ে থাকলেও পারিশ্রমিকে কিন্তু রোনালদোর চেয়ে এগিয়ে। বার্সা ফরোয়ার্ডের সাপ্তাহিক পারিশ্রমিক ৫ কোটি ৫৪ লাখ টাকা। তাঁর চেয়ে সাপ্তাহিক ১১ লাখ টাকা কম পান রোনালদো। দলীয় এবং ব্যক্তিগত শিরোপা জয়ের সংখ্যায়ও মেসি তাঁর চিরপ্রতিদ্বন্দ্বীর চেয়ে এগিয়ে। সব মিলিয়ে এ পর্যন্ত ৫৫টি ট্রফি জিতেছেন মেসি। রোনালদো তাঁর চেয়ে দুটি শিরোপা কম জিতেছেন।
