
গত কয়েক বছরে এমন স্কোরকার্ডের সঙ্গে একটুই বেশিই ‘পরিচয়’ অস্ট্রেলিয়ার। ২০১১ সালে কেপটাউনে তারা অলআউট হয়েছিল মাত্র ৪৭ রানে। গত বছর নটিংহামে ৬০ রানে। সে তুলনায় আজ রান একটু বেশি—৮৫! তবে এই এক ইনিংসেই অনেক রেকর্ড গড়েছে স্টিভ স্মিথের দল।বেলেরিন ওভালে সিরিজের দ্বিতীয় টেস্টের প্রথম দিনে আজ মাত্র ৩২.৫ ওভারেই অলআউট হয়ে গেছেন স্মিথরা। অস্ট্রেলিয়া অধিনায়ক করেছেন ৪৮, অপরাজিত ছিলেন শেষ পর্যন্ত। এক পাশে থেকে সতীর্থদের শুধু আসা-যাওয়ার সাক্ষী হলেন স্মিথ। সাক্ষী হলেন কিছু তেতো স্বাদ দিয়ে যাওয়া রেকর্ডেরও।তা কি সেই রেকর্ডগুলো? দেখে নেওয়া যাক—* ঘরের মাটিতে গত ৩২ বছরে এত কম রানে আর অলআউট হয়নি অস্ট্রেলিয়া। সর্বশেষ ১৯৮৪ সালে পার্থে ম্যালকম মার্শাল-জোয়েল গার্নার-মাইকেল হোল্ডিংদের ওয়েস্ট ইন্ডিজের সামনে মাত্র ৭৪ রানে অলআউট হয়েছিল বোর্ডার-লসনদের অস্ট্রেলিয়া।* আরেকটি জায়গায় আজকের ইনিংসটি অল্প ব্যবধানে ‘হার মেনেছে’ ১৯৮৪ সালের পার্থ টেস্টের কাছে। অস্ট্রেলিয়ার ইনিংস টিকেছে মাত্র ৩২.৫ ওভার, অর্থাৎ ১৯৭ বল। দ্বিতীয় বিশ্বযুদ্ধের পর ঘরের মাটিতে এর চেয়ে কম বলে অস্ট্রেলিয়া অলআউট হয়েছিল শুধু ওই ১৯৮৪ সালেই। সেবার অস্ট্রেলিয়া টিকেছিল ৩১.২ ওভার। অস্ট্রেলিয়ার ইতিহাসে সবচেয়ে কম বলে অলআউট হওয়ার রেকর্ডে অবশ্য জড়িয়ে ডন ব্র্যাডম্যানের সময়ের অস্ট্রেলিয়া, ১৯৩৬ সালে ব্রিসবেনে ইংল্যান্ডের কাছে মাত্র ১২.৩ ওভারে ৫৮ ওভারে অলআউট হয়েছিল অস্ট্রেলিয়া। তখন অবশ্য ওভার ছিল আট বলে।* ডন ব্র্যাডম্যানের অস্ট্রেলিয়ার সেই ইনিংসের সঙ্গেও একটা জায়গায় ‘তুলনীয়’ আজকের ইনিংস। ৮০ বছর আগের ইনিংসটিতে চতুর্থ ব্যাটসম্যান হিসেবে যখন আউট হয়ে যাচ্ছিলেন ব্র্যাডম্যান, অস্ট্রেলিয়ার রান ছিল মাত্র ৭। এর চেয়ে কম রানে প্রথম চার ব্যাটসম্যান আউট হওয়ার রেকর্ড আর নেই (১৮৮৮ ও ১৮৯৬ সালেও ইংল্যান্ডের বিপক্ষে দুবার ৭ রানে ৪ উইকেট হারায় অস্ট্রেলিয়া)। আর আজ অস্ট্রেলিয়ার ৪ উইকেট পড়েছে ৮ রানে।
* তবে সবচেয়ে কম রানে ইনিংসের অর্ধেক শেষ হয়ে যাওয়ার রেকর্ডে একটা জায়গায় অতুলনীয় আজকের ইনিংস। ১৭ রানে ৫ উইকেট—কোনো টেস্টের প্রথম ইনিংসে কখনোই এমন দুঃস্বপ্নের মধ্যে দিয়ে যেতে হয়নি অস্ট্রেলিয়াকে।* শুধু স্মিথের অপরাজিত ৪৮ রানের ইনিংসটি সরিয়ে নিন। অস্ট্রেলিয়ার প্রথম সাত ব্যাটসম্যানের মধ্যে বাকি ছয়জনের স্কোরটা এমন—১, ১, ৪, ০, ৩, ৩। ঘরের মাটিতে অস্ট্রেলিয়ার প্রথম সাত ব্যাটসম্যানের ছয়জন মিলে এমন ‘টেলিফোন ডিজিট’ বানানোর ঘটনা সর্বশেষ ঘটেছে ১৯৭৮ সালে, ব্রিসবেনে ইংল্যান্ডের বিপক্ষে।* নিজেদের মাটিতে ৮৫ রানের চেয়ে কম অস্ট্রেলিয়া অলআউট হয়েছে মাত্র ১০ বার। সূত্র: ক্রিকইনফো, ফক্স স্পোর্টস।
