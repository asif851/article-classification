
আগ্রাসী ব্যাটিংয়ে দুর্দান্ত এক ডাবল সেঞ্চুরি পেলেন ভারতের টেস্ট অধিনায়ক বিরাট কোহলি। প্রথম দিন শেষে অপরাজিত ছিলেন ১৯৭ বলে ১৪৩ করে। অ্যান্টিগা টেস্টে আজ দিনের প্রথম সেশন শেষে এ প্রতিবেদন লেখার সময়ও কোহলি ব্যাট করছিলেন ২০০ রানে, ভারতের রান ৪ উইকেটে ৪০৪। বিদেশের মাটিতে ভারতীয় কোনো অধিনায়কের এটিই প্রথম ডাবল সেঞ্চুরি, সর্বোচ্চ ইনিংসও। 
এরই মধ্যে টেস্ট ক্যারিয়ারে নিজের আগের সর্বোচ্চ ইনিংসটাও ছাড়িয়ে গেছেন কোহলি। এত দিন তাঁর সর্বোচ্চ ইনিংস ছিল ১৬৯, যেটি খেলেছিলেন ২০১৪ সালে মেলবোর্নে অস্ট্রেলিয়ার বিপক্ষে। টেস্ট ক্রিকেটে ৭৩তম ইনিংসে এসে কোহলি পেরিয়েছেন ৩ হাজার রানের মাইলফলকও। অধিনায়কত্ব পেয়েছেন খুব বেশি দিন হয়নি, এই তো ২০১৪ সালে অস্ট্রেলিয়া সফরেই মহেন্দ্র সিং ধোনির অনুপস্থিতিতে ভারতের হয়ে টস করতে নেমেছিলেন। সেঞ্চুরি দিয়েই অধিনায়কত্বের অভিষেক হয়েছিল। পরে নিয়মিত অধিনায়ক হিসেবে দায়িত্ব পেয়ে শ্রীলঙ্কা সফরেও সেঞ্চুরি করেছেন। এবার হয়ে গেল ওয়েস্ট ইন্ডিজেও। অধিনায়ক হওয়ার পর দেশের বাইরে এ নিয়ে পাঁচটি সেঞ্চুরি করে ফেললেন কোহলি। ভারতের হয়ে দেশের বাইরে অধিনায়ক হিসেবে পাঁচটি সেঞ্চুরি আছে শুধু মোহাম্মদ আজহারউদ্দিনের। পূর্বসূরিকে ছাড়িয়ে যাওয়াটা কোহলির জন্য এখন শুধুই সময়ের ব্যাপার। একটা জায়গায় অবশ্য এখনই কোহলি এগিয়ে। অধিনায়ক আজহারের ৫ সেঞ্চুরি বিদেশের মাটিতে ৪১ ইনিংসে, অধিনায়ক হিসেবে বিদেশের মাটিতে কোহলির এটা মাত্র ১২তম ইনিংস। আরেকটা দিক দিয়েও কোহলির সেঞ্চুরিটা ‘স্পেশাল’। ওয়েস্ট ইন্ডিজে এর আগে সেঞ্চুরির কীর্তি ছিল ভারতের দুজন অধিনায়কের। ১৯৮৩ সালে পোর্ট অব স্পেনে কপিল দেব অপরাজিত ১০০ রান করেছিলেন, সেন্ট লুসিয়ায় ২০০৬ সালে রাহুল দ্রাবিড় করেছিলেন ১৪৬। ডাবল সেঞ্চুরি দিয়ে কোহলি ছাড়িয়ে গেছেন এ দুজনকেই। সূত্র : টেন ২।
