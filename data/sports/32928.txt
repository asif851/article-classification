
আফগানিস্তান সিরিজের প্রথম ওয়ানডেতে সাব্বির রহমান নেমেছিলেন সাত নম্বরে, পরেরটিতে ছয়ে। আজ শেষ ম্যাচে তাঁর বিরাট ‘পদোন্নতি’! নামলেন তিনে, যেটি কি না তাঁর প্রিয় পজিশন! আর নামতেই তাঁর ব্যাট থেকে এল ৬৫ রানের ঝকঝকে ইনিংস। দ্বিতীয় উইকেটে তামিম ইকবালের সঙ্গে ২৪.৪ ওভার স্থায়ী জুটিটা তুলে দিল ১৪০ রানও।
তিন নম্বর জায়গাটা তাঁর কত প্রিয়, সেটি বোঝা গেছে এই বছর টি-টোয়েন্টিতে সাব্বিরের পারফরম্যান্সেই। গত জানুয়ারিতে খুলনায় জিম্বাবুয়ের বিপক্ষে সিরিজ থেকে টি-টোয়েন্টিতে নিয়মিত তিন নম্বরে নেমেছেন সাব্বির। ব্যাটিং অর্ডারের এই পজিশনে তাঁর ঔজ্জ্বল্য পরিসংখ্যানেই স্পষ্ট। ৪ থেকে ৬ নম্বরে ৬ ইনিংস ব্যাটিং করে রান ১০০, গড় ২০.০০। সেখানে ৩ নম্বরে নেমে ১৯ ইনিংসে ৩৩.৬০ গড়ে করেছেন ৫০৪ রান। টি-টোয়েন্টি ক্যারিয়ারে তাঁর প্রায় ৮০ শতাংশ রান এ পজিশনেই। সর্বোচ্চ ৮০ রানও এসেছে তিন নম্বরে নেমে।ওয়ানডেতে আজই সাব্বির প্রথম ব্যাটিংয়ে নেমেছেন তিন নম্বরে। এর আগে বেশির ভাগ সময়ই খেলেছেন ৬ কিংবা ৭ নম্বর পজিশনে। এত দিন অবশ্য ছয়েই সবচেয়ে বেশি সফল ছিলেন এই মিডল অর্ডার ব্যাটসম্যানের। এই পজিশনে ৩৬.৮৫ গড়ে রান তাঁর ২৫৮। আফগানিস্তান সিরিজের প্রথম ওয়ানডেতে সাতে নেমে রশিদ খানের গুগলি না পড়তে পেরে আউট ২ রানেই। পরের ম্যাচে অবশ্য নেমেছিলেন সাতে, তবে স্কোরটা দুই অঙ্কে নিতে পারেননি সাব্বির।তবে আজ তিনে নেমেই দেখা গেল আসল সাব্বিরকে। সৌম্য সরকার দ্রুত ফিরে যাওয়ায় তাঁর সতর্ক শুরু। স্কোর বোর্ডে প্রথম রানটা যোগ করতে তাই নিলেন ৯ বল। হাতে পর্যাপ্ত সময় ও বল আছে, দেখে-শুনে এগোনোর পরিকল্পনাটা ভালোই কাজে লাগিয়েছেন। প্রথম বাউন্ডারিটা পেলেন ১৫ বল খেলে। যদিও শটটা ছিল ঝুঁকিপূর্ণ। এরপরই খোলস থেকে বেরিয়ে এলেন সাব্বির। পাওয়ার ক্রিকেটের প্রদর্শনীতে স্কোরটা এগিয়ে নিলেন তরতরিয়ে। তামিম ইকবালের সঙ্গে দ্বিতীয় উইকেট জুটিটাই গড়ে দিল আসল ভিত্তি। রহমত শাহকে স্লগ করতে গিয়ে শর্ট থার্ডম্যানে নওরোজ মঙ্গলের হাতে ক্যাচ হয়ে সমাপ্তি হয়েছে ৬৫ রানের ইনিংসটি, যেটি তাঁর ওয়ানডে ক্যারিয়ারের সর্বোচ্চ। ৬টি চার মেরেছেন, তিনটি ছক্কাও। টি-টোয়েন্টিতে তাঁকে তিনে খেলানো হয়েছে সর্বোচ্চ ১৯টি ইনিংস। ৩৩.৬০ গড়ে ৫০৪ রানও করেছেন। আজ প্রথম ওয়ানডেতে দলের সবচেয়ে গুরুত্বপূর্ণ জায়গায় নেমে বুঝিয়ে দিলেন, এখানেও তাঁর ওপর আস্থা রাখাই যায়। তিনই তো সাব্বিরের আসল জায়গা!
ওয়ানডেতে সাব্বির



পজিশন 
ইনিংস 
রান
গড়
সর্বোচ্চ


৭ 
১০ 
১৭৭ 
২২.১২ 
৪৪*


৬
৯
২৫৮
৩৬.৮৫
৫৭


৮
১
৫৩
৫৩
৫৩


৫
১
০
০
০


৩
১
৬৫
৬৫
৬৫


মোট
২২
৫৫৩
৩০.৭২
৬৫



টি-টোয়েন্টিতে সাব্বির



পজিশন
ইনিংস 
রান
গড়
সর্বোচ্চ


৩
১৯
৫০৪
৩৩.৬০
৮০


৪-৬
৬
১০০
২০.০০
৫১*


মোট 
২৫
৬০৪
৩০.২০
৮০



