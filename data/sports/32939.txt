
আন্তর্জাতিক ফুটবলে ভালো করতে নাকি অনেক টাকার দরকার হয়, দরকার হয় ভালো মানের পেশাদার ঘরোয়া ফুটবলের কাঠামো, তৃণমূল থেকে খেলোয়াড় তৈরির প্রকল্প, আন্তর্জাতিক মানের মাঠ, জিমনেসিয়াম, জাতীয় দলের জন্য উন্নতমানের ‘হাইপ্রোফাইল’ বিদেশি কোচ থেকে শুরু করে দামি পৃষ্ঠপোষক, উন্নত ফিজিও, ট্রেনার তথা কোচিং স্টাফ। বেশি বেশি আন্তর্জাতিক ম্যাচ খেলে অভিজ্ঞতা অর্জনের কথাও বলা হয়। কিন্তু পশ্চিম আফ্রিকা অতি ক্ষুদ্র একটি দেশ গিনি বিসাউয়ের অর্জনের দিকে তাকালে ফুটবল উন্নয়নের যাবতীয় তাত্ত্বিক ব্যবস্থাপত্রই মিথ্যে হয়ে যাচ্ছে।মাত্র ১৫ লাখ জনসংখ্যার একটি দেশ এই গিনি বিসাউ। যে দেশে কোনো পেশাদার লিগ নেই, টাকার অভাবে যে দেশটির পক্ষে আফ্রিকার অনেক প্রতিযোগিতাতেই অংশ নেওয়ার সৌভাগ্য হয় না, যে দেশের জাতীয় দলের কোচ একজন স্থানীয় সাবেক ফুটবলার; সেই দেশই আগামী আফ্রিকান কাপ অব নেশনসের চূড়ান্তপর্বে জায়গা করে নিয়েছে দৃষ্টি কেড়েছে ফুটবল-রোমান্টিকদের।
শুধু তা-ই নয়, আফ্রিকার সব পরাশক্তিদের ছাপিয়ে তারাই প্রথম দল হিসেবে জায়গা করে নিল চূড়ান্ত পর্বে। শনিবার শক্তিশালী জাম্বিয়াকে হারিয়ে নিজেদের দারুণ অবস্থানে নিয়ে যাওয়া গিনি বিসাউয়ের বাছাইপর্ব পেরোনো নিশ্চিত হয় কেনিয়ার কাছে কঙ্গো ব্রেজিভেলের হারের পর।১৯৯৮ সালে প্রথমবারের মতো ফ্রান্স বিশ্বকাপের বাছাইপর্বে অংশ নেওয়া এই গিনি বিসাউ আফ্রিকান র‍্যাঙ্কিং ৩১তম স্থানে অবস্থান করছে। ফিফা র‍্যাঙ্কিংয়ে তাদের অবস্থান ১১৫তম। বিশ্ব ফুটবলের শীর্ষ ১০০টি দেশের ভেতর কোনো দিনও প্রবেশ করতে না পারা সাবেক এই পর্তুগিজ উপনিবেশ আফ্রিকান কাপ অব নেশনস প্রতিযোগিতাতেও এর আগে কখনোই বাছাইপর্ব পেরোনোর পর্যায়ে পৌঁছতে পারেনি।১৯৯৪ সাল থেকে এখনো পর্যন্ত অর্থাভাবে বেশ কয়েকবার আফ্রিকান কাপ অব নেশনসের বাছাইপর্বে অংশ নিতে পারা গিনি বিসাউয়ের সাফল্য আবারও প্রমাণ করল ইচ্ছা-শক্তি আর পর্যাপ্ত প্রতিভাই যেকোনো ক্ষুদ্র দেশকে ফুটবলে নিয়ে যেতে পারে কাঙ্ক্ষিত লক্ষ্যে। গিনি বিসাউরা পারলে বাংলাদেশ কেন পারে না? সূত্র: বিবিসি।
