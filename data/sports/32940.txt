
সব জল্পনা-কল্পনা শেষ হতে চলেছে। আইসিসির সঙ্গে লভ্যাংশ বণ্টন নিয়ে দ্বন্দ্বে ভারতের চ্যাম্পিয়নস ট্রফিতে অংশ নেওয়া নিয়ে যে অনিশ্চয়তা ছিল, সেটি কেটে যাচ্ছে। গতকাল শনিবারই বিদ্রোহ ও দ্বন্দ্বের রাস্তায় না হেঁটে আগামী ১ জুন থেকে ইংল্যান্ডে শুরু হতে যাওয়া এই প্রতিযোগিতায় অংশ নেওয়ার সিদ্ধান্তটা মোটামুটি নিয়েই ফেলেছে ভারতীয় ক্রিকেট বোর্ড (বিসিসিআই)।আজ রোববার বোর্ডের বহুপ্রতীক্ষিত বিশেষ সাধারণ সভা হওয়ার কথা। এই সভা থেকেই আসবে আনুষ্ঠানিক ঘোষণাটা। গতকাল দিল্লিতে সুপ্রিম কোর্ট মনোনীত অন্তর্বর্তীকালীন প্রশাসক কমিটির সঙ্গে বোর্ড সদস্যরা বসেছিলেন এক ঘরোয়া সভায়। সেই সভায় উত্তর ও পূর্বাঞ্চলীয় সদস্যরা চ্যাম্পিয়নস ট্রফি বয়কট না করে আইসিসির সঙ্গে লভ্যাংশ নিয়ে আলোচনা চালিয়ে যাওয়ার আহ্বান জানান প্রশাসক কমিটিকে। আইসিসির কাছ থেকে লভ্যাংশ কমে গেলে সে ক্ষতিটা বড় কোনো প্রতিযোগিতা আয়োজনের মাধ্যমে পুষিয়ে নেওয়ার আহ্বানও জানিয়েছেন বোর্ড সদস্যরা। এই মুহূর্তে বোর্ডের বেশির ভাগ সদস্যই চ্যাম্পিয়নস ট্রফিতে অংশ নেওয়ার পক্ষে। আজ এ নিয়ে ভোটাভুটি হলে ‘বিদ্রোহী’ সদস্যদের হেরে যাওয়ার সম্ভাবনাই প্রবল। গত ২৫ এপ্রিল চ্যাম্পিয়নস ট্রফির চূড়ান্ত দল দেওয়ার কথা থাকলেও প্রতিযোগিতায় অংশ নেওয়া না–নেওয়ার অনিশ্চয়তায় সেটি আর হয়নি। প্রশাসক কমিটি চাইছে আগামীকাল সোমবারই বোর্ডের সচিব অমিতাভ চৌধুরী নির্বাচক কমিটির সভা আহ্বান করে দল নির্বাচনের ব্যাপারটি ত্বরান্বিত করুন। সূত্র: এনডিটিভি।
