
‘বিদায় সিজারে। বিশ্ব এক মহান মানুষকে হারাল। একই সঙ্গে হারিয়ে গেল আমাদের ইতিহাসের একটি পাতাও। আপনার অভাব পূরণ হবে না।’ এই কয়েকটি বাক্যেই যেন সিজারে মালদিনির জীবনের পুরো গল্পটি বলে দেওয়া হলো। আজ দুপুরে চিরবিদায় বলে দিয়েছেন এই মিলান কিংবদন্তি। বার্ধক্যজনিত কারণে ৮৪ বছর বয়েসে চলে গেলেন সিজারে। তাঁর বিদায়ে শোকাহত ইতালির ফুটবল। ইতালিয়ান ফুটবলের পরাশক্তি এসি মিলানই তাঁর অভাব বোধ করবে সবচেয়ে বেশি। তাদের টুইটার পেজেই লেখা হয়েছে এই কথাগুলো। মাত্র তিনটি বাক্যই কিন্তু সিজারে মালদিনির সবকিছু বলা হয়ে গেছে। সিজারে যে শুধু একজন মানুষ, ফুটবলার কিংবা কোচ ছিলেন না। তিনি ছিলেন এসি মিলানেরই অংশ। কিছুদিন আগেই ফুটবল বিদায় বলেছে ইয়োহান ক্রুইফকে। আজ চলে গেলেন ফুটবলের আরেক কিংবদন্তি। ক্রুইফ যতটা বার্সেলোনার সমার্থক হয়ে উঠেছিলেন, সিজারে-মিলানের সম্পর্কটা যে তার চেয়েও বেশি গভীর। ইতালি দলে খেলেছেন, কোচ হিসেবে ইতালিকে ১৯৯৮ বিশ্বকাপেও নিয়ে গেছেন। ২০০২ বিশ্বকাপে ছিলেন প্যারাগুয়ের কোচ। কিন্তু সিজারে মালদিনির কথা বললে ইতালি নয়, সবার মাথায় আসে মিলানের নাম। নিজে এই ক্লাবের হয়ে খেলেছেন। সিরি ‘আ’ জিতেছেন ৪ বার। ইউরোপিয়ান কাপও জিতেছেন। ক্যারিয়ার শেষ করে এই দলের কোচের দায়িত্বও নিয়েছেন তিনি। শুধু এখানেই থামেননি। নিজের ছেলে পাওলো মালদিনিকেও এই ক্লাবেই খেলিয়েছেন। মিলানে সৃষ্টি করেছিলেন ‘মালদিনি-ডাইনেস্টি’র। আজ সেই ডাইনেস্টির প্রথম প্রজন্মের অবসান হলো। ভালো থাকুন সিজারে!
