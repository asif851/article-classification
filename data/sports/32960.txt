



রিয়ালের কাছে ৩-১ গোলে হেরেছে পিএসজি।
এমেরির দাবি, রিয়ালের পক্ষে বেশি বাঁশি বাজিয়েছেন রেফারি।
এ হার তাঁদের প্রাপ্য নয় বলে দাবি পিএসজি কোচের।


জিয়ানলুকা রচ্চির রাতটা এমনিতেই ভালো যায়নি। নেইমারের এক শট এসে মুখে লেগেছিল এই ইতালিয়ান রেফারির। এর ওপর আবার তাঁর বিরুদ্ধে বিতর্কিত সিদ্ধান্তের অভিযোগ। একদমই ভালো লাগার কথা না!
উনাই এমেরির রাতটাও ভালো কাটেনি। এ নিয়ে ১১তমবারের মতো বার্নাব্যুতে এলেন, কোনোবারই জয় নিয়ে ফিরতে পারলেন না। নিজের সবচেয়ে শক্তিশালী দলটা নিয়ে এসেও দশম পরাজয় নিয়ে ফ্রান্সে ফিরতে হচ্ছে। ৩-১ ব্যবধানে হারের জন্য অবশ্য অজুহাত খুঁজে পেয়েছেন এমেরি। বাজে রেফারিংই নাকি তাঁকে হারিয়ে দিয়েছে এবার, ‘তাঁর সিদ্ধান্তগুলো বিতর্কিত ছিল। আমরা যখন ভালো খেলছিলাম, তখনই প্রশ্নবিদ্ধ এক সিদ্ধান্তে (পেনাল্টি) থেকে ওরা ম্যাচে ফেরার শক্তি খুঁজে পেল। রেফারি আমাদের কোনো সাহায্যই করেনি। যখন ম্যাচ আবার আমাদের নিয়ন্ত্রণে, তখন ওরা ২-১ করে ফেলল। কিন্তু সম্ভবত একটা ফাউল হয়েছিল গোলের আগে। এরপর তো তৃতীয় গোল হলো।’
রিপ্লে দেখলে এমেরি নিজেই তাঁর অভিযোগগুলো অজুহাত বলে মেনে নেবেন। ৪৫ মিনিটে ডি-বক্সের মধ্যে ক্রুসকে পেছন থেকে হাত দিয়ে আটকে ফেলেন লো চেলসো। ক্রুস চাইলে হয়তো এগিয়ে যেতে পারতেন, কিন্তু পরিষ্কার ফাউল এবং সে সঙ্গে পেনাল্টি পাওয়ার সুযোগ কেই-বা হাতছাড়া করতে চায়! বিভিন্ন ওয়েবসাইটের বিশেষজ্ঞ ও সাবেক রেফারিরা একে সঠিক সিদ্ধান্ত বলেই মানছেন। এবং ৮৩ মিনিটে যে ফাউলের কথা বলছেন এমেরি, সেটাও ভুল। রিপ্লেতে দেখা গেছে, রোনালদোকে আসতে দেখে ডাইভ দেন কিমপেম্বে। রেফারি সরাসরি সামনে থাকায় বোকা বনেননি। এর কিছুক্ষণ পরেই এসেনসিওর ক্রস থেকে দ্বিতীয় গোল করেন রোনালদো।
এমেরি অবশ্য শুধু রিয়ালের গোলই নয়, পিএসজির একটি পেনাল্টি না পাওয়া নিয়েও প্রশ্ন তুলেছেন, ‘আমরা ভালো খেলেছি। এ ফল আমাদের প্রাপ্য নয়। রামোসের হাতে একবার বলও লেগেছিল।’ ৫৪ মিনিটে আদ্রিয়ান রাবিয়োতের শট ডি-বক্সে রামোসের বাহুতে লেগেছিল। কিন্তু রামোসের হাত শরীরের সঙ্গে লেগে থাকায় এবং রামোস ইচ্ছাকৃতভাবে বল ছোঁয়ার কোনো চেষ্টা না করায় পেনাল্টি দেওয়া হয়নি। এমেরি অবশ্য ঘটনা না দেখেই পেনাল্টি দাবি করেছেন, ‘আমি দেখিনি সেটা। কিন্তু যদি হাত লাগে, রেফারির উচিত ছিল বাঁশি বাজানো! আমাদের এ ফল প্রাপ্য নয়।’
ম্যাচের গতি-প্রকৃতি অনুযায়ী ৩-১ ব্যবধান সঠিক গল্প বলছে না। তবে এমেরির বাজে রেফারিংয়ের অভিযোগও সম্ভবত ধোপে টিকছে না।
