
হতাশার মৌসুমের শেষটাও হয়তো হতাশার মোড়কেই টানবে বার্সেলোনা। চ্যাম্পিয়নস লিগ থেকে বিদায়, কোপা ডেলরের ফাইনালে হার। নিভু নিভু প্রদীপ হয়ে লা লিগার যে আশাটা টিকে ছিল, সেটাও যেমন এক ফুত্কারে নিভে যাওয়ার দশা। ন্যু ক্যাম্পে পয়েন্ট টেবিলের ১৭ নম্বর দল গেটাফের সঙ্গে ২-২ ড্র করে লিগ শিরোপা ধরে রাখার অলৌকিক কিছুর আশাও হয়তো এখন জলাঞ্জলি দিতে হচ্ছে বার্সাকে।বার্সার খেলার মধ্যে সেই ধার খুঁজে পাওয়া যাচ্ছে না অনেক দিন থেকেই। এই ম্যাচের শুরুটাও হলো একের পর এক নিষ্ফল আক্রমণ থেকে। তবুও ২৩ মিনিটে লিওনেল মেসির গোলে এগিয়ে গিয়েছিল বার্সা। কিন্তু তবুও ন্যু ক্যাম্পে যেন গর্জন নেই। রক্ষণ আর গোলরক্ষক যে যেকোনো মুহূর্তে ডোবাতে পারে, সেই আশঙ্কার মেঘটা তখনো ছিল। বার্সা শেষ কবে গোল হজম করেনি, সেই স্মৃতি এখন মনে হয় বহু যুগ আগের ঘটনা।হলোও তা-ই। ৩৭ মিনিটে লাফিতার গোলে সমতা ফেরাল গেটাফে। বিরতির পর ৬৭ মিনিটে বার্সার আশা আবার জাগিয়ে তুললেন অ্যালেক্সিস সানচেজ। কিন্তু মার্টিনোর দলের দুর্ভাগ্য, এ স্কোরলাইন নিয়ে ম্যাচ শেষ করতে পারেননি তাঁরা। রক্ষণভাগের দুর্বলতার সুযোগ নিয়ে ম্যাচের একদম শেষ মুহূর্তে ওই লাফিতা আবারও বল জাড়িয়ে দেন বার্সার জালে। চূড়ান্ত স্কোর লাইন: বার্সা ২:২ গেটাফে।
মৌসুমে আর মাত্র দুটি ম্যাচ বাকি রয়েছে বার্সার। অবশিষ্ট দুই ম্যাচে জিতলেও শিরোপা আদৌ জিততে পারবে কি না, সেটি বলা কঠিনই। ৩৫ ম্যাচে ৮৮ পয়েন্ট নিয়ে শীর্ষে রয়েছে অ্যাটলেটিকো মাদ্রিদ, ৩৬ ম্যাচে ৮৫ পয়েন্ট নিয়ে বার্সার অবস্থান দুইয়ে। আর ৩৪ ম্যাচে ৮২ পয়েন্ট নিয়ে রিয়ালের অবস্থান তিনে। আজকের ম্যাচটি অবশ্য গেটাফের জন্যও ‘মহাগুরুত্বপূর্ণ ছিল। এ ম্যাচ জিতে ১৬ নম্বরে উঠে এসেছে তারা। এতে করে অবনমন অঞ্চলে যাওয়ার শঙ্কা কিছুটা কেটেছে গেটাফের।
ওদিকে ওল্ড ট্রাফোর্ডে সান্ডারল্যান্ডের কাছে ০-১ ব্যবধানে হেরেছে ম্যানচেস্টার ইউনাইটেড। প্রথমার্ধেই ইউনাইটেডের সর্বনাশ করেন সেবিস্তিয়ান লারসন। প্রথম ম্যাচে জেতার পর দ্বিতীয় ম্যাচেই হার—রায়ান গিগস হয়তো বুঝতে পারছেন, কোচের কাজ কতটা কঠিন!    
