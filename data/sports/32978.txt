
রিয়াল মাদ্রিদের হয়ে স্প্যানিশ লিগের শিরোপাটা ক্রিস্টিয়ানো রোনালদোর কাছে অপার এক রহস্যই। আট বছরের মাদ্রিদ-জীবনে তিনি লিগের রুপালি ট্রফিটা হাত দিয়ে ধরেছেন মাত্র দুবার। কাল মালাগার বিপক্ষে দুই মিনিটের মাথায় গোল করে রিয়ালকে লিগ জয়ের পথে এগিয়ে দিয়েছেন। ম্যাচ শেষে আনন্দটাও তাই অন্য মাত্রায় উদ্‌যাপন করছিলেন পর্তুগিজ তারকা।
পরে সংবাদ সম্মেলনেও রোনালদো ছিলেন দারুণ মুডে। কিন্তু এক সাংবাদিকের প্রশ্নে মুহূর্তেই ‘অফমুড’ রোনালদো। সেই প্রশ্নের উত্তরে বললেন, ‘দেখুন, আমি সাধু প্রকৃতির কেউ নই। কিন্তু লোকে যে আপনাদের জন্য আমাকে “শয়তান” ভাবে, আমি তা অবশ্যই নই।’
প্রশ্নটি ছিল সেল্টা ভিগোর বিপক্ষে ম্যাচে রোনালদোর সেই বিতর্কিত অভিব্যক্তি নিয়েই। গ্যালিসিয়ানসে রিয়ালের ৪-১ গোলে জয়ের ম্যাচে সেল্টার খেলোয়াড়দের উদ্দেশে বার্সেলোনার কাছ থেকে ঘুষ নেওয়ার ইঙ্গিত করেছিলেন তিনি। এ নিয়ে সমালোচনাও হয়েছে দেদার।
গণমাধ্যমে তাঁকে ঠিকভাবে উপস্থাপন করা হয় না বলে মনে করেন রোনালদো। এ নিয়ে তাঁর এন্তার ক্ষোভ। সেই সাংবাদিকের প্রশ্নে ক্ষুব্ধ হয়েই বললেন, ‘আমার সম্পর্কে না জেনেই লোকে অনেক কিছু বলে। ব্যাপারটা কিন্তু আমাকে খুব কষ্ট দেয়। আমাকে বিব্রত করে। আপনারা যাঁরা মিডিয়ার আছেন, তাঁরা আমার সম্পর্কে না জেনে, পরিস্থিতি না বুঝেই অনেক আজেবাজে কথা লেখেন। দেখুন, আমি সাধু নই। তবে আমি কিন্তু শয়তানও নই।’নিজের পরিবারের দোহাই দিয়ে নিজের বিরুদ্ধে এ ধরনের ‘অপপ্রচার’ বন্ধ করার অনুরোধ করেছেন রোনালদো, ‘আমি এ ধরনের অপপ্রচার একেবারেই পছন্দ করি না। আমার একটি পরিবার আছে। আমারও মা আছে, ছোট্ট একটা ছেলে আছে। আমার বিরুদ্ধে মিডিয়াতে ফালতু কথাবার্তা লেখা হলে তা তাদেরও বিব্রত করে।’
এর আগে অবশ্য খুশিমনেই সংবাদ সম্মেলনে প্রশ্নের জবাব দিয়েছেন। সন্তুষ্টি জানিয়েছেন দলের শিরোপা জয়ে অবদান রাখতে পেরে, ‘আমি মৌসুমটা খুব ভালোভাবে শেষ করার প্রস্তুতি নিয়েছিলাম। আমি আমার গোল, আমার মেধা দিয়ে দলের সাফল্যে অবদান রাখতে পেরে দারুণ খুশি।’ সূত্র : এএফপি
