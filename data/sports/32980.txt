
ভারতের বিপক্ষে হায়দরাবাদ টেস্টে ব্যাট কথা বলেনি। শ্রীলঙ্কার বিপক্ষে সেই ব্যর্থতা পুষিয়ে দেওয়ার ইঙ্গিতই দিয়ে রাখলেন তামিম ইকবাল। মোরাতুয়ায় আজ শ্রীলঙ্কা বোর্ড সভাপতি একাদশের বিপক্ষে দুই দিনের প্রস্তুতি ম্যাচে করলেন দারুণ এক সেঞ্চুরি। ১২৫ রানে অপরাজিত রয়েছেন তিনি।
টসে হেরে ব্যাট করতে নামা বাংলাদেশ ২৬ রানে সৌম্য সরকারের উইকেট হারায়। সে ধাক্কা তামিম দারুণভাবে সামলান মুমিনুল হককে সঙ্গে নিয়ে। দ্বিতীয় উইকেট জুটিতে এই দুজনের ১৪৩ রানের জুটিতে উল্টো শ্রীলঙ্কা সভাপতি একাদশই চাপে ​পড়ে। মুমিনুল ৭৩ রান করে স্বেচ্ছা অবসর নেন বাকিদের সুযোগ দিতে। তামিমের সঙ্গে ২০ রান করে উইকেটে আছেন মুশফিকুর রহিম।ধীরেই শুরু করেছিলেন তামিম। কিন্তু পরে হাত খোলেন। ১৭০ বলের ইনিংসটায় মেরেছেন ৮টি চার, ৭টি ছক্কা। মুমিনুল ১০ চারে ১০৩ বলে খেলেছেন তাঁর ইনিংসটি। বাংলাদেশের সংগ্রহ ৫৪ ওভারে ২ উইকেটে ২৪১।শ্রীলঙ্কা বোর্ড সভাপতি একাদশের পক্ষে একটি উইকেট নিয়েছেন লাহিরু সামারাকুন। বোর্ড একাদশকে নেতৃত্ব দিচ্ছেন দিনেশ চান্ডিমাল।
 
