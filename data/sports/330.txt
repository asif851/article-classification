
ফুটবল মাঠের দিগ্বিজয়ী তারকা তিনি। পণ্যের বিজ্ঞাপনেও তাঁর সরব উপস্থিতি। ক্রিস্টিয়ানো রোনালদোকে এবার দেখা যেতে পারে রুপালি পর্দায়। সাধারণ কেউ নন, রিয়াল মাদ্রিদ তারকাকে চলচ্চিত্রে অভিনয়ের প্রস্তাব দিয়েছেন অস্কারজয়ী পরিচালক মার্টিন স্কোরসিসি! ‘গুডফেলাস’খ্যাত পরিচালকের নতুন ছবি দ্য ম্যানিপুলেটর-এ দেখা যেতে পারে সিআর-৭-কে। চলচ্চিত্রটিতে রোনালদোর অন্তর্ভুক্তিকে কাকতালীয়ই বলতে হবে। ইতালিয়ান ধনকুবের আলেসান্দ্রো প্রোতোর জীবনের ওপর ভিত্তি করে নির্মিত হবে চলচ্চিত্রটি। এই প্রোতোর ছায়া অবলম্বনেই ফিফটি শেডস অব গ্রে উপন্যাসের ক্রিস্টিয়ান গ্রে চরিত্রটি লেখা হয়েছিল। নিউইয়র্কে রোনালদোর সদ্য কেনা ১৮.৫ মিলিয়ন ডলারের বিলাসবহুল অ্যাপার্টমেন্টটির মালিক ছিলেন প্রোতো। শুটিংয়ের জন্য এই অ্যাপার্টমেন্টটিই পছন্দ প্রযোজকদের। সে হিসেবেই ছোট্ট একটা চরিত্রে রোনালদোকে নেওয়ার প্রস্তাব। দেখা যাক, অভিনয় করলে মাঠের দ্যুতির কতটা পর্দায় দেখাতে পারেন রিয়াল তারকা। ইএসপিএন।
