
এখন থেকে কোনো গেমসের উদ্বোধনী ও সমাপনী অনুষ্ঠানে ভারতীয় নারী ক্রীড়াবিদেরা আর শাড়ি পরবেন না! ভারতের অলিম্পিক অ্যাসোসিয়েশন (আইওএ) সিদ্ধান্ত নিয়েছে, গোল্ডকোস্টে এ বছরের কমনওয়েলথ গেমসের মার্চপাস্টে নারী ক্রীড়াবিদেরা অংশ নেবেন ট্রাউজার ও ব্লেজার পরে।
ছেলে ক্রীড়াবিদেরা যা পরেন, নারীরা সেটিই পরবেন—সোজা কথায় বলা যায় এটিই। আইওএর বরাত দিয়ে টাইমস অব ইন্ডিয়া জানিয়েছে, সব পক্ষের সঙ্গে আলাপ-আলোচনা করেই নাকি তারা এ সিদ্ধান্ত নিয়েছে। তার মানে দাঁড়াচ্ছে, ভারতীয় নারী ক্রীড়াবিদেরা এখন আর শাড়িতে স্বচ্ছন্দ নন।শাড়ি পরে বিভিন্ন গেমসের উদ্বোধনী ও সমাপনী অনুষ্ঠানে অংশ নেওয়া একটা ঐতিহ্যই। সাফ গেমস, এশিয়ান গেমস তো বটেই অলিম্পিকেও নারী ক্রীড়াবিদেরা শাড়ি পরে আনুষ্ঠানিক মার্চপাস্টে অংশ নিতেন। তাঁদের জন্য ট্রাউজার-ব্লেজার নির্ধারণ করে একটা ঐতিহ্যই ভেঙে ফেলছে ভারত।
