
ভারতীয় বাস্কেটবল ফেডারেশনের দুই গ্রুপের দ্বন্দ্বের জেরে এসএ গেমসে অনিশ্চিত হয়ে পড়েছে বাস্কেটবল। একটি পক্ষ এসএ গেমসের জন্য ভারতীয় বাস্কেটবল দল নির্বাচনে অনিয়মের অভিযোগ তুলেছে আন্তর্জাতিক বাস্কেটবল ফেডারেশনের (ফিবা) কাছে। বিষয়টি গুরুত্বের সঙ্গে নিয়ে ফিবা বাংলাদেশসহ এসএ গেমসে অংশ নেওয়া সব দেশকেই চিঠি পাঠিয়েছে জরুরি ভিত্তিতে। ওই চিঠিতে বলা হয়েছে, এসএ গেমসে অংশ নিলে সব দেশকেই আন্তর্জাতিক বাস্কেটবল থেকে বহিষ্কার করা হবে।বিষয়টি নিয়ে দেনদরবার চলছে। তবে গতকাল পর্যন্ত কোনো সুরাহা হয়নি। গেমসে ভারত, বাংলাদেশ, পাকিস্তান, শ্রীলঙ্কা, নেপাল ও মালদ্বীপের খেলার কথা। বাংলাদেশ দলের গেমসের উদ্দেশে ঢাকা ছাড়ার কথা আগামী সোমবার।
