
ইয়ান চ্যাপেলের ভাষায় সিরিজটা ‘অর্থহীন’। মহাগুরুত্বপূর্ণ অ্যাশেজের আগে ওয়ানডে সিরিজ খেলার কোনো মানেই খুঁজে পাচ্ছেন না অস্ট্রেলিয়ার সাবেক অধিনায়ক। শচীন টেন্ডুলকারের অবসর ঘোষণা ভারত-অস্ট্রেলিয়ার ওয়ানডে সিরিজ নিয়ে ভারতীয়দের উন্মাদনা-উত্তেজনাতেও ভাটা ফেলেছে। ভারতীয়দের দৃষ্টি বরং তারও পরের ওয়েস্ট ইন্ডিজের বিপক্ষে টেস্ট সিরিজের দিকে। টেন্ডুলকারের বিদায় সিরিজ বলে কথা! তা যাই হোক, দুই দলের ক্রিকেটারদের কিন্তু সিরিজ নিয়ে রোমাঞ্চের কমতি নেই।
দুই দলের ক্রিকেটারদের হাবভাবেই সেটি স্পষ্ট। আজ পুনের প্রথম ম্যাচ দিয়ে শুরু ভারত-অস্ট্রেলিয়ার সাত ম্যাচের ওয়ানডে সিরিজ। দুই দলের অধিনায়কই দিচ্ছেন তুমুল লড়াইয়ের প্রতিশ্রুতি। কিন্তু সত্যিই কি সমানে সমান লড়াই হবে? প্রশ্নটা উঠছে অস্ট্রেলিয়ার এই দলটা অনভিজ্ঞ হওয়ায়। এমনিতে র‌্যাঙ্কিংয়ের সেরা দুই দলের লড়াই হিসেবে মাঠে স্ফুলিঙ্গই ঝরার কথা। কিন্তু ভারতের স্পিন-ফাঁদে জর্জ বেইলির দল কতটা প্রতিরোধ গড়ে তুলতে পারবে, তা নিয়ে সংশয় থাকছেই।
অস্ট্রেলিয়ার এই দলের স্পিন-দুর্বলতা গত মার্চ-এপ্রিলে ভারতের বিপক্ষে টেস্ট সিরিজেই বেরিয়ে পড়েছে। ধোনির ভারতের কাছে হোয়াইটওয়াশ (৪-০) হয়েছিল মাইকেল ক্লার্কের দল। স্পিনটা যিনি একটু ভালো সামলাতে পারেন, এবার তো সেই ক্লার্কও নেই দলে।
স্পিনে দুর্বলতা, ক্লার্কের অনুপস্থিতি, অনভিজ্ঞতা—সব মিলিয়ে সিরিজে অস্ট্রেলিয়া পিছিয়েই থাকছে কাগজে-কলমে। এদিকে ওয়ানডে ক্রিকেটে ধোনির দলের যেন কাটছে মধুচন্দ্রিমার বছর! চলতি বছর এ পর্যন্ত ২২টি ওয়ানডে খেলে ১৭টিই জিতেছে ভারত। ঘরে তুলেছে চ্যাম্পিয়নস ট্রফির শিরোপা, ওয়েস্ট ইন্ডিজে জিতেছে ত্রিদেশীয় সিরিজ। জিম্বাবুয়েকে করেছে হোয়াইটওয়াশ। দেখা যাক, এই সিরিজে কী হয়। ওয়েবসাইট।
 
