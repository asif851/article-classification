
প্রতিবেশী দুই ক্লাব। কিন্তু কোনোভাবেই তুলনা চলে না তাদের। কোথায় রিয়াল মাদ্রিদ আর কোথায় রায়ো ভায়োকানো। শুধু একটা পার্থক্য দিয়েই দুই দলের ব্যবধান পরিষ্কার বুঝিয়ে দেওয়া সম্ভব—রিয়ালের মাঠ সান্তিয়াগো বার্নাব্যুতে খেলা দেখতে পারে প্রায় ৯০ হাজার দর্শক, ভায়োকানোর মাঠের ধারণক্ষমতা ১৫ হাজারেরও কম! এ নিয়ে রিয়াল সমর্থকদের অন্তহীন খোঁচাখুঁচির শিকার ভায়োকানো সমর্থকেরা তো কাল একটা বিশাল ব্যানার নিয়েই খেলা দেখল—‘প্রাউড টু বি পুওর!’সুরম্য অট্টালিকার গা ঘেঁষে ঝুপড়িঘরে বাস করার মতো গরিব প্রতিবেশী হলে কী হবে, ভায়োকানো কিন্তু মাঝেমধ্যেই চোখ রাঙায় রিয়ালকে। দুই মৌসুম আগেই যেমন নিজেদের মাঠে রিয়ালের ঘাম ছুটিয়ে ছেড়েছিল তারা। ভায়োকানো কালও রিয়ালকে দীর্ঘ সময় ধরে তটস্থ রাখল পয়েন্ট হারিয়ে বার্সেলোনার চেয়ে আরও পেছনে পড়ে যাওয়ার শঙ্কায়। অথচ ম্যাচের ৪৮ মিনিটেই ৩-০ ব্যবধানে এগিয়ে গিয়েছিল রিয়াল।আসলে দ্বিতীয়ার্ধে তিন মিনিটের মধ্যে দুটো পেনাল্টি পেয়ে যাওয়া ভায়োকানো হুট করে স্কোরলাইনটাকে বানিয়ে ফেলেছিল ৩-২। শেষের আধঘণ্টা রিয়াল সমর্থকদের তাই এই আতঙ্ক নিয়ে খেলা দেখতে হলো, হুট করে আরও একটা গোল যদি ডিয়েগো লোপেজকে ফাঁকি দিয়ে ঢুকে যায়! না, তা হয়নি। শেষ পর্যন্ত জয় নিয়েই মাঠ ছেড়েছে রিয়াল। কদিন আগে সেভিয়ার বিপক্ষে হ্যাটট্রিক করা ক্রিস্টিয়ানো রোনালদো করেছেন জোড়া গোল। গোলের খাতায় নাম না লেখালেও রোনালদো ও করিম বেনজেমাকে দিয়ে দুটো গোল করিয়ে কোচের তৃপ্তির হাসিটা চওড়া করেছেন গ্যারেথ বেল।৩ মিনিটেই গোলের সূচনা করেছিলেন রোনালদো। নিজের দ্বিতীয় ও দলের তৃতীয় গোলটি করেছেন দ্বিতীয়ার্ধের তৃতীয় মিনিটে। মাঝখানে ৩১ মিনিটে গোল করেন বেনজেমা। কিন্তু ৫৩ ও ৫৫ মিনিটে দুটো পেনাল্টি থেকে গোল করেন জোনাথন ভিয়েরা। ম্যাচে ফিরে দুর্দান্ত খেলতে থাকে ভায়োকানো। কিন্তু এদিন আবার বাধার দেয়াল হয়ে দাঁড়িয়ে যান লোপেজ। কয়েকটি দুর্দান্ত সেভ করে রিয়ালের তিন পয়েন্ট নিশ্চিত করেছেন ইকার ক্যাসিয়াসকে দর্শক বানিয়ে দেওয়া এই গোলরক্ষক। ৬৫ মিনিটে তো স্রেফ কপালগুণে গোলটা খায়নি রিয়াল। ম্যাচ শেষে কোচ কার্লো আনচেলত্তি তাই বললেন, ‘দ্বিতীয়ার্ধ স্রেফ একটা বিপর্যয় ছিল। রক্ষণে আমরা যে অপরিপক্বতা দেখিয়েছি, এর থেকে আমাদের বেরিয়ে আসতে হবে।’ মঙ্গলবার চ্যাম্পিয়নস লিগে জুভেন্টাসের বিপক্ষে খেলবে রিয়াল।
