
২০১৬-১৭ মৌসুমে ফিফা বর্ষসেরা ফুটবলারের পুরস্কার জিতেছেন ক্রিস্টিয়ানো রোনালদো। এটা অবশ্য ইতিমধ্যেই পুরোনো খবর। ফিফার সদস্য দেশগুলোর অধিনায়ক, কোচ ও একজন ফুটবল সাংবাদিক ‘দ্য বেস্ট’ অ্যাওয়ার্ডে ভোট দেওয়ার সুযোগ পান। প্রতিবারের মতো ভোটের সেই তালিকা প্রকাশিত হয়েছে। বাংলাদেশের ফুটবলপ্রেমীদের একটা কৌতূহল থাকে, নিজেদের ভোট পড়েছে কার কার বাক্সে! সেই কৌতূহল মেটাতে গিয়ে একটু অবাকই সবাই। বাংলাদেশের অস্ট্রেলীয় কোচ অ্যান্ড্রু ওর্ডের দৃষ্টিতে সেরা ফুটবলার লুইস সুয়ারেজ!
কোচদের ভোটে সেরা ফুটবলার হওয়ার জন্য ৫, দ্বিতীয় সেরার জন্য ৩ ও তৃতীয় সেরার জন্য ১ পয়েন্ট করে দেওয়া হয়। ওর্ডের দৃষ্টিতে দ্বিতীয় ও তৃতীয় সেরা যথাক্রমে আঁতোয়ান গ্রিজম্যান ও জিয়ানলুইজি বুফন। অর্থাৎ, নির্বাচিত সেরা তিনের একজনকেও—মানে মেসি, রোনালদো ও নেইমারকে যোগ্য মনে হয়নি তাঁর। গেল মৌসুমে বার্সেলোনার হয়ে ৫১ ম্যাচে ৩৭ গোল আর ২০টি গোলে সহায়ক ভূমিকা ছিল সুয়ারেজের।
নতুন কোচ চমক রেখেছেন সেরা কোচের ভোটেও। নির্বাচিত সেরা কোচ জিনেদিন জিদানকেও ভোট দেননি ওর্ড। তাঁর দৃষ্টিতে সেরা কোচ চেলসির আন্তোনিও কন্তে। দ্বিতীয় ও তৃতীয় সেরা যথাক্রমে অ্যাটলেটিকো মাদ্রিদের ডিয়েগো সিমিওনে ও টটেনহামের মরিসিও পচেত্তিনো।
বাংলাদেশ জাতীয় ফুটবল দলের অধিনায়ক কে, এটা প্রায় ভুলতেই বসেছে সবাই। কারণ, গত বছর অক্টোবরের পর জাতীয় ফুটবল দল আর মাঠে নামেনি। জাতীয় দলের সর্বশেষ ম্যাচে অধিনায়কত্ব করা মামুনুল ইসলামই ‘অধিনায়ক’ হিসেবে ভোট দিয়েছেন। তাঁর দৃষ্টিতে দুই সেরা ফুটবলার রোনালদো ও মেসিই। তৃতীয় স্থানে তিনি রেখেছেন জিয়ানলুইজি বুফনকে। মামুনুল সেরা কোচ হিসেবে ভোট দিয়েছেন যথাক্রমে জিনেদিন জিদান, জোয়াকিম লো ও আন্তোনিও কন্তেকে।
