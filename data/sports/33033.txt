
ওয়েস্ট ইন্ডিজের বিপক্ষে সিরিজ শুরুর আগেই শোয়েব আখতার প্রশংসায় ভাসিয়েছিলেন মিসবাহ-উল হককে। পাকিস্তান ক্রিকেটের প্রতি তাঁর নিবেদনের বিষয়টি তুলে ধরেছিলেন সাবেক ফাস্ট বোলার। এবার চিরপ্রতিদ্বন্দ্বী ভারতের ক্রিকেটার মোহাম্মদ কাইফের প্রশংসা পেলেন এই সিরিজ শেষেই ক্রিকেটকে বিদায় জানানোর ঘোষণা দেওয়া মিসবাহ। 
বিদায়ী সিরিজটা মিশ্র অনুভূতিই দিচ্ছে মিসবাহকে। প্রথম টেস্ট জিতলেও, দ্বিতীয় টেস্টের শেষ দিনে কাল ৮১ রানে অলআউট হয়ে তাঁর দল হেরেছে ১০৬ রানে। তবে ব্যাট হাতেও মিসবাহর অনুভূতিটা একই হওয়ার কথা। ভালো করছেন, তবে আক্ষেপ থেকেই যাচ্ছে। প্রথম টেস্টের প্রথম ইনিংসে অপরাজিত ছিলেন ৯৯ রানে। আর দ্বিতীয় টেস্টের প্রথম ইনিংসে আউট হয়েছেন ৯৯ রানে। তবে নিরানব্বই রানের এই দুটি ইনিংসে নিঃস্বার্থ মিসবাহকেই খুঁজে পাচ্ছেন কাইফ। নিজের কথাটা টুইটারে জানিয়েছেন ভারত জাতীয় দলের বাইরে থাকা এই ব্যাটসম্যান, ‘মিসবাহ যে পাকিস্তানের ক্রিকেটের নিঃস্বার্থ সেবক সেটার প্রতীক তাঁর শেষ সিরিজে দুটি ৯৯ রানের ইনিংস।’কিংস্টনে প্রথম টেস্টে সঙ্গীর অভাবে ৯৯ রানে অপরাজিত ছিলেন পাকিস্তানের অধিনায়ক। ব্রিজটাউনে দ্বিতীয় টেস্টেও প্রথম ইনিংসে ৯৯ রানে আউট হয়ে ফিরেছেন জেসন হোল্ডারের বলে শাই হোপের হাতে ক্যাচ দিয়ে। টেস্ট ইতিহাসে প্রথম ব্যাটসম্যান হিসেবে এক সিরিজে দুবার ৯৯ রানের ইনিংস খেললেন ৪২ বছর বয়সী ব্যাটসম্যান। টেস্ট ক্রিকেটে তিনটি ৯৯ রানের ইনিংস খেলা ব্যাটসম্যানও একমাত্র তিনিই। ২০১১ সালে নিউজিল্যান্ডের বিপক্ষে ওয়েলিংটন টেস্টেও ৯৯ রানে আউট হন মিসবাহ। টেস্টে জুড়ি না মিললেও তিন সংস্করণের আন্তর্জাতিক ক্রিকেট মিলিয়ে তিনবার ৯৯ রানের ইনিংস খেলা ব্যাটসম্যান মিসবাহর সঙ্গে আছেন আরও তিনজন—জিওফ বয়কট, রিচি রিচার্ডসন ও শচীন টেন্ডুলকার। সূত্র: টুইটার
