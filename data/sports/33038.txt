
টাকায় নাকি বাঘের দুধও মেলে! কিন্তু কাঁড়ি কাঁড়ি টাকা ঢেলেও আড়াই বছরে সুলেইমান কেরিমভ হাতে তুলতে পারলেন না একটি শিরোপাও। চুন খেয়ে মুখ পুড়িয়ে তাই আনঝি মাখাচকালা মালিকের উপলব্ধি টাকাই সব নয়। আর তাই রুশ ফুটবল ক্লাবটির মালিক কাল ঘোষণা করলেন নতুন নীতি, ‘আর নয় দেদার টাকা খরচ’। নতুন নীতির প্রথম কোপটা পড়েছে কোচ রেনে মিউলেনস্টিনের ওপর। এই ডাচ কোচকে বাদ দিয়ে নেওয়া হয়েছে নতুন দেশি কোচ। কেরিমভ বাদ দিচ্ছেন দলের নামীদামি খেলোয়াড়দেরও। বিশ্বের সবচেয়ে বেশি বেতন পাওয়া ফুটবলার স্যামুয়েল ইতোকেও হয়তো নামতে হচ্ছে নতুন ঠিকানার সন্ধানে। রয়টার্স।
