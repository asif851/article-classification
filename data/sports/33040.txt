
• গত ৬ ম্যাচে ১০ গোল রোনালদোর। • ডিসেম্বর পর্যন্ত লিগে ১২ ম্যাচে ৪ গোল ছিল রোনালদোর। • এ সময়ে ১৭ ম্যাচে ১৫ গোল করেছেন মেসি। • লিগে সর্বশেষ ৭ ম্যাচে রোনালদোর ৮ গোল, মেসির ৫টি।
মৌসুমের শুরু থেকেই রোনালদোর কান ভারী করে দিয়েছেন সবাই। এত বাজে ফর্ম কেন রিয়াল মাদ্রিদ ফরোয়ার্ডের? মাদ্রিদ ক্যারিয়ারে নাকি নিজের সবচেয়ে বাজে সময়টা কাটাচ্ছেন ক্রিস্টিয়ানো রোনালদো। বারবার শুনতে শুনতে এ কথাটাই বিশ্বাস করে ফেলার জোগাড় সবার। কিন্তু পরিসংখ্যান বলছে উল্টো, মেসির চেয়ে রোনালদোই ম্যাচপ্রতি গোলে এগিয়ে!
শুনে বিস্ময় জাগতেই পারে। এই তো জানুয়ারিতেই না পরিসংখ্যান দিয়ে প্রমাণ করা হলো, রিয়ালে কাটানো নয় মৌসুমে এর চেয়ে বাজে শুরু হয়নি রোনালদোর! কিন্তু সেটা তো ডিসেম্বর পর্যন্ত কথাবার্তা। গতকাল আলাভেসের সঙ্গে ম্যাচে বিশ্রাম দেওয়া হয়েছিল রোনালদোকে। বিশ্রাম পেতেই পারেন, গত ৬ ম্যাচে ১০ গোল করেছেন পর্তুগিজ ফরোয়ায়ার্ড। এমন দুর্দান্ত ফর্মে থাকা একজনকে আলাভেসের বিপক্ষে আর নামাতে চাননি জিদান।গতকাল তাই আর গোল বাড়ানোর সুযোগ পাননি রোনালদো। মৌসুমে এর মধ্যেই ২৬ গোল করেছেন রোনালদো, সেটাও মাত্র ৩০ ম্যাচে। অর্থাৎ ম্যাচপ্রতি ০.৮৭টি গোল রিয়াল তারকার। গোলে তাঁর চেয়ে এখনো এগিয়ে আছেন লিওনেল মেসি। চেলসির বিপক্ষে প্রায় এক দশক লম্বা খরা কাটিয়ে মৌসুমের ২৮তম গোলটি করেছেন পরশু। তবে মেসির এ গোলগুলো এসেছে ৩৮ ম্যাচে। ম্যাচপ্রতি ০.৭৪টি গোল।তবে লা লিগায় গোল কিংবা ম্যাচপ্রতি গোলে এখনো এগিয়ে মেসি। ২৪ ম্যাচে ২০টি গোল করেছেন আর্জেন্টাইন ফরোয়ার্ড। স্প্যানিশ লিগের শীর্ষ গোলদাতাও তিনি। ১৯ ম্যাচে ১২ গোল করে রোনালদো আছেন তালিকার ছয়ে।
