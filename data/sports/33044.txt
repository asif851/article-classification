



ত্রিদেশীয় সিরিজের ফাইনালে চোট পেয়েছিলেন সাকিব আল হাসান।
 চোট কাটিয়ে ফিটনেস ট্রেনিংয়ে ফিরলেও বাঁহাতি অলরাউন্ডারকে নিয়ে অনিশ্চয়তা থেকেই গেছে।
 অর্থোপেডিকস বিশেষজ্ঞের সঙ্গে দেখা করতে থাইল্যান্ডে গেছেন সাকিব।


ওকে চোট পাওয়ার পর পরই বিদেশে নিয়ে যাওয়া উচিত ছিল’—সাকিব আল হাসানের এক ঘনিষ্ঠজন বলছিলেন কদিন আগে। সাকিবকে শেষ পর্যন্ত বিদেশে যাচ্ছেন। চোট পাওয়া আঙুলের সর্বশেষ অবস্থা দেখাতে কাল রাতে থাইল্যান্ডে গেছেন তিনি।  শ্রীলঙ্কার বিপক্ষে ফাইনালে ত্রিদেশীয় সিরিজের ফাইনালে আঙুলে চোট পেয়েছিলেন সাকিব। চোটটা তাঁকে খেলতে দেয়নি শ্রীলঙ্কার বিপক্ষে টেস্ট ও টি-টোয়েন্টি সিরিজে। দীর্ঘদিন মাঠের বাইরে থাকা সাকিব গত বৃহস্পতিবার ফিটনেস অনুশীলন শুরু করেছিলেন। তবে পুরোপুরি সেরে না ওঠায় আগামী মাসে কলম্বোয় নিদাহাস ট্রফির শুরুতেই ফিরতে পারবেন কি না, সেটি নিয়ে আছে অনিশ্চয়তা। বিসিবি প্রধান নাজমুল হাসান কাল বলেছেন, ‘আমাদের দৃঢ় বিশ্বাস সে খেলবে। কিন্তু এমনও হতে পারে যে একটা-দুটো ম্যাচ নাও খেলতে পারে।’নিদাহাস ট্রফিতে বাংলাদেশের প্রথম ম্যাচ ৮ মার্চ। এ সময়ের আগে পুরোপুরি সেরে উঠতে থাইল্যান্ডে অর্থোপেডিকস বিশেষজ্ঞের সঙ্গে দেখা করতে গেছেন সাকিব। বিসিবির প্রধান নির্বাহী নিজামউদ্দিন চৌধুরী বললেন, ‘সাকিব গতরাতে থাইল্যান্ডে গেছে। আজ সেখানে দুজন অর্থোপেডিক বিশেষজ্ঞের সঙ্গে তার দেখা করার কথা। ওখান থেকে সে ফিরে আসবে। আশা করছি দলের সঙ্গে শ্রীলঙ্কায় যাবে।’ বাংলাদেশ দল অনুশীলন শুরু করবে ২ মার্চ। কলম্বোয় রওনা দেবে ৪ মার্চ।
