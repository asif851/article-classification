
বিশ্বকাপে এক মজার ঘটনায় বেশ স্মরণীয় ইভান রাকিতিচ। গ্রুপ পর্বে ক্যামেরুনের বিপক্ষে ম্যাচ শেষে স্টেফান এমবিয়ার সঙ্গে জার্সি বদল তো করলেনই, টানেলে আবার শর্টসও বিনিময় করলেন! বিশ্বকাপের প্রথম রাউন্ড থেকে বিদায় নিলেও রাকিতিচ ছিলেন আলোচনায়। ক্রোয়াট মিডফিল্ডার সেভিয়া ছেড়ে যোগ দিয়েছেন বার্সেলোনায়। আর কাতালান ক্লাবে এসে লিওনেল মেসিতে ভীষণ মুগ্ধ রাকিতিচ। 
ক্রোয়েশিয়া মিডফিল্ডার বললেন, ‘লিওর (মেসি) সঙ্গে খুব অল্প সময় অনুশীলন করেছি। বিশ্বকাপের কারণে ও কিছু পরে যোগ দিয়েছে। এ সামান্য সময়ে ওর অনুশীলন দেখে আমি থমকে গিয়েছি। সে অলৌকিক, বিস্ময়কর। আমি মুগ্ধ। ওর কাছ থেকে শিখছি। সে যা-ই করে, তাতেই বিস্মিত হই। খুব স্বাভাবিক আচরণ করে। মনেই হয় না, এত বড় তারকা।’
রাকিতিচের মুগ্ধ হওয়ার কারণও আছে। সম্প্রতি মেসির অনুশীলনের একটি ভিডিও পোস্ট করেছে বার্সা। বল কারিকুরি করে ফেলতে হবে ডাস্টবিনে। হাভিয়ের মাচেরোনা, দানি আলভেজ ডাস্টবিনের ধারেকাছেও বল ফেলতে পারলেন না। মেসি দারুণ এক হেডে নিখুঁতভাবে বল পাঠিয়ে দিলেন ডাস্টবিনের ঠিক ওপরে। তবে ‘দুর্ভাগ্য’, বল ডাস্টবিনের ভেতরে পড়ল না। এক ড্রপে চলে গেল বাইরে! তবুও এমন নিখুঁত হেডে বিস্মিত না হয়ে উপায় নেই! সূত্র: ডেইলি মেইল, গোলডটকম।
