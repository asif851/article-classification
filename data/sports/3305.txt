
কদিন আগে মুক্তি পেয়েছে আনুশকা শর্মার ‘পিকে’। আনুশকা কাঁপাচ্ছেন বক্স অফিস। আর তাঁর বাস্তবের নায়ক বিরাট কোহলি কাঁপাচ্ছেন ‘বক্সিং ডে’ টেস্ট! সে কারণেই বোধ হয় প্রিয়তমের খেলা দেখতে এমসিজিতে হাজির আনুশকা। কোহলি নিরাশ করেননি। দুর্দান্ত সেঞ্চুরিটির পর বাতাসে ভাসিয়ে দিয়েছেন চুমু! সে চুমুর ঠিকানা? আনুশকা!নাথান লায়নকে বাউন্ডারি মেরেই স্বভাসুলভ ভঙ্গিতে সেঞ্চুরি উদযাপন করলেন কোহলি। এরপর ব্যাটে চুমু এঁকে সেটি ভাসিয়ে দিলেন গ্যালারির দিকে! আনুশকা করতালি দিয়ে জবাব দিলেন কোহলির অর্জনকে।টিভি ধারাভাষ্যে থাকা সুনীল গাভাস্কার, ম্যাথু হেইডেন ও হার্শা ভোগলে বিষয়টি নিয়ে মেতে উঠলেন উপভোগ্য এক রসিকতায়। তবে আনুশকার মধ্যে তেমন উচ্ছ্বাস দেখা গেল না। গাভাস্কার বললেন, ‘নির্ভারচিত্তেই সে (আনুশকা) কোহলির খেলা দেখছে।’ দিনের বাকি সময়টায় একাধিকবার টিভি ক্যামেরা গেল আনুশকার দিকে। মেলবোর্নের মনোযোগটা দারুণভাবেই আজ নিজের দিকে টেনে নিয়েছিলেন বলিউড তারকা! সূত্র: স্টারস্পোর্টস ১।
