
আন্তর্জাতিক ক্রিকেটকে বিদায় জানিয়েছেন কিছুদিন হলো। তবে শহীদ আফ্রিদিকে ‘আনুষ্ঠানিক’ বিদায় জানাবে পাকিস্তান ক্রিকেট বোর্ড (পিসিবি)। বিদায় সংবর্ধনা দেওয়া হবে টেস্ট ক্রিকেটকে বিদায় বলা মিসবাহ-উল-হক ও ইউনিস খানকেও। 
পিসিবির নির্বাহী কমিটির চেয়ারম্যান নাজাম শেঠির সঙ্গে লাহোরে এ ব্যাপারে আফ্রিদির কথাও হয়েছে। পাকিস্তানের সাবেক এই অধিনায়ককে সম্মানের সঙ্গে কীভাবে বিদায় দেওয়া যায়, সে বিষয়ে কথা বলেছেন দুজন। এক টুইট বার্তায় আফ্রিদির সঙ্গে কথা বলার ব্যাপারটি নিশ্চিত করেছেন শেঠি, ‘আমাদের একমাত্র হিরো লালা (আফ্রিদির ডাকনাম)। এই মাত্র আমাদের কথা হলো। আমরা একটা সময় নির্ধারণ করেছি। আবারও আমরা বসব এবং দারুণ একটা বিদায় তাঁকে কীভাবে দেওয়া যায়, সেটা নিয়ে কথা বলব।’ আইসিসি চ্যাম্পিয়নস ট্রফির অন্যতম শুভেচ্ছাদূত হওয়ার জন্য আফ্রিদিকে অভিনন্দন জানিয়েছেন শেঠি। আন্তর্জাতিক ক্রিকেটকে পুরোপুরি বিদায় জানানোর আগেই আফ্রিদি বোর্ডের কাছ থেকে একটি বিদায়ী ম্যাচ চেয়েছিলেন। আনুষ্ঠানিক বিদায় বলতে বিদায়ী ম্যাচ নাকি শুধু সংবর্ধনা, তা অবশ্য বলেননি শেঠি! সূত্র : বিজনেস রেকর্ডার।
