
নেইমার ব্যাপারটি বিশ্বাসই করতে পারছেন না। মানুষের জীবনপ্রদীপ যে এমন দুঃখজনক ঘটনার মধ্য দিয়ে নিভে যেতে পারে, সেটিও অবিশ্বাস্য ব্রাজিলীয় তারকার কাছে। নিজের দেশের ক্লাবের এমন পরিণতি বলেই হয়তো নেইমারের কষ্টটা আর দশজনের চেয়ে ভিন্ন। শাপেকোয়েনস রিয়ালের ট্র্যাজেডি তাঁকে কাঁদিয়েই চলেছে। টুইটারে কলম্বিয়ার বিমান দুর্ঘটনার ঘটনায় নিজের শোক প্রকাশ করেছেন হৃদয়ের সবটুকু আবেগ এক করেই। সারা দুনিয়াকে আহ্বান জানিয়েছে কাঁদতে। বলেছেন, এমন ট্র্যাজেডিতে নিহত ব্যক্তিদের প্রিয়জনদের সান্ত্বনা দেওয়ার ভাষাও তাঁর নেই।
কোপা সুদামেরিকানা প্রতিযোগিতার ফাইনালের প্রথম লেগ খেলতে কলম্বিয়ার মেডেলিন শহরে যাওয়ার পথে এক ভয়াবহ বিমান দুর্ঘটনায় ব্রাজিলের ক্লাব শাপেকোয়েনসের দুজন বাদে সব ফুটবলারই নিহত হয়েছেন। শোকবিহ্বল গোটা বিশ্বই। ক্রিস্টিয়ানো রোনালদো থেকে লিওনেল মেসি, পেলে কিংবা ডিয়েগো ম্যারাডোনা—শাপেকোয়েনস ক্লাবের ট্র্যাজেডি ছুঁয়ে গেছে সবাইকে। রিয়াল মাদ্রিদ তারকা ক্রিস্টিয়ানো রোনালদো নিজের সংহতি প্রকাশ করেছেন ফুটবলার ও কর্মকর্তাদের শোকার্ত পরিবারের প্রতি। ভালোবাসা জানিয়েছেন শাপেকোয়েনস ক্লাব ও ব্রাজিলীয় ফুটবলের প্রতি।মেসির​ জন্য এই ঘটনাও অন্য এক অনুভূতির। এই একই বিমানে মাত্র কদিন আগেই উঠেছিলেন মেসি ও তাঁর আর্জেন্টিনা সতীর্থেরা। লামিয়া বিএই-১৪৬ এই ফ্লাইটেই মেসিরা ব্রাজিলে খেলতে গিয়েছিলেন। ব্রিটিশ ট্যাবলয়েড সান-এর আরেকটি প্রতিবেদনে জানানো হয়েছে, বুয়েনস এইরেস থেকে সান হুয়ানেও মেসিরা এই বিমানে করে খেলতে গিয়েছিলেন কলম্বিয়ার বিপক্ষে। সেবার বিমানযাত্রায় মেসি ও আর্জেন্টিনার বেশ কজন খেলোয়াড় অসুস্থ হয়ে পড়েন। তীব্র ঝাঁকুনি ছিল বিমানে। সেই একই বাহন এত এত মৃত্যুর কারণ হলো! মেসি সেই ক্রুদের ছবি দিয়েছেন ফেসবুকে। তাঁর মতো করেই জানিয়েছেন শোক। অল্প কথায়, কিন্তু হৃদয়ের সবটুকু ব্যথা নিয়েই, ‘বিমান দুর্ঘটনায় নিহত শাপেকোয়েনসের খেলোয়াড়, কর্মকর্তাদের শোকার্ত পরিবার, বন্ধু-বান্ধব সকলের প্রতি আমার হৃদয়ের গভীর থেকে জানাই সহানুভূতি।’ পেলের মতে, এটি বিশ্ব ফুটবলের বিরাট এক ট্র্যাজেডি, ‘শোকস্তব্ধ ব্রাজিলীয় ফুটবল। এটি ফুটবলের দুঃখজনক ঘটনা, অপূরণীয় ক্ষতি।’ পেলের প্রার্থনা, ‘নিহত ব্যক্তিরা যেন পরপারের জীবনে সুখে থাকেন, আনন্দে থাকেন।’আর্জেন্টিনার বিশ্বকাপজয়ী অধিনায়ক ডিয়েগো ম্যারাডোনার আরও বেশি খারাপ লাগছে, দলটা কিছুদিন আগেই অবিশ্বাস্য রূপকথার জন্ম দিয়েছিল বলে, ‘এরা বড় শক্তি হয়ে উঠছিল। নিহতদের জন্য খুব খারাপ লাগছে।’ফিফা সভাপতি ইনফান্তিনো দুর্ঘটনার এই দিনটিকে ফুটবল ইতিহাসের অন্যতম দুঃখজনক ও শোকাবহ দিন হিসেবে বলেছেন। এমন দুঃসহ অনুভূতির এই কঠিন সময়ে ফিফার পক্ষ থেকে তিনি ব্রাজিলের সব ফুটবলপ্রেমী ও ফুটবল-সংশ্লিষ্টদের পাশে থাকার কথা জানিয়েছেন। সহানুভূতি জানিয়েছেন শাপেকোয়েনসের নিহত খেলোয়াড় ও কর্মকর্তাদের প্রিয়জনদের প্রতি।শাপেকোয়েনসের নিহত ফুটবলার ক্লেবার সান্তানার সঙ্গে অ্যাটলেটিকো মাদ্রিদে খেলেছেন ম্যানচেস্টার ইউনাইটেডের ডেভিড ডি গিয়া। এরপর থেকেই যেন বারবার তাঁর মানসপটে ভেসে উঠছে সান্তানার মুখচ্ছবিই। টুইটারে লিখেছেন, ‘ক্লেবার সান্তানার সঙ্গে ড্রেসিংরুমের লকার ভাগাভাগি করেছি। আমার মনের অবস্থা বোঝানোর ক্ষমতা আমার নেই।’ সূত্র: দ্য টেলিগ্রাফ।
আরও পড়ুন: 
যে রূপকথা শেষ হলো অশ্রুতে
