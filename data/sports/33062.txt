
দলবদলের মৌসুম এলেই শোনা যায়, লিওনেল মেসিকে কিনতে পিএসজি-সিটি টাকার বস্তা নিয়ে বসে আছে। কিন্তু মেসিকে কিনতে এখন আসলে কত টাকা দরকার ? স্পেনের পলিটেকনিক ইউনিভার্সিটি অব ভ্যালেন্সিয়ার (ইউপিভি) হিসাবে সেই দাম ১৪ কোটি ১০ লাখ ইউরো। একটু কম মনে হচ্ছে না? তাহলে ক্রিস্টিয়ানো রোনালদোর দাম শুনুন। ১০ কোটি ১০ লাখ ইউরো। ইউপিভি এই জরিপের কাজটা করেছে হার্ভার্ড ইউনিভার্সিটি ও ম্যাসাচুসেটস ইনস্টিটিউট অব টেকনোলজির সঙ্গে। ২০১৪-১৫ মৌসুমে মেসি-রোনালদোর গোল, অ্যাসিস্ট, লাল বা হলুদ কার্ড, নেতৃত্ব ও বিপণনমূল্য হিসাব করা হয়েছে। শুধু তা–ই নয়, দুজনকে তাঁদের সতীর্থদের বাজারমূল্যের সঙ্গেও তুলনা করা হয়েছে। মেসিকে যেমন সুয়ারেজ, নেইমারের সঙ্গে, রোনালদোকে তুলনা করা হয়েছে বেল, বেনজেমাদের সঙ্গে। আর এটাও মাথায় রাখা হয়েছে, রোনালদোর বয়স এখন ৩১, মেসির ২৮। এখনো দুজন দুর্দান্ত খেলছেন, কিন্তু ভাটার টান শুরু হতে খুব দেরি নেই। কিন্তু এই মুহূর্তে এ দামেই যদি মেসি-রোনালদোদের কিনে ফেলা যায়, তাহলে আগ্রহী ক্লাবের অভাব হওয়ার কথা নয়! সূত্র : এএস।
