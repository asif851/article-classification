
গত কদিনে ক্রিকেটে সুখবর দিতে পারছে না বাংলাদেশের কোনো দলই। দক্ষিণ আফ্রিকায় বাংলাদেশ দল হেরেই চলেছে। দেশের মাঠে কিছুদিন আগে আফগানিস্তানের বিপক্ষে ৩-১ ব্যবধানে ওয়ানডে সিরিজ হেরেছে বাংলাদেশ অনূর্ধ্ব-১৯ দল। এই ব্যর্থতার ভিড়ে একটা সাফল্যের খবর দিতে পারে বাংলাদেশ ‘এ’ দল। সিলেটে একমাত্র বেসরকারি টেস্টে আয়ারল্যান্ড ‘এ’ দলের বিপক্ষে জিততে নাজমুল হোসেন শান্তর দলকে কাল শেষ দিনে করতে হবে ১০৫ রান, হাতে ৮ উইকেট।আগের দিনের ৬ উইকেটে ৩২২ রান নিয়ে খেলতে নেমে বাংলাদেশ ‘এ’ আজ অলআউট ৩৩৭ রানে। ৮২ রানে পিছিয়ে থেকে দ্বিতীয় ইনিংস শুরু করা আয়ারল্যান্ডকে আজ ধসিয়ে দিয়েছেন দুই স্পিনার সানজামুল ইসলাম ও মেহেদী হাসান। বাংলাদেশের স্পিনারদের দাপটে যা একটু লড়েছেন জেমস শ্যানন। মেহেদীর বলে এলবিডব্লিউ হওয়ার আগে আইরিশ ওপেনার করেছেন ৯০ রান। ৫ উইকেট নিয়ে বাংলাদেশ ‘এ’ দলের সবচেয়ে সফল বাঁহাতি স্পিনার সানজামুল। মেহেদী পেয়েছেন ৩ উইকেট।১৩২ রান তাড়া করতে নেমে বাংলাদেশ ‘এ’ দলের ৮ রানে হারিয়ে ফেলে ২ উইকেট। তবে জয়ের প্রান্তে পৌঁছাতে ১৪ রানে অপরাজিত আছেন প্রথম ইনিংসে সেঞ্চুরি করা সাদমান ইসলাম।
