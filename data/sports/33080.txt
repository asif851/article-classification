
ব্রাজিলীয় রোনালদোর তৈরি একাদশে কিংবদন্তির ছড়াছড়ি। পেলে, ম্যারাডোনা, জিদানরা তো আছেনই। সেখানে লিওনেল মেসি থাকলেও জায়গা হয়নি হালের ‘রোনালদো’ ক্রিস্টিয়ানোর। ব্রাজিলীয় কিংবদন্তি নিজের একাদশ সাজাতে গিয়ে বেশির ভাগই বেছেছেন ব্রাজিল ও ইতালীয় ফুটবলারদের। ব্রাজিলীয় তারকা বেশ কয়েকজন থাকলেও স্থান হয়নি রোনালদিনহোরও।এস্পোর্তে ইন্তেরাতিভো নামে এক ব্রাজিলীয় টেলিভিশন চ্যানেলের অনুরোধে নিজের সেরা একাদশ সাজিয়েছেন তিনি। দুবার বিশ্বকাপজয়ী এই ফরোয়ার্ডের দলে স্থান পেয়েছেন জাতীয় দলে তাঁর দুই সতীর্থ রবার্তো কার্লোস ও কাফু। রক্ষণের প্রধান দুই কান্ডারি হিসেবে তিনি বেছে নিয়েছেন দুই ইতালীয়কে—পাওলো মালদিনি আর ২০০৬ বিশ্বকাপজয়ী ইতালীয় দলপতি ফাবিও ক্যানাভারোকে। গোলবারে তাঁর প্রথম পছন্দ আরেক ইতালিয়ান জিয়ানলুইজি বুফন।ফরোয়ার্ড লাইনে রোনালদো অবশ্য নিজেকে রেখেছেন। সঙ্গে থাকছেন তাঁর ব্রাজিলীয় ‘গুরু’ কিংবদন্তি পেলে। খেলোয়াড়ি জীবনে এক হাজারের বেশি গোল করেছেন পেলে, রোনালদো নিজেও করেছেন চার শর বেশি। মাঝমাঠে জিনেদিন জিদান, ডিয়েগো ম্যারাডোনা, আন্দ্রে পিরলো ও লিওনেল মেসিও গোল করতে সমান পারদর্শী। ফর্মেশন হিসেবে বেছে নিয়েছেন ৪-৪-২-কেই।রোনালদোর ১১ জনের দলে ৯ জনই বিশ্বকাপজয়ী। কেবল মালদিনি আর মেসিই বিশ্বকাপের স্বাদটা পাননি। নিজের ক্লাব রিয়াল মাদ্রিদে তাঁর অন্যতম সেরা উত্তরসূরি হয়েও দলে আসেননি ক্রিস্টিয়ানো রোনালদো। কেন আসেননি সেটির কোনো ব্যাখ্যা তিনি দেননি। দলে সর্বাধিক ৪ জন খেলোয়াড় ব্রাজিল ও ইতালির, আর্জেন্টিনা থেকে ২ জন ও ফ্রান্সের ১ জন খেলোয়াড় রেখেছেন। সূত্র: গোল
