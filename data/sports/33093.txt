
দল নির্বাচনে যাঁরা বাদ পড়ে যান, তাঁদের নিয়ে আলোচনা হয় কমই। নির্বাচিত খেলোয়াড়েরাই থাকেন কেন্দ্রবিন্দুতে। কিন্তু এবার বিশ্বকাপের দল নির্বাচনী সভায় বাদ পড়ারাও আলোচনায় আছেন ভালোভাবেই এবং সেই আলোচনা তুলে দিয়েছেন স্বয়ং বোর্ড সভাপতি নাজমুল হাসান। দল ঘোষণার সংবাদ সম্মেলনে সভাপতিই ‘ফাঁস’ করে দিয়েছেন, বিশ্বকাপের দলে ঢোকার জন্য শেষ মুহূর্ত পর্যন্ত আল আমিনের সঙ্গে লড়াই হয়েছে শফিউলের। আর জুবায়ের হোসেনকে কোচ চন্ডিকা হাথুরুসিংহে চাইলেও নেননি নির্বাচকেরা।সভাপতিই যেখানে ‘অন্দরমহলের’ কথা জানিয়ে দিয়েছেন, সেখানে কোচ আর চুপ করে বসে থাকবেন কেন! কাল মিরপুর শেরেবাংলা স্টেডিয়ামে হওয়া সংবাদ সম্মেলনে হাথুরুসিংহেও বললেন, ‘জুবায়েরকে আমি দলে চেয়েছিলাম, কারণ অস্ট্রেলিয়ায় লেগ স্পিনাররা খুব কার্যকর হয়। অস্ট্রেলিয়ায় গত চার বছরের অভিজ্ঞতায় দেখেছি, প্রতিটি রাজ্য দলই চেষ্টা করে দলে একজন লেগ স্পিনার রাখতে। তারা উইকেট নিতে পারে।’ বোলিংটাকে আরও বেশি আক্রমণাত্মক করতেই নাকি পরিকল্পনায় রাখা হয়েছিল জুবায়েরকে। তাঁকে না পেয়ে এখন অন্যদের দিয়ে কাজ চালাতে প্রস্তুত হাথুরুসিংহে। তবে জুবায়েরের জন্য আফসোসটা থেকেই যাচ্ছে, ‘সাকিব যেখানে আছে, এক দলে তিন বাঁহাতি স্পিনারকে খেলানোর সম্ভাবনা খুব কম। এটা খুব কঠিন সিদ্ধান্ত। বাঁহাতি যাঁদের নেওয়া হয়েছে তারাও ভালো খেলোয়াড়। কিন্তু আমি চেয়েছিলাম একটা বিকল্পও থাকুক।’এক জুবায়েরকে না-পাওয়া ছাড়া ফারুক আহমেদের নির্বাচক কমিটির দেওয়া বিশ্বকাপের দল নিয়ে কোচের আর কোনো অসন্তুষ্টি আছে বলে মনে হলো না। ‘নির্বাচকেরা আমার মতামত জানতে চেয়েছেন এবং শেষ পর্যন্ত যে খেলোয়াড়দের পেয়েছি, তাদের নিয়ে আমি খুশি’—বলেছেন হাথুরুসিংহে। একজন কোচ যে তাঁর পছন্দের সব খেলোয়াড়কে দলে পাবেন না, সে বাস্তবতা মেনে নিয়েই যোগ করেছেন, ‘চাহিদামতো অন্তত ১২-১৩ জন খেলোয়াড় পেলেও একটা গেম প্ল্যান সাজানো যায়। খেলোয়াড়দের নিয়ে নানা রকম মত থাকতেই পারে। তবে আমরা যে দলটা পেয়েছি, সেটিতে ভালো সমন্বয় আছে।’১৫ জনের দলে একেবারেই নতুন সৌম্য সরকারের অন্তর্ভুক্তির ক্ষেত্রে কোচ নির্বাচকদের যুক্তি মেনে নিয়েছেন, ‘সৌম্য রানের মধ্যে আছে এবং যা শুনেছি, ও নাকি ১ থেকে ৭ নম্বর পর্যন্ত যেকোনো জায়গায় ব্যাট করতে পারে। সঙ্গে সিম বোলিংয়েও হতে পারে ভালো বিকল্প।’ হাথুরুসিংহে অবশ্য সৌম্যের ব্যাটিংটাকেই প্রাধান্য দিতে চান, বোলিংটা তাঁর কাছে ‘বোনাস’, ‘তার জন্য দিনটা খুব ভালো না গেলে তার কাছ থেকে আমরা ১০ ওভার বোলিং আশা করছি না। তাকে আমরা দেখছি একটি ব্যাটিং বিকল্প হিসেবে, যে কিনা বলও করতে পারে।’বিশ্বকাপের দল নির্বাচনের কোনো কোনো ক্ষেত্রে প্রিমিয়ার লিগের পারফরম্যান্স ভূমিকা রাখলেও ছুটিতে থাকায় লিগের কোনো ম্যাচ দেখা হয়নি হাথুরুসিংহের। দলে থাকা অনেকে লিগে ভালো খেলেছেন, এটি শুনেই তিনি খুশি। সঙ্গে ভরসা রাখছেন নির্বাচকদের কথার ওপর। তা ছাড়া দল নির্বাচনে কোচের মতামত নেওয়া হলেও ‘ভোট’ দেওয়ার ক্ষমতা তাঁর নেই। এ নিয়ে সংবাদ সম্মেলনে প্রশ্নও হলো। কিন্তু সেটির সরাসরি কোনো উত্তর দিলেন না হাথুরুসিংহে। আকারে-ইঙ্গিতে বোঝালেন এ ক্ষেত্রে কোচের বক্তব্য রাখার সুযোগ থাকলে আরও ভালো। দুই পক্ষের মধ্যে যোগাযোগ থাকাটাও খুব জরুরি।১২ জানুয়ারি থেকে শুরু হবে বিশ্বকাপের প্রস্তুতি। ২১ জানুয়ারি পর্যন্ত অনুশীলন করে বাংলাদেশ দল অস্ট্রেলিয়া রওনা হবে ২৪ জানুয়ারি। ৭ ফেব্রুয়ারি থেকে আইসিসির তত্ত্বাবধানে বিশ্বকাপ কার্যক্রমে ঢুকে পড়ার আগে বিসিবির উদ্যোগে প্রায় সোয়া দুই কোটি টাকা ব্যয়ে ব্রিসবেনে চলবে দুই সপ্তাহের প্রস্তুতি ক্যাম্প, অনানুষ্ঠানিক দুটি প্রস্তুতি ম্যাচও হবে তখন। বাংলাদেশ দলের যেহেতু অস্ট্রেলিয়া-নিউজিল্যান্ডে নিয়মিত খেলার সুযোগ হয় না, এই সময়ের মধ্যে ওখানকার কন্ডিশনের সঙ্গে মানিয়ে নেওয়াটাকেই সবচেয়ে বড় চ্যালেঞ্জ মনে করছেন হাথুরুসিংহে। ওই কন্ডিশনে যেহেতু পেসারদের দায়িত্বটা অনেক বড়, বেশি করে জোর দিচ্ছেন তাঁদের ফিটনেসের ওপর। সঙ্গে কিছুটা চিন্তিত তামিম-মুশফিকের সাম্প্রতিক চোট নিয়েও। তবে বিশ্বকাপের আগে সাকিবের বিগ ব্যাশে খেলাটাকে দেখছেন সাকিব এবং দলের জন্যও বড় সুবিধা হিসেবে।২০১১ সালে ঘরের মাঠের বিশ্বকাপে বাংলাদেশ বিদায় নিয়েছিল প্রথম পর্ব থেকেই। তাই বলে অস্ট্রেলিয়া-নিউজিল্যান্ডে অনুষ্ঠেয় ২০১৫ বিশ্বকাপ নিয়ে চন্ডিকা হাথুরুসিংহের স্বপ্নটা মোটেই ছোট নয়, ‘আমি তো বলতে চাই আমরা শেষ পর্যন্ত যাব। তবে বাস্তবতা হলো, আমাদের প্রথমে দ্বিতীয় পর্বে (কোয়ার্টার ফাইনাল) যাওয়ার চিন্তাই করা উচিত। সেদিকে তাকিয়েই আমরা সবকিছু করছি।’
