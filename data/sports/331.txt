
দক্ষিণ আফ্রিকার বিপক্ষে দুই টেস্টে বিশ্রাম দেওয়া হয়েছে সাকিব আল হাসানকে। বিশ্বসেরা অলরাউন্ডারকে ছাড়াই তাই প্রোটিয়াদের বিপক্ষে নামতে হচ্ছে বাংলাদেশকে। সাকিবের না থাকায় বেশ খুশি দক্ষিণ আফ্রিকা অধিনায়ক ফাপ ডু প্লেসি।
টানা ক্রিকেটের ক্লান্তি ঘোচাতে সাকিব এখন ছুটি কাটাচ্ছেন। দক্ষিণ আফ্রিকার বিপক্ষে টেস্ট সিরিজে বাঁহাতি অলরাউন্ডারের প্রয়োজনীয়তা নিশ্চয়ই অনুভব করবে বাংলাদেশ। তবে প্রতিপক্ষের অন্যতম ভরসার না থাকাটা স্বস্তি দিচ্ছে ডু প্লেসিকে, ‘তাদের জন্য এটা বড় ক্ষতি। সাকিব দুর্দান্ত খেলোয়াড়। বেশ কিছু দিন ধরে সে বিশ্বের শীর্ষ অলরাউন্ডার। সে একজন সিনিয়র খেলোয়াড় যে ভিন্ন কন্ডিশনে ভালো খেলে। ওর না থাকাটা অবশ্যই তাদের জন্য বড় ক্ষতি। আমি খুব খুশি যে সে (সাকিব) খেলছে না।’দক্ষিণ আফ্রিকার মাটিতে অন্য দলগুলোর ভালো খেলা কতটা কঠিন, অজানা নয়। টেস্ট র‍্যাঙ্কিংয়ের দুই নম্বরের দলের সঙ্গে নয়ের খেলা—এই সিরিজে নিশ্চিতভাবে এগিয়ে থাকবে প্রোটিয়ারা। তবে দক্ষিণ আফ্রিকার অধিনায়ক ডু প্লেসি বাংলাদেশকে নিয়ে ভীষণ সতর্ক, ‘ক্রিকেট যতটুকু বুঝি, আমি মনে করি আপনি যদি ম্যাচে নিজের সেরাটা না দিতে পারেন, প্রতিপক্ষ আপনাকে হারিয়ে দেবে। যেকোনো দলের বিপক্ষে আমরা সর্বোচ্চ প্রস্তুতি নিই। বাংলাদেশকে আমরা হালকাভাবে নিচ্ছি না। তাদের হারাতে হলে আমাদের ভালো খেলতে হবে। যদি এই কন্ডিশনে নিজেদের সর্বোচ্চটা দিয়ে খেলি, বাংলাদেশের জন্য কঠিন হবে। একই কথা প্রযোজ্য তাদের জন৵ও।’
