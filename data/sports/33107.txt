
টেস্ট বিশ্ব চ্যাম্পিয়নশিপ ও ওয়ানডে লিগের প্রস্তাব এবার বাস্তবে রূপ নিচ্ছে। অকল্যান্ডে আইসিসির পরিচালনা পর্ষদের সভায় দুই সংস্করণের জন্য দুটো ভিন্ন লিগ পদ্ধতিতে সম্মতি জানিয়েছে সব সদস্য। ১২ দলের মাঝে শীর্ষ নয় দলকে নিয়ে হওয়া এ টেস্ট চ্যাম্পিয়নশিপ যেন দ্বি-স্তরের ক্রিকেটেরই অন্য রূপ!
টেস্ট চ্যাম্পিয়নশিপই আগে আলোর মুখ দেখবে। ২০১৯ বিশ্বকাপের পর শীর্ষ নয় দলকে নিয়ে হবে এই চ্যাম্পিয়নশিপ। ২০২১ সালের এপ্রিলের মধ্যে যে দুটো দল শীর্ষে থাকবে, তারা সে বছর জুনে ইংল্যান্ডে ফাইনাল খেলবে। প্রতিটি দল এ সময়ে ছয়টি সিরিজ খেলবে, তিনটি ঘরের মাঠে ও তিনটি বাইরে। প্রতিটি সিরিজেই অন্তত দুটি ম্যাচ খেলতে হবে অংশগ্রহণকারী দলগুলোকে। তবে অ্যাশেজের মতো ঐতিহ্যবাহী সিরিজগুলো যেন ক্ষতিগ্রস্ত না হয়, এ কারণে ম্যাচসংখ্যা পাঁচ পর্যন্ত বাড়ানোর সুযোগ থাকছে সবার।
আর ১৩ দল নিয়ে হবে ওয়ানডে লিগ। ২০২০-২১ মৌসুমে শুরু হয়ে এটি চলবে ২০২৩ বিশ্বকাপের আগ পর্যন্ত, প্রথমবার দুই বছর হলেও এরপর থেকে ওয়ানডে লিগ চলবে তিন বছর। সব দল এ সময়ে আটটি সিরিজ খেলার সুযোগ পাবে, প্রতিটি তিন ম্যাচের সিরিজ। ফলে পাঁচ বা সাত ওয়ানডের সিরিজ দেখার দিন শেষ, এটা বলে দেওয়া যায়। তবে এখনো পয়েন্ট পদ্ধতি কী হবে কিংবা প্রতি সপ্তাহের সফর পরিকল্পনা কেমন হবে—এ নিয়ে কোনো সিদ্ধান্ত এখনো নেওয়া যায়নি। কিংবা ভারত-পাকিস্তানের চলমান অস্থিরতার মাঝে দ্বিপক্ষীয় সিরিজ কীভাবে আয়োজন করা হবে, এ নিয়েও কোনো সিদ্ধান্ত নেওয়া হয়নি এ মিটিংয়ে।
এদিকে টেস্ট চ্যাম্পিয়নশিপের সব ম্যাচ পাঁচ দিনের হলেও ২০১৯ সাল পর্যন্ত চার দিনের টেস্ট নিয়ে পরীক্ষা-নিরীক্ষা করার অনুমতি দিয়েছে আইসিসি। আগামী কিছুদিনের মধ্যেই চার দিনের টেস্টের জন্য নিয়মকানুন ঠিক করার সিদ্ধান্ত নেওয়া হয়েছে। সূত্র: ক্রিকইনফো
