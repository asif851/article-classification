
সিরিজটা বাংলাদেশের বিপক্ষে বলেই তাঁর স্বস্তিতে থাকার কথা। সবে দক্ষিণ আফ্রিকার কোচ হিসেবে দায়িত্ব নিয়েছেন ওটিস গিবসন। তাঁর নিয়োগটা ভালো হলো না খারাপ, সেটার একটা প্রাথমিক মূল্যায়ন হবে শুরুর দু-একটা সিরিজ দিয়েই। গিবসনও নিশ্চয়ই চাইবেন শুরুটা দারুণ হোক। আর সেটার জন্য বাংলাদেশের মতো প্রতিপক্ষই তো ভালো। এমন একটা দল, যাদের বিপক্ষে কখনো টেস্ট হারেনি দক্ষিণ আফ্রিকা। কিন্তু গিবসন স্বস্তিতে থাকতে পারছেন না। অতীত রেকর্ড যেমনই হোক, এই বাংলাদেশকে হালকাভাবে না নিতে সতর্ক করে দিয়েছেন দক্ষিণ আফ্রিকার খেলোয়াড়দের।
এর আগে বাংলাদেশের বিপক্ষে ১০ টেস্ট খেলে ৮টিতেই জিতেছে দক্ষিণ আফ্রিকা, যার ৭টিতে আবার ইনিংস ব্যবধানে। অন্য জয়টাও চার দিনের মধ্যে। বাংলাদেশের মাটিতে বছর দুয়েক আগে যে দুটি টেস্ট ড্র হয়েছে, সেগুলোও বৃষ্টির কারণে পুরো ম্যাচ না হওয়ায়। এমন একটা দলের বিপক্ষে টেস্ট র‍্যাঙ্কিংয়ের দুই নম্বরে থাকা দক্ষিণ আফ্রিকা খেলবে, তাও আবার নিজেদের মাটিতে। এতে এত চিন্তার কী আছে!কিন্তু গিবসন এত নির্ভার থাকতে পারছেন না। পারছেন না টেস্টে বাংলাদেশের সাম্প্রতিক পারফরম্যান্সের কারণেই। দক্ষিণ আফ্রিকার বিপক্ষে সর্বশেষ টেস্ট সিরিজের পর বাংলাদেশ দেশের মাটিতে টেস্ট জিতেছে ইংল্যান্ডের বিপক্ষে, যে সিরিজে গিবসন ছিলেন ইংল্যান্ডের বোলিং কোচ। এরপর বাংলাদেশ শ্রীলঙ্কাকে হারিয়েছে শ্রীলঙ্কার মাটিতে, খুব সম্প্রতি জিতেছে অস্ট্রেলিয়ার বিপক্ষেও। এই তিনটি সিরিজই ১-১ ড্র হয়েছে। মাঝে অবশ্য নিউজিল্যান্ডে গিয়ে দুই টেস্টের সিরিজ হেরেছে, হেরেছে ভারতে গিয়ে একমাত্র টেস্টেও। তবে সব মিলিয়ে টেস্টে এক নতুন বাংলাদেশকেই দেখছেন ওয়েস্ট ইন্ডিজের সাবেক পেসার গিবসন। দক্ষিণ আফ্রিকার নতুন কোচ হিসেবে দায়িত্ব নেওয়ার পর কাল নিজের প্রথম সংবাদ সম্মেলনেই তাই বাংলাদেশের ব্যাপারে সতর্ক করে দিলেন তাঁর দলকে, ‘আমি চাই না বাংলাদেশের বিপক্ষে জিতবে ধরে নিয়েই আমার দল মাঠে নামুক। ওরা (বাংলাদেশ) অস্ট্রেলিয়ার বিপক্ষে কীভাবে খেলেছে, আমরা দেখেছি। গত বছর আমি ইংল্যান্ডের সঙ্গে বাংলাদেশ গিয়েছিলাম, ওরা তখনো একটা টেস্ট জিতেছে। ওরা এখন টেস্টে খুবই আত্মবিশ্বাসী একটা দল। ওদের বিপক্ষে স্বস্তিতে থাকার কোনো কারণ নেই।’বাংলাদেশের কোচিং স্টাফদেরও উচ্ছ্বসিত প্রশংসা গিবসনের মুখে, ‘ওরা কোর্টনি ওয়ালশের মতো একজনকে বোলিং কোচ হিসেবে পেয়েছে। ওদের প্রধান কোচও অসাধারণ কাজ করছে। সব মিলিয়ে প্রতিপক্ষ হিসেবে ওরা এখন খুবই কঠিন।’এমন আত্মবিশ্বাসী বাংলাদেশের বিপক্ষে নামার আগেই অনেকগুলো দুঃসংবাদ শুনেছেন গিবসন। চোট থেকে পুরো সেরে ওঠেননি বলেই দুই টেস্টের এই সিরিজে ডেল স্টেইন থাকবেন না, এটা আগেই নিশ্চিত হয়ে গিয়েছিল। এরপর চোটের কারণে সিরিজ থেকে ছিটকে গেছেন অলরাউন্ডার ক্রিস মরিসও। কাল নিশ্চিত হয়েছে কোমরের চোটে পেসার ভারনন ফিল্যান্ডারও খেলতে পারবেন না সিরিজের প্রথম টেস্টে। আগেই চোট পাওয়া আরেক পেসার লুঙ্গি এনগিডি ফিরতে ফিরতে অক্টোবরের মাঝামাঝি। সব মিলিয়ে পেস আক্রমণ নিয়ে বেশ দুশ্চিন্তায় আছেন গিবসন, ‘আমাদের চারজন ভালো ফাস্ট বোলার চোটের কারণে বাইরে। এত চোট থাকলে ভালো দল গড়া যায় না। টেস্ট জিততে হলে নিয়মিত ২০ উইকেট নিতে হয়। আমাদের একদল ফাস্ট বোলার লাগবে, যারা নিয়মিত পারফর্ম করে যাবে।’আপাতত পেস আক্রমণে দক্ষিণ আফ্রিকার কোচকে আস্থা রাখতে হতে পারে মরনে মরকেল, কাগিসো রাবাদা ও ডুয়েন অলিভিয়েরের ওপর। এর বাইরে দক্ষিণ আফ্রিকার নির্বাচকদের হাতে বিকল্প আছেন ওয়েইন পারনেল, আন্দিলে ফিকোয়াও ও বিউরান হেনড্রিকস।শেষ পর্যন্ত বাংলাদেশের বিপক্ষে দক্ষিণ আফ্রিকার পেস আক্রমণটা কেমন হয়, তা জানতে অবশ্য আগামী শুক্রবার পর্যন্ত অপেক্ষা করতে হবে। ওই দিনই টেস্ট সিরিজের দল ঘোষণা করবে দক্ষিণ আফ্রিকা। টাইমস আফ্রিকা, ক্রিকইনফো।
