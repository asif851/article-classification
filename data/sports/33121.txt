
গত ৪৬ বছরে এত বয়সে কেউ ইউএস ওপেনের পুরুষ এককে চ্যাম্পিয়ন হয়নি। ৩০ পেরিয়েই ইউএস ওপেন জেতার কীর্তি নিকট অতীতে কেবল একজনেরই আছে। সেটিও ১৪ বছর আগে জিতেছিলেন পিট সাম্প্রাস। শুধু তো বয়স বা অতীত রেকর্ড নয়, স্তানিসলাস ভাভরিঙ্কার আসল প্রতিপক্ষ ছিলেন নোভাক জোকোভিচ। এই সময়ে টেনিসে যাঁর যাত্রা একরকম অপ্রতিরোধ্য। সবকিছুই আজ জয় করলেন ভাভরিঙ্কা। চার ঘণ্টার স্নায়ুক্ষরা লড়াইয়ে ভাভরিঙ্কা জিতেছেন ৬-৭ (১/৭), ৬-৪, ৭-৫, ৬-৩ গেমে। ৩১ বছর বয়সে জিতলেন নিজের প্রথম ইউএস ওপেন। গত তিন বছরে তিনটি ফাইনালে উঠে তিনবারই শিরোপা জিতলেন এই সুইস। ১৯৭০ সালে ৩৫ বছর বয়সে এই ট্রফি জিতেছিলেন কেন রোজওয়াল। এরপর ভাভরিঙ্কাই সবচেয়ে বেশি বয়সে জিতলেন। ফাইনালে উঠলেই যেন শিরোপা নিশ্চিত করে ফেলছেন ভাভরিঙ্কা। সব টুর্নামেন্ট মিলিয়ে টানা ১১টি ফাইনাল জিতলেন তিনি। ‘জোকার’ জোকোভিচের তাই বছরের তৃতীয় আর ক্যারিয়ারের ১৩তম একক জেতা হলো না। জোকোভিচের বিপক্ষে খেলা মানে শুধু নৈপুণ্য নয়, শারীরিক সক্ষমতারও চূড়ান্ত পরীক্ষা। ভাভরিঙ্কা জিতলেন সবই। উল্টো জোকোভিচকেই দুবার মেডিকেল টাইমআউট নিতে হয়েছে চতুর্থ সেটে, যেটা নিয়ে বিতর্ক দেখা দেওয়ার সম্ভাবনা ছিল। ভাভরিঙ্কার শরীরের ওপর দিয়েও কম ধকল যায়নি। ম্যাচ শেষে ২০১৪ সালের অস্ট্রেলিয়ান ওপেন ও গত বছর ফ্রেঞ্চ ওপেন জেতা এই বুড়ো তারকা বলেছেন, ‘বিশ্বের এক নম্বর খেলোয়াড়টির বিপক্ষে জিততে হলে আপনাকে সবটুকু দিয়েই জিততে হবে। কষ্ট আপনাকে সইতে হবে, কষ্টটাকে উপভোগ করতে হবে। কারণ, এই গ্র্যান্ড স্লাম​ই আমার খেলা শারীরিক ও মানসিকভাবে সবচেয়ে কষ্টকর টুর্নামেন্ট।’ সূত্র: এএফপি।
