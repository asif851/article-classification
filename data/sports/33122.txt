
‘এমএসএন’ ত্রয়ী ছন্দে ছিল না। বার্সেলোনাও ছিল না স্বরূপে। আরেকটি ট্রেবল জয়ের স্বপ্ন মনের মধ্যে থাকলেও তাই এত দিন মুখ ফুটে বলতে পারেনি তারা। মেসি-সুয়ারেজ-নেইমার একটু একটু করে স্বরূপে ফিরছেন। দেখা মিলছে অদম্য বার্সার। কোচ লুইস এনরিকেও তাই জোর গলায় বলতে পারলেন, আরেকটি ট্রেবল জয়েই চোখ তাঁর।গত বুধবার কোপা ডেল রের কোয়ার্টার ফাইনালে রিয়ালকে বিদায় করে দিয়েছে সেল্টা ভিগো। শেষ চারে সেল্টার প্রতিপক্ষ আলাভেস। রিয়ালের প্রথম ট্রেবল জয়ের স্বপ্ন পূরণ হলো না এ মৌসুমেও। এখন ট্রেবল জিততে পারে রিয়ালের চিরপ্রতিদ্বন্দ্বী বার্সেলোনা কিংবা নগর প্রতিদ্বন্দ্বী অ্যাটলেটিকো মাদ্রিদ। রিয়াল সোসিয়েদাদকে উড়িয়ে দিয়ে সেমিফাইনালে উঠেছে বার্সা। অ্যাটলেটিকো সেমিতে জায়গা করে নিয়েছে এইবারকে পেছনে ফেলে। তবে এই দুই দলের একটির ট্রেবল জয়ের স্বপ্ন শেষ হয়ে যাবে শেষ চারেই। বার্সেলোনা-অ্যাটলেটিকো যে মুখোমুখি হচ্ছে সেমিফাইনালে। সেমিফাইনালের প্রথম লেগ ১ ফেব্রুয়ারি অ্যাটলেটিকোর মাঠে, দ্বিতীয় লেগ ৭ ফেব্রুয়ারি ন্যু ক্যাম্পে।লিগে বার্সা ১৯ ম্যাচে ৪১ পয়েন্ট নিয়ে আছে তৃতীয় স্থানে। এক ম্যাচ কম খেলে শীর্ষে থাকা রিয়ালের চেয়ে ২ পয়েন্ট পিছিয়ে তারা। চ্যাম্পিয়নস লিগের শেষ ষোলোতে ওঠা দলটির কোচের চোখে ট্রেবলের স্বপ্ন খেলে যাওয়াটাই স্বাভাবিক। এনরিকেও সেই স্বপ্নের কথা জানাতে কোনো রাখঢাক করেননি, ‘মৌসুমের শুরু থেকেই আমরা তিনটি শিরোপা জেতার কথা বলে আসছি। এটা আমরা আগেও করে দেখিয়েছি। (দায়িত্ব নেওয়ার পর) ১০টি শিরোপার ৮টিই জিতেছি। এরপরও ট্রেবল জিততে চাই না বলাটা হবে হাস্যকর।’দায়িত্ব নিয়ে প্রথম মৌসুমেই এনরিকে ইতিহাসে দ্বিতীয় ট্রেবল জয়ের আনন্দে ভাসিয়েছেন বার্সাকে। গত মৌসুমে চ্যাম্পিয়নস লিগ জিততে পারেননি। তবে লিগের সঙ্গে দলকে এনে দিয়েছেন কোপা ডেল রের শিরোপাও। অন্যদিকে খুব কাছে গিয়েও গত মৌসুমে লিগ আর চ্যাম্পিয়নস লিগ জেতা হয়নি অ্যাটলেটিকোর। কোপা ডেল রে থেকে বিদায় হয়েছিল শেষ আটেই। এবার কি পারবে তারা? কোপা ডেল রের শেষ চারেই যে পরাক্রমশালী বার্সার বাধা। তবে অ্যাটলেটিকো কোচ ডিয়েগো সিমিওনে বার্সাকে ভয় পাচ্ছেন না, ‘আমি ম্যাচটিকে একটি সেমিফাইনাল হিসেবেই দেখি। সেমিফাইনালে বড় দলের মুখোমুখি হওয়াটাই স্বাভাবিক। আমরা এতে অভ্যস্ত।’ ইএসপিএন, ফোরফোর টু।
