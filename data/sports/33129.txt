
বাংলাদেশ আন্তর্জাতিক ফুটবল খেলেছে শেষ কবে?
প্রশ্নটা শুনে মাথা চুলকাতে হলে লজ্জা পাওয়ার কিছু নেই। এমনই অবস্থা, জাতীয় দলের ফুটবলারদেরও সমস্যা হবে সঠিক উত্তর দিতে। গত বছরের অক্টোবরে এশিয়ান কাপের প্লে-অফে ভুটানের কাছে হারের পর থেকে আন্তর্জাতিক ফুটবলে অনুপস্থিত বাংলাদেশ। ফুটবলের প্রসঙ্গ এলেই ‘লাল-সবুজ’ কথাটি জুড়ে দিতে ভালোবাসেন সবাই। তো, আন্তর্জাতিক অঙ্গনে অনুপস্থিতির দায় দিচ্ছে সেই লাল-সবুজেরা। ফুটবল র‍্যাঙ্কিংয়ে বাংলাদেশ এখন ১৯৭তম দল।
সংখ্যাটি থেকে আন্দাজ করে ফেলার কথা তবু বলে নেওয়া ভালো, এটাই ফুটবল ইতিহাসে বাংলাদেশের সর্বনিম্ন অবস্থান। গত জানুয়ারিতে বছরের প্রথম ফিফা র‍্যাঙ্কিংয়েই শব্দ ত্রয়ীর সঙ্গে পরিচয় বাংলাদেশ জাতীয় ফুটবল দলের। গত ১৪ মাসে কোনো ম্যাচ না খেলা বাংলাদেশ ফুটবল দল বছরটা শেষও করল ওই শব্দ ত্রয়ী শুনেই। জানুয়ারিতে ১৯০ নম্বরে থাকা বাংলাদেশ কাল প্রকাশিত সর্বশেষ ফিফা র‍্যাঙ্কিংয়ে নেমে গেছে ১৯৭ নম্বরে। গত বছরের অক্টোবরে এশিয়ান কাপের প্লে-অফে ভুটানের কাছে হারের পর থেকে আন্তর্জাতিক ফুটবলে অনুপস্থিত বাংলাদেশ সেপ্টেম্বর ও অক্টোবরে ছিল ১৯৬ নম্বরে।
ফিফা র‍্যাঙ্কিংয়ে বিবেচনা করা হয় সর্বশেষ চার বছরে খেলা ম্যাচগুলোর হিসাব। এর মধ্যে সবচেয়ে বেশি গুরুত্ব পায় সর্বশেষ ১২ মাসে খেলা ম্যাচ। বাংলাদেশ এই সময় কোনো ম্যাচই খেলেনি। গত আগস্টে ১৮৯তম হওয়া কিংবা নভেম্বরে ১৯২তে ওঠার কীর্তিগুলো, অন্যদের পয়েন্ট কাটাকুটির জন্য। এশিয়ার দেশগুলোর মধ্যে বাংলাদেশের নিচে আছে শুধু শ্রীলঙ্কা (২০০) ও পাকিস্তান (২০১)। ২০০-এর মাইলফলক না বাংলাদেশও শিগগিরই পেরিয়ে যায়! বাংলাদেশকে আন্তর্জাতিক অঙ্গন থেকে বের করে দেওয়া ভুটান অনেকটা পিছিয়ে পড়লেও বাংলাদেশের চেয়ে এখনো অনেক এগিয়ে (১৮৭)।
ফিফা র‍্যাঙ্কিংয়ে সবার ওপরে বিশ্ব চ্যাম্পিয়ন জার্মানি। চারবারের বিশ্ব চ্যাম্পিয়নদের ঠিক পরেই অবস্থান পাঁচবারের চ্যাম্পিয়ন ব্রাজিলের। ইউরো চ্যাম্পিয়ন ক্রিস্টিয়ানো রোনালদোর পর্তুগাল তিনে। শীর্ষ পাঁচের অন্য দুটি দল লিওনেল মেসির আর্জেন্টিনা ও বেলজিয়াম।
 
