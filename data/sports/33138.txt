
মাত্র তিন মাস আগে যুক্তরাষ্ট্রের জাতীয় দলের কোচের পদ থেকে বহিষ্কৃত হয়েছেন ইয়ুর্গেন ক্লিন্সমান। তবে মার্কিন মুলুকের ফুটবলে ‘ক্লিন্সমান’ নামটা এত তাড়াতাড়ি মুছে যাচ্ছে না। যুক্তরাষ্ট্রের অনূর্ধ্ব-২০ দলে যে ডাক পেয়েছেন আরেক ক্লিন্সমান—জার্মান কোচের ছেলে জোনাথন ক্লিন্সমান।খেলোয়াড় ও কোচ—দুই ভূমিকাতেই জার্মানিতে ইয়ুর্গেন ক্লিন্সমান এক কিংবদন্তি। ১৯৯০ বিশ্বকাপ জিতেছেন খেলোয়াড় হিসেবে। কোচ হিসেবেও ২০০৪-০৬—এই তিন বছরে বর্তমান জার্মানির এই চোখজুড়ানো ফুটবলের ভিত্তি গড়ে দিয়েছেন। তবে ২০১১ সালে যুক্তরাষ্ট্রের কোচ হওয়ার পর খুব একটা ভালো করতে পারেননি, ২০১৮ বিশ্বকাপের বাছাইপর্বে দলের বাজে পারফরম্যান্সের দায়ে গত নভেম্বরে তো বরখাস্তই হয়েছেন।তবু এই মাসেই শুরু হতে যাওয়া কনক্যাকাফ অনূর্ধ্ব-২০ চ্যাম্পিয়নশিপে যুক্তরাষ্ট্র দলকে সমর্থন দিয়ে যাবেন সিনিয়র ক্লিন্সমান। তাঁর ছেলে জোনাথন যে খেলছেন দলে। বাবা-ছেলের পার্থক্য অবশ্য অনেক। ইয়ুর্গেন জার্মানির কিংবদন্তি, কিন্তু মা ডেবি শিনের নাগরিকত্বের সুবাদে ছেলে জোনাথন খেলছেন যুক্তরাষ্ট্র। পার্থক্য আছে খেলার ধরনেও। ইয়ুর্গেন ছিলেন স্ট্রাইকার, ছেলে গোলকিপার।ক্যালিফোর্নিয়ার দলে খেলেন জোনাথন, সেখানে দুর্দান্ত পারফরম্যান্সের সৌজন্যেই সুযোগ পেয়েছেন যুক্তরাষ্ট্রের অনূর্ধ্ব-২০ দলে। এই টুর্নামেন্টটি অবশ্য শুধু মহাদেশীয় শ্রেষ্ঠত্বেরই নয়, এখান থেকে অনূর্ধ্ব-২০ বিশ্বকাপেও যাওয়ার সুযোগ থাকবে। ফোরফোরটু।
