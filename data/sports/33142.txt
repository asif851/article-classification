
স্টার স্পোর্টসের হয়ে কত ক্রিকেটারেরই তো সাক্ষাৎকার নেন মায়ান্তি ল্যাঙ্গার। কিন্তু এই সাক্ষাৎকারটা নিশ্চিত অন্য রকম হয়ে থাকবে তাঁর কাছে। শুক্রবার ছিল তাঁর পঞ্চম বিবাহবার্ষিকী। বিশেষ এই দিনে কর্ণাটক প্রিমিয়ার লিগে বেলাগাভি প্যানথারসের হয়ে তাঁর স্বামী স্টুয়ার্ট বিনি দুর্দান্ত খেলেছেন, হয়েছেন ম্যাচসেরা। বিশেষ দিনে স্বামীর সাক্ষাৎকার নেওয়ার সুযোগটা হাতছাড়া করেননি ল্যাঙ্গার।
বেঙ্গালুরুর ব্লাস্টার্সের বিপক্ষে বিনি ৪৬ বলে করেছেন ৮৭, নিয়েছেন ২ উইকেট। দল জিতেছে ২৩ রানে। ম্যাচসেরা হয়ে স্ত্রীকে সাক্ষাৎকার দিতে গিয়ে বিনির মুখে লাজুক হাসি। এমন নয় যে ল্যাঙ্গার আগে কখনো বিনির সাক্ষাৎকার নেননি। তবে বিয়ের পর সম্ভবত এবারই প্রথম স্বামীর সাক্ষাৎকার নিলেন স্টার স্পোর্টসের এই উপস্থাপক। সাংবাদিক কিংবা উপস্থাপক স্ত্রী বা প্রেমিকার এমন সাক্ষাৎকার নেওয়ার উদাহরণ আগেও দেখা গেছে। মাঠে কিউই ব্যাটসম্যান মার্টিন গাপটিলের সাক্ষাৎকার নিয়েছিলেন তাঁর স্ত্রী লরা ম্যাকগোল্ডরিক। তবে সবচেয়ে বিখ্যাত হয়ে আছে সারা কারবোনেরোকে দেওয়া ইকার ক্যাসিয়াসের সেই সাক্ষাৎকারটি। দক্ষিণ আফ্রিকায় ২০১০ বিশ্বকাপ জিতে স্প্যানিশ গোলকিপার তাঁর সাংবাদিক প্রেমিকাকে সাক্ষাৎকার দিতে গিয়ে মুখে এঁকে দিয়েছিলেন চুমু! সূত্র: ডেকান ক্রনিকেল।
