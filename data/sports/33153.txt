
ঘরের মাঠ। প্রতিপক্ষ চিরপ্রতিদ্বন্দ্বী অ্যাটলেটিকো মাদ্রিদ। নিজেদের মেলে ধরার মোক্ষম সুযোগই এসেছিল ক্রিস্টিয়ানো রোনালদোদের সামনে। সেটা অবশ্য হয়নি। সান্তিয়াগো বার্নাব্যুতে গত রাতে অ্যাটলেটিকোর কাছে ০-১ গোলে হেরে গেছে রিয়াল মাদ্রিদ।স্প্যানিশ লা লিগায় ১৯৯৯ সালের পর এই প্রথম রিয়ালের বিপক্ষে জয়ের দেখা পেল অ্যাটলেটিকো। এর কৃতিত্বটা ডিয়েগো কস্তার। ম্যাচের ১১ মিনিটের ঘটনা। রিয়ালের রক্ষণভাগ ও মিডফিল্ডের মাঝামাঝি জায়গা থেকে কস্তাকে পাস দিয়েছিলেন কোকে। ব্রাজিলীয় এই ফরোয়ার্ড বিন্দুমাত্র ভুল করেননি। ডান পায়ের শটে বল জড়িয়ে দেন রিয়ালের জালে। সেই গোলটা আর শোধ করতে পারেনি রিয়াল। অ্যাটলেটিকো অবশ্য ব্যবধানটা বাড়িয়ে নেওয়ার বেশ কয়েকটি সুযোগ পেয়েছিল। তবে এর কোনোটাই কাজে লাগাতে পারেনি। ৮২ মিনিটে কোকের একটি শট তো লাগল গোলবারে!গত রাতে হারের ফলে বার্সার সঙ্গে ব্যবধানটা আরও বাড়ল রিয়ালের। দুই থেকে ব্যবধানটা এখন পাঁচ পয়েন্টের। সাত ম্যাচে বার্সার অর্জন ২১ পয়েন্ট। সমানসংখ্যক ম্যাচে ২১ পয়েন্ট অ্যাটলেটিকোরও। তবে একটি ড্র ও একটি হারের ফলে রিয়ালের অর্জন ১৬ পয়েন্ট।
দলগতভাবে অ্যাটলেটিকো যেমন বার্সার সঙ্গে পাল্লা দিয়ে লড়ছে, তেমনি লিওনেল মেসির সঙ্গে সমানতালে লড়ছেন ডিয়েগো কস্তা। গত রাতেই আলমেইরার বিপক্ষে এক গোল করে ইনজুরিতে পড়া মেসির লিগে এখন পর্যন্ত গোলসংখ্যা ৮। রিয়ালের বিপক্ষে জয়সূচক গোল করায় কস্তার গোলসংখ্যাও ৮। নামের পাশে ৬ গোল নিয়ে মেসি ও কস্তার পরের অবস্থানে রিয়ালের পর্তুগিজ উইঙ্গার রোনালদো। সূত্র: রয়টার্স।
