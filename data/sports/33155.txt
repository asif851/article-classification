
প্রথমবার যেদিন দেখা হয়েছিল, ডিয়েগো ম্যারাডোনা ভেবেছিলেন তিনি ‘বলবয়’! আন্তর্জাতিক ম্যাচে অভিষেকের দিনে সংবাদ সম্মেলনের মঞ্চ থেকে রীতিমতো তাঁকে নামিয়ে দিয়েছিলেন আর্জেন্টাইন কিংবদন্তি। ঘটনাটা গত বিশ্বকাপের কয়েক মাস আগের। সেই টমাস মুলারকে এখন ভালো করেই চেনেন ম্যারাডোনা।২০১০ বিশ্বকাপের কোয়ার্টার ফাইনালে জার্মানির কাছে ৪-০ গোলে বিধ্বস্ত হয়ে বিদায় নেয় আর্জেন্টিনা। ওই ম্যাচে প্রথম গোলটি করেছিলেন মুলার। ম্যারাডোনা যাকে বলবয় ভেবে ভুল করেছিলেন, ২০ বছর বয়সী সেই তরুণ গত আসরে জিতে নেন গোল্ডেন বুট, পান সবচেয়ে উদীয়মান খেলোয়াড়ের স্বীকৃতিও।চার বছর পর মুলার আরও পরিপক্ব। ব্রাজিল বিশ্বকাপে এরই মধ্যে হ্যাটট্রিক করে ফেলেছেন। সমান চার গোল নিয়ে মেসি-নেইমারের সঙ্গে গোল্ডেন বুটের লড়াইয়ে আছেন তিনিও। একটা দিক থেকে ম্যারাডোনাকে ছাড়িয়ে গেছেন মুলার। আর্জেন্টিনার হয়ে বিশ্বকাপে মোট আটটি গোল করেছেন ১৯৮৬ বিশ্বকাপের নায়ক। অন্যদিকে ২৪ বছর বয়সী মুলারের গোলসংখ্যা এখন পর্যন্ত নয়টি। তাহলে কি তিনিই ‘জার্মানির ম্যারাডোনা’? সাংবাদিকদের এ প্রশ্নে আপত্তি জানালেন মুলার, ‘না, দয়া করে আমাকে এ নামে ডাকবেন না।’
বিশ্বকাপে ব্যক্তিগত অর্জন নিয়ে ভাবছেন না বলেও জানিয়ে দিলেন মুলার, ‘গোলের রেকর্ড নিয়ে এই মুহূর্তে আমার কোনো আগ্রহ নেই। আমি একবার গোল্ডেন বুট জিতেছি। দলের হয়ে বিশ্বকাপ জিততে চাই, যেটা এখনো আমি পাইনি।’ এএফপি।
