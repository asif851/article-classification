
উত্তুরে কনকনে হাওয়া বইতে শুরু করেছে। তবে তার আগে আজ সন্ধ্যায় একপশলা ঝড় বইয়ে গেল মিরপুর শেরেবাংলা স্টেডিয়ামে!  এ ম্যাচের আগে ব্যক্তিগত রান সংগ্রহের শীর্ষ তালিকায় তামিম ইকবালের অবস্থান ছিল চারে। তাঁর আগে ছিল এনামুল, সাব্বির রুম্মান ও সৌম্য সরকার। ব্যাপারটি কি তামিমকে বেশ পোড়াচ্ছিল?  হয়তো বা! নইলে তাঁর ব্যাট আজ অমন জ্বলে উঠবে কেন? কেনই বা তাঁর তাণ্ডবে মোহামেডানের বোলাররা উড়ে যাবেন খড়কুটোর মতো!মিরপুরে বিজয় দিবস টি-টোয়েন্টি কাপের গ্রুপ পর্বের শেষ ম্যাচে মোহামেডানের বিপক্ষে ব্যাট করতে নেমেই মারলেন চার! মাশরাফির করা প্রথম ওভারের প্রথম দুই বলে চার দিয়েই খুললেন রানের খাতা। সেই যে শুরু হলো, তা চলল ১৮ ওভার অবধি! এর মাঝে হয়ে গেল টুর্নামেন্টের দ্বিতীয় ও নিজের প্রথম শতক! শতকও আবার যেনতেন নয়, ৬৪ বলে ৪ হালি চার আর ১ হালি ছয়ে সাজানো ১৩০ রানের রীতিমতো বিস্ফোরক শতক! ইউসিবি-বিসিবি একাদশের অধিনায়ক তামিম বোধ হয় আজ একটু বেশিই চড়াও হয়েছেন মোহামেডানের অধিনায়ক মাশরাফির ওপর। মাশরাফির করা ১৪তম ওভারের শেষ তিন বলেই মারলেন পরপর তিনটি চার। ওই ওভারেই উঠল ২০ রান। তামিমের বেধড়ক ‘পিটুনি’ থেকে রক্ষা পাননি মোহামেডানের কোনো বোলারই। এ ক্ষেত্রে দেওয়ান সাব্বিরের কথা না বললেই নয়! সাব্বিরের করা ১২তম ওভারেও উঠেছে ২০ রান। এর মধ্যে তামিমের ভাগে পড়েছে মোটে ১৭ রান!
মূলত তামিমের শতকে রানের পাহাড় গড়েছে ইউসিবি। ২০ ওভার শেষে তাদের সংগ্রহ ৪ উইকেটে ২১৭। টুর্নামেন্টে তামিমের সংগ্রহ ২৭৩। ব্যক্তিগত সংগ্রহে যা এখনো পর্যন্ত সর্বোচ্চ। দ্বিতীয় সর্বোচ্চ এনামুলের সংগ্রহ ২৭১।
