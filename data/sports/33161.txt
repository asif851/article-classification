
রিয়াল বেটিসের বিপক্ষে গোল করতে পারেননি। লা লিগায় নিজেদের দ্বিতীয় ম্যাচেও গোলের দেখা পেলেন না ক্রিস্টিয়ানো রোনালদো। তাই বলে জয় আটকায়নি রিয়াল মাদ্রিদের। করিম বেনজেমার করা গোলে গত রাতে গ্রানাডাকে ১-০-তে হারিয়েছে রিয়াল। ম্যাচের ১০ মিনিটের মধ্যে এগিয়ে যায় রিয়াল। গ্রানাডার অগোছালো রক্ষণভাগের দুর্বলতা কাজে লাগান গত ম্যাচে রিয়ালকে সমতায় ফেরানো বেনজেমা। ডান প্রান্ত থেকে অ্যাঙ্গেল ডি মারিয়ার বাড়ানো লম্বা পাস রোনালদো নিয়ন্ত্রণে নিতে ব্যর্থ হলে সুযোগসন্ধানী শটে গ্রানাডার জালে বল পাঠান বেনজেমা। প্রথমার্ধে দুর্দান্তই খেলেছে রিয়াল। দ্বিতীয়ার্ধে অবশ্য সেই ক্ষুরধার আক্রমণটা তেমন দেখা যায়নি। লা লিগায় টানা দুই ম্যাচে জয় এল, রিয়ালের স্বস্তি বলতে এটুকুই।রিয়াল কোচ কার্লো আনচেলত্তি কাল দলে সামান্য পরিবর্তন এনেছিলেন। রাইট ব্যাকে ড্যানিয়েল কারভাজালের জায়গায় তিনি মাঠে নামিয়েছিলেন আলভারো আরবেলোয়কে। চোটগ্রস্ত স্যামি খেদিরার বদলে একাদশে ছিলেন আর্জেন্টাইন অ্যাঙ্গেল ডি মারিয়া।গ্রানাডা অবশ্য খেলায় ফিরতে পারত গোল হজমের ১০ মিনিট বাদেই। কিন্তু ইউসুফ এল-আরাবির দুর্বল শট লুফে নিতে একেবারেই বেগ পেতে হয়নি গোলরক্ষক লোপেজের। বলা বাহুল্য, কালও মাঠে নামার সুযোগ হয়নি ইকার ক্যাসিয়াসের।দ্বিতীয়ার্ধের ১২ মিনিটে গ্রানাডার পেনাল্টির দাবি প্রত্যাখ্যান করেন রেফারি। অ্যালান নিওমের শট আরবেলোয়ার হাতে লাগলেও তা চোখে পড়েনি রেফারির।
এখন পর্যন্ত নিজেদের দুই ম্যাচের দুটিতেই জয় পেয়েছে বার্সেলোনা, রিয়াল মাদ্রিদ, অ্যাটলেটিকো মাদ্রিদ, অ্যাথলেটিক বিলবাও ও ভিলারিয়াল। দলগুলোর প্রতিটির অর্জন ৬ পয়েন্ট। তবে গোলের ব্যবধানে এগিয়ে থাকায় তালিকার শীর্ষে স্প্যানিশ চ্যাম্পিয়ন বার্সেলোনা। এর পরের অবস্থান যথাক্রমে অ্যাটলেটিকো, বিলবাও, ভিলারিয়াল ও রিয়ালের। সূত্র: রয়টার্স।
