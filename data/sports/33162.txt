
কয়েক মাস ধরে চলা গুঞ্জনটা সত্যি হলো। ভারতীয় ক্রিকেট অধিনায়ক বিরাট কোহলি ও চলচ্চিত্র তারকা আনুশকা শর্মা বিয়ে করে ফেলেছেন। ৯ ডিসেম্বর ইতালির মিলানে দুজনের বিয়ে হয়েছে বলে নিশ্চিত করেছে ফিল্মফেয়ার। পরে রাতে কোহলি ও আনুশকা যৌথ বিবৃতিতে বিয়ের খবরটি স্বীকার করে নেন। তবে তারা জানান, বিয়েটা হয়েছে আজই।
বিবৃতিতে তাঁরা লিখেছেন, ‘আজ আমরা দুজন পরস্পরের সঙ্গে ভালোবাসার বন্ধনে আবদ্ধ থাকার প্রতিজ্ঞা করলাম। আজ এই আনন্দের সংবাদ আপনাদের সবার সঙ্গে শেয়ার করতে পেরে আমরা সত্যি আনন্দিত। এই সুন্দর দিনটি আমাদের পরিবার, ভক্ত ও শুভাকাঙ্ক্ষীদের সমর্থনে আরও বিশেষ হয়ে উঠেছে। আমাদের এই যাত্রার এক অবিচ্ছেদ্য অংশ হয়ে থাকার জন্য আপনাদের সবাইকে ধন্যবাদ।’ 
শ্রীলঙ্কার বিপক্ষে ওয়ানডে সিরিজ থেকে ছুটি নিয়ে নেন কোহলি। বলা হয়েছিল, টানা ক্রিকেটের ধকল সামলাতে দক্ষিণ আফ্রিকা সফরের আগে বিশ্রাম নিচ্ছেন। কিন্তু সংবাদমাধ্যমে গুঞ্জন শুরু হয়ে যায়, আসলে বিয়ে করবেন বলেই এই ছুটি নিয়েছেন কোহলি।
এর আগে গত সপ্তাহে ইন্ডিয়া টুডে টেলিভিশন খবর দেয়, ৯ থেকে ১২ ডিসেম্বরের যেকোনো দিন বিয়ের দিন ঠিক করেছেন দুজন। বিয়ে করতেই ইতালির উদ্দেশে উড়াল দিচ্ছেন দুজনে। কোহলির বন্ধু ও পরিবারের লোকজনও পরে সেখানে যোগ দেন। সম্পূর্ণ পারিবারিক আবহের এ অনুষ্ঠানে দাওয়াত পাননি সে রকম কোনো ক্রিকেটার। বর্তমান দলের বেশির ভাগ ক্রিকেটার তো ওয়ানডে সিরিজের জন্য ব্যস্তই।
তখন দুজনের মুখপাত্র খবরটি গুজব বলে উড়িয়ে দেন। কিন্তু তবু খবর লেখা চলছিলই। সন্দেহ আরও গাঢ় হয় দুজনের পরিবারকে বিমানবন্দরে ক্যামেরাবন্দী হতে দেখার পর। পরিবারের সদস্যরা জোট বেঁধে বিদেশে যাচ্ছেন কেন? তবে কি পাত্রপাত্রীর পর বিয়ের অতিথিরাও জড়ো হচ্ছেন মিলান?
২৬ ডিসেম্বর মুম্বাইয়ে দুজনের বিয়ে পরবর্তী সংবর্ধনা হবে। দুজনের মধুচন্দ্রিমা অবশ্য দক্ষিণ আফ্রিকায়। নতুন বছরটা সেখানেই উদ্‌যাপন করবেন। এরপর কোহলি দক্ষিণ আফ্রিকা সফরে ভারতীয় দলের নেতৃত্ব দেবেন।
২৯ বছর বয়সী কোহলি ও আনুশকা দুজনই ২০১৩ সাল থেকে প্রেম করছেন। শ্যাম্পুর বিজ্ঞাপনের শুটিংয়ে দুজনের পরিচয়। এর মধ্যে দুজনের একবার ছাড়াছাড়ি হয়ে গিয়েছিল। তবে দুজনই বেশি দিন বিচ্ছেদের যন্ত্রণা সহ্য করতে পারেননি। এখন তো মনে হচ্ছে দুজনের জুটি স্বর্গ থেকে রচিত। সামাজিক মাধ্যমেও অভিনন্দনের বন্দনা চলছে, অভিনন্দন মিস্টার অ্যান্ড মিসেস কোহলি!
