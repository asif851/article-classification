
পৌনে একটার দিকে মাঠে এল বাংলাদেশ দল। মাঠে এসেই স্পিন কোচ রুয়ান কালপাগে ও বোলিং কোচ হিথ স্ট্রিকের সঙ্গে সাকিব আল হাসান গেলেন উইকেট দেখতে। প্রায় দুটো দিন কাভারের নিচে লুকিয়ে থাকা পিচে সাকিবের অনুসন্ধানী চোখজোড়া বেশ কিছুক্ষণ খুঁজে ফিরল। তবে দেখাই সার। শেষ পর্যন্ত আর মাঠে নামা হলো না! ঢাকা টেস্টের আরও একটি দিন চলে গেল বৃষ্টির পেটে! এমন কাঁহাতক আর বসে থাকা যায়! বৃষ্টিতে রীতিমতো হতাশই সাকিব।
বৃষ্টিতে তৃতীয় দিনের খেলা ভেসে যাওয়ার আগে টিভি সাক্ষাৎ​কার দেওয়ার সময় সাকিব বললেন, ‘এটা হতাশাজনক। কিন্তু বৃষ্টি তো আমাদের হাতে নেই। এখানে আমাদের কিছু করারও নেই। আমাদের দরকার খেলার দিকে মনোযোগী থাকা, যখনই খেলা হবে তখন ভালো শুরু করা।’দারুণ শুরু করেও প্রথম দিনটি নিজেদের করে নিতে পারেনি বাংলাদেশ। দিন শেষে প্রথম ইনিংসে সংগ্রহ ৮ উইকেটে ২৪৬ রান। সাকিবও মানছেন থিতু হয়ে ব্যাটসম্যানরা ফিরে আসায় স্কোরটা বড় হয়নি, ‘যদি স্কোরবোর্ড দেখেন, আমাদের পাঁচ-ছয়জন ভালো শুরু করেছে। তবে দু-একজনকে বড় স্কোর করা উচিত। এটা হয়নি বলেই স্কোরটা হতাশার। অবশ্য খেয়াল করলে দেখবেন সবাই অবদান রাখছে, এটা ভালো দিক। তবে আমরা আরও সেঞ্চুরি দেখতে চাই।’শুরু থেকেই সাকিবের কাছে উইকেট কঠিন মনে হচ্ছে। বিশ্বসেরা অলরাউন্ডার মনে করেন, আগামী দুই দিন বল মাঠে গড়ালে এ উইকেটে রান তোলা ব্যাটসম্যানদের জন্য আরও কঠিন হয়ে পড়বে, ‘এখানে রান করা কঠিন। কারণ, বল ব্যাটে আসছে না। পছন্দের শট খেলা যায় না। যদি বল অনুযায়ী খেলেন, উইকেট পাওয়াও কঠিন। উইকেটের আচরণ প্রত্যাশামতো হচ্ছে না। আজ বা কাল যখনই খেলার সুযোগ পাই, এটা আরও কঠিন হবে।’দুটো দিন বৃষ্টিতে ভেসে যাওয়ায় ম্যাচের ভবিষ্যৎ অনেকটাই নির্ধারণ হয়ে গেছে। তবে সাকিব মনে করেন, বাকি দুটো দিন ঠিকঠাক বল মাঠে গড়ালে রোমাঞ্চের পসরা সাজিয়ে বসতেও পারে ঢাকা টেস্ট, ‘এক বা দুটি উইকেট শুরুতে নিয়ে নিলে চাপ তৈরি হবে প্রতিপক্ষের ওপর। বিশেষ করে এই উইকেটে যদি স্পিনাররা প্রত্যাশামতো কাজ করতে পারে, আশা করি খুবই ভালো ম্যাচ হবে।’বৃষ্টির কারণে নানাভাবে সময় কাটছে খেলোয়াড়দের। কেউ জিম, রানিং করছেন। কেউবা বিশ্রামে কিংবা সুইমিং করছেন। অনেকে আবার পরিবারকে সময় দিচ্ছেন। লড়াইয়ের মাঝে পাওয়া এ বিরতিতে নিজেদের সতেজ রাখার জোর চেষ্টা খেলোয়াড়দের। তবে সব চেষ্টাই বৃথা যাবে, যদি আবহাওয়ার পরিস্থিতি আগামী দুটো দিনেও একই থাকে।
