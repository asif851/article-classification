
 
‘এ কনফেডারেশনস কাপ ফিফার সেরা টুর্নামেন্টের খেতাব পাবে।’
কিছুটা রুশ এবং আর বাকিটা ইংরেজির মিশেলে এমন দাবিই করেছেন ফিফা সভাপতি জিয়ান্নি ইনফান্তিনো। এ দাবি আসলেই কতটা সত্য হবে, তা জানার জন্য অপেক্ষা করতে হচ্ছে। তবে শুরুটা হলো দুর্দান্ত। ফিফা কনফেডারেশনস কাপে জয় দিয়েই টুর্নামেন্ট শুরু করেছে রাশিয়া। সেন্ট পিটার্সবার্গে গতকাল শনিবার উদ্বোধনী ম্যাচে নিউজিল্যান্ডকে ২-০ গোলে পরাজিত করেছে স্বাগতিক দল।
এ ম্যাচটি সেন্ট পিটার্সবার্গ স্টেডিয়ামে গতকাল স্থানীয় সময়ে সন্ধ্যা ছয়টায় শুরু হয়। সাম্প্রতিক সময়ে রাশিয়ার জাতীয় ফুটবল দল খুব একটা ফর্মে নেই। তবু ঘরের মাঠে অপেক্ষাকৃত দুর্বল নিউজিল্যান্ডের বিপক্ষে কনফেডারেশনস কাপের প্রথম ম্যাচে জয় ছাড়া বিকল্প কিছু ভাবেনি স্বাগতিকেরা। অন্তত ম্যাচের আগে গণমাধ্যমকে এমনটি জানিয়েছিলেন রাশিয়ার ফুটবল দলের কোচ এস্তানিসলাভ চেরচেসোভ।
ম্যাচের শুরু থেকেই প্রাধান্য বিস্তার করে খেলেছে রাশিয়া। একের পর এক আক্রমণে ভেঙে পড়েনি নিউজিল্যান্ড। পাল্টা আক্রমণে উল্টো রাশিয়াকে বিপাকে ফেলে দিচ্ছিল ওশেনিয়া চ্যাম্পিয়নরা। তবে কোনোভাবেই সাফল্য পাচ্ছিল না নিউজিল্যান্ড। উল্টো খেলার ৩১ মিনিটের মাথায় গোল খেয়ে বসে তারা। দেনিস গ্লুশাকভের করা একটি শট নিউজিল্যান্ডের রক্ষণভাগের খেলোয়াড় মাইকেল বকসোল্লার পায়ে লেগে জালে জড়াল। আত্মঘাতী গোল!
এস্তানিসলাভ চেরচেসোভের শিষ্যরা এরপরও বেশ কয়েকটি সুযোগ পেয়েছে। কিন্তু সেগুলো কাজে লাগাতে পারেনি রাশিয়া। দ্বিতীয়ার্ধের শুরুতেও বেশ কয়েকটি সুযোগ পেয়েছে তারা কিন্তু গোল হচ্ছিল না কোনোভাবেই। খেলার ৬৯ মিনিটে ব্যবধান বাড়ান রাশিয়ার স্ট্রাইকার ফেদোর স্মলোভ।
এদিকে আজ রোববার ‘বি’ গ্রুপের প্রথম ম্যাচে ক্যামেরুনের বিপক্ষে মাঠে নামবে চিলি। খেলাটি স্থানীয় সময়ে সন্ধ্যা নয়টায় মস্কোর আতক্রিতিয়ে এরিনায় (স্পার্তাক স্টেডিয়াম) অনুষ্ঠিত হবে।
 
