

বার্সেলোনায় এটাই শেষ মৌসুম—গত সপ্তাহেই কথাটা জানিয়েছিলেন এরিক আবিদাল। দেখতে দেখতে ন্যু ক্যাম্পে নিজের শেষ ম্যাচটাও খেলে ফেললেন মরণব্যাধি ক্যানসারকে পরাস্ত করে ফিরে আসা ফরাসি এই ডিফেন্ডার।
ন্যু ক্যাম্পের হয়ে গতকাল শনিবার ছিল আবিদালের শেষ রাত। বিদায়ী মুহূর্তটা হয়েছে স্বপ্নের মতো। মালাগার বিপক্ষে ৪-১ গোলের জয়, লিগের এক মৌসুমে রিয়াল মাদ্রিদের ১০০ পয়েন্ট অর্জনের রেকর্ড, সতীর্থদের ভালোবাসা, কোচ টিটো ভিলানোভার শ্রদ্ধা, ন্যু ক্যাম্পের দর্শকদের অভিবাদন—সবই পেয়েছেন তিনি।
ম্যাচ শেষে অনুষ্ঠিত সংবাদ সম্মেলনে আবিদাল বলেন, ‘এখানে দারুণ ছয়টি বছর কাটিয়েছি আমি। বছরের পর বছর আমার সঙ্গে থাকার জন্য সবাইকে ধন্যবাদ। কাতালানদের অসংখ্য ধন্যবাদ। আপনারা চিরদিন আমার হূদয়ে থাকবেন।’
২০০৭ সালে ফরাসি ক্লাব অলিম্পিক লিয়ন থেকে বার্সেলোনায় যোগ দিয়েছিলেন এরিক আবিদাল। এরপর স্পেনে চারটি সফল মৌসুম কাটিয়েছেন তিনি। এ সময় জিতেছেন চারটি লা লিগা, দুটি চ্যাম্পিয়নস লিগ ও দুটি কিংস কাপের শিরোপা। চুক্তি অনুযায়ী এটাই ছিল তাঁর শেষ মৌসুম। ৩৩ বছর বয়সী আবিদালের আগ্রহ থাকলেও বার্সা গত সপ্তাহে জানিয়ে দেয়, তাঁর চুক্তিটা নবায়ন করা হবে না।
২০১১ সালের মার্চে প্রথম ধরা পড়ে আবিদালের যকৃতে বাসা বেঁধেছে প্রাণঘাতী ক্যানসার। দ্রুতই অস্ত্রোপচার করা হয়। কিন্তু প্রথম অস্ত্রোপচারে সমস্যা হওয়ায় চিকিত্সকেরা নিশ্চিত হন, তাঁর যকৃত্ই প্রতিস্থাপন করতে হবে। যকৃত্ প্রতিস্থাপনের আগে চিকিত্সকেরা সংশয় প্রকাশ করেছিলেন, আর হয়তো কোনোদিন তিনি ফুটবল খেলতে পারবেন না। এমনকি তাঁর জীবনই ছিল হুমকির মুখে। তবে সব আশঙ্কা মিথ্যা প্রমাণ করেন ‘মৃত্যুঞ্জয়ী’ আবিদাল। এক বছরের বেশি সময় বাইরে কাটিয়ে গত এপ্রিলে বার্সার হয়ে আবার মাঠে নামেন ফরাসি এই ফুটবলার।
গতকাল আবিদালের বিদায়ী সংবাদ সম্মেলনে টিটো ভিলানোভা জানান, ‘বাস্তবতা’র কারণেই আবিদালের চুক্তি নবায়ন করা হয়নি। ফরাসি ডিফেন্ডারের সঙ্গে সমঝোতার ভিত্তিতেই ক্লাব সিদ্ধান্তটা নিয়েছে। আবিদালের প্রতি প্রশংসা ও সহমর্মিতাও ঝরে পড়ে বার্সা কোচের কণ্ঠে, ‘শুধু এটুকু বলব, সিদ্ধান্তটা কঠিন ছিল। এটা আমাদেরও আহত করেছে। এত সহজে তার মতো ফুটবলার আমরা পাব না।’
ভিলানোভা বলেন, ‘চুক্তি নিয়ে বহুবার বৈঠকে বসেছি আমরা। শেষ পর্যন্ত একটা সিদ্ধান্তে উপনীত হই। আমার আশা, আবিদাল অন্য কোনো ক্লাবে যোগ দেবে। ওর এখনো ভালো কিছু করার সামর্থ্য আছে।’ সূত্র: গোল ডটকম।
