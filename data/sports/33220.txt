
ইতিহাসে শুধুই বীরগাথা লেখা থাকে না। ইতিহাসের অংশ হয়ে অ্যাঞ্জেলিক কারবার তা বুঝলেন! বিশ্বের এক নম্বর নারী টেনিস খেলোয়াড়, কিন্তু গত কিছুদিনে কারবারের খেলা দেখে তা বোঝার উপায় ছিল না। গতকাল শুরু ফ্রেঞ্চ ওপেনের প্রথম রাউন্ড থেকেই বিদায় নিলেন মেয়েদের বিভাগের শীর্ষ বাছাই। ফল, অনাকাঙ্ক্ষিত কারণে কারবার জায়গা পেলেন ইতিহাসে। উন্মুক্ত যুগ শুরু হওয়ার পর ফ্রেঞ্চ ওপেনের ইতিহাসে প্রথম রাউন্ডে বিদায় নেওয়া প্রথম নারী শীর্ষ বাছাই কারবার। এর আগে ২০০৪ সালে জাস্টিন হেনিন ও ২০১৪ সালে সেরেনা উইলিয়ামস বিদায় নিয়েছিলেন দ্বিতীয় রাউন্ড থেকে। কাল বিশ্বের ৪০তম খেলোয়াড় একাতেরিনা মাকারোভার সামনে দাঁড়াতেই পারেননি ইউএস ওপেনের বর্তমান চ্যাম্পিয়ন কারবার, হেরেছেন ৬-২, ৬-২ গেমে। রুশ খেলোয়াড় মাকারোভা অবশ্য জানতেন না কী কাণ্ড করেছেন তিনি। ‘ওহ, এটা তো অবিশ্বাস্য’—ম্যাচের পরে উপস্থাপকের কাছ থেকে ইতিহাস জানার পর মাকারোভার প্রতিক্রিয়া। কারবারের বিদায়ের দিনে প্রত্যাবর্তনের গল্প লিখেছেন পেত্রা কেভিতোভা। মাস ছয়েক আগে নিজ বাড়িতে চোরের ছুরির আঘাতে আহত হওয়ার পর কালই প্রথম প্রতিযোগিতামূলক ম্যাচ খেলতে নেমে জিতেছেন কেভিতোভা। দুবারের উইম্বলডন চ্যাম্পিয়ন ৬-৩, ৬-২ গেমে হারিয়েছেন যুক্তরাষ্ট্রের জুলিয়া বোসেরাপকে। এএফপি।
