
ইনজুরির কবলে পড়ে মাত্র কিছুদিন ছিলেন মাঠের বাইরে। এরই মধ্যে শুরু হয়েছিল নানা সমালোচনা। লিওনেল মেসি নাকি ফুটবলের প্রতি ভালোবাসাই হারিয়ে ফেলছেন, এমন কথাও বলেছিলেন কেউ কেউ। কিন্তু সব সমালোচনার জবাব মাঠের পারফরম্যান্স দিয়ে বেশ ভালোমতোই দিচ্ছেন আর্জেন্টাইন তারকা। ন্যু ক্যাম্পে রায়ো ভায়েকানোর বিপক্ষে জোড়া গোল করে আবারও সেই দাপুটে ফর্মে ফেরার ইঙ্গিতই যেন দিচ্ছেন বার্সেলোনার প্রাণভোমরা। ইনজুরি কাটিয়ে মাঠে ফিরে গোল করেছেন নেইমারও। তাঁদের সঙ্গে বার্সার গোল উত্সবে যোগ দিয়েছিলেন পেদ্রো, আদ্রিয়ানো, সানচেজরাও।ফলাফল: ভায়েকানোর বিপক্ষে বার্সেলোনার ৬-০ গোলের বিশাল জয়।গতকাল জোড়া গোল করে নিজেকে নতুন উচ্চতায় নিয়ে গেছেন মেসি। ছাড়িয়ে গেছেন রিয়াল মাদ্রিদের কিংবদন্তি আলফ্রেড ডি স্টেফানোকে। লা লিগার সর্বকালের সর্বোচ্চ গোলদাতার তালিকায় মেসির নামটা এখন আছে সাবেক এই আর্জেন্টাইন ফুটবলারের ওপরে। লা লিগায় ২২৭টি গোল করতে ডি স্টেফানোকে খেলতে হয়েছিল ৩২৯টি ম্যাচ। লিওনেল মেসি সেই ২২৭টি গোল করতে খেললেন মাত্র ২৬৩টি ম্যাচ। ২২৮ গোল নিয়ে মেসি এখন আছেন রাউলের পাশে। সামনে আছেন শুধু হুগো সানচেজ (২৩৪) আর তেলমো জারা (২৫১)।
খেলা শুরুর পর পরই, মাত্র দুই মিনিটের মাথায় ভায়েকানোর জালে বল জড়িয়েছিলেন আদ্রিয়ানো। ৩৬ মিনিটে নিজের প্রথম গোলটি করে ব্যবধান দ্বিগুণ করেন মেসি। প্রথমার্ধটা ২-০ ব্যবধানে এগিয়ে থেকেই শেষ করে কাতালানরা। দ্বিতীয়ার্ধে জেরার্ডো মার্টিনোর শিষ্যদের যেন পেয়ে বসে গোল করার নেশা। ৫৩ ও ৫৬ মিনিটে আরও দুটি গোল করে বসেন সানচেজ ও পেদ্রো। ৬৮ মিনিটে মেসি করেন নিজের দ্বিতীয় গোলটি। আর নেইমারও নিজের প্রত্যাবর্তনটা স্মরণীয় করে রাখার জন্যই যেন ৮৯ মিনিটে আরও একবার বল জড়িয়ে দেন ভায়েকানোর জালে। ৬২ মিনিটে পেদ্রোর বদলি হিসেবে মাঠে নেমেছিলেন এই ব্রাজিলিয়ান তারকা।স্প্যানিশ লিগের অপর ম্যাচে ভায়াদোলিদের বিপক্ষে ৩-০ গোলের জয় পেয়েছে অ্যাটলেটিকো মাদ্রিদ। ২৪ ম্যাচ শেষে ৬০ পয়েন্ট নিয়ে তারাও বেশ ভালোভাবেই টিকে আছে শিরোপা জয়ের লড়াইয়ে। আজ গেটাফের বিপক্ষে জয় পেলে রিয়াল মাদ্রিদের ঝুলিতেও জমা হবে ৬০ পয়েন্ট। তবে গোল ব্যবধানে দুই মাদ্রিদের চেয়ে কিছুটা এগিয়েই আছে বার্সেলোনা।— রয়টার্স
