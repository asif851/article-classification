
তাঁর এখন থাকার কথা ছিল হায়দরাবাদে। সানরাইজার্স হায়দরাবাদের অধিনায়ক হয়ে আরেকটি আইপিএল জেতার পরিকল্পনা সাজানোর কথা ডেভিড ওয়ার্নারের। কিন্তু বল বিকৃতির ঘটনায় অস্ট্রেলিয়ান ক্রিকেট বোর্ডের দেওয়া ১২ মাসের নিষেধাজ্ঞা কাটাচ্ছেন ওয়ার্নার। আইপিএল থেকেও তাঁকে বাদ দিয়েছে ভারতীয় ক্রিকেট বোর্ড। হায়দরাবাদের কাছ থেকে ১২ কোটি রুপি বেতনও তাই হাতছাড়া হয়েছে। কিন্তু ওয়ার্নার ওসব নিয়ে ভাবলে তো! নিজেকে ব্যস্ত রাখতে অন্য উপায় খুঁজে নিয়েছেন, হয়েছেন শখের নির্মাণশ্রমিক!
ব্যাটের বদলে হাতে ড্রিল তুলে নিয়েছেন ওয়ার্নার। আর হেলমেটের বদলে হাতায় নির্মাণশ্রমিকদের হ্যাট। বৃহস্পতিবার ইনস্টাগ্রামে ওয়ার্নারের নতুন ‘চাকরি’র কথাটা জানিয়েছেন ক্যান্ডিস ওয়ার্নার। ক্যান্ডিসের ভিডিওতে দেখা যাচ্ছে, সিডনির সমুদ্রতীরবর্তী একটি ম্যানশনে ড্রিল নিয়ে কাজ করছেন ওয়ার্নার। প্রকল্প পরিচালক ও তারকা শিক্ষানবিশ—পুরোপুরি ভিন্ন অর্থের ট্যাগ হ্যাটে লাগিয়ে ওয়ার্নারও বুঝিয়ে দিয়েছেন, ক্রিকেটবিহীন সময়টা ভালোই কাটছে তাঁর।
নিজের নির্মাণাধীন বাড়ির পেছনেই এমন শ্রম দিচ্ছেন ওয়ার্নার। প্রায় ১ কোটি ডলারের বাড়িটা ওয়ার্নাররা বানাচ্ছেন লারলাইন উপসাগরমুখী একটি জমিতে। ২০১৫ সালে ৪০ লাখ অস্ট্রেলিয়ান ডলারে এই ব্যয়বহুল অঞ্চলে জমি কিনেছিলেন অস্ট্রেলিয়ার সাবেক সহ-অধিনায়ক। হঠাৎ পাওয়া অবসর সময়টা তাই স্বপ্নের বাড়ি বানাতে ব্যয় করছেন ওয়ার্নার। তাঁকে উৎসাহ দিতে পুরো পরিবারই অবশ্য হাজির হয়েছিল কাল। ইনস্টাগ্রামেই আরেকটি ছবি দিয়েছেন ক্যান্ডিস। হার্ড হ্যাট পরা দুই কন্যা আইভি মে ও ইন্ডি রের ছবি দিয়ে লিখেছেন, ‘দুটি মিষ্টি মেয়ে সকালে এসে তাদের শোয়ার ঘরের অবস্থা দেখতে এসেছে।’
