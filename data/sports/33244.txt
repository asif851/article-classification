
হোয়াইটওয়াশ হওয়া যেকোনো দলের জন্য অনেক লজ্জা ও হতাশার। পাকিস্তান তাদের সর্বশেষ সফরেই এই লজ্জায় পড়েছে। সেটা বাংলাদেশের বিপক্ষে বলে দেশটির সমর্থক ও সাবেক ক্রিকেটারদের মধ্যে ক্ষোভও আছে। বাংলাদেশ সফরে টানা ছয় ম্যাচে জয়ের দেখা পায়নি পাকিস্তান। শেষ টেস্টটা জিতে সম্মান কিছুটা বাঁচিয়েছে। এবার বাংলাদেশ সফরে এমন ব্যর্থতার কারণ অনুসন্ধানে নামল পাকিস্তান ক্রিকেট বোর্ড (পিসিবি)।‘বাংলাদেশ সফরে চরম পরাজয় পর্যালোচনা করবে পাকিস্তান’—এই শিরোনামে খবরটি দিয়েছে বার্তা সংস্থা এএফপি। খবরটিতে বলা হয়েছে, দলের খেলার মান বাড়াতে বাংলাদেশ সফরের লজ্জাজনক ধবল ধোলাই পর্যালোচনা করবে পিসিবি।বাংলাদেশ সফরে একটি প্রস্তুতি ম্যাচ, তিনটি ওয়ানডে এবং একমাত্র টি-টোয়েন্টি ম্যাচে হারে পাকিস্তান। প্রথম টেস্টটাও দুর্দান্তভাবে ড্র করে পাকিস্তানকে জয়বঞ্চিত করে বাংলাদেশ। সফরের একদম শেষ ম্যাচে গিয়ে জয়ের দেখা পায়। অথচ ১৯৯৯ সালের পর কোনো ফরম্যাটেই বাংলাদেশের কাছে কখনো হারার অভিজ্ঞতা ছিল না পাকিস্তানের। পিসিবি এরই মধ্যে ২০১৫ বিশ্বকাপে কোয়ার্টার ফাইনালে ছিটকে পড়া পাকিস্তানের অপ্রত্যাশিত পারফরম্যান্স খতিয়ে দেখতে এরই মধ্যে একটি কমিটি গঠন করেছে। গত শুক্রবার সেই কমিটির বৈঠকে সিদ্ধান্ত হয়, বিশ্বকাপের পর করা বাংলাদেশ সফরটিও এই পর্যালোচনায় নেওয়া হবে।পিসিবির বিবৃতিতে বলা হয়েছে, কৌশলগত পরিকল্পনা, ফিল্ডিং, ফিটনেস, দলে কাউকে নিয়ে তাকে যথেষ্ট সুযোগ দেওয়া এবং দলের মধ্যে ইতিবাচক সংস্কৃতি আরও সুদৃঢ় করার ব্যাপারে জোর দিতে বলেছে। তা ছাড়া এখন থেকে প্রতি সফরের পরেই দলের প্রত্যেক সদস্য ও কর্মীর পারফরম্যান্স বিশ্লেষণ করে দেখা হবে। এতে করা সবার জবাবদিহি নিশ্চিত হবে বলে মনে করে পিসিবি।২০১১ সালে জয়ের হারের দিক দিয়ে ওয়ানডের এক নম্বর দল ছিল পাকিস্তান। কিন্তু ২০১২ সালের জানুয়ারি থেকে গত সাড়ে তিন বছরে সেই পাকিস্তানের এতটাই অবনমন হয়েছে, র‍্যাঙ্কিংয়ে এখন তারা নয়ে। আগামী চ্যাম্পিয়নস ট্রফি ও বিশ্বকাপ খেলতে হলে আটে উঠে আসা জরুরি। এ কারণেই নড়েচড়ে বসেছে পিসিবি। অবশ্য রিভিউ কমিটি, জবাবদিহি, শৃঙ্খলা—এই শব্দগুলো পাকিস্তানের ক্রিকেটে কদিন পর পরই ঘুরে ফিরে আসে। দলীয় কোন্দল এবং কোচ ও অধিনায়ক বরখাস্তে বেশ ‘সুনাম’ আছে পাকিস্তানের ক্রিকেটের।
