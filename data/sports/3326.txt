
অধিনায়কত্বটা যখন পান, বেশ বড় চ্যালেঞ্জই ছিল তাঁর সামনে। ড্যারেন স্যামি শুধু সেই চ্যালেঞ্জই জয় করেননি, ওয়েস্ট ইন্ডিজকে দু-দুটো টি-টোয়েন্টি বিশ্বকাপের ট্রফি উপহার দিয়েছেন। অথচ সেই অধিনায়ককেই কিনা ওয়েস্ট ইন্ডিজ ক্রিকেট বোর্ড বরখাস্ত করল, তাও মাত্র ৩০ সেকেন্ডের একটি ফোন কলে! কাল নিজের ফেসবুকে এক ভিডিও বার্তায় এই তথ্যটা দিয়েছেন স্বয়ং স্যামিই।ভিডিও বার্তায় স্যামি বলেছেন, ‘আমি গতকাল একটা ফোন কল পেলাম। ওয়েস্ট ইন্ডিজ ক্রিকেট বোর্ডের নির্বাচক কমিটির চেয়ারম্যানের সঙ্গে আমার মাত্র ৩০ সেকেন্ডের মতো কথা হয়েছে। তিনি আমাকে বলেছেন, তাঁরা টি-টোয়েন্টি দলে আমার অধিনায়কত্ব পর্যালোচনা করেছেন। আমি আর দলের অধিনায়ক থাকছি না। আমার পারফরম্যান্সও দলে থাকার মতো নয়।’২০১০ সালের এপ্রিলে ওয়ানডে দলের নেতৃত্ব পাওয়ার মধ্যে দিয়ে ওয়েস্ট ইন্ডিজের অধিনায়ক হিসেবে অভিষেক হয় স্যামির। পরে ওই বছর নভেম্বরে শ্রীলঙ্কা সফরে পাকাপাকিভাবে টেস্ট ও ওয়ানডে দলের অধিনায়কত্ব পান। টি-টোয়েন্টি অধিনায়ক হিসেবে অভিষেক হয় ২০১১ সালে পাকিস্তানের বিপক্ষে। ২০১৩ সালের পর টেস্ট এবং ২০১৫ সালের পর আর ওয়ানডে দলে সুযোগ না পেলেও টি-টোয়েন্টি দলের তিনিই অধিনায়ক ছিলেন এত দিন। এর মধ্যে ২০১২ সালে প্রথমবারের মতো ওয়েস্ট ইন্ডিজের টি-টোয়েন্টি বিশ্বকাপ জয়ে নেতৃত্ব দিয়েছেন, একটি আসর বাদে টি-টোয়েন্টি বিশ্বকাপ জিতেছেন আরও একবার। বোর্ডের সঙ্গে সম্পর্কটা কখনোই খুব উষ্ণ ছিল না তাঁর। এ বছর ভারতে টি-টোয়েন্টি বিশ্বকাপ জেতার পরও পুরস্কার বিতরণী মঞ্চেই বোর্ডের বিরুদ্ধে অনেক ক্ষোভের কথা বলেছিলেন।এত দিন পর হয়তো সেই দায়ই মেটাতে হলো স্যামিকে।
