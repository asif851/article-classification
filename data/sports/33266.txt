
বিগব্যাশে গতকাল মেলবোর্ন রেনিগেডসের হয়ে সেরা বোলিংয়ের রেকর্ড গড়লেন সাকিব আল হাসান। দুর্দান্ত বোলিংয়ে ম্যাচসেরা তিনি। ম্যাচ-পরবর্তী সাক্ষাৎকারে এলেন বিশ্বসেরা অলরাউন্ডার। আর অমনিই সরাসরি সম্প্রচার বন্ধ করে দিল স্টার স্পোর্টস-৪! দেখানো শুরু করল ভারত-অস্ট্রেলিয়ার হয়ে যাওয়া একটি টেস্ট ম্যাচের হাইলাইটস। সাকিব কী বললেন, তা আর শোনা হলো না দর্শকদের! বিষয়টি অনুধাবন করে সামাজিক যোগাযোগমাধ্যমে একটি পোস্ট দিয়েছে সাকিবের দল রেনিগেডস। সেখানে লেখা হয়েছে, ‘গতকাল যাঁরা স্টার স্পোর্টস দেখছিলেন, তাঁরা ম্যাচ-পরবর্তী সাক্ষাৎকার দেখতে পারেননি। আপনাদের জন্য সাক্ষাৎকার আমরা রেখেছি।’ এরপর কয়েকটি ভিডিও লিংক দিয়েছে রেনিগেডস।সাক্ষাৎকারে সাকিব বললেন, ‘দলের হয়ে অবদান রাখা বিশেষ কিছু। ম্যাচসেরা হয়ে ভীষণ খুশি। ব্যাট হাতে আরও ভালো করব আশা করি।’ দুদিন আগেই ক্রিকেটের তিন সংস্করণে হয়েছেন শীর্ষ অলরাউন্ডার। এ প্রসঙ্গে সাকিব বললেন, ‘বাংলাদেশের হয়ে ক্রিকেটের তিন সংস্করণে বিশ্বের এক নম্বর হওয়ার অনুভূতি অন্য রকম। বাংলাদেশ কিংবা যে দলের হয়েই খেলি না কেন, এ পারফরম্যান্স ধরে রাখার চেষ্টা করব।’ মেলবোর্নে কেমন কাটছে সাকিবের? বললেন, ‘সময়টা দারুণ উপভোগ করছি।’
