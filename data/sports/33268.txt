
ওয়েস্ট ইন্ডিজের বিপক্ষে সিরিজের প্রথম টেস্টের প্রথম ইনিংসে বাংলাদেশ অলআউট হয়েছিল ১৮২ রানে। দ্বিতীয় ইনিংসে কিছুটা ভালো করে অধিনায়ক বলেছিলেন-উন্নতির ছাপ রয়েছে দলে। কোথায় উন্নতি? সিরিজের শেষ টেস্টের প্রথম ইনিংসে আজ মুশফিকুর রহিমের দল গুটিয়ে গেল ১৬১ রানেই। তবে ২১৯ রানে এগিয়ে থাকার পরও ওয়েস্ট ইন্ডিজ প্রথম টেস্টের মতো এবার ফলো-অন করায়নি বাংলাদেশকে!গতকালই ওয়েস্ট ইন্ডিয়ান বোলারদের সামনে খাবি খাচ্ছিলেন বাংলাদেশ ব্যাটসম্যানেরা। যেন ক্যারিবিয়ান সাগরেই হাত-পা বেঁধে ফেলে দেওয়া হয়েছে বাংলাদেশ দলকে! আজ অবশিষ্ট ৩ উইকেটে ৫৭ রান যোগ করতে পেরেছে মুশফিকের দল। মাহমুদউল্লাহ বেশ কিছুক্ষণ লড়াই চালালেন। কিন্তু তা প্রয়োজনের তুলনায় সামান্য। ৫৩ রানে সুলিমান বেনের বলে উইকেটরক্ষক রামদিনের হাতে ক্যাচ দিয়ে ফিরেছেন মাহমুদউল্লাহ। শফিউলের সঙ্গে মাহমুদউল্লাহর ৮ম উইকেট তোলা ৪৫ রানই বাংলাদেশের সর্বোচ্চ জুটি।
