
পাকিস্তানের নতুন টি-টোয়েন্টি অধিনায়ক হিসেবে আলোচনায় এসেছিল সরফরাজ আহমেদের নাম। ওয়াসিম আকরামসহ আরও অনেকেই সরফরাজকে অধিনায়ক করতে পরামর্শ দিয়েছে পাকিস্তান ক্রিকেট বোর্ডকে (পিসিবি)। পিসিবি আজ নতুন অধিনায়কের নাম ঘোষণা করেছে। এবং নামটি সরফরাজ আহমেদই। শহীদ আফ্রিদির জুতায় পা গলাবেন সরফরাজ। এর আগে কোনো ফরম্যাটেই জাতীয় দলকে নেতৃত্ব দেননি, তবে গত ফেব্রুয়ারিতে পাকিস্তানের প্রথম ঘরোয়া টি-টোয়েন্টি লিগে কোয়েটা গ্ল্যাডিয়েটর্সের অধিনায়ক ছিলেন সরফরাজ।টি-টোয়েন্টি বিশ্বকাপে এবার আফ্রিদির নেতৃত্বে সুপার টেন থেকেই বিদায় নিয়েছে পাকিস্তান। হারতে হয়েছে চিরপ্রতিদ্বন্দ্বী ভারতের কাছেও। আফ্রিদি যে আর অধিনায়ক থাকছেন না, সেটি একরকম নিশ্চিতই ছিল। তারওপর আফ্রিদি নিজেই অধিনায়কের পদ ছাড়েন। তাই পাকিস্তানের নতুন টি-টোয়েন্টি অধিনায়কের নাম ঘোষণা ছিল সময়ের ব্যাপার মাত্র। এখন পর্যন্ত ২১টি আন্তর্জাতিক টি-টোয়েন্টি ম্যাচ খেলেছেন ২৮ বছর বয়সী এই উইকেট রক্ষক-ব্যাটসম্যান। রান করেছেন ২৯১। উল্লেখ্য, পাকিস্তানের ওয়ান ডে দলের সহ অধিনায়ক এখন সরফরাজ।পিসিবি প্রধান শাহরিয়ার খান আজ সাংবাদিকদের বলেছেন, ‘সকালে আমি সরফরাজের সঙ্গে কথা বলেছি। জানিয়েছি, সে-ই পাকিস্তানের টি-টোয়েন্টি দলের নতুন অধিনায়ক।’ অধিনায়ক হিসেবে সরফরাজের সামনে নির্দিষ্ট সময়সীমা বেঁধে দেওয়া হয়নি। পূর্ব নির্ধারিত সূচি অনুযায়ী এ বছর পাকিস্তানের আর মাত্র তিনটি টি-টোয়েন্টি ম্যাচ খেলার কথা। সেপ্টেম্বরে ইংল্যান্ডের সঙ্গে একটি। বাকি দুটির প্রতিপক্ষ বিশ্ব চ্যাম্পিয়ন ওয়েস্ট ইন্ডিজ। সূত্রঃ ডন।
