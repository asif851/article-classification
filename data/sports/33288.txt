
গত রাতের ম্যাচটায় খুব একটা স্বস্তি নিয়ে মাঠে নামতে পারেননি আনচেলত্তির শিষ্যরা। অ্যাটলেটিকো মাদ্রিদের কাছে ৪-০ ব্যবধানে হারের লজ্জা তো ছিলই। সেই সঙ্গে রোনালদো-বিতর্ক তো ছিলই! নগর প্রতিদ্বন্দ্বীদের বিপক্ষে লজ্জাজনক হারের রাতেই পার্টিতে মত্ত হয়েছিলেন ক্রিস্টিয়ানো রোনালদো। রিয়াল সমর্থকেরা এ নিয়ে মহাখাপ্পা।সেই বিতর্কের জবাবটা মাঠের গোলেই দিতে পারতেন রোনালদো। তবে গোল পেলেন না। তাঁকে বঞ্চিত করল গোলপোস্ট। রোনালদো গোল না পেলেও ঘরের মাঠে দেপোর্তিভো লা করুনিয়াকে ২-০ গোলে হারিয়েছে রিয়াল। গোল পেয়েছেন ইসকো এবং করিম বেনজেমা।খানিকটা চাপে ছিল বলেই বোধ হয় খেলার শুরুতে অগোছালো লাগছিল রিয়ালকে। তাদের চাপে ফেলে দিয়ে প্রথমেই দারুণ দুটো সুযোগ তৈরি করেছিল দেপোর্তিভো। কিন্তু এর পরই ম্যাচের লাগাম নিয়ে নেয় রিয়াল। ২৩ মিনিটে আরবেলোয়ার ক্রস থেকে পাওয়া বলটি দারুণভাবে জালে পাঠিয়ে দলকে এগিয়ে নেন ইসকো। এই মৌসুমে এটি ইসকোর পঞ্চম গোল।দ্বিতীয়ার্ধের শুরুতেই একবার হুমকির মুখে পড়েছিল রিয়ালের গোললাইন। দেপোর্তিভোর বোর্হেসের একটি ভলি দুর্দান্তভাবে ক্যাসিয়াস রুখে না দিলে স্কোরলাইন সমান হয়ে যেত। দ্বিতীয়ার্ধে অবশ্য বেশ কয়েকটি গোলের সুযোগ মিস করেছে রিয়ালও। ৭৩তম মিনিটে এসে রিয়ালের হয়ে দ্বিতীয় এবং শেষ গোলটি করেন বেনজেমা। গোল না পেলেও দ্বিতীয় গোলটি এসেছে রোনালদোর পাস থেকেই। ম্যাচের বাকি সময়ে আর কোনো গোলের দেখা পায়নি কোনো দলই।ব্যবধানটা আরও বড় হতে পারত। রোনালদোর পাশাপাশি গ্যারেথ বেলেরও একটি শট বারে লেগে ফিরেছে। বেলের চেয়ে রোনালদোর গোল না পাওয়াটাই বড় ভাবাচ্ছে রিয়ালকে। মৌসুমে অবিশ্বাস্য গতিতে গোলের পর গোল করে চলা রোনালদো টানা তিনটি ম্যাচে গোলশূন্য থাকলেন।রিয়াল অবশ্য ২৩ ম্যাচে ৫৭ পয়েন্ট নিয়ে এখনো তালিকার শীর্ষে। এক ম্যাচ কম খেলে ৫৩ পয়েন্ট নিয়ে দ্বিতীয় স্থানে রিয়ালের কাঁধে নিঃশ্বাস ফেলছে বার্সেলোনা। আজ রাতেই ব্যবধানটা আবার একে নামিয়ে আনার সুযোগ পাচ্ছে বার্সা। নিজেদের মাঠে তারা মুখোমুখি হবে লেভান্তের। টানা ১১তম জয় পাওয়ারই কথা বার্সার। ১৯ পয়েন্ট নিয়ে লেভান্তের অবস্থান তালিকায় ১৮তম।
