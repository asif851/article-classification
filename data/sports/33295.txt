
ম্যানচেস্টার সিটির বিপক্ষে ইংলিশ প্রিমিয়ার লিগের গত ম্যাচটা টটেনহাম হেরেছিল ৬-০ গোলের বড় ব্যবধানে। গতকাল লিগের ফিরতি ম্যাচটা ছিল তাদের নিজেদেরই মাঠে। এবার টটেনহামের খেলোয়াড়েরা খানিকটা ঘুরে দাঁড়াতে পারবেন, এমন আশাই হয়তো ছিল সমর্থকদের। কিন্তু আরও একবার বড় ব্যবধানের হার নিয়েই মাঠ ছাড়তে হয়েছে টটেনহামকে। এবার ম্যানচেস্টার সিটি পেয়েছে ৫-১ গোলের জয়। বড় ব্যবধানের এই জয় দিয়ে পয়েন্ট তালিকার শীর্ষেও উঠে এসেছেন ম্যানুয়েল পেলিগ্রিনির শিষ্যরা।সিটির শীর্ষে যাওয়ার সুযোগটা করে দিয়েছিল আর্সেনাল। নিজেদের শেষ ম্যাচে নিচের সারির ক্লাব সাউদাম্পটনের বিপক্ষে ২-২ গোলে ড্র করে দুই পয়েন্ট খুইয়েছিল গানাররা। আর সেই সুযোগটা কাজে লাগাতে কোনো ভুল করেনি ম্যানচেস্টার সিটি। ২৩ ম্যাচ শেষে ৫৩ পয়েন্ট নিয়ে পয়েন্ট তালিকার শীর্ষস্থান দখল করেছে তারা। এক পয়েন্ট কম নিয়ে দ্বিতীয় স্থানে আছে আর্সেনাল। আর গতকাল প্রিমিয়ার লিগের অপর ম্যাচে ওয়েস্ট হ্যামের বিপক্ষে গোলশূন্য ড্র করায় আপাতত তৃতীয় স্থান নিয়েই সন্তুষ্ট থাকতে হচ্ছে হোসে মরিনহোর চেলসিকে। ২৩ ম্যাচ শেষে তাদের সংগ্রহ ৫০ পয়েন্ট।গতকাল ম্যানচেস্টার সিটির গোল উত্সবের শুরুটা করেছিলেন সার্জিও অ্যাগুয়েরো। প্রথমার্ধের ১৫ মিনিটে ডেভিড সিলভার পাস থেকে বল পেয়ে গোল করেন এই আর্জেন্টাইন তারকা। প্রথমার্ধে এটাই ছিল ম্যাচের একমাত্র গোল। দ্বিতীয়ার্ধের শুরু থেকেই আরও বিধ্বংসী হয়ে ওঠে ম্যানচেস্টার সিটি। ৫১ মিনিটে পেনাল্টি থেকে দলের দ্বিতীয় গোলটি করেন ইয়া তোরে। দুই মিনিট পরেই ব্যবধান আরও বাড়িয়ে দেন এডিন ডেকো। ম্যাচের ৭৮ ও ৮৯ মিনিটে আরও দুটি গোল করে টটেনহামের ভরাডুবি নিশ্চিত করেন স্টিভেন জোভেটিক ও ভিনসেন্ট কোম্পানি। ৫৯ মিনিটে টটেনহামের পক্ষে একমাত্র সান্ত্বনাসূচক গোলটি করেছিলেন ফরাসি মিডফিল্ডার ইথেন কাপোউ।
 
