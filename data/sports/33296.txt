
• চট্টগ্রামে ডাবল সেঞ্চুরির স্বপ্ন দেখিয়েও পারেননি মুমিনুল হক, আউট হয়েছেন ১৭৬ রানে।• বাংলাদেশের স্কোরটা ৬০০ না হওয়ায় নিজেকেই দায়ী করছেন মুমিনুল।• ভালো খেলার রহস্য বললেন মুমিনুল, বললেন নিজের ভেতরে আসা পরিবর্তন নিয়ে।
শুরুটা ভালো হলো। মিডল অর্ডারের দুই ব্যাটসম্যান সেই শুরুটার দারুণ পরিণতি দিতে এগোচ্ছিলেন। ৫১৩ রানের পরও শেষটা নিয়ে একটু খচখচানি থেকেই গেছে। ২ উইকেটে ৩৫৬ তোলা বাংলাদেশ পরের ৬১ রানে হারিয়েছে ৫ উইকেট! মাহমুদউল্লাহ না থাকলে ৫০০ করাই আজ কঠিন হয়ে যেত।
প্রথম দিনটা বাংলাদেশ যে ব্যাটিং করেছে, দ্বিতীয় দিনে সেটির সফল সমাপ্তি হলো না কেন? কোথায় ঝামেলাটা হয়েছে? প্রশ্নকর্তা থামার আগেই প্রথম ইনিংসে বাংলাদেশ দলের সর্বোচ্চ রান করা মুমিনুল সব দায় নিয়ে নিলেন নিজের কাঁধে, ‘আমার উইকেটে ঝামেলা ছিল! এসব উইকেটে ১৭০ করে ফেললে আপনার কাছে সবাই আশা করবে অন্তত আরও এক-দুই সেশন খেলবেন। যদি আমি এক সেশন খেলতে পারতাম, উইকেট না হারিয়ে লাঞ্চে যেতে পারতাম, স্কোর ৬০০ পেরিয়ে যেত।’
ডাবল সেঞ্চুরির স্বপ্ন দেখিয়ে সকালটা শুরু করেছিলেন মুমিনুল। রঙ্গনা হেরাথের শিকার হয়ে থেমে গেছেন ১৭৬ রানেই। ডাবল সেঞ্চুরি হাতছাড়া হয়েছেন, দুঃখ নেই মুমিনুলের। আফসোস তাঁর দলে আরেকটু ‘অবদান’ রাখতে না পারায়। তবে যা হয়েছে তাতে তৃপ্ত মুমিনুল, ‘বড় ইনিংস খেলে যদি বলেন সন্তুষ্ট নই, তবে ভুল বলা হবে। যতটা খেলতে পেরেছি ভালো লেগেছে। যেটা বললাম, আরেকটা সেশন যদি খেলতে পারতাম ভালো লাগত।’
২৬ টেস্টে ৪৭ ইনিংসে এ নিয়ে দুবার ডাবলের স্বপ্ন দেখিয়েও পারলেন না মুমিনুল। তবে এই টেস্টে তাঁর সবচেয়ে বড় প্রাপ্তি নিজের বদলটা। টেস্টে বড় ইনিংস খেলতে হলে সেশন ধরে ধরে এগোতে হবে, ভালোভাবেই বুঝতে শিখেছেন বাঁহাতি ব্যাটসম্যান। তবে টেকনিকেও পরিবর্তন এনেছেন বলে যেটি শোনা যায়, সেটি উড়িয়ে দিতে চাইলেন মুমিনুল, ‘টেকনিক নিয়ে কাজ করিনি। সালাউদ্দিন স্যার কিছু কাজ দিয়েছেন, করেছি। আমি মনে করি, চিন্তাভাবনা বা মনস্তাত্ত্বিক বিষয় নিয়েই বেশি কাজ করেছি।’
সেই মনস্তাত্ত্বিক পরিবর্তনটা কী, বলতে চাইলেন না মুমিনুল। বলতে গেলে নাকি সংবাদ সম্মেলন আর শেষ হবে না! তবে তাঁর যে পরিবর্তনটা বাইরে থেকেই দৃশ্যমান—মাঠে, মাঠের বাইরে মুমিনুল অনেক ইতিবাচক। নেতিবাচক কিছু তাঁকে স্পর্শ করে না। স্পর্শ করলে কী আর এমন দুর্দান্ত ইনিংস দেখা যেত!
