
এ যেন স্কুলের পুনর্মিলনী। নতুন প্রজন্ম আর সোনালি অতীতে মিলেমিশে একাকার হয়ে গেছে সবাই। বার্সেলোনার দুই প্রজন্ম সব এক হয়েছে রোসারিওতে। স্পেনের উপকূলীয় এই শহরের সব তারকা এসে হাজির হয়েছে আর্জেন্টিনার এই শহরে। কারণ? আজ যে মেসির বিয়ে!
আন্তোনেল্লা রোকুজ্জোকে বিয়ে করতে নিজ শহর রোসারিওতে ফিরেছেন লিওনেল মেসি। রোসারিওর পাঁচ তারকা সিটি সেন্টারে একদম কাছের লোকজনদের ‘ঘরোয়া’ ভাবে বিবাহিত জীবন শুরু করতে যাচ্ছেন বার্সেলোনা তারকা। আর এই কাছের মানুষদের মাঝে আছেন তাঁর বর্তমান বার্সেলোনা সতীর্থরা। সাবেক সতীর্থরাও বাদ যাননি। নেইমার, লুইস সুয়ারেজদের পাশাপাশি জাভি, কার্লোস পুয়োল এমনকি স্যামুয়েল ইতোও এখন চলে এসেছেন রোসারিওতে।এত এত তারকাকে ঠাঁই দিয়ে রোসারিও প্রস্তুতি নিয়েছে। বিশ্বসেরা তারকাদের মনোরঞ্জনের জন্য হোটেলে আছে স্পা, সুইমিং পুল। খাবারের মেন্যুতে আছে হ্যাম, পনির ও প্যাটিস। মূল কোর্স হিসেবে আর্জেন্টিনার বিখ্যাত গরুর স্টেক, সসেজ, মুরগির চপ সুয়ে। আর এত মাংসে যাঁদের আপত্তি তাঁদের জন্য থাকবে সুসি। আর সবার নিরাপত্তার জন্য বিয়ের সময়টায় পুরো এলাকা জনসাধারণের জন্য বন্ধ করে দেওয়া হবে। তবে বাইরে একটি বিশাল পর্দায় অনুষ্ঠানটি দেখানোর গুঞ্জন শোনা যাচ্ছে।
 
 
