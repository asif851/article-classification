

একটুর জন্য সকালবেলাতেই বড় এক দুঃসংবাদ শোনার হাত থেকে বেঁচে গেল বাংলাদেশ। আজ সকালে কক্সবাজারের ইনানি ​সৈকতে একটি হেলিকপ্টার বিধ্বস্ত হয়েছে। এই দুর্ঘটনায় একজন নিহত ও তিনজন আহত হওয়ার খবর পাওয়া গেছে। অলরাউন্ডার সাকিব আল হাসানকে কক্সবাজারে পৌঁছে দিতেই উড়ে গিয়েছিল হেলিকপ্টারটি। 
জানা গেছে, বিজ্ঞাপনের একটি কাজে অংশ নিতে সাকিব এখন কক্সবাজারে। ইনানির একটি হোটেলে তাঁকে নামিয়ে দিতে বেসরকারি প্রতিষ্ঠানের এই হেলিকপ্টার উড়ে যায়। সাকিবকে নামিয়ে দিয়ে ফেরার পথে কিছুদূর গিয়ে ইনানি সৈকতেই বিধ্বস্ত হয় হেলিকপ্টারটি। এতেই হতাহতের ঘটনা ঘটে। সাকিব এর আগেই নেমে গেছেন। তিনি নিরাপদে আছেন। তবে এই ঘটনায় একজনের মারা যাওয়ার খবর পাওয়া গেছে। নিহত ব্যক্তির নাম শাহ আলম। যে বিজ্ঞাপনী সংস্থার​ হয়ে শুটিংয়ে অংশ নিতে সাকিব কক্সবাজারে গিয়েছিলেন, তিনি সেই সংস্থার​ হিসাব বিভাগে কাজ করতেন। হেলিকপ্টারের পাইলটও মারাত্মক আহত হয়েছেন। তাঁকে দ্রুত ঢাকায় আনা হয়েছে চিকিৎ​সার জন্য।সাকিবের সঙ্গে কক্সবাজারে শুটিং করতে যাওয়া নাফিজ আহমেদ মোমেন প্রথম আলোকে বলেন, ‘আমরা নিরাপদেই ল্যান্ড করেছি। আমাদের নামিয়ে দিয়ে সঙ্গে সঙ্গেই আরও কজন যাত্রী নিয়ে হেলিকপ্টারটি ফিরে যাচ্ছিল। হেলিকপ্টারের পাখা তখনো বন্ধই হয়নি। শুধু আমাদের নামিয়েছে আর ওদের তুলে নিয়েছে। এরপর কিছুদূর গিয়ে ইনানি সৈকতেই হেলিকপ্টারটি বিধ্বস্ত হয়।’স্বাভাবিকভাবেই সাকিব কেমন আছেন, এ নিয়ে মানুষের মধ্যে প্রবল উদ্বেগ দেখা দিয়েছে। নাফিজ আশ্বস্ত করেছেন, ‘আমরা সবাই নিরাপদেই আছি। ফিরে যাওয়ার পথে ঘটনাটি ঘটেছে। এর আগেই আমরা নেমে যাই। যত দূর জানি, হেলিকপ্টারের পাইলট আর তাঁর পাশে বসা যাত্রীই বেশি আঘাত পেয়েছেন। পাশে বসে ছিলেন শাহ আলম ভাই। তিনি মারা গেছেন। আর পাইলটকে দ্রুত ঢাকায় নেওয়া হয়েছে। তিনজন আহত হয়েছেন এই ঘটনায়।’
আরও পড়ুন: 
সাবিককে নামিয়ে ফেরার পথে হেলিকপ্টার বিধ্বস্ত, নিহত ১
