
অ্যালেক্সিজ সানচেজের মনমেজাজ এমনিতেই বিষিয়ে আছে। এ মৌসুমে আর্সেনাল ছাড়তে চেয়েছিলেন খুব করে, কিন্তু পারেননি। চ্যাম্পিয়নস লিগের স্বাদ তাই এবার আর পাওয়া হচ্ছে না। জাতীয় দল নিয়েও আছেন দুশ্চিন্তায়। পা ফসকালেই যে আর বিশ্বকাপে যাওয়া হবে না চিলির। এমন সময়ে সমর্থকেরা কোথায় একটু সাহস জোগাবেন, তা না উল্টো টানাটানি চলছে তাঁর ব্যক্তিগত জীবন নিয়ে। চিলিয়ান ফরোয়ার্ডের প্রতি সমর্থকদের দাবি, দেশের জন্য প্রেমিকাকে ছেড়ে দাও!
গত মঙ্গলবার বলিভিয়ার কাছে ১-০ গোলে হেরেছে চিলি। এর পাঁচ দিন আগে নিজেদের মাঠে প্যারাগুয়ের বিপক্ষে হারতে হয়েছে ৩-০ ব্যবধানে। কোপা আমেরিকার বর্তমান চ্যাম্পিয়নরা এখন বিশ্বকাপে না খেলার সম্ভাবনাই বেশি। দলের মূল ভরসা সানচেজ নিজেও ব্যক্তিগত সমস্যার কারণে ভালো নেই। ক্লাব ফুটবলে শিরোপাহীন থাকতে আর ভালো লাগছে না বলে আর্সেনাল ছাড়তে চাইছিলেন। সে ইচ্ছাও পূরণ হয়নি। এ কারণে তাঁর মানসিক এ অবসাদের প্রভাব পড়েছে জাতীয় দলের খেলাতেও। এর মাঝেই সানচেজকে তাক করে অভিযোগের তির ছুড়েছেন চিলি অনূর্ধ্ব-২০ দলের সাবেক কোচ হোসে সুলান্তে। চিলির প্রাণভোমরা নাকি দিন দিন মুটিয়ে যাচ্ছেন!ব্যস, এমন কথার পর সমর্থকেরাও পেয়ে গেছে সুযোগ। সানচেজের ফর্ম হারানো, মুটিয়ে যাওয়া—সব সমস্যার জন্য তাঁদের চোখে দায়ী একজনই—মায়তে রদ্রিগেজ। বছরের শুরুতেই এই মডেলের সঙ্গে সম্পর্কে জড়িয়েছেন সানচেজ। এরপর থেকেই নাকি ফর্ম হারিয়ে ফেলেছেন সানচেজ। সমর্থকেরা এরই মাঝে একটি ফেসবুক পেজও খুলেছেন, যার প্রতিপাদ্য হলো, এগিয়ে আস সবাই, ‘যেন অ্যালেক্সিজ মায়তের সঙ্গে সম্পর্ক শেষ করে। আর সেও ফর্ম ফিরে পেয়ে রাশিয়া বিশ্বকাপে যায়!’এরই মাঝে বিপুল সাড়া পেয়েছে সমর্থকদের এ প্রস্তাব। ৫৫ হাজারের বেশি সমর্থক এ প্রস্তাবে রাজি হয়েছে, ৬৮ হাজারের বেশি সমর্থক এতে যুক্ত হতে আগ্রহ দেখিয়েছে!বেচারা সানচেজ, সমর্থকদের কারণে যে এখন তাঁর বান্ধবী খোয়ানোর দশা! সূত্র: গোল ডট কম।
