
ওয়েস্ট ইন্ডিজ ক্রিকেট বোর্ডের (ডব্লুআইসিবি) ওয়েবসাইটে ঢুঁ মারলে হোমপেজেই বাংলাদেশের পেস বোলিং কোচ কোর্টনি ওয়ালশের সংবাদ সম্মেলনের খবরটি চোখে পড়বে। অথচ এই খবর বাংলাদেশ ক্রিকেট বোর্ডের (বিসিবি) ওয়েবসাইটে পাওয়া যাবে না। যাবেই বা কী করে, বিসিবির ওয়েবসাইটে যে ‘আন্ডার মেইনটেন্যান্স’ সাইনবোর্ড ঝুলছে অনেক দিন ধরেই!
গত জুনে বাংলাদেশের ক্রিকেটের অফিশিয়াল ওয়েবসাইট (www.tigercricket.com.bd) পরিচালনাকারী প্রতিষ্ঠানের সঙ্গে চুক্তি শেষ হয়ে গেছে বিসিবির। বিসিবির ওয়েবসাইট অকেজো হয়ে আছে তারও আগে থেকে। বিসিবির ফেসবুক আর টুইটার অ্যাকাউন্টে দেওয়া সীমিত তথ্যই তাই ভরসা আগ্রহী পাঠক বা বাংলাদেশের ক্রিকেটের অনুসারীদের। কিন্তু সামাজিক যোগাযোগমাধ্যমে আর কতটুকুই বা তথ্য দেওয়া সম্ভব! আয়ারল্যান্ড সফররত মহিলা দল সম্পর্কে যেমন ৬ সেপ্টেম্বরের পর বিসিবির ফেসবুক, টুইটারে কিছুই দেওয়া হয়নি।
একটা সময় অন্য দেশগুলোর তুলনায় বিসিবির ওয়েবসাইটই ছিল বেশি সক্রিয়। দেশের বাইরের অনেকের প্রশংসাও কুড়িয়েছে তখন ওয়েবসাইটটি। আর এখন পরিস্থিতি পুরো উল্টো। প্রযুক্তির উৎকর্ষে প্রতিটি বোর্ডই নিজেদের ওয়েবসাইট আরও উন্নত ও দর্শকপ্রিয় করে তুলতে সচেতন। ঘরোয়া ও আন্তর্জাতিক ক্রিকেটের হালনাগাদ তথ্য, ছবি, ভিডিও, সূচি, টিকিট বিক্রি, লাইভ স্কোর, পরিসংখ্যান, খেলোয়াড় পরিচিতি, ফিচার—কী পাওয়া যায় না সেখানে? অথচ বিসিবিতে যেন এ দিকটি দেখার কেউ নেই! মাঝে ঘরোয়া ক্রিকেটের স্কোরকার্ড ও পরিসংখ্যানের জন্য বেশ জনপ্রিয় হয়ে উঠেছিল digicricket.marssil.com নামের একটি ওয়েবসাইট। কী এক রহস্যময় কারণে সেটিও বন্ধ করে দিয়েছে বিসিবি।
মাঠের খেলায় যেখানে বাংলাদেশ দল এগিয়ে যাচ্ছে, তথ্যপ্রযুক্তির যুগেও আধুনিক যোগাযোগব্যবস্থায় কেন পিছিয়ে থাকবে বিসিবি? প্রধান নির্বাহী কর্মকর্তা নিজাম উদ্দিন চৌধুরী আশার কথাই শোনালেন, ‘এই কদিন যেহেতু বিরতি আছে, আমরা সাইটটা একটু গুছিয়ে নিচ্ছি। যেসব ঘাটতি ছিল সবকিছু ঠিক করতে একটি প্রতিষ্ঠানকে দায়িত্ব দিয়েছি। গত সপ্তাহে তাদের সঙ্গে আলোচনা চূড়ান্ত হয়েছে। সামনে হয়তো আরও উন্নত সংস্করণ দেখতে পাবেন। তখন আর এটা নিয়ে আফসোস থাকবে না।’ আফগানিস্তান সিরিজের আগেই বিসিবির ওয়েবসাইট নতুন চেহারায় ফিরবে বলে জানিয়েছেন তিনি।
 
