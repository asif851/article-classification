
বাণিজ্যে বসতে লক্ষ্মী। ক্রিকেটের ক্ষেত্রে কথাটা আসলে আইপিএলে বসতে লক্ষ্মী। সেই আইপিএল যদি বছরে দুবার হয়, তাহলে তো সেটা ভারতের ক্রিকেট বোর্ডের জন্য একেবারে পোয়াবারো। বিসিসিআই এখন সেপ্টেম্বরে ‘মিনি আইপিএল’ আয়োজন করার কথা ভাবছে।ভাবনাটা এসেছে আসলে অন্য কারণে। ক্রিকেটের সেপ্টেম্বর মাসটা বিসিসিআই পাখির চোখ করছে অনেক দিন থেকেই। এই মাসে একটা সময় টি-টোয়েন্টি চ্যাম্পিয়নস লিগ হতো। কিন্তু ব্যবসায়িকভাবে অলাভজনক হওয়ায় দুই বছর ধরে সেই টুর্নামেন্ট বন্ধ হয়ে আছে। আপাতত সেপ্টেম্বর মাসটা তাই খালিই আছে।বিসিসিআই এখন চাইছে, এই মাসে একটা ‘মিনি আইপিএল’ আয়োজন করার। গত বছরেই সেই উদ্যোগ নিয়েছিল, কিন্তু আইনি জটিলতায় সেটা সম্ভব হয়নি। প্রচারস্বত্ব নিয়ে একটা ঝামেলা বেধেছে। এই মুহূর্তে আইপিএলের প্রচারস্বত্ব সনি ইএসপিএনের। কিন্তু ভারতের ক্রিকেট দলের ম্যাচ সব দেখায় স্টার স্পোর্টস। চ্যাম্পিয়নস লিগও তারাই দেখিয়ে আসছিল। নতুন মিনি আইপিএল হলে সেই স্বত্ব কারা পাবে, সেটা নিয়েও প্রশ্ন উঠছে।তবে এর চেয়েও বড় একটা ঝামেলা আছে। আইসিসি নিজেই চাইছে সেপ্টেম্বর মাসে একটা টুর্নামেন্ট আয়োজন করতে। এই মুহূর্তে টি-টোয়েন্টি বিশ্বকাপ হচ্ছে চার বছর পর পর। এবারের আগেই সেটি দুই বছর পরপর হয়েছিল। এবার থেকে বিরতিটা চার বছর করার সিদ্ধান্ত হয়। কিন্তু এবারের আসর আর্থিকভাবে এতটাই লাভজনক হয়েছে, আইসিসি আবার আগের দুই বছর বিরতিতে যাওয়ার কথা ভাবছে। সেটা হলে প্রতিবছরেই আইসিসির অন্তত একটি বৈশ্বিক টুর্নামেন্ট থাকবে। বিসিসিআইয়ের চেষ্টাও তখন হয়তো আর বাস্তবায়িত হবে না।
এক বছরে দুই আইপিল কিংবা দুই বছরে একটি করে টি-টোয়েন্টি বিশ্বকাপ—খেলাটা আসলেই দেখা যাচ্ছে সোনার ডিম পাড়া হাঁস! সূত্র: টিওআই।
