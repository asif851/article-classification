

 
তিন দিন পর আজ সোমবার সকালে সূর্যের হাসি। মিরপুর শেরেবাংলা স্টেডিয়ামের আকাশে রোদ। কিন্তু বৃষ্টিতে ক্ষতি যা হওয়ার তা আগেই হয়ে গেছে। আম্পায়ারদের কাছে আজ মাঠ খেলার অনুপযুক্ত মনে হয়েছে। এ কারণে ঢাকা টেস্টের পঞ্চম ও শেষ দিনের খেলাও পরিত্যক্ত ঘোষণা করা হয়েছে। চট্টগ্রামের পর ড্র হলো ঢাকা টেস্টও। এর মধ্য দিয়ে অমীমাংসিতভাবে শেষ হলো বাংলাদেশ ও দক্ষিণ আফ্রিকার মধ্যকার দুই ম্যাচের সিরিজ। ঢাকা টেস্টে টস জিতে ব্যাটিং নেন অধিনায়ক মুশফিকুর রহিম। প্রথম দিনের শেষে বাংলাদেশের রান দাঁড়ায় ৮ উইকেটে ২৪৬। দ্বিতীয় টেস্টের পাঁচ দিনের মধ্যে শুধু প্রথম দিনই খেলা হয়। এর আগে বৃষ্টির কারণে চট্টগ্রামে বাংলাদেশ-দক্ষিণ আফ্রিকার মধ্যকার সিরিজের প্রথম টেস্টটি অমীমাংসিতভাবে শেষ হয়। র‍্যাঙ্কিং-শীর্ষ দক্ষিণ আফ্রিকার সঙ্গে দুটি টেস্টই বৃষ্টির কল্যাণে ড্র হওয়ায় বাংলাদেশের ৬ পয়েন্ট বেরেছে। এখন বাংলাদেশের মোট পয়েন্ট ৪৭। র‍্যাঙ্কিংয়ের ৮ নম্বর দল ওয়েস্ট ইন্ডিজের পয়েন্ট ৮১। ওয়েস্ট ইন্ডিজকে ধরতে বাংলাদেশকে সামনে আরও অনেক কঠিন পথ পাড়ি দিতে হবে।
