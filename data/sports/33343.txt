
ফেডারেশন কাপ শেষে প্রিমিয়ার লিগ শুরুর কথা ১২ জুন। তার আগেই বেশির ভাগ ক্লাবের সঙ্গে বাফুফের দূরত্ব বেড়েছে আরও। গতকাল লিগ কমিটির সভা ডাকা হলেও ১২টি দলের মাত্র চারটি ঢাকা আবাহনী, শেখ রাসেল, ফরাশগঞ্জ, রহমতগঞ্জ তাতে সাড়া দিয়েছে। তাই সভা মুলতবিই করে দিতে হয়েছে।
বাকি আট ক্লাবের সাতটি মোহামেডান, শেখ জামাল, চট্টগ্রাম আবাহনী, ব্রাদার্স, মুক্তিযোদ্ধা, আরামবাগ ও সাইফ স্পোর্টিংয়ের প্রতিনিধিরা রাজধানীর একটি হোটেলে সভা করেছে। বিজেএমসি ওই সভায় ছিল না।
এই ক্লাবগুলোর দাবি, ফেডারেশনের কাছে পাওয়া আগের সব বকেয়া ৩০ মের মধ্যে পরিশোধ করতে হবে। আর এই টাকা এখনো না দিলে ক্লাবকে ক্ষতিপূরণ দিতে হবে। নইলে শেখ জামালের গভর্নিং বডির সভাপতি মনজুর কাদেরের হুঁশিয়ারি, ‘৩০ তারিখের মধ্যে টাকা না পেলে লিগ খেলব না আমরা।’ এ ছাড়া লিগের অংশগ্রহণ ফি ৫০ লাখ টাকা দেওয়ারও দাবি তোলা হয়েছে। লিগ শুরুর আগেই যার অর্ধেক দিতে হবে। অবশ্য গতবার ৪০ লাখ টাকা দেওয়ার কথা থাকলেও ক্লাবগুলো নাকি অর্ধেকের সামান্য কিছু বেশি টাকা পেয়েছে। অর্থ পুরস্কার বাড়িয়ে লিগ চ্যাম্পিয়ন দলকে এবার ৩০ লাখ, রানার্সআপ ২০ ও তৃতীয় হওয়া দলকে ১০ লাখ টাকা দেওয়ার দাবি তোলা হয়েছে। বলা হয়েছে, লিগের ভেন্যুগুলো ফিফা মানের হতে হবে।
সভায় ছিলেন মোহামেডানের লোকমান হোসেন ভূঁইয়া, সাইফ স্পোর্টিয়ের তরফদার রুহুল আমিনসহ আরও অন্যরা। বাফুফের সভায় না গিয়ে কেন এই পাল্টা সভা? তরফদার রুহুল আমিন বলেছেন, ‘ফেডারেশন শেষ মুহূর্তে সভা ডাকায় আমরা যেতে পারিনি। আমরা কোনো অযৌক্তিক দাবি করিনি।’
 
