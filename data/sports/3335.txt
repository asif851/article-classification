
এখনো চুক্তি হয়নি। কিন্তু সবকিছু ঠিকঠাক। ম্যানচেস্টার ইউনাইটেডের অনুশীলন মাঠ ক্যারিংটনে লুই ফন গালের কোচের ডেস্কে বসতে যাচ্ছেন হোসে মরিনহো। ২০১৩ সালে স্যার অ্যালেক্স ফার্গুসনের বিদায়ের পর সাফল্যহীন ইউনাইটেডকে পথে আনতে মরিনহোকেই এই মুহূর্তে যোগ্যতম কোচ ভাবছে ক্লাবটির নীতিনির্ধারকেরা!
ইউনাইটেডের সাবেক ড্যানিশ গোলকিপার পিটার স্মাইকেল মরিনহোকে ‘যোগ্যতম’ হিসেবে অভিহিত করেছেন, ‘মরিনহোই দলটাকে সঠিক পথে আনতে পারবেন।’আজ মঙ্গলবারই ওল্ড ট্রাফোর্ডে পা রাখবেন অভিজ্ঞ এই পর্তুগিজ কোচ। আজকের মধ্যেই তাঁর সঙ্গে ইউনাইটেড চুক্তির বিভিন্ন দিক চূড়ান্ত করবে বলে জানা গেছে। বিতর্ককে ‘চিরসঙ্গী’ করে চলা মরিনহো তাঁর ক্যারিয়ারে একাধিকবার ইংলিশ ক্লাব চেলসির কোচের দায়িত্ব পালন করেছেন। গত ডিসেম্বরেই ক্রমাগত ব্যর্থতার মুখে তাঁকে কোচের পদ থেকে বরখাস্ত করে চেলসি।পাশাপাশি তিনি পোর্তো, ইন্টার ও রিয়াল মাদ্রিদের মতো ক্লাবের কোচ হিসেবেও দায়িত্ব পালন করেছেন। লিগ জিতেছেন, দুটি ভিন্ন ক্লাবকে জিতিয়েছেন চ্যাম্পিয়নস লিগের শিরোপাও। সর্বশেষ মৌসুমটা চেলসির হয়ে খুব বাজে গেছে। ইউনাইটেডে যোগ দেওয়াটা তাঁর জন্য বড় ধরনের এক চ্যালেঞ্জই। তবে এমন চ্যালেঞ্জের জন্য আপাতত বেকার মরিনহো মুখিয়েই ছিলেন। ইউনাইটেডের কোচ হওয়া যে ছিল তাঁর স্বপ্ন। সূত্র: এএফপি।
