
চ্যাম্পিয়নস ট্রফিতে আগামীকাল মুখোমুখি হবে ভারত ও পাকিস্তান। এই ম্যাচ নিয়ে উৎকণ্ঠার অপেক্ষা চির বৈরী দুই দেশেরই। চ্যাম্পিয়নস ট্রফিতে নিজেদের প্রথম ম্যাচ বলে নয়, বৈরী সম্পর্কের কারণেই এই ম্যাচে হারের কথা ভাবতেও পারেন না দুই দেশের ক্রিকেটপ্রেমীরা। তবে নিজের অভিজ্ঞতা থেকে পাকিস্তানের সাবেক অধিনায়ক শহীদ আফ্রিদি মনে করেন, রোববারের ম্যাচে শক্তির বিচারে পাকিস্তানের চেয়ে অবশ্যই এগিয়ে ভারত।আইসিসির ওয়েবসাইটে লেখা এক কলামে আফ্রিদি এই মন্তব্য করেছেন বাস্তবতার নিরিখেই। একজন পাকিস্তানি হিসেবে তিনি নিজ দেশেরই জয় চান, সেটা তিনি জানিয়েছেন। তবে ক্রিকেটীয় শক্তির বিচারে তিনি মনে করেন এই ম্যাচে ভারতের জয়ের সম্ভাবনাই বেশি, ‘আমি অবশ্যই পাকিস্তানের জয় চাই। কারণ আমি একজন পাকিস্তানি। তবে সাম্প্রতিক অতীত ও ভারতীয় ক্রিকেটের শক্তি ইত্যাদির বিচারে আমার মনে হয় ম্যাচটাতে কোহলির দল এগিয়েই থাকবে।’পাকিস্তানের কি কোনো সম্ভাবনাই তাহলে নেই! আফ্রিদি সেটা কিন্তু বলেননি। তাঁর মতে, ‘ভারতীয় ক্রিকেটারদের চাপে ফেলতে পারে কেবল পাকিস্তানি বোলাররাই। তাদেরই এ ব্যাপারে দায়িত্ব নিতে হবে।’বিরাট কোহলিকে তাড়াতাড়ি ফেরানোর ওপর পাকিস্তানের সাফল্য নির্ভর করছে বলেই মন্তব্য তাঁর। আফ্রিদির দৃষ্টিতে কোহলি পাকিস্তানি বোলারদের জন্য খুব বড় চ্যালেঞ্জ, ‘কোহলিকে বল করা সব সময়ই চ্যালেঞ্জের। সবাই জানে সে কোন মানের ব্যাটসম্যান। ভারতীয় ব্যাটিং ওকে ঘিরেই পরিচালিত। সে-ই ভারতীয় ব্যাটিংয়ের নেতৃত্ব দেয়। কোহলিকে যদি দ্রুত ফিরিয়ে দেওয়া যায় তাহলে ভারতকে অল্প রানে আটকে রাখা যাবে। আর তখনই পাকিস্তানের সুযোগ তৈরি হবে।’ সূত্র : আইসিসি।
 
