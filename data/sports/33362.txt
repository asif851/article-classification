
প্রত্যাশা ছিল ইংল্যান্ডের সঙ্গে শ্রীলঙ্কার লড়াইটা দারুণ জমবে। কিন্তু সেই প্রত্যাশায় জল ঢেলে একপেশে এক ম্যাচে ইংল্যান্ডকে হারিয়ে যুব বিশ্বকাপের সেমিফাইনাল নিশ্চিত করল শ্রীলঙ্কা।নামিবিয়াকে সহজে হারিয়ে সেমিফাইনাল নিশ্চিত করেছে ভারত। কিন্তু ফাইনালে যাওয়ার লড়াইটা বোধ হয় খুব সহজ হবে না রাহুল দ্রাবিড়ের দলের। কে না জানে ভারতের সঙ্গে শ্রীলঙ্কার লড়াইটা সব পর্যায়েই যথেষ্ট বারুদ ছড়িয়ে দেয়।লঙ্কান বারুদে আজ পুড়েছে ইংল্যান্ডের ব্যাটিং লাইনআপ। টসে জিতে ব্যাট করতে নামা ইংল্যান্ড শ্রীলঙ্কান বোলারদের নিয়ন্ত্রিত বোলিংয়ে গুটিয়ে যায় ১৮৪ রানেই। ওয়ানিদু হাসারাঙ্গা ৩৪ রানে ৩ উইকেট নিয়ে চাপে ফেলেন ইংলিশদের। আসিথা ফার্নান্দো ১৬ রানে নিয়েছেন ২ উইকেট। অন্য বোলাররাও কম যাননি। দামিথা সিলভা, চারিথ আসালঙ্কা, কামিন্ডু মেন্ডিজ, শাম্মু আসান প্রত্যেকেই নিয়েছেন ১টি করে উইকেট।ইংল্যান্ডের পক্ষে সর্বোচ্চ ৪২ রান এসেছে ক্যালাম টেলরের ব্যাট থেকে। এ ছাড়া বেন গ্রিন করেছেন ২৬। জর্জ বার্টলেট আর স্যাম কারেন করেছেন ২৫ করে। ব্র্যাড টেলর করেছেন ২২।জবাবে ব্যাট করতে নেমে ইংল্যান্ডের বেঁধে দেওয়া লক্ষ্যমাত্রা টপকে যেতে খুব বেশি সময় নেয়নি ইংল্যান্ড। মাত্র ৩৫.৪ ওভারেই জয়ের জন্য প্রয়োজনীয় ১৮৬ রান তুলে নেয় তারা। অভিস্ক ফার্নান্দো ৯৫ রানের দুর্দান্ত এক ইনিংস খেলে দলকে সামনে থেকে নেতৃত্ব দেন। চারিথ আসালাঙ্কা করেন ৩৪। এ ছাড়া কেভিন বান্দারা ২২ ও কামিন্ডু মেন্ডিস ১০ রান করেন।ইংল্যান্ডের পক্ষে একটি করে উইকেট নিয়েছেন সাকিব মাহমুদ, ম্যাসন ক্রেন ও ড্যান লরেন্স।আগামীকাল ফতুল্লায় চতুর্থ কোয়ার্টার ফাইনালে ওয়েস্ট ইন্ডিজের মুখোমুখি হবে পাকিস্তান।
