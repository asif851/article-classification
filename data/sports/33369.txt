

ওয়েস্ট ইন্ডিজ ক্রিকেট বোর্ডের সঙ্গে কিছুদিন পরপরই লেগে যায় তাঁর। গত মার্চের পর থেকে যে দেশের হয়ে কোনো ধরনের ক্রিকেটই খেলেননি ক্রিস গেইল, তার কারণ অবশ্যই বোর্ডের সঙ্গে মতবিভেদ। তবে দুনিয়া জুড়ে থাকা তাঁর ‘চার-ছক্কা’র ভক্তরা হয়তো একে শাপে বরই মানছেন। অখণ্ড অবসরে যে বিশ্বের বিভিন্ন দেশের ফ্র্যাঞ্চাইজি লিগে খেলতে পারছেন গেইল। কিছুদিন আগেই ঢাকায় বিপিএলের ম্যাচ খেলে গেছেন, এর সাত দিন পর গতকাল ব্রিসবেনে খেললেন অস্ট্রেলিয়ান বিগ ব্যাশে। মেলবোর্ন রেনেগেডসের হয়ে গতকালের এই ম্যাচটা দুটি ভিন্ন কারণে স্মৃতিতে থেকে যাবে গেইলের। কালই প্রথম সোনারঙা ব্যাট নিয়ে খেলতে নেমেছিলেন এই বাঁহাতি। যা নিয়ে হয়েছে অনেক আলোচনা। তাতে পারফরম্যান্স অত ভালো না হলেও অন্তত গেইলীয় হয়েছে—দুই ছক্কা ও দুই চারে ১৬ বলে ২৩ রান।আর ‘সোনালি’ এই ইনিংসই তাঁকে নিয়ে এসেছে রেকর্ডের সোনালি পাতায়। কালকের এই দুটি ছক্কা নিয়ে টি-টোয়েন্টি ক্যারিয়ারে ৬০০ ছক্কার রেকর্ড গড়লেন গেইল। না বলে দিলেও নিশ্চয়ই চলছে, টি-টোয়েন্টিতে তিনিই প্রথম খেলোয়াড়, যাঁর ব্যাটে ৬০০ ছক্কা এল। টি-টোয়েন্টিতে অবশ্য চারের ‘৬০০’ পেরিয়েছেন আরও আগেই। কালকের ইনিংসের দুটি চার নিয়ে ক্যারিয়ারে চারের সংখ্যা হলো ৬৫৩টি। অবশ্য এখানে তিনি সবার আগে নন। অস্ট্রেলিয়ার ব্র্যাড হজ গেইলের চেয়ে ১১টি চার বেশি মেরেছেন। তালিকায় তিনে আছেন ম্যাককালাম। টি-টোয়েন্টিতে তাঁর চারের সংখ্যা ৬০৫। অবশ্য গেইল বলতেই পারেন, ‘চার না হয় বেশি মারলে, আমার মতো ছক্কা মারার দুঃসাহস করে দেখাও!’ ছক্কার রেকর্ডে যে গেইলের আশপাশেও কেউ নেই। স্বদেশি কাইরন পোলার্ড চেষ্টা করছেন। কিন্তু গেইলকে ছুঁতে তাঁকে এগোতে হবে ‘উসাইন বোল্টীয়’ গতিতে, তাঁর ছক্কা যে ‘মাত্র’ ৩৮৮টি। একে গেইল, দুইয়ে পোলার্ড; মাঝখানে ছক্কার ব্যবধান কিন্তু ২১২টি! এখানেও তিনে ম্যাককালাম। নিউজিল্যান্ড অধিনায়ক ছক্কা মেরেছেন ২৯০টি। শুধু চার ছক্কার রেকর্ডই নয়, বিশ্বজুড়ে সব ফ্র্যাঞ্চাইজি লিগের দল থেকেই কেন সবার আগে গেইলের মোবাইলে ফোন আসে, তার কারণ হতে পারে এই রেকর্ডগুলোও—
* টি-টোয়েন্টিতে সবচেয়ে দ্রুতগতির সেঞ্চুরি। ২০১৩ আইপিএলে পুনে ওয়ারিয়র্সের বিপক্ষে রয়্যাল চ্যালেঞ্জার্স ব্যাঙ্গালুরুর হয়ে ৩০ বলে সেই সেঞ্চুরির কথা কী করে ভুলবেন? * সর্বোচ্চ ব্যক্তিগত ইনিংস। ওই ইনিংসটাই। সেঞ্চুরি করেও তাঁর মন ভরেনি, সেটিকে নিয়ে গেছেন ১৭৫-এ। টি-টোয়েন্টিতে বেশির ভাগ সময় পুরো দল মিলেও এত রান করতে খাবি খায়। * টি-টোয়েন্টির সর্বোচ্চ রান সংগ্রাহক। ৪৪.২৪ গড়ে ৮৩৬৩ রান। এখানেও ব্র্যাড হজ গেইল নামের মরীচিকার পিছু ছুটছেন। তাঁর রান ৬৭১৭। * চার ছক্কা যাঁর সবচেয়ে বেশি, গড়ও মোটামুটি মধ্য চল্লিশ—ফিফটি আর সেঞ্চুরি যে তাঁরই সবচেয়ে বেশি হবে এ আর এমন আশ্চর্য কী! যেটি একটু অবিশ্বাস্য লাগতে পারে, তা হলো এরই মধ্যে ফিফটির ফিফটি করে ফেলেছেন গেইল; সেটিও মাত্র ২২৩ ইনিংসে। তাঁর পঞ্চাশ পেরোনো ইনিংসের সংখ্যা ৫৩টি। আর সেঞ্চুরি ১৬টি।
টি-টোয়ে​ন্টির আর কোনো রেকর্ড বাকি আছে? থাকলে গেইলকে একটু জানিয়ে দেবেন প্লিজ! তথ্যসূত্র: এনডিটিভি, ক্রিকইনফো।
