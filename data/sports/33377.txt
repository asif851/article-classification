
এটাই বোধ হয় নতুন বাংলাদেশ। এই বাংলাদেশ যেকোনো সময়, যেকোনো পরিস্থিতিতেই ঘুরে দাঁড়াতে পারে। এই বাংলাদেশ কঠিন পরিস্থিতিতেও হারিয়ে বসে না নিজেদের।মিরপুরে আজ পাকিস্তানের বিপক্ষে সিরিজের তৃতীয় ওয়ানডেতে ঠিক এভাবেই ঘুরে দাঁড়াল মাশরাফি বিন মুর্তজার বাংলাদেশ। মাত্র ৪৭ রানে পাকিস্তানের শেষ ৮ উইকেট তুলে নিয়ে আজ বাংলাদেশের বোলাররা চোখে আঙুল দিয়ে দেখিয়ে দিয়েছে এ বাংলাদেশের ওপর ছড়ি ঘোরানো চলে না। ব্যাট করতে নেমে ৩৬ ওভার শেষে বাংলাদেশের সংগ্রহ ২০৮। এর মধ্যে হারাতে হয়েছে ২টি উইকেট। তামিম আউট হয়েছেন ৬৪ রানে। ৪ রানে ফিরে গেছেন মাহমুদউল্লাহ। ১৪ ওভারে জয়ের জন্য বাংলাদেশের দরকার আর ৪৩ রান।ধবলধোলাই এড়ানোর ম্যাচ। পাকিস্তান কিন্তু মরিয়া। যেকোনো মূল্যে নিজেদের সম্ভ্রম রক্ষার এই ম্যাচে ব্যাট হাতে জ্বলে উঠেছিলেন অধিনায়ক আজহার আলী। দারুণ এক সেঞ্চুরিতে পাকিস্তানকে দেখিয়েছিলেন বড় সংগ্রহের রাস্তা। তাঁর ১০১ রানের ইনিংসের পাশাপাশি হারিস সোহেলের ব্যাট থেকে এসেছিল ৫২। অভিষিক্ত সামি আসলাম করেছেন ৪৫। কিন্তু বাকিদের চরম ব্যর্থতা আর বাংলাদেশি বোলারদের প্রত্যয়দীপ্ত পাল্টা আক্রমণে বিশাল সংগ্রহের আশা জাগিয়েও পাকিস্তানের সংগ্রহ শেষ পর্যন্ত ২৫০ (৪৯ ওভারে)। ওয়ানডে সিরিজে আড়াইশর ওপরে যেতে পারল না পাকিস্তান। প্রথম ম্যাচে বাংলাদেশের ৩২৯ রানের জবাবে পাকিস্তানের সংগ্রহ ছিল সাকল্যে ২৫০। দ্বিতীয় ম্যাচে টস জিতে ব্যাট করতে নেমে ২৩৯। আজ উদ্বোধনী জুটিতে ৯১ আর ৩৮ ওভারে ২০৩ / ২ সত্ত্বেও পাকিস্তানের উন্নতি মাত্র ১১ রানের!বাংলাদেশকে-পাকিস্তানের-কুর্নিশশুরু থেকে বেশ খরুচে ছিলেন বাংলাদেশি বোলাররা। বোলার বলতে রুবেল হোসেন ও তাসকিন আহমেদ। অধিনায়ক মাশরাফি কিন্তু বল হাতে ছিলেন তাঁর মতোই। তাসকিন আর রুবেল নিজেদের প্রথম দুই ওভারে রানের বন্যা বইয়ে দিয়েছিলেন। শেষ অবধি রুবেল নিজের পরিসংখ্যানের উন্নতি ঘটালেও তাসকিনের হাতে আর বল তুলে দেওয়ার সাহস পাননি মাশরাফি। ম্যাশ নিজে ১০ ওভারে ৪৪ রান দিয়ে তুলে নেন ২ উইকেট। রুবেল ৬ ওভারে ৪৩ রান দিয়ে ২ টি। দারুণ বল করেছেন সাকিব আল হাসান আর আরাফাত সানি। সাকিব ১০ ওভারে ৩৪ রান দিয়ে নিয়েছেন ২ উইকেট। সানিও ২ উইকেট নিয়েছেন ৪৩ রানের বিনিময়ে। নাসিরও খুঁজে পেয়েছেন নিজের বোলার-সত্তা। আজ ৯১ রানের উদ্বোধনী জুটির পর দেশকে প্রথম ব্রেক থ্রু উপহার দেন ওই নাসিরই।
২৫১ রানের লক্ষ্যমাত্রা বাংলাদেশের জন্য কী খুব কঠিন? সিরিজে প্রথম দুই ম্যাচের ব্যাটিং পারফরম্যান্স কিন্তু তা বলে না। তবে আজ পাকিস্তানের বোলিং আক্রমণের মুখে লক্ষ্যমাত্রা কিন্তু একটু চ্যালেঞ্জিংই। কিন্তু যে দলে তামিম ইকবালের মতো ব্যাটসম্যান ফরমে আছেন, ধারাবাহিকতার প্রতিমূর্তি হয়ে আছেন মুশফিক, যে দলের সাম্প্রতিক স্মৃতি ব্যাট হাতে দুর্দান্ত পারফরম্যান্সের, সে দলের জন্য এই চ্যালেঞ্জ সামলানো কিন্তু খুব কঠিন কাজ নয়। নিজেদের কাজটা ঠিকভাবে করলেই আজ রাতটা উৎসবের রাত হয়ে উঠবে বাংলাদেশের।পাকিস্তানকে বাংলা ধোলাই দেওয়া তো নতুন দিনের বাংলাদেশেরই দুর্দান্ত এক বিজ্ঞাপন।
