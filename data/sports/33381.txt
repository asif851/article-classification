
টি-টোয়েন্টি বিশ্বকাপের ফাইনালে শ্রীলঙ্কার কাছে পরাজয়ের পর সমালোচনার তির সবচেয়ে বেশি বিঁধছে যুবরাজ সিংয়ের গায়ে। ফাইনালে ২১ বলে ১১ রানের মন্থর ইনিংসটিকে দেখা হচ্ছে ভারতের হারের প্রধান কারণ হিসেবে। কঠিন এ মুহূর্তে শচীন টেন্ডুলকারকে অন্তত পাশে পাচ্ছেন যুবরাজ।নিজের ফেসবুক পেজে লিটল জিনিয়াস লিখেছেন, ‘যুবি, বহু বছর ধরে দলের নানা সাফল্যে তোমার বিস্ময়কর অবদান মাত্র একটি দিনের (ব্যর্থতা) কারণে ম্লান হতে পারে না। তোমাকে জানাতে চাই, ভারত ও গোটা বিশ্বে আমার মতো অনেকে আছেন, যাঁদের প্রত্যাশা, ২০১৫ বিশ্বকাপেও শিরোপা ধরে রাখার মিশনে তুমি থাকবে।’টেন্ডুলকার বলেন, ‘ক্রিকেটার হিসেবে যখন সাফল্য পাই, তখন মানুষের শুভেচ্ছা-অভিনন্দন পেতে খুব ভালো লাগে। কিন্তু তার চেয়ে বেশি প্রত্যাশা করি দুঃসময়ে সমর্থকদের সমর্থন ও উত্সাহ।’ ভারতের এ ক্রিকেট কিংবদন্তি যুবরাজের অবদান স্মরণ করিয়ে দিলেন, ‘২০০৭-এর টি-টোয়েন্টি বিশ্বকাপ ও ২০১১ বিশ্বকাপ জয়ে ওর অসাধারণ অবদান চিরস্মরণীয়।’২০১১ সালের এই এপ্রিলেই যুবরাজের বাড়ির সামনে জাতীয় পতাকা উড়িয়েছিল ভারতীয় সমর্থকেরা। তিন বছর পর ঠিক তার বিপরীত দৃশ্য। সে বাড়িই দেখল ভারতের ক্রিকেটপাগল মানুষের নেতিবাচক প্রতিক্রিয়া। তিন বছর আগে যিনি ছিলেন ভারতের দ্বিতীয় বিশ্বকাপ জয়ের নায়ক, সেই যুবরাজই এবার খলনায়ক।
যুবরাজের জন্য বাবা যোগরাজের আকুতি
