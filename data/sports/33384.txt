
ওয়েলিংটনে চোটের মিছিল লেগে গিয়েছিল বাংলাদেশ দলে। প্রথমে ব্যাটিংয়ে নিউজিল্যান্ডের ফাস্ট বোলারদের বাউন্সারে পাঁজরে আঘাত পেলেন মুমিনুল হক। এরপর রান নিতে গিয়ে ঊরুর চোটে পড়লেন ইমরুল কায়েস। বাউন্সারে মাথার পেছনের দিকে আঘাত পেয়ে তো হাসপাতালেই যেতে হলো মুশফিকুর রহিমকে।ক্রাইস্টচার্চে সিরিজের শেষ টেস্টে এই তিন ক্রিকেটার খেলছেন না। দলের সঙ্গে বসে না থেকে আজ শনিবার বাংলাদেশের উদ্দেশে রওনা দিয়ে দিয়েছেন মুশফিক ও মুমিনুল। কাল রোববার রওনা দেবেন ইমরুল।মুশফিক-মুমিনুল-ইমরুল—দলের গুরুত্বপূর্ণ তিন ক্রিকেটারকে ছাড়া ক্রাইস্টচার্চে খুব একটা খারাপ করছে না বাংলাদেশ। ইমরুলের জায়গায় খেলতে নামা সৌম্য সরকার প্রথম ইনিংসে খেলেছেন ৮৬ রানের এক ইনিংস। মুমিনুলের জায়গায় খেলা নাজমুল হোসেন ১৮ রান করে আউট হলেও মুশফিকের জায়গায় উইকেটকিপার-ব্যাটসম্যান হিসেবে খেলতে নামা নুরুলের সঙ্গে ভালো একটা জুটি গড়েছিলেন। নুরুল আউট হয়েছেন ফিফটি থেকে মাত্র ৩ রান দূরে থেকে।নিউজিল্যান্ড সফরের শুরুতেই হ্যামস্ট্রিংয়ের চোটে পড়েছিলেন মুশফিক। ক্রাইস্টচার্চের প্রথম ওয়ানডেতে ৪২ রান করে হ্যামস্ট্রিংয়ের চোটের কারণে মাঠ থেকে উঠে যেতে হয় তাঁকে। পরের দুটি ওয়ানডেসহ দুই ম্যাচের টি-টোয়েন্টি সিরিজে দর্শক হয়ে ছিলেন মুশফিকুর রহিম। টি-টোয়েন্টি সিরিজের শেষ ম্যাচে ডান হাতের বুড়ো আঙুলে চিড় ধরা পড়ে সীমিত ওভারের অধিনায়ক মাশরাফি বিন মুর্তজার। সিডনি হয়ে গতকাল দেশে ফিরেছেন তিনিও।
