
আফগানিস্তান সিরিজের মতো ইংল্যান্ড সিরিজেও টিকিট বিক্রি হবে www.shohoz.com  ওয়েবসাইটে। অনলাইন সেবাদাতা প্রতিষ্ঠানটি অবশ্য বিক্রির সুযোগ পাচ্ছে ৩০-৩৫ শতাংশ টিকিট। ২৫ হাজার ধারণক্ষমতার মিরপুর শেরেবাংলা স্টেডিয়ামের আট-নয় হাজার টিকিট বিক্রি হবে অনলাইনে।
অবশ্য ওয়েবসাইটে ঢুকেই টিকিট পাওয়া যাচ্ছে না। সাইটের ওপরে ঝুলে আছে একটি নোটিশ—টিকিট ছাড়া হবে নির্দিষ্ট সময় পরপর। এটি নিয়ে সহজডট কমের নির্বাহী পরিচালক মালিহা কাদিরের ব্যাখ্যা, ‘একটু সময় নিয়ে নিয়ে টিকিট ছাড়া হচ্ছে। টিকিট ছাড়ার ৫ মিনিটেই সব শেষ হয়ে গেলে অন্যদের প্রতি অন্যায় হবে। তাই সময় ধরে ধরে টিকিট ছাড়ছি।’টিকিট কেনার নিয়ম অনেকটা আগের মতোই। পরিবর্তন বলতে এবার টিকিট সংগ্রহের স্থান বেড়েছে। তবে এক জায়গা থেকে বেশিক্ষণ টিকিট সংগ্রহের সুযোগ থাকবে না। মালিহা বললেন, ‘একটা নির্দিষ্ট সময় পর কিছু লোকেশন বন্ধ হয়ে যাবে। তখন অন্য লোকেশন থেকে নিতে হবে। কিছু কিছু জায়গায় অনেক ভিড় হয়। তখন দর্শকেরা অসন্তুষ্ট হয়। দর্শকের ভিড় যাতে এক জায়গায় বেশি না হয় সে জন্যই এটা করা।’ওয়েবসাইটে ঢুকে প্রচ্ছদেই পাওয়া যাবে বাংলাদেশ-ইংল্যান্ড সিরিজের লিংক। সেখানে ক্লিক করলে চোখে পড়বে টিকিট কেনার নিয়ম। মূল লিংকে ক্লিক করলে চলে আসবে মূল পেজ। কোন গ্যালারির টিকিট, টিকিটের সংখ্যা, নিজের নাম, পেশা, লিঙ্গ, বয়স, যোগাযোগের ঠিকানা, ই-মেইল, পরিচয়পত্রের ধরন (জাতীয় পরিচয়পত্র, পাসপোর্ট, ড্রাইভিং লাইসেন্স, অফিস কিংবা শিক্ষাপ্রতিষ্ঠানের পরিচয়পত্র), পরিচয়পত্র ও মোবাইল নম্বর—এই তথ্যগুলো পূরণ করে জানিয়ে দিতে হবে টিকিট কবে, কোথা থেকে সংগ্রহ করতে চান।টিকিটের টাকা দেওয়া যাবে বিকাশ, ক্রেডিট বা ডেবিট কার্ড ও ইন্টারনেট ব্যাংকিংয়ের মাধ্যমে। টাকা পরিশোধের পর ভেসে উঠবে ‘অভিনন্দন’ বার্তা। টিকিটের রসিদটি ই-মেইল কিংবা এসএমএস করা হবে। যেটি টিকিট সংগ্রহের দিন অবশ্যই সঙ্গে থাকা চাই।প্রতিটি টিকিটের দামের সঙ্গে দিতে হবে ১৫ শতাংশ মূল্য সংযোজন কর (ভ্যাট) ও ২৫ টাকা অনলাইন চার্জ। অনলাইনে ১০০ টাকার একটি টিকিট কিনতে গেলে মোট খরচ হবে ১৪০ টাকা। অনলাইনে একজন সর্বোচ্চ তিনটি টিকিট কিনতে পারবেন। সেটি সংগ্রহ করতে হবে লোটোর উল্লিখিত আউটলেট থেকে। ফরমে দেওয়া স্থান ও তারিখের বাইরে টিকিট পাওয়া যাবে না। অনলাইনে যে মোবাইল নম্বর ও ফটো আইডিটি ব্যবহার করা হবে, টিকিট কেনার সময় সেটি অবশ্যই নিয়ে যেতে হবে। ম্যাচের দিন সকাল থেকে বুথে সরাসরি টিকিট কেনারও সুযোগ থাকছে।
টিকিটগ্যালারি টিকিটের দাম (টাকা)পূর্ব ১০০উত্তর ও দক্ষিণ ১৫০শহীদ মুশতাক ও জুয়েল স্ট্যান্ড ৩০০ভিআইপি ৫০০গ্র্যান্ড স্ট্যান্ড (উত্তর-দক্ষিণ) ২০০০
