
পায়ের চোটে ফুটবল ক্যারিয়ারটা দীর্ঘ করতে পারেননি। কিন্তু ৪২ বছর বয়সী জিওভান্নি স্কানুর কোচিং ক্যারিয়ারটা বেশ দীর্ঘ। ২০ বছর ধরে ইতালি, লিথুনিয়া, নাইজেরিয়া, ব্রাজিল ও হাঙ্গেরির বিভিন্ন ক্লাবে কোচিং করিয়েছেন। আফ্রিকা, ইউরোপ, আমেরিকার পর ইতালির এই কোচ প্রথমবারের মতো এসেছেন এশিয়ায়। বাংলাদেশ প্রিমিয়ার লিগের ক্লাব ব্রাদার্স ইউনিয়নের সঙ্গে চুক্তি করেছেন গতকাল। আগামী ডিসেম্বর পর্যন্ত ব্রাদার্সের ডাগআউট সামলাবেন স্কানু। পরশু রাতে ঢাকায় এসেছেন এই ইতালিয়ান। ব্রাদার্সের সভাপতি নজরুল ইসলাম কাল ক্লাব ভবনে সংবাদ সম্মেলনের মাধ্যমে আনুষ্ঠানিকভাবে কোচকে পরিচয় করিয়ে দিলেন। দুই পক্ষের চুক্তির পর কোচের হাতে তুলে দেওয়া হলো ক্লাবের জার্সি।
মৌসুম শুরু না হতেই দ্বিতীয় দফা কোচ বদল করল গোপীবাগের দলটি। ফেডারেশন কাপের আগে ব্রাদার্স কলকাতা থেকে এনেছিল সুব্রত ভট্টাচার্যকে। কিন্তু মৌসুম শুরুর টুর্নামেন্টে কোয়ার্টার ফাইনালে বিদায় নেয় ব্রাদার্স। এরপরই সুব্রতকে বরখাস্ত করে ক্লাবটি।
স্কানুর সঙ্গে যোগাযোগ করেছিলেন ব্রাদার্সের ম্যানেজার আমের খান। তিন মৌসুম আগে স্কানু নাইজেরিয়ার প্রিমিয়ার লিগের ক্লাব এফসি কাদুনার কোচ ছিলেন। ঢাকায় খেলতে আসা বিভিন্ন নাইজেরিয়ান ফুটবলার সম্পর্কে তখন এজেন্ট আন্তোনিওর কাছে খোঁজখবর নিতেন আমের। আন্তোনিওই স্কানু সম্পর্কে প্রথম ধারণাটা দেন। এরপর থেকেই আমের সুযোগ খুঁজছিলেন স্কানুকে ঢাকায় আনতে। কিন্তু অন্য ক্লাবের সঙ্গে চুক্তিবদ্ধ থাকায় স্কানু আসতে পারেননি। ফেডারেশন কাপের পর হাঙ্গেরির তৃতীয় স্তরের দল এফসি তাতাবানিয়ার সঙ্গে চুক্তি শেষ হয়ে যায় স্কানুর। সুব্রতও তত দিনে বিদায় নিয়েছেন। প্রস্তাবটা পেয়ে তাই ব্রাদার্সে যোগ দিতে দেরি করেননি স্কানু।
ফেডারেশন কাপ শেষ হওয়ার পর ক্যাম্প বন্ধ ছিল মাসখানেক। কাল থেকে নতুন কোচের অধীনে আবারও শুরু হয়েছে ব্রাদার্সের অনুশীলন। গত মৌসুমে চতুর্থ হয়ে লিগ শেষ করে ব্রাদার্স। এবার পয়েন্ট তালিকায় ক্লাবকে আরও ওপরের দিকে দেখতে চাইবেন সমর্থকেরা, এটাই স্বাভাবিক। কিন্তু স্কানুর ফুটবলদর্শনটা একেবারে ভিন্ন, ‘ক্লাবের সভাপতি বলেননি যে চ্যাম্পিয়নই হতে হবে আমাদের। লিগে তৃতীয় বা চতুর্থ স্থানে থাকাটাও জরুরি নয়। আমি চাই ম্যাচ ধরে ধরে উন্নতি করতে। এটা সত্যি, দিন শেষে সবাই চায় দলের জয় দেখতে। আমিও তা-ই চাইব।’ গত মৌসুমের চেয়ে এবার ভালো করার আশ্বাসই দিয়েছেন এই ইতালিয়ান।
 
