
শেষ বলে দরকার ২ রান। প্রতিপক্ষ অস্ট্রেলিয়া, মাঠও অস্ট্রেলিয়ার। তা যেখানে যে দলের বিপক্ষে যারাই খেলুক। শেষ বলে ২ রান নিয়ে ম্যাচ জেতাটা অস্বাভাবিক কিছু নয়। স্ট্রাইকিং প্রান্তে ছিলেন আসেলা গুনারত্নে। হতাশ করেননি গুনারত্নে, অ্যান্ড্রু টাইকে চার মেরেই ম্যাচ জিতিয়েছেন শ্রীলঙ্কাকে। ২ উইকেটের এ জয়ে টি-টোয়েন্টি সিরিজটাও জিতে নিয়েছে সফরকারীরা। টানা দুই ম্যাচে শেষ বলে ম্যাচ জিতল শ্রীলঙ্কা।
ম্যাচের রংটা বদলে গেছে ১৯তম ওভারে। আগের তিন ওভারে মাত্র ১৬ রান দেওয়া ময়েজেস হেনরিকস যখন বোলিংয়ে এলেন। প্রথম বলটা ডট। শ্রীলঙ্কার জয়ের সমীকরণ দাঁড়াল ১১ বলে ৩৬। দ্বিতীয় বলটা কভার দিয়ে উড়িয়ে যে তাণ্ডব শুরু করলেন, সেটা ছক্কার হ্যাটট্রিকে থামল স্কয়ার লেগ দিয়ে। পঞ্চম বলটা আবারও ডট, শেষ বলে আবারও কভার দিয়ে চার। এক ওভারেই ২২ রান তুলে হঠাৎ করেই ম্যাচে ফেরে শ্রীলঙ্কা।শেষ ওভারে প্রথম বলে নুয়ান কুলাসেকারা আউট হয়ে যে উত্তেজনার উত্তাপ ছড়ালেন, সেটায় পানি ঢাললেন গুনারত্নে। প্রথমে চার, তৃতীয় বলেই ছক্কা। এরপর ৩ বলে ৪ রানের সহজ সমীকরণটা গুনারত্নে মেলাতে পারবেন না, সেটা অন্তত আজ কেউ বিশ্বাস করত না। সেটাই হলো, শেষ বলের চারে নায়ক হয়েই মাঠ ছেড়েছেন ৪৬ বলে ৮৪ রানের দুর্দান্ত ইনিংস খেলা গুনারত্নে।অথচ এর আগে পর্যন্ত মনে হচ্ছিল, ট্র্যাজিক হিরো হয়েই আজ সান্ত্বনা খুঁজতে হবে গুনারত্নেকে। ১৭৪ রানের লক্ষ্যে পঞ্চম ওভারেই ৪০ রানে শ্রীলঙ্কার ৫ উইকেট নেই। চামারা কাপুগেদারার আগে তো কাউকে দেখে বোঝাই যাচ্ছিল না, এ উইকেটে ব্যাট করা সম্ভব। ৩২ বলে ৩২ রান করে গুনারত্নেকে আস্থা দিলেন কাপুগেদারা। প্যাট কামিন্সের এক স্লোয়ারে কাপুগেদারা আউট হতেই আবারও শঙ্কা। ৪৫ বলে দরকার ৮২ রান, গুনারত্নে ছাড়া আর কোনো স্বীকৃত ব্যাটসম্যান নেই উইকেটে। কিন্তু গুনারত্নে দেখিয়ে দিলেন, ফর্মে থাকলে টি-টোয়েন্টিতে একজন ব্যাটসম্যানই যথেষ্ট। ৬ চার ও ৫ ছক্কার ইনিংসে অস্ট্রেলিয়ার বোলারদের নাকানি-চুবানি খাইয়ে ম্যাচ বের করে নিলেন অনায়াসে।এ জয়ে এক ম্যাচ বাকি রেখেই টি-টোয়েন্টি সিরিজ জিতে নিল শ্রীলঙ্কা। ভারতের সঙ্গে টেস্ট সিরিজের জন্য মূল দলের অনেকেই নেই শ্রীলঙ্কা সিরিজে। তবু টানা দুই ম্যাচে ভালো অবস্থা থেকে শেষ বলে ম্যাচ হেরে যাওয়াটা অস্ট্রেলিয়ার নির্বাচকদের চিন্তায় ফেলে দেওয়ার কথা। স্টার স্পোর্টস।
