
চোখের সামনে দিয়ে বল চলে গেল। সর্বোচ্চ চেষ্টা করেও বল থামাতে না পেরে বল ছোড়ার ভান করলেন ফিল্ডার। ব্যাটসম্যানও বোকা বনে থমকে দাঁড়িয়ে গেলেন উইকেটে। এমন দৃশ্য হরহামেশা দেখা যেত ক্রিকেটে। সেসব দিন ফুরিয়ে এসেছে। চালু হয়েছে আইসিসির নতুন নিয়ম। এখন থেকে ফিল্ডিংয়ের সময় অভিনয় করলেই শাস্তি পাবে দল!
নতুন নিয়ম কাজে লেগেছে দ্বিতীয় দিনেই। অস্ট্রেলিয়ার জেএলটি কাপে (স্থানীয় ওয়ানডে টুর্নামেন্ট) মুখোমুখি হয়েছিল কুইন্সল্যান্ড বুলস ও ক্রিকেট অস্ট্রেলিয়া একাদশ। সে ম্যাচে বুলস ফিল্ডার ম্যারনাস ল্যাবাশেন বল ছোড়ার ভান করেছিলেন। বুলসকে শাস্তি হিসেবে প্রতিপক্ষের স্কোরকার্ডে পাঁচ পেনাল্টি রান যোগ করেছেন আম্পায়াররা। সিএ একাদশের ব্যাটসম্যান পরম উপাল কভার ও অং অফের মাঝ দিয়ে ড্রাইভ করেছিলেন। সেটা কভারে দাঁড়ানো ল্যাবাশেন ডাইভ দিয়েও আটকাতে পারেননি। কিন্তু ব্যাটসম্যানকে বুঝতে না দিয়ে বল ছোড়ার ভান করেছিলেন। উপাল প্রথমে ক্রিজে ফেরার চেষ্টা করলেও পরে বুঝতে পেরে রান নিয়েছেন। এ ঘটনার পর ক্রিকেটের নতুন আইন অনুসারে পাঁচ রানের শাস্তি পেয়েছে ল্যাবাশেনের দল।এমন শাস্তিতে রেকর্ড গড়লেও ম্যাচ শেষে হাসি নিয়েই মাঠ ছেড়েছেন ল্যাবাশেন। ক্রিকেট অস্ট্রেলিয়ার দেওয়া ২৮০ রানের লক্ষ্য ছুঁতে তাঁর ৬২ বলে ৬১ রানই রেখেছে সবচেয়ে বড় ভূমিকা।
