
আবারও মাথায় বলের আঘাতে আহত হয়ে হাসপাতালে ভর্তি হলেন এক অস্ট্রেলীয় ক্রিকেটার। দেশের হয়ে একটি টেস্ট ও দুটি ওয়ানডে খেলা ফাস্ট বোলার জো মিনি বিগ ব্যাশের অনুশীলনের সময় মাথায় আঘাত পান। মস্তিষ্কের ভেতরে কিছু রক্তক্ষরণও তাঁর হয়েছে। মাথার খুলির হাড়ে ফাটলও দেখা দিয়েছে। তবে মিনিকে নিয়ে দুশ্চিন্তার কিছু নেই বলে জানানো হয়েছে।
ব্রিসবেনে গত সোমবার বিগ ব্যাশে সিডনি সিক্সার্সের হয়ে নেট অনুশীলনের সময় তাঁর মাথায় বল লাগে। মাথার পাশে আঘাত লাগার পরপরই তাঁকে হাসপাতালে নিয়ে যাওয়া হয়।ক্রিকেট অস্ট্রেলিয়ার (সিএ) প্রধান স্বাস্থ্য কর্মকর্তা জন অরচার্ড বলেছেন, ‘প্রথমে যা ভাবা হয়েছিল মিনির চোটটা তার তুলনায় খারাপ। যদিও তাঁকে হাসপাতাল থেকে ছেড়ে দেওয়া হয়েছে। মঙ্গলবার অবশ্য তাঁর মাথায় স্ক্যান করা হয়েছে।’ক্রিকেট অস্ট্রেলিয়ার সার্বিক তত্ত্বাবধানেই মেনির চিকিৎসা করা হচ্ছে বলে জানিয়েছেন অরচার্ড, ‘মঙ্গলবার গোটা দিনই ক্রিকেট অস্ট্রেলিয়ার একজন চিকিৎসক মিনিকে পর্যবেক্ষণ করেছেন। স্ক্যান রিপোর্টে দেখা গেছে তাঁর মাথার খুলি সামান্য ফেটেছে। মস্তিষ্কের ভেতরেও কিছু রক্তক্ষরণ হয়েছে। আপাতত তাঁর অবস্থা স্থিতিশীল। আমাদের বিশ্বাস, তাঁর কোনো অস্ত্রোপচারও লাগবে না।’অস্ট্রেলিয়ার হয়ে গত নভেম্বরে অভিষেক হয় মিনির। হোবার্টে দক্ষিণ আফ্রিকার বিপক্ষে টেস্ট ম্যাচে ১ উইকেট পেয়েছিলেন। গত অক্টোবরে জোহানেসবার্গ ও কেপটাউনে দক্ষিণ আফ্রিকার বিপক্ষে দুটি ওয়ানডে ম্যাচেও মাঠে নেমেছেন তিনি। ২ ওয়ানডেতে তাঁর উইকেটসংখ্যা ২। ফিলিপ হিউজের মৃত্যুর পর থেকে ক্রিকেটারদের মাথায় আঘাত শঙ্কার এক খবর বয়ে আনে। অস্ট্রেলিয়ার ক্রিকেটে ঘটলে তা স্বাভাবিকভাবেই আরও গুরুত্ব পায়। সূত্র: ক্রিকেট অস্ট্রেলিয়া।
