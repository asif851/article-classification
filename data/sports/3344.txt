
লাহোরে পিএসএল ফাইনালে যে বিদেশি ক্রিকেটাররা খেলবেন না—এটা বোঝা যাচ্ছিল। চূড়ান্ত সিদ্ধান্তটা অবশেষে জানিয়ে দিলেন কেভিন পিটারসেন, লুক রাইট ও টাইমাল মিলসরা। কোয়েটা গ্ল্যাডিয়েটরসের এই ক্রিকেটাররা নিরাপত্তাজনিত কারণে লাহোরে খেলতে যাবেন না বলে জানিয়ে দিয়েছেন।
টুইট করে তাঁরা নিজেদের সিদ্ধান্তের কথা জানান। গত রাতে শারজায় অনুষ্ঠিত প্লে অফ ম্যাচে পেশোয়ার জালমিকে মাত্র ১ রানে হারিয়ে ফাইনাল নিশ্চিত করে কোয়েটা। এর পরপরই কোয়েটার বিদেশি ক্রিকেটাররা জানিয়ে দেন লাহোরে না খেলার চূড়ান্ত সিদ্ধান্ত।পিটারসেন-রাইট-মিলসরা ছাড়াও লাহোরে না খেলার কথা বলেছেন নিউজিল্যান্ডের অফ স্পিনার নাথান ম্যাককালাম। কোয়েটার এক কর্মকর্তা জানিয়েছেন, ‘লাহোরের ফাইনালে না খেলার ব্যাপারে এই তিন ক্রিকেটার টিম ম্যানেজমেন্টকে আনুষ্ঠানিকভাবে জানিয়েছেন। আমরা তাদের বোঝানোর চেষ্টা করেছি। পর্যাপ্ত নিরাপত্তার আশ্বাসও দিয়েছি। কিন্তু তাঁরা নিজেদের সিদ্ধান্তে অনড়।’পিটারসেন তাঁর টুইটে সরাসরি লাহোরের ফাইনাল নিয়ে কিছু বলেননি। তবে রাইট লিখেছেন, ‘আমি লাহোরে যাচ্ছি না। এমন সিদ্ধান্ত নেওয়াটা ছিল বেশ কঠিনই। আমরা একটি পরিবার আছে। ক্রিকেটটা আমার কাছে ঝুঁকির চেয়ে বড় কিছু নয়।’ সূত্র: দ্য ডন।
