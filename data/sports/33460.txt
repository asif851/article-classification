
টানা দুঃসংবাদের ভিড়ে বার্সেলোনার জন্য সুখবর মিলতে শুরু করেছে। অবশেষে তাদের ‘সামার টার্গেট’ ওউসমানে ডেম্বেলেকে কিনতে পারল স্প্যানিশ ক্লাবটি। অবশ্য এর জন্য ১৪৭ মিলিয়ন ইউরো গুনতে হবে তাদের। ১০৫ মিলিয়ন ইউরো নগদ পাবে বরুসিয়া ডর্টমুন্ড। বাকি ৪২ মিলিয়ন ইউরো আসবে বোনাস থেকে। ফুটবল ইতিহাসে এটিই দ্বিতীয় সর্বোচ্চ বদলির রেকর্ড।
সর্বোচ্চটা তো জানাই। নেইমার ২২২ মিলিয়নের বাই আউট ক্লজের টাকা দিয়ে বার্সেলোনা ছেড়েছেন বলেই তো এত কিছু। স্বাভাবিক দলবদলগুলোর মধ্যে ডেম্বেলেরটাই রেকর্ড। গত মৌসুমে জুভেন্টাস থেকে ১০৫ মিলিয়ন ইউরো দিয়ে পল পগবাকে কিনেছিল ম্যানচেস্টার ইউনাইটেড।
ডর্টমুন্ড যে খুব খুশিমনে তাদের ২০ বছর বয়সী এই প্রতিভাকে ছেড়েছে, তা-ও নয়। কিন্তু ডেম্বেলে বার্সায় যাওয়ার জন্য এতটাই জিদ ধরেছিলেন, রীতিমতো ক্লাবের বিরুদ্ধে বিদ্রোহ ঘোষণা করে বসেন। ইচ্ছে করে অনুশীলনে পর্যন্ত যোগ দেননি। ডর্টমুন্ড তাই বুঝতে পেরেছে, ডেম্বেলে না চাইলে জোর করে তাঁকে ধরে রাখা যাবে না। শেষ পর্যন্ত ফরাসি ফরোয়ার্ডের চাওয়ার কাছেই আত্মসমর্পণ করল জার্মান ক্লাবটি।
খুব শিগগির ডেম্বেলে বার্সেলোনায় উড়ে আসবেন। প্রথামতো তাঁর স্বাস্থ্য পরীক্ষার পর হবে আনুষ্ঠানিক চুক্তি। পাঁচ বছরের জন্য বার্সায় প্রাথমিক চুক্তিবদ্ধ হতে চলেছেন। তাঁর বাই আউট ক্লজের দাম রাখা হয়েছে ৪০০ মিলিয়ন ইউরো। আগামী সোমবার আনুষ্ঠানিকভাবে তাঁকে বার্সার জার্সিতে হাজির করানো হবে।
অসাধারণ গতির জন্য নজর কাড়া এই ফুটবলার পেশাদার লিগে খেলেছেনই মাত্র দুই মৌসুম। ফরাসি ক্লাব রেনে থেকে এক বছরের কিছু বেশি সময় আগে ডর্টমুন্ডে যোগ দিয়েছিলেন। সেখান থেকে সোজা বার্সায়! সেটিও রেকর্ড দামে। কী অবিশ্বাস্য উত্থান! তাঁর প্রথম ক্লাব রেনেও এই চুক্তি থেকে বোনাস হিসেবে ২০ মিলিয়ন ইউরো পাবে।
বার্সা টুইট করে আনুষ্ঠানিকভাবে জানিয়ে দিয়েছে ডেম্বেলের যোগ দেওয়ার খবর। এটি এই মৌসুমে তাদের পঞ্চম সই। এর আগে মারলন, সেমেদো, পাওলিনহো ও দোলেফুকে দলে ভিড়িয়েছে বার্সা। যদিও তাদের মূল ‘সামার টার্গেট’ কুতিনহো এখনো ধরাছোঁয়ার বাইরে।
