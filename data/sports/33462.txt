
• বিকেল ৫টায় কলম্বোয় এসে পৌঁছেছেন সাকিব। • সাকিব খেললে দলের সমন্বয় কী হবে বা অধিনায়ক কে হবেন, এখনো ঠিক হয়নি। • সব ঠিক হবে ম্যাচের আগে টিম মিটিংয়ে।
সাকিব আল হাসানের পরনে আকাশি নীল জিনস আর সাদা পোলো টি-শার্ট। কলম্বোর বিমান ধরার আগে দলের ট্যুর জার্সিটাও বোধ হয় হাতে পাননি। স্বল্প সময়ের নোটিশে বিমান ধরতে হয়েছে, কলম্বোয় এসে পৌঁছেছেন স্থানীয় সময় বিকেল ৫টায়। ভ্রমণক্লান্তির কারণে টিম হোটেলের সামনে অপেক্ষারত সাংবাদিকদের এড়িয়ে গেলেন বিশ্বসেরা অলরাউন্ডার।
হঠাৎ দলে সাকিবের অন্তর্ভুক্তিতে নানা গুঞ্জন চারদিকে। প্রথম কথা হচ্ছে, সাকিব কাল খেলবেন তো? সাকিব খেললে অধিনায়ক কে হবেন? ভারপ্রাপ্ত অধিনায়ক হিসেবে মাহমুদউল্লাহই চালিয়ে যাবেন, নাকি সাকিবের হাতে অর্পিত হবে পুরোনো দায়িত্ব? শ্রীলঙ্কার বিপক্ষে কাল দলের সমন্বয়টা কী হবে? রাত ৮টায় এ প্রতিবেদন লেখা পর্যন্ত প্রশ্নগুলোর উত্তর পাওয়া যায়নি।
প্রশ্নগুলোর উত্তর পাওয়ার আশায় সাংবাদিকদের একটা দল বিকেলে গেল হোটেল তাজ সমুদ্রে। বিসিবি সভাপতি নাজমুল হাসান আছেন এ হোটেলেই। খানিকক্ষণ অপেক্ষায় রেখে নাজমুল ‘না’ করে দিলেন, আজ আর কথা বলবেন না। বাংলাদেশ দল সন্ধ্যায় গেছে শ্রীলঙ্কা ক্রিকেট (এসএলসি) সভাপতির নিমন্ত্রণে। কালকের ম্যাচের টিম মিটিং এখনো হয়নি। টিম মিটিং না হওয়া পর্যন্ত প্রশ্নগুলোর উত্তরও মিলবে না। তবে আজ দুপুরে সংবাদ সম্মেলনে অন্তর্বর্তীকালীন কোর্টনি ওয়ালশের কাছে জানতে চাওয়া হয়েছিল সাকিবকে জরুরি ভিত্তিতে ডাকা হয়েছে টিম ম্যানেজমেন্টের চাহিদায় না কি বিসিবির সিদ্ধান্ত? ক্যারিবীয় কিংবদন্তি বললেন, ‘আমরা টুর্নামেন্টের শুরু থেকেই ওকে চেয়েছিলাম। সে এখানে এসেছিলও। কিন্তু চোটের কারণে খেলতে পারেনি। ও সব সময়ই আমাদের পরিকল্পনায় ছিল। (কলম্বো থেকে) ফিরে গিয়ে স্ক্যান, অনুশীলন যা আছে সব করেছে। ওর ফিরে আসার কথাই ছিল। এটা নিয়ে কোনো সংশয় ছিল না। আমার কাছে সমন্বয়ও কোনো ইস্যু না। সাকিব ফিট হলে ওকে দলে স্বাগত জানানো হবে, দলের সবাই সেটা জানে।’
সাকিবকে জরুরি ভিত্তিতে উড়িয়ে আনা হয়েছে নিশ্চয়ই একাদশের বাইরে রাখতে নয়, যেহেতু ম্যাচটি মহাগুরুত্বপূর্ণ। তবে ওয়ালশ সাকিবকে একাদশে রাখার বিষয়টি দুপুরে বলতে পারলেন না, ‘অন্য যেকোনো খেলোয়াড়ের মতোই ওর শারীরিক অবস্থা দেখা হবে। দেখা হবে সে খেলার মতো ফিট কি না। ফিট হলে ওর ক্লাসের একজন খেলোয়াড়কে খেলানোর কথা ভাবতেই হবে। ঢাকায় সে নেট করেছে। আমাদের কোনো দ্বিধা নেই।’দ্বিধা নেই, আবার দ্বিধা আছেও। অধিনায়ক কে হবেন, সাকিব খেললে কে বাদ পড়বেন—অনেক প্রশ্নের সমাধান করেই কাল মাঠে নামতে হবে বাংলাদেশকে।
