
ভারতীয় ক্রিকেট বোর্ডে নিজের প্রতিপত্তি প্রমাণ করতেই শুক্রবার বোর্ড সভায় যোগ দিতে চেয়েছিলেন। কিন্তু নারায়ণস্বামী শ্রীনিবাসনের উপস্থিতিতে পণ্ড হয়ে গেছে ভারতীয় বোর্ডের কার্যকরী কমিটির সভা। তবে বোর্ড সভায় যেয়ে একটি লাভ হয়েছে তাঁর। কার্যকরী কমিটির এই সভায় তাঁর মালিকানাধীন ফ্র্যাঞ্চাইজি চেন্নাই সুপার কিংসের বহিষ্কারাদেশ সম্পর্কে কোনো প্রাতিষ্ঠানিক সিদ্ধান্ত নিতে পারেনি বোর্ড। মাত্র ৫ মিনিট স্থায়ী ছিল কলকাতার একটি পাঁচ তারকা হোটেলে আয়োজিত এই বৈঠক। মোট ১৪টি বিষয়ে সিদ্ধান্ত নেওয়ার কথা থাকলেও শ্রীনিবাসন সভাকক্ষে প্রবেশ করার অল্পক্ষণের মধ্যেই তা মুলতবি হয়ে যায়। বোর্ড সভায় শ্রীনিবাসনের উপস্থিতি নিয়েই প্রশ্ন তুলেছিলেন সভায় উপস্থিত বেশিরভাগ পরিচালক। কারণটা ছিল ‘স্বার্থের সংঘাত।’ যেহেতু চেন্নাই সুপার কিংস নিয়ে আলোচনা হবে, তাই এখানে শ্রীনিবাসন উপস্থিত থাকলে বিষয়টা নিয়ে চূড়ান্ত সিদ্ধান্ত গ্রহণে জটিলতা তৈরি হতে বাধ্য। কিন্তু শ্রীনি নিজে এ ব্যাপারে তৈরি হয়েই এসেছিলেন। সঙ্গে এনেছিলেন বৈঠকে উপস্থিত থাকার ব্যাপারে এক প্রাক্তন বিচারকের চিঠি। বোর্ডও তৈরি ছিল। তারাও শ্রীনির বিরুদ্ধে তৈরি রেখেছিল আরেক বিচারকের চিঠি। পরিচালকদের আপত্তিতে সভায় থাকতে না পারার খেসারত দিতে হতে পারে শ্রীনিকে। এ কারণে অনিশ্চয়তার মুখে পড়ে যেতে পারে তাঁর আইসিসি চেয়ারম্যানের পদ। মোটকথা, আইনি জটিলতা এখন তুঙ্গে ভারতীয় ক্রিকেট বোর্ডে। তুঙ্গে ভারতীয় ক্রিকেট অঙ্গনে শ্রীনিবাসনের বিরোধিতাও। সামনেই বোর্ডের বার্ষিক সাধারণ সভা হওয়ার কথা। কিন্তু গতকালকের বৈঠক মুলতবি হয়ে যাওয়ায় সেই বার্ষিক সাধারণ সভা নিয়েও দেখা দিয়েছে অনিশ্চয়তা। আগামী ৬ সেপ্টেম্বরের মধ্যে কার্যকরী কমিটির বৈঠক না করলে ২৭ সেপ্টেম্বরের বার্ষিক সাধারণ সভা পিছিয়ে যাবে। ভারতীয় বোর্ডের নিয়মানুযায়ী কার্যকরী কমিটির বৈঠকের ২১ দিনের মধ্যেই বার্ষিক সাধারণ সভা অনুষ্ঠিত হওয়াটা বাধ্যতামূলক। এদিকে কলকাতার বিলাসবহুল পাঁচ তারকা হোটেলে বোর্ডের এই মুলতবি সভার পেছনে কত খরচ হলো, তা নিয়ে ভারতীয় ক্রিকেট মহলে শুরু হয়েছে মুখরোচক আলোচনা। সভায় যোগ দেওয়া সদস্যদের আসা-যাওয়া-থাকা-খাওয়ার খরচ, হোটেল ভাড়া ইত্যাদি মিলিয়ে এই বৈঠকের খরচ নাকি পঞ্চাশ লাখ রুপিরও বেশি। পঞ্চাশ লাখ টাকা খরচ করে মাত্র পাঁচ মিনিটের সভা! ভারতীয় ক্রিকেট বোর্ড আসলেই অনেক ধনী। ভারতের কিংবদন্তি বাঁ হাতি স্পিনার বিষেণ সিং বেদী ব্যাপারটা নিয়ে একটা টুইটও করেছেন। তিনি লিখেছেন, ‘বোর্ড সভায় কত খরচ হলো, তা জানার আগ্রহ রইল।’ সূত্র: আনন্দবাজার পত্রিকা, এনডিটিভি অনলাইন। 
