
মিরপুর শেরেবাংলা স্টেডিয়ামের উইকেট ও আউটফিল্ডের সংস্কারকাজ শুরু হয়েছিল গত জানুয়ারিতে। প্রায় ৯ মাস পর অস্ট্রেলিয়ার বিপক্ষে টেস্ট দিয়ে আবার ক্রিকেট ফিরেছে মিরপুরে। কিন্তু টেস্টটা হয়েছে বাদামি মাঠে। মাঠকে আগের মতো সবুজ মনে হয়নি। এই আউটফিল্ড নিয়েই প্রশ্ন তুলেছে আইসিসি।
সিরিজের পর ঢাকা টেস্টের ম্যাচ রেফারি জেফ ক্রো উইকেট ও আউটফিল্ড নিয়ে তাঁর প্রতিবেদন জমা দিয়েছেন আইসিসির কাছে। সেখানে মিরপুরের আউটফিল্ডকে ‘বাজে’ বলেছেন তিনি। আউটফিল্ডের মান নিয়ে উদ্বেগও প্রকাশ করেছেন ক্রো। প্রতিবেদন আজই বিসিবিকে পাঠিয়ে দিয়েছে আইসিসি। আগামী ১৪ দিনের মধ্যে এর ব্যাখ্যা দিতে হবে বিসিবিকে। সেই ব্যাখ্যা পর্যালোচনা করবেন আইসিসির মহাব্যবস্থাপক (ক্রিকেট) জিওফ অ্যালারডাইস ও এলিট প্যানেলের ম্যাচ রেফারি রঞ্জন মাদুগালে।আইসিসির প্রতিবেদন নিয়ে বিসিবির প্রধান নির্বাহী নিজামউদ্দিন বললেন, ‘১৪ দিনের মধ্যে আমরা আমাদের বক্তব্য জানিয়ে দেব আইসিসিকে। আবহাওয়ার কারণে আসলে এটা হয়েছে। মাঠ উঁচু-নিচু, এমন কিছু তারা বলেনি। শুধু বলেছে, ঘাস কম। আমরা সেটা মেনেও নিচ্ছি। তবে কী কারণে ঘাস কম, সেটা তাদের বলা হবে। আবহাওয়ার কারণেই এটা হয়েছে। কখনো তীব্র রোদ আবার কখনো টানা বৃষ্টি হওয়ায় মাঠ তৈরিতে বিঘ্ন ঘটেছে।’এর আগে ইংল্যান্ডের বিপক্ষে টেস্ট সিরিজের পরও আইসিসি এমন অভিযোগপত্র পাঠিয়েছিল। সেবার অবশ্য মাঠ নয়, পিচ বা উইকেট নিয়ে আপত্তির কথা বলেছিল ক্রিকেটের অভিভাবক সংস্থা।
