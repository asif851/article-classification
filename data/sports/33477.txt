
ঢাকা উত্তর সিটি করপোরেশনের মেয়র আনিসুল হকের মৃত্যুতে এক মিনিট নীরবতা পালন করল বাংলাদেশ ক্রিকেট বোর্ড (বিসিবি)। মিরপুর শেরেবাংলা জাতীয় ক্রিকেট স্টেডিয়ামে বাংলাদেশ প্রিমিয়ার লিগের (বিপিএল) দিনের ম্যাচ শুরুর আগে আনিসুল হকের উদ্দেশে শ্রদ্ধা জ্ঞাপন করা হয়।
বিসিবির কর্মকর্তা, রংপুর রাইডার্স ও কুমিল্লা ভিক্টোরিয়ানসের খেলোয়াড়, দর্শকসহ স্টেডিয়ামে উপস্থিত সবাই সারিবদ্ধভাবে দাঁড়িয়ে একসময়ের নন্দিত টিভি উপস্থাপক ও সফল ব্যবসায়ী আনিসুল হকের মৃত্যুতে এক মিনিট নীরবতা পালন করেন। গত বৃহস্পতিবার বাংলাদেশ সময় রাত ১০টা ২৩ মিনিটে লন্ডনের ওয়েলিংটন হাসপাতালে চিকিৎসাধীন অবস্থায় শেষনিশ্বাস ত্যাগ করেন আনিসুল হক।
আশির দশকের বাংলাদেশ টেলিভিশনের উপস্থাপক হিসেবে জনপ্রিয়তা লাভ করেন আনিসুল হক। এরপর সফল ব্যবসায়ী হিসেবে সুনাম কুড়ান তিনি। বিজিএমইএ, এফবিসিসিআই ও সার্ক চেম্বারের মতো ব্যবসায়ী সংগঠনগুলোর সভাপতির দায়িত্বও পালন করেছেন আনিসুল হক। ২০১৫ সালে ঢাকা উত্তর সিটি করপোরেশনের মেয়র নির্বাচিত হন তিনি। সূত্র: বাসস
