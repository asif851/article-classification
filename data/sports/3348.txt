
বিপিএল নিয়ে বাজি ধরা হচ্ছে ভারতেও। গত শুক্রবার হরিয়ানার গুরুগ্রামে বাংলাদেশের ঘরোয়া টি-টোয়েন্টি লিগে বিপিএল নিয়ে বাজি ধরে গ্রেপ্তার হয়েছে পাঁচ বাজিকর। পুলিশ জানিয়েছে গ্রেপ্তার হওয়া ব্যক্তিরা রংপুর রাইডার্স ও খুলনা টাইটানস ম্যাচ নিয়ে বাজি ধরছিল।
শুক্রবার বিকেলে খবর পেয়ে পুলিশ সদস্যরা গুরুগ্রামের একটি ফ্ল্যাট বাড়িতে অভিযান চালিয়ে তাঁদের গ্রেপ্তার করেন। অভিযানের সময় ফ্ল্যাটের দরজা খুলে দেন আশিস নামে অমৃতসরের এক ব্যক্তি। ফ্ল্যাটে প্রবেশ করে পুলিশ দেখে, সেখানে চারজন টেলিফোনে কথা বলছেন এবং তাঁদের সামনে টিভিতে ওই ম্যাচ চলছে। ফ্ল্যাটে আরও কিছু মোবাইল ফোন ছিল, যেগুলোতে বাজির দর উঠতে দেখা যায়। পুলিশ সেই ফ্ল্যাট থেকে ৭৪টি মোবাইল ফোনও জব্দ করেছে।বিপিএল নিয়ে বাজির কারণে বাংলাদেশে হত্যাকাণ্ডের ঘটনাও ঘটেছে। গত ৬ নভেম্বর বাজিতে বাধা দেওয়ায় ঢাকার বাড্ডায় খুন হন একজন বিশ্ববিদ্যালয় শিক্ষার্থী। ২৩ বছর বয়সী এমাদ উদ্দিন ওয়াসিম মানারাত বিশ্ববিদ্যালয়ের এমবিএর দ্বিতীয় সেমিস্টারের ছাত্র ছিলেন।
