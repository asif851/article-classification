
আগের ম্যাচে দুজনকেই আউট করেছিলেন মেহেদী হাসান। কিন্তু আম্পায়ারের ভুলে ক্রিস গেইলের উইকেটের দাবিটা হারিয়েছিলেন এই অফ স্পিনার। আজ আর সে দুঃখে পুড়তে হয়নি তাঁকে। আউট করেছেন ব্র্যান্ডন ম্যাককালাম ও গেইল দুজনকেই। মেহেদীর এমন সাফল্যে জয়ের হাসিও তাঁর দলের। রংপুর রাইডার্সকে ৪ উইকেটে হারিয়ে শীর্ষস্থান ধরে রেখেছে কুমিল্লা ভিক্টোরিয়ানস। 
টস হেরে আগে ব্যাটিংয়ে নেমেছিল রংপুর। জিয়াউর রহমানকে নিয়ে আজ ওপেন করতে নেমেছিলেন গেইল। কিন্তু মেহেদীর ঘূর্ণিতে সুবিধা করতে পারেননি। দ্বিতীয় ওভারের প্রথম বলেই গেইলের উইকেট ছত্রখান! সেটা আবার গেইলেরও প্রথম বল। সেই ওভারের পঞ্চম বলে জিয়াউরকেও তুলে নিয়ে রংপুরকে ভীষণ বিপদে ফেলে দেন মেহেদী। কিন্তু এখানেই থেমে যাননি। ১০.২ ওভারে রংপুরের সর্বোচ্চ স্কোরার ম্যাককালামকেও (২৪) বোল্ড আউট করেন মেহেদী। টি-টোয়েন্টির অন্যতম মারকুটে দুই ব্যাটসম্যান গেইল-ম্যাককালামকে এর আগেও ভুগিয়েছিলেন মেহেদী। সে ম্যাচে ম্যাককালামের উইকেট পেলেও গেইলকে তুলে নিতে পারেননি। আজ ২২ রানে ৪ উইকেট পেয়ে সে অতৃপ্তি কাটিয়েছেন, এটাই টি-টোয়েন্টিতে ক্যারিয়ার-সেরা বোলিং তাঁর। কুমিল্লার হয়ে ৩ উইকেট নেন অলরাউন্ডার মোহাম্মদ সাইফউদ্দিন। এবারের বিপিএলের সর্বনিম্ন ৯৭ রানে অল আউট হয়েছে দলটি। এ লক্ষ্য তাড়া করতে নেমে বিপাকে পড়েছিল কুমিল্লাও। মাশরাফি (২৪/৩) ও নাজমুল ইসলামের (১৭/২) বোলিংয়ে ম্যাচটা জমে উঠেছিল। কিন্তু ম্যাচটা শেষ ওভারে নেওয়াতেই সন্তুষ্ট হতে হয়েছে রংপুরকে।
