
রিয়াল মাদ্রিদের অবস্থা আসলে খুবই খারাপ। লা লিগায় বার্সেলোনার চেয়ে ১৬ পয়েন্ট পিছিয়ে থাকার ব্যাপারটা যে খুব করেই তাদের মানসিকভাবে শেষ করে দিচ্ছে সেটি বোঝা যাচ্ছে। কোপা ডেল রেতে আজ স্প্যানিশ ফুটবলের তৃতীয় টায়ারের দল নুমানসিয়াকেও হারাতে পারেনি তারা। ম্যাচটি শেষ হয়েছে ২-২ গোলে। যদিও প্রথম লেগে ৩-০ গোলে জেতায় শেষ আটে পৌঁছতে অসুবিধা হয়নি জিনেদিন জিদানের দলের।
রোববার সেল্টা ভিগোর বিপক্ষে পয়েন্ট হারানো দলটির ১০জনকে বসিয়ে আজ নুমানসিয়ার বিপক্ষে মাঠে নেমেছিল রিয়াল। ১১ মিনিটে লুকাস ভাসকেজের গোলে প্রত্যাশামতো এগিয়েও যায় তারা। দানি কারভাহালের একটি ক্রসকে কাজে লাগিয়ে রিয়ালকে এগিয়ে দেন ভাসকেজ।কিন্তু প্রথমার্ধের ৪৫ মিনিটে সবাইকে থমকে দিয়ে ম্যাচে সমতা ফেরায় নুমানসিয়া। চোট পেয়ে মাঠ থেকে উঠে যাওয়া হিগিনিও মারিনের বদলে মাঠে নেমেই স্কোরলাইন ১-১ করেন গুইলেরমো। দ্বিতীয়ার্ধের ৫৯ মিনিটে ভাসকেজ আবার ত্রাণকর্তা হন রিয়ালের। কিন্তু নুমানসিয়ার গুইলেরমো শেষ হাসিটি হাসতে দেননি ইসকো-কারভাহাল-ভাসকেজদের। তাঁর গোলেই ‘জায়ান্ট’ রিয়ালের বিপক্ষে দারুণ স্মরণীয় এক ড্র নিয়ে মাঠ ছাড়ে ‘পুঁচকে’ নুমানসিয়া।ম্যাচের শেষ মুহূর্তে বড় ধরনের ফাউলের শিকার হন ইসকো। রেফারি অবশ্য এই ফাউলের জন্য নুমানসিয়ার দানি কালভোকে দ্বিতীয় হলুদ কার্ড দেখিয়ে মাঠছাড়া করেন।
