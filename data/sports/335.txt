
বাংলাদেশের বোলিং-বিস্ময় মুস্তাফিজুর রহমান আরও একবার শিরোনাম হলেন। ক্রিকেট ওয়েবসাইট ইএসপিএন-ক্রিকইনফোর বর্ষসেরা অভিষিক্ত ক্রিকেটার নির্বাচিত হয়েছেন তিনি। ওয়েবসাইটটির ব্যবহারকারী ও মনোনীত বিচারকেরা ভোটাভুটির মাধ্যমেই আন্তর্জাতিক ক্রিকেটে সেরা ‘অভিষিক্ত’ হিসেবে বেছে নিয়েছেন ‘কাটার’ মাস্টার মুস্তাফিজকে। বিচারকদের মধ্যে ছিলেন অস্ট্রেলিয়ার সাবেক অধিনায়ক ইয়ান চ্যাপেল, জেফ ডুজন, জন রাইট, মাহেলা জয়াবর্ধনে, মার্ক বুচার, মার্ক নিকোলাসসহ ইএসপিএন ক্রিকইনফোর প্রধান সম্পাদক সম্বিত বল ও অন্যান্য সাংবাদিকেরা। গত বছর জুনে ভারতের বিপক্ষে ওয়ানডে অভিষেকেই সাড়া ফেলে দিয়েছিলেন মুস্তাফিজ। অভিষেক লগ্নেই ৫ উইকেট নিয়ে ম্যাচ জেতান। দ্বিতীয় ম্যাচে নেন ৬ উইকেট, ভারতের বিপক্ষে সিরিজ জয়ে ওটাই রাখে সবচেয়ে বড় ভূমিকা। অভিষেক সিরিজের তিন ম্যাচে সব মিলিয়ে তাঁর উইকেট ছিল ১৩টি। মোট ৯ টি ওয়ানডে ম্যাচে এখনো পর্যন্ত ১২.৩৪ গড়ে তাঁর উইকেট ২৬টি। টেস্ট অভিষেকেও মুস্তাফিজ ছিলেন অনন্য। দক্ষিণ আফ্রিকার বিপক্ষে অভিষেক টেস্টেই এক ওভারে তিন উইকেট নেন, পান ম্যাচ সেরার পুরস্কার। সেরা ‘অভিষিক্ত’ হিসেবে তাই মুস্তাফিজকে বেছে নেওয়াটা তাই খুবই সহজ কাজ ছিল ইয়ান চ্যাপেলের নেতৃত্বাধীন বিচারক দলের কাছে।সেরা অভিষিক্ত ছাড়াও আরও সাতটি ক্যাটাগরিতে সাতজন ক্রিকেটারের হাতে তুলে দেওয়া হয়েছে ক্রিকইনফো পুরস্কার। টেস্টের সেরা ব্যাটিং পারফরম্যান্সের জন্য পুরস্কার পেয়েছেন নিউজিল্যান্ডের কেন উইলিয়ামসন। শ্রীলঙ্কার বিপক্ষে তাঁর অপরাজিত ২৪২ রানের ইনিংসটিই তাঁকে এনে দিয়েছে এই সম্মান। ট্রেন্টব্রিজে অস্ট্রেলিয়ার বিপক্ষে ১৫ রানে ৮ উইকেট স্টুয়ার্ট ব্রডকে এনে দিয়েছে টেস্টের সেরা বোলিংয়ের পুরস্কার। ওয়ান্ডারার্সে ওয়েস্ট ইন্ডিজের বিপক্ষে ৪৯ বলে ১৪৪ রানের ইনিংসটির জন্য দক্ষিণ আফ্রিকার এবি ডি ভিলিয়ার্স পাচ্ছেন ওয়ানডেতে সেরা ব্যাটিং নৈপুণ্যের পুরস্কার। সেরা অধিনায়ক নির্বাচিত হয়েছেন নিউজিল্যান্ডের বিদায়ী অধিনায়ক ব্রেন্ডন ম্যাককালাম। টিম সাউদি পাচ্ছেন ওয়ানডেতে সেরা বোলিং নৈপুণ্যের পুরস্কার। টি-টোয়েন্টির সেরা ব্যাটিং নৈপুণ্যের জন্য বেছে নেওয়া হয়েছে ওয়েস্ট ইন্ডিজের ক্রিস গেইলকে। টি-টোয়েন্টির সেরা বোলিং নৈপুণ্যের পুরস্কার পেয়েছেন দক্ষিণ আফ্রিকার ডেভিড ভিসে।
