
মাত্র তিন টেস্টের সিরিজেই যে কীর্তি গড়েছেন তিনি, সেটা অনেকের কাছেই সারা জীবনের স্বপ্ন। জিম্বাবুয়ের বিপক্ষে টেস্ট সিরিজের প্রথম দিনেই ৬ উইকেট, পরের টেস্টে সেঞ্চুরি ও ১০ উইকেটের ইতিহাস, সিরিজে ৩ বার ৫ উইকেট, অসাধারণ অলরাউন্ড নৈপুণ্যে তৃতীয়বারের মতো সিরিজ-সেরা। এ দেশের ক্রিকেটে সাকিব আল হাসানের তুলনা শুধুই সাকিব আল হাসান। তাঁর পারফরম্যান্সে মুগ্ধ ক্রিকেট ইতিহাসের অন্যতম সেরা ব্যাটসম্যান সুনীল গাভাস্কারও।বিশ্ব ক্রিকেট গত কয়েক দিনে দুর্দান্ত কিছু পারফরম্যান্স দেখেছে। ওয়ানডেতে ব্যক্তিগত সর্বোচ্চ রানের ইনিংস খেলেছেন ভারতের রোহিত শর্মা, টেস্টে দ্রুততম সেঞ্চুরির রেকর্ড স্পর্শ করে ভিভ রিচার্ডসের পাশে বসেছেন পাকিস্তান অধিনায়ক মিসবাহ-উল-হক, অবিশ্বাস্য ফর্মে আছেন ইউনিস খান (সর্বশেষ ৬ ইনিংসে চার সেঞ্চুরির একটি আবার ডাবল)। কিন্তু এঁরা কেউ নন, গাভাস্কারের বিচারে গত সপ্তাহে বিশ্ব ক্রিকেটের সেরা পারফরমার বাংলাদেশের সাকিব আল হাসান। গতকাল প্রকাশিত নিজের এক কলামে গাভাস্কার লিখেছেন, ‘ব্যাটসম্যানদের রাজত্ব সত্ত্বেও বাংলাদেশি ক্রিকেটার সাকিব আল হাসান অলরাউন্ড পারফরম্যান্সের জন্য এই সপ্তাহের সেরা ক্রিকেটার।’ কেন সাকিব সেরা সেটির ব্যাখ্যাও দিয়েছেন ভারতীয় কিংবদন্তি, ‘সাকিব আল হাসানের কথা আলাদা করে লিখতে হবে। ইমরান খান ও ইয়ান বোথামের পরে তৃতীয় ক্রিকেটার হিসেবে একই টেস্টে শতরান করা এবং ১০ উইকেট নেওয়ার বিরল কৃতিত্ব অর্জন করেছে সে।’ গাভাস্কার আরও লিখেছেন, ‘সেই ১৮৭৭ সাল থেকে শুরু করে দুই হাজারের বেশি টেস্ট খেলা হয়ে গেছে। কিন্তু মাত্র তিনবার এ ঘটনা ঘটেছে। এটাই প্রমাণ করে যে কী বিরল কীর্তি এটা। সাকিব তার প্রাপ্য কৃতিত্ব পায়নি। কিন্তু ওর বিপক্ষে যারা খেলেছে তারা জানে, ও এমন একজন ক্রিকেটার, যে ব্যাট কিংবা বল দুটি দিয়েই ম্যাচের মোড় ঘুরিয়ে দিতে পারে।’
