
ক্যারিয়ারের ৫০ তম টেস্টটি দারুণভাবেই উদ্‌যাপন করছেন ভারত অধিনায়ক বিরাট কোহলি। ইংল্যান্ডের বিপক্ষে বিশাখাপত্তনম টেস্টের প্রথম দিন শেষে ১৫১ অপরাজিত আছেন তিনি। সেঞ্চুরি করেছেন চেতেশ্বর পূজারাও। তৃতীয় উইকেট জুটিতে এই দুজনের ২২৬ রানের রেকর্ড জুটিতে দিন শেষে ৪ উইকেটে ৩১৭ রান তুলে দারুণ জায়গায় চলে গেছে ভারত। দুর্দান্ত সময় কাটছে পূজারার। ছুঁয়েছেন ৩ হাজার রানের মাইলফলক। বসেছেন মোহাম্মদ আজহারউদ্দিন, শচীন টেন্ডুলকার, রাহুল দ্রাবিড়দের পাশে। টেন্ডুলকার-দ্রাবিড়দের মতোই পূজারারও ৩ হাজার রান পূর্ণ করতে লেগেছে ৬৭ ম্যাচ। ভারতীয় ব্যাটসম্যানদের মধ্যে সবচেয়ে কম ইনিংস (৫৫) খেলে ৩ হাজার রান ছুঁয়েছেন বীরেন্দর শেবাগ। এর পরপরই আছেন মোহাম্মদ আজহারউদ্দিন (৬৪), সুনীল গাভাস্কার (৬৬) ও গৌতম গম্ভীর (৬৬)। টস জিতে এ ম্যাচ দিয়েই টেস্ট ভ্যেনু অভিষিক্ত বিশাখাপত্তনমের মাঠে ব্যাট করতে নামে ভারত। শুরুটা মোটেও ভালো হয়নি। জেমস অ্যান্ডারসন ও স্টুয়ার্ট ব্রডের পেস বোলিংয়ের সামনে বেশিক্ষণ দাঁড়াতে পারেননি দুই ভারতীয় ওপেনার মুরালি বিজয় ও লোকেশ রাহুল। দুজনই ক্যাচ দিয়েছেন বেন স্টোকসকে। ব্রডের আউট সুইংয়ে রাহুল ক্যাচ দিয়েছেন স্লিপে, অ্যান্ডারসনের শর্ট বলে গালিতে বিজয়। ২২ রানে ২ উইকেট হারিয়ে ভারত যখন বিপদে, ঠিক সে সময়ই ত্রাণকর্তা হয়ে ওঠেন কোহলি আর পূজারা। কোহলি ২৪১ বল খেলে অপরাজিত আছেন ১৫১ রান করে। ১৫টি চার আছে কোহলির এই ইনিংসে। ২০০২ সালে হেডিংলিতে ইংল্যান্ডের বিপক্ষে টেন্ডুলকার ও দ্রাবিড় তৃতীয় উইকেটে শেষবারের মতো শতরানের জুটি (১৫০) গড়েছিলেন। ৪৩ ইনিংস পর ২২৬ রানের জুটি করেছেন কোহলি-পূজারা। পূজারা ২০৪ বলে ১১৯ রান করে অ্যান্ডারসনের বলে জনি বেয়ারস্টোর হাতে ক্যাচ দেন। সর্বশেষ ৪ ইনিংসে এটি পূজারার তৃতীয় সেঞ্চুরি। অজিঙ্কা রাহানেও বেশিক্ষণ থাকতে পারেননি। অ্যান্ডারসন-বেয়ারস্টো জুটিই দিনের একেবারে শেষ সময়ে ফেরায় তাঁকে। সূত্র: স্টার স্পোর্টস।
