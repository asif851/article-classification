
পিঠের ব্যথাটা সারিয়ে তুলতে গত আগস্টে গিয়েছিলেন যুক্তরাষ্ট্রে। ফিরে এসে গত মাসে কয়েকটা টুর্নামেন্টে ভালোই শুরু করেছিলেন সিদ্দিকুর রহমান। তবে সুস্থ থাকলেও কোনো টুর্নামেন্টেই শেষ পর্যন্ত তাঁর মনের মতো পারফরম্যান্স হয়নি।ম্যাকাওয়ে কাল থেকে শুরু হওয়া ভেনেশিয়ান ম্যাকাও ওপেনে খেলতে গিয়ে আবারও পিঠের ব্যথাটা অনুভব করছেন। তবে প্রথম দিনের পারফরম্যান্স তাঁর শারীরিক যন্ত্রণা আর কষ্টটাকে যেন মুছে দিয়েছে। লিডারবোর্ডে যে দুইয়ে রয়েছেন সিদ্দিকুর!অনেক দিন পর বগিহীন একটা রাউন্ড পার করলেন বাংলাদেশের সেরা গলফার। কাল ৬টি বার্ডি করেছেন তিনি। পারের চেয়ে ৬ শট কম খেলে দক্ষিণ কোরিয়ার জিউনগঘুন ওয়াংয়ের সঙ্গে যৌথভাবে দ্বিতীয় স্থানে সিদ্দিকুর। পারের চেয়ে ৭ শট কম খেলে থাইল্যান্ডের থিতিফুন চুয়াইপ্রাকং রয়েছেন সবার ওপরে।দিন শেষে এশিয়ান ট্যুর গলফের ওয়েবসাইটকে দেওয়া সাক্ষাৎকারে সিদ্দিকুর জানিয়েছেন, ‘আমি এই ব্যথা সহজভাবেই নিয়েছি এবং তা থেকে সেরে ওঠার চেষ্টা করেছি। আমি আসলে খুবই খুশি যে অনেক দিন পর বগিহীন একটা রাউন্ড পার করতে পারলাম।’
