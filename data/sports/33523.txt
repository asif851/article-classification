
বঙ্গবন্ধু স্টেডিয়ামে টান টান উত্তেজনা। ফেডারেশন কাপ থেকে কারা বিদায় নেবে? কারা টিকে থাকবে? উত্তর পেতে টাইব্রেকারের ভাগ্য পরীক্ষায় নামল চট্টগ্রাম আবাহনী ও শেখ রাসেল ক্রীড়াচক্র। তাতে পাস করল চট্টগ্রাম আবাহনী। টাইব্রেকারে জয়টা এল ৪-২ গোলে। মৌসুমের প্রথম টুর্নামেন্টের সেমিফাইনালে চলে গেল চট্টগ্রাম আবাহনী। 
ম্যাচের নির্ধারিত ৯০ মিনিট শেষেও দুই দলের মাঝে পার্থক্য গড়া যায়নি। স্কোর ছিল ১-১। ১১ মিনিটে নয়নের গোলে এগিয়ে গিয়েছিল শেখ রাসেল। তবে বেশিক্ষণ ব্যবধানটা ধরে রাখতে পারেনি তারা। ১৪ মিনিটে চট্টগ্রাম আবাহনীকে ম্যাচে ফেরান জাহিদ হোসেন। ম্যাচের বাকি সময়ে দুই দল আর গোলের দেখা পায়নি। অতিরিক্ত সময়েও ম্যাচ বের করে নিতে পারিনি কোনো দল।ভাগ্য পরীক্ষার টাইব্রেকে চট্টগ্রাম আবাহনীর হয়ে লক্ষ্যভেদ করেছেন এলিসন, মাসুক মিয়া, সোহেল রানা ও সবুজ। রাসেলের দাউদা সিসে ও বিশ্বনাথ প্রথম দুটি শটে গোল করলেও বল আকাশে উড়িয়ে দেন উত্তম ও কাওসার রাব্বি।
