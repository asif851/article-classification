
২০০৭ বিশ্বকাপে অস্ট্রেলিয়া-দক্ষিণ আফ্রিকার দ্বিতীয় সেমিফাইনালে আম্পায়ারিং করেছিলেন আলিম দার। এমনকি অস্ট্রেলিয়া-শ্রীলঙ্কা ফাইনালেও। আম্পায়ার ছিলেন ২০১১ বিশ্বকাপের শ্রীলঙ্কা-নিউজিল্যান্ডের প্রথম সেমিফাইনালেও। অতঃপর দায়িত্ব পালন করেছিলেন ভারত-শ্রীলঙ্কা ফাইনালে। বর্তমান আম্পায়ারদের মধ্যে শীর্ষে থাকা আলিম দারের এবার ছন্দপতনই হচ্ছে। চলতি বিশ্বকাপের আইসিসি ঘোষিত দুই সেমিফাইনালের ম্যাচ অফিশিয়ালদের তালিকায় নেই তাঁর নাম। প্রশ্ন হলো, কেন নেই?২০০০ সালের ফেব্রুয়ারিতে পাকিস্তান-শ্রীলঙ্কা ম্যাচ দিয়ে তাঁর আন্তর্জাতিক ক্রিকেটে আম্পায়ারিং শুরু। গত ১৫ বছরে অসাধারণ আম্পায়ারিংয়ে নিজের ভাবমূর্তি নিয়ে গিয়েছিলেন অন্য পর্যায়ে। ২০০৯, ২০১০, ২০১১—টানা তিন বছর হয়েছেন আইসিসির বর্ষসেরা আম্পায়ার। এ কারণে, আইসিসির যেকোনো টুর্নামেন্টের গুরুত্বপূর্ণ ম্যাচে আম্পায়ার হিসেবে আলিম দার যেন এক নিয়মিত নাম। অথচ সেই আলিম দার এবার নেই দুই সেমিফাইনালের একটিতেও!অবশ্য বাংলাদেশ-ভারত কোয়ার্টার ফাইনালে তাঁর বিতর্কিত সিদ্ধান্তে সমালোচনার ঝড় ক্রিকেট দুনিয়ায়। তবে কি সেটির প্রভাব পড়ল এ ক্ষেত্রে? এ ব্যাপারে এখনো পরিষ্কার ব্যাখ্যা পাওয়া যায়নি। কিন্তু আরেক বিতর্কিত আম্পায়ার ইয়ান গোল্ড আম্পায়ারিং করবেন নিউজিল্যান্ড-দক্ষিণ আফ্রিকার প্রথম সেমিফাইনালে। তথ্যসূত্র: আইসিসি-ক্রিকেটডটকম।
