
ভারতের বিপক্ষে জিতলেই আজ বিশ্বকাপ খেলা অনেকটাই নিশ্চিত হতো বাংলাদেশ মহিলা ক্রিকেট দলের। সুযোগ কাজে লাগাবে কী, সুযোগ তৈরিই করতে পারেননি বাংলাদেশের মেয়েরা! স্কোরবোর্ডে প্রথম রান যোগ করতেই বাংলাদেশের লেগেছে ১১ বল, প্রথম বাউন্ডারি মারতে ১৯ ওভার। রুমানাদের শম্বুক গতির ব্যাটিংয়ের বিপরীতে ভারতের মেয়েরা রান তুলেছে অনায়াসে। কলম্বোর এনসিসি মাঠে বিশ্বকাপ বাছাইপর্বের সুপার সিক্সে শেষ পর্যন্ত ভারতের কাছে ৯ উইকেটে হেরেছে বাংলাদেশ। ১৪ রানে ২ উইকেট হারানোর পর বাংলাদেশের রান তোলার গতি আরও ধীর হয়েছে। তৃতীয় উইকেটে ফারজানা হক-শারমিন আক্তার ৬২ রানের জুটি গড়েছেন ঠিকই, কিন্তু এই রান তাঁরা তুলেছেন ১৪০ বল খেলে। টুর্নামেন্টে তৃতীয় ফিফটির দেখা পেয়েছেন ফারজানা হক। হয়তো উইকেট বাঁচিয়ে শেষ দিকে চালিয়ে খেলার পরিকল্পনা ছিল। ৪০ ওভারে বাংলাদেশের রান ছিল ৪ উইকেটে ৯৭, রান রেট ২.৪২। শেষ ১০ ওভারে ৫৮ রান তুলে কোনোভাবে রান রেট তিনের ওপর নিতে পেরেছেন রুমানারা। ৮ উইকেটে তাঁদের স্কোর দাঁড়ায় ১৫৫। রান তুলতে বাংলাদেশের মেয়েদের যেখানে ঘাম ছুটে গেছে, ভারত সেটি করেছে অনায়াসে। দলীয় ২২ রানে খাদিজাতুল কোবরা আউট করেন দীপ্তি শর্মাকে। কিন্তু অবিচ্ছিন্ন দ্বিতীয় উইকেট মনা মেশ্রাম-মিতালির ১৩৬ রানের জুটি ভারতকে জিতিয়ে দেয় ৯ উইকেটে। মেশ্রাম অপরাজিত থাকেন ৭৮ রানে, মিতালি ৭৩ রানে। 
আরেক ম্যাচে দক্ষিণ আফ্রিকার কাছে ৯ উইকেটে হেরেছে স্বাগতিক শ্রীলঙ্কা।
