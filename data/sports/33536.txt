
হ্যামবার্গার জিনিসটা মন্দ নয়। তড়িঘড়ি করে ভালোই পেটপুজো করে নেওয়া যায় এটা দিয়ে। এক সেল্টিক-ভক্ত অবশ্য ক্ষুধা মেটাতে নয়, ঢিল হিসেবে ব্যবহার করেছেন বার্গার। ঘটনাটি ম্যানচেস্টার সিটি ও সেল্টিক ম্যাচের। পরশু চ্যাম্পিয়নস লিগের ম্যাচটি শুরু হওয়ার আগেই মাত্রাতিরিক্ত পান করে মাতাল হয়ে যান এই স্কটিশ সমর্থক। মাতলামির কারণে পুলিশ তাঁকে ধরতে এগোলে ছুড়ে মারেন হাতের বার্গারটি। সেটাও পুলিশের উদ্দেশ্যে নয়, পুলিশের ঘোড়ার দিকে। তবে এমন অপকর্মে কপাল পুড়েছে তাঁর, খেলা দেখতে এসে উল্টো এক রাত কাটাতে হয়েছে পুলিশি হেফাজতে। সমর্থকের রাতটি ভালো না গেলেও খারাপ করেনি স্কটিশ ক্লাবটি, প্রতিযোগিতা থেকে ছিটকে গেলেও ড্র করে ফিরেছে প্রতিপক্ষের মাঠ থেকে। ডেইলি মেইল।
