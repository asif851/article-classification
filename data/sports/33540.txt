
নিজের সাফল্যের চেয়ে ‘শত্রুপক্ষে’র ব্যর্থতা বোধ হয় কখনো কখনো বেশি আনন্দ এনে দেয়। যেমন এনে দিয়েছে ডিয়েগো ম্যারাডোনাকে। গতকাল ব্রাজিলের লজ্জাজনক পরাজয়ে চিরপ্রতিদ্বন্দ্বীদের খোঁচা মারার সুযোগটা একদমই হাতছাড়া করেননি ম্যারাডোনা। কাউকে বিদ্ধ করতে আর্জেন্টিনা কিংবদন্তির মুখ-নিঃসৃত তিরের ফলার মতো বাক্যগুলোই যথেষ্ট। উপরি হিসেবে ব্রাজিলকে খোঁচা দিতে ম্যারাডোনা একটা গানও গেয়েছেন!
ভেনিজুয়েলার একটি টিভি অনুষ্ঠানে নিয়মিত হাজিরা দিচ্ছেন। সেখানেই এর আগে বারবার বলেছেন, ব্রাজিলের খেলা পছন্দ হচ্ছে না তাঁর। ব্রাজিলের ফুটবল মাঠে ‘কুস্তি’র লড়া নিয়েও ব্যঙ্গ করেছেন। টেনিসের একটা সেট ৬-এ শেষ হয় ইঙ্গিত করে বলেছেন, ‘স্কোর ৬-১-এই তো খেলা শেষ ঘোষণা করা উচিত ছিল। কারণ সেট জেতা ততক্ষণেই শেষ।’
ব্যান্ড দল ক্রিডেন্স ক্লিয়ারওয়াটারের ‘ব্যাড মুন রাইজিং’ গানের সুর ব্যবহার করে আর্জেন্টিনা সমর্থকেরা একটা গান বেঁধেছে। বলা বাহুল, সেই গানটা ব্রাজিলকে খোঁচা দিতেই। সেই প্যারোডি গানের গানের প্রথম লাইনটা এমন, ‘দেসিমে কিউ সে সিয়েন্তে’, যার অর্থ—‘ব্রাজিল, বলো কেমন লাগছে?’ ম্যারাডোনাও টেলিভিশন শোতে এই গানের লাইন আওড়ে রসিকতা করতে ভোলেননি। ‘সিয়েন্তে’র বদলে ম্যারাডোনা ব্যবহার করেছেন ‘সিয়েতে’ শব্দটা। স্প্যানিশ ভাষায় সিয়েতে অর্থ যে সাত!

