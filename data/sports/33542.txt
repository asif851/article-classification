
ভারতের ভবিষ্যৎ কোচ যে তিনি, তা মোটামুটি নিশ্চিত। রাহুল দ্রাবিড় নিজেকে ধীরে ধীরে তৈরিও করে নিচ্ছেন বয়সভিত্তিক দলের কোচ হিসেবে কাজ করে। যেখানে তাঁর কোচিং এরই মধ্যে আলোচনায়। এখন দায়িত্ব পালন করছেন ভারত এ দলের হয়ে।
শোনা যাচ্ছে, দ্রাবিড় ভারত জাতীয় দলের কোচ হতে পারেন শিগগিরই। অনিল কুম্বলেকে দল পরিচালক পদে উন্নীত করে কোচের দায়িত্বে আসতে পারেন দ্রাবিড়। ভারতীয় দৈনিক ইন্ডিয়ান এক্সপ্রেস দিয়েছে এই খবর। চলতি ভারত-অস্ট্রেলিয়া সিরিজ শেষেই আসতে পারে এই রদবদল।গত বছর জুনে কুম্বলে ভারতের কোচ হিসেবে নিয়োগ পান। এ সময় ভারত পেয়েছে একের পর এক সাফল্য। ওয়েস্ট ইন্ডিজ, নিউজিল্যান্ড, ইংল্যান্ড ও বাংলাদেশের বিপক্ষে ভারত সিরিজ জিতেছে একটিও টেস্ট না হেরে। ভারত টেস্ট র‌্যাঙ্কিংয়ের ১ নম্বরেও আছে এখন।কুম্বলের পদোন্নতিই দিতে নাকি এই পরিকল্পনা। কুম্বলে নতুন দায়িত্বে বিসিসিআইয়ের সব কটি দলের দেখভাল করবেন।ভারতীয় ক্রিকেট বোর্ডের (বিসিসিআই) আদালত কর্তৃক দায়িত্বপ্রাপ্ত প্রশাসনিক কমিটি (সিওএ) আরও একটি বড় পরিবর্তন আনতে চলেছে বলে খবরে বলা হয়েছে। শচীন টেন্ডুলকার, ভিভিএস লক্ষ্মণ ও সৌরভ গাঙ্গুলীর নেতৃত্বে গঠিত পরামর্শক কমিটি বাতিল হতে পারে। এর বদলে এই তিনজনের একজন জাতীয় দলে ক্রিকেট অপারেশনস ম্যানেজার হিসেবে দায়িত্ব পেতে পারেন।বিসিসিআইয়ের এক দায়িত্বশীল কর্মকর্তা অবশ্য এই খবর অস্বীকার করেছেন। সিওএর সদস্য ডায়ানা এডুলজি দাবি করেছেন, এ ধরনের কোনো উদ্যোগ নেওয়া হয়নি।যদিও ইন্ডিয়ান এক্সপ্রেসকে বোর্ডের সেই সূত্র বলেছে, ভাবনাটি এখনো সে রকম জোরদার না হলেও গুরুত্বের সঙ্গে বিষয়টি ভাবা হচ্ছে।
 
