
ব্যাপারটা অভাবনীয়ই ছিল নাসির হোসেনের জন্য। তিনি কখনোই ভাবেননি যে একটি ফেসবুক পোস্টে এ দেশের কিছু মানুষের রুচিবোধের এমন কদাকার রূপ তাঁকে দেখতে হবে। দেশের অন্যতম সেরা এই ক্রিকেটার কিছু মানুষের এমন রূপের পরিচয় পেয়ে হতভম্ব, ব্যথিত।ঘটনাটা ভারতের বিপক্ষে ওয়ানডে সিরিজ শেষ হওয়ার পরদিন। দক্ষিণ আফ্রিকা সিরিজ আসন্ন। অনুশীলন শুরু হওয়ার আগে হাতে কিছু সময় পেয়েছিলেন। সেই সময়টা নষ্ট না করে রংপুরে দেশের বাড়িতে একটু ঘুরে আসতে চাইলেন। তাঁর সঙ্গে ছিল তাঁর বোন। ছুটির আমেজে বিমানে উঠে বোনের সঙ্গে তুললেন একটা সেলফি। একে তো ভারতের বিপক্ষে দুর্দান্ত এক সিরিজ জয়ের আনন্দ, তার ওপর ছুটি। নিজের আনন্দ ভাগ করে নিতে চাইলেন ভক্তকুলের সঙ্গে। ফেসবুকে নিজের ফ্যানপেজে তুলে দিলেন সেই ছবি। এসব ক্ষেত্রে যা হয় আর কি, হু হু করে পড়তে লাগল ‘লাইক’। ভক্তরা করতে লাগলেন বিভিন্ন মন্তব্য। বেশির ভাগ মন্তব্যই ছিল সাধারণ। দুই ভাইবোনকে অভিনন্দন জানিয়ে করা। কিন্তু নাসির অবাক হয়ে লক্ষ করলেন কিছু মন্তব্য ছাড়িয়ে গেল ভব্যতার সীমা, রুচির গণ্ডি। মন্তব্যগুলো এতটাই কুরুচিপূর্ণ যে লজ্জায়-দুঃখে-ক্ষোভে নাসির নিজের পোস্টটাই সরিয়ে নেন ফেসবুক থেকে। এরপর আরও একটি পোস্টে নিজের ক্ষোভ প্রকাশ করে জানিয়ে দেন, ‘অনেক হয়েছে, আমাকে আর অনুসরণ করার দরকার নেই।’এ ঘটনায় নাসির এতটাই বিরক্ত যে ফেসবুকের প্রতিই তাঁর সব ভক্তি উঠে গেছে। প্রথম আলোকে তিনি বলেন, ‘আমার ভাই ফেসবুকের দরকার নেই। ফেসবুক মানেই অশান্তি। আমি আমার ফেসবুক পেজটাই বন্ধ করে দেব। এমন একটি ঘটনা ঘটে গেল যে ভক্তদের সামনে নিজেকে উন্মুক্ত করার শখটাই মিটে গেছে।’
নাসিরের এ ঘটনার কড়া প্রতিবাদ করেছেন মাশরাফি বিন মুর্তজা। তিনি তাঁর ফেসবুকের ফ্যানপেজটা বন্ধ করে দিয়েছেন। জাতীয় দলের সতীর্থের এই অবমাননায় ক্ষুব্ধ জাতীয় ক্রিকেট দলের অন্যরাও।নাসির এখন কী করবেন? তাঁর সেই পোস্টে যারা অবমাননাকর ও কুরুচিকর মন্তব্য ছুড়ে দিয়েছিল, তাদের কি তিনি আইনের আওতায় আনবেন? সাইবার-অপরাধ আইনের আওতায় তিনি কি কোনো মামলা করবেন? নাসির অবশ্য এ ব্যাপারে স্পষ্ট করে কিছু বলেননি। জানিয়েছেন, খুব কাছের কিছু মানুষের সঙ্গে এ ব্যাপারে আলোচনা করেই তিনি পরবর্তী সিদ্ধান্ত নেবেন। তবে তিনি হতাশা প্রকাশ করে বলেন, ‘সেদিন যে পরিমাণ বাজে মন্তব্য আমি পেয়েছি, তাতে কয়জনের বিরুদ্ধেই বা ব্যবস্থা নেওয়া যায়! আমি তাদের জন্য কেবল দোয়াই করতে পারি। আল্লাহ তাদের হেদায়েত করুন।’দীর্ঘ দিন ধরে ফেসবুকের ফ্যানপেজ থাকলেও এবারের অভিজ্ঞতাটা তাঁকে সাংঘাতিক আহত করেছে বলেই জানিয়েছেন নাসির, ‘ফেসবুকের ফ্যানপেজটা অনেক দিন ধরেই আছে। বেশির ভাগ মানুষই কিন্তু ভালো। খুব সুন্দর সুন্দর মন্তব্য তাঁরা করেন। তাঁদের মন্তব্যগুলো আমাকে ভালো খেলতে উৎসাহিত করে। বাজে মন্তব্য আগে যে পাইনি, তা নয়। কিন্তু তার পরিমাণ ভালোর তুলনায় কমই। গুটি কয়েক মানুষই সমস্যা। তবে সম্প্রতি যা হলো তা আমার জন্য খুব বাজে অভিজ্ঞতা।’নাসিরের বাজে অভিজ্ঞতা আমাদেরও বাজে অভিজ্ঞতা। এ দেশের ক্রিকেট অঙ্গনেরও বাজে অভিজ্ঞতা। এই বাজে অভিজ্ঞতা সামনে নিয়ে এসেছে সামাজিক যোগাযোগ মাধ্যমের কদর্য চিত্রটা। লজ্জায় হেঁট করে দিয়েছে আমাদের সবার মাথা।

