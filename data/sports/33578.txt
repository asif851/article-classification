
আউট নাকি আউট নয়? মেলবোর্ন থেকে এই বিতর্ক এখনো পিছু তাড়া করছে বাংলাদেশ বনাম ভারতের লড়াইয়ে। সেই বিতর্কে নতুন রসদের জোগান দিল সিরিজের দ্বিতীয় ওয়ানডে। এবার ঘড়ির কাটা উল্টে গেল। এবার হাপিত্যেশ করা আর অভিযোগের তির ছোড়ার পালা ভারতীয়দের। দ্বিতীয় ওভারের দ্বিতীয় বলেই ক্যাচ দিয়ে বেঁচে গেছেন তামিম ইকবাল।ধাওয়ান কুলকার্নির করা ওভারের দ্বিতীয় বলে ডাউন দ্য উইকেটে গিয়েছিলেন তামিম। মিডঅফে একদম নিচু হয়ে আসা ব​লটা লুফে নিয়েই উদযাপন শুরু করে দেন বিরাট কোহলি। সাজঘরের দিকে হাঁটাও শুরু করেন তামিম। কিন্তু আম্পায়ার তখনো সিদ্ধান্ত জানাননি। শরফুরদ্দৌলা লেগ আম্পায়ার রড টাকারকে ডেকে নেন। দুজন মিলে আলোচনা করে তৃতীয় আম্পায়ারের দ্বারস্থ হন।তৃতীয় আম্পায়ার আনিসুর রহমান অনেকক্ষণ ধরে রিপ্লে দেখেন। তৃতীয় আম্পায়ার যত বেশি সময় নেন, ততই সিদ্ধান্ত ব্যাটসম্যানদের দিকে ঝুঁকতে থাকে। কারণ ক্রিকেটীয় আইনে ‘বেনিফিট অব ডাউট’ ব্যাটসম্যানরাই পান। রিপ্লে দেখে মনে হয়েছে, বলটা কোহলির তালুবন্দী হওয়ার ঠিক আগমুহূর্তে মাটি ছুঁয়েছে। শেষ পর্যন্ত তামিম পেয়ে যান বেনিফিট অব ডাউট।এই সিদ্ধান্ত একেবারেই মানতে পারেননি কোহলি। বেশ কিছুক্ষণ আম্পায়ারের সঙ্গে যুক্তিতর্কও করেছেন। কিন্তু সেখানেই থেমে যেতে হয়েছে তাঁকে। কোহলি থামলেও কি ভারতীয় সমর্থকেরা থামবেন? এবার না ‘পদ্মার ওপার’ থেকে শুরু হয় আম্পায়ারিং নিয়ে বিতর্কের ঝড়। সাবেক ক্রিকেটার ও স্টার স্পোর্টসের বিশ্লেষক আকাশ চোপড়া এরই মধ্যে টুইট করে বসেছেন, ‘ওটা আউট ছিল, পরিষ্কার ক্যাচ।’ রবীন্দ্র জাদেজার খুবই জনপ্রিয় ‘প্যারোডি’ অ্যাকাউন্ট থেকে টুইট করা হয়েছে মাঠের আর তৃতীয় আম্পায়ার দুজনই বাংলাদেশি...কিন্তু বাংলাদেশিদের মতো আমাদের কান্নাকাটির অভ্যাস নেই।’ ভিকি বার্মা নামের একজন সমর্থক টুইট করেছেন, ‘হাস্যকর সিদ্ধান্ত, ওটা আউটই ছিল।’এমনিতে এই ম্যাচ ভারতীয়দের জন্য সম্মান বাঁচানোর। র‍্যাঙ্কিংয়ের দুইয়ে থাকা ভারত যে প্রথমবারের মতো বাংলাদেশের কাছে সিরিজ হারের লজ্জার সামনে। এখানে প্রতিটি রান, প্রতিটি উইকেট দুই দলের কাছেই সোনার চেয়ে দামি। তামিম অবশ্য শেষ পর্যন্ত ১৩ রানে আউট হয়ে ফিরেছেন। বিশ্বকাপে সেই বিতর্কিত ‘নো’ বলে বেঁচে যাওয়া রোহিত শর্মা বেঁচে যাওয়ার পর ২৪ বলে ৪৬ করেছিলেন।ক্রিকেটের সবচেয়ে জনপ্রিয় পোর্টার ক্রিকইনফোতে ম্যাচের ধারা ভাষ্যকার মন্তব্য করেছেন: ‘ভারতীয় সমর্থকেরা ক্ষোভে ফেটে পড়েছেন, কিন্তু যেসব ছবি পাওয়া যাচ্ছে, তাতে সঠিক সিদ্ধান্ত নেওয়া হয়েছে বলে মনে করি। মাঠের আম্পায়ারা মনে করেছেন বলটা হাত পর্যন্ত ঠিকভাবে পৌঁছায়নি।’
