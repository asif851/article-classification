
হ্যামিল্টনের সেডন পার্কের উইকেট ব্যাটিং করার জন্য খুব একটা সহায়ক ছিল না। সহায়ক ছিল না আবহাওয়াও। প্রথম দিন বৃষ্টির কারণে উইকেটের আর্দ্রতার পূর্ণ ব্যবহার করে প্রোটিয়াদের বেশ চাপেই রেখেছিল নিউজিল্যান্ডের বোলাররা। দ্বিতীয় দিনটা অবশ্য খোলস ছেড়ে বেরিয়ে পাল্টা লড়াইটা ভালোই করল দক্ষিণ আফ্রিকা। সব কটি উইকেট হারিয়ে শেষ পর্যন্ত প্রথম ইনিংসে তাদের সংগ্রহ ৩১৮—উইকেট, কন্ডিশন বিচারে খুব খারাপ সংগ্রহ নয়। দক্ষিণ আফ্রিকার সংগ্রহে চিন্তিত হওয়ার যথেষ্ট কারণ আছে কিউইদের। তবে দিনটা তারা শেষ করছে স্বস্তি নিয়েই। প্রোটিয়াদের প্রথম ইনিংসের সংগ্রহের জবাবে তারা দ্বিতীয় দিনের খেলায় শেষ করেছে বিনা উইকেটে ৬৭ রান নিয়ে।
টেম্বা বাভুমাকে নিয়ে ফ্যাফ ডু প্লেসি শুরু করেছিলেন দ্বিতীয় দিনের খেলা। অধিনায়ক ডু প্লেসি অবশ্য ৫৩ রানের বেশি করতে পারেননি। তবে প্রোটিয়াদের অভিযানে মূল নেতৃত্বটা কুইন্টন ডি ককের। তবে দুর্ভাগ্য তাঁর। ৯০ রানে আউট হয়ে সিরিজে টানা দ্বিতীয়বারের মতো নব্বইয়ের ঘরে আউট হওয়ার আক্ষেপে পুড়লেন। ১১৮ বলে ১১ চারে ৯০ রান করে ডি কক দক্ষিণ আফ্রিকার ইনিংস তিন শ পার করে দেন।৫ম উইকেটে ডু প্লেসি বাভুমার জুটিটি ছিল ৫১ রানের। বাভুমা ফেরেন ২৯ রানে। এরপর ষষ্ঠ, সপ্তম, অষ্টম ও নবম উইকেটে ডি কক যথাক্রমে ডু প্লেসি, ভারনন ফিল্যান্ডার, কেশব মহারাজ ও কাগিসো রাবাদাকে সঙ্গে নিয়ে যোগ করেন ৫১, ৪২, ২৯ ও ৩০ রান। মহারাজ ও মরকেল দুই অঙ্কে যেত না পারলেও দুর্দান্ত এক ইনিংস খেলেছেন কাগিসো রাবাদা। ৩১ বল ৩৪ করে কিউইদের দিকে চ্যালেঞ্জ ছুড়ে দেন তিনি।নিউজিল্যান্ডের ম্যাট হেনরি ৯৩ রানে নিয়েছেন ৪ উইকেট। ৩ উইকেট পেয়েছেন ওয়াগনার। গ্র্যান্ডহোম আর স্যান্টনার নিয়েছেন যথাক্রমে ২ ও ১ উইকেট। দিন শেষে লাথাম অপরাজিত আছেন ৪২ রানে, রাভাল ২৫ রানে। সূত্র: ক্রিকইনফো।
