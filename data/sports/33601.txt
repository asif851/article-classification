
বিশ্বকাপ বাছাইপর্বে কিরগিজস্তানের বিপক্ষে ম্যাচে বাংলাদেশ কোচ লোডভিক ডি ক্রুইফের আচরণ ভালো লাগেনি সে ম্যাচের রেফারির। ৩-১ গোলে হারের সেই ম্যাচে ডাগ আউট থেকে বের হয়ে যেতে হয়েছিল বাংলাদেশের ডাচ কোচকে। তাজিকিস্তানের বিপক্ষে পরের ম্যাচে আর মাঠে থাকতে পারেননি তিনি। বঙ্গবন্ধু স্টেডিয়ামে দক্ষিণ প্রান্তের এক নির্জন বক্সে বসে সে ম্যাচটি দেখেছিলেন ক্রুইফ। দুই মাস পর এসে ডি ক্রুইফ বিশ্ব ফুটবলের সর্বোচ্চ সংস্থার কাছ থেকে নতুন শাস্তির বার্তা পেলেন। কিরগিজস্তান ম্যাচে অখেলোয়াড়ি আচরণের জন্য সাড়ে আট হাজার সুইস ফ্রাঁ জরিমানা করা হয়েছে তাঁকে। এর সঙ্গে থাকছে দুই ম্যাচের নিষেধাজ্ঞা।তাজিকিস্তানের বিপক্ষে ম্যাচটিতে দুই ম্যাচ নিষেধাজ্ঞার একটি ইতিমধ্যেই কাটিয়ে ফেলেছেন তিনি। সেপ্টেম্বরে বিশ্বকাপ বাছাইপর্বে বাংলাদেশের পরবর্তী ম্যাচটিতেও তাই মাঠে থাকতে পারছেন না তিনি। বাংলাদেশের পরের ম্যাচটি এশিয়ান চ্যাম্পিয়ন অস্ট্রেলিয়ার বিপক্ষে।কিরগিজস্তানের বিপক্ষে ম্যাচে আচরণে একটু বাড়াবাড়িই করে ফেলেছিলেন এই ডাচ কোচ। সিঙ্গাপুরের রেফারির একটি সিদ্ধান্তে অসন্তুষ্ট হয়ে ডাগ আউটের সামনে থাকা পানির বোতলে লাথি দিয়ে বসেছিলেন তিনি। মাথা গরমের সেই আচরণের প্রায়শ্চিত্ত এখন করতেই হচ্ছে তাঁকে।বিশ্বকাপ বাছাইপর্বের বি গ্রুপে কিরগিজস্তান, তাজিকিস্তান ও অস্ট্রেলিয়ার পাশাপাশি বাংলাদেশের প্রতিপক্ষ জর্ডানও। গত ১১ জুন কিরগিজস্তানের বিপক্ষে প্রথম ম্যাচে ৩-১ গোলে হেরে যায় মামুনুল ইসলামের দল। ১৬ জুন পরের ম্যাচে তাজিকিস্তানের বিপক্ষে ১-০ গোলে এগিয়ে গিয়েও শেষ মুহূর্তের গোলে ড্র নিয়েই মাঠ ছাড়তে হয় বাংলাদেশকে। সেপ্টেম্বরের ৩ তারিখে বাংলাদেশের পরের ম্যাচটি অনুষ্ঠিত হবে অস্ট্রেলিয়ার পার্থে।
ছবির ক্যাপশন: লোডভিক ডি ক্রুইফ।ছবি: প্রথম আলো
