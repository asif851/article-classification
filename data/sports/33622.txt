
ফুয়েনলাব্রাদা স্প্যানিশ ফুটবলে তৃতীয় বিভাগের দল। গত মাসে তাদের মাঠে অনুষ্ঠিত প্রথম লেগ ২-০ গোলে জিতে স্প্যানিশ কোপা ডেল রে শেষ ষোলোয় এক পা দিয়ে রেখেছিলেন জিনেদিন জিদান। কিন্তু মঙ্গলবার রাতে সান্তিয়াগো বার্নাব্যুতে আরেকটু হলে পা পুড়ত রিয়াল মাদ্রিদ কোচের। প্রথমার্ধ শেষে রিয়াল যে পিছিয়ে ছিল ০-১ ব্যবধানে! এখান থেকে স্বাগতিকদের হার এড়ানোর কারিগর গ্যারেথ বেল। চোটের কারণে প্রায় দুই মাস পর মাঠে ফিরেই ফর্মে ফেরার আভাস দিয়েছেন ওয়েলশ তারকা।
কাপ বলেই হয়তো সেরা একাদশের প্রায় সবাইকে বিশ্রাম দিয়েছিলেন জিদান। আক্রমণভাগে ক্রিস্টিয়ানো রোনালদো থেকে রক্ষণভাগে সার্জিও র‍্যামোসদের কেউ ছিলেন না। রিজার্ভ স্কোয়াড থেকে তেজেরো, অস্কার আর ফ্রাঞ্চুকে খেলান জিদান। তারুণ্যনির্ভর এই দল নিয়ে ম্যাচের ২৫ মিনিটের মাথায় পিছিয়ে পড়েছিল রিয়াল। দূর থেকে জোরালো শটে গোল করে ফুয়েনলাব্রাদাকে ঘুরে দাঁড়ানোর রাস্তা দেখান লুইস মিয়া। বিরতির পর মাঠে নেমেও তৃতীয় বিভাগের দলটির গোলমুখ খুলতে পারেনি রিয়াল। সম্ভাব্য বিপদ আন্দাজ করতে পেরেই হয়তো ৬২ মিনিটে বেলকে মাঠে নামিয়েছিলেন জিদান। রিয়াল কোচের এ সিদ্ধান্তকে তাঁর শিষ্য ‘মাস্টার স্ট্রোক’ হিসেবে প্রমাণ করেছেন। মাঠে নামার কয়েক সেকেন্ডের মধ্যে দারুণ এক পাসে সতীর্থ বোর্হা মায়োরালকে দিয়ে গোল করান তিনি। ২০ বছর বয়সী এ স্ট্রাইকার বেলের ক্রস থেকে নিখুঁত হেডে গোল করেন। মাঠে নেমে সেটা ছিল আবার বেলের প্রথম ‘টাচ’।
ফুয়েনলাব্রাদার গোলপোস্ট লক্ষ্য করে ৭০ মিনিটে জোরালো শট নিয়েছিলেন বেল। গোলরক্ষকের গায়ে লেগে তা লক্ষ্যভ্রষ্ট হলেও ফিরতি বলে গোল করেন মায়োরাল। কিন্তু ফিরতি লেগ জিততে পারেনি রিয়াল। নির্ধারিত সময়ের ১ মিনিট আগে পোর্তিয়ার গোলে ফিরতি লেগটা ২-২ ব্যবধানে ড্র করে ফুয়েনলাব্রাদা। তাতে অবশ্য শেষ ষোলোয় উঠতে রিয়ালের কোনো সমস্যাই হয়নি। দুই লেগ মিলিয়ে ৪-২ ব্যবধানের জয় পেয়েছে জিদানের দল।
