
দারুণ জমে ওঠেছে লা লিগা। মৌসুম শেষে শিরোপা উঠবে কার হাতে, কে হাসবে শেষ হাসি—বার্সেলোনা, রিয়াল মাদ্রিদ নাকি অ্যাটলেটিকো মাদ্রিদ? কঠিন এক ধাঁধা বটে! আজ রাতে গেটাফেকে ৩-০ ব্যবধানে হারিয়ে ধাঁধার উত্তর আরও জটিল করে তুলল রিয়াল। ২৪ ম্যাচ শেষে বার্সা, রিয়াল ও অ্যাটলেটিকোর পয়েন্ট সমান—৬০! তবে গোল ব্যবধানে পয়েন্ট টেবিলে বার্সার অবস্থান একে, রিয়ালের দুইয়ে আর অ্যাটলেটিকোর তিনে।ম্যাচের ৫ মিনিটেই রিয়ালের গোল উত্সবের উপলক্ষ এনে দেন হেসে রুদ্রিগেজ। ২৭ মিনিটে দারুণ এক প্রতি আক্রমণে আঙ্গেল ডি মারিয়ার ক্রসে অসাধারণ এক গোল করেন করিম বেনজেমা। লিগে বেনজেমার এটি ১৪তম গোল। তবে ৩৪ মিনিটে বেনজেমার দেওয়া পাসে দারুণ এক মওকা হাতছাড়া করেন গ্যারেথ বেল। ২৬ মিনিটে হলুদ কার্ড দেখেছেন বেল। ৬৬ মিনিটে ডি-বক্সের বাইরে থেকে নেওয়া দূর পাল্লার শটে গেটাফের জালে ফের বল জড়িয়ে দেন লুকা মোরদিচ। সবমিলে স্কোরলাইন—রিয়াল ৩:০ গেটাফে।অন্যদিকে এফএ কাপে লিভারপুলকে ২-১ ব্যবধানে হারিয়ে গত সপ্তাহে ইংলিশ প্রিমিয়ার লিগে হারের শোধ তুলেছে আর্সেনাল। গত সপ্তাহে অ্যানফিল্ডে লিগে আর্সেনালকে ৫-১ গোলে উড়িয়ে দিয়েছিল লিভারপুল।আজ ম্যাচের ১৬ মিনিটে অ্যালেক্স অক্সলেড-চেম্বারলেইন এগিয়ে দেন গানারদের। ৪৭ মিনিটে লুকাস পোডলস্কির গোলে ব্যবধান দাঁড়ায় আর্সেনাল ২:০ লিভারপুল। ৬০ মিনিটে পেনাল্টি থেকে স্টিভেন জেরার্ডের গোল ‘অল রেড’দের খানিকটা জাগিয়ে তুললেও তা ওই পর্যন্তই। শেষ অবধি ২-১- ব্যবধানে হারের যাতনা নিয়েই মাঠ ছাড়তে হয়েছে লিভারপুলের। স্টার স্পোর্টস ২ ও ৪, ও রয়টার্স।
 
