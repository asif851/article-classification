
 
‘পদত্যাগ’ করেও ঠিক পদত্যাগ করলেন না শ্রীনিবাসন। তাঁর জায়গায় ভারতীয় ক্রিকেট বোর্ডের (বিসিসিআই) সাবেক প্রধান জগমোহন ডালমিয়াও যেমন ফিরেও ঠিক ফিরলেন না। আজ রোববার চেন্নাইয়ে বিসিসিআইয়ের জরুরি সভায় ঠিক হয়, আইপিএলে স্পট কেলেঙ্কারির এই টালমাটাল সময়ে নৈতিকভাবে আর বিসিসিআই-প্রধানের পদে থাকা ঠিক হবে না শ্রীনিবাসনের। এইমাত্র পাওয়া খবরে জানা গেছে, সরে দাঁড়ালেও স্থায়ীভাবে পদত্যাগ করতে রাজি হননি শ্রীনিবাসন। শুধু এক মাসের জন্য সরে দাঁড়াচ্ছেন। এই সময়ে অন্তর্বর্তীকালীন প্রধান হিসেবে দায়িত্ব পালন করবেন ২০০১ থেকে ২০০৪ পর্যন্ত বিসিসিআইয়ের প্রধান হিসেবে কাজ করা ডালমিয়া। খবরটি নিশ্চিত করেছেন বিসিসিআইয়ের অন্যতম প্রভাবশালী কর্তা এবং পাঞ্জাব ক্রিকেট সংস্থার প্রধান আইএস বিন্দ্রা। খবর এনডিটিভির।
