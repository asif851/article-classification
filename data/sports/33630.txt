
ম্যাচ শেষের সংবাদ সম্মেলনে দারুণ হাসিখুশি নেপালের কোচ বালগোপাল মহাজন। রহস্য একটাই—আন্তর্জাতিক ফুটবলে একটি জয়ের জন্য হাপিত্যেশ করতে থাকা নেপালকে অবশেষে জয়ের মুখ দেখাতে পেরেছেন। বঙ্গবন্ধু গোল্ড কাপে কাল নেপাল ১-০ গোলে হারিয়েছে শ্রীলঙ্কাকে। সর্বশেষ কোনো আন্তর্জাতিক টুর্নামেন্টে নেপালের জয় ২০১৩ সালের সেপ্টেম্বরে। সেবার সাফের গ্রুপ পর্বে তারা ভারতকে হারিয়েছিল ২-১ গোলে। কালকের জয়ে একই সঙ্গে একটা মধুর প্রতিশোধও নিয়েছে নেপাল। ভারতে সর্বশেষ সাফে নেপাল যোগ হওয়া সময়ের গোলে হেরেছিল শ্রীলঙ্কার কাছে। যশোরের ম্যাচে গোলশূন্য ড্র, এরপর বঙ্গবন্ধু স্টেডিয়ামে জয়—সেমির পথে অনেকটাই এগোল নেপাল। টানা দুই হারে বিদায় শ্রীলঙ্কার। ম্যাচের ৪ মিনিটে নেপালকে এগিয়ে নেন ম্যাচসেরা ফুটবলার বিমল ঘারতি মাগার। রবিন শ্রেষ্ঠর বাড়িয়ে দেওয়া বলে বক্সের মধ্যে বিমলের ভলিতে বল ঢোকে জালে। ৪৬ মিনিটে অঞ্জন বিসতা নেপালকে আরও এগিয়ে নেওয়ার দারুণ সুযোগ পেয়েছিলেন। কিন্তু শেষ মুহূর্তে শ্রীলঙ্কান এক ডিফেন্ডার কর্নারের বিনিময়ে বাঁচিয়ে দেন দলকে। বাকি সময় গোল শোধের জন্য মরিয়া চেষ্টা করেও খালি হাতেই মাঠ ছাড়তে হয় শ্রীলঙ্কাকে। ম্যাচ শেষে উচ্ছ্বসিত নেপাল কোচ বালগোপাল, ‘শুধু আমার একার বা ফুটবলারদের জন্য নয়, এই জয় নেপালের ফুটবলের জন্যই গুরুত্বপূর্ণ।’
