
চার, ছক্কার টি-টোয়েন্টি ক্রিকেটের মান রাখতে পারছে না এবারের বিপিএল—এমন কথা টুর্নামেন্টের শুরুর দিন থেকেই শোনা যাচ্ছিল। যদিও এবারের আসরে বেশ কয়েকটি ম্যাচ রুদ্ধশ্বাস উত্তাপ ছড়িয়েছে। রোমাঞ্চকর সমাপ্তির আনন্দ দিয়েছে। তারপরেও বিপিএল যেন ঠিক প্রত্যাশা পূরণ করতে পারছে না। ঢাকার দ্বিতীয় পর্বে এসে তো ঠিকমতো ১০০ রানও করতে পারছে না দলগুলো। পরপর দুই দিন বিপিএলের সর্বনিম্ন রানের ইনিংস দেখেছে মিরপুর শেরেবাংলা স্টেডিয়ামের দর্শকেরা। টুর্নামেন্টের শেষ চার নিশ্চিত হয়ে গেছে এরই মধ্যে। সংখ্যায় সংখ্যায় এ পর্যন্ত বিপিএলের একটা ছবি আঁকলে কেমন হয়!
বিপিএলে এখনো পর্যন্ত সীমানা ছাড়ানো (চার-ছয় দুই মিলেই) শটের সংখ্যা ১ হাজার ২৪৬টি। এর মধ্যে চার ৮৩৪, ছক্কা ৪১২টি। সবচেয়ে বেশি—২৩টি ছক্কা মেরেছেন ঢাকা ডায়নামাইটসের ক্যারিবীয় ওপেনার এভিন লুইস। ছক্কা মারায় লুইসের পরেই আছেন চিটাগং ভাইকিংসের লুক রনকি—১৮টি। নিউজিল্যান্ডের সাবেক এই উইকেটকিপার-ব্যাটসম্যানই ছিলেন এই টুর্নামেন্টে চিটাগং দলের একমাত্র ব্যাটিং-ভরসা।  ছক্কার তালিকায় পিছিয়ে পড়লেও বাউন্ডারি তালিকার শীর্ষে রয়েছেন সিলেট সিক্সার্সের আরেক ক্যারিবীয় ওপেনার আন্দ্রে ফ্লেচার। ৩২টি বাউন্ডারি মেরেছেন তিনি, সঙ্গে ১৪টি ছক্কা। দ্বিতীয় সর্বোচ্চ ৩০টি চার এসেছে কুমিল্লা ভিক্টোরিয়ানসের অধিনায়ক তামিম ইকবালের ব্যাট থেকে। টুর্নামেন্টে মাত্র ৭ ম্যাচ খেলেই আলো ছড়াচ্ছেন তামিম। চোটের কারণে শুরুর ম্যাচগুলোয় খেলেননি তামিম। তবে তাঁর দল কুমিল্লাও রয়েছে পয়েন্ট টেবিলের শীর্ষে।
