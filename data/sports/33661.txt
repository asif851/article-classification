
ভারত আগেই জানিয়ে দিয়েছে পাকিস্তানের বিপক্ষে দ্বিপাক্ষিক সিরিজের ভেন্যু হিসেবে সংযুক্ত আরব আমিরাত পছন্দ নয় তাদের। আমিরাতের বদলে ভারতের মাটিতে এই সিরিজ আয়োজনের যে প্রস্তাব ভারতের তরফ থেকে করা হয়েছিল, তাতেও ঘোরতর আপত্তি পাকিস্তানের। এমন একটি পরিস্থিতিতে উপমহাদেশের এই দুই ক্রিকেট-পরাশক্তির দ্বিপাক্ষিক সিরিজ আয়োজনের সব সম্ভাবনা মিইয়ে গেছে, এমন ধারণা যদি থাকে, তাহলে আপাতত তা ঝেড়ে ফেলতেই হচ্ছে। নাটকীয় সব ব্যাপার-স্যাপারের মধ্য দিয়ে আবারও মাঠে গড়ানোর সম্ভাবনা দেখা দিয়েছে বহুল আলোচিত এই সিরিজের। সিরিজটি নাকি হতে যাচ্ছে বাংলাদেশে!শুধু বাংলাদেশই নয় ভারতীয় ক্রিকেট বোর্ডের তরফ থেকে ডিসেম্বরের সম্ভাব্য এই সিরিজের ভেন্যু হিসেবে ভাবা হচ্ছে শ্রীলঙ্কার নামই। তবে ক্রিকেটীয় উন্মাদনা, দর্শক আগ্রহসহ অন্যান্য প্রেক্ষাপট বিবেচনায় বাংলাদেশই নাকি এই সিরিজ আয়োজনের ক্ষেত্রে দুই দেশেরই পছন্দের জায়গা।রোববার এই সিরিজের ভবিষ্যৎ নিয়ে দুবাইয়ে এক বৈঠকে বসার কথা ভারতীয় ক্রিকেট বোর্ডের (বিসিসিআই) প্রধান শশাঙ্ক মনোহর এবং পাকিস্তান ক্রিকেট বোর্ডের (পিসিবি) প্রধান শাহরিয়ার খানের। এই বৈঠকে নাকি মধ্যস্থতাকারী হিসেবে উপস্থিত থাকার কথা ইংলিশ এন্ড ওয়েলস ক্রিকেট বোর্ডের (ইসিবি) প্রধান জাইলস ক্লার্কের।এদিকে, কলকাতার আনন্দবাজার পত্রিকা জানিয়েছে সিরিজের ভেন্যু হিসেবে শ্রীলঙ্কার চেয়ে নাকি বাংলাদেশকেই বেশি পছন্দ পাকিস্তানের। দর্শক আগ্রহের কথা বিবেচনা করে বাংলাদেশে হোম সিরিজ আয়োজন করাটা পাকিস্তানের জন্য শ্রীলঙ্কার চেয়েও বেশি লাভজনক বলে মনে করছেন তারা। বাংলাদেশে ‘গেট মানি’টাও ভালো উঠবে বলে মনে করে তারা।বাংলাদেশ-শ্রীলঙ্কা কোনো দেশেই ডিসেম্বরে কোনো হোম সিরিজ নেই। এই সময়ের মধ্যে এই সিরিজটি আয়োজিত হওয়ার সম্ভাবনা আছে। টেস্ট ম্যাচ বাদ দিয়ে এই সময়ে ৩ ওয়ানডে আর ২ টি-টোয়েন্টি দিয়ে বাংলাদেশের মতো ভেন্যুতে খুব সহজেই সিরিজ আয়োজন সম্ভব বলে মনে করছেন সংশ্লিষ্ট সকলে। সূত্র: এনডিটিভি, দ্য নেশন, আনন্দবাজার পত্রিকা।
