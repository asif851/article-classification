
ফেনী সকারের কাছে ম্যাচটা হয়ে দাঁড়িয়েছিল ‌‘ফাইনাল’। এই ম্যাচ হারলে যে দলটির প্রিমিয়ার লিগ থেকে অবনমন প্রায় নিশ্চিতই হয়ে যেত। অন্য দিকে জিতলে অবনমন বাঁচানোর লড়াইয়ে অনেকটাই নিরাপদে চলে যেত উত্তর বারিধারা।জীবন-মরণ হয়ে ওঠা লড়াইটা ফেনী সকার ঠিক সময়েই জিতে নিয়েছে। উত্তর বারিধারার বিপক্ষে চৌম্রিন রাখাইনের গোলটি নতুন জীবন দিয়েছে সকারকে। লিমনের ক্রসে বল নিয়েই ঢুকে পড়েন জালে। ৪৮ মিনিটে পাওয়া মহামূল্যবান ওই গোলটি ধরে রাখতে পারাই সকারের জন্য বিরাট এক পাওয়া। ১৭ ম্যাচে দলটির নামের পাশে জমা পড়ল ১৩ পয়েন্ট, সমান ম্যাচে বারিধারারও পয়েন্ট ১৩। তবে গোলগড়ে এগিয়ে বারিধারা। দুদলের পাঁচটি করে ম্যাচ বাকি।এই জয়টাকে বেঁচে থাকার অক্সিজেন বললেন সকারের কোচ লাডিবাবা লোলা, ‌‘এটি শুধুই তিন পয়েন্ট নয়। আমরা মনে হয় এই মাত্র যুদ্ধ জিতে উঠলাম।’সত্যিই তা-ই। এমএ আজিজ স্টেডিয়ামে দুদলের মধ্যে অবনমন বাঁচানোর লড়াইয়ে একটা যুদ্ধই হলো আজ।
