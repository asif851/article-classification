
এবারও দুর্দান্ত জমে উঠেছে ভারত-অস্ট্রেলিয়ার লড়াই। সে হোক মাঠে কিংবা মাঠের বাইরে। ১-১ সমতায় থাকা সিরিজের নিষ্পত্তি কি ধর্মশালায় হবে? নাকি সমতা থেকেই শেষ? যা–ই হোক, রাঁচির মতো সিরিজের শেষ টেস্টটাও দূর থেকেই দেখতে হবে মিচেল স্টার্কের। চোটে পড়ে অস্ট্রেলীয় ফাস্ট বোলার ফিরে গেছেন দেশে। সেখানেই স্টার্ক বললেন, এই সিরিজে যে এত কথাবার্তা হচ্ছে, মুখের লড়াই; তার কারণ ভারত বোর্ডার-গাভাস্কার ট্রফি হেরে ফেলার ভয়ে আচ্ছন্ন।
চার টেস্ট সিরিজের প্রথমটিতেই অস্ট্রেলিয়ার কাছে ৩৩৩ রানে হেরেছে ভারত। অবশ্য বেঙ্গালুরুতে ঘুরে দাঁড়ায় কোহলির দল। আর সর্বশেষ রাঁচিতে হয়েছে ড্র। ব্যাট-বলের লড়াইয়ের সঙ্গে সমানে চলছে মুখের লড়াইও। এ নিয়ে ফক্স স্পোর্টসকে স্টার্ক বলছেন, ‘এটা সম্ভবত আমাদের চেয়ে ওরাই বেশি করছে। সিরিজের আগে অনেক উন্মাদনা তৈরি হয়েছিল। একটা তরুণ দল হিসেবে এখনো আমরা পথ খুঁজছি। একজন আরেকজনের খেলা দেখে অনেক কিছু শিখছি। (গত বছর) হোবার্ট টেস্ট থেকে আমরা দল হিসেবে এভাবেই এগোচ্ছি।’গত দুই বছরে দেশের মাটিতে নিজেদের প্রায় ‘অজেয়’ দলে পরিণত করেছিল ভারত। একমাত্র অস্ট্রেলিয়ার তরুণ দলটাই বিরাট কোহলিকে ধাক্কা দিতে পেরেছে। সিরিজের প্রথম টেস্টে হারটা ভারতকে কতটা ভয় পাইয়ে দিয়েছিল সেটি বললেন স্টার্ক, ‘ভারতের মাটিতে আমরা যেভাবে তাদের হারিয়েছি আর তারা যেভাবে খেলেছে, তাতে ভয় পেয়ে গিয়েছিল। তারা অনেক রক্ষণাত্মক খেলেছিল। অবশ্য তারা পরের টেস্টে ঘুরে দাঁড়িয়েছে। ভালো খেলেছে, সিরিজে ফিরেছে।’ সূত্র: ক্রিকইনফো।
