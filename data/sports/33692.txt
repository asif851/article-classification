
বিপিএলে গতকাল খেলা ছাপিয়ে বড় হয়ে উঠেছিল মাঠে শুভাশিস রায়ের সঙ্গে মাশরাফি বিন মুর্তজার কথার লড়াই। এ নিয়ে রীতিমতো ঝড় উঠেছে সামাজিক যোগাযোগের মাধ্যমে। পরিস্থিতি শান্ত করতে নিজের অফিশিয়াল অ্যাকাউন্ট থেকে সরাসরি লাইভে এসেছেন মাশরাফি। এই বিষয়ে বাড়াবাড়ি করতে বারণ করেছেন; ক্ষমা চেয়েছেন দেশবাসী ও শুভাশিসের কাছেও। তারই সুর ধরে সামাজিক গণমাধ্যমে আরও একটি ভিডিও বার্তায় মাশরাফির কাছে ক্ষমা চেয়েছেন শুভাশিস রায়।মাশরাফির সেই ভিডিওর কিছুক্ষণ পরই ফেসবুক লাইভে এসেছেন জাতীয় দলের আরেক পেসার তাসকিন আহমেদ। ভিডিওতে দেখা যায়, তাঁর সঙ্গে সেখানে উপস্থিত ব্যাটসম্যান এনামুল হক, শুভাশিস ও মাশরাফি। শুরুতেই তাসকিন ঘটনার জন্য দুঃখ প্রকাশ করেন। শুভাশিস রায়কে কিছু বলতে বললে ‘লাজুক’ শুভাশিস ‘না, না...তুই বলে দে’ বলে সরে যান। পরে মোবাইল হাতে নিয়ে আবারও কথা বলেন রংপুর রাইডার্স ও জাতীয় দলের ওয়ানডে অধিনায়ক মাশরাফি।মাশরাফি বলেছেন, ‘আসসালামু আলাইকুম, আশা করি সবাই ভালো আছেন। আমি আর ও (শুভাশিসের দিকে ইঙ্গিত করে) পুরোপুরি ঠিক আছি। আপনারাও সবাই ঠিক থাকেন, শান্তিতে থাকেন। ইনশা আল্লাহ সামনে আবার দেখা হবে।’ চিটাগং ভাইকিংসের দুই পেসার তাসকিন ও শুভাশিসকে আবারও অভিনন্দন জানিয়েছেন ম্যাশ। অপ্রীতিকর এই ঘটনার শেষ টানতেই হয়তো মাশরাফি-শুভাশিস একসঙ্গে লাইভে এসেছেন। ‘ধন্যবাদ, আর ও কিছু বলবে...’—এই বলে যখন মাশরাফি মোবাইল এগিয়ে দিয়েছেন, তখন শুভাশিস হাসিমুখে বলেছেন, ‘সরি ভাই, সরি ভাই।’হাসিঠাট্টায় ভরা ছিল ভিডিও বার্তাটি। একেবারে শুরুতেই ক্যামেরার সামনে না থাকা একটি কণ্ঠস্বর খুলনার আঞ্চলিক ভাষায় বলছিলেন, ‘এত কিছু মানুষকে বোঝাতি হবে না, তাইলে ওরা আরও পাইয়ে বসবে। আমারে আমার মতো ঝামেলা মিটাইতে দাও।’ সেটা যে মাশরাফি নিজেই, এটা অনুমান করে নিতে কষ্ট হয় না। এবং তাঁর নির্দেশেই যে তাসকিন এই ভিডিওটি লাইভ করেছেন, সেটাও পরিষ্কার হয়। শেষ দিকে এনামুল ও তাসকিন শুভাশিসকে নিয়ে মজা করেছেন। দেশের ক্রিকেটে হুট করে আসা কালো মেঘটা যেন মুহূর্তের মধ্যেই ফাঁকা হয়ে গেল এই ঘটনায়। দুই পেসার নিজেদের মধ্যে ঝামেলা মিটমাট করে নিয়েছেন। এ নিয়ে আর কোনো নতুন গন্ডগোল না হওয়াই কাম্য।
