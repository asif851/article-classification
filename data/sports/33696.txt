
খোঁচাখুঁচি, একে অপরকে নানা বিষয় নিয়ে দোষারোপ—রিয়াল মাদ্রিদ আর বার্সেলোনার মধ্যে এসব চলতেই থাকে। ফুটবল মাঠে দুই চিরপ্রতিদ্বন্দ্বীর লড়াইটা মাঠের বাইরেও উত্তাপ ছড়িয়ে আসছে অনেক আগে থেকেই। রোববার রিয়ালের মাঠ সান্তিয়াগো বার্নাব্যুতে আরেকটি দ্বৈরথের আগেও টের পাওয়া যাচ্ছে ‘যুদ্ধের দামামা’। এর মধ্যেই চলছে সামাজিকতা আর আনুষ্ঠানিকতা। এবারের এল ক্লাসিকোর আগে যেমন দুই দলের কর্মকর্তাদের জন্য বিশেষ এক ‘ডিনার পার্টি’র আয়োজন করেছেন রিয়ালের সভাপতি ফ্লোরেন্তিনো পেরেজ। 
এই ডিনার পার্টিতে বার্সেলোনার কে কে যাবেন তা এখনো জানা যায়নি। তবে বার্সা সভাপতি জোসেপ বার্তোমেউ যে যাচ্ছেন না—এটা নিশ্চিতই হয়ে গেছে। ডিনার পার্টিটি হবে বার্নাব্যুর প্রেসিডেন্ট বক্সে। কিছুদিন আগেই রিয়ালের এই প্রেসিডেন্ট বক্স নিয়ে কটাক্ষ করতে ছাড়েননি জেরার্ড পিকে। স্প্যানিশ লিগে রিয়ালকে সুবিধা দিতে এখান থেকেই নাকি কলকাঠি নাড়া হয়—পিকে ইঙ্গিত করেছিলেন এমনই। বার্তোমেউ অবশ্য তেমন কিছু বলেননি। বার্তোমেউ বলেছেন, ম্যাচটি তিনি উপভোগ করতে চান। আর এতে যেন ছেদ না পড়ে এর জন্যই ডিনারে না যাওয়ার সিদ্ধান্ত নিয়েছেন। এল ক্লাসিকোর আগে এমন ডিনার আগেও হয়েছে। তবে এর আগে এই ডিনার পার্টি হতো মাদ্রিদ বা বার্সেলোনার কোনো না কোনো রেস্তোরাঁয়। সূত্র: মার্কা
