
আয়ারল্যান্ড ও নিউজিল্যান্ডের বিপক্ষের ত্রিদেশীয় সিরিজটি উপহারের ডালা সাজিয়ে অপেক্ষা করছে বাংলাদেশের জন্য। এখন শুধু হাত বাড়িয়ে সেই উপহার নেওয়ার অপেক্ষা। সবকিছু যদি পক্ষে থাকে, তবে ২০১৯ বিশ্বকাপের টিকিট এ মাসের ২৪ তারিখেই কেটে ফেলতে পারবে বাংলাদেশ! এমন ইঙ্গিত পাওয়া গিয়েছিল মাসের প্রথম দিনেই। এ মাসের পয়লা তারিখ পুনর্বিন্যস্ত হয়েছে আইসিসির র‍্যাঙ্কিং। ২০১৪ সালের পর থেকে দলগুলোর পারফরম্যান্সে ওপর ভিত্তি করে সাজানো এই র‍্যাঙ্কিংয়ে নিজেদের অবস্থান ধরে রাখে বাংলাদেশ। ১ পয়েন্ট কমে ৯১ পয়েন্ট হলেও আইসিসির ওয়ানডে র‍্যাঙ্কিংয়ের সাতেই রয়ে গেছে মাশরাফি বিন মুর্তজার দল।সেদিনই জানা গিয়েছিল আয়ারল্যান্ড ও নিউজিল্যান্ডের বিপক্ষের সিরিজ দিয়ে আরও এক ধাপ এগিয়ে যেতে পারে বাংলাদেশ। এক বিবৃতিতে আইসিসিও সেটা নিশ্চিত করেছে আজ।এই সিরিজে কীভাবে নিজেদের এগিয়ে নিতে পারে মাশরাফিরা? খুব সোজা। আয়ারল্যান্ডকে হারাতে হবে দুই ম্যাচেই। আর র‍্যাঙ্কিংয়ের চারে থাকা নিউজিল্যান্ডকে হারাতে হবে কমপক্ষে এক ম্যাচে। তবেই র‍্যাঙ্কিংয়ে ছয়ে উঠে আসবে বাংলাদেশ। কারণ, সংশোধিত র‍্যাঙ্কিংয়ে ছয়ে থাকা শ্রীলঙ্কা হারিয়েছে ৫ রেটিং পয়েন্ট। লঙ্কানরা ৯৩ পয়েন্ট নিয়ে বাংলাদেশের একদম হাতের নাগালে। নিউজিল্যান্ড ও আয়ারল্যান্ডের বিপক্ষে চারটি ম্যাচেই জয় পেলে বাংলাদেশের পয়েন্ট হয়ে যাবে ৯৭। বিশ্বকাপ তো নিশ্চিত!  নতুন র‍্যাঙ্কিংয়ে আটে থাকা পাকিস্তানের পয়েন্ট ৮৮। আর বিশ্বকাপে সরাসরি সুযোগ পাবে ইংল্যান্ড ও র‍্যাঙ্কিংয়ের প্রথম সাতটি দল। তাই বাংলাদেশের প্রেক্ষাপটে সবচেয়ে গুরুত্বপূর্ণ তথ্য, নয়ে থাকা ওয়েস্ট ইন্ডিজের পয়েন্ট এখন ৭৯। ফলে বাংলাদেশ তখন (চারটি ম্যাচেই জয় পেলে) ক্যারিবীয়দের চেয়ে এগিয়ে থাকবে ১৮ পয়েন্টে। ৩০ সেপ্টেম্বরের ‘কাট অফ’ তারিখের আগে বর্তমান সূচি অনুযায়ী এই ব্যবধান কমিয়ে আনার কোনো সম্ভাবনাই নেই। মুদ্রার উল্টোদিকটাও জেনে নেওয়া যাক। এ সিরিজে যদি বাংলাদেশের ভরাডুবি হয় তবে ওয়েস্ট ইন্ডিজের সুযোগ বেড়ে যাবে! চার ম্যাচ হারলেই পয়েন্ট নেমে যাবে ৮৩ তে; ওয়েস্ট ইন্ডিজের কাছাকাছি। আর যদি আয়ারল্যান্ডের কাছে এক ম্যাচ হারে বাংলাদেশ, তবে পাকিস্তান এগিয়ে যাবে। কারণ, তখন বাংলাদেশের পয়েন্ট হবে ৮৭। আর যদি ন্যূনতম সাফল্যটাও জোটে বাংলাদেশের অর্থাৎ আয়ারল্যান্ডের বিপক্ষে প্রত্যাশিত দুই জয়, সে ক্ষেত্রেও ১ পয়েন্ট হারাবে বাংলাদেশ (৯০)।
