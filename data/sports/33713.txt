

বোলারদের পর ব্যর্থতার মিছিলে যোগ দিলেন ব্যাটসম্যানরাও। ব্যতিক্রম কেবল নাসির হোসেন ও লিটন দাস। লড়াই চালিয়েও ভারত ‘এ’ দলের ছুড়ে দেওয়া রানের পাহাড় পেরোতে পারলেন না দুজন। বেঙ্গালুরুর চেন্নাস্বামী স্টেডিয়ামে বাংলাদেশ ‘এ’ দল হারল ৯৬ রানে।
৩২৩ রানের লক্ষ্যে খেলতে নেমে ৮৭ রানেই বাংলাদেশ ‘এ’ দল হারাল ৫ উইকেট। ২৫ রানে সৌম্য সরকার ও এনামুল হকের ফিরে যাওয়ার ধাক্কা সামলাতে বেশ হিমশিমই খেতে হলো ‘এ’ দলকে। মুমিনুল হক-সাব্বির রহমানের চতুর্থ উইকেট জুটি ৩৮ রানে যোগ করলেও বিপর্যয় সামলে উঠতে পারেনি ‘এ’ দল। মুমিনুল-সাব্বির ফিরে যাওয়ার পর মূল প্রতিরোধ গড়ে তুললেন নাসির-লিটন। দুজনের ষষ্ঠ উইকেট জুটি ১২১ বলে করল ১২০ রান। দুজনের প্রতিরোধের সঙ্গে ক্ষীণ একটা আশার প্রদীপও জ্বলে উঠেছিল। এক পর্যায়ে ৮১ বলে দরকার ছিল ১১৬, হাতে ৫ উইকেট। এ সময়ে দৃশ্যপটে হাজির গুরকিরাত সিং মান। ব্যাট হাতে দারুণ করার পর বল হাতেও দুর্দান্ত পাঞ্জাবি অফস্পিনার। তাঁর ঘূর্ণিতেই শেষ ১৯ রানে ধসে পড়ল বাংলাদেশ ‘এ’ দলের অবশিষ্ট ৫ উইকেট। ৫টিই নিয়েছেন গুরকিরাত। ৪২.৩ ওভারে বাংলাদেশ ‘এ’ অলআউট ২২৬ রানে। দলের পক্ষে সর্বোচ্চ ৭৫ রান এসেছে লিটনের ব্যাট থেকে, দ্বিতীয় সর্বোচ্চ ৫২ করেছেন সহ-অধিনায়ক নাসির। টসে হেরে ব্যাট করতে নামা ভারতীয় ‘এ’ দলের শুরুটা মোটামুটি ভালো হলেও এক পর্যায়েই পথই হারিয়ে বসেছিল। মায়াঙ্ক আগারওয়াল বাদে টপ অর্ডারে কোনো ব্যাটসম্যানই বলার মতো রান পাননি। ভারতের তারকা ব্যাটসম্যান সুরেশ রায়না সাজঘরে ফেরেন মাত্র ১৬ রানে। উন্মুক্ত চাঁদ, মনীশ পান্ডে, কেদার যাদবরাও ছিলেন তথৈবচ। মায়াঙ্কের ব্যাট থেকে আসে ৫৬। ভারত ‘এ’ দলকে বিরাট সংগ্রহ এনে দিয়েছেন মূলত ছয়ে নামা সঞ্জু স্যামসন, সাতে খেলা গুরকিরাত ও আটে নামা ঋষি ধাওয়ান। স্যামসন-গুরকিরাতের ষষ্ঠ উইকেটে আসে ১০২, স্যামসন-ঋষির সপ্তম উইকেটে ওঠে ৭৮ রান। এ দুটি জুটিই মূলত পার্থক্য গড়ে দিয়েছে ম্যাচের। ভারত ‘এ’ দলের সর্বোচ্চ ৭৩ রান এসেছে স্যামসনের ব্যাট থেকে।
 উদার হাতে রান বিলিয়েছেন বাংলাদেশ ‘এ’ দলের বোলাররা। তাসকিন আহমেদ পাঁচ ওভার বল করে দিয়েছেন ৪৬ রান। শফিউল ইসলাম ১০ ওভারের কোটা পূরণ করেছেন ৬০ রান খরচ করে। রুবেল হোসেন ১০ ওভারে দিয়েছেন ৫৬ রান। বাঁ হাতি স্পিনার আরাফাত সানি দিয়েছেন ৫৭ রান। ৩০ ওভার পর্যন্ত লড়াই ছিল সমানে-সমান। কিন্তু শেষ ২০ ওভারে পাল্টা আঘাতে বাংলাদেশ ‘এ’ দলের সর্বনাশ করেন লোয়ার অর্ডারের তিন ভারতীয় ব্যাটসম্যান। বাংলাদেশের পক্ষে দুটি করে উইকেট নিয়েছেন শফিউল ও নাসির। একটি করে তাসকিন ও সানি।এ জয়ে তিন ম্যাচের সিরিজে ১-০ ব্যবধানে এগিয়ে গেল ভারত ‘এ’ দল। দ্বিতীয় ম্যাচ পরশু একই ভেন্যুতে।
সংক্ষিপ্ত স্কোর:ভারত ‘এ’ দল: ৫০ ওভারে ৩২২/৭ (সঞ্জু স্যামসন ৭৩ , গুরকিরাত ৬৫; শফিউল ২/৬০, নাসির ২/৫১, তাসকিন ১/৪৬, সানি ১/৫৭)বাংলাদেশ ‘এ’ দল: ৪২.৩ ওভারে ২২৬ (লিটন ৭৫, নাসির ৫২, সাব্বির ২৫; গুরকিরাত ৫/২৯, অরবিন্দ ৩/২৯)ফল: ভারত ‘এ’ ৯৬ রানে জয়ী
