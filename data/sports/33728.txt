
ইডেনে আফগানিস্তানের বিপক্ষে জয় দিয়েই এবারের টি-টোয়েন্টি বিশ্বকাপ শুরু হয়েছিল শ্রীলঙ্কার। কিন্তু এরপর লঙ্কানদের যে হতশ্রী দশা, তাতে বোঝা কঠিন ছিল এই দলটা কিনা ২০১৪ টি-টোয়েন্টি বিশ্বকাপের চ্যাম্পিয়ন। ওয়েস্ট ইন্ডিজ, ইংল্যান্ড ও দক্ষিণ আফ্রিকার বিপক্ষে হেরে গ্রুপ পর্বেই বিদায় শ্রীলঙ্কার। দলের এ ব্যর্থতার দায় স্বীকার করে নিচ্ছেন শ্রীলঙ্কা ক্রিকেটের (এসএলসি) নির্বাচক কমিটির চেয়ারম্যান অরবিন্দ ডি সিলভা।টুর্নামেন্টের আগ মুহূর্তে ডি সিলভাকে প্রধান করে গঠন করা হয়েছিল নির্বাচক কমিটি। এই কমিটিতে রাখা হয়েছিল কুমার সাঙ্গাকারাকেও। কমিটিকে সবচেয়ে বেশি তোপের মুখে পড়তে হয়েছে ফর্মে না থাকা লাহিরু থিরিমান্নেকে দলভুক্ত করা নিয়ে। ৪ ম্যাচে এই বাঁহাতি ব্যাটসম্যানের রান ১৪। থিরিমান্নেকে দলে নেওয়ার যুক্তি ডি সিলভা দিলেন এভাবে, ‘আমাদের হাতে এ মুহূর্তে যেসব বিকল্প আছে, তার মধ্যে টেকনিকের দিক দিয়ে সবচেয়ে এগিয়ে থিরিমান্নে।’ টাইমস অব ইন্ডিয়া।
