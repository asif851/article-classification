
ম্যাচ শুরু হওয়ার আগে যতটা সম্ভব উত্তেজনা ছড়িয়ে দিচ্ছে পেরু। বিশ্বকাপ বাছাইপর্বে ভোর সাড়ে ৫টায় আর্জেন্টিনার মুখোমুখি হবে দেশটি। বাছাইপর্বের শেষ পর্যায়ে এসে এমনিতেই টান টান উত্তেজনা। এর মাঝে আবার ম্যাচ পাতানোর অভিযোগ! আর্জেন্টিনার জয় নিশ্চিত করতে ফিফাই নাকি ম্যাচ পাতাবে—এমন দাবি তুলেছে পেরুর একটি পত্রিকা!
বিশ্বকাপ বাছাইপর্বে পেরু-আর্জেন্টিনার ম্যাচ নিয়ে নাটক এ প্রথম নয়। এর আগেও তিনবার এ ম্যাচের ওপরই বিশ্বকাপ ভাগ্য দুলছিল দুই দলের। এবারও চারে থাকা পেরু ও পাঁচে থাকা আর্জেন্টিনার ভাগ্য অনেকটাই নির্ধারিত হয়ে যাবে এ ম্যাচ শেষে। এর মাঝেই ষড়যন্ত্র-তত্ত্ব খুঁজে নিয়েছে পেরুর সংবাদপত্র ‘টোডো স্পোর্ট’। পত্রিকাটি তাঁদের প্রচ্ছদে মেসির একটি ছবির দিয়েছে। সে ছবির নিচে ফিফা, কনমেবল ও আর্জেন্টাইন ফুটবল ফেডারেশন সভাপতির ছবি দিয়ে শিরোনাম দিয়েছে, ‘প্রতারক!’ শিরোনামের নিচেই ব্যাখ্যা করা হয়েছে, ‘এ তিনজন আমাদের হাত থেকে ম্যাচটি কেড়ে নেওয়ার চেষ্টা করবে। এ তিনজনই থাকবে অফিশিয়াল বক্সে।’ কিন্তু সত্যি হলো, ফিফা সভাপতি জিয়ান্নি ইনফান্তিনো সম্প্রতি বুয়েনস এইরেসে গেলেও এ ম্যাচে মাঠে থাকবেন না। কিন্তু এ তথ্যও পেরুকে ষড়যন্ত্র-তত্ত্ব থেকে সড়াতে পারছে না। এর আগেই পেরুর দলের চিকিৎসক হোর্হে আলভা নিশ্চিত করেছেন, এ ম্যাচের জন্য তারা দেশ থেকে খাওয়ার পানি নিয়ে যাচ্ছেন! আর্জেন্টিনার হোটেল থেকে দেওয়া পানিতে তারা আস্থা রাখতে পারছেন না। ১৯৯০ বিশ্বকাপে ব্রাজিলের বিপক্ষে ম্যাচের ঘটনাই হয়তো এ সিদ্ধান্ত নিতে বাধ্য করেছে পেরুকে। সে ম্যাচে ব্রাজিলের লেফট ব্যাক ব্রাঙ্কোকে আর্জেন্টাইন ডাগ আউট থেকে পানির বোতল দেওয়া হয়েছিল। সে পানি পানের পরই পারফরম্যান্সে ধস নামে ব্রাঙ্কোর। পরে ডিয়েগো ম্যারাডোনাও স্বীকার করেছিলেন, রহিপনোল নামক একটা চেতনানাশক মেশানো হয়েছিল সে পানিতে!
