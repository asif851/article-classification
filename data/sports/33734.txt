
ফুসফুস যদি ঠিকঠাক কাজ না করে, শরীর ঠিকমতো চলবে?নিশ্চয়ই না। রিয়াল মাদ্রিদেরও হয়েছে এখন তেমন দশা। দলের প্রাণভোমরা ক্রিস্টিয়ানো রোনালদোই পুরোপুরি ফিট নন, রিয়ালও হয়তো এ জন্যই একটু ফর্ম হারাচ্ছে?এমন নয় যে, রিয়াল কোনো ম্যাচ হেরেছে। তবে লিগ ও চ্যাম্পিয়নস লিগে সর্বশেষ চার ম্যাচেই ড্র করেছে জিনেদিন জিদানের দল। রিয়ালের জন্য তো এটিই ব্যর্থতার প্রতিশব্দ। আর রিয়ালের সাবেক কোচ ফাবিও ক্যাপেলোর চোখে এর সবচেয়ে বেশি দায়টা যাচ্ছে দলের প্রাণভোমরার দিকেই—রোনালদো। অবশ্য ফর্মের চেয়েও বেশি পর্তুগিজ যুবরাজের ফিটনেস নিয়েই প্রশ্ন তুলছেন খ্যাতনামা এই কোচ।মৌসুমের শুরুটা কী দুর্দান্তই না হয়েছিল রিয়ালের! লিগে প্রথম চার ম্যাচেই জয়, সঙ্গে চ্যাম্পিয়নস লিগেও গ্রুপের প্রথম ম্যাচে স্পোর্টিং ক্লাব দ্য পর্তুগালের বিপক্ষে জয় এসেছে শেষ মুহূর্তের রোমাঞ্চ ছড়িয়ে। লিগে টানা জয়ের বার্সেলোনার রেকর্ডও ছুঁয়ে ফেলেছিল লস ব্লাঙ্কোরা (১৬ ম্যাচ)। তখন কে ভেবেছিল, চার ম্যাচ পর সেই রিয়ালকে নিয়েই এমন ব্যর্থতার বিশ্লেষণ চলবে, চলবে খেলোয়াড়দের পারফরম্যান্সের কাটা-ছেঁড়া।
ক্যাপেলোর কাটা-ছেঁড়ায় বেরিয়ে এসেছে রোনালদোর ফিটনেস। স্প্যানিশ রেডিও ক্যাদেনা কোপেকে মিলান, জুভেন্টাস, রোমা, ইংল্যান্ড, রাশিয়ার মতো দলের ভার সামলানো ক্যাপেলো বলেছেন, ‘রিয়ালের জন্য এখন সমস্যা হয়ে দাঁড়িয়েছে ক্রিস্টিয়ানো রোনালদো। দলের সেরা খেলোয়াড় ও, কিন্তু এই মুহূর্তে ও শারীরিকভাবে পুরো ফিট নয়।’রোনালদোর ফিটনেসের ঘাটতি জিদানের চোখেও পড়েছে। এ কারণেই রোনালদোকে লিগে এক ম্যাচে তুলে এনেছিলেন রিয়াল কোচ, যে অভিজ্ঞতা রোনালদোর জন্য বিরল। ক্যাপেলোও বলেছেন, ‘লাস পালমাসের বিপক্ষে অন্য রকম একটা ব্যাপার দেখলাম। এই প্রথমবার রিয়াল মাদ্রিদের ম্যাচে কৌশলগত কারণে রোনালদোকে উঠিয়ে নেওয়া হলো। এমনটা এর আগে কখনো হয়নি। জিদান বলেই তেমন কিছু করতে পেরেছে, অন্য কারও সেই সাহসই হতো না। তবে রোনালদোও তো ভালো ফর্মে নেই।’লাস পালমাস ম্যাচে মাঠ ছাড়ার সময় কিছুটা হতাশা ব্যক্ত করেছিলেন রোনালদো। তবে ক্যাপেলো যা বললেন, তাতে ৩১ বছর বয়সী রোনালদোকে এমন আরও সময়ের জন্য তৈরি থাকতে হতে পারে, ‘ও শুধু এ নিয়ে নিজের ওপরই হতাশ হতে পারে। ও শারীরিক ক্ষমতার সেরাটা পার হয়ে যাচ্ছে, জিদানও এখন এ ব্যাপারটি নিয়ে ভাবছে। লা লিগায় তিনটি দলেই খেলোয়াড় রোটেশন অনেক বেশি হয়, মনে হচ্ছে রোনালদোও এখন সেটির অংশ হতে যাচ্ছে।’ সূত্র: স্কাই স্পোর্টস।
