
ব্রাজিলিয়ান সংবাদমাধ্যম বলছে, সবকিছু চূড়ান্ত। বার্সেলোনা ছেড়ে প্যারিস সেন্ট-জার্মেইয়ে (পিএসজি) যাচ্ছেন নেইমার! স্পেন থেকে ভেসে আসা গুঞ্জনে আছে অনিশ্চয়তার সুর। ফ্রান্সের পত্রিকাগুলো এই গুঞ্জনে পাচ্ছে সোপ অপেরার রোমাঞ্চ। আর নেইমার নিজে বলছেন, তিনি বার্সেলোনায় সুখেই আছেন।
যেন কোনো রিয়েলিটি শোর গেমের মতো, কোনটা ছেড়ে কোনটা বিশ্বাস করবেন আপনি?
তিন দিন ধরেই ইউরোপিয়ান দলবদলে সবচেয়ে বড় খবর, নেইমারের পিএসজিতে যাওয়া না-যাওয়ার এই গুঞ্জন। এই সপ্তাহেই কাতালান পত্রিকা স্পোর্ত লিখেছে, বার্সেলোনায় লিওনেল মেসির ছায়ায় থেকে বিশ্বের সেরা ফুটবলার হওয়া হবে না, সেটি বুঝতে পেরেছেন নেইমার। সে জন্য বার্সা ছাড়তে চান ২৫ বছর বয়সী ব্রাজিলিয়ান ফরোয়ার্ড। তাঁর পরিবারেরও ইচ্ছা, নেইমার ইউরোপের কোনো বড় ক্লাবের প্রধান খেলোয়াড় হবেন। এরপরই গুঞ্জন শুরু হয়, নেইমারের রিলিজ ক্লজের ২২২ মিলিয়ন ইউরো পরিশোধ করে তাঁকে নিয়ে যেতে প্রস্তুত পিএসজি।
গত মৌসুমে নেইমারকে পেতে অনেক চেষ্টা করেও ব্যর্থ হয়েছে প্যারিসের ক্লাবটি। এবার আবার নেমেছে আটঘাট বেঁধে। স্প্যানিশ সংবাদমাধ্যম জানিয়েছে, জরুরি ভিত্তিতে মিটিং করতে গতকালই প্যারিসে উড়ে এসেছেন পিএসজির সভাপতি নাসের আল-খেলাইফি ও ক্রীড়া পরিচালক আন্তেরো হেনরিকে। আল-খেলাইফি ব্যক্তিগত কাজে ছিলেন মরক্কোর রাবাতে, হেনরিকে ছিলেন যুক্তরাষ্ট্রে। দুজনেরই তড়িঘড়ি করে প্যারিসে উড়ে আসার একটাই কারণ অনুমান করছে সংবাদমাধ্যম—নেইমারের দলবদল নিয়ে আলোচনা। বার্সাকে প্রস্তাব দেওয়ার আগে নেইমারের প্রতিনিধির সঙ্গে কথা বলতে চায় পিএসজি। বুঝে নিতে চায়, আসলেই নেইমার আসতে রাজি কি না।
কাতালান পত্রিকা স্পোর্ত বলছে, নেইমারের বাবাও শিগগিরই আল-খেলাইফির সঙ্গে আলোচনা করতে প্যারিসে উড়ে যাবেন। তার আগে গত পরশু স্পেনের ফরমেন্তেরা দ্বীপে এক প্রমোদতরিতে বাবার সঙ্গে আলোচনা করেছেন নেইমার—এমন একটি ছবি ছাপিয়েছে স্পোর্ত। গতকাল প্রাক-মৌসুম প্রস্তুতি সফরে যুক্তরাষ্ট্র গেছে বার্সেলোনা, তার আগে পুরো দলকে এক দিনের ছুটি দিয়েছিলেন বার্সা কোচ আর্নেস্তো ভালভার্দে। ছুটির দিনটিতেই বাবার সঙ্গে আলোচনা করতে বার্সেলোনা থেকে নাকি ফরমেন্তেরায় ছুটে গেছেন নেইমার। সেখান থেকে বার্সেলোনায় ফেরার পর বিমানবন্দরে সাংবাদিকদের ক্রমাগত প্রশ্নের মুখেও পুরো ‘স্পিকটি নট’ হয়ে ছিলেন ব্রাজিলিয়ান ফরোয়ার্ড।
তখন কথা না বললেও পরে গোলডটকমকে ই-মেইলে অবশ্য তাঁকে ঘিরে গুঞ্জন নিয়ে নিজের বক্তব্য জানিয়েছেন নেইমার, ‘আমি বার্সেলোনায় সুখেই আছি। গত মৌসুমটা ছিল এই ক্লাবে আমার সেরা। এই শহর এবং এই ক্লাবটার সঙ্গে আরও ভালোভাবে মানিয়ে নিচ্ছি, যে কারণে পারফরম্যান্সও ভালোই হচ্ছে। গত মৌসুমে মাঠে আমি অনেক স্বস্তি বোধ করেছি। যদিও যত শিরোপা জিতব ভেবেছিলাম, তা জিততে পারিনি।’ এমনকি জানিয়ে দিয়েছেন আগামী মৌসুমের পরিকল্পনাও, ‘গত মৌসুমে দুর্দান্ত ও অবিস্মরণীয় কিছু মুহূর্ত কাটিয়েছি। ২০১৭-১৮ মৌসুমটা যেন ব্যক্তিগত ও দলগতভাবে আরও ইতিবাচক হয়, সে জন্য কাজ করে যাচ্ছি।’
তবে নেইমার যা বলছেন, ব্রাজিলিয়ান সংবাদমাধ্যম বলছে তার উল্টো। ব্রাজিলিয়ান পত্রিকা এস্পোর্তে ইন্তারিভো লিখেছে, পিএসজির প্রস্তাবে রাজি হয়ে গেছেন নেইমার। কদিন আগে তাঁর বন্ধু দানি আলভেস পিএসজিতে গেছেন, সেটি একটা অনুঘটক হিসেবে কাজ করেছে। আর পিএসজির আগামী কয়েক বছরের পরিকল্পনার সবই হবে তাঁকে ঘিরে, সেটিই সবচেয়ে বেশি মনে ধরেছে নেইমারের। আগামী কয়েক সপ্তাহের মধ্যে সবকিছু চূড়ান্ত হয়ে যাবে বলেই দাবি পত্রিকাটির।
তা হোক না-হোক, এটা নিশ্চিত, আগামী কয়েক সপ্তাহও এ নিয়ে সরগরম থাকবে ইউরোপিয়ান ফুটবল। ফ্রান্সের পত্রিকা লে’কিপ-এর ভাষায় যেটি ‘সোপ অপেরার আরেক পর্ব।’ স্পোর্ত, মার্কা। 
