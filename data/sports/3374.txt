
চমকটা জন্মদিনেই দিতে চেয়েছিলেন। কিন্তু সেটি এক দিন আগেই ‘ফাঁস’ হয়ে যায়। ঘোষণাটা কালই আনুষ্ঠানিকভাবে দিলেন বীরেন্দর শেবাগ। আন্তর্জাতিক ক্রিকেট ও আইপিএল থেকে অবসরের ঘোষণা দিয়েছেন ভারতের সর্বকালের সেরা ওপেনারদের একজন।পরশু দিনই একরকম জানা হয়ে গিয়েছিল বলে কাল খুব একটা চমক হয়ে এল না। শেবাগ অনুমিত কথাগুলোই বললেন। তবে এর মধ্যে সৌরভ গাঙ্গুলীর কথা আলাদা করে উল্লেখ করলেন, ‘টেস্ট ক্রিকেটে খেলার সুযোগ করে দেওয়ার জন্য আমি সৌরভ গাঙ্গুলীর কাছে কৃতজ্ঞ। নির্বাচকেরা একটা সময়ে আমি টেস্টের যোগ্য হয়ে উঠতে পেরেছি কি না, সেটি নিয়ে সংশয়ে ছিলেন। কিন্তু তিনি আমার ওপর ভরসা রেখেছিলেন। সে জন্যই আমি আজ এখানে। ওই সময় আমাকে সমর্থন না দিলে আজ হয়তো আমি টেস্ট ক্রিকেট খেলতে পারতাম না। ট্রিপল সেঞ্চুরি বা এতসব রানও করা হতো না। এত দূর আসার অনেকটুকুই কৃতিত্ব তাঁর।’এখনই অবশ্য প্যাড তুলে রাখছেন না, হরিয়ানার হয়ে রঞ্জি ট্রফি খেলতে চান শেবাগ। কোচ বা ধারাভাষ্যকার হিসেবে সামনেও ক্রিকেটের সঙ্গেই জড়িয়ে থাকতে চান বলেও জানিয়েছেন। এএফপি, টাইমস অব ইন্ডিয়া।
