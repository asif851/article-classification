
ম্যাচ শেষের মিনিট পাঁচেক আগে রেফারি ডাগআউট থেকে বের করে দিলেন যোশেফ পাভলিককে। চট্টগ্রাম আবাহনীর স্লোভাকিয়ান কোচের ঠাঁই তখন গ্যালারিতে। সাধারণ দর্শকের পাশে। তবে এতেও তাঁর মন খারাপ হওয়ার কথা নয়। বরং ম্যাচ শেষে স্বাগতিক দর্শকদের সঙ্গে চিৎকার করলেন। উল্লাস করলেন হাত উঁচিয়ে। কোচের আনন্দটা একটু বেশিই ছিল। চট্টগ্রামের এম এ আজিজ স্টেডিয়ামে আজ ৮৮ মিনিট পর্যন্ত ১-১ থাকা ম্যাচটি শেষ পর্যন্ত চট্টগ্রাম আবাহনী জিতে নিয়েছে ২-১ গোলে। লিগে হারের হ্যাটট্রিক হয়ে গেল শেখ রাসেলের। আর ২ জয় ও ১ ড্রয়ে ৭ পয়েন্ট স্বাগতিক চট্টগ্রাম আবাহনীর।আগের দুটি ম্যাচে চট্টগ্রাম আবাহনীর নায়ক ছিলেন রুবেল মিয়া। কালও শুরুতেই চমক দিয়েছেন রুবেল। ম্যাচের ২ মিনিটে তাঁরই ক্রস থেকে গোল করেছেন ইব্রাহিম। তবে ৪৩ মিনিটে জামাল ভূঁইয়া গোল শোধ করে শেখ রাসেলকে ম্যাচের ফেরানোর আভাস দিচ্ছিলেন। দ্বিতীয়ার্ধে জয়ের জন্য মরিয়া ছিল দুই দলই। কিন্তু ম্যাচের ৮৮ মিনিটে লিওনেল প্রিউক্সের গোলে শেখ রাসেলের জয়ের স্বপ্ন তো ধুলিস্যাৎই, ড্র করার আশাটাও উবে গেছে। খেলা শেষের খানিক আগেই আরও একটা দুর্দান্ত সুযোগ পেয়েছিলেন লিওনেল প্রিউক্স। কিন্তু ফাঁকা গোলপোস্টেও বল রাখতে পারেননি।
