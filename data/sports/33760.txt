
শান্তি ফিরতে ফিরতেও ফিরল না অস্ট্রেলিয়ার ক্রিকেটে। দুই পক্ষ নতুন করে সমঝোতার উদ্যোগ নিয়ে আলোচনা বেশ কিছু দূর এগিয়ে এনেছিল। দ্রুতই সমঝোতা চুক্তি স্বাক্ষর হবে বলে শোনাও যাচ্ছিল। কিন্তু আবারও ভেস্তে গেছে সব উদ্যোগ। নতুন করে ঝামেলায় পড়েছে অস্ট্রেলিয়ার ক্রিকেট। আর এতে আবারও নতুন করে শঙ্কায় পড়ল অস্ট্রেলিয়ার বাংলাদেশ সফল। দুটি টেস্ট খেলতে ১৮ আগস্ট ঢাকার উদ্দেশে দেশ ছাড়ার কথা আছে স্মিথ-ওয়ার্নারদের। 
ক্রিকেট অস্ট্রেলিয়ার (সিএ) পক্ষ থেকে প্রধান নির্বাহী জেমস সাদারল্যান্ড ও অস্ট্রেলীয় ক্রিকেটারদের সংগঠনের (এসিএ) প্রধান অ্যালিস্টার নিকোলসনের মধ্যে চলা আলোচনা আবারও ভেস্তে গেছে কোনো ফলাফল ছাড়াই। দুই পক্ষ সেই আগের অবস্থানে এসে আটকে গেছে। এসিএ এখনো খেলোয়াড়দের লভ্যাংশের ভাগাভাগির আগের শর্তে অনড়। আর সিএ-ও নতুন প্রস্তাবিত মডেলের বাইরে বেশি ছাড় দিতে রাজি নয়। এর ফলে ক্রিকেট অস্ট্রেলিয়া নতুন সংকটে পড়ছে। এরই মধ্যে অস্ট্রেলিয়া ‘এ’ দলের দক্ষিণ আফ্রিকা সফর বাতিল করতে হয়েছে। ঘনিয়ে আসছে বাংলাদেশ সফরের সময়। আগামী মাসের শুরুতে টেস্ট সিরিজের জন্য প্রস্তুতি শুরু করার কথা আছে অস্ট্রেলিয়া দলের। এর চেয়েও বড় সংকটে সিএ পড়েছে স্পনসরদের সঙ্গে চুক্তি করতে গিয়ে। ক্রিকেটের জনপ্রিয় ওয়েবসাইট ইএসপিএনক্রিকইনফো জানিয়েছে, বাংলাদেশ সফর নিয়ে এই মুহূর্তে অস্ট্রেলিয়া থেকে মিশ্র বার্তা পাওয়া যাচ্ছে। যেকোনো সফরের আগে নিয়মমাফিক নিরাপত্তা পরিদর্শন হিসেবে সিএ এবং এসিএ দুই অংশের প্রতিনিধিদল বাংলাদেশে আসবে। আগামী সোমবার যে সফরের সূচি নির্ধারণ করা আছে। দুই পক্ষের আলোচনা যেহেতু চলছে, এর মধ্যে নিরাপত্তা পরিদর্শনের কাজটি সম্পন্ন করে রাখা হবে। তবে, ইএসপিএনক্রিকইনফো তাদের প্রতিবেদনে জানিয়েছে, সফর বাতিলও হতে পারে—এমন একটি প্রস্তুতি নিয়ে রাখতে বাংলাদেশ ক্রিকেট বোর্ডকে (বিসিবি) অবহিত করেছে সিএ। এ ব্যাপারে বিসিবির বক্তব্য এখনো পাওয়া যায়নি। কোনো ব্যাপারেই কোনো পক্ষ এখনো আনুষ্ঠানিক মন্তব্য করতে রাজি হয়নি। তবে খেলোয়াড়দের জানিয়ে দেওয়া হয়েছে, শিগগিরই সমঝোতা চুক্তি স্বাক্ষর হওয়ার সম্ভাবনা নেই। ১ জুলাই থেকে চুক্তিবিহীন হয়ে পড়েছেন অস্ট্রেলিয়ার ২৩০ জন ক্রিকেটার। বিশ্বকাপের জন্য সাময়িক চুক্তি করে খেলতে গিয়েছিলেন নারী ক্রিকেটাররা। তাঁরাও সেমিফাইনাল থেকে বিদায় নেওয়ার পর চুক্তির বাইরে চলে গেলেন। সংকট তাই আরও বাড়ল।
