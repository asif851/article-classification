
তিন সংস্করণের এই যুগে ক্রিকেটে সেরার হিসাব বড্ড গোলমেলে। কেউ টেস্টে সেরা তো কেউ এগিয়ে ওয়ানডেতে। ঐতিহ্যপ্রিয় বা কুলীন ধ্যানধারণার অনেকের কাছে টি-টোয়েন্টির গ্রহণযোগ্যতা নিয়ে প্রশ্ন থাকলেও বাস্তবতাকে পাশ কাটানোর উপায় নেই। সেরার হিসাব-নিকাশে তাই চলে আসে টি-টোয়েন্টিও। বিশ্বসেরা বলতে গেলে তাই সঙ্গে জুড়ে দিতে হয় কোন সংস্করণের সেরা। তবে প্রসঙ্গ যখন সাকিব আল হাসান, আপাতত ওসবের বালাই নেই। স্রেফ বলে দিতে পারেন, বিশ্বসেরা অলরাউন্ডার! প্রথম ক্রিকেটার হিসেবে তিন ধরনের ক্রিকেটেই অলরাউন্ডারের র্যা ঙ্কিংয়ের শীর্ষে এখন সাকিব।এক নম্বরের গৌরব বাংলাদেশকে আগেও এনে দিয়েছেন সাকিব। তবে কখনো সেরা ছিলেন টেস্টে, কখনো বা ওয়ানডেতে কিংবা টি-টোয়েন্টিতে। কখনো একসঙ্গে দুই সংস্করণে। তবে এখন তিনি তিন সংস্করণেই আইসিসি অলরাউন্ডারদের র্যা ঙ্কিংয়ের শীর্ষে। টেস্ট ও টি-টোয়েন্টিতে এক নম্বর ছিলেন আগে থেকেই। কাল আবারও উঠে গেলেন ওয়ানডে র্যা ঙ্কিংয়েরও শীর্ষে। বাংলাদেশের সাকিব আল হাসান তাই আপাতত অবিসংবাদিত বিশ্বসেরা অলরাউন্ডার!গত ১ ডিসেম্বর জিম্বাবুয়ে সিরিজের শেষ ম্যাচের পর সাকিব অবশ্য কোনো ম্যাচই খেলেননি। এখন তো খেলছেন অস্ট্রেলিয়ার ঘরোয়া টি-টোয়েন্টি টুর্নামেন্ট বিগ ব্যাশ লিগে। তবে আইসিসি র্যা ঙ্কিংয়ে ওপরে-নিচে নামতে সব সময় নিজের খেলতেও হয় না। প্রতিদ্বন্দ্বীরা তো খেলছেন! নিউজিল্যান্ডের বিপক্ষে প্রথম ওয়ানডেতে ব্যাট হাতে ১৫ রান করেছেন শ্রীলঙ্কান অলরাউন্ডার অ্যাঞ্জেলো ম্যাথুস, বল হাতে পাননি উইকেট। তাতেই অবনমন লঙ্কান দলপতির। আর নিজ জায়গায় থেকেও ‘উত্থান’ সাকিবের। ওয়ানডের র্যা ঙ্কিংয়ের শীর্ষস্থানের লড়াইটা এখন অবশ্য জমজমাট। শীর্ষ চারকে আলাদা করছে মাত্র ১৩ পয়েন্ট। ৪০৩ রাঙ্কিং পয়েন্টে শীর্ষে সাকিব, ৩৯৭ পয়েন্ট নিয়ে দুইয়ে মোহাম্মদ হাফিজ। আরও ২ পয়েন্ট কম নিয়ে তিনে ম্যাথুস, ৩৯০ পয়েন্টে চারে তাঁর লঙ্কান সতীর্থ তিলকরত্নে দিলশান। বিশ্বকাপের পর ওয়ানডে থেকে অবসরের ঘোষণা দেওয়া শহীদ আফ্রিদি অনেকটা পেছনে থেকে পাঁচ নম্বরে (৩৪০)।এক নম্বরের স্বাদ সাকিব প্রথম পেয়েছিলেন এই ওয়ানডে দিয়েই, ২০০৯ সালের ২১ জানুয়ারি। ২০১১ সালের ১৭ ডিসেম্বর প্রথম শীর্ষে ওঠেন টেস্টে। এরপর নানা সময়ে আলাদা করে দুটিতে, কখনো একসঙ্গেই শীর্ষে ছিলেন দুটিতে। টি-টোয়েন্টির শীর্ষে ওঠাই সবচেয়ে পরে, এই গত ৪ ডিসেম্বরে। এবার একসঙ্গে তিনটিরই শীর্ষে থাকার অনির্বচনীয় স্বাদ!বাংলাদেশের সাকিব আল হাসান এখন সত্যিকার অর্থেই বিশ্বসেরা!
