
দুবাইয়ে গতকাল শুরু হওয়া পাকিস্তান সুপার লিগে দুজনই খেলছেন ইসলামাবাদ ইউনাইটেডের হয়ে। বর্তমান চ্যাম্পিয়নদের হয়ে গতকাল প্রথম ম্যাচে মাঠে নেমেছেন শারজিল খান, খালিদ লতিফ অবশ্য খেলেননি। তবে আজ দুজনকেই সাময়িক নিষিদ্ধ করেছে পাকিস্তান ক্রিকেট বোর্ড (পিসিবি)। দুজনের অপরাধ কি তা এখনো জানা যায়নি। তবে এবারের পিএসএলকে ঘিরে আন্তর্জাতিক চক্রের দুর্নীতির ষড়যন্ত্রের আভাস পেয়েছে পিসিবি। ধারণা করা হচ্ছে, সেটি স্পট ফিক্সিং ঘটিত ব্যাপার। আইসিসির দুর্নীতি দমন ইউনিটকে সঙ্গে নিয়ে সেটির তদন্তেও নেমেছে পিসিবি। এই তদন্তের স্বার্থেই সাময়িক নিষিদ্ধ করা হয়েছে শারজিল ও লতিফকে। বিবৃতিতে পিসিবি লিখেছে, ‘শারজিল ও লতিফকে সাময়িকভাবে নিষিদ্ধ করা হয়েছে। খেলাটির সততা রক্ষার স্বার্থে আইসিসির সাহায্য নিয়ে পিসিবি বৃহৎ পরিসরে যে তদন্ত করছে, সেটি চলতে থাকবে।’ 
পিএসএলের চেয়ারম্যান নাজাম শেঠি অবশ্য এখনই বিস্তারিত কিছু বলতে রাজি হননি, ‘ব্যাপারটির খুঁটিনাটি নিয়ে এখন মন্তব্য করা ঠিক হবে না। তবে আমরা কোনো ধরনের দুর্নীতি মেনে নেব না। আর তদন্ত চলার সময়ে কোনো ব্যবস্থা নেওয়া প্রয়োজন মনে হলে সেটি নিতেও বিন্দুমাত্র দ্বিধা করব না।’ এএফপি।
