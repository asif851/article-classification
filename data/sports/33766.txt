
দুই লেগ মিলিয়ে সমতা ফেরাতেই করতে হবে চার-চারটি গোল। আর প্যারিস সেন্ট-জার্মেই একটা গোল দিলে করতে হবে আরও দুটি! যেভাবেই হোক, বার্সেলোনাকে তখন জিততে হবে পাঁচ গোলের ব্যবধানে!মেসি-নেইমারদের কাজটা কত কঠিন, সেটা নিয়ে অনেক কথা হয়েছে। তবে শুধু কঠিনই নয়, উয়েফার চোখে সেটি অসম্ভবও। সংস্থাটির গবেষণা বলছে, ৪ গোলের এই ‘পাহাড়’ টপকে বার্সার চ্যাম্পিয়নস লিগের কোয়ার্টার ফাইনালে ওঠার সম্ভাবনা শূন্য!১৪ ফেব্রুয়ারি ভ্যালেন্টাইনস ডেতে প্যারিসে ‘ভালোবেসে’ বার্সাকে ৪ গোল দিয়েছেন ডি মারিয়া-কাভানি-ড্র্যাক্সলাররা। এর আগে চ্যাম্পিয়নস লিগে নকআউট পর্বের প্রথম লেগে কোনো দলের ৪ গোলের ব্যবধানে পিছিয়ে পড়ার ঘটনা ঘটেছে ৫৮ বার, তাদের কেউই যেতে পারেনি পরের রাউন্ডে।৮ মার্চ ন্যু ক্যাম্পে মেসিরা ইতিহাস লিখবেন, উয়েফার গবেষণায় সেটির সম্ভাবনাও শূন্য। তবে রিয়াল মাদ্রিদের জন্য গবেষণায় আছে সুখবর। নাপোলির বিপক্ষে ঘরের মাঠে প্রথম লেগে ৩-১ গোলে জেতা জিনেদিন জিদানের দল শেষ আটে উঠবে, সেটির সম্ভাবনা ৯৮.৮ শতাংশ! মার্কা।
 
