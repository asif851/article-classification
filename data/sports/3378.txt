
এবার আর ভুল করেননি নেইমার। লাস পালমাসের সঙ্গে পেনাল্টি পেয়েও গোল করতে পারেননি তিনি। আজ সেভিয়ার সঙ্গে অবশ্য আর পুরোনো পথে পা দেননি। সেভিয়ার বিপক্ষে নিজের আদায় করা পেনাল্টিকে গোলে পরিণত করেছেন তিনি। পেনাল্টি থেকে পাওয়া গোলেও অবশ্য রক্ষা পায়নি তাঁর দল বার্সেলোনা।
সেভিয়ার কাছে হেরে বসেছে মেসি-বিহীন বার্সেলোনা। সেভিয়ার মাঠ থেকে ২-১ গোলে হেরেছে কাতালান ক্লাবটি।খেলার শুরু থেকেই বার্সেলোনাকে চেনা যাচ্ছিল না। আক্রমণ ভাগে নেই লিওনেল মেসি, মাঝমাঠেও ছিলেন না অধিনায়ক আন্দ্রেস ইনিয়েস্তা। মাঝে মধ্যেই আক্রমণ করলেও গোলের মুখ খুলতে পারছিল না বার্সেলোনা। ২০ মিনিটের মাথায় অবশ্য জালে বল জড়াতে সক্ষম হয় কাতালান ক্লাবটি। সুয়ারেজের শটটি জালে জড়ালেও উচ্ছ্বাস প্রকাশ করতে পারলেন না কেউ। বলটি সুয়ারেজের কাছে দেওয়ার আগেই যে নেইমারকে ফাউল করা হয়েছিল। ফ্রি-কিক নিতে এগিয়ে আসেন নেইমার। এই ফ্রি-কিক নিয়ে ঘটে আরেক মজার ঘটনা। নেইমারের নেওয়া শটটি গোলরক্ষককে ফাঁকি দিলেও বামদিকের গোলবারে লাগে। বলটি গোললাইন ধরে এগিয়ে যেতে থাকে অন্যদিকের বারের দিকে, বার্সা সমর্থকদের আশায় জল ঢেলে বলটি লাইন ধরেই এগিয়ে যায় পুরোটা সময়। শেষ মুহূর্তে সেভিয়ার রক্ষণভাগের আন্দ্রেওলি বলটি গোল লাইন থেকে ক্লিয়ার করেন। একটুর জন্য গোল বঞ্চিত হয় বার্সেলোনা। এরপর আরেকবার গোলবারে লেগে গোল পাওয়া থেকে বঞ্চিত হয় কাতালান ক্লাবটি। সেভিয়া গোলরক্ষক সার্জিও রিকোও বেশ কয়েকটি অসাধারণ সেভ করে দলকে খেলায় রেখেছেন। ফলে প্রথমার্ধে শূন্য হাতেই ফেরে দুই দল।দ্বিতীয়ার্ধের শুরুতেই খেলার ধারা পাল্টে যায়। ৫২ মিনিটের মাথায় কেভিন গামেইরোর কাছ থেকে বল পেয়ে বার্সার জালে বল জড়ান মিখায়েল ক্রোন দেলি। প্রথম গোলের ধাক্কা সামলাতে না সামলাতেই আরেকটি গোল খেয়ে বসে বার্সেলোনা। এবারও গোলে অবদান রেখেছেন ক্রোন দেলি। ৫৮ মিনিটের মাথায় এই ডেনিশ অসাধারণ একটি লব করেন ডি-বক্সের ভেতরে। বার্সার রক্ষণ ভাগকে দর্শক বানিয়ে দেওয়া সেই ক্রসে মাথা ছুঁয়ে ব্যবধান দ্বিগুণ করেন ইবোরা। অনেক দিন পরে মাঠে নামা গোলরক্ষক ক্লদিও ব্রাভো কিছুই করতে পারেননি। গোল ফিরিয়ে দিতে মরিয়া হয়ে ওঠে কাতালান ক্লাবটি। কিন্তু কোনো ভাবেই গোলের দেখা মেলেনি। ৭৪মিনিটের মাথায় প্রশ্নবিদ্ধ একটি পেনাল্টি পায় বার্সেলোনা। নেইমার পেনাল্টি থেকে গোল করে ম্যাচ জমিয়ে দেন। মুহুর্মুহু আক্রমণে ব্যতিব্যস্ত হয়ে ওঠে সেভিয়ার রক্ষণ ভাগ। কিন্তু গোলের দেখা পায়নি বার্সা। ফলে শেষ পর্যন্ত জয় নিয়েই মাঠ ছাড়ে সেভিয়া।
