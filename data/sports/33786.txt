
এবারের যুব বিশ্বকাপে এখন পর্যন্ত সবচেয়ে আলোচিত দল বোধ হয় নেপালই। শুরুতেই চমকে দিল নিউজিল্যান্ডকে হারিয়ে। হিমালয়-পুত্রদের ধাক্কা আর সামলে উঠতে পারেনি কিউইরা। নিউজিল্যান্ড বাদ পড়ে গেল কোয়ার্টার ফাইনালের আগেই।মাঠের সাফল্যের সঙ্গে আছে মাঠের বাইরের বিতর্কও। সেটা নিয়েও নেপাল অনূর্ধ্ব-১৯ দলকে নিয়ে তুমুল আলোচনা। ফেসবুকে ভারতের এক রঞ্জি ক্রিকেটারের দাবি, অধিনায়ক রাজু রিজলের বয়স নাকি ২৫! নেপালের কোচ জগৎ বাহাদুর অবশ্য জানিয়েছেন, এই বিতর্কে তাঁদের কোনো মাথাব্যথাই নেই, ‘এ নিয়ে আমরা চিন্তিত নই। সে নেপালি নাগরিক। বয়স প্রমাণের সব কাগজ আইসিসিকে দেওয়া হয়েছে।’আইসিসিও বলেছে একই কথা এবং তাতে তারা সন্তুষ্ট। নেপাল অধিনায়কের বয়স-বিতর্ক তাই শেষই বলা যায়। সব ছাপিয়ে আয়ারল্যান্ড, নিউজিল্যান্ডকে হারানো দলটা আজ মুখোমুখি স্বাগতিক বাংলাদেশ অনূর্ধ্ব-১৯ দলের। মিরাজদের ফেবারিট মেনেই এ ম্যাচে চ্যালেঞ্জ জানাচ্ছেন নেপাল কোচ, ‘বাংলাদেশ অনূর্ধ্ব-১৯ অনেক শক্তিশালী দল। তবে আমরা ভালো খেলতেই মাঠে নামব।’নেপালের খেলোয়াড়দের সম্পর্কে বাংলাদেশের তেমন ধারণা না থাকলেও তারা বাংলাদেশ দল সম্পর্কে ঠিকই জানে। প্রতিপক্ষ শক্তিশালী জেনেও দারুণ ক্রিকেটের প্রতিশ্রুতি দিচ্ছেন জগৎ বাহাদুর, ‘বাংলাদেশ টেস্ট খেলুড়ে জাতি, ভালো ক্রিকেট খেলে। ম্যাচটা তাই আমাদের জন্য চ্যালেঞ্জিং হবে। তবে আমরাও ভালো খেলছি। খেলোয়াড়েরা কয়েক মাস ধরে কঠোর পরিশ্রম করছে।’ এই আত্মবিশ্বাসের মধ্যে নেপাল কোচের একটাই ভয়, ‘বাংলাদেশের স্পিন আক্রমণ আসলেই অসাধারণ! আমাদের জন্য ভীষণ চ্যালেঞ্জিং হবে ম্যাচটা।’
