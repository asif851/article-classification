
বছর তিনেক আগেও জাতীয় দলের ‘এক নম্বর’ স্ট্রাইকার ছিলেন জাহিদ হাসান এমিলি। কিন্তু পায়ে ‘মরিচা’ ধরে যাওয়ায় এখন তাঁর পায়ে গোল দেখতে পাওয়া মানেই বিশেষ কিছু। স্বাধীনতা কাপে আজ নিজেদের শুরুতে পিছিয়ে পড়া ম্যাচে গোল করে আজ মোহামেডানকে বাঁচিয়েছেন অধিনায়ক এমিলিই। তাঁর একমাত্র গোলেই শেখ জামালের বিপক্ষে ১-১ গোলে ড্র করে মাঠ ছেড়েছে সাদা-কালোরা।
প্রথমার্ধের ৩৫ মিনিটে মোহামেডানের গোলরক্ষক রাসেল মাহমুদের শিশুসুলভ ভুলের সুযোগে এগিয়ে যায় জামাল। জাতীয় দলের এই গোলরক্ষক ভুল করে বক্সের মধ্যে জামালের স্ট্রাইকার নুরুল আবসারের পায়ে বল তুলে দেন। আবসার কোনো ভুল করেননি, দেখেশুনে গোলমুখ খুলেছেন।
দ্বিতীয়ার্ধে দুর্দান্ত গোল করে লিটনের ভুলে প্রলেপ দিয়েছেন এমিলি। ৫৭ মিনিটে মিথুন চৌধুরীর ফ্রি কিকে কাছের পোস্টের অনেক বাইরে এসে ফ্লিক অন হেডে গোল করে দলকে ফিরিয়েছেন সমতায়।
আজকের আগে চলতি মৌসুমে আরামবাগের বিপক্ষে করা গোলটাই ছিল এমিলির একমাত্র গোল। বলা যায় যে এ গোলটি তাঁর দুই মৌসুমে করা একমাত্র গোলও। ২০১৫ সালের ২০ মের পর ২০১৮ সালের ২ জানুয়ারিতে আরামবাগের বিপক্ষে গোল। সময়ের হিসাবে গোলটি ছিল ২ বছর ৭ মাস ১২ দিন পর। সে তুলনায় ১৫ দিন পরেই আবার গোল মানে তো অনেক কিছুই।
মোহামেডানের জন্যও গোলটি অনেক মূল্যবান। হারলে দ্বিতীয় পর্বের আশা অনেকটাই শেষ হয়ে যেত। এই ড্রয়ে দুই দলের আশাই টিকে থাকল।
