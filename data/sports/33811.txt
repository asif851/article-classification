
কিং তাঁর নাম, সে নামটা সবাইকে মনে রাখার ব্যবস্থাও রাজকীয়ভাবে করছেন সলোমন কিং। প্রিমিয়ার লিগ ফুটবলে টানা গোল করে যাচ্ছেন শেখ জামাল ধানমন্ডির গাম্বিয়ান এই স্ট্রাইকার। ব্রাদার্স ইউনিয়নের বিপক্ষে আজ রাতে করেছেন জোড়া গোল। তাঁর দুই গোলের কল্যাণেই এক গোলে পিছিয়ে থেকেও শেখ জামাল পেয়েছে ২-১ গোলের জয়।
এই নিয়ে শেষ তিন ম্যাচে চার গোল করলেন কিং। রাজার মতো মাঠ শাসন করে দেখাচ্ছেন তিনি। কিংয়ের রাজা হওয়ার রাতে লাল কার্ড দেখে মাঠ ছেড়েছেন তাঁরই সতীর্থ এনামুল হক। নাটকীয় ম্যাচের ১৯ মিনিটে এগিয়ে যায় ব্রাদার্স। মিঠু বিশ্বাসের কর্নারে হেডে গোল করেন মোহাম্মদ বিপ্লব। জামালের জালে বল ঢুকিয়ে যেন মৌচাকে ঢিল মারল ব্রাদার্স। এরপরেই জ্বলে ওঠে শেখ জামাল। আক্রমণভাগে সলোমন কিং হয়ে ওঠেন দুর্ধর্ষ। ৫৪ মিনিটে জাবেদ খানের ক্রসে হেডে গোল করে জামালকে সমতায় ফেরান কিং। ১৪ মিনিট পরেই পেয়েছেন দ্বিতীয় গোলটি। পরের গোলটিও হেডে। ৬৮ মিনিটে ডান দিক থেকে এনামুল হকের কর্নারে লাফিয়ে উঠে লিগে পঞ্চম গোল পেয়েছেন কিং।পরের মিনিটেই দ্বিতীয় হলুদ কার্ড দেখে মাঠ ছাড়েন এনামুল হক। ১০ জনের প্রতিপক্ষের বিরুদ্ধেও ম্যাচে ফিরতে পারেনি ব্রাদার্স। শেষ পর্যন্ত চতুর্থ হারের স্বাদ নিয়ে মাঠ ছাড়ে নিকোলা ভিতরোভিচের দল (৫ পয়েন্ট)। সাত ম্যাচে ষষ্ঠ জয়ের স্বাদ পাওয়া শেখ জামাল ১৯ পয়েন্ট নিয়ে চট্টগ্রাম আবাহনীর সঙ্গে যৌথভাবে শীর্ষে।
