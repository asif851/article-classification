
নিউজিল্যান্ডকে হারিয়ে টি-টোয়েন্টি বিশ্বকাপের প্রস্তুতিটা ভালোভাবেই সারল পাকিস্তান। মিরপুর শেরেবাংলা স্টেডিয়ামে অনুষ্ঠিত প্রস্তুতি ম্যাচে পাকিস্তানের জয় ৬ উইকেটে।টসে জিতে প্রথমে ব্যাট করতে নেমে নিউজিল্যান্ড স্কোরবোর্ডে তোলে ১৪৬ রান। রানটা পাকিস্তানের জন্য যে খুব একটা চ্যালেঞ্জিং ছিল না, সেটা বোঝাই গিয়েছিল। জয়ের জন্য প্রয়োজনীয় রান তুলে নিতে খুব একটা বেগ পেতে হয়নি পাকিস্তানকে। এক বল বাকি থাকতে ১৪৯ রান তুলে নেয় ৬ উইকেট অব্যবহূত রেখেই।কিউই ইনিংসে ছন্দপতন হয়েছে বারবারই। পাকিস্তানি বোলিং আক্রমণের মুখে একমাত্র ব্রেন্ডন ম্যাককালামই যা একটু পাল্টা প্রতিরোধ গড়েছিলেন। তিনি ৪৫ বলে ৫৯ রান করে শেষ পর্যন্ত টিকে ছিলেন। কিন্তু বাকি ব্যাটসম্যানদের ব্যর্থতায় রানটা বড় অঙ্কে পৌঁছেনি। ম্যাককালামের পাশাপাশি কলিন মুনরোর সংগ্রহ ২০, আর মার্টিন গাপটিলের ১১। এই তিন ব্যাটসম্যানের বাইরে আর কেউই দুই অঙ্কের কোটা স্পর্শ করতে পারেননি। পাকিস্তানি বোলারদের মধ্যে কিউইদের ব্যাটিংয়ে সবচেয়ে আতঙ্ক ছড়িয়েছেন উমর গুল। ৪ ওভার বল করে মাত্র ১৬ রানে ৩ উইকেট তাঁর। মোহাম্মদ তালহার সংগ্রহ ২২ রানে ২টি। সাঈদ আজমল, বিলওয়াল ভাট্টি, জুলফিকার বাবর, সোহেল তানভীর—প্রত্যেকেই নিয়েছেন একটি করে উইকেট।১৪৭ রানের লক্ষ্যমাত্রা সামনে রেখে ব্যাটিংয়ে নেমে কামরান আকমল আর মোহাম্মদ হাফিজের ব্যাটেই মূলত লক্ষ্যের গতিপথ সহজ করে ফেলে পাকিস্তান। কামরান ৫২ রানে অবসরে যান। হাফিজ ৫৫ রান করে আউট হন। নিউজিল্যান্ডের সেরা বোলার ছিলেন ব্রেন্ডন ম্যাককালামের সহোদর নাথান। তাঁর সংগ্রহ ২ উইকেট। এছাড়া রনি হীরা তুলে নিয়েছেন একটি উইকেট।
