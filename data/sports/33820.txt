
দুই দেশ দুই দেশকে বন্ধু বলে মানে। নানা সংকটে দুই দেশের ক্রিকেট বোর্ডও পরস্পরের বন্ধুপ্রতিম বলেই প্রমাণিত। কিন্তু ক্রিকেট মাঠে যখনই দুই দেশের দুই দল মুখোমুখি হয়, কেন জানি তেতে ওঠে বাংলাদেশ! এশিয়া কাপেও ব্যতিক্রম কিছু ঘটছে না। আজ ফতুল্লাতে বাংলাদেশের টুর্নামেন্ট শুরু হচ্ছে ভারতের বিপক্ষে ম্যাচ দিয়েই। শ্রীলঙ্কার বিপক্ষে টানা পরাজয় দলের আত্মবিশ্বাসে নিশ্চিতভাবেই প্রভাব ফেলেছে। কিন্তু প্রতিপক্ষ ভারত বলেই কি না ‘একটা কিছু করে ফেলব’ আত্মবিশ্বাস বিস্ময়করভাবে খেলা করছে বাংলাদেশ দলের মধ্যে।এমন নয় যে ওয়ানডে ক্রিকেটে বাংলাদেশ-ভারত সমানে সমান। ২৪টি ওয়ানডের মধ্যে মাত্র তিনটিতে জয় বাংলাদেশের, ২১টিতেই হার। তার পরও ভারতকে সামনে পেলে বাংলাদেশ দলের জেগে ওঠার কারণ বড় মঞ্চের সাফল্য। ২০০৪ সালে বঙ্গবন্ধু স্টেডিয়ামের প্রথম জয়টা দ্বিপক্ষীয় সিরিজে হলেও পরের দুটি জয়ই বাংলাদেশ পেয়েছে বড় দুটি টুর্নামেন্টে। প্রথমটি ২০০৭ বিশ্বকাপে পোর্ট অব স্পেনে, আর সর্বশেষটি ঢাকায় অনুষ্ঠিত গত এশিয়া কাপে।গত এশিয়া কাপ অবশ্য বাংলাদেশের ক্রিকেটেই বড় একটা গৌরব তিলক হয়ে থাকতে পারত। ফাইনালে পাকিস্তানের কাছে মাত্র ২ রানের হার সেই সম্ভাবনাটাকে পরিণত করল কান্নায়। তবে দুই বছর পর সেই কান্নাই এখন আত্মবিশ্বাসে রূপান্তরিত। শ্রীলঙ্কার বিপক্ষে সাম্প্রতিক ব্যর্থতার পরও তাই এশিয়া কাপ নিয়ে গোপন স্বপ্ন আছে।ভারতকে আবারও বড় মঞ্চে হারিয়ে স্বপ্ন বাস্তবায়নের পদযাত্রা আজই শুরু করতে হবে। আর যখনই ভারতকে হারানোর ব্যাপারটা সামনে আসে, সামনে চলে আসেন মাশরাফি বিন মুর্তজাও। ভারতের বিপক্ষে তিন জয়ের প্রথম দুটিতেই ম্যান অব দ্য ম্যাচ তিনি। সে সূত্র ধরেই সম্ভবত ম্যাচের আগের দিন বাংলাদেশ দলের প্রতিনিধি হয়ে সংবাদ সম্মেলনে এলেন মাশরাফি। তাতে একটা সুবিধা হলো। ভারতকে চটিয়ে দেওয়া গেল ম্যাচের আগেই। ভারতীয় এক সাংবাদিককে মাশরাফি মুখের ওপর বলে দিলেন, বাংলাদেশের ভারতকে হারানোটা এখন নাকি আর অঘটন নয়!মাশরাফির ক্রিকেট অবশ্য বরাবরই এমন ভয়ডরহীন। তিনি দলে থাকলে যেটি ছড়িয়ে পড়ে দলেও। মাশরাফি নিজেও দলে উদ্দীপনাই দেখছেন, ‘দলের সবাই খুব এক্সাইটেড। বিশেষ করে তরুণ যারা এসেছে, তারাও চাচ্ছে কিছু করে দেখানোর জন্য। ভালো খেলার জন্য সবাই মুখিয়ে আছে।’ কিন্তু শ্রীলঙ্কা সিরিজের ক্ষতটা যে এখনো শুকায়নি! বারবার জিততে জিততে হেরে যাওয়ার দুঃখ বুকে বয়ে বেড়াচ্ছে ক্রিকেটাররা। মাশরাফি তবু আশা দিলেন, ‘শ্রীলঙ্কা সিরিজটা খুব ভালো না গেলেও আমরা এ নিয়ে নিজেদের মধ্যে কথা বলছি। যত তাড়াতাড়ি সম্ভব সেটা থেকে ফিরে আসতে হবে।’ এদিক দিয়ে ভারতও খুব একটা সুবিধাজনক অবস্থায় নেই। গত আটটা ওয়ানডের মধ্যে হেরেছে ছয়টিতেই। এর মধ্যে নিউজিল্যান্ডে খেলা গত মাসের সফরেই সিরিজ হার ৪-০ ব্যবধানে।কাগজ-কলমে তার পরও ভারতের শক্তিমত্তা বাংলাদেশের তুলনায় অনেক বেশি। সাকিব-তামিমের যুগল অনুপস্থিতিতে সেই পার্থক্য আরও বাড়ারই কথা। সাকিবের অনুপস্থিতে মানে তো একসঙ্গে একজন বোলার ও একজন ব্যাটসম্যানের না-খেলা! এই অভাব নিয়েই শ্রীলঙ্কার বিপক্ষে শেষ ওয়ানডেটি খেলেছে বাংলাদেশ। সে অর্থে তাই সমস্যাটা নতুন কিছু নয়। তার পরও কাল রাতে বাংলাদেশ দলে বড় প্রশ্ন ছিল—তিন পেসার খেলানো হবে, নাকি তিন স্পিনার।সাকিব ছাড়া বাংলাদেশ কিছুটা পঙ্গু। তবে সাকিব যেমন একের ভেতর তিন, ভারতও তেমনি মিস করবে তাদের ‘একের ভেতর তিন’ মহেন্দ্র সিং ধোনিকে। তাঁর জায়গায় উইকেটকিপার-ব্যাটসম্যান হিসেবে দলে আসা দীনেশ কার্তিক অবশ্য সুযোগের সদ্ব্যবহারের ব্যাপারে আশাবাদী, ‘ভারতীয় দলের অংশ হতে পেরে একজন খেলোয়াড় হিসেবে আমি আনন্দিত। আমার জন্য ভারতের প্রতিনিধিত্ব করা বিরাট এক সম্মানের ব্যাপার এবং আমি এই সুযোগটা কাজে লাগাতে চাই।’এ রকম সুযোগ বাংলাদেশেরও অনেকে পাচ্ছেন। অন্তত এটুকু তো ধরেই নেওয়া যায় যে সাকিব-তামিম থাকলে আজকের দলের অন্তত দুজনের খেলা হতো না ম্যাচটা। তাদের জন্য যেমন এটা একটা সুযোগ, বাংলাদেশ দলের জন্যও সুযোগ গত দেড়-দুই বছরের সাফল্যের ধারায় ফেরার। শ্রীলঙ্কা সিরিজের কলঙ্ক ভুলে নতুন করে হাসার জন্য ভারত-বধের মতো উপলক্ষ আর হয় না।
