
প্রতিদ্বন্দ্বিতামূলক ক্রিকেটে ফেরার আশায় আজ থেকে শুরু জাতীয় লিগের খুলনা-রংপুর ম্যাচটিতেই নামতে চেয়েছিলেন। কিন্তু শারীরিক অসুস্থতায় মাশরাফি বিন মুর্তজার বহুপ্রতীক্ষিত প্রত্যাবর্তনটা পিছিয়ে গেল কিছুদিনের জন্য। ডেঙ্গু জ্বরে আক্রান্ত হয়ে হাসপাতালে ভর্তি হয়েছেন বাংলাদেশের ওয়ানডে ও টি–টোয়েন্টি অধিনায়ক।জাতীয় লিগের ম্যাচ খেলতে গতকালই খুলনা যাওয়ার কথা ছিল মাশরাফির। কিন্তু তার আগে ভোররাতেই তাঁকে যেতে হলো অ্যাপোলো হাসপাতালে। সেখানে পরীক্ষা-নিরীক্ষার পরই ধরা পড়ে ডেঙ্গু জ্বর। বিসিবির চিকিৎসক দেবাশিস চৌধুরী কাল দুপুরে খবরটা নিশ্চিত করে বললেন, ‘পরীক্ষায় মাশরাফির ডেঙ্গু জ্বর ধরা পড়েছে। রক্তে প্লাটিলেটের মাত্রা কম পাওয়া গেছে। তাকে কত দিন হাসপাতালে থাকতে হবে কিংবা সে কবে মাঠে ফিরতে পারবে, সেটা এখনই বলা যাচ্ছে না। আরও পরীক্ষা-নিরীক্ষার পরই জানা যাবে সেটা।’মাশরাফি পরিবারে অবশ্য বেশ কয়েক দিন ধরেই বাসা বেঁধেছে জ্বর। তাঁর এক বছর বয়সী ছোট্ট ছেলেটি জ্বরে ভুগেছে কয়েক দিন। পরশু সকালে ছেলের জ্বর কমল, কিন্তু আক্রান্ত হলেন বাবা!গত জুলাইয়ে দক্ষিণ আফ্রিকার বিপক্ষে ওয়ানডে সিরিজে খেলার পর থেকেই প্রতিদ্বন্দ্বিতামূলক ক্রিকেটের বাইরে মাশরাফি। মাঝের সময়টায় ক্রিকেট বলতে শুধুই অনুশীলন। কয়েক দিন আগে আবারও টেস্ট ক্রিকেটে ফেরার স্বপ্নের কথা বলা মাশরাফি তাই মুখিয়ে ছিলেন জাতীয় লিগ দিয়ে মাঠে ফিরতে। কিন্তু ২০০৯ সালের ওয়েস্ট ইন্ডিজ সফরের পর আর কোনো টেস্ট না খেলা মাশরাফির প্রতীক্ষা বাড়িয়ে দিল ডেঙ্গু জ্বর। গত ছয় বছরে জাতীয় লিগ ও বাংলাদেশ ক্রিকেট লিগ মিলিয়ে মাত্র ৪টি প্রথম শ্রেণির ম্যাচ খেলা মাশরাফি পঞ্চম ম্যাচটা কবে খেলতে পারবেন প্রশ্ন এখন সেটাই।
