
পরপর দুই উত্তেজনায় ঠাসা ম্যাচে পরাজয়ের পর অবশেষে জয়ের দেখা পেল কলকাতা। আজ ফিরোজ শাহ কোটলায় দিল্লিকে হেসেখেলেই হারাল কলকাতা। দিল্লিকে ৮ উইকেটে হারিয়ে পয়েন্ট টেবিলে চারে উঠে এল কলকাতা। এতে দ্বিতীয় রাউন্ডে যাওয়ার আশা বাঁচিয়ে রাখল গৌতম গম্ভীরের দল। ব্যাট হাতে সুযোগ না পেলেও বল হাতে অসাধারণ বল করেছেন সাকিব আল হাসান।দিল্লির দেওয়া ১৬১ রানের লক্ষ্যে খেলতে নেমে বেশ স্বাচ্ছন্দ্যেই এগোতে থাকে কলকাতা। রবিন উথাপ্পা ও গম্ভীরের উদ্বোধনী জুটিতে আসে ৭০ বলে ১০৬। মূলত এ জুটিই কলকাতার জয় ত্বরান্বিত করে। উথাপ্পা ফেরেন ৩৪ বলে ৪৭ করে আর গম্ভীর ৫৬ বলে ৬৯ করে। এবার আইপিএলে কলকাতা অধিনায়কের এটিই সর্বোচ্চ। ১০ বল বাকি থাকতেই জয়ের দেখা পেয়ে যায় কলকাতা।এর আগে টসে জিতে ৫ উইকেটে ১৬০ তোলে দিল্লি। সর্বোচ্চ অপরাজিত ৪০ করেন জেপি ডুমিনি। ৪ ওভারে সাকিব ১৩ রানে পেয়েছেন ১ উইকেট। এবারের আইপিএলের ৪ ওভারে ১২ রান দিয়ে সবচেয়ে কৃপণ বোলিংয়ের রেকর্ডটা রবীন্দ্র জাদেজার, সাকিবদের কলকাতার বিপক্ষেই। মাত্র ১ রানের জন্য রেকর্ডটি নিজের করে নিতে পারলেন না বাংলাদেশের অলরাউন্ডার। ম্যাচসেরা হয়েছেন গম্ভীর।
