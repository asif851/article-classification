
আগস্টের শেষ দিকে দেশের মাঠে অস্ট্রেলিয়ার বিপক্ষে টেস্ট সিরিজ। সেপ্টেম্বরের শেষ দিকে দক্ষিণ আফ্রিকা সফর। এ দুই উপলক্ষ সামনে রেখে ২৯ জনের প্রাথমিক দল ঘোষণা করেছে বাংলাদেশ ক্রিকেট বোর্ড (বিসিবি)। দলটিতে আছেন দীর্ঘদিন জাতীয় দলের বাইরে থাকা আল আমিন ও এনামুল হক। এই দলে আছেন চ্যাম্পিয়নস ট্রফির স্কোয়াডে না থাকা নাসির হোসেনও।প্রাথমিক দলে সুযোগ পাওয়া বেশির ভাগ খেলোয়াড়ই গত কয়েক মাস ধরে চ্যাম্পিয়নস ট্রফিসহ বিভিন্ন সিরিজ ও সফরে বাংলাদেশ দলে ছিলেন। গত জানুয়ারিতে ভারত ও শ্রীলঙ্কা সফরের আগে বিসিবি যে প্রাথমিক দল ঘোষণা করেছিল, তাতেও ছিলেন এনামুল ও আল আমিন। পরে চূড়ান্ত স্কোয়াডে তাঁদের ঠাঁই হয়নি। নিউজিল্যান্ড সফরে একটি ওয়ানডে খেলা লেগ স্পিনার তানভীর হায়দার সুযোগ পেয়েছেন আবারও। নতুন করে সুযোগ পেয়েছেন সাকলাইন সজীব ও মুক্তার আলী।কিছুদিন আগে শেষ হওয়া ঢাকা প্রিমিয়ার লিগে শীর্ষ রান সংগ্রহকারী লিটন দাস এই দলে থাকলেও শীর্ষ উইকেট শিকারি আবু হায়দারকে রাখা হয়নি। বাঁহাতি পেসার আছেন বিসিবির হাই পারফরম্যান্স (এইচপি) দলে। ১৫ দিনের সফরে আগামী ১ জুলাই অস্ট্রেলিয়া যাচ্ছে এইচপি দল। প্রাথমিক দলে সুযোগ পাওয়া খেলোয়াড়দের কন্ডিশনিং ক্যাম্প আগামী ১০ জুলাই মিরপুর শেরেবাংলা স্টেডিয়ামে শুরু হবে।প্রাথমিক দল : তামিম ইকবাল, ইমরুল কায়েস, সৌম্য সরকার, মুশফিকুর রহিম, সাকিব আল হাসান, সাব্বির রহমান, মাশরাফি বিন মুর্তজা, মাহমুদউল্লাহ, লিটন দাস, মুমিনুল হক, মেহেদী হাসান মিরাজ, তাইজুল ইসলাম, মোস্তাফিজুর রহমান, তাসকিন আহমেদ, শুভাশিস রায়, কামরুল ইসলাম রাব্বি, রুবেল হোসেন, নুরুল হাসান সোহান, সানজামুল ইসলাম, মোসাদ্দেক হোসেন, সাইফউদ্দিন, এনামুল হক, আবুল হাসান রাজু, আল আমিন হোসেন, নাসির হোসেন, মুক্তার আলী, তানভীর হায়দার, সাকলাইন সজীব, শফিউল ইসলাম।
 
