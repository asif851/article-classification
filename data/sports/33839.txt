

* তিন পেসার নাকি চার পেসার—এ নিয়ে সিদ্ধান্ত নেওয়া হবে* ফাইনালে বাড়তি ব্যাটসম্যান দেখার সম্ভাবনা নেই

ত্রিদেশীয় সিরিজে বাংলাদেশ দল একাদশ সাজিয়েছে প্রায় মুখস্থ নিয়মে। জিম্বাবুয়ের বিপক্ষে ম্যাচ হলেই বাড়তি স্পিনার আর শ্রীলঙ্কার বিপক্ষে নামলেই বাড়তি পেসার। ফাইনালেও কি তাই হবে? নাকি চন্ডিকা হাথুরুসিংহেকে চমকে দিয়ে অন্য কোনো পথে হাঁটবে বাংলাদেশ? আজ সংবাদ সম্মেলনে মাশরাফি বিন মুর্তজাও জানিয়েছেন, এ নিয়ে তাঁরা চিন্তাভাবনা করছেন। সে চিন্তার ফল অবশ্য টিম শিট দেখানোর আগে বলতে রাজি নন অধিনায়ক।
শ্রীলঙ্কার বিপক্ষে দুই ম্যাচেই চার পেসার নিয়ে নেমেছিল বাংলাদেশ। মাশরাফি, মোস্তাফিজ ও রুবেল সেখানে নিয়মিত মুখ। তবে প্রথম ম্যাচে মোহাম্মদ সাইফুদ্দিন খেললেও পরের ম্যাচে সুযোগ হয়েছিল আবুল হাসানের। দুজনই তেমন আহামরি কিছু করতে পারেননি। ফাইনালে তাই চার পেসার খেলানো হবে কি না, এ নিয়ে আলোচনার সুযোগ রয়েছে যথেষ্ট। মাশরাফিও ইঙ্গিত দিলেন একাদশে পরিবর্তন আসতে পারে, ‘স্পিনার তো অবশ্যই সাকিব আছে। সঙ্গে একজন খেলে আসছিল। এ থেকে বেরোনোর সুযোগ নেই। স্পিনার একজন থাকবেই। বাড়তি স্পিনার কাম ব্যাটসম্যান হিসেবে নাসির খেলেছিল। তো কে আসবে এখনো নিশ্চিত না। আর চার পেসার না তিন পেসার, এখানে অবশ্যই আলোচনার ব্যাপার আছে।’
শ্রীলঙ্কার বিপক্ষে ৮২ রানে অলআউট হওয়া কিংবা ১০ উইকেটের হার কাঁপিয়ে দিয়েছে বাংলাদেশকে। তবে এ কারণে দলে বড় পরিবর্তন আনার পক্ষপাতী নন অধিনায়ক, ‘একটা ম্যাচ হারার পর পুরো ব্যাপারটা এলোমেলো করার ইচ্ছা নেই। চার পেসারের জায়গায় এমন না যে একজন ব্যাটসম্যান বাড়িয়ে দেব। হয়তো মানুষটা বদলাতে পারে কিন্তু পেসারের জায়গায় পেসারই খেলাব।’
