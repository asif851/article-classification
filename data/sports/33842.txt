
দারুণ এক জয়ে ত্রিদেশীয় ক্রিকেটে শুভ সূচনা করেছে ওয়েস্ট ইন্ডিজ। ক্রিস গেইলের অনবদ্য সেঞ্চুরির কল্যাণে শ্রীলঙ্কার বিপক্ষে তাদের জয়টা এসেছে ৬ উইকেট হাতে রেখেই। জ্যামাইকার স্যাবাইনা পার্কে অনুষ্ঠিত এই ম্যাচে প্রথমে ব্যাট করে শ্রীলঙ্কার সংগ্রহ ২০৮ রান ক্যারিবীয়রা পেরিয়ে যায় ৭৩ বল হাতে রেখেই। গেইলের ব্যাট থেকে আসে ১০৯ রান (১০০ বলে)।
 শুরুতে টসে জিতে শ্রীলঙ্কাকে ব্যাটিংয়ে পাঠিয়ে ক্যারিবীয়রা যে ভুল করেনি, সেই প্রমাণ পাওয়া যায় লঙ্কানদের ব্যাটিংয়েই। তবে শুরুটা তাদের খুব একটা খারাপ ছিল না। উপল থারাঙ্গা ও মাহেলা জয়াবর্ধনের উদ্বোধনী জুটিতে স্কোরবোর্ডে ওঠে ৬২ রান। ৬২ রানের মাথায় থারাঙ্গা ফিরে যান। দলীয় ৮৫ রানে ফেরেন জয়াবর্ধনে। ১০৪ রানে কুমার সাঙ্গাকারা প্যাভিলিয়নে ফিরলে শ্রীলঙ্কা দলের ব্যাটিং পথ হারাতে থাকে। অধিনায়ক অ্যাঞ্জেলো ম্যাথুসের অপরাজিত ৫৫ রান দলের সংগ্রহ ২০০ পার করতে সহায়তা করলেও অন্যদের ব্যর্থতায় লঙ্কান ব্যাটিং শেষ পর্যন্ত পথ খুঁজে পায়নি। ছয় ব্যাটসম্যান প্যাভিলিয়নে ফেরেন ব্যক্তিগত সংগ্রহ দুই অঙ্কের ঘরে না তুলেই। শ্রীলঙ্কার পক্ষে দ্বিতীয় সর্বোচ্চ ৫২ রান আসে ওই জয়াবর্ধনের ব্যাট থেকে।
ক্যারিবীয় বোলারদের মধ্যে সফলতম ছিলেন সুনীল নারাইন। তিনি নিজের ১০ ওভারের কোটায় মাত্র ৪০ রান দিয়ে তুলে নেন ৪ উইকেট। মূলত নারাইন বল করতে আসার পরই ধস নামে লঙ্কান মিডল অর্ডারে। রবি রামপাল ৩ উইকেট ঝুলিতে পোরেন ৩৮ রানের খরচায়।
২০৯ রানের লক্ষ্যমাত্রা তাড়া করতে নেমে ওয়েস্ট ইন্ডিজের পক্ষে ঝড় তোলেন ক্রিস গেইল। তিনি নয়টি চার ও সাতটি ছয়ে সাজান তাঁর মারকুটে ইনিংস। জনসন চার্লসের সঙ্গে তাঁর ১১৫ রানের জুটিই মূলত ম্যাচ থেকে ছিটকে দেয় শ্রীলঙ্কাকে। এই জুটিতে চার্লসের অবদান অবশ্য ২৯ রান। গেইলের তৈরি করে যাওয়া ভিতের ওপর দাঁড়িয়ে ড্যারেন ব্রাভোর ২৭ ও মারলন স্যামুয়েলসের ১৫ রান ত্বরান্বিত করে ক্যারিবীয়দের জয়। শ্রীলঙ্কার পক্ষে তিনটি উইকেট ভাগাভাগি করে নেন নুয়ান কুলাসেকেরা, অজন্তা মেন্ডিস ও রঙ্গনা হেরাথ।
ত্রিদেশীয় সিরিজের অন্য দল ভারতের বিপক্ষে ওয়েস্ট ইন্ডিজ নিজেদের দ্বিতীয় ম্যাচে মাঠে নামবে আগামীকাল রোববার। সূত্র: রয়টার্স। 
   
