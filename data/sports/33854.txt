
‘শ্রীলঙ্কার সেরা ক্রিকেটারকে নারী দিবসের শুভেচ্ছা’—এক ভদ্রলোক টুইট করেছেন ৮ মার্চ নারী দিবসে। খুব ভালো কথা। টুইটটা কার উদ্দেশে জানেন? মাহেলা জয়াবর্ধনেকে! সাবেক এই শ্রীলঙ্কান ব্যাটসম্যান কেন নারী দিবসের শুভেচ্ছা জানানো হচ্ছে?
ঠিক কোন বুদ্ধিতে তিনি এভাবে নারী দিবসের শুভেচ্ছা জানালেন তা সেই ভদ্রলোকই বলতে পারবেন। হয়তো তিনি মাহেলা নামটা ‘মহিলা’ থেকে উদ্ভূত ভেবেই শুভেচ্ছা জানিয়েছেন জয়াবর্ধনেকে। কিংবা এর সঙ্গে মিল বানিয়ে হালকা রসিকতা করতে চেয়েছেন। কিন্তু নারী দিবস যে একটি গুরুতর ইস্যু, ব্যাপারটি নিয়ে হাস্য-রসিকতার কিছু নেই। পাল্টা জবাবে সেটাই বুঝিয়ে দিয়েছেন জয়াবর্ধনে।শ্রীলঙ্কান কিংবদন্তির উত্তরটা হয়েছে উচিত জবাব, ‘আপনার বোঝা উচিত মাহেলা-মহিলার পার্থক্য কী?’ এর বলেছেন, নারী দিবসের বিশেষ তাৎপর্য শুধু একদিনের জন্যই নয়। ১৪৯ টেস্ট, ৪৪৮ ওয়ানডে ও ৫৫ টি-টোয়েন্টি খেলা এই শ্রীলঙ্কান ক্রিকেটারের কাছে বছরের সব দিনই নারী দিবস, ‘আপনাকে প্রতিদিনই নারী দিবস উদ্‌যাপন করা উচিত। শুধু আজকের জন্যই নয়। আমি সবকিছু নিই যথার্থ চেতনায়।’
 
