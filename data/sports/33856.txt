
সাকিব আল হাসানের বিশ্রাম নিয়ে অনেক কথাবার্তা, আলোচনা-সমালোচনা। সাকিব যদি বিশ্রামে যান, তাহলে বিশ্রাম চাইতেই পারেন তামিম ইকবাল কিংবা মুশফিকুর রহিমরা। কিন্তু বাংলাদেশের টেস্ট অধিনায়ক মুশফিকুর রহিম নিজেই জানিয়েছেন, তাঁর এমন কোনো পরিকল্পনা নেই। দক্ষিণ আফ্রিকা সফরে যাওয়ার আগে আয়োজিত সংবাদ সম্মেলনে রসিকতা করেই বলেছেন, ‘আমি এত বড় খেলোয়াড় হইনি যে আমাকে বিশ্রাম নিতে হবে।’সাকিবের বিশ্রামে যাওয়াটা অধিনায়ক হিসেবে তাঁর জন্য যে বড় ধাক্কা, সেটা স্বীকার করেছেন অকপটেই। কিন্তু সিদ্ধান্তটা যেহেতু সাকিবের একান্ত নিজের, তাই এটিকে সম্মান জানান তিনি, ‘সাকিব থাকলে সেটা যেকোনো অধিনায়কের জন্যই প্লাস পয়েন্ট। ওকে অনেক মিস করব। তবে সাকিবের বিশ্রামটা যেন ঠিকঠাক হয়। ফ্রেশ হয়ে সে আবার আগের রূপে ফিরে আসবে, এটাই আশা করি।’অস্ট্রেলিয়ার বিপক্ষে সিরিজে ব্যাটে-বলে দুর্দান্ত সাকিব দক্ষিণ আফ্রিকা সফরের জন্য দল ঘোষণার আগেই বিসিবির কাছে টেস্ট থেকে বিশ্রাম চান। বোর্ড অবশ্য তাঁকে বিশ্রাম দিয়েছে দক্ষিণ আফ্রিকার বিপক্ষে প্রথম টেস্ট থেকে। দ্বিতীয় টেস্টে সাকিব ইচ্ছা করলে যেন দলে ফিরতে পারেন, সেই রাস্তাটাও খোলা রাখা হয়েছে। সাকিব অবশ্য বিশ্রামের সময় সীমিত ওভারের ক্রিকেটে খেলবেন বলেই জানিয়েছেন।
 
 
