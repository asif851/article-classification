
একই দিনেএকই দিনে ভারত ও নিউজিল্যান্ডে খেলল ওয়েস্ট ইন্ডিজ! কানপুরে ডোয়াইন ব্রাভোর নেতৃত্বে ওয়েস্ট ইন্ডিজ ভারতের বিপক্ষে ওয়ানডে সিরিজের শেষ ম্যাচটি খেলল। লিঙ্কনে কার্ক এডওয়ার্ডের নেতৃত্বে নিউজিল্যান্ড একাদশের বিপক্ষে তিন দিনের প্রস্তুতি ম্যাচ খেলতে নামল যে দলটি, সেটিও ওয়েস্ট ইন্ডিজ! নিউজিল্যান্ড সিরিজের সূচিটা অনেক আগেই করা। মাঝখানে হঠাৎ ভারত সফর ঠিক হয়ে যাওয়াটাই বাঁধিয়েছে ফ্যাকড়াটা। যে কারণে ওয়েস্ট ইন্ডিজের ওয়ানডে দলের বাইরে থাকা খেলোয়াড়েরাই শুধু নির্ধারিত সময়ে নিউজিল্যান্ডে যেতে পেরেছে। ১১ জনই হয় না দেখে নিউজিল্যান্ডের চারজন খেলোয়াড়কে ধার করে মাঠে নামতে হয়েছে ওয়েস্ট ইন্ডিজকে! প্রস্তুতি ম্যাচটা স্বাভাবিকভাবেই তাই প্রথম শ্রেণীর মর্যাদা পাচ্ছে না। ওয়েবসাইট।
ডাকাতিহ্যামস্ট্রিং চোটটা সব দিক দিয়েই সর্বনাশ করল আবদুল রাজ্জাকের। চোটের কারণে না খেলেই দক্ষিণ আফ্রিকা থেকে দেশে ফিরে আসতে হয়েছে। দেশে ফিরেই পড়লেন ডাকাতের কবলে। পরশু ভোররাতে লাহোরে বাড়িতে ঢুকে টাকাপয়সা, সোনাদানার সঙ্গে ডাকাতেরা তাঁর পাসপোর্টটাও নিয়ে গেছে। পাকিস্তানি অলরাউন্ডার জানিয়েছেন, গোসলখানার জানালা দিয়ে ঢুকে ডাকাতেরা লকার রুম থেকে ৩৮ আউন্স সোনা, ৮ হাজার ডলার ও ২০০ পাউন্ড এবং পাসপোর্ট নিয়ে গেছে। ‘পুলিশকে লিখিতভাবে জানানো হয়েছে। তবে এটা ছিল আমার জন্য আতঙ্কজনক অভিজ্ঞতা। মূল্যবান জিনিসপত্র ডাকাতির সময় ডাকাতেরা আমাদের পরিবারের সদস্যদের বেঁধে রেখেছিল’—বলেছেন রাজ্জাক। ওয়েবসাইট।
সেই স্মৃতিপাইলটের দক্ষতায় পরশু অল্পের জন্য বিমান দুর্ঘটনা থেকে রক্ষা পেল ম্যানচেস্টার ইউনাইটেড। ১৯৫৮-এর মিউনিখ দুর্ঘটনাকে মনে করিয়ে দিতেই এবারের ঘটনাটিও ঘটেছে জার্মানির আকাশে। উয়েফা চ্যাম্পিয়নস লিগে বেয়ার লেভারকুসেনের সঙ্গে খেলতে পরশু জার্মানি পৌঁছেছে ইংলিশ ক্লাবটি। কোলন বিমানবন্দরে অবতরণের সময় দেখা যায় রানওয়েতে আরেকটি বিমান। ভূমি থেকে মাত্র ৪০০ মিটার ওপরে থাকা বিমানটি তখন অন্যপথে ঘুরে যেতে বাধ্য হয়। মিনিট দশেক পর বিমানবন্দরে নিরাপদেই নামে বিমানটি। অনাকাঙ্ক্ষিত এ ঘটনার জন্য ইউনাইটেডের সদস্যদের কাছে দুঃখ প্রকাশ করেছেন পাইলট। তবে ইউনাইটেড ডিফেন্ডার রিও ফার্ডিনান্ড জানিয়েছেন নামার আগে বেশ ভয়েই ছিলেন তাঁরা। ওয়েবসাইট।
সেরা নাদালমিগুয়েল ইন্দুরাইন, পাউ গ্যাসল, রিকার্ডো জামোরা, তেলমো জারা থেকে শুরু করে রাউল গঞ্জালেস, ইকার ক্যাসিয়াস—যুগে যুগে স্প্যানিশ ক্রীড়া ইতিহাসে একেকজন নায়ক। কিন্তু সবাইকে পেছনে ফেলে স্প্যানিশ ক্রীড়া দৈনিক মার্কার পাঠকদের ভোটে স্পেনের সর্বকালের সেরা ক্রীড়াবিদ নির্বাচিত হলেন রাফায়েল নাদাল। পত্রিকাটির ৭৫তম প্রতিষ্ঠাবার্ষিকী উপলক্ষে আয়োজিত অনুষ্ঠানে দেওয়া হয় এই পুরস্কার। ১৩টি গ্র্যান্ড স্লামজয়ী বিশ্বের এক নম্বর টেনিস খেলোয়াড় নাদালের মূল প্রতিদ্বন্দ্বী ছিলেন পাঁচবারের ট্যুর ডি ফ্রান্সজয়ী মিগুয়েল ও বাস্কেটবল কিংবদন্তি গ্যাসল। ২০০৭ সালে মার্কার কিংবদন্তি পুরস্কার পান নাদাল। ওয়েবসাইট।উঠল নেপাল-আমিরাতটি-টোয়েন্টি বিশ্বকাপে খেলতে বাংলাদেশে আসছে নেপাল ও সংযুক্ত আরব আমিরাত। কাল আবুধাবিতে ওয়ার্ল্ড টি-টোয়েন্টি বাছাইপর্বের কোয়ার্টার ফাইনালে জিতেই দল দুটি নিশ্চিত করেছে চূড়ান্ত পর্ব। এর আগে গ্রুপ চ্যাম্পিয়ন হয়ে চূড়ান্ত পর্বে উঠেছে আফগানিস্তান ও আয়ারল্যান্ড। কাল হংকংয়ের (১৪৩/৮) বিপক্ষে শেষ বলে পাওয়া জয়েই নিশ্চিত হয়েছে কোনো দলীয় খেলায় নেপালের (১৪৪/৫) বিশ্বমঞ্চে প্রবেশ। অন্য কোয়ার্টার ফাইনালে স্বাগতিক আমিরাত (১১৭/৮) ১০ রানে হারিয়েছে হল্যান্ডকে (১০৭)। আজ প্লে-অফে হংকং-পাপুয়া নিউ গিনি ও হল্যান্ড-স্কটল্যান্ড ম্যাচের জয়ীরাও সুযোগ পাবে মূল পর্বে। আগামীকাল সেমিফাইনালে নেপালের প্রতিপক্ষ আফগানিস্তান, আমিরাত খেলবে আয়ারল্যান্ডের সঙ্গে। ওয়েবসাইট।
