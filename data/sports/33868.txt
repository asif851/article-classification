
স্কোর লাইনের জায়গায় আপনি আরও বড় কিছু বসাতে পারেন। ইচ্ছেমতো। কাল ফুটবল ছাপিয়ে বড় হয়ে উঠল সন্ত্রাসবাদের বিরুদ্ধে শান্তিপ্রিয় মানুষের ঐক্যবদ্ধ হওয়ার লড়াইয়ের ছবিটা। কাল ক্লাব বার্সেলোনার জয় ছাপিয়ে বড় হয়ে উঠল বার্সেলোনা শহরটার প্রতি মানুষের সহমর্মিতার ছবি।
স্প্যানিশ লিগে নিজেদের প্রথম ম্যাচে রিয়াল বেতিসকে বার্সা ২-০ গোলে হারাল ঠিকই; তবে ফুটবলের চৌকো মাঠ ছাড়িয়ে এই জয় আরও বড়। সেখানে স্কোর লাইন হয়তো ২০-০, কিংবা এর চেয়েও বেশি।
পরের ম্যাচে রিয়াল মাদ্রিদ দেপোর্তিভো লা করুনিয়ার মাঠে গিয়ে ৩-০ গোলে জিতে এসেছে। গ্যারেথ বেল আর কাসেমিরোর গোলে ২৭ মিনিটেই ২-০ গোলে এগিয়ে ছিল রিয়াল। ৬২ মিনিটে দলের তৃতীয় গোল করেন টনি ক্রুস। এই ম্যাচে রিয়াল অবশ্য একটি দুঃসংবাদ শুনেছে। এমনিতে রোনালদোকে চার ম্যাচের নিষেধাজ্ঞায় হারিয়েছে তারা। এবার লাল কার্ড দেখেছেন অধিনায়ক সার্জিও রামোস।
বিষয়টি রিয়াল-সমর্থকদের ভাবাবে। তবে বার্সা-সমর্থকদের ভাবনাজুড়ে যে মেঘের আঁধার ছিল, কাল তা কেটে গিয়ে সোনালি রোদ উঠেছে।
কিছুদিন ধরেই বার্সেলোনা শহরটা গুমোট হয়ে ছিল। বন্দর শহরটির জন্য যেন বরাদ্দ সব সুখবর নিশ্চিহ্ন হয়ে গিয়েছিল। নেইমারের আকস্মিক ক্লাব ছাড়া দিয়ে যার শুরু। সেই টলোমলো ঝড়ে রিয়াল মাদ্রিদের কাছে সুপার কাপে দুই লেগ মিলিয়ে ৫-১ ব্যবধানের পরাজয়।
এই হতাশা টাটকা থাকতে থাকতেই বার্সেলোনা শহরে নিমর্ম সন্ত্রাসী হামলা। গাড়ি চাপা দিয়ে মেরে ফেলা হয় ১৩ জন নিরীহ পথচারীকে, রাজনীতির সাত-পাঁচে যারা নেই। বার্সেলোনায় আরও সন্ত্রাসী হামলার চেষ্টা নস্যাৎ করে দেয় পুলিশ।
কাল বার্সার প্রতিপক্ষ তাই বেতিস ছিল না, ছিল সেই গুমোট অন্ধকার ফুঁড়ে আবারও এই শহরে হাসির স্পন্দন ফিরিয়ে আনার শপথ। প্রায় অচেনা একটি একাদশ নামিয়ে দুর্দান্ত ফুটবল উপহার দিয়ে ন্যু ক্যাম্পে বার্সা আবারও গর্জন তুলল। সেই গর্জন ছড়িয়ে গেল পুরো বিশ্বে। সন্ত্রাসীদের কাছে বার্তা গেল, এই লড়াইয়ে ফুটবলই জিতবে; জিতবে মানবতা, শান্তি আর ভ্রাতৃত্ববোধ।
ম্যাচের নায়ক জেরার্ড দেলোফু। পুরো মাঠ দাপিয়ে খেলে ২৩ বছর বয়সী এই তরুণ নজর কেড়েছেন। তাঁকে জায়গা দিতে আর নেইমার-সুয়ারেজের শূন্যতা পূরণ করতে মাঝখানে সরে এসেছিলেন লিওনেল মেসি। দেলোফু আস্থার প্রতিদান দিয়েছেন। ৩৬ মিনিটে বার্সা প্রথম এগিয়ে যায় তাঁর ঝোড়ো গতির ক্রস থেকে। মেসির সঙ্গে দারুণ বোঝাপড়ার ওয়ান-টু শেষে চোখের পলকে মেসির দিকে বল বাড়িয়ে দিয়েছিলেন। প্রথমে মনে হয়েছিল, মেসির পায়ের ছোঁয়ায় বল জালে ঢুকেছে। পরে দেখা যায়, বল বেতিস ডিফেন্ডার তোসকার পায়ে লেগে ঢুকেছে জালে। এমন গোল হজম করে ৩৭ মিনিটেই ঝোড়ো পাল্টা আক্রমণে গোলটা প্রায় শোধ করেই দিয়েছিল বেতিস। কিন্তু একাদশে ফেরা হাভিয়ের মাসচেরানোর বক্সের ভেতরেই দুর্দান্ত স্লাইডিং ট্যাকল বেতিসকে গোল পেতে দেয়নি। শুধু তা-ই নয়, সেই বল ধরে টেনে টর্নেডোর গতিতে পাল্টা আক্রমণ করেছে বার্সা। আর ৩৯ মিনিটে পেয়েছে দ্বিতীয় গোলের দেখা।
এই গোল লেখা হয়েছে সার্জি রবার্তোর নামে। কিন্তু গোলের কারিগর দেলোফুই। আক্রমণের ঝাপটা সামলাতে এলোমেলো বেতিস রক্ষণ, সেই সুযোগে ফাঁকায় দাঁড়ানো রবার্তোর দিকে বল ঠেলেছেন। গোল!
বার্সা আর গোল পায়নি। ঠিক এক বছর আগে এই দলটার বিপক্ষেই তারা ৬-২ গোলে জিতে শুরু করেছিল লিগ। সেই ম্যাচে হ্যাটট্রিক করা লুইস সুয়ারেজ চোটের কারণে ছিটকে গেছেন এক মাসের জন্য। নেইমার প্যারিসে। আন্দ্রেস ইনিয়েস্তাও ছিলেন না চোটের কারণে। খেলা হয়নি জেরার্ড পিকের। সাফল্যের পতাকা বয়ে চলা বার্সার চেনা তারকাদের বেশির ভাগই ছিলেন না। তবে এক বাহুতে শোকের কালো বন্ধনী, অন্য বাহুতে অধিনায়কের আর্মব্যান্ড নিয়ে দুর্দান্ত খেলেছেন মেসি। কেবল গোলটাই পাননি। তিন-তিনবার তাঁর শট লেগেছে পোস্টে! একবার গোলরক্ষক আদান ডানে ঝাঁপিয়ে পড়ে সেভ করেছেন। না হলে মেসির নামের পাশেই তিন কি চারটি গোল থাকত। স্কোর লাইন আরও বড় হতো।
তবে আগেই যেমনটা বলা হয়েছে, এক মিনিটের নীরবতা পালন, আমরা বার্সেলোনার পাশে আছি স্লোগান দিয়ে শুরু এই ম্যাচের স্কোর লাইন শুধু সংখ্যা দিয়ে হিসাব করব না কেউ।
