
এই ইডেন গার্ডেনে কত মধুর স্মৃতি তাঁর! ক্রিকেটার হিসেবে ইডেন থেকে মন খারাপ করে ফিরতে হয়নি, তবে কাল দর্শক হিসেবে তিক্ত অভিজ্ঞতা হলো ইমরান খানের। কলকাতার ইডেন গার্ডেনে এই প্রথমবারের মতো যে নিজ দেশকে হারতে দেখছেন ভারতের কাছে! তবে পাকিস্তানের হারে যাঁর হাত ধরে সেই বিরাট কোহলির পরে উচ্ছ্বসিত প্রশংসাই করলেন ইমরান।পাকিস্তানের ১১৮ রান তাড়া করে কাল কোহলির ব্যাটেই সেটা পেরিয়ে গেছে ভারত। এশিয়া কাপেই পাকিস্তানের সঙ্গে ৪৯ রানের দুর্দান্ত একটা ইনিংস খেলেছিলেন। কালকের ৩৭ বলে ৫৫ রানের ইনিংসটা ওই দিনের মতোই পথ দেখিয়েছে ভারতকে। ইমরানের প্রশংসা ভারতের ব্যাটসম্যানের জন্য আরও বড় প্রেরণা হিসেবেই আসবে, ‘তার সামর্থ্য অনেক। দল ওর ওপর অনেক দিক দিয়েই নির্ভর করে। সর্বকালের সেরাদের তালিকায় নিজেকে নিয়ে যাওয়ার পথেই আছে সে। আমি তার মধ্যে এই সম্ভাবনাটা দেখতে পাচ্ছি।’২৭ বছর বয়সেই নিজেকে অন্য উচ্চতায় নিয়ে গেছেন কোহলি। ইমরান আলাদা করে ব্যাটসম্যান কোহলির প্রশংসাই করলেন, ‘ওর দুর্বলতা বের করা খুব কঠিন। উইকেটের দুই দিকেই সে দারুণ। ফ্রন্ট ফুটে যেমন, ব্যাক ফুটেও সেরকম স্বচ্ছন্দ। তার টেম্পেরামেন্ট, টেকনিকও ভালো।’কথা উঠল মহেন্দ্র সিং ধোনিকে নিয়েও। দেশের মাটিতে প্রথমবারের মতো টি-টোয়েন্টি বিশ্বকাপের জন্য ধোনির দিকেই তাকিয়ে ভারত। ইমরান অবশ্য এটাকে খুব বড় করে দেখতে চাইলেন না, ‘টি-টোয়েন্টি দিয়ে কোনো অধিনায়ককে বিচার করা খুব কঠিন। ব্যর্থ হলেই ওর সমালোচনা করা উচিত নয়। টেস্ট আর টি-টোয়েন্টি পুরোপুরি আলাদা। যতই ওভারের সংখ্যা কমে যাবে, ততই সুযোগের ব্যাপারটাও বেড়ে যাবে।’
