
টেলিভিশনে তো অনেক ক্রিকেটারকেই বিশেষজ্ঞ হিসেবে দেখা যাবে। কেউ ধারাভাষ্য দেবেন, কেউ ম্যাচের আগে-পরে থাকবেন বিশ্লেষকের ভূমিকায়। জন্টি রোডস এঁদের সবার চেয়ে একটু আলাদা। ফিল্ডিংকে নতুন উচ্চতায় তুলে দেওয়া সাবেক দক্ষিণ আফ্রিকান ক্রিকেটার ধারাভাষ্য দেবেন ইন্টারনেটে। ইয়াহু ক্রিকেটের সঙ্গে চুক্তিবদ্ধ হয়েছেন তিনি। ম্যাচ বিশ্লেষণ করবেন, দেবেন নিজের মতামত। এমনকি তাঁকে পাওয়া যাবে লাইভ চ্যাটেও। ক্রিকেটপ্রেমীরা ম্যাচ নিয়ে সরাসরি যেকোনো প্রশ্ন করতে পারবেন রোডসকে। দর্শকদের সঙ্গে এ মিথস্ক্রিয়ার ব্যাপারটা নিয়ে রোমাঞ্চিত রোডস নিজেও, ‘আমি নিজের কথা বলব, ক্রিকেট-অন্তঃপ্রাণ সমর্থকদের কথা শুনব। মিলেঝিলে আমরা দারুণ একটা বিশ্বকাপ কাটাব।’ সুযোগটা পেয়ে রোডস-ভক্ত আর ক্রিকেটপ্রেমীরাও নিশ্চয়ই কম রোমাঞ্চিত নন। ইয়াহু নিউজ।
