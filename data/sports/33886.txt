
মাত্র একটা ম্যাচে গোল পাননি তাঁরা তিনজন। তাতেই উঠে গেল শোরগোল। বাধ্য হয়ে বার্সেলোনা কোচ লুইস এনরিকেকে মনে করিয়ে দিতে হলো, মেসি-নেইমার-সুয়ারেজ তো যন্ত্র নন, তিনজনই রক্তমাংসের মানুষ।এল ক্লাসিকোতে মেসি, নেইমার, সুয়ারেজ নিজেদের হারিয়েই খুঁজেছেন। তিনজনের কেউই গোল পাননি, ৩৯ ম্যাচ পর বার্সেলোনাকেও নিতে হয়েছে পরাজয়ের স্বাদ। ১৭ ম্যাচ পর এমএসএন ত্রয়ীর একজনও গোল পেলেন না, আর লিগে এই মৌসুমে এই ঘটনা মাত্র তৃতীয়বার হলো। আজই আবার চ্যাম্পিয়নস লিগে কোয়ার্টার ফাইনালে মুখোমুখি অ্যাটলেটিকো মাদ্রিদ। তার আগে কথা উঠল, এমএসএন কি ছন্দ হারিয়ে ফেলেছে?এখন পর্যন্ত এই মৌসুমে এই তিনজন মিলে ১০৭ গোল করে ফেলেছেন। এনরিকে তাই মনে করিয়ে দিলেন, ‘মেসি, নেইমার, সুয়ারেজ বিশ্বের সেরা, কিন্তু তারা কেউই যন্ত্র নয়। ওরা নিজেদের অনেক উঁচুতে নিয়ে গেছে, কিন্তু তার মানে এই নয় বার্সেলোনাকে হারানো সম্ভব নয়। বার্সার এখন পর্যন্ত যা অর্জন, সেটার সবটুকু ওদের জন্য নয়। আবার বার্সার হারের জন্যও শুধু ওরাই দায়ী নয়।’ এনরিকে জানিয়ে দিলেন, অ্যাটলেটিকোর বিপক্ষে আগের ম্যাচের স্মৃতিটা ঝেড়ে ফেলেই মাঠে নামবেন ওই তিনজন, ‘ওরা খুব ভালো অবস্থায় আছে।’এল ক্লাসিকোর ম্যাচে আরদা তুরানকে নিয়েও সমালোচনা হয়েছে। তুরান মাঠে নামার পরেই বার্সা খেই হারিয়ে ফেলেছে, এমন কথাও উঠেছে। এনরিকে ওই অভিযোগও উড়িয়ে দিলেন, ‘একজনের ওপর দোষ চাপানোটা খুবই অযৌক্তিক একটা ব্যাপার। আরদা খুব কঠিন একটা সময়ে এসেছিল। ও না নামলেও মাদ্রিদ গোল করতে পারত। আর আরদা খুবই ভালো একজন খেলোয়াড়, সহজে সে বল হারায় না। এটা সত্যি সবাই একই গতিতে খেলে না। কিন্তু সে আমাদের সঙ্গে খাপ খাইয়ে নিয়েছে, আমাদের ধরনটা বুঝে ফেলেছে।’
