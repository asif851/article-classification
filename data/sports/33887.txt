
গোল, গোল আর গোল। লিওনেল মেসি, লুইস সুয়ারেজ, নেইমার—বার্সেলোনার এমএসএন-ত্রয়ী আছেন দারুণ ছন্দে। বার্সেলোনাও একের পর এক গোল পাচ্ছে। চলতি মৌসুমে সব ধরনের প্রতিযোগিতা মিলিয়ে এরই মধ্যে ১০০ গোল করে ফেলেছে লুইস এনরিকের দল। গোলের সেঞ্চুরি তারা করল ইউরোপের শীর্ষ লিগগুলোর অন্য সব ক্লাবের চেয়ে আগে।
কাল অ্যাথলেটিক বিলবাওয়ের বিপক্ষে বার্সাকে এগিয়ে দেন পাকো আলকাসের। কাতালান ক্লাবটির হয়ে লিগে এটি তাঁর প্রথম গোল। এরপর দুর্দান্ত এক ফ্রি-কিকে স্কোরলাইন ২-০ করেন লিওনেল মেসি। স্প্যানিশ লিগে ৩-০ ব্যবধানের জয়ে তৃতীয় গোলটি করেন অ্যালেক্স ভিদাল। আর এতেই ১০০ গোলের মাইলফলক ছুঁয়ে ফেলে বার্সেলোনা। কালই ফরাসি লিগে নিসের বিপক্ষে ৩-০ গোলে জেতে মোনাকো। সেঞ্চুরি হয়ে গেল তাদেরও।চলতি মৌসুমে বেশি গোল করা দলের তালিকায় তৃতীয় স্থানে আছে রিয়াল মাদ্রিদ। ৩০ গোল তাদের। ৮৪ গোল নিয়ে চতুর্থ স্থানে আর্সেনাল। পঞ্চম স্থানে থাকা পিএসজির গোল ৮২টি। সূত্র: ফোরফোর টু।
