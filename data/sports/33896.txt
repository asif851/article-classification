
সিরিজ শুরুর আগেও বিষয়টি অকল্পনীয় ছিল। শ্রীলঙ্কায় গিয়ে ধবলধোলাই হবে জিম্বাবুয়ে, এমনটা ধরে নিয়েছিল প্রায় সবাই। কিন্তু পাশার দান পাল্টে উল্টো সিরিজ জিতে নিয়েছে গ্রায়েম ক্রেমারের দল। এতেই ১৬ বছরের অপেক্ষা ফুরোল জিম্বাবুয়ের। ২০০১ সালের পর কোনো টেস্ট খেলুড়ে দলকে তাদের মাঠেই হারাল জিম্বাবুয়ে।
২০০১-০২ মৌসুমে বাংলাদেশে এসে ওয়ানডে সিরিজ জিতেছিল হিথ স্ট্রিক ও অ্যান্ডি ফ্লাওয়াররা। এর আগে সে বছরই নিউজিল্যান্ডকে হারিয়েছিল জিম্বাবুয়ের ‘সোনালি প্রজন্ম’। ব্যস, প্রতিপক্ষের মাঠে টেস্ট খেলুড়ে কোনো দেশের বিপক্ষে সিরিজ জেতার স্বাদ আর পায়নি তারা। ভুলে যাওয়া সে স্বাদ আবারও ফিরে পেল তারা। সেটাও কী দাপটের সঙ্গে! সিরিজের প্রথম ওয়ানডেতেই একটি রেকর্ড গড়েছিল জিম্বাবুয়ে। শ্রীলঙ্কার মাটিতে যেকোনো সংস্করণ মিলিয়ে প্রথম জয় পেয়েছে তারা। সেটাও ৩০০ তাড়া করে। শ্রীলঙ্কার মাঠে এর আগে শ্রীলঙ্কাও ৩০০ তাড়া করে কখনো জেতেনি!
সিরিজ শেষে সে রেকর্ডও এখন আর কেউ মনে রাখছে না। ১৬ বছর কিংবা একদম নিখুঁত হতে চাইলে ৫ হাজার ৭০৬ দিন পর শীর্ষ কোনো দেশে গিয়ে সিরিজ জয়ের স্বাদ পেল জিম্বাবুয়ে। অথচ এই দলকেই কদিন আগে বলে-কয়ে হারিয়েছে আফগানিস্তান। উঠতি এই শক্তির কাছে টানা সিরিজ হেরে ওয়ানডে র‍্যাঙ্কিংয়ে ১১-তে চলে গিয়েছে জিম্বাবুয়ে।
বড় হতাশার এক পথচলা। তবে এমন দীর্ঘ অপেক্ষা জিম্বাবুয়ের জন্য নতুন কিছু নয়। নিউজিল্যান্ডের বিপক্ষে ২০০১ সালে সিরিজ জেতার আগে ১৮ বছর প্রতিপক্ষের মাঠ থেকে বারবার খালি হাতে ফিরেছে তারা। এদিক থেকে শ্রীলঙ্কাও অবশ্য এগিয়ে আছে জিম্বাবুয়ের চেয়ে। ১৯৭৫ থেকে ১৯৯৪ সাল—১৯ বছর ওয়ানডেতে বিদেশ সফর মানেই শ্রীলঙ্কার ব্যর্থতা।
তবে হতাশার এসব গল্পে সবচেয়ে বেশি এগিয়ে আছে বাংলাদেশ। ১৯৮৬ সালে ওয়ানডে যাত্রা শুরু হয়েছে বাংলাদেশের। ওয়ানডেতে প্রথম জয় এসেছে ১৯৯৭ সালে। আর প্রথম সিরিজ জয় এরও আট বছর পর। তবে টেস্ট খেলুড়ে প্রতিপক্ষের মাঠে সিরিজ জয়ের আনন্দ পেতে ২০০৭ সাল পর্যন্ত অপেক্ষা করতে হয়েছে বাংলাদেশকে। সেটা ওই জিম্বাবুয়ের বিপক্ষেই। ২০০৬ সালেই একবার একই প্রতিপক্ষের বিপক্ষে সুবর্ণ সুযোগ হাতছাড়া করেছিল বাংলাদেশ।
কাগজে-কলমে ৭ হাজার ৬১৫ দিনের অপেক্ষা ফুরিয়ে ৩-১ ব্যবধানে জেতা ওই সিরিজের পর দেশের বাইরে আরও দুবার জয় পেয়েছে। তবে ২০০৯ সালের পর থেকেই আবারও সাফল্য-খরায় ভুগছে বাংলাদেশ। এই আট বছরের অপেক্ষা এবার কত বছরে গিয়ে থামে কে জানে!
প্রতিপক্ষের মাঠে দ্বিপাক্ষিক সিরিজ জয়ের দীর্ঘ অপেক্ষা




দল


সময়সীমা


দিনের হিসাব




বাংলাদেশ


১৯৮৬-২০০৭


৭৬১৫




শ্রীলঙ্কা


১৯৭৫-১৯৯৪


৭০৮৯




জিম্বাবুয়ে


১৯৮৩-২০০১


৬৪১৭




জিম্বাবুয়ে


২০০১-২০১৭


৫৭০৬




নিউজিল্যান্ড


১৯৯২-২০০৪


৪৩৮৫




