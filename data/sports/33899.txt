
মৌসুমে এখনো শুরুই হয়নি। কিন্তু এরই মধ্যে মেসি-নেইমারহীন বার্সেলোনা চিন্তিত করে তুলেছে সমর্থকদের। প্রস্তুতিমূলক পরপর দুটো ম্যাচে যে হেরে বসল বিদায়ী মৌসুমের ‘ট্রেবলজয়ী’রা। আগের ম্যাচে ম্যানচেস্টার ইউনাইটেডের কাছে আত্মসমর্পণের পর কাল চেলসির কাছে হেরেছে লুইস এনরিকের শিষ্যরা।যুক্তরাষ্ট্রের ফেডেক্স ফিল্ড স্টেডিয়ামে চেলসি অবশ্য জিতেছে টাইব্রেকারে। পেনাল্টি-ভাগ্যে ৪-২ ব্যবধানের আগে নির্ধারিত সময়ে খেলাটি ছিল ২-২ গোলে অমীমাংসিত।খেলার ১০ মিনিটে এডেন হ্যাজার্ডের গোলে এগিয়ে যায় চেলসি। গোলটি ছিল অসাধারণ, ব্যক্তিগত নৈপুণ্যে ভাস্বর। বার্সেলোনা সীমান্তের বেশ দূরে বল পেলেও বেশ কয়েকজন বার্সা খেলোয়াড়কে কাটিয়ে গোলটি করেন হ্যাজার্ড। ৫২ মিনিটে লুইস সুয়ারেজের গোলে সমতায় ফেরে বার্সেলোনা।৬৬ মিনিটে ২-১ গোলে এগিয়ে যায় বার্সেলোনা। গোলটি আসে সান্দ্রোর পা থেকে। ৮৬ মিনিটে চেলসিকে খেলায় ফেরান গ্যারি ক্যাহিল।পেনাল্টি শুট-আউটে বার্সেলোনার পক্ষে গোল করেন আন্দ্রেস ইনিয়েস্তা ও সান্দ্রো। ব্যর্থ হন আলিলওভিচ ও জেরার্ড পিকে।চেলসির পক্ষে গোল করেন রাদামেল ফ্যালকাও, ভিক্টর মোসেস, রামিরেস ও লুইক রেমি। সূত্র: এএফপি।
