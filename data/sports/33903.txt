
বার্সেলোনার মাঝমাঠের অন্যতম প্রধান খেলোয়াড়ই শুধু নন, আন্দ্রেস ইনিয়েস্তা পরিণত হয়েছেন ইউরোপের অন্যতম সেরা এই ক্লাবটির প্রতীকেও। মাত্র ১২ বছরেই লা মেসিয়া থেকে শুরু। তারপর দীর্ঘ ১৭ বছর ধরে কাতালান ক্লাবটির সঙ্গে ওতপ্রোতভাবেই জড়িয়ে আছেন এই স্প্যানিশ মিডফিল্ডার। কিন্তু শোনা যাচ্ছে, ছন্দপতনই ঘটেছে বার্সেলোনা আর ইনিয়েস্তার সম্পর্কে। নতুন চুক্তি সইয়ে দেরি করছেন বলেই কিছু কিছু পত্রিকায় খবর বেরিয়েছে, বার্সেলোনায় নাকি খুশি নন এই ২৯ বছর বয়সী। ইনিয়েস্তা ও বার্সার চুক্তি জটিলতার দিকে গভীর আগ্রহ নিয়ে নাকি তাকিয়েও আছে পিএসজি!বার্সেলোনায় ইনিয়েস্তার বর্তমান চুক্তির মেয়াদ শেষ হবে ২০১৫ সালে। ক্লাব কর্তৃপক্ষ চুক্তিটা নবায়ন করে দলের গুরুত্বপূর্ণ এই খেলোয়াড়টিকে ধরেই রাখতে চায়। কিন্তু কোনো এক কারণে এখনো সেই চুক্তিতে স্বাক্ষর করেননি ইনিয়েস্তা। এরই মধ্যে ফরাসি ক্লাবটিকে জড়িয়ে বেরিয়েছে খবর।তবে বার্সেলোনা ছেড়ে যাওয়ার সম্ভাবনা একেবারেই নাকচ করে দিয়েছেন ইনিয়েস্তা। সম্প্রতি এক সংবাদ সম্মেলনে তিনি বলেছেন, ‘বার্সা আর আমার মধ্যে কোনো যুদ্ধ চলছে না। এখানে কোনো অস্বাভাবিকতাও নেই। ক্লাব চায় আমি এখানে থাকি আর আমিও এখানেই থাকতে চাই। আমি অনেকবারই বলেছি, আমার লক্ষ্য এখান থেকেই অবসরের ঘোষণা দেওয়া আর ক্লাবও ঠিক সেই জিনিসটাই চায়। আমরা সবাই একটা সমঝোতায় আসতে চাই।’তাহলে চুক্তি স্বাক্ষরে বিলম্ব কেন? বেতন-ভাতা নিয়ে কি সন্তুষ্ট হতে পারছেন না? এ ধরনের অনুমানও এক কথায় নাকচ করে দিয়েছেন ইনিয়েস্তা, ‘এর সঙ্গে টাকা-পয়সার কোনো সম্পর্ক নেই। আমি দ্বিতীয়, তৃতীয়, চতুর্থ না পঞ্চম সর্বোচ্চ বেতনভোগী খেলোয়াড়, সেটা আমার কাছে গুরুত্বপূর্ণ নয়। এখানে আমি খেলোয়াড় হিসেবে আরও উন্নতি করতে পারব আর সামনে অনেক ভালো সময় আছে—এটাই আমার জন্য বড় অনুপ্রেরণা।’
