

ঢাকায় বৃহস্পতিবার সকাল থেকেই বৃষ্টি। মাঝখানে কিছু সময়ের জন্য থেমেছিল। কিন্তু আবার বিকেলে শুরু হয়েছে গুঁড়ি গুঁড়ি বৃষ্টি। কার্তিকের মাঝামাঝি সময়ের এই বৃষ্টিতে শঙ্কার মধ্যে পড়েছে শুক্রবার থেকে শুরু হওয়া ইংল্যান্ডের বিপক্ষে সিরিজের শেষ টেস্ট ম্যাচটি। আবহাওয়া অফিস জানিয়েছে, বৃষ্টি হতে পারে আগামীকাল সারা দিন ধরেই। শুক্র থেকে সোমবার পর্যন্তই আছে বৃষ্টির পূর্বাভাস।
ঘূর্ণিঝড় কায়ান্টের প্রভাবে হওয়া এই বৃষ্টি ঢাকা টেস্টের বড় নিয়ামক হতে পারে। আজ সকালে বৃষ্টির কারণে অনুশীলনও বাতিল করতে হয়েছে বাংলাদেশ দলকে। আবহাওয়া অফিস জানিয়েছে, আজ দুপুর ১২টা পর্যন্ত ঢাকায় ১৯ মিলিমিটার বৃষ্টিপাত রেকর্ড করা হয়েছে।চট্টগ্রামে সিরিজের প্রথম টেস্টে ২২ রানে হারতে হয়েছে বাংলাদেশকে। ঢাকা টেস্ট তাই বাংলাদেশের জন্য ঘুরে দাঁড়ানোর, নিজেদের প্রমাণ করার। বাংলাদেশ তো এই টেস্টে জয়ের লক্ষ্য নিয়েই নামার সাহস বুকে বেঁধেছে। তবে টেস্টের প্রথম চার দিনই বাগড়া দিতে পারে বৃষ্টি।
