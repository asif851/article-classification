
এই সময়ে ভারতের সবচেয়ে জনপ্রিয় দুজন ক্রিকেটার হয়তো তাঁরাই। ভারতের ক্রিকেটকে তাঁরা নিজেদের সেরাটা দিয়ে যাচ্ছেন অনেক দিন ধরেই। বিরাট কোহলি ভারতের টেস্ট অধিনায়ক। আর ওয়ানডের নেতৃত্ব মহেন্দ্র সিং ধোনির হাতে। একটা জায়গায় এই দুই ক্রিকেটার মিলে গেছেন এক বিন্দুতে। সম্প্রতি তাঁরা উঠে এসেছেন ফোর্বসের ভারতীয় শীর্ষ সেলিব্রেটিদের তালিকায়। ২০১৬ সালে ভারতের সর্বোচ্চ আয় করা তারকাদের তালিকায়ও তাঁরা আছেন ওপরের দিকে।এ বছর ভারতের তৃতীয় সর্বোচ্চ আয় করা তারকা কোহলি। আর একসময় সবাইকে ছাপিয়ে যাওয়া ধোনি আছেন পঞ্চম স্থানে। তালিকার শীর্ষে আছেন সালমান খান। শাহরুখ খান দ্বিতীয় স্থানে।
ফোর্বসের তালিকা অনুযায়ী কোহলির এ বছরের আয় ১৩৪.৪৪ কোটি রুপি। তবে খ্যাতি বা জনপ্রিয়তা তালিকায় শীর্ষ র‍্যাঙ্কে আছেন কোহলি। বিজ্ঞাপনের জগতেও বেশি সুনাম আছে তাঁর। ১৭টি ব্র্যান্ডের সঙ্গে জড়িয়ে আছেন ভারতের টেস্ট অধিনায়ক।২০১৬ সালে ধোনির আয় ১২২.৪৮ কোটি রুপি। খ্যাতি বা জনপ্রিয়তার তালিকায় তাঁর অবস্থান চতুর্থ স্থানে। ২০১৬ সালে ধোনির জীবনী অবলম্বনে একটি চলচ্চিত্রও নির্মাণ করা হয়। সেটি বেশ জনপ্রিয়তা অর্জন করে। শুধু ভারতেই এটি আয় করে ১৩০ কোটি রুপির বেশি। সূত্র: ফোর্বস।
