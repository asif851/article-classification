
ম্যাচ গড়াপেটার ধাক্কা আবারও কাঁপিয়ে দিচ্ছে দক্ষিণ আফ্রিকান ক্রিকেটকে। গত মাসে ঘরোয়া ক্রিকেট ম্যাচে ম্যাচ ফিক্সিংয়ের অভিযোগে ২০ বছরের জন্য নিষিদ্ধ করা হয় সাবেক আন্তর্জাতিক ক্রিকেটার গুলাম বদিকে। দক্ষিণ আফ্রিকান সংবাদমাধ্যমে ফাঁস হওয়া বিভিন্ন তথ্য থেকে জানা গেছে, ম্যাচ গড়াপেটার জন্য মোট আটজন খেলোয়াড়ের সঙ্গে যোগাযোগ করেছিলেন বদি। সেখানে নাম আছে প্রোটিয়া পেসার লনওয়াবো সতসোবের। এ নিয়ে দক্ষিণ আফ্রিকা ক্রিকেট বোর্ড তদন্ত শুরু করেছে। সেই তদন্তের সূত্রে সতসোবে ও থামি সোলেকাইল নামের সাবেক এক উইকেটকিপারের সঙ্গে কথা বলেছে বোর্ড। সতসোবে অবশ্য নিজেকে নির্দোষই দাবি করেছেন, ‘বোর্ডে নিজের ব্যাংক অ্যাকাউন্ট, মোবাইল বিল, মেসেজ—সব তথ্য জমা দিয়েছি। সব খতিয়ে দেখে ওরা ফের ডাকবেন।’ ক্রিকেট বোর্ড অবশ্য তদন্ত চলাকালে এ ব্যাপারে কোনো মন্তব্য করতে রাজি হয়নি। সিডনি মর্নিং হেরাল্ড।
