
সাকিব আল হাসান বার্সেলোনা আর লিওনেল মেসির অন্ধ ভক্ত। এইখানে বন্ধু তামিম ইকবালের সঙ্গে তাঁর ‌‘ঝগড়া’। তামিম যে রিয়াল মাদ্রিদ আর ক্রিস্টিয়ানো রোনালদো বলতে অজ্ঞান। তামিমের অনেক দিনের ইচ্ছে মাঠে বসে প্রিয় দল আর প্রিয় তারকার খেলা দেখবেন। এবার দুইয়ে দুইয়ে মিলে যাচ্ছে সব। আগামী ৩ জুন কার্ডিফে চ্যাম্পিয়নস লিগের ফাইনালটা মাঠে বসেই দেখবেন তামিম।
এবারের ফাইনালটি হবে গ্যারেথ বেলের শহর কার্ডিফে। আর বাংলাদেশ দলও এখন চ্যাম্পিয়নস ট্রফি খেলতে ইংল্যান্ডে। ২০০৫ সালে অস্ট্রেলিয়াকে বধ করা এই শহরের মাঠে খেলা আছে বাংলাদেশেরও। অবশ্য কার্ডিফে বাংলাদেশের ম্যাচটি ৯ জুন।তবে সুযোগ যখন এসেছে, সেটি হাতছাড়া করতে রাজি নন তামিম। বাংলাদেশের এই ওপেনার বলেন, ‘আমার দীর্ঘদিনের স্বপ্ন, মাঠে বসে রোনালদোর খেলা দেখব। অবশেষে সেই সুযোগটা যখন এসেছে, আমি হাতছাড়া করতে চাই না। কোচের কাছে এক দিনের ছুটি চেয়েছিলাম। তিনি তা মঞ্জুরও করেছেন।’স্বপ্নটা তামিম পূরণ করতে চান একেবারে ভালোমতোই। এ কারণে একেবারে সামনের সারির টিকিট কেটেছেন। ডাগ আউটের ঠিক পেছনে। এর জন্য দাম দিতে হয়েছে ঢের। ২ হাজার ৭০০ ইউরো। বাংলাদেশি মুদ্রায় আড়াই লাখ টাকা। স্বপ্ন পূরণের বেলায় কোনো কার্পণ্য নেই! তামিম বলেছেন, ‘এমন সুযোগ তো রোজ আসে না। আমি তাই এর পুরোটাই উসুল করতে চেয়েছি।’ আগামী ১ জুন উদ্বোধনী ম্যাচে ইংল্যান্ডের বিপক্ষে খেলার পর বাংলাদেশের দ্বিতীয় ম্যাচ ৫ জুন। প্রতিপক্ষ অস্ট্রেলিয়া। তামিমের তাই এক দিনের ছুটি পেতে কোনো বাধা নেই। ৯ জুন নিউজিল্যান্ডের বিপক্ষে চ্যাম্পিয়নস লিগের ফাইনালের শহরে খেলবে বাংলাদেশ।
