
২০১৪ সালের অক্টোবর থেকে বাংলাদেশ ক্রিকেটে চলছে চার অধিনায়কের যুগ। সীমিত ওভারের ক্রিকেটে অধিনায়ক মাশরাফি বিন মুর্তজা, সহ-অধিনায়ক সাকিব আল হাসান। টেস্টে অধিনায়ক মুশফিকুর রহিম, সহ-অধিনায়ক তামিম ইকবাল। আন্তর্জাতিক ম্যাচে তাঁরা কাঁধে কাঁধে মিলিয়ে বাংলাদেশকে এগিয়ে নিলেও বিপিএলে ভিন্ন ছবি। গতবারের মতো এবারও চার অধিনায়ক মুখোমুখি একে অন্যের।বেলা দুইটায় মিরপুর শেরেবাংলা স্টেডিয়ামে মুশফিকের বরিশাল বুলসের বিপক্ষে নামছে তামিমের চিটাগং ভাইকিংস। টেস্টে বাংলাদেশের দুই অধিনায়কের লড়াইটা জমবে নিশ্চয়ই। কাল মুশফিকের কথায়ও থাকল সেই ইঙ্গিত, ‘আমাদের দলটা হয়তো কাগজে-কলমে অতটা শক্তিশালী না। এমন কোনো বড় তারকাও দলে নেই। কিন্তু কার্যকরী কিছু খেলোয়াড় আছে যারা টি-টোয়েন্টি ক্রিকেটে অনেক গুরুত্বপূর্ণ হয়ে উঠতে পারে। দল নিয়ে আমি খুশি। আমাদের যে সম্ভাবনা আছে সেটা কাজে লাগাতে পারলে ইনশা আল্লাহ ফল আমাদের পক্ষে আসবে।’চিটাগং দলটা সে তুলনায় বেশ ভারসাম্যপূর্ণ। ‘আইকন’ তামিমের সঙ্গে আছেন স্থানীয় তারকা তাসকিন আহমেদ, আবদুর রাজ্জাকরা। বিশ্ব টি-টোয়েন্টির ‘ফেরিওয়ালা’ ক্রিস গেইল খেলবেন তামিমের দলেই। গতবারও তারকাবহুল দল গড়েও ব্যর্থ হয়েছে চিটাগং। তবে এবার সাফল্যের অপেক্ষায় অধিনায়ক তামিম, ‘আমরা খুব ভারসাম্যপূর্ণ একটি দল গড়েছি। দেশি-বিদেশি খেলোয়াড়ের সমন্বয়টা বেশ ভালো। গতবারও দল হিসেবে খারাপ ছিলাম না। এবার আরও ভালো। এখন আমাদের মাঠে ভালো খেলতে হবে। যদি দলগত ভালো খেলতে পারি তবেই ভালো কিছু সম্ভব।’ গত ঢাকা প্রিমিয়ার লিগের সুপার সিক্সে আবাহনী-প্রাইম দোলেশ্বর ম্যাচে আম্পায়ারদের সঙ্গে অসদাচরণের দায়ে বিসিবির কোনো প্রতিযোগিতায় পরবর্তী এক ম্যাচের জন্য বহিষ্কার করা হয় তামিমকে। প্রশ্ন উঠেছে, সেই শাস্তি কি আজ কার্যকর হবে? আজ খেলতে পারবেন তামিম? বিপিএল গভর্নিং কাউন্সিলের যুক্তি, এটা ভিন্ন সংস্করণ, ফ্র্যাঞ্চাইজিভিত্তিক টুর্নামেন্ট। তামিমের খেলতে অসুবিধা নেই।সন্ধ্যায় মাশরাফিদের মুখের হাসি কেড়ে নিতে মাঠে নামবেন সাকিব আল হাসানের ঢাকা ডায়নামাইটস। গতবার কুমিল্লা ভিক্টোরিয়ানস চ্যাম্পিয়ন হয়েছিল মাশরাফির দুর্দান্ত নেতৃত্বে। শুধু ২০১৫ কেন, অধিনায়ক হিসেবে মাশরাফিকে এখনো শিরোপাবঞ্চিত হতে হয়নি বিপিএলে। মাশরাফি পারবেন সাফল্যের ধারাটা এবারও ধরে রাখতে? পরশু সংবাদমাধ্যমের মুখোমুখি হয়ে কুমিল্লা অধিনায়ক বেশি দূরে তাকাতে চাইলেন না, ‘চতুর্থবার? টুর্নামেন্ট শুরুই হতে পারল না, এত দূর চিন্তা করার সুযোগ নেই। যে দল হয়েছে এবার ভালো খেলার চেষ্টা করতে হবে শুরু থেকেই।’ কাল রাজশাহী কিংসের সঙ্গে প্রথম ম্যাচটি বৃষ্টিতে পরিত্যক্ত হওয়ায় আজ ঢাকার বিপক্ষে মাশরাফিদের নতুন করে শুরু করতে হবে। ঢাকার অধিনায়ক সাকিবের চোখ এই ম্যাচ ছাড়িয়ে বিস্তৃত গোটা টুর্নামেন্টে, ‘এখনো প্রতিপক্ষ নিয়ে পরিকল্পনা করিনি। বেশ কিছু ভালো খেলোয়াড় আছে আমাদের। আমরা যদি দল হিসেবে খেলতে পারি ভালো ফল করা সম্ভব।’
