
প্রাইম দোলেশ্বরের বিপক্ষে মোহামেডান স্পোর্টিংয়ের ইনিংস শেষ হয়েছে ১৮৮ রানে। এর মধ্যে নাঈম ইসলামের ব্যাট থেকেই এল ১০০ রান! এই তথ্যেই তো বুঝে নেওয়া যায় কী মাহাত্ম্য তাঁর এই ইনিংসে! বাকিরা যেখানে অসহায় আত্মসমর্পণ করলেন, নাঈম একাই লড়লেন। একাই এক শ!মিরপুর শেরেবাংলা স্টেডিয়ামে টসে হেরে ব্যাট করতে নেমেই যেন জুজুতে পেয়ে বসল লিগে এখন পর্যন্ত শীর্ষে থাকা দলটিকে। ব্যাটসম্যানরা শুরু করলেন যাওয়া-আসার মিছিল। নাজিমউদ্দিনকে দিয়ে শুরু। মাঝখানে এজাজ আহমেদ, উপুল থারাঙ্গা। এমনকি দারুণ ফর্মে থাকা অধিনায়ক মুশফিকুর রহিমও। সমর্থকেরা গ্যালারিতে জমিয়ে বসতে না বসতেই ৪৪ রানেই নেই ৪ উইকেট!কঠিন পরিস্থিতিতে উইকেটে এসে নাঈম সব দায়িত্ব নিজের কাঁধে তুলে নিয়েই খেললেন দারুণ এই ইনিংস। লিস্ট ‘এ’ ক্রিকেটে তাঁর পঞ্চম সেঞ্চুরি। ১৪৭ বলে, ১০টি চারে সাজানো এই ইনিংসেই তো আপাতত লজ্জার হাত থেকে রক্ষা মোহামেডানের। তবে ম্যাচে রক্ষা পাবে তো তারা?নাঈমের সঙ্গে কিছুক্ষণ তাল মেলানোর চেষ্টা করেছিলেন আরিফুল হক আর নাজমুল হোসেন মিলন। কিন্তু ২৯ রানে আরিফ আর ১৪ রানে মিলন ফেরার পর টেল এন্ডারদের নিয়ে আর কতটুকুই বা করা যায়? তবু চেষ্টা তো করলেন নাঈম!লিস্ট ‘এ’ ক্রিকেটে নিয়মিত পারফরমার নাঈম নিজের নামের প্রতি সুবিচার করেছেন দারুণভাবেই। ২০১২ সালের নভেম্বরে সর্বশেষ টেস্ট আর ২০১৪ সালের মার্চে শেষ ওয়ানডে খেলা জাতীয় দলের একসময়ের নিয়মিত এই সদস্যের জন্য আজকের সেঞ্চুরিটি যেন নতুন করে নিজেকে প্রমাণ করাই। এবারের লিগে সেভাবে হাসছিল না ব্যাট। এই সেঞ্চুরি তাঁকে বাড়তি আত্মবিশ্বাস দেবে নিশ্চয়ই। বোলিংটা অবশ্য বেশ করছিলেন।
