
স্পেনে দুই মাদ্রিদ—রিয়াল আর অ্যাটলেটিকোর লড়াই। জার্মানিতে ‘ডার ক্লাসিকার’-এ মুখোমুখি বায়ার্ন মিউনিখ-বরুসিয়া ডর্টমুন্ড। চারটি দলের জন্যই আজকের লড়াই চ্যাম্পিয়নস লিগের শেষ আটের প্রস্তুতি সেরে নেওয়ার উপলক্ষও—একটা ফুটবল ম্যাচে তিনটা দল থাকতে পারে?হাস্যকর প্রশ্ন বটে! কিন্তু রিয়াল মাদ্রিদের মাঠে আজকের মাদ্রিদ ডার্বির পক্ষাপক্ষ বিচার করুন, তিনটি পক্ষ পেয়ে যাবেন। জিনেদিন জিদানের দলের বিপক্ষে মাঠে অ্যাটলেটিকো মাদ্রিদই খেলবে। কিন্তু ‘কায়’-এ না হোক, মনোবাক্যে আরেকটা দলও ম্যাচে রিয়ালের প্রতিপক্ষ হয়ে দাঁড়িয়ে যাবে। বার্সেলোনা। হলো তো তিনটা দল!বাংলাদেশ সময় রাত পৌনে একটায় মালাগার মাঠে খেলবে বার্সেলোনা। তবে মাঠে নামার আগে তাদের মনোযোগের কেন্দ্রে সম্ভবত মালাগা নয়, থাকবে রাত সোয়া আটটায় হতে যাওয়া এই মাদ্রিদ ডার্বিই। থাকারই কথা, মাদ্রিদ ডার্বিকেই যে ধরা হচ্ছে স্প্যানিশ লিগ শিরোপার নির্ধারক! ২৯ ম্যাচে ৭১ পয়েন্ট নিয়ে শীর্ষে রিয়াল, এক ম্যাচ বেশি খেলে ৬৯ পয়েন্ট নিয়ে দুইয়ে বার্সা। অ্যাটলেটিকোর অবশ্য শিরোপার আলোচনায় আর আগ্রহ থাকার কথা নয়, ৩০ ম্যাচে ডিয়েগো সিমিওনের দলের পয়েন্ট ৬১।কিন্তু শহুরে লড়াইয়ে ‘দাদাগিরি’র সম্মান এনে দেওয়া ম্যাচটাকে শুধুই পয়েন্টের হিসাবে বাঁধতে যায় কে! অ্যাটলেটিকো ফরোয়ার্ড আতোয়ান গ্রিজমানই যেমন বললেন, ‘পয়েন্টের চেয়েও বেশি সমর্থকদের জন্যই আমাদের জিততে হবে।’ রিয়ালকে প্রচ্ছন্ন একটা হুমকিও দিয়ে রাখলেন, ‘নিজেদের আমি ফেবারিট হিসেবেই দেখি। মাদ্রিদ (সর্বশেষ সাক্ষাতে) অসাধারণ খেলেছে, আমাদের অনেক ভুগিয়েছেও। তবে এখন গল্পটা ভিন্ন। জানি ম্যাচটা কঠিন হবে, তবে সতীর্থদের ওপর আমার বিশ্বাস আছে। আমরা এখন আরও বেশি পরিপূর্ণ।’ফর্ম গ্রিজমানের পক্ষেই বলবে। লিগে সর্বশেষ পাঁচ ম্যাচেই জিতেছে অ্যাটলেটিকো, এর চার ম্যাচেই গোলপোস্ট থেকেছে অক্ষত। এই মৌসুমে নিজেদের মাঠে রিয়ালের কাছে ৩-০ গোলে বিধ্বস্ত হলেও, রিয়ালের মাঠে সিমিওনের দলের সাম্প্রতিক রেকর্ডও বেশ উজ্জ্বল। রিয়ালের মাঠে টানা তিন বছর লিগে জিতেছে অ্যাটলেটিকো, স্প্যানিশ লিগে যে কীর্তি আর কারও নেই।তবে অ্যাটলেটিকোর পক্ষে যদি লিগ ফর্ম কথা বলে, রিয়ালকে অনুপ্রেরণা দেবে চ্যাম্পিয়নস লিগ। গত তিন মৌসুমে তিনবার চ্যাম্পিয়নস লিগে অ্যাটলেটিকোকে কাঁদিয়েছে রিয়াল, দুবারই ফাইনালে। এই মৌসুমে লিগে এখনো ঘরের মাঠে হারের স্বাদও পেতে হয়নি জিদানের দলকে। আরও অনুপ্রেরণার জন্য একটা নাম তো আছেই—ক্রিস্টিয়ানো রোনালদো! কেন? এবারের লিগে অ্যাটলেটিকোর মাঠে দুই দলের আগের সাক্ষাতে পর্তুগিজ ফরোয়ার্ডের হ্যাটট্রিকটা ভুলে গেলেন!রিয়াল অধিনায়ক সার্জিও রামোসের ভাবনার গণ্ডি এই ম্যাচ ছাড়িয়ে আরও বিস্তৃত। আজ অ্যাটলেটিকো, এরপর লিগে প্রতিপক্ষ হয়ে আসবে বার্সা, ভ্যালেন্সিয়া, চ্যাম্পিয়নস লিগে বায়ার্ন মিউনিখ—এপ্রিল মাসটাই রিয়ালের সব শিরোপার ভাগ্য গড়ে দেবে। রামোস এখানে আশাবাদী, ‘শিরোপা জেতার জন্য উচ্চাকাঙ্ক্ষা ও বিশ্বাস থাকতে হয়। আজ পর্যন্ত যা হিসাব, তাতে চ্যাম্পিয়নস লিগ ও লা লিগা দুটোই জিততে পারি আমরা।’ডার্বিটা আজ মাদ্রিদের বিশ্বাসে কেমন প্রভাব ফেলবে—ধাক্কা, নাকি জোর হাওয়া? এএফপি, মার্কা।
 
