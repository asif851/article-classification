
কাল বিকেলের সেই কৃষ্ণ মেঘের ছিটেফোঁটা নেই আজ কলম্বোর আকাশে। সাপ্তাহিক ছুটির দিনের কী স্নিগ্ধ বিকেল! বৃষ্টির উপদ্রব ছাড়াই দুর্দান্ত এক ফাইনালের অপেক্ষায় সবাই। শ্রীলঙ্কার বিপক্ষে দুর্দান্ত জয় পেলেও ফাইনালে উইনিং কম্বিনেশন ধরে রাখতে চাইছে না বাংলাদেশ। ম্যাচ, উইকেট ও প্রতিপক্ষ বিবেচনায় ভারতের বিপক্ষে ফাইনালের একাদশে আসতে পারে দুটি পরিবর্তন।
দলীয় সূত্র জানিয়েছে, ছন্দ হারিয়ে ফেলা সাব্বির রহমানকে ‘দর্শক’ হয়েই দেখতে হতে পারে নিদাহাস ট্রফির ফাইনাল। বাংলাদেশ দলের এই মিডল অর্ডার ব্যাটসম্যান ৪ ম্যাচে করেছেন ৭০ রান। এই সিরিজে ভারতের বিপক্ষে ৩০ ও ২৭ রানের দুটি ইনিংসও হয়তো ফাইনাল খেলার ‘ইয়েস কার্ড’ দেবে না! তাঁর জায়গায় সুযোগ পেতে পারেন আরিফুল হক।
শ্রীলঙ্কার বিপক্ষে দুর্দান্ত জয়ে একটি বিষয় আড়াল হয়ে গেছে। সেদিন দুই শ্রীলঙ্কান বাঁহাতি ব্যাটসম্যান দেখে অধিনায়ক সাকিব আল হাসান নিজে ৪ ওভারের কোটা পূরণ করেননি, আরেক বাঁহাতি স্পিনার নাজমুল ইসলামকে আক্রমণেই আনেননি। টিম ম্যানেজমেন্ট সাকিবের এই কৌশল পছন্দ করেনি। নাজমুলকে বসিয়ে যোগ করা হচ্ছে একজন পেসার। সে ক্ষেত্রে তাসকিন আহমেদের ফেরার সম্ভাবনাই বেশি।
