
ব্যাপারটা অভাবিতই। বিশ্বকাপের উদ্বোধনী ম্যাচে বিতর্কের ঝড় তোলা জাপানি রেফারি ইউয়ুচি নিশিমুরা আবারও দৃশ্যপটে! তিনি কিনা পরিচালনা করবেন বিশ্বকাপের ফাইনাল!ওপরের কয়েকটি লাইন পড়ে দর্শকেরা চোখ কপালে তুললেও ফিফা তাঁকে এই দায়িত্ব দেওয়ার কথাই ভাবছে। ১৩ জুলাই রিও ডি জেনিরোর ফাইনাল পরিচালনার জন্য রেফারিদের যে সংক্ষিপ্ত তালিকা হয়েছে, তাতে আছে এই নিশিমুরার নাম।ব্রাজিল-ক্রোয়েশিয়ার উদ্বোধনী ম্যাচটি পরিচালনা করে ব্যাপক সমালোচনার শিকার হয়েছিলেন এই জাপানি। ক্রোয়েশিয়ার বিপক্ষে একটি বিতর্কিত পেনাল্টি দিয়ে তিনি তাদের চোখে হয়েছিলেন ভিলেন। এমনকি তাঁর নিজের দেশ জাপানেও তাঁকে নিয়ে বিতর্কের অন্ত ছিল না। জাপানে সামাজিক যোগাযোগের মাধ্যমে তাঁকে জাপানের ‘লজ্জা’ হিসেবেও অভিহিত করা হয়।কেবল নিশিমুরা নন, ফাইনাল ও সেমিফাইনাল ম্যাচ পরিচালনার জন্য যেসব রেফারি ও লাইনসম্যানের সংক্ষিপ্ত তালিকা ফিফা প্রস্তুত করেছে, তাতে ‘বিতর্কিত’ অনেকেই রয়েছেন।স্প্যনিশ রেফারি কার্লোস ভেলাসকোর কথাই ধরুন। ব্রাজিল-কলম্বিয়া ম্যাচটি পরিচালনা করেছিলেন তিনি। ওই ম্যাচে তো বিতর্কের বন্যাই বইয়ে দিয়েছেন তিনি। পুরো খেলাতেই খেলোয়াড়দের ওপর তাঁর নিয়ন্ত্রণ ছিল না বলে অভিযোগ উঠেছে। অভিযোগ যে কতটা সত্যি ছিল তার প্রমাণ কলম্বিয়ান ডিফেন্ডার জুনিগা ব্রাজিলীয় তারকা নেইমারের মেরুদণ্ড ভেঙে দিলেও তাঁকে তিনি লাল হলুদ কার্ড কিছুই দেখাননি। ওই খেলায় ৫৪টি ফাউল হলেও তাঁর পকেট থেকে সতর্কবার্তা বেরিয়েছে মাত্র চারবার।মেক্সিকান রেফারি মারকো রদ্রিগেজের বিতর্কিত ভূমিকাও নিশ্চয়ই কেউ ভোলেননি। তাঁর পরিচালনা করা ম্যাচেই ঘটেছে সুয়ারেজের কামড়কাণ্ড। গোটা বিশ্ব সরাসরি দেখেছে, অকারণে ইতালীয় ডিফেন্ডার জর্জো কিয়েলিনির কাঁধে কামড় বসিয়ে দিলেন উরুগুয়ের ফরোয়ার্ড। রেফারিকে নির্বিকার থাকতে দেখে কাঁধের জামা নামিয়ে কামড়ের চিহ্ন দেখান কিয়েলিনি। ইতালীয় খেলোয়াড়েরাও চিত্কার করে শাস্তি দাবি করলেন সুয়ারেজের। এর পরও নির্বিকার থাকলেন রেফারি। সেই মেক্সিকান রেফারি মারকো রদ্রিগেজ আজ রাতে অনুষ্ঠেয় ব্রাজিল-জার্মানি সেমিফাইনাল ম্যাচ পরিচালনার দায়িত্ব পেয়েছেন। এত বড় একটা কাণ্ড যাঁর চোখ এড়িয়ে যায়, সেই রেফারি সেমিফাইনালের মতো গুরুত্বপূর্ণ ম্যাচের দায়িত্ব পাওয়ায় চমকে ওঠাই স্বাভাবিক।গত বিশ্বকাপের ফাইনাল পরিচালনা করা ইংলিশ রেফারি হাওয়ার্ড ওয়েবও আছেন সংক্ষিপ্ত তালিকায়। দারুণ রেফারি হিসেবে তাঁর পরিচিতি থাকলেও এবারের বিশ্বকাপে তা কিছুটা ম্লান হতেই বসেছে। ব্রাজিল-চিলির দ্বিতীয় রাউন্ড ম্যাচের পর থেকে ব্রাজিলীয় সমর্থকদের কাছে ওয়েব আস্ত একজন খলনায়ক। ম্যাচের দ্বিতীয়ার্ধে হাল্কের গোলটি হ্যান্ডবলের অজুহাতে বাতিল করা এই রেফারিও আছেন সেমিফাইনাল-ফাইনালের সংক্ষিপ্ত তালিকায়।গুরুত্বপূর্ণ সব ম্যাচ পরিচালনার সংক্ষিপ্ত তালিকায় বিতর্কিতরা থাকায় ফুটবলপ্রেমীরা ক্ষুব্ধ ও হতাশ হবেন—এটাই স্বাভাবিক। তবে এক বিবৃতিতে ফিফা দাবি করেছে, রেফারিদের পারফরম্যান্সের যথার্থ মূল্যায়ন সাপেক্ষেই সংক্ষিপ্ত তালিকাটা প্রস্তুত করা হয়েছে। সূত্র: রয়টার্স
