
লেভান্তের বিপক্ষে তো মাঠে থাকার কথা ছিল রাফিনহা আলকানতারারও। কিন্তু ভাগ্যের পরিহাসে গতকালকের খেলাটি তাঁকে দেখতে হয়েছে বিছানায় শুয়ে থেকেই। চ্যাম্পিয়নস ট্রফিতে রোমার বিপক্ষে ভয়াবহ এক চোটের শিকার হয়েছিলেন এই ব্রাজিলিয়ান। রোমার রাৎজা নাইগোলানের এক ট্যাকলেই পুরো মৌসুমের জন্য মাঠের বাইরে ছিটকে গেছেন বার্সা মিডফিল্ডার। এই দুর্ভাগ্যজনক ঘটনার পর সতীর্থের মুখে হাসি ফোটাতে এক অনন্য কাজ করে দেখালেন বার্সেলোনার খেলোয়াড়রা। লেভান্তের বিপক্ষে করা গোল গুলো রাফিনহার উদ্দেশ্যে উৎসর্গ করেছেন বার্ত্রা-নেইমার। ফুটবল খেলাটি যে কেবল একটি খেলাই নয় এ কথাটি আবারও মনে করিয়ে দিল বার্সেলোনা। রাফিনহার চোট পাওয়ার ওই ঘটনার পর কালই প্রথম মাঠে নেমেছিলেন নেইমাররা। নিজেরা যখন মাঠে দাপিয়ে বেড়াচ্ছেন ঠিক তখনই প্রিয় সতীর্থ মাঠের বাইরে ব্যথায় কাতরাচ্ছেন, ব্যাপারটি নিশ্চয় ভালো লাগেনি তাঁদের। হয়তোবা আগে থেকেই পরিকল্পনা করে রেখেছিলেন বিশেষ কিছু করার। খেলার ৫০ মিনিটের মাথায় আসে সেই অসাধারণ মুহূর্ত। মেসির পাস থেকে বল পেয়ে অসাধারণ দক্ষতায় বল জালে জড়িয়েই দৌড়ে ডাগ আউটে চলে আসেন মার্ক বার্ত্রা। ইনিয়েস্তার কাছ থেকে জোগাড় করেন একটি জার্সি। দুহাতে তুলে ধরেন সেই জার্সি সবার চোখের সামনে। সেটি ছিল রাফিনহার ‘১২ নম্বর’ জার্সি। এর ছয় মিনিট পরেই আবারও গোল পায় বার্সেলোনা। এবার গোলদাতা নেইমার। ব্রাজিলিয়ান এই মহাতারকাও নিজের সতীর্থকে উৎসর্গ করেছেন নিজের গোল। হাত দিয়ে বাতাসে কেটে বুঝিয়েছেন ১২ সংখ্যাটি। সেই সঙ্গে রাফিনহার জার্সি উঁচিয়ে মনে করিয়ে দিয়েছেন, মাঠে না থাকলেও তাঁদের মনে ঠিকই আছেন রাফিনহা। 
গতকালকের খেলায় বার্সেলোনা জিতেছে ৪-১ ব্যবধানে। মেসি দুই গোল করেছেন, একটি পেনাল্টি মিসও করেছেন। কিন্তু দিনের শেষে সবার মনে থাকবে এই দুটি দৃশ্যই, গোল করে সতীর্থকে উৎসর্গ করতে ডাগ আউটে ছুটে যাচ্ছেন ফুটবলাররা। ফুটবলের এর চেয়ে ভালো বিজ্ঞাপন তো করা সম্ভব নয় কারও পক্ষে। সূত্র: মার্কা
