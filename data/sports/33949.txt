
নেইমার প্রস্তুত। কলম্বিয়ার বিপক্ষে শেষ আটের লড়াইয়ের জন্য। এই মহারণের আগে ব্রাজিলীয় এই সেনসেশন জানিয়েছেন, কলম্বিয়ার বিপক্ষে ম্যাচের জন্য তিনি শারীরিক ও মানসিকভাবে প্রস্তুত। একই সঙ্গে তিনি প্রস্তুত আবেগের দিক থেকেও।শারীরিক প্রস্ততির ব্যাপারটি বোঝা যাচ্ছে। চিলির বিপক্ষে দ্বিতীয় রাউন্ডের ম্যাচের পরপরই চাউর হয়েছিল তিনি চোটগ্রস্ত। কোয়ার্টার ফাইনালে তাঁর খেলা নিয়েও দেখা দিয়েছিল সংশয়। কিন্তু সেই সমস্যা তিনি কাটিয়ে উঠেছেন। জানা গেছে, তিনি পুরোপুরি ফিট। কলম্বিয়ার বিপক্ষে মহাগুরুত্বপূর্ণ লড়াইয়ে মাঠে নামতে তাঁর বাধা নেই। কিন্তু নেইমারের আবেগের প্রস্তুতিটা আসলে কী?চিলির বিপক্ষে ম্যাচ জিতে ব্রাজিলীয় ফুটবলাররা আবেগের কাছে আত্মসমর্পণ করেছিলেন। বিশ্বকাপের মতো আসরে দ্বিতীয় রাউন্ড জিতেই ব্রাজিলের মতো দলের খেলোয়াড়দের এই কান্নাকাটি অনেকেরই ভালো লাগেনি। তবে কি ব্রাজিলীয় ফুটবলাররা আবেগের কাছে বন্দী! এই আবেগকে ছুড়ে ফেলতে না পারলে ষষ্ঠ বিশ্বকাপ জয়ের কঠিন মিশন যে কঠিনতর হতে বাধ্য। আবেগকে ঝেড়ে ফেলে পেশাদারের নিগড়ে নিজেদের বেঁধে ফেলাটাই যে বুদ্ধিমানের কাজ, সেটা কলম্বিয়ার বিপক্ষে ম্যাচের আগে বেশ ভালোভাবেই বুঝে গেছেন ব্রাজিল ফুটবলাররা। আবেগকে তাঁরা দূরে রেখেই কোয়ার্টার ফাইনালে মাঠে নামবেন। নেইমার আসলে বলতে চাইছেন ঠিক এ ব্যাপারটিই। মন শক্ত করেই তাঁরা মাঠে নামবেন। কোনো আবেগ-টাবেগকে তাঁরা প্রশ্রয় দেবেন না।
এই ম্যাচে যেকোনো মূল্যেই জয় চান নেইমার। ব্রাজিলীয়দের তিনি সতর্ক করে দিয়েছেন এই লাইনেই, ‘এখন ফুটবল খুব কঠিন হয়ে গেছে। কেউ যদি মনে করে কলম্বিয়ার বিপক্ষে আমরা তিন-চার গোলের ব্যবধানে জিতব, তাহলে তাঁরা ভুল করবেন। এই ম্যাচে যেভাবেই হোক আমাদের জয় পেতে হবে। যদি ন্যূনতম ব্যবধানেও জিতি, সেটাই যথেষ্ট।
এবারের বিশ্বকাপে ব্রাজিলের পারফরম্যান্স খুব একটা সন্তুষ্টি এনে দিতে পারছে না সমর্থকদের। ব্রাজিলের কাছ থেকে সবাই ঠিক যে ধরনের ফুটবল আশা করে, সেটা এখনো দেখাতে পারেননি নেইমার-অস্কার-মার্সেলো-থিয়াগো সিলভারা। দলটিতে অতিমাত্রায় ‘নেইমারনির্ভরতা’ আর পারফরম্যান্সের ক্লিশে-ভাব রীতিমতো হতাশই করে চলেছে দর্শকদের। এখনো পর্যন্ত চার ম্যাচে আট গোল করা ব্রাজিল চিলির বিপক্ষে যদি দ্বিতীয় রাউন্ডে হেরেও যেত, তাহলে খুব একটা অবাক হওয়ার কিছু থাকত না। কলম্বিয়ার বিপক্ষে একই ধরনের খেলা খেললে পার পাওয়া যাবে কি না, এ নিয়ে কিন্তু পাঁড় সমর্থকদের মধ্যেও আছে ঘোরতর সন্দেহ।
কলম্বিয়া কাল মাঠে নামবে হামেস রদ্রিগেজের মতো খেলোয়াড়কে পুঁজি করে। পুরো বিশ্বকাপেই এবার কলম্বিয়া নিজেদের অন্যভাবে চিনিয়েছে। নেইমার এসব ব্যাপারে সচেতন। রদ্রিগেজের প্রতিও আছে তাঁর অগাধ শ্রদ্ধা। কিন্তু শেষ পর্যন্ত মাঠের লড়াইয়ে তাঁর দলই জিতবে বলে আশাবাদী তিনি, ‘রদ্রিগেজ খুব ভালো খেলোয়াড়। কলম্বিয়াও খুব ভালো দল। এবার তাদের পারফরম্যান্স সত্যিই দুর্দান্ত। শ্রদ্ধা রেখেই বলছি, কাল আমরাই জিতব। এর কোনো ব্যত্যয় হচ্ছে না। কলম্বিয়াকে কাল নিতে হবে দেশে ফেরার প্রস্তুতি।’ রয়টার্স।
