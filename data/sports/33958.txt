
হার্শেল গিবস অনেক দিন ধরেই পরেছেন ‘০’। এবারের বিপিএলে রংপুর রাইডার্সের হয়ে মাশরাফি বিন মুর্তজা পরছেন ‘০’ নম্বর জার্সি। ঠিক গিবসকে দেখে কি না, সেটি পরিষ্কার নয়। তবে মাশরাফি বিন মুর্তজা জানালেন, তিনি অনুপ্রাণিত হয়েছেন গিবসের একটা সাক্ষাৎকার পড়ে। সেখানে সাবেক প্রোটিয়া ওপেনার বলেছেন ‘আবারও শূন্য থেকে শুরু করা’র বিষয়টি।‘শূন্য থেকে শুরু করতেই’ এবার বিপিএলে জার্সি নম্বর বদলেছেন মাশরাফি। ক্যারিয়ারের শুরুতে পরতেন ২০ নম্বর। পরে তাঁর ২ নম্বর জার্সিই হয়ে গেল বিরাট ‘ব্র্যান্ড’! মাশরাফিকে দেখেই তাসকিন আহমেদ নিয়েছেন ‘৩’ আর আল আমিন ‘৪’। তাসকিন একবার বলেছিলেন, ‘মাশরাফি ভাইকে আমি “গুরু” মানি। গুরুর পরেই তো শিষ্য থাকে! এ কারণে ২-এর পর আসবে ৩’। আল আমিনের যুক্তি, ‘মাশরাফি ভাই আমার আদর্শ। তাঁর ২ নম্বর আমার ভীষণ প্রিয়। ২ আর ২ গুণ করলে কী হয়?’হঠাৎ কেন জার্সি নম্বর বদলেছেন মাশরাফি, কাল সংবাদ সম্মেলনে প্রসঙ্গটা উঠতে রংপুর রাইডার্স অধিনায়কের মুখে হাসি, ‘দুইটা কারণ আছে। কদিন আগে একটা সাক্ষাৎকার পড়েছিলাম হার্শেল গিবসের—আবারও শূন্য থেকে শুরু করা। শুরুতে আমার জার্সি নম্বর ছিল ২০। ওই সময় শূন্য কেটে দিয়েছিলাম। এখন ২ বাদ দিয়ে শূন্য হয়ে গেছি! বৃত্তপূরণ বলতে পারেন।’আন্তর্জাতিক টি-টোয়েন্টি থেকে অবসর নিয়েছেন গত এপ্রিলে। ক্রিকেটের সংক্ষিপ্ততর সংস্করণে বাংলাদেশ দলের অধ্যায়টা চুকে যাওয়ার পর মাশরাফি রংপুর রাইডার্সের হয়ে এই বিপিএল শুরু করতে চাইছেন শূন্য থেকে।
