
ম্যাচ ফিক্সিংয়ের নিষেধাজ্ঞা কাটিয়ে গত জাতীয় লিগ দিয়ে ঘরোয়া ক্রিকেটে ফিরেছেন মোহাম্মদ আশরাফুল। তবে ফেরাটা স্মরণীয় করে রাখতে পারেননি। এরপর ফিরলেন ঢাকা প্রিমিয়ার ক্রিকেট লিগে। সেখানেও ব্যর্থতা। টানা সাত ম্যাচ পর আজ বিকেএসপিতে ব্রাদার্সের বিপক্ষে একাদশেই নাম নেই তাঁর। প্রিমিয়ার লিগের দলেও কি তবে এখন আশরাফুলের জায়গা হয় না! কৌতূহল তো জাগেই।
এবার প্রিমিয়ার লিগে কলাবাগান ক্রীড়াচক্রের হয়ে ৭ ম্যাচে আশরাফুল করেছেন ৮৮ রান। মোট রানসংখ্যাই সেঞ্চুরি স্পর্শ করেনি! নেই ফিফটিও। সর্বোচ্চ করেছেন ৪৬। ব্যাট হাসতে ভুলে গেছে বলেই কি আশরাফুলকে আজ একাদশের বাইরে রাখা? দলের কোচ জালাল আহমেদ চৌধুরী অবশ্য বললেন, ‘অনেক দিন ধরে ওর শাশুড়ি হাসপাতালে ভর্তি। নিজেও রান পাচ্ছে না। মানসিকভাবে সে অবসাদগ্রস্ত। নিজ থেকেই আশরাফুল বিশ্রাম চেয়েছে।’আশরাফুলকে অধিনায়ক করেই এবার প্রিমিয়ার লিগ শুরু করে কলাবাগান। কিন্তু দলীয় পারফরম্যান্সও ভালো নয় তাদের। ৭ ম্যাচে জয় মাত্র একটি। নেতৃত্বভার তাই সরিয়ে দেওয়া হয়েছে আশরাফুলের কাঁধ থেকে। কলাবাগানকে এখন নেতৃত্ব দিচ্ছেন আরেক অভিজ্ঞ ব্যাটসম্যান তুষার ইমরান।জালাল আহমেদ বলছেন, দলের নেতৃত্বে বদল আনা হয়েছে আশরাফুলকে রানে ফেরাতেই, ‘ওকে নির্ভার রাখতে অধিনায়কত্ব তুষারকে দেওয়া হয়েছে। সে যাতে ছন্দ ফিরতে পারে, আমরা সব চেষ্টাই করছি। দুর্ভাগ্য এখনো সেটা সে ফিরে পায়নি।’গত জাতীয় লিগটাও ভালো যায়নি আশরাফুলের। ঢাকা মহানগরের হয়ে ৫ ম্যাচে ২০.৫০ গড়ে করেছেন ১২৩ রান। সেঞ্চুরি দূরে থাক, একটি ফিফটিও নেই। বাজে খেলায় তাঁকে নির্বাচকেরা পরে রাখেননি ফ্র্যাঞ্চাইজিভিত্তিক প্রথম শ্রেণির ক্রিকেট বিসিএলেও। স্পট ফিক্সিং কেলেঙ্কারিতে জড়িয়ে নিজের ক্রিকেট জীবনের বড় একটা অংশ হারিয়ে ফেলেছেন। ৩৩-এর দোরগোড়ায় দাঁড়িয়ে এখনো জাতীয় দলে ফেরার স্বপ্ন দেখেন। তবে আশরাফুলের প্রায়শ্চিত্ত হয়তো এখনো অনেক বাকি!
