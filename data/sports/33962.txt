
আগামী মাসে থাইল্যান্ডে মেয়েদের এশিয়া কাপ। সেটির প্রস্তুতিও চলছে বাংলাদেশ মেয়েদের জাতীয় ক্রিকেট দলের। এত দিন কোচ ছাড়াই চলছিল অনুশীলন, তবে সেই অপেক্ষা ঘুচে গেছে। ফারজানা-সালমাদের কোচ হয়ে আসছেন সাবেক ইংল্যান্ড অলরাউন্ডার ডেভিড ক্যাপেল। ৫৩ বছর বয়সী ইংলিশের সঙ্গে আপাতত চুক্তিটা ২০১৭ সালের ফেব্রুয়ারিতে শ্রীলঙ্কায় হতে যাওয়া মেয়েদের বিশ্বকাপের বাছাইপর্ব পর্যন্ত। ইংল্যান্ডের জার্সিতে ১৫ টেস্ট ও ২৩টি ওয়ানডে খেলা ক্যাপেল ২০০৬ সাল থেকে ছয় বছর ছিলেন নর্দাম্পটনশায়ারের কোচ। পরে ২০১৩ থেকে ২০১৫ পর্যন্ত ছিলেন ইংল্যান্ডের নারী দলের সহকারী কোচ। তাঁর অধীনেই ২০১৪ সালে বাংলাদেশে অনুষ্ঠিত টি-টোয়েন্টি বিশ্বকাপের ফাইনাল খেলেছিল ইংল্যান্ডের মেয়েরা। বিসিবি।
