
বাংলাদেশ-দক্ষিণ আফ্রিকা টেস্ট সিরিজ দিয়ে চালু হচ্ছে ক্রিকেটের কিছু নতুন নিয়ম। নিয়মগুলো কতটা জানেন বাংলাদেশ দলের খেলোয়াড়রা? মুশফিকুর রহিম বললেন, নতুন নিয়ম নিয়ে তাঁরা যথেষ্ট সচেতন।
নতুন নিয়মে ব্যাটের মাপ নির্দিষ্ট করে দেওয়া হয়েছে। এখন থেকে সর্বোচ্চ ১০৮ মিলিমিটার প্রশস্ত ব্যাট ব্যবহার করা যাবে। ব্যাটের সর্বোচ্চ পুরুত্ব হবে ৬৭ মিমি এবং পাশে সেটা ৪০ মিমির বেশি হবে না। এই নিয়মটা নিয়ে একটু চিন্তিত মনে হলো মুশফিককে, ‘যে কটা ব্যাট দিয়ে খেলেছি ওগুলো ঠিক হবে কি না, কে জানে? এটাও একটা চ্যালেঞ্জের বিষয়।’ ‘কোড অব কন্ডাক্টে’ও পরিবর্তন এনেছে আইসিসি। গুরুতর অসদাচরণের দায়ে আম্পায়ার ক্রিকেটারদের মাঠ থেকে বের করে দিতে পারবেন। আচরণের মাত্রা ছাড়ালেই ফুটবলের মতোই মাঠ ছেড়ে চলে যেতে হবে ক্রিকেটারদের। এই নিয়ম নিয়ে মুশফিকের কথা, ‘আম্পায়ারদের এখন ক্ষমতা আছে মাঠ থেকে বের করে দেওয়ার। দেখা যাক কী হয়। আমরা কতটুকু ভালো অবস্থায় থাকতে পারি। যেহেতু নতুন নিয়ম একটু এদিক-ওদিক হতে পারে। চেষ্টা থাকবে যত তাড়াতাড়ি মানিয়ে নেওয়ার।’ আইসিসির নতুন আচরণবিধি কি কমাতে পারবে মাঠে কথার লড়াই? মুশফিক তা মনে করেন না, ‘খুব যে কমবে তা নয়। অনেক সময় ক্যামেরাতে ধরা পড়ে গেলে মাঠের বাইরে বের হয়ে যাওয়ার আশঙ্কা আছে। কেউ তো আর চাইবে না মাঠের বাইরে যেতে। আমার মনে হয়, নিয়মের ভেতর থেকে স্লেজিংটা হবে।’
