
এটাকে কোনো সমস্যাই মনে করেন না নেইমার। অলিম্পিকে গোটা ব্রাজিল দলের স্বপ্ন যদি তাঁকে ঘিরে পরিচালিত হয়, সেটাকে বরং তিনি ইতিবাচকভাবেই নিতে চান। বার্সেলোনার উদাহরণ টেনে খুঁজে নিতে চান এই চাপ থেকে মুক্তির উপায়। বলেছেন, ‘বার্সেলোনায় দারুণ দারুণ সব খেলোয়াড় আছে, কিন্তু বার্সেলোনায় তো আমরা সবাই মেসির জন্যই খেলি।’
২০১৪ সালে ঘরের মাঠে বিশ্বকাপে একবার দেশের মানুষের প্রত্যাশার চাপ বইতে হয়েছে নেইমারকে। দলকে সেমিফাইনাল পর্যন্ত নিয়ে গিয়েছিলেন। জার্মানির বিপক্ষে ৭-১ গোলে বিধ্বস্ত হয়ে ব্রাজিলের বিশ্বকাপ-যাত্রা থমকে যায়। নেইমার অবশ্য দুঃস্বপ্নের সেই ম্যাচটি চোটের কারণে খেলতে পারেননি। দুই বছর বাদে আবারও প্রত্যাশার চাপ। এবার অলিম্পিকের আসর। পাঁচবারের বিশ্বকাপ চ্যাম্পিয়ন ব্রাজিলের অলিম্পিক গৌরব আবার শূন্য, ব্রোঞ্জ আর রুপা জিতলেও সোনা যে জেতা হয়নি। এবার নেইমারকে সেটি এনে দিতেই হবে। ​অলিম্পিকটাও যে এবার হচ্ছে ব্রাজিলের রিওতে।ব্যাপারটা রীতিমতো চাপই হয়ে এসেছে নেইমারের দলের জন্য। তবে নেইমার নিজে ব্যাপারটি মোটেও পাত্তা দিতে চান না, ‘দেখুন, জয়টা কিন্তু দারুণ ব্যাপার। চাপ থাকবেই। চাপ ফুটবলেরই অংশ। আমি আছি এই চাপ সামলাতে। মাঠে নামার সময় চাপ আপনাকে ঘিরে থাকবেই। এটা খেলারই অংশ।’ চাপ সামলানোর শক্তিটা তিনি তাঁর বার্সেলোনা সতীর্থ মেসির কাছ থেকেই নিতে চান, ‘আমি নিজের সম্পর্কে বলতে পছন্দ করি না। কিন্তু আমি এখানে বার্সেলোনার উদাহরণ টানতে পারি। বার্সায় দারুণ সব খেলোয়াড় আছে। কিন্তু কেউ কি অস্বীকার করবে যে আমরা সেখানে মেসির জন্য খেলি না? অবশ্যই আমরা বার্সেলোনায় মেসির ওপর নির্ভরশীল।’ মেসির ওপর এই নির্ভরশীলতা নিয়ে তাঁর নিজের কোনো আক্ষেপ বা লজ্জা নেই বলেই জানিয়েছেন নেইমার, ‘আমি মেসির জন্য খেলি, এটা নিয়ে আমার মনে কোনো লজ্জা নেই। মেসি বিশ্বের সেরা খেলোয়াড়। আমরা তাঁর প্রতি নির্ভরশীল হতেই পারি।’ অলিম্পিকে ব্রাজিল দলে তাঁর সতীর্থদের দায়িত্বশীলতাই দলের শক্তির জায়গা বলে মনে করেন নেইমার, ‘আমার দলের সবাই খুব তরুণ। কিন্তু আমরা জানি, ঘরের মাঠে, অলিম্পিকের মতো আসরে ব্রাজিলের জার্সি গায়ে চাপানোর দায়িত্বটা কী!’ অলিম্পিকের আগে ভয়ডরহীনই থাকতে চান ব্রাজিল ফুটবলের এই তারকা, ‘আমি ভয় করি না কিছুতেই। ভয় জয়ের ইচ্ছাটাই নষ্ট করে দেবে। হারাতেও আমার ভয় নেই। কিন্তু সেই হারটা অবশ্যই হতে হবে সম্মানের সঙ্গে, লড়াই করেই।’
