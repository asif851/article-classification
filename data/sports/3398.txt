



ত্রিদেশীয় টি-টোয়েন্টি সিরিজে মাশরাফিকে ফেরার অনুরোধ করবেন বিসিবি সভাপতি।
নাজমুল হাসান অবশ্য ব্যাপারটি পুরোপুরিই ছেড়ে দিতে চান মাশরাফির ওপরই।


গত বছর শ্রীলঙ্কার মাটিতে টি-টোয়েন্টি সিরিজ শুরুর আগেই এ সংস্করণকে আনুষ্ঠানিক বিদায় জানিয়েছিলেন মাশরাফি বিন মর্তুজা। এরপর প্রেমাদাসা স্টেডিয়ামে দ্বিতীয় ম্যাচে টসের সময়ও একই কথা জানিয়েছিলেন। ওয়ানডে অধিনায়কের টি-টোয়েন্টি-অধ্যায় শেষ বলেই মনে করা হচ্ছিল। তবে বিসিবি সভাপতি নাজমুল হাসানের অনুরোধে কাজ হলে মাশরাফিকে আবারও দেখা যেতে পারে টি-টোয়েন্টিতে!
শ্রীলঙ্কার বিপক্ষে টি-টোয়েন্টি সিরিজে মোটেও ভালো করতে পারেনি বাংলাদেশ দল। দুই ম্যাচের এ সিরিজের ছয় নতুন মুখকে খেলানোই বলে দেয় পরীক্ষিত খেলোয়াড়ের অভাবে ভুগছে টিম ম্যানেজমেন্ট। অভিষিক্তদের মধ্যে কেউ ভালো করলে তবু একটা আশা থাকত, কিন্তু নতুনেরা কেউই আহামরি কিছু করতে পারেননি। দলের সিনিয়র খেলোয়াড়দের অনেকেও নিজেদের ধারাবাহিকতা ধরে রাখতে পারছেন না। বিসিবি কি এ অবস্থা কাটিয়ে উঠতেই মাশরাফিকে ফেরানোর কথা ভাবছে? দলকে চাঙা করতে মাশরাফির উপস্থিতি তো পরীক্ষিতই।বিসিবি সভাপতি নাজমুল হাসান অবশ্য এসব নিয়ে কোনো কথা বলেননি। ৬ মার্চ থেকে শ্রীলঙ্কায় শুরু হতে যাওয়া ত্রিদেশীয় টি-টোয়েন্টি সিরিজের জন্য তিনি মাশরাফিকে ফেরাতে চান। বিসিবি সভাপতি অবশ্য ব্যাপারটি পুরোপুরিই ছেড়ে দিতে চান মাশরাফির ওপরই, ‘শ্রীলঙ্কায় অনুষ্ঠেয় ত্রিদেশীয় সিরিজের জন্য আমরা মাশরাফিকে অনুরোধ জানাব। নতুন বলে আসলে সে বাংলাদেশের সেরা বোলার। তাই তাকে ফেরাতে চাইছি। তবে সবকিছুই নির্ভর করছে তার মতামতের ওপর।’বল এখন মাশরাফির কোর্টে। তিনি কীভাবে খেলবেন, সেটা তাঁর একান্তই নিজস্ব ব্যাপার। তবে ত্রিদেশীয় সিরিজে মাশরাফি ফিরলে সেটা হবে দারুণ এক কাকতাল—গত বছর প্রেমাদাসায় খেলেছিলেন শেষ টি-টোয়েন্টি। ফিরলে সেই প্রেমাদাসায়ই শুরু হবে তাঁর টি-টোয়েন্টি ক্যারিয়ারের দ্বিতীয় অধ্যায়!
