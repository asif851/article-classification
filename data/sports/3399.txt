
জিয়ানলুইগি বুফনের চ্যাম্পিয়নস লিগের স্বপ্ন পূরণ হওয়ার সবচেয়ে বড় সুযোগ ছিল গতবার। কিন্তু তাঁর স্বপ্নের সফল পরিণতি হতে দেননি ক্রিস্টিয়ানো রোনালদো। কোয়াটার ফাইনালে লিওনেল মেসিকে হারিয়ে এলেও ফাইনালে রোনালদোকে পরাস্ত করতে পারেননি বুফন।
চলতি মৌসুমে অবশ্য লিওনেল মেসি অবশ্য বদলা নিয়েছেন। গ্রুপে মুখোমুখি হয়ে ২ গোল হজম করতে হয়েছে বুফনকে। আর এবারও কোয়াটার ফাইনালে বুফনকে বড় পরীক্ষা দিতে হবে। এবার তাঁর সামনে রোনালদো। আজ রাতে আন্তর্জাতিক প্রীতি ম্যাচে আর্জেন্টিনার বিপক্ষে মেসির মুখোমুখি হতে হবে ইতালির বুফনকে। এর আগে রোনালদো-মেসির মধ্যে তুলনা করেছেন ইতালির অধিনায়ক।  রোনালদো-মেসিকে পুরোপুরি আলাদা ধরনের খেলোয়াড় হিসেবে উল্লেখ করেছেন বুফন, ‘দুজনই পুরোপুরি আলাদা খেলোয়াড়। মেসি একজন পরিপূর্ণ খেলোয়াড়, সে নিচ থেকে খেলাটা তৈরি করে। ওর টেকনিক্যাল কোয়ালিটি এবং খেলা বোঝার চোখ অনেকটা ত্রেকোয়েস্তার মতো (একজন ফিনিশারের চেয়ে)। অন্যদিকে হয়তো বয়স বাড়ায় রোনালদো এখন পেনাল্টি বক্স কিলারে বদলে গেছে। আগের চেয়ে সে এখন শক্তি জমিয়ে রাখতে চায়। এখন তার নাটমেগ কিংবা ট্রিকশট খেলার বয়স বা শক্তি, কোনোটিই নেই। তবে ডি-বক্সের আশপাশে বল পেলে সেই বল থেকে গোল করা এখন তার জন্য অত্যন্ত সোজা।’
রোনালদো-মেসি এই মৌসুমে নিজেদের সেরা খেলা দিচ্ছেন। চ্যাম্পিয়নস লিগে ১২ গোল করে সর্বোচ্চ গোলদাতা রোনালদো। লিগেও প্রথম দিকে বাজে শুরুর পরেও আবার লড়াইয়ে ফিরে এসেছেন রোনালদো। লিওনেল মেসি অবশ্য শুরু থেকেই ফর্মে আছেন। লা লিগাতে করেছেন ২৫ গোল। চ্যাম্পিয়নস লিগেও ৬ গোল।
