
•তৃতীয় দিন শেষে শ্রীলঙ্কা ৯ রানে পিছিয়ে। • দুদিনে বাংলাদেশ উইকেট নিতে পেরেছে মাত্র ৩টি। • বাংলাদেশ দলের টেকনিক্যাল ডিরেক্টর খালেদ মাহমুদ বলছেন, ম্যাচ এখনো উন্মুক্ত।
ক্যামেরাম্যান বড্ড বেরসিক। গ্যালারিতে মানুষটা আরামে ঘুমাচ্ছিল। সেই ঘুমের দৃশ্য ক্যামেরায় ধারণ করে সবাইকে দেখিয়ে দিল! চট্টগ্রাম টেস্টের তৃতীয় দিন বাংলাদেশের দর্শকদের কাছে ঘুমপাড়ানি হলেও খেলোয়াড়দের কিন্তু ঘুম কেড়ে নিয়েছেন শ্রীলঙ্কান ব্যাটসম্যানরা!
বাংলাদেশের রানের পাহাড়ের জবাবে শ্রীলঙ্কা পাহাড়ই গড়েছে। মাহমুদউল্লাহদের সামনে যে সমীকরণ, এখন টেস্টটা বাঁচাতে পারলেই হয়! অথচ প্রথম দিনে ছবিটা মোটেও এমন ছিল না। শুরুতে যেভাবে ব্যাটিং করেছে বাংলাদেশ, মনে হয়েছে দলটার সামনে একটাই লক্ষ্য—জিততে হবে চট্টগ্রাম টেস্ট। টানা দুই দিন শ্রীলঙ্কার ব্যাটসম্যানদের শাসনে মান বাঁচাতে বাংলাদেশ এখন বিকল্প পথ খুঁজছে।
‘বিকল্প পথ’টা যে ড্র, সেটি অস্বীকার করছেন না দলের টেকনিক্যাল ডিরেক্টর খালেদ মাহমুদও, ‘টেস্ট এখনই বাঁচানো বা জয়ের কথা বলা যাচ্ছে না। আমরা শুরু করেছিলাম জেতার লক্ষ্যেই। শ্রীলঙ্কার হাতে নিয়ন্ত্রণটা একটু বেশি, যেহেতু ওদের হাতে এখনো ৭ উইকেট আছে। সেট দুই ব্যাটসম্যান ব্যাটিং করছে। কাল সকাল অনেক কিছু বলে দেবে কারা নিয়ন্ত্রণ নেবে। শ্রীলঙ্কা কতক্ষণ ব্যাটিং করবে...জেতার চিন্তার চেয়ে এখন ড্রয়ের দিকেই যাবে।’শ্রীলঙ্কা কী ভাবছে, সেটি বলার উপায় নেই। দলের প্রতিনিধি হয়ে সংবাদমাধ্যমের সামনে আসা ব্যাটিং কোচ থিলান সামারাবীরা বলেন, আপাতত তাঁদের ভাবনায় কাল লাঞ্চ পর্যন্ত ব্যাটিং করা। মানে বাংলাদেশের কাঁধে রানের বড় বোঝা চাপিয়ে দেওয়া। এখনো শ্রীলঙ্কা ৯ রানে পিছিয়ে। তবে হাতে থাকা ৭ উইকেট বলে দিচ্ছে বাংলাদেশের সামনে বড় লিড ছুড়ে দেওয়ার লক্ষ্যেই তারা কাল সকালে নামবে।
তৃতীয় দিন শেষে শ্রীলঙ্কা ভালো অবস্থানে থাকলেও খালেদ মাহমুদ মনে করেন ম্যাচটা এখনো উন্মুক্ত, ‘শ্রীলঙ্কা ভালো অবস্থানে আছে। তবে দুই দলের খেলা বাকি এখনো। কালকের দিনটি আমাদের জন্য খুব গুরুত্বপূর্ণ। কত দ্রুত ওদের অলআউট করতে পারি, লিডটা কত বড় হয়, সেটাই হচ্ছে কথা। আমাদের দ্বিতীয় ইনিংসের ব্যাটিং অনেক ভালো করতে হবে। ম্যাচ এখনো উন্মুক্ত আমি মনে করি। উইকেট যদিও ব্যাটিংয়ের জন্য ভালো আছে এখনো।’ মজাটা হচ্ছে, প্রথম দিনে ভালো ব্যাটিংয়ের পর বাংলাদেশ চেয়েছে দ্বিতীয় বা তৃতীয় দিনে উইকেট হয়ে উঠবে পুরোপুরি স্পিন-সহায়ক। এখন ঠিক তার উল্টো। উইকেট যেহেতু ব্যাটসম্যানদের হয়ে কথা বলছে, বাকি দুদিনও যেন এমনই থাকে! কেন?তাতে যে টেস্টটা বাঁচানো যায়!
