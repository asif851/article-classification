
বৃহস্পতিবার উইম্বলডনে নারী এককের সেমিফাইনাল ম্যাচটি দেখার জন্য নিশ্চয়ই আলাদা করে সময় বের করেছেন টেনিসপ্রেমীরা! সেরেনা উইলিয়ামস ও মারিয়া শারাপোভার এই দ্বৈরথ যে একটি খেলার চেয়েও অনেক বেশি কিছু। বিশ্বের সবচেয়ে জনপ্রিয় দুই নারী ক্রীড়া-তারকার এই লড়াই দুজনের ব্যক্তিগত সম্পর্কের কারণেই বারুদের হলকা ছড়াবে সেন্টার কোর্টে।সেরেনা-মাশা সম্পর্কটা সাপে-নেউলে তা অনেক দিন হল। ব্যক্তিত্বের সংঘাত আগেই ছিল। কিন্তু ব্যক্তিত্বের সংঘাত থেকে পুরো ব্যাপারটা এখন রেষারেষির পর্যায়ে গিয়ে ঠেকেছে। আজ সেন্টার কোর্টে খেলতে নেমে এই দুজনের মধ্যে সাধারণ শিষ্টাচারের আচরণ বিদ্যমান থাকবে কিনা, টেনিসপ্রেমীদের প্রশ্ন আছে তা নিয়েও।কি নিয়ে সমস্যা সেরেনা-শারাপোভার মধ্যে? সেরেনা উইলিয়ামস বেশ আগেই মারিয়া শারাপোভার বিরুদ্ধে ‘প্রেমিক চুরি’র অভিযোগ এনেছিলেন। তীব্র তিক্ততাটা সেখান থেকেই। শারাপোভাও কম যাননি। এই প্রেমিক চুরির অভিযোগ শুনে পাল্টা তোপ দেগে যা বলেছিলেন, তার অর্থ দাঁড়ায় সেরেনা ‘চরিত্রহীনা’।প্রেমিক চুরির ব্যাপারটা খোলাসা করা যাক। মারিয়া শারাপোভা এই মুহূর্তে চুটিয়ে প্রেম করছেন ২৪ বছর বয়সী বুলগেরীয় টেনিস খেলোয়াড় গ্রিগর দিমিত্রভের সঙ্গে। সেরেনা দাবি করেছেন এই গ্রিগর নাকি এক সময় তাঁর ভালোবাসার মানুষ ছিলেন। শারাপোভা তাঁর পুরোনো প্রেমকে ‘ভাগিয়ে’ নিয়ে গেছেন।এই মন্তব্যটা চাউর হওয়ার পর সেরেনা অবশ্য মারিয়া শারাপোভার কাছে দুঃখ প্রকাশ করতে চেয়েছিলেন। তাঁর মনে হয়েছিল তিনি যা বলতে চেয়েছেন, তা ভুলভাবে উপস্থাপন করেছেন সংশ্লিষ্ট সাংবাদিক। কিন্তু সেরেনা দুঃখ প্রকাশের আগেই পাল্টা বোমা ফাটিয়ে দেন শারাপোভা। বলেছিলেন, ‘সেরেনা এমন একজনের সঙ্গে প্রেম করছে, সে দুই বাচ্চার বাপ, আর বিবাহিত।’ এমন একটা অবস্থায় আজকের সেমিফাইনাল কী পরিমাণ উত্তপ্ত থাকবে, সেটা তো বলাই বাহুল্য।দীর্ঘ দিন বাদেই উইম্বলডনে মুখোমুখি হচ্ছেন সেরেনা-শারাপোভা। এই দুজনের লড়াই বারুদ ছড়ালেও এটা যে খুব ‘পঞ্চাশ-পঞ্চাশ’ প্রতিদ্বন্দ্বিতা, সেটা অবশ্য বলার জো নেই। এই দুই তারকার লড়াইয়ে ফল বেশিরভাগ সময়ই যে গেছে সেরেনা উইলিয়ামসের পক্ষে। রেকর্ড বইয়েও সেরেনা ২০টি গ্র্যান্ড স্লাম জিতে ৫টি গ্র্যান্ড স্লাম নাম জেতা শারাপোভাকে পেছনে ফেলেছেন বিপুল ব্যবধানে। মুখোমুখি লড়াইয়ে সেরেনা এগিয়ে আছেন ১৭-২ ব্যবধানে। ২০০৫ সাল থেকে ১৬টি সাক্ষাতের প্রতিটিই জিতেছেন সেরেনা। দুজনের শেষ ১২টি লড়াইয়ে শারাপোভা এগিয়ে ছিলেন মাত্র একটি সেটে!‘প্রেমিক চুরি’ই এই লড়াইকে বিপণন করেছে দারুণভাবেই!
