
নিউজিল্যান্ডকে ‘বাংলাওয়াশে’র স্মৃতি এখনো টাটকা। স্মৃতিতে ধুলো জমার আগেই বাংলাদেশ জাতীয় দলই কিনা ধবলধোলাইয়ের লজ্জা পেল সতীর্থদের কাছে! সিরিজ পরাজয় নিশ্চিত হয়েছিল আগেই। বাকি ছিল ধবলধোলাই। সেটিও হয়ে গেল আজ। শেরে বাংলা স্টেডিয়ামে টি-টোয়েন্টি চ্যালেঞ্জ সিরিজে নাসিরের ‘এ’ দল রীতিমতো উড়িয়ে দিল মুশফিকের জাতীয় দলকে। তাঁরা জিতল ৮ উইকেটের ব্যবধানে ।পর পর দুই দিন টসে হারলেও এদিন অবশ্য ব্যত্যয় ঘটেছিল মুশফিকের। তবে টসে জিতে ব্যাটিংয়ে নেমেই ধাক্কা। স্কোর বোর্ড কোনো রান যোগ না হতেই সৌম্য সরকারকে সাব্বির রহমানের হাতে ক্যাচ বানিয়ে সাজঘরে ফেরান আরাফাত সানি। এনামুল হক থিতু হওয়ার আগেই ফের হন্তারক হিসেবে আবির্ভাব আরাফাত সানির। তাঁকে ব্যক্তিগত ১৩ রানের মাথায় এলবিডব্লিউর ফাঁদে ফেলেন আরাফাত সানি।২১ রানে ২ উইকেটে হারলেও দলকে কক্ষপথে ফেরান মুশফিক ও শামসুর রহমানের জুটি। এ জুটি থেকে আসে ৫৫ রান। নাসিরের বলে শামসুর রহমান (৩৭) ফিরলেও মুশফিক এগিয়ে যেতে থাকেন মাহমুদাল্লাহকে নিয়ে। মুশফিক, রিয়াদ যখন মেরুদণ্ড সোজা করে দাঁড়ানোর প্রস্তুতি নিচ্ছে ঠিক তখনই মুক্তার আলীর আঘাত। মূলত জাতীয় দলের মিডল অর্ডার ধসিয়ে দেন মুক্তারই। দলের পক্ষে  সর্বোচ্চ ৩ উইকেট নেন তিনি।
গুটিয়ে যাওয়ার আগে শেষ প্রতিরোধ আসে রাজ্জাক, সোহাগ গাজী ও মাশরাফি মুর্তজার কাছ থেকে। ৩ ছক্কা, ৩ চারে মাত্র ১৫ বলে স্কোর বোর্ডে ৩৬ রান জমা করেন রাজ্জাক। রাজ্জাকের ঝোড়ো ইনিংস, সোহাগ গাজীর ২০, মাশরাফির ১৭ রানের বদৌলতে লড়াই করার মতো পুঁজি পায় জাতীয় দল। এ দলের পক্ষে আরাফাত সানি, ইলিয়াস সানি ও নাসির প্রত্যেককে পান দুটি করে উইকেট।
১৮৮ রানের লক্ষ্যকে বোধ হয় ‘মামুলি’ ভেবেই ব্যাটিংয়ে নেমেছিল এ দল। শুরুতেই চড়াও হন এ দলের দুই উদ্বোধনী ব্যাটসম্যান মার্শাল আইয়ুব ও মমিনুল হক। ৬.২ ওভারে ৭৪ রান তোলে এ জুটি। মার্শাল আইয়ুবের (২৫) ফিরে যাওয়ার কিছুক্ষণ পর ২৩ বলে ৫৫ রান করা মমিনুল হকও ধরেন সাজঘরের রাস্তা। দুটি উইকেটের মালিক আল-আমিন হোসেন। ব্যাস, এ পর্যন্তই। জাতীয় দলের বোলারদের আর কোনো সাফল্যগাথা এরপর আর খুঁজে পাওয়া যাবে না।
বাকিটা কেবল এ দলের বিজয়গাথা। মিঠুন আলীর টর্নেডো ইনিংসের সামনে জাতীয় দল ঘুরে দাঁড়ানোর সুযোগই পায়নি। মিঠুন আলী গুনে গুনে ছয়বার বল পাঠান দড়ির ওপর দিয়ে, সঙ্গে তিনটি চার তো রয়েছেই। ৩০ বলে অপরাজিত ৬৭ রান করা মিঠুন রীতিমতো মাশরাফি, রাজ্জাক, সোহাগ গাজী, রুবেলদের পাড়ার বোলার বানিয়ে ছেড়েছে। সাব্বির রহমান (৩৭) ও মিঠুনের (৬৭) অবিচ্ছিন্ন ১০৩ রানের জুটিই চূড়ান্ত সর্বনাশ করে মুশফিকদের। তোলার দরকার ছিল ওভারপ্রতি ৯.৪ রান। কিন্তু এ দল তোলে ওভারপ্রতি ১১.৫১ রান। ফলে ২১ বল থাকতেই জয়ের বন্দরে নোঙর ফেলতে সক্ষম নাসিরের দল। ম্যাচ সেরা মিঠুন আলী।
এমন পরাজয়ে স্বাভাবিকভাবেই প্রশ্ন উঠবে জাতীয় দলের নির্বিষ বোলিং নিয়ে। তবে চূড়ান্ত বাহবা পাবে নাসিররাই।  দারুণ পারফরম্যান্সে তাঁরা ধবলধোলাই করল মুশফিকের জাতীয় দলকে।
