
গত মাসেই যুক্তরাষ্ট্রর বিপক্ষে বিশ্বকাপ বাছাইপর্বের ম্যাচ খেলেছেন পানামার হয়ে। ১-১ গোলে ড্র হওয়া সেই ম্যাচই যে আমিলকার হেনরিকেসের শেষ আন্তর্জাতিক ম্যাচ, সেটা কে ভেবেছিল। পানামার জার্সি গায়ে ৭৫টি ম্যাচ খেলা এই অভিজ্ঞ ফুটবলার শনিবার না–ফেরার দেশে চলে গেছেন। নুয়েভো কোলনে তাঁকে গুলি করে হত্যা করেছে দুর্বৃত্তরা।গুলিতে আহত হওয়ার পর তাঁকে দ্রুতই সাবানিতাসের হাসপাতালে নেওয়া হয়েছিল। কিন্তু বাঁচানো যায়নি। এই ঘটনায় শোকে আচ্ছন্ন পানামার ফুটবল। দেশটির ফুটবল ফেডারেশন জাতীয় দলের এই অভিজ্ঞ ফুটবলারের মৃত্যুতে গভীর শোক প্রকাশ করেছে, ‘আমরা হেনরিকেসের মৃত্যুতে গভীরভাবে শোকাহত। হেনরিকেস একজন অভিজ্ঞ ফুটবলার ছিল। সে মাঠে দেশের জার্সিতে সব সময়ই নিজেকে উজাড় করে দিয়েছে।’হেনরিকেসের মৃত্যুতে শোক জানিয়েছে মেক্সিকোর জাতীয় ফুটবল দলও। জাতীয় দলের টুইটার পেজে হেনরিকেসের এই অনাকাঙ্ক্ষিত মৃত্যুতে পানামার ফুটবলপ্রেমীদের ধৈর্য ধরার আহ্বান জানানো হয়েছে। কামনা করা হয়েছে পানামার এই ফুটবলারের আত্মার শান্তি।২০০৫ সালে পানামা দলে অভিষেক হেনরিকেসের। ক্লাব ফুটবলে খেলছিলেন তাঁর ছেলেবেলার ক্লাব আরবে ইউনিডো ডি কোলনের হয়ে। এর আগে খেলেছেন আমেরিকা কালি, রিয়াল কার্তাগেনা, ইন্দেপেনদিয়েন্তে মেদালিন, অ্যাটলেটিকো হুইলিয়া, সান্তাক্রুসেনা ক্লাবের হয়ে। সূত্র: গোল ডটকম।
