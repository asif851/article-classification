
ট্রেন্ট বোল্ট: বাংলাদেশ ভালো দল। নিজেদের মাঠে ভালো করার পর এখন তারা বিদেশেও শক্তিশালী দল হিসেবে আত্মপ্রকাশ করছে। নিয়মিত ম্যাচ জয়ের সুযোগ তৈরি করছে। ফিল্ডাররা বোলারদের ব্যাকআপ করছে, এটা ভালো লক্ষণ।সিরিজের প্রথম দুটি ওয়ানডে খেলার পর বোল্টকে আর দেখা যায়নি নিউজিল্যান্ড দলে। আজ আবার ফিরছেন এই পেসার। তার আগে কাল বাংলাদেশের ব্যাপারে বোল্টের ওই প্রশংসা।বে ওভালে বোল্ট কথা বলার একটু পরই সাংবাদিকদের মুখোমুখি হলেন বাংলাদেশ দলের সাব্বির রহমান। তাঁর কথার সারমর্মও একই—সাব্বির রহমান: আমরা ভালো খেলছি না মানে এই নয় যে আমরা ভালো খেলতে পারি না। আমরা শেষ দুটি টি-টোয়েন্টি জেতার দিকে মনোযোগ দিচ্ছি।বোল্টের একটা কথা বেশি প্রেরণাদায়ী—বাংলাদেশ নিয়মিত ম্যাচ জেতার সুযোগ তৈরি করছে। এই সিরিজের অভিজ্ঞতা থেকেই কথাটা বলে থাকবেন তিনি। মাশরাফিদের মধ্যে ধীরে ধীরে ভালো দল হয়ে ওঠার লক্ষণ দেখছেন। গত বছর দু-এক ঘরের মাঠে নিয়মিত ভালো খেলছে বাংলাদেশ। এই নিউজিল্যান্ড, অস্ট্রেলিয়াতে খেলেই উঠেছে বিশ্বকাপের শেষ আটে। বোল্টের কথার সূত্র ধরে তাই মেনে নিতে হয় সাব্বিরের কথাও—ভালো না খেলা মানে এই নয় যে বাংলাদেশ ভালো খেলতে জানে না।সমালোচকদের জবাবে সাব্বিরের কথাটা ঠিক আছে। কিন্তু বাস্তবতা হলো, ভালো খেলেও যদি সেটাকে দলের কাজে লাগানো না যায়, সেই ভালো খেলার আর মূল্যটা কী রইল?সিরিজে টিকে থাকার শেষ সুযোগ আজ। মোস্তাফিজুরকে নিয়ে বাংলাদেশের প্রথম একাদশটা অপরিবর্তিতই থাকার কথা। তবে পরিবর্তন আছে নিউজিল্যান্ড দলে। নেপিয়ারের ম্যাচে আঙুলে চোট পেয়েছিলেন নিল ব্রুম। পুরোপুরি সুস্থ হতে সপ্তাহখানেক লেগে যাবে বলে তাঁর পরিবর্তে দলে নেওয়া হয়েছে আরেক অলরাউন্ডার জর্জ ওয়ার্কারকে।নিউজিল্যান্ডের অন্যান্য ভেন্যুর তুলনায় বে ওভাল নাকি ক্রিকেটারদের কাছে একটু বেশিই জনপ্রিয়। এখানকার উইকেট এতটাই ব্যাটিংবান্ধব যে চাইলে একজন ব্যাটসম্যান সারা দিনও খেলে আসতে পারবেন।দ্বিতীয় ও শেষ টি-টোয়েন্টির জন্য আগের ১৫ জনের স্কোয়াডই রেখে দিয়েছেন নির্বাচকেরা। একাদশও নাকি আগের ম্যাচের মতোই।তবে কাল অনুশীলনে মোস্তাফিজুর রহমান ক্ষণিকের জন্য চমকেই দিয়েছিলেন। নেট অনুশীলনের পুরোটা সময় বসেই কাটালেন। নেটে একটা বলও করলেন না। কখনো সাকিব আল হাসান এসে গল্প করলেন তাঁর সঙ্গে। কখনো নুরুল হাসানের সঙ্গে দুষ্টুমি। গা গরমের পর অনেকটা সময় নেটের পাশে বসে থেকে একপর্যায়ে চলে যান ড্রেসিংরুমের দিকে। প্রধান নির্বাচক মিনহাজুল আবেদীন বলেছেন, ‘আজ ঐচ্ছিক অনুশীলন ছিল। যার ইচ্ছা অনুশীলন করেছে, যার ইচ্ছা বিশ্রাম নিয়েছে। মোস্তাফিজও তাই। সতর্কতা হিসেবেই নেটে বোলিং করেননি। দ্বিতীয় টি-টোয়েন্টির একাদশে তাঁর না থাকার কোনো কারণ নেই। ফিজিওর কাছ থেকেও তাকে না খেলানোর মতো কোনো রিপোর্ট পাইনি।’ বে ওভালে তিন ঘণ্টার অনুশীলন শেষে হোটেলেও খেলোয়াড়দের নিয়ে কিছু কাজ করেছেন চন্ডিকা হাথুরুসিংহে। সবার সঙ্গে আলাদা আলাদাভাবে কথা বলেছেন। কার কোথায় সমস্যা, কার কাছে কী প্রত্যাশা; সেসবই ছিল আলোচনার বিষয়। খেলোয়াড়দের অনুপ্রেরণা দিতেই সবার সঙ্গে কোচের আলাদা করে বসা। এ ছাড়া অনুশীলনের সময় মুশফিকুর রহিম এবং মাহমুদউল্লাহর সঙ্গে দীর্ঘক্ষণ কথা বলেছেন হাথুরুসিংহে।টি-টোয়েন্টি দলের অনুশীলনের আগে লাল বলে আলাদা করে অনুশীলন করেছেন টেস্ট স্কোয়াডে থাকা খেলোয়াড়েরা। দুই টেস্টের সিরিজের জন্য ১৭ সদস্যের স্কোয়াড মোটামুটি চূড়ান্ত। বিসিবি সভাপতি নাজমুল হাসানের অনুমোদন পেলেই ঘোষণা হবে সেটি। ওয়ানডে ও টি-টোয়েন্টি সিরিজ চলাকালীন দলের সঙ্গে থাকা ২২ ক্রিকেটারের মধ্যে নিশ্চিতভাবেই টেস্ট দলে থাকছেন না মাশরাফি বিন মুর্তজা। এ ছাড়া শুভাগত হোম চৌধুরী, সৌম্য সরকার, তানভীর হায়দার এবং ইবাদত হোসেনও দলে নেই বলে জানা গেছে। ১৭ জনের বাইরে থাকা চার ক্রিকেটারের টি-টোয়েন্টি সিরিজ শেষে দেশে ফেরার কথা। যাবেন না শুধু মাশরাফি। ঢাকা থেকে স্ত্রী ও দুই সন্তানকে এনে কয়টা দিন অকল্যান্ড এবং সিডনিতে বেড়াবেন তিনি।নিউজিল্যান্ড সফরের পর আগামী ফেব্রুয়ারিতেই ভারতের মাটিতে প্রথম টেস্ট খেলতে হায়দরাবাদে যাবে বাংলাদেশ দল। ওই টেস্টের জন্যও দল ঘোষণা করে দেওয়ার কথা দু-এক দিনের মধ্যে।
