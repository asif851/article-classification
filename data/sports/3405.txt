
আইপিএলে স্পট ফিক্সিংয়ের সঙ্গে জড়িত থাকার অভিযোগে দিল্লি পুলিশের হাতে গ্রেপ্তার হয়েছিলেন অঙ্কিত চাভান। এ অবস্থার মধ্যে বিবাহবন্ধনেও আবদ্ধ হতে যাচ্ছেন রাজস্থান রয়্যালসের এই ক্রিকেটার। বিয়ের জন্য জামিনে মুক্ত হয়েছেন চাভান। তবে বিয়ে অনুষ্ঠান শেষে আবারও কারাগারে চলে যেতে হবে তাঁকে।আইপিএলে স্পট ফিক্সিং কেলেঙ্কারিতে ১৬ মে দিল্লি পুলিশ গ্রেপ্তার করেছিল তিন ভারতীয় পেসার শ্রীশান্ত, অঙ্কিত চাভান ও অজিত চান্ডিলাকে। তার পর থেকেই তাঁরা আছেন দিল্লি পুলিশের হেফাজতে। আজ দিল্লির একটি আদালতে জামিনের জন্য আবেদন করেছিলেন চাভান। আগামী ২ জুন বিয়ের অনুষ্ঠানটা অনেক আগে থেকেই ঠিক করা ছিল। আদালতকে এ কথা জানান এই ভারতীয় ক্রিকেটার। বিয়ের দাওয়াতপত্রও বিলি করা হয়ে গেছে। এখন বিয়ের কাজ সম্পন্ন করে ফেলতে না পারলে সামাজিকভাবেও হেনস্তা হতে হবে বলে আদালতে জামিনের আরজি জানান তিনি। এই আবেদনের পরিপ্রেক্ষিতে এক লাখ রুপির বিনিময়ে জামিন মঞ্জুর করেন দিল্লি আদালত। জামিনের মেয়াদ শেষ হবে আগামী ৬ জুন।— টাইমস নিউজ নেটওয়ার্ক
