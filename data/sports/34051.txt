
যার বিয়ে তার কোনো খবর নেই, ভারতীয় সংবাদমাধ্যমের ঘুম নেই! বিরাট কোহলির ছুটিটা বিয়ের জন্যই কি না, তা জানা যাবে শিগগিরই। তবে কোহলির অনুপস্থিতিতে সিরিজের প্রথম ওয়ানডেতে ভারতকে একেবারেই অচেনা চেহারায় দেখা মিলল। ২৯ রানে ৭ উইকেট হারিয়ে ফেলা ভারতকে ওয়ানডের সর্বনিম্ন স্কোরের লজ্জার হাত থেকে বাঁচিয়েছেন সাবেক অধিনায়ক মহেন্দ্র সিং ধোনি। কিন্তু ১১২ রানের পুঁজি নিয়ে দলকে জেতাতে পারেননি ভারপ্রাপ্ত অধিনায়ক রোহিত শর্মা। ৭ উইকেট আর ১৭৬ বল হাতে রেখে ধর্মশালায় এগিয়ে গেল শ্রীলঙ্কা।
লঙ্কানদের জন্য ভারতের মাটিতে ভারতকে হারানো এমনিতেই বিরল অভিজ্ঞতা। ঠিক ৮ বছর পর এমন স্বাদ পেল শ্রীলঙ্কা। ১৯ রানে ২ উইকেট হারালেও ১০ বাউন্ডারিতে ৪৯ রান তোলা উপুল থারাঙ্গা ভিত্তিটা গড়ে দিয়েছিলেন। অ্যাঞ্জেলো ম্যাথুসের সঙ্গে ৪৬ রানের জুটি গড়ে শুরু ধাক্কা সামলে নিয়ে নিজে আউট হন ফিফটির একটু আগে। তবে এরপর ম্যাথুস-ডিকভেলার ৪৯ রানের অবিচ্ছিন্ন জুটি ২১ ওভার না পুরোতেই শ্রীলঙ্কাকে জয় এনে দেয়। নিজেদের মাটিতে ভারত কখনো এত দ্রুত হারেনি। বল বাকি থাকার হিসাবে এটিই নিজেদের মাঠে তাঁদের সবচেয়ে বড় পরাজয়। এক শর বেশি বল হাতে রেখে ভারতকে তাদেরই মাঠে হারিয়েছে দুটি দল। ২০০৭ সালে অস্ট্রেলিয়া (১৪৫ বল হাতে রেখে) এবং সেই ১৯৯০ সালে শ্রীলঙ্কাই (১০৩ বল)।
টসে হেরে ব্যাটিং করতে নামা ভারতের শুরুটা হয়েছিল ভয়াবহ। স্কোরে ১৬ রান উঠতে না উঠতে ফিরে এসেছিলেন প্রথম ৫ ব্যাটসম্যান। ১৯৮৩ সালের পর ওয়ানডেতে এত কম রানে আর কখনোই প্রথম ৫ উইকেট হারায়নি টিম ইন্ডিয়া। সুরাঙ্গা লাকমল ও অ্যাঞ্জেলো ম্যাথুসের দারুণ বোলিংয়ে ভারতের বিশ্বখ্যাত ব্যাটিং লাইনআপ গুঁড়িয়ে গেছে। এক প্রান্ত থেকে টানা ১০ ওভার বোলিং করে ১৩ রান খরচায় ৪ উইকেট নিয়েছেন লাকমল।
পাঁচ ওভারে শুরুর পাঁচ ব্যাটসম্যান ফিরেছেন ড্রেসিং রুমে, সেখান থেকেই হাল ধরেন মহেন্দ্র সিং ধোনি। তবে ধোনিকে নিঃসঙ্গ লড়াইয়ের মঞ্চ তৈরি করে ভারতের স্কোরটা হয়েছে ২৯/৭! ধোনির ৬৫-র পর ভারতের সর্বোচ্চ ১৯ এসেছে নয়ে নামা কুলদীপ যাদবের ব্যাটে! হার্দিক পান্ডিয়া (১০) ছাড়া আর কেউ দুই অঙ্ক ছোঁননি। পাঁচ ব্যাটসম্যানের নামের পাশে শূন্য, একজন অবশ্য অপরাজিত। ৮ ব্যাটসম্যানের সম্মিলিত রান ১৩!
এই রান নিয়ে লড়াই করাই কঠিন। তবু দাদার অপ্রত্যাশিত মৃত্যু সংবাদ সামলে দুর্দান্ত বোলিং করছিলেন জসপ্রীত বুমরা। ১ রানে ওপেনার গুণাতিলকাকে ধোনির ক্যাচ বানানোর পর জোড়া আঘাত প্রায় করেই ফেলেছিলেন। তাঁর নো বলের সুবাদে শুরুতেই বেঁচে যান থারাঙ্গা। অন্য প্রান্তে ভুবনেশ্বর শূন্য রানে থিরিমান্নেকে ফেরালেও শেষ পর্যন্ত থারাঙ্গাই ভাগ্যে পাওয়া সুযোগটা দারুণভাবে কাজে লাগান। পান্ডিয়ার শিকার হওয়ার আগে শ্রীলঙ্কাকে জয় থেকে মাত্র ৪৮ রানের দূরত্বে পৌঁছে দেন। ম্যাথুস (২৫) ও ডিকভেলা (২৬) অপরাজিত থেকে বাকি কাজটা সারেন।
তিন ওয়ানডে সিরিজের দ্বিতীয়টির আগেই কোহলির বিয়ে হয়ে যাওয়ার কথা। গুঞ্জন যদি সত্যি হয় আরকি। তবে কোহলির মধুচন্দ্রিমা তেতো হয়ে যাবে কি না, তা ১৩ ডিসেম্বর মোহালির ওয়ানডেতে স্পষ্ট হবে। ওই ম্যাচ ভারতের জন্য সিরিজ বাঁচিয়ে রাখার। আর শ্রীলঙ্কার জন্য প্রথমবার ভারতে ওয়ানডে সিরিজ জেতার।
