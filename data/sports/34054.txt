
সেঞ্চুরি করার নেশাতেই যেন পেয়ে বসেছে কুইনটন ডি কককে। ভারতের বিপক্ষে ওয়ানডে সিরিজের প্রথম দুই ম্যাচের পর আজ তৃতীয় ম্যাচেও শতক হাঁকিয়েছেন বামহাতি এই ব্যাটসম্যান। তৃতীয় দক্ষিণ আফ্রিকান ব্যাটসম্যান হিসেবে করেছেন টানা তিনটি ম্যাচে সেঞ্চুরি করার রেকর্ড। শতরানের ইনিংস এসেছে অধিনায়ক ডি ভিলিয়ার্সের ব্যাট থেকেও। শুরুতেই তিন উইকেট হারিয়ে চাপের মুখে পড়লেও এই দুই সেঞ্চুরিতে ভর করেই ভারতকে ৩০২ রানের চ্যালেঞ্জ ছুঁড়ে দিয়েছে স্বাগতিকেরা।ওয়ানডে ক্রিকেটে টানা তিনটি ম্যাচে সেঞ্চুরি করার রেকর্ড আজকের আগে ছিল শুধু জহির আব্বাস, সাঈদ আনোয়ার, হারশেল গিবস ও এবি ডি ভিলিয়ার্সের দখলে। আজ ওয়ানডে ক্রিকেটের পঞ্চম ব্যাটসম্যান হিসেবে এই তালিকায় ঢুকে পড়লেন ডি ককও। তিন ম্যাচের দ্বিপক্ষীয় সিরিজে সর্বোচ্চ ৩৪২ রান করার নতুন রেকর্ডও গড়েছেন এই উদ্বোধনী ব্যাটসম্যান। এর আগে চলতি বছর ইংল্যান্ডের বিপক্ষে ৩৩০ রান করেছিলেন মার্টিন গাপটিল। আজ রেকর্ড গড়া ইনিংসটি খেলার পথে অবশ্য ভাগ্যদেবীর সহায়তাও বেশ ভালোমতোই পেয়েছিলেন ডি কক। ৪০-এর ঘরে থাকার সময় দু-দুবার তাঁর ক্যাচ ফেলেছেন ভারতীয় ফিল্ডাররা।আগের দুটি ম্যাচে টপ অর্ডারের ব্যাটসম্যানরাই দক্ষিণ আফ্রিকাকে গড়ে দিয়েছিলেন বড় সংগ্রহের ভিত্তি। কিন্তু আজ ঘটেছে একেবারে উল্টো। টসে জিতে ব্যাট করতে নেমে প্রথম আট ওভারের মধ্যে মাত্র ২৮ রানেই ৩ উইকেট হারিয়েছিল প্রোটিয়ারা। কিন্তু চতুর্থ উইকেটে ১৭১ রানের দারুণ এক জুটি গড়ে প্রাথমিক বিপর্যয় সামলে নিয়েছেন অধিনায়ক ডি ভিলিয়ার্স ও ডি কক। ৩৮তম ওভারে ডি কক সাজঘরে ফিরলেও ততক্ষণে স্কোরবোর্ডে জমা হয়ে গিয়েছিল ১৯৯ রান। ককের পরে সেঞ্চুরির দেখা পেয়েছেন ডি ভিলিয়ার্সও। করেছেন ওয়ানডে ক্যারিয়ারের ১৮তম সেঞ্চুরি। তাঁর ব্যাট থেকে এসেছে ১০১ বলে ১০৯ রানের দারুণ এক অধিনায়কোচিত ইনিংস। শেষ পর্যায়ে ডেভিড মিলারের ৩৪ বলে ৫৬ রানের ঝোড়ো ইনিংসটির সুবাদে দক্ষিণ আফ্রিকার স্কোরবোর্ডে জমা হয় ৩০১ রান।
ভারতের পক্ষে সবচেয়ে সফল বোলার ইশান্ত শর্মা। ১০ ওভার বল করে ৪০ রানের বিনিময়ে চারটি উইকেট নিয়েছেন এই ডানহাতি পেসার। মোহাম্মদ সামি পেয়েছেন তিনটি উইকেট।
