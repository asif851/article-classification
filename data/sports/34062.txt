
ফুটবল মাঠে তাঁর অবিশ্বাস্য সব কীর্তির একটি ছিল অসাধারণ থ্রু পাস দিতে পারা। যেন অন্তর্ভেদী দৃষ্টি তাঁর, সতীর্থদের নড়াচড়া আগে থেকেই বুঝতে পেরে বল বাড়িয়ে দিতেন একেবারে ঠিক ঠিকানায়। এখন দেখা যাচ্ছে, রোনালদিনহো এই ‘অন্তর্ভেদী দৃষ্টি’ শুধু ফুটবল মাঠেই নয়, ভবিষ্যতে ক্যারিয়ারে সতীর্থদের ‘অবস্থান’ কেমন হবে তা বুঝতেও কাজে লাগত। এই যেমন কাজে লেগে গেছে লিওনেল মেসির ব্যাপারে। বার্সেলোনা ফরোয়ার্ড যে ফুটবল বিশ্বে রাজত্ব করবেন, সেটি নাকি আরও এক যুগ আগেই ঘোষণা দিয়ে রেখেছিলেন রোনি। তা-ও এমন এক সময়ে, যখন বার্সেলোনার মূল দলেই নিয়মিত হতে পারেননি মেসি।
এই ‘জ্যোতিষী' রোনির কথা জানা গেছে কোবি ব্রায়ান্টের কাছ থেকে। আমেরিকার এই বাস্কেটবল কিংবদন্তি সম্প্রতি ইএসপিএনকে দেওয়া এক সাক্ষাৎকারে বললেন, ২০০৪ সালে রোনালদিনহো তাঁকে আগাম জানিয়ে দিয়েছিলেন মেসির বিশ্বের সেরা খেলোয়াড় হওয়ার সম্ভাবনা কথা।এমনিতে মেসির আজকের ‘মেসি’ হয়ে ওঠার পেছনে অনেক বড় অবদান আছে রোনালদিনহোর। বার্সা ‘বি’ থেকে কাতালান ক্লাবটির মূল দলে সুযোগ পাওয়ার পর সেদিনের সদ্য কৈশোর পেরোনো মেসিকে দুহাত বাড়িয়ে স্বাগত জানিয়েছিলেন রোনিই, বসিয়েছিলেন নিজের পাশে। অথচ সেসময় এই ব্রাজিলিয়ানই ছিলেন বার্সার প্রাণভোমরা, বিশ্ব ফুটবলেরও সেরা। ছোট্ট মেসিকে শুধু পাশে বসাননি, মেসির পাশে ছিলেন সব সময়ই। বার্সার হয়ে করা মেসির প্রথম গোলটি রোনির পাস থেকেই—এটাকে ভাবা হয় মেসির ক্যারিয়ারে রোনির অবদানের প্রতীক।কিন্তু নিজে সেরা ছিলেন বলেই সেরা হতে কী লাগে সেটি খুব ভালো করেই জানতেন রোনি। আর মেসিকে দেখেই তাঁর মনে হয়েছে, এই ছেলের পায়েই একদিন নাচবে বিশ্ব। যুক্তরাষ্ট্রের বাস্কেটবল দল এলএ লেকার্সের ব্রায়ান্টকে নিজের বিশ্বাসের কথাই জানিয়েছিলেন সে সময়ের ‘বার্সা নাম্বার টেন’।কদিন আগেই পঞ্চমবারের মতো ফিফা ব্যালন ডি’অর জিতেছেন মেসি। ফুটবল ইতিহাস বিবেচনায় যা অবিশ্বাস্য। কিন্তু ব্রায়ান্টের কাছে এটিকে আশ্চর্যের কিছু মনে হচ্ছে না। তিনি যে অনেক আগেই বন্ধু রোনালদিনহোর কাছ থেকে এর আগাম বার্তা পেয়ে গিয়েছিলেন। ইএসপিএনকে সেটিই জানালেন সর্বকালের অন্যতম সেরা এই বাস্কেটবল খেলোয়াড়, “অনেক আগে একবার বার্সেলোনা লস অ্যাঞ্জেলসে এসেছিল। রোনালদিনহো তখন আমার খুব ভালো বন্ধু। ওর সঙ্গে কথা হয়েছিল। তখন আমাকে ও বলল, ‘কোবি, দেখ, আমি তোমাকে এই ছেলেটির সঙ্গে পরিচয় করিয়ে দিচ্ছি। এই ছেলে একসময় সর্বকালের সেরা খেলোয়াড় হবে।”এমন এক সময় কথাটা বলেছিলেন রোনি, যখন তাঁকেও অনেকে ম্যারাডোনা, পেলের কাতারে দেখছিলেন। কোবিও হয়তো সেই দলেই ছিলেন। রোনালদিনহোর কথা শুনে তাই একটু আশ্চর্যই হয়েছিলেন। বলেছিলেন, ‘কী যে বলছ! তুমিই তো সেরা!’ যার উত্তরে চিরায়ত উপচে পড়া হাসিতে রোনির উত্তর ছিল, ‘আরে না, না! দেখো, এই ছেলেটিই একদিন সেরা হবে।’
