
২০১৫ সালে বলেছিলেন, বাংলাদেশের বিপক্ষে ওয়ানডে না খেলে কিছু বল ভবিষ্যতের জন্য জমিয়ে রাখতে চান। আর এখন বাংলাদেশের বিপক্ষে সিরিজের দিকেই তাকিয়ে আছেন দক্ষিণ আফ্রিকার ফাস্ট বোলার ডেল স্টেইন। কাঁধের চোট পুরোপুরি কাটিয়ে উঠতে পারেননি। তাই জুলাইয়ে ইংল্যান্ডে টেস্ট খেলতে যাওয়া হচ্ছে না। অক্টোবরে দক্ষিণ আফ্রিকা সফরে যাবে বাংলাদেশ। দেশের মাটির সেই সিরিজ দিয়েই ফিরতে চান মাঠে।গত নভেম্বরে অস্ট্রেলিয়ার বিপক্ষে পার্থ টেস্ট খেলার সময়ই চোট পেয়েছিলেন কাঁধে। পরে অস্ত্রোপচারই করাতে হয়। গত শনিবার ক্রিকেট দক্ষিণ আফ্রিকার বার্ষিক নৈশভোজে গিয়েছিলেন। সেখানেই সাংবাদিকদের জানিয়েছেন, পুনর্বাসনে সময় লাগবে আরও, ‘ভালোভাবেই সেরে উঠছি আমি। তবে আমি যতটা মনে করেছিলাম তার থেকে একটু বেশি সময় লাগছে। দৌড়াতে পারছি, জিম করতে পারছি। কিন্তু এখনো বোলিং করতে পারছি না। ইংল্যান্ড সফরের আগে তৈরি হতে পারব না।’বছর দুই আগেও বিশ্বের এক নম্বর ফাস্ট বোলার ছিলেন স্টেইন। কিন্তু মাঝেমধ্যেই চোটে পড়ছেন। অনেক দিন ধরেই আন্তর্জাতিক ক্রিকেটে অনিয়মিত। মাঠে নামতে উন্মুখ ৩৩ বছর বয়সী ফাস্ট বোলার, ‘টেস্ট খেলার মতো ফিটনেস ফিরে পেতে আমি “এ” দলের হয়ে খেলতে চাই। যাতে বাংলাদেশের বিপক্ষে খেলতে পারি।’ ক্রিকইনফো।
 
