
ইংল্যান্ড ফুটবল অ্যাসোসিয়েশনের (এফএ) ১৫০ বছর পূর্তি আগামী ৭ অক্টোবর। বর্ণাঢ্য অনুষ্ঠান, কিংবদন্তি খেলোয়াড়দের সংবর্ধনা, প্রীতি ম্যাচ আয়োজন—কতভাবেই তো সেটা উদযাপন করা যায়। হ্যাঁ, ম্যাচই আয়োজন করতে চলেছে এফএ। তবে চমকটা ভেন্যুতে। ম্যাচটা যে অনুষ্ঠিত হবে রানি দ্বিতীয় এলিজাবেথের রাষ্ট্রীয় বাসভবন বাকিংহাম প্যালেসে!রানির বাসভবনে এর আগে কখনোই ফুটবল ম্যাচ হয়নি। এবার তা সম্ভব হয়েছে রানির নাতি ও সিংহাসনের ভবিষ্যত্ উত্তরাধিকার প্রিন্স উইলিয়ামের সহযোগিতায়। উইলিয়ামের আরেকটি পরিচয় এখানে উল্লেখ না করলেই নয়, তিনি এফএর প্রেসিডেন্ট।এফএ গত মঙ্গলবার ঘোষণা দিয়েছে, বাকিংহাম প্যালেসের বাগানে ম্যাচ আয়োজনের অনুমতি দিয়েছেন রানি। প্যালেসের ৪০ একরের বাগানে মাঠ তৈরির কাজ করবেন ওয়েম্বলি স্টেডিয়ামের মাঠকর্মীরা। অবশ্য এই ম্যাচে ইংলিশ প্রিমিয়ার লিগের তারকা খেলোয়াড়েরা অংশ নেবেন না। দেড় শ বছরপূর্তির ম্যাচে খেলবে ইংল্যান্ডের দুই প্রাচীন ক্লাব সিভিল সার্ভিস এফসি (১৮৬৩ সালে প্রতিষ্ঠিত) ও পলিটেকনিক এফসি (১৮৭৫ সালে প্রতিষ্ঠিত)।ঐতিহাসিক ম্যাচকে সামনে রেখে বিবৃতি দিয়েছেন প্রিন্স উইলিয়াম, ‘গত ১৫০ বছরে হাজার হাজার স্বেচ্ছাসেবী মাঠ পর্যায়ে খেলা চালিয়ে যাওয়ার পেছনে অবদান রেখেছেন। এই স্বেচ্ছাসেবীদের মধ্য থেকে ১৫০ জনকে বাকিংহাম প্যালেসে আমন্ত্রণ জানিয়ে সম্মানিত করব আমরা।’স্বেচ্ছাসেবীদের প্রতি কৃতজ্ঞতা জানিয়েছেন এফএর চেয়ারম্যান গ্রেগ ডিকে, ‘এই স্বেচ্ছাসেবীরা ফুটবলের প্রাণ। তাঁদের সহায়তা ছাড়া মাঠ পর্যায়ে খেলা চালিয়ে যাওয়া সম্ভব হতো না। অক্লান্ত পরিশ্রম ও নিঃস্বার্থ সেবার সম্মানটুকু তাঁদের প্রাপ্য।’ প্রিন্স উইলিয়ামের প্রতিও কৃতজ্ঞতার শেষ নেই এফএ চেয়ারম্যানের, ‘এফএর প্রেসিডেন্ট হিসেবে তাঁকে পেয়ে আমরা আনন্দিত। প্রতিনিয়ত আমাদের সহায়তা দিয়ে চলেছেন ডিউক অব ক্যামব্রিজ। তাঁর উদ্যোগের ফলেই মাঠ পর্যায়ের নায়কদের বাকিংহামে প্যালেসে প্রথমবারের মতো সম্মান জানাতে চলেছি আমরা।’ সূত্র: ডেইলি মেইল।
