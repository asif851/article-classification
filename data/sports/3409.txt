
ভারত-পাকিস্তান ‌‘যুদ্ধ’টা ঠিক ‌‘যুদ্ধের’ আমেজ ছড়ায়নি। ভারত প্রাধান্য নিয়ে খেলে দ্বিতীয় সেমিফাইনালে জয় তুলে নিয়েছে ৩-১ গোলে। অনূর্ধ্ব-১৮ এশিয়া কাপ হকির ফাইনালে আগামীকাল এই ভারতকেই পাচ্ছে বাংলাদেশ। বেলা তিনটায় মওলানা ভাসানী স্টেডিয়ামে শুরু হবে দুই প্রতিবেশীর শ্রেষ্ঠত্বের লড়াই।বাংলাদেশ দল হেসে খেলেই পেরিয়েছে সেমিফাইনালের বাধা। যদিও দুপুরের কড়া রোদে দু​ই দলের খেলোয়াড়দেরই বাড়তি পরিশ্রম করে খেলতে হয়েছে। তবে যতটুকু নৈপুণ্য তাঁরা দেখাতে পেরেছেন, তাতে অনেকটাই এগিয়ে বাংলাদেশের ছেলেরা। চীনা তাইপের বিপক্ষে তাই সেমিফাইনালে জয়টাও এসেছে ৬-১ গোলের বড় ব্যবধানে।এই জয়ে প্রথমবারের মতো অনূর্ধ্ব-১৮ এশিয়া কাপ হকির ফাইনালে পা রেখেছে বাংলাদেশ। অবশ্য এই টুর্নামেন্টে এর আগে বাংলাদেশ খেলেছেই একবার। ২০০১ সালে মালয়েশিয়ার ইপোতে সেবার অবস্থান ছিল পঞ্চম। গ্রুপে তিন জয় আর তিন ড্রয়ে সেমিফাইনালে ওঠা যায়নি। টুর্নামেন্টের পরের দুটি আসরে বাংলাদেশ খেলেনি। ২০১১ সালে সর্বশেষ টুর্নামেন্টে চ্যাম্পিয়ন দক্ষিণ কোরিয়া ও রানার্সআপ মালয়েশিয়া অবশ্য এবার খেলতে আসেনি; তবে এসেছে এশীয় হকির দুই পরাশক্তি ভারত ও পাকিস্তান। তবে পাকিস্তান গ্রুপ পর্বে তিনটি ম্যাচই জিতলেও আজই তাদের দিতে হয়েছে আসল পরীক্ষা। আর তাতে বোঝা গেল, ভারতের চেয়ে এই পাকিস্তান পিছিয়েই।ভারতকে প্রথম ম্যাচে ৫-৪ গোলে হারিয়ে আত্মবিশ্বাস অনেকটাই বেড়ে যায় বাংলাদেশের। আজ তো আশরাফুলের স্টিক স্বপ্ন পূরণের কাছাকাছি নিয়ে গেছে স্বাগতিক দলকে। আজ বাংলাদেশের ছয় গোলের তিনটিই এই আশরাফুলের। টুর্নামেন্টে সব মিলিয়ে তার গোল হলো ১০টি।১১ মিনিটে গোলের খাতা খোলে আশরাফুল এবং যথারীতি পেনাল্টি কর্নারে। পিছিয়ে পড়ার পাঁচ মিনিটের মধ্যে পেনাল্টি স্ট্রোক পেলেও গোল করতে পারেনি তাইপের পো চুয়ান। তার দুর্বল হিট আটকে দিয়েছেন বাংলাদেশ গোলরক্ষক ইয়াসিন আরাফাত। এরপর প্রাধান্য ধরে রেখে ২৮ মিনিটে ২-০ হয়েছে রাজুর স্টিকে।প্রথমার্ধে দুই গোলে পিছিয়ে থাকা তাইপে দ্বিতীয়ার্ধের শুরুতে ঘুরে দাঁড়ায় তাইপে। ৪০ মিনিটে পেনাল্টি কর্নারে ২-১ করে তারা। কিন্তু শক্তির বিচারে অনেকটা এগিয়ে থাকা বাংলাদেশকে রোখার সাধ্য ছিল না তাইপের! ৪৫ মিনিটে পেনাল্টি স্ট্রোকে আশরাফুল, ৫৫ মিনিটে পেনাল্টি কর্নারে আশরাফুল ও ৫৯ মিনিটে সজীব করেন পঞ্চম গোল। ৬৩ গোল উৎসবের ইতি টানলেন রাব্বি। ফাইনালেও এই খেলোয়াড়দের স্টিকে গোল দেখতে চাইবে বাংলাদেশ।
