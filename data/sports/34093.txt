

বয়স মাত্র ১০। এরই মধ্যে বাংলাদেশের দাবা-জগতে আলোড়ন তুলেছে ফাহাদ রহমান। দেশের সর্বকনিষ্ঠ ফিদে মাস্টার হতে যাচ্ছে সে। থাইল্যান্ডে আসিয়ান অনূর্ধ্ব-১০ দাবায় সোনা জয় তাকে এগিয়ে দিয়েছে এক ধাপ। ঢাকায় ফিরে নিজের স্বপ্নের কথা বলল খুদে দাবাড়ু
 
l তোমাকে অভিনন্দন। ফিদে মাস্টার হতে যাচ্ছ...
ফাহাদ রহমান: ধন্যবাদ আপনাদের সবাইকে। আমার খুব ভালো লাগছে এই মুহূর্তে। ফিদে মাস্টার হয়েই গেছি বলতে পারেন। এখন শুধু ফিদের আনুষ্ঠানিক ঘোষণা বাকি।
l এই ১০ বছর বয়সে ফিদে মাস্টার হবে ভাবতে পেরেছিলে?
ফাহাদ: আমার এই লক্ষ্য তো ছিলই। থাইল্যান্ডে ১৪তম আসিয়ান ও এজ গ্রুপ দাবার স্ট্যান্ডার্ডে যে চ্যাম্পিয়ন হবে, তাকে সরাসরি ফিদে মাস্টার করা হবে, এই ঘোষণা আগেই জানতাম। তাই আমি চ্যাম্পিয়ন হওয়ার চেষ্টা করেছি। সবার দোয়ায় সেটা আমি পেরেছি।
l স্ট্যান্ডার্ড বিভাগে কারা খেলেছে? নিয়মটাই বা কেমন?
ফাহাদ: এই বিভাগে আসিয়ান অঞ্চলের ৪৯ জন খেলোয়াড় খেলেছে। আমি নয় ম্যাচে সাড়ে সাত পয়েন্ট নিয়ে অপরাজিত চ্যাম্পিয়ন হয়েছি। নিয়ম হচ্ছে, স্ট্যান্ডার্ড বিভাগে দেড় ঘণ্টা, র‌্যাপিডে ১৫ মিনিট আর ব্লিৎজ বিভাগে ৩ মিনিট খেলা। প্রতিটি বিভাগেই একটি করে ম্যাচ। এবার সেখানে আমি র‌্যাপিডে যুগ্মভাবে দ্বিতীয় হয়েছি।
l তুমি তো এর আগে গত ডিসেম্বরে দিল্লিতে এশিয়ান স্কুল দাবায় চ্যাম্পিয়ন হয়েছিলে...
ফাহাদ: হ্যাঁ, আমি দিল্লিতে র‌্যাপিডে তৃতীয়, স্ট্যান্ডার্ড ও ব্লিৎজে প্রথম হয়েছিলাম। সেই সুবাদে প্রতিযোগিতায় সোনা পাই। ওই প্রতিযোগিতায় ভালো করার পর আমার আত্মবিশ্বাস অনেক বেড়ে যায়।
l তুমি এবার থাইল্যান্ডে এত ভালো করলে কীভাবে?
ফাহাদ: আঙ্কেল, আমি খুব ভালো খেলেছি। তবে এটা সহজ ছিল না। অন্যরা অনেক ভালো খেলোয়াড়। তা ছাড়া সবার সঙ্গেই অন্তত দু-তিনজন করে কোচ ছিল। কারও কারও আরও বেশি। কিন্তু আমার সঙ্গে কোচ ছিল না। তার পরও নিজের চেষ্টায় আমি জিতেছি।
l তার মানে, তোমার একজন কোচ খুব দরকার?
ফাহাদ: খুব দরকার। ফেডারেশন একজন কোচ দিলে আমার জন্য ভালো হতো। তাহলে আমি আরও অনেক কিছু শিখতে পারতাম।
l সামনে এগিয়ে চলার পথে আর কী কী জিনিস চাও তুমি?
ফাহাদ: আমার একটা চেস ক্লক, মানে ঘড়ি নেই। এটা না থাকায় আমি ঘড়ি ধরে অনুশীলন করতে পারিনি। র‌্যাপিডে দ্রুত খেলতে হয়। যে কারণে প্রতিযোগিতায় সমস্যা হয়েছে। আর এ বছরই শেষ দিকে দুবাইতে বিশ্ব যুব দাবা প্রতিযোগিতায় খেলতে চাই আমি। আমার একটা দাবার সফটওয়্যারও দরকার। ফেডারেশন এসব ব্যাপারে হেল্প করলে খুশি হব।
l তুমি যে থাইল্যান্ডে এত ভালো করেছ, তা তোমাকে দেখে অন্যরা কী বলল?
ফাহাদ: সেভাবে কেউ কোনো কথা বলেনি। সবাই মুড নিয়ে থাকে। আমি চ্যাম্পিয়ন হয়েছি, এটা অন্যদের সহ্য হয়নি। তাই দেখলাম, অন্যদের মন খারাপ।
l তুমি যে ফিদে মাস্টার হয়েছ, দেশে এসে কেমন অভিনন্দন পেয়েছ?
ফাহাদ: কই, খুব একটা নয়। ফেডারেশনে আমি ফোন করার পর তারা আমাকে অভিনন্দন জানিয়েছে। এ ছাড়া আর কেউ কিছু বলেনি।
l ফিদে মাস্টার হওয়ায় তোমার রেটিং কি বাড়ছে?
ফাহাদ: ফিদে মাস্টার খেতাব পেতে সাধারণত ২৩০০ রেটিং লাগে। তবে আমি যেহেতু সরাসরি ফিদে মাস্টার হয়েছি, তাই আমার রেটিং ২০৩৪-ই থাকবে।
l একটা নতুন সিঁড়িতে পা রেখেছ। তোমার ভবিষ্যৎ লক্ষ্য কী?
ফাহাদ: বড় দাবাড়ু হতে চাই। আর বর্তমানে বিশ্বের সর্বোচ্চ রেটিংধারী (২৮৭২) খেলোয়াড় নরওয়ের ম্যাগনাস কার্লসেনকে হারানোর স্বপ্ন দেখছি।
