
ফাইনালের অপয়া ভূত অবশেষে তাড়াতে পারলেন অ্যাঙ্গেল ডি মারিয়া। ​আর্জেন্টিনার গত দুটি ফাইনালেই তাঁর অভিজ্ঞতা তিক্ত। বিশ্বকাপ ফাইনালে নামতেই পারেননি। কোপা আমেরিকার ফাইনালে মাঠে নামলেও উঠে গিয়েছিলেন মাত্র ২৮ মিনিটে। সংশয় ছিল এবারের ফাইনাল নিয়েও। তবে টাটা মার্টিনো আজ জানিয়েছেন, ডি মারিয়াকে নিয়ে অনিশ্চয়তা নেই।
আগামীকাল বাংলাদেশ সময় সকাল ছয়টায় কোপার ফাইনালে মুখোমুখি হবে চিলি-আর্জেন্টিনা। গতবারের ফাইনালের প্রতিশোধ নেওয়ার সুযোগ আর্জে​ন্টিনার সামনে। অবশ্য গ্রুপ পর্বেই প্রথম ম্যাচে চিলিকে হারিয়ে দিয়েছিল মার্টিনোর দল। আর্জেন্টিনার হয়ে গোলের উদ্বোধনও করেছিলেন ডি মারিয়া। লিওনেল মেসির অভাব বুঝতেই দেননি। কিন্তু মেসির ১৯ মিনিটে হ্যাটট্রিক করে ফেরার ম্যাচেই চোট পান। এরপর টানা তিন ম্যাচে খেলেননি। ধারণা করা ​হচ্ছিল, ফাইনালে তাঁকে যে করেই হোক চায় আর্জেন্টিনা। এ কারণেই ঝুঁকি নেওয়া হচ্ছে না। কিন্তু গত বৃহস্পতিবার প্রথম অনুশীলনে নেমেই ডি মারিয়া আবার চোট নিয়ে উঠে যান। সংশয় দেখা গিয়েছিল তাঁর ফাইনাল খেলা নিয়েও। ডি মারিয়ার সঙ্গে ফাইনালের যেন একটা শত্রুতা! তবে আজ সংবাদ সম্মেলনে মার্টিনো বলেছেন, এজেকিয়েল লাভেজ্জি আর অগুস্তো ফার্নান্দেজ ছাড়া স্কোয়াডের বাকি সব খেলোয়াড়ই ফাইনালের জন্য প্রস্তুত। তার মানে ডিফেন্ডার মার্কোস রোহোকে নিয়েও সংশয় নেই।বাংলাদেশ সময় ভোর চারটায় আর্জেন্টিনা ফুটবল সংস্থার টুইটার পেজ থেকে ডি মারিয়ার অনুশীলনের একটা ভিডিও পোস্ট করা হয়েছে; যেন সমর্থকদের আশ্বস্ত করতেই। সেই ভিডিওতে ডি মারিয়া বেশ দৌড়ঝাঁপও করেছেন। কিন্তু এই উইঙ্গার তখন পর্যন্ত দলের সঙ্গে অনুশীলন করেননি। তাঁকে আলাদাভাবে অনুশীলন করানো হয়েছে। অবশ্য ফাইনালের এখনো ঢের বাকি। দলের অনুশীলনেও দ্রুত ফিরতে পারেন ডি মারিয়া।
