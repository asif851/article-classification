
ভারতীয় ক্রিকেট দলের বিরুদ্ধে ধর্ষণের অভিযোগ! জিম্বাবুয়ে সফররত ভারতীয় ক্রিকেট দলের এক সদস্যকে ধর্ষণের অভিযোগে আটক করেছে হারারে পুলিশ। হারারের মেইকেলস হোটেলে এ ঘটনা ঘটেছে বলে জানা গেছে। ভারতীয় দলের সদস্য হলেও তিনি ক্রিকেটার, কোচিং স্টাফ, নাকি দলের সঙ্গে থাকা অন্য কেউ—তা অবশ্য এখনো প্রকাশ করা হয়নি। জিম্বাবুয়ের ওয়েবপোর্টাল নিউ জিম্বাবুয়ের খবরে বলা হয়েছে, গ্রেপ্তার হওয়া সেই ব্যক্তি একজন ভারতীয় ক্রিকেটার। তবে বার্তা সংস্থা এএনআই সূত্রের বরাতে বলেছে, ক্রিকেটার বা ক্রিকেট দলের কেউ নয়; তিনি এই সিরিজের স্পনসর প্রতিষ্ঠানগুলোর একটির কর্মকর্তা।
হারারের পুলিশ কমিশনার চ্যারিটি শারাম্বা নিশ্চিত করেছেন এ খবর। তিনি বলেছেন, একজন নারী অভিযোগ করেছেন, মেইকেলস হোটেলে ভারতীয় ক্রিকেট দলের সদস্যের কক্ষে রক্তাক্ত অবস্থায় তাঁর জ্ঞান ফেরে। তিনি অবশ্য বলতে পারেননি কেন, কীভাবে তিনি ভারতীয় দলের ওই সদস্যের কক্ষে গিয়েছিলেন।জিম্বাবুয়েতে নিযুক্ত ভারতীয় হাইকমিশন পুরো ব্যাপারটির দেখভাল করছে। জিম্বাবুয়ে ক্রিকেট ও ভারতীয় ক্রিকেট বোর্ডও পরস্পরের সঙ্গে সার্বক্ষণিক যোগাযোগ রাখছে। শারাম্বা অভিযুক্ত ব্যক্তির নাম প্রকাশ করেননি, ‘আইন দিয়ে আমাদের হাত-পা বাঁধা। আমি এই মুহূর্তে জানাতে পারছি না আটক হওয়া ব্যক্তি কর্মকর্তা না খেলোয়াড়।’এদিকে হোটেল সূত্র জানিয়েছে, হারারে পুলিশের হাতে আটক হওয়া ব্যক্তি নিশ্চিতভাবেই একজন ভারতীয়। তারা আরও জানিয়েছে, এই মুহূর্তে মেইকেলস হোটেলে ভারতীয় ক্রিকেট দল ছাড়া আর কোনো ভারতীয় নেই। আর ওই নারী নাকি ঘটনার আগের দিন সন্ধ্যায় হোটেলের লবিতে ঘোরাফেরা করছিলেন।আটক ওই ব্যক্তি ভারতীয় নাগরিক—এটি নিশ্চিত। তবে আসলেই তিনি ক্রিকেটার কি না, তা এখনো ভারতের শীর্ষ গণমাধ্যমগুলোও নিশ্চিত করতে পারেনি। বার্তা সংস্থা এএনআইয়ের বরাতে ইন্ডিয়ান এক্সপ্রেস অবশ্য জানিয়েছে, ‘ক্রিকেটারকে জড়িয়ে যে খবর বেরিয়েছে, সেটি মিথ্যা। এর সঙ্গে কোনো ক্রিকেটার জড়িত নন। স্পনসর প্রতিষ্ঠানগুলোর একটির কর্মকর্তা গ্রেপ্তার হয়েছেন, তিনি অবশ্য অভিযোগ অস্বীকার করেছেন। বলেছেন, নিজেকে নির্দোষ প্রমাণ করতে ডিএনএ টেস্ট দিতেও রাজি।’
