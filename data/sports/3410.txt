
স্প্যানিশ ফুটবলে এ এক অভেদ্য রহস্য। ইউরোপের সবচেয়ে সফল ক্লাব রিয়াল মাদ্রিদ। ১১টি চ্যাম্পিয়নস লিগ জিতেছে দলটি। কিন্তু লা লিগা, কোপা ডেল রে ও চ্যাম্পিয়নস লিগ—এই তিন শিরোপা কখনোই একই বছরে জেতা হয়নি। জিনেদিন জিদানের অধীনে সেটি জেতার আশা জাগিয়েছিল রিয়াল। কিন্তু কাল সে স্বপ্ন ভেস্তে গেল, অন্তত এ মৌসুমের জন্য। সেল্টা ভিগোর সঙ্গে ২-২ গোলে ড্র করে কাপের কোয়ার্টার ফাইনাল থেকেই ছিটকে গেল রিয়াল। 
সমস্যাটা হয়েছে ঘরের মাঠে প্রথম লেগ ২-১ ব্যবধানে হেরে বসায়। কাল সেল্টার মাঠে ২ গোলের ব্যবধানে অথবা অন্তত ৩ গোল করে যেকোনো ব্যবধানে জিততে হতো জিদানের দলকে। কিন্তু আত্মঘাতী গোল, ক্রসবার, গোলপোস্ট—সবাই বাধা হয়ে দাঁড়াল রিয়ালের সামনে। ক্রিস্টিয়ানো রোনালদোর ফ্রি কিক থেকে গোল কিংবা লুকাস ভাসকেজের শেষ মুহূর্তের গোল দুটি তাই শুধু না হারার সান্ত্বনা হয়েই থাকল। রিয়ালের জন্য এমন সময় নতুন নয়। দুই মৌসুম আগেই কার্লো আনচেলত্তির অধীনে টানা ২২ ম্যাচ জিতে আকাশে উড়ছিল দলটি। প্রথমবারের মতো ট্রেবল জয়ের স্বপ্নটা হাতের নাগালেই দেখছিলেন সবাই। কিন্তু চোটের ধাক্কা আর দলের সবার হঠাৎ করে ফর্ম হারিয়ে ফেলায় মৌসুমটা কোনো শিরোপাছাড়া শেষ হয় রোনালদোদের। উল্টো ট্রেবল জেতে চিরপ্রতিদ্বন্দ্বী বার্সেলোনা। এবার ৪০ ম্যাচ অপরাজিত থেকে রেকর্ড গড়া রিয়ালের স্বপ্নযাত্রাটা বড় ধাক্কা খেল। এবারও অবশ্য চোটের ভূমিকা আছে। গ্যারেথ বেল তো চোটের কারণে দলের বাইরে বহুদিন হলো। কাল ছিলেন না নিয়মিত একাদশের আরও চারজন—মার্সেলো, ভারানে, কারভাহাল, মডরিচ। পেপে, হামেস রদ্রিগেজরাও চোটের শিকার হয়ে দলের মেডিকেল টিমের সঙ্গেই সময় কাটাচ্ছেন। তবে কাল ৯০ মিনিটে গোল করে আশা জাগানো ভাসকেজ চোটের অজুহাত দিতে রাজি নন, ‘আমরা পুরো মৌসুমই যে খেলোয়াড়দের পেয়েছি তাঁদের নিয়েই খেলেছি। তাই আজ (কাল) চোট ভূমিকা রেখেছে এটা বললে, সেটা সুবিধাবাদীর মতো শোনাবে।’ চোট নয়, কাল রিয়ালের পথে বাধা হয়ে ছিল ভুল কৌশল ও দুর্ভাগ্য। এমনটাই বলছেন বিশ্লেষকেরা। ডিফেন্সিভ মিডফিল্ডার কাসেমিরোকে সেন্টার ব্যাকে খেলানোর ফাটকাটা কাজে লাগেনি। উল্টো ডিফেন্ডারদের ভুল বোঝাবুঝিতে ৪৪ মিনিটে এগিয়ে যায় সেল্টা। অন্য ডিফেন্ডারদের ভুল শোধরাতে গিয়ে উল্টো নিজেদের জালে বল পাঠান দানিলো। এরপরও রিয়ালের এগিয়ে যাওয়ার সুযোগ ছিল। কিন্তু রোনালদোর দুটি শট একবার ক্রসবার আরেকবার গোল পোস্টে লেগে ফিরে আসে। ৬২ মিনিটে ফ্রি কিক থেকে গোল করে রিয়ালকে আশা দেখিয়েছিলেন ওই রোনালদোই। আরেকটি গোল করে খেলা অতিরিক্ত সময়ে নেওয়ার চেষ্টায় আক্রমণের পর আক্রমণ করতে থাকে রিয়াল। কিন্তু ৮৫ মিনিটে উল্টো আরেকটি গোল খেয়ে ম্যাচটা খুইয়ে বসে জিদান ও তাঁর দলবল। ট্রেবলের আশা হারিয়ে ফেলায় কোচ এখন নজর দিচ্ছেন অন্য দুই শিরোপাতে, ‘আমাদের আরও দুটি টুর্নামেন্ট বাকি আছে। আমরা সেগুলোর জন্য শেষ পর্যন্ত লড়ব। আমাদের এখন লা লিগা ও চ্যাম্পিয়নস লিগ নিয়ে ভাবতে হবে। কারোরই হারতে ভালো লাগে না, কিন্তু আমাদের এগিয়ে যেতে হবে।’ সূত্র: গোল, মার্কা। 
