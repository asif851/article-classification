
চ্যাম্পিয়নস ট্রফি জেতার পুরস্কার হিসেবে দলের সব খেলোয়াড়ের মতো ইনজামাম-উল-হকও পাকিস্তানের প্রধানমন্ত্রীর কাছে থেকে পেয়েছেন এক কোটি রুপি। এটি নিয়ে পিসিবির সাবেক দুই নির্বাচকের সমালোচনা সইতে হয়েছে তাঁকে। বসে থাকেননি ‘ইনজি’ও। জবাব দিয়েছেন সমালোচকদের। চ্যাম্পিয়নস ট্রফি জেতায় দলের খেলোয়াড় ও স্টাফদের সঙ্গে পুরস্কার পেয়েছেন পিসিবির নির্বাচকেরাও। তবে অন্য নির্বাচকদের যেখানে ১০ লাখ রুপি করে দেওয়া হয়েছে, সেখানে ইনজামাম পেয়েছেন ১০ গুণ অর্থ। পিসিবির সাবেক প্রধান নির্বাচক মহসিন খান নির্বাচকদের পুরস্কার দেওয়ার কোনো কারণ দেখেন না। এই সমালোচনার জবাবে ইনজামাম বলছেন, ‘আমরা এই পুরস্কার চাইনি। শুধু শুধু এটাকে ইস্যু করা হতাশাজনক।’ পিসিবির বর্তমান নির্বাচক কমিটির সাফল্যও মনে করিয়ে দিচ্ছেন ইনজি, ‘নির্বাচকদের কৃতিত্ব দেওয়া উচিত। এই কমিটি গত বছর যে দল নির্বাচন করেছিল, তারা ইংল্যান্ডে টেস্ট সিরিজ ড্র করেছে। ৭০ বছরে প্রথমবারের মতো ওয়েস্ট ইন্ডিজে টেস্ট সিরিজ জিতেছে। এবার জিতল চ্যাম্পিয়নস ট্রফি।’১৯৯২ বিশ্বকাপজয়ী পাকিস্তান দলের অন্যতম সদস্য ইনজামাম এ–ও জানিয়েছেন, যে সরফরাজ আহমেদের দুর্দান্ত নেতৃত্বে পাকিস্তান চ্যাম্পিয়নস ট্রফির শিরোপা জিতেছে, তাঁকে ওয়ানডে অধিনায়ক করা হয়েছিল বর্তমান নির্বাচক কমিটির পরামর্শেই। সূত্র : ডেকান ক্রনিকেল।
 
 
 
 
