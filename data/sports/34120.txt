
বিরাট কোহলি এখন শুধু ভারত নয়, আন্তর্জাতিক ক্রিকেটেরই বড় আইকন। ভারতীয় অধিনায়কের সমর্থকেরা ছড়িয়ে আছে বিশ্বজুড়ে। সদ্য শেষ হওয়া পাকিস্তান বনাম বিশ্ব একাদশের খেলায় বিশ্ব একাদশে ছিলেন না সময়ের অন্যতম সেরা এই ব্যাটসম্যান। ধোনি-কোহলি-যুবরাজদের শূন্যতা প্রতিমুহূর্তে অনুভব করেছেন পাকিস্তানি সমর্থকেরা। গ্যালারির নানা ব্যানার, পোস্টার, ফেস্টুনে সেটাই উঠে এসেছে। এর মধ্যে এক ভক্তের ছবি তো রীতিমতো ঝড় তুলল। পাকিস্তানের এক পুলিশ কর্মী যে কোহলিকে বিয়ের প্রস্তাব দিয়েছেন। ‘কোহলি, ম্যারি মি’ পোস্টার ছিল তাঁর হাতে।
তা কোহলিকে বিয়ের প্রস্তাব যে-কেউ দিতেই পারে। সমস্যা হলো, সেই পুলিশ কর্মীটি ছিলেন রীতিমতো পুরুষ! আর সেই ছবিই ভাইরাল হয়েছে সামাজিক যোগাযোগে। কোহলির অবাক বিস্ময়ের এক ছবি সংযুক্ত করায় হাস্যরস ও বিনোদনের খোরাক হয়েছে ছবিটি। ঈষৎ টাক উঁকি দেওয়া, নাকের নিচে পুরুষ্ট গোঁফ...এমন একজনের হাতে ধরা ‘কোহলি, ম্যারি মি’!
সুদর্শন এই টপ অর্ডার ব্যাটসম্যানের নারী ভক্তের সংখ্যা কম নয়। ইংলিশ নারী ক্রিকেটার ড্যানিয়েল ওয়াইট বিয়ের প্রস্তাব করেছিলেন। কিন্তু অনেক দিন ধরেই ভারতীয় অধিনায়কের হৃদয়ের মালকিন হয়ে আছেন বলিউড অভিনেত্রী আনুশকা শর্মা। নারী ভক্তদের সামলে নিলেও পুরুষ পাণিপ্রার্থীর প্রস্তাব পাওয়া তাঁর জন্য নতুন। এটি সেই পুলিশ ভক্ত জেনেবুঝে করেছেন, নাকি কারও দুষ্টুমির শিকার, তা এখনো জানা যায়নি। সূত্র: টুইটার।
