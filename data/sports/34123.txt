
আন্তর্জাতিক ক্রিকেটে প্রায় সাত বছরের নির্বাসিত জীবনের অবসান হতে যাচ্ছে সালমান বাটের? পাকিস্তান ক্রিকেট বোর্ড সবুজ সংকেত দিয়ে রেখেছে। নির্বাচকেরা চাইলে সাবেক এই অধিনায়ককে দলে নিতে পারেন। সম্প্রতি ঘরোয়া ক্রিকেটে ভালো পারফর্মও করেছেন। সব মিলিয়ে ওয়েস্ট ইন্ডিজে তিন ম্যাচের টেস্ট সিরিজ দিয়ে আবার পাকিস্তান দলে ফিরতে পারেন এই বাঁহাতি ওপেনার। 
২০১০ সালে ইংল্যান্ডের বিপক্ষে লর্ডস টেস্টে স্পট ফিক্সিংয়ের অভিযোগ আনা হয়েছিল বাট, মোহাম্মদ আসিফ ও মোহাম্মদ আমিরের বিরুদ্ধে। তাঁদের বিরুদ্ধে আনা অভিযোগ পরে সত্য বলে প্রমাণিত হয়। ফাস্ট বোলার আমির শাস্তির মেয়াদ শেষ করে আগেই ক্রিকেটে ফিরেছেন। পাকিস্তান দলেও জায়গা করে নিয়েছেন তিনি। তবে এখনো জাতীয় দলে ফেরার অপেক্ষায় আছেন সাবেক অধিনায়ক বাট ও ফাস্ট বোলার আসিফ। বাটের আবার জাতীয় দলে ফেরার অপেক্ষা এবার ফুরাতে পারে বলেই সংবাদ সংস্থা পিটিআইকে জানিয়েছেন পিসিবির ঘনিষ্ঠ এক সূত্র, ‘পিসিবি সবুজ সংকেত দিয়ে দিয়েছে। ওয়েস্ট ইন্ডিজ সফরের প্রাথমিক দল নিয়ে কোচ মিকি আর্থারের সঙ্গে প্রধান নির্বাচক ইনজামাম-উল হকের আলোচনায় বাটের নামটি খুব করে এসেছে।’ ওয়েস্ট ইন্ডিজ সিরিজের জন্য অনুশীলন ক্যাম্পে বাটের ডাক পাওয়া প্রায় নিশ্চিত বলেই দাবি সেই সূত্রের। সূত্র: পিটিআই।
