
ক্রোয়েশিয়াকে ২-১ গোলে হারিয়েছে আর্জেন্টিনা। মূল খবর এটিই। কিন্তু অনেক সময় ফুটবল খেলায় স্কোরলাইন ম্যাচের সত্যিকারের গল্পটা জানাতে পারে না, কাল রাতে ক্রোয়েশিয়ার বিপক্ষে ম্যাচের আসল চিত্রটাও ফুটে ওঠেনি আর্জেন্টিনার জয়ের খবরে।লিওনেল মেসির পেনাল্টি আর সার্জিও আগুয়েরোর ‘ভাগ্যপ্রসূত’ এক গোলে আর্জেন্টিনা জয় পেলেও খেলার শুরুতেই এগিয়ে যাওয়া ক্রোয়েশিয়া
কিন্তু খুব একটা খারাপ করেনি। তবে দ্বিতীয়ার্ধে খেলার লাগাম ছিল পুরোপুরিই আর্জেন্টাইনদের হাতে। আর্জেন্টিনার গোল দুটিতে ভাগ্যের সহায়তা ছিল, কিন্তু প্রাপ্ত সুযোগের সদ্ব্যবহার হলে এই ম্যাচটা বড় ব্যবধানেই জিততে পারত তারা। ইউরো ’১৬-এর বাছাইপর্বে ইতালির বিপক্ষে ম্যাচ সামনে। কাল ইংল্যান্ডের ওয়েস্ট হ্যাম ইউনাইটেডের মাঠে অনুষ্ঠিত এই প্রীতিম্যাচে তাই শীর্ষ খেলোয়াড়দের বিশ্রামে রেখেছিল ক্রোয়েশিয়া। কিন্তু দ্বিতীয় সারির দল নিয়েও পুরো ম্যাচে মেসি-আগুয়েরো-তেভেজদের মতো খেলোয়াড়দের সমন্বয়ে গড়া প্রতিপক্ষের বিপক্ষে তাদের খেলা মুগ্ধই করেছে দর্শকদের। ম্যাচের ৬২ মিনিটে দীর্ঘ তিন বছর আর্জেন্টিনার জার্সি গায়ে মাঠে নামার সুযোগ পেয়েছিলেন কার্লোস তেভেজ।
ছোট ছোট পাসে প্রেসিং ফুটবল খেলে ম্যাচের শুরু থেকেই আর্জেন্টিনাকে ব্যতিব্যস্ত করে রেখেছিল ক্রোয়েশিয়া। পুরস্কার হিসেবে খেলার শুরুতেই এগিয়ে যায় তারা। মধ্যমাঠের আনাস শারবানির ওই গোলটি ক্রোয়েশিয়া ধরে রেখেছিল ৪৮ মিনিট পর্যন্ত। এর কিছুক্ষণ পরেই আসে আর্জেন্টিনার ওই সৌভাগ্যের সমতা। বক্সের বাইরে থেকে লেফট ব্যাট ক্রিস্টিয়ান আনসালদির শট আগুয়েরোর হাতে লেগে গতিপথ পরিবর্তন করে ঢুকে যায় ক্রোয়েশিয়ার গোলে। আগুয়েরো অবশ্য ইচ্ছে করে বলে হাত লাগাননি। ৫৭ মিনিটে ওই আগুয়েরোই বক্সের মধ্যে ফাউলের শিকার হলে পেনাল্টি পায় আর্জেন্টিনা। মেসি পেনাল্টিটি কাজে লাগান ঠান্ডা মাথাতেই।৬২ মিনিটে আগুয়েরোর পরিবর্তে মাঠে নামেন কার্লোস তেভেজ। ২০১১ সালের পর এই প্রথম তাঁর শরীরে উঠল আর্জেন্টিনার জার্সি। মেসি-তেভেজ একসঙ্গে একদলে খেলতে পারেন না বলে যে কথাবার্তা ছিল, সেটাকে মিথ্যে প্রমাণ করতে মরিয়াই ছিলেন দুজন। তেভেজ মাঠে নামার পর আর্জেন্টিনার আক্রমণের ধারও বেড়ে যায় অনেক। কাল মেসি-তেভেজ যুগল ইঙ্গিত দিয়েছেন নিন্দুকেরা যত যা-ই বলুন, আগামীতে এই জুটি আর্জেন্টিনার সাফল্যে রাখবেন যথেষ্ট গুরুত্বপূর্ণ ভূমিকা।ক্রোয়েশিয়ার প্রেসিং আর্জেন্টিনাকে ভোগালেও পুরো ম্যাচে বলের দখলে আর্জেন্টিনা একটু এগিয়েই ছিল, উপরন্তু সুযোগ সৃষ্টির দিক দিয়েও ক্রোয়েশিয়াকে পেছনে ফেলেছে বিশ্বকাপ রানার্সআপরা।খেলার ১০ মিনিট বাকি থাকতে ‘ক্রসবার-বিপত্তি’ আরও একবার কথা বলে মেসির বিরুদ্ধে। তাঁর একটি শট প্রতিহত হয় বারে লেগে।কাল পুরো ম্যাচেই আর্জেন্টিনা কোচ মার্টিনো মেসিকে খেলিয়েছেন ডান দিকে। সাধারণত তাঁর ক্লাব বার্সেলোনায় এই স্থানে খেলতে অভ্যস্ত নন তিনি। খেলার প্রথম দিকে নতুন স্থান তাঁর মধ্যে একটু জড়তা তৈরি করলেও সময় গড়ানোর সঙ্গে সঙ্গে নিজেকে মানিয়ে নেন মেসি। ম্যাচ শেষেও তিনি তাঁর অসুবিধার কথাটা স্বীকার করেছেন বেশ অকপটেই। সূত্র: রয়টার্স।
