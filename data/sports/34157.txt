
ছোট্ট একটা ঝড়। যে ঝড়টা সাকিব তুলেছিলেন কলম্বো টেস্টের দ্বিতীয় দিনের শেষ বেলায়। ছোট্ট সেই ক্যামিওর পর সংবাদমাধ্যম থেকে শুরু করে সামাজিক যোগাযোগের মাধ্যমে ওঠে বড় ঝড়। বড় সেই ঝড় সাকিব আল হাসানের দিকে ছুটে যাওয়া সমালোচনার তিরের। সেদিন সাকিবের ওই পাগুলে ব্যাটিং অবশ্য বাংলাদেশের জন্য আশীর্বাদ হয়েই এসেছে! ব্যাখ্যাতীত ওই ঝড়ই যে বদলে দিয়েছে সাকিবকে। তামিম ইকবাল আর সৌম্য সরকারের ব্যাটে কলম্বো টেস্টের প্রথম ইনিংসের শুরুটা ভালোই করেছিল বাংলাদেশ। কিন্তু বৃহস্পতিবার শেষ বিকেলে যেন ভূত ভর করেছিল বাংলাদেশের ব্যাটসম্যানদের ওপর। হঠাৎই খেই হারিয়ে ফেলেন তামিম, সৌম্য, ইমরুলরা। ৪ উইকেট হারিয়ে এলোমেলো হয়ে যায় বাংলাদেশের প্রথম ইনিংস। সেই সময়েই উইকেট এসেছিলেন সাকিব। হ্যাটট্রিক বলের মুখোমুখি হন তিনি। কিন্তু সাকিব বলে কথা! শুরুটা করলেন পাল্টা আক্রমণে। মুখোমুখি হওয়া প্রথম বলেই লক্ষ্মণ সান্দাকানকে সুইপ করে মারেন চার। সাকিব উইকেটে আসার পর আউট হয়ে ফেরেন সাব্বির রহমানও। কিন্তু দলের এই বিপদকে পাত্তা না দিয়ে সাকিব খেলে যাচ্ছিলেন বেপরোয়া সব শট। প্রায় প্রত্যেক বলেই হাঁকাচ্ছিলেন। ৮ বলে ১৮ রান নিয়ে সেদিন মাঠ ছাড়েন তিনি। অপরাজিত থেকে মাঠ ছাড়তে পারাটা অবশ্য ভাগ্যই ছিল সাকিবের জন্য। ১১ রানে যে একবার ‘জীবন’ পেয়েছিলেন। সান্দাকানের বলে সহজ ক্যাচ ফেলেছিলেন উপুল থারাঙ্গা। সামাজিক যোগাযোগের মাধ্যমে সাকিবকে তো তুলাধুনো করেছেন অনেকেই। কেউই সাকিবের সেই পাগুলে ব্যাটিংয়ের ব্যাখ্যা খুঁজে পাননি। দিনের খেলা শেষে দলের ব্যাটিং পরামর্শক থিলান সামারাবীরার কাছে ব্যাখ্যা খোঁজেন সাংবাদিকেরা। সাকিবের অমন ব্যাটিং ব্যাখ্যা করার কোনো ভাষা ছিল না তাঁর কাছেও। সবাই তখন অপেক্ষা করেছিলেন পরের দিন সকালের জন্য। দেখতে চেয়েছিলেন তৃতীয় দিন কীভাবে ব্যাট করেন সাকিব। সেই পাগুলে সাকিবকে আর দেখা গেল না। দলের প্রয়োজনে শান্ত আর ধৈর্যশীল এক ব্যাটসম্যান সাকিবকেই দেখেছে সবাই। দেশের শততম টেস্টে সেঞ্চুরি করা অষ্টম ব্যাটসম্যান হয়ে গেছেন তিনি। দিনের খেলা শেষের সংবাদ সম্মেলনে গতকাল সাংবাদিকেরা পেয়েছিলেন সাকিবকেই। প্রশ্নটি আসল—আগের দিন বিকেলে আসলে কী হয়েছিল আপনার? ‘জানি না!’—উত্তর আসল সাকিবের কাছ থেকে। দিয়েছেন নিজেকে বদলে ফেলার ব্যাখ্যাও, ‘যেহেতু নটআউট ছিলাম, রাতে চিন্তা করার সময় পেয়েছি। ওই সময়ে ভেবেছি কোন দৃষ্টিভঙ্গি নিয়ে এগোনো যায়। বিশেষ করে, চান্ডিমাল যেভাবে ব্যাটিং করেছে, ওটা ভেবে দেখেছি। চান্ডিমালের ব্যাটিংটা খুব সাহায্য করেছে।’
সাকিব আর আগের মতো নেই—এই আক্ষেপটা অনেক দিন ধরেই শোনা যাচ্ছে বাংলাদেশের ক্রিকেট মহলে। গল টেস্টের পর বাংলাদেশ কোচ চন্ডিকা হাথুরুসিংহেও বলেছিলেন, সাকিব আর সেই সাকিব নেই। সবকিছুর জবাব দিতেই কি সাকিব বদলে গেলেন! আজ শ্রীলঙ্কার দ্বিতীয় ইনিংসে দলের সবচেয়ে প্রয়োজনের সময়ে বল হাতে সাফল্য পেলেন। নিয়েছেন তিনটি উইকেট। এর মধ্যে আছেন বাংলাদেশকে বেশ ভোগানো সেঞ্চুরিয়ান দিমুথ করুণারত্নেও। শুধু বোলিংয়েই নয়, এদিন সাকিব মাঠে ছিলেন বেশ চনমনে। অধিনায়ক মুশিফকুর রহিমকে নানা সময়ে পরামর্শ দিয়ে সাহায্য করতে দেখা গেছে তাঁকে। ফিল্ডিং সাজানোতেও রেখেছেন ভূমিকা। অনুজ সতীর্থদের প্রেরণা দিয়ে গেছেন পুরোটা দিন। অনেকেই বলছেন ম্যাচের দ্বিতীয় দিনের ওই ঝড়ের পর সাকিব বদলে গেছেন। আসলে ওই ঝড় সাকিবকে আবার ফিরিয়েছে সেই সাকিবে। অনেক দিন ধরেই ইতিপাতি করে যে সাকিবকে খুঁজে বেড়াচ্ছেন সবাই।
