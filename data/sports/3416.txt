
পাকিস্তান-ইংল্যান্ডের দ্বিতীয় টেস্টে দুবাই ইন্টারন্যাশনাল ক্রিকেট স্টেডিয়ামের গ্যালারি থেকে অবিরত ‘মেসি-মেসি’ শব্দ ভেসে এলে অবাক হওয়ার কিছু থাকবে না। ভাবছেন, পাকিস্তান-ইংল্যান্ড টেস্টে আবার লিওনেল মেসি আসবেন কোত্থেকে? সদূর বার্সেলোনা থেকে কোনো জাদুমন্ত্র বলে আর্জেন্টিনা তারকার উড়ে আসা সম্ভব নয়। তবে প্রকৃতির খেয়ালে একজন ‘মেসি’ কিন্তু ঠিকই থাকবেন এ মরুদ্যানে। স্পিন বিষে নীল করতে চাইবেন ইংলিশ ব্যাটসম্যানদের। বুঝতেই পারছেন কার কথা হচ্ছে—ইয়াসির শাহ। ২৯ বছর বয়সী পাকিস্তানি লেগ স্পিনারের সঙ্গে বার্সা ফরোয়ার্ডের চেহারার এত মিল, হঠাৎ​ দেখলে চমকেই যেতে হয়!এ আশ্চর্য মিলের কথা বহুবারই শুনতে হয়েছে ইয়াসিরকে। মেসি শুনেছেন কিনা, কে জানে! তবে যেভাবে খবরটা ছড়াচ্ছে, জেনেও যেতে পারেন আর্জেন্টিনা তারকা। সম্প্রতি দুজনের চেহারার সাদৃশ্য নিয়ে খবর প্রকাশ করেছে ব্রিটিশ পত্রিকা টেলিগ্রাফ। এমনিতে দুজন দুই জগতের। ইয়াসির ক্রিকেট দুনিয়ার। মেসি ফুটবলের মহাতারকা। কোনো একদিন যদি দুজনের দেখা হয়ে যায়, কেমন হবে ভাবুন তো!
