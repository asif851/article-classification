
শচীন টেন্ডুলকারের প্রস্থানের পর একটি প্রশ্নই ঘুরেফিরে এসেছে। লিটল মাস্টারের সেঞ্চুরি কিংবা রানের সৌধ স্পর্শের সাধ্য আর কার আছে? সার্চলাইটে আপাতত ধরা পড়েননি কেউ। তবে অনেকে সাহস দেখিয়েছেন এ তালিকায় বিরাট কোহলিকে রাখতে। তবে ক্রিকেটবোদ্ধারা এ-ও মনে করেন, সাদা পোশাকে না হলেও অন্তত রঙিন পোশাকে টেন্ডুলকারকে ছুঁতে পারেন কোহলি।গেল নভেম্বরে কোচিতে ওয়েস্ট ইন্ডিজের বিপক্ষে নিজের ১১৪তম ইনিংসে ঢুকে পড়েন ওয়ানডের পাঁচ হাজারি ক্লাবে। সমান ইনিংস লেগেছিল উইন্ডিজ কিংবদন্তি ভিভ রিচার্ডসেরও। যখন জানবেন, খোদ টেন্ডুলকারের এই ক্লাবে ঢুকতে লেগেছিল ১৩৮ ইনিংস, কোহলি-এক্সপ্রেসের গতি দ্বিতীয়বার ভাবতে বাধ্য করবেই।আসলে কি তাই? কোহলি সত্যি পারবেন টেন্ডুলকারকে ছুঁতে? অবশ্য এ উত্তর এ মুহূর্তে খুঁজে পাওয়া কঠিনই। কঠিন করে তুলেছেন কোহলি নিজেই। নিশ্চিতভাবেই এবারের ইংল্যান্ড সফরটা ভুলে থাকতে চাইবেন ভারতীয় ব্যাটিং সেনসেশন। আন্তর্জাতিক ক্যারিয়ারে এর চেয়ে বাজে সফর কোহলির আর কখনো এসেছে কি না, সন্দেহ! কি টেস্ট, কি ওয়ানডে—কোহলি পুরোই ফ্লপ! যেভাবে আলোচিত ছবি বক্সঅফিসে মুখ থুবড়ে পড়ে! এক ‘ড্রাই ইংলিশ সামার’-ই গেল এ ডানহাতির।
ইংল্যান্ডের বিপক্ষে টেস্ট সিরিজে ১০ ইনিংসে কোহলির রান—১, ৮, ২৫, ০, ৩৯, ২৮, ০, ৭, ৬ ও ২০। মোট রান ১৩৪। সাদা পোশাকের ব্যর্থতা ভুলে রঙিন পোশাকে আগের ধার ফিরে পাবেন—ভারতের সমর্থকেরা যখন এ আশায় বুক বেঁধেছিলেন, তখনই আশায় গুড়েবালি! ওয়ানডে সিরিজে ভারত দলের যেখানে অন্য চেহারা, সেখানে কোহলি ‘ব্যতিক্রম’। মহেন্দ্র সিং ধোনি, রোহিত শর্মা, সুরেশ রায়না, আম্বাতি রাইডু, শিখর ধাওয়ান—শীর্ষ সব ব্যাটসম্যানই রান পেয়েছেন ওয়ানডে সিরিজে। পাননি কেবল কোহলিই। ওয়ানডে সিরিজে চার ম্যাচে কোহলির রান—০, ৪০, ১ (অপরাজিত) ও ১৩। মোট রান ৫৪, গড় মোটে ১৮। অথচ কোহলির চেয়ে ইংলিশ বোলার বেন স্টোকস (৩ ম্যাচে) ও মঈন আলীর (২ ম্যাচ) রান ও গড় বেশি!ইংলিশ পেসারদের সামনে নাকাল কোহলির ব্যাটিং নিয়ে প্রশ্ন তো উঠছেই, একই সঙ্গে প্রশ্ন উঠেছে দলীয় শৃঙ্খলার প্রতি আত্মনিবেদন নিয়েও। ভারতের অনেক সাবেক ক্রিকেটার বলেছেন, ‘কোহলি নিজেই জানে না ওর অফ স্টাম্পটা কোথায়!’ স্বাভাবিকভাবেই কোহলির এ পারফরম্যান্সে ভারতের সমর্থকদের দীর্ঘশ্বাস—‘ওহ-লি’!যদিও ভারত ওয়ানডে সিরিজ জিতেছে ৩-১ ব্যবধানে। তবুও বিশ্বকাপের আগে দলের ‘রান মেশিনে’র এমন নিষ্ক্রিয়তা কপালের ভাঁজ বাড়িয়েছে ভারতীয় টিম ম্যানেজমেন্টের।
