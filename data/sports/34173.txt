
ফুটন্ত কড়াই বা জ্বলন্ত আগুন হয়তো নয়। তবে বার্সেলোনা ডার্বি বলে এ ম্যাচটিও কম স্নায়ুর পরীক্ষা নেবে না নেইমারের।প্রতিপক্ষ তাঁকে ফাউল করার জন্য মুখিয়ে থাকে সব সময়। কিন্তু মেজাজ সামলাতে না পেরে মালাগার বিপক্ষে ম্যাচে নেইমার নিজেই করে বসেন ফাউল। তাতে ম্যাচে দ্বিতীয় হলুদ কার্ড দেখে রেফারিকে কটাক্ষ করে পান তিন ম্যাচের নিষেধাজ্ঞা। সেই নিষেধাজ্ঞা কাটিয়ে আজ দলে ফিরছেন বার্সেলোনার ব্রাজিলিয়ান ফরোয়ার্ড, সেটিও কোন ম্যাচে! এসপানিওলের মাঠে ‘বার্সেলোনা ডার্বি!’নেইমার তাঁর ফেরাটাকে স্মরণীয় করতে পারলে বার্সেলোনারই লাভ। শিরোপার দৌড়ে টিকে থাকবে, এমনকি এগিয়েও যেতে পারে। কী হবে, সেটি অবশ্য বাংলাদেশ সময় রাত পৌনে ১টায় খেলতে নামার আগেই জেনে যাবে বার্সা। রাত সোয়া ৮টায় যে ঘরের মাঠে ভ্যালেন্সিয়ার সঙ্গে খেলবে রিয়াল মাদ্রিদ! শীর্ষে থাকা বার্সা ও দুইয়ে থাকা রিয়াল—দুদলেরই পয়েন্ট ৭৮। তবে হাতে বাড়তি একটি ম্যাচ নিয়ে একটু এগিয়ে আছে রিয়াল।যদিও আজ হেরে গেলে সুবিধাটা আবার হাতছাড়া হয়ে যাবে জিনেদিন জিদানের দলের। বার্সেলোনা ওই আশাতেই দিন গুনছে। তার ওপর পাকো আলকাসারের জায়গায় নেইমারকে পাওয়া মানে পুরো শক্তি নিয়েই নামা। তবে কোচ লুইস এনরিকে একটু সতর্কই করে দিলেন ব্রাজিলিয়ান ফরোয়ার্ডকে, ‘যদি একজন খেলোয়াড় থাকে, যাকে প্রচণ্ড গতিতে ফাউলের পর ফাউল করা হয়, সেটি নেইমার! ও অবশ্য নিজের আবেগটা ভালোই নিয়ন্ত্রণ করে। তবে কালকের ম্যাচটাই এমন, নিঃসন্দেহে আবেগ নিয়ন্ত্রণে রাখাটা খুব গুরুত্বপূর্ণ হবে।’এনরিকে নেইমারকে পাচ্ছেন, জিদানের হাতে তো রোনালদো-বেনজেমারা আছেনই। কিন্তু আজ কোন দলটিকে নামাবেন জিদান? ‘এ’ দল নাকি ‘বি’ দল? বুধবার দেপোর্তিভো লা করুনিয়ার মাঠে ইসকো-হামেস-অ্যাসেনসিওদের দুর্দান্ত পারফরম্যান্সের পর এই প্রশ্নই উঠছে। এমনই যে, মার্কার জরিপে ৭৬ শতাংশ উত্তরদাতাই বলেছেন, রোনালদো-বেনজেমাদের চেয়ে ইসকোদের দলটিই ভালো!অবশ্য মার্কা পড়ে তো জিদান দল সাজাবেন না। আজ অবশ্য রোনালদো-বেনজেমারাই থাকছেন, শুধু চোটে পড়া বেলের জায়গায় কে আসবেন, সেটিই দেখার। এএফপি, মার্কা।
 
