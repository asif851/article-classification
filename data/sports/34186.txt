
দ্বিতীয় ম্যাচে মালয়েশিয়ার ফেলডা ইউনাইটেডের সঙ্গে ড্রয়ের পর সবার কণ্ঠেই ছিল হাহাকার। এই টুর্নামেন্টে দলটির পোশাকি নাম মালয়েশিয়ান একাদশ হলেও সেটি তো আসলে মালয়েশিয়ান লিগের একটা ক্লাব। সেই দলের সঙ্গে ড্র এমনিতেই ‘হায় হায়’ করার মতো ফল, তার ওপর তাতে সেমিফাইনাল ভাগ্যও পড়ে গিয়েছিল শঙ্কায়। সব দুশ্চিন্তা আপাতত মুছে গেছে, সেমিফাইনাল নিয়ে আপাতত আর কোনো ভাবনা নেই। মজার ব্যাপার, এর জন্য মাঠেও নামতে হলো না মামুনুলদের।
বাংলাদেশকে এমন ‘উপহার’ দিয়েছে শ্রীলঙ্কা। আজ বঙ্গবন্ধু গোল্ড কাপের গ্রুপপর্বের ম্যাচে তারা ২-১ গোলে হারিয়েছে মালয়েশিয়ান দলটিকে। আগেই বিদায় নিশ্চিত হয়ে যাওয়া লঙ্কানরা মালয়েশিয়ানদেরও হারানোয় এখন দুটি দলই বাদ পড়ে গেছে টুর্নামেন্ট থেকে। আর লাভ হলো বাংলাদেশ আর নেপালের। দল দুটি উঠে গেছে সেমিফাইনালে।প্রথমার্ধে এক গোল করে এগিয়ে গিয়েছিল লঙ্কানরা। দ্বিতীয়ার্ধের শুরুতেই ব্যবধান দ্বিগুণ করে ফেলেছিল দলটি। ম্যাচ শেষ হওয়ার আট মিনিট আগে মালয়েশিয়ান একাদশ একটি গোল শোধ করে দিলেও তাতে বিদায় ঠেকাতে পারল না। বাংলাদেশ আর নেপালের পয়েন্ট চার। শ্রীলঙ্কার তিন, মালয়েশিয়া একাদশের ২। শ্রীলঙ্কা-মালয়েশিয়া তিনটি করে ম্যাচ খেলে ফেলেছে। একটু পর মাঠে নামবে বাংলাদেশ-নেপাল।কিছুক্ষণ পরই নেপালের সঙ্গে গ্রুপের শেষ ম্যাচটি খেলতে নামবেন মামুনুলরা। সুবিধাটা এই, মোটামুটি নির্ভার হয়েই খেলতে পারবেন। তবে সেমিতে ওঠার চাপ সরে গেলেও আরেকটি চাপ ঠিকই আছে তাঁদের ওপর—বাংলাদেশের মানুষের প্রত্যাশার চাপ। নেপালের বিপক্ষে জয় ভিন্ন কিছু যে গ্রহণযোগ্য হবে না।অবশ্য তার আগে একটা মিনিট সময় নিয়ে শ্রীলঙ্কাকে মনে মনে একটা ধন্যবাদ দিয়ে রাখতে পারেন।
