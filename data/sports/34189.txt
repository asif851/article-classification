
রহস্যটা আসলে কী? এটা তো সবাই জানে যে তিতে নামের পরশপাথরের ছোঁয়ায় জেগে উঠেছে ব্রাজিল। সুন্দর ফুটবল খেলছেন নেইমাররা। পাচ্ছেন একের পর এক জয়। কিন্তু তিতের সাফল্যের রহস্য কোথায় লুকিয়ে? নেইমার, কুতিনহো... সেই একই খেলোয়াড়রাই তো খেলছেন। এঁদের নিয়ে দুঙ্গা পারেননি, কিন্তু তিতে পারছেন। কৌতূহল তো থাকবেই। 
স্বচ্ছতা, সবাই মিলে কাজ করা, দক্ষতা আর আধুনিকতা—এই নীতিগুলোর সঙ্গে ‘পাস অ্যান্ড মুভ’ আর ‘গিভ অ্যান্ড গো’ কৌশল মিলিয়ে ব্রাজিল এমন অপ্রতিরোধ্য গতিতে এগিয়ে চলেছে। এটা বলেছেন স্বয়ং তিতে। চারদিকে তিতের ধন্য ধন্য পড়ে গেছে। কিন্তু ব্রাজিলের দুর্দম্য এই এগিয়ে চলার কিছু কৃতিত্ব লিভারপুলের কোচ ইয়ুর্গেন ক্লপও নিতে চাইলেন! জার্মান এই কোচের দাবি, তিতের ব্রাজিল তাঁর ক্লাব লিভারপুলের মতো খেলতে চায়। বিশ্বকাপ বাছাইপর্বে সবশেষ দুই ম্যাচে উরুগুয়েকে ৪-১ আর প্যারাগুয়েকে ৩-০ গোলে হারিয়েছে ব্রাজিল। ওই দুই ম্যাচেই গুরুত্বপূর্ণ ভূমিকা রাখেন লিভারপুলের দুই তারকা রবার্তো ফিরমিনো আর ফিলিপে কুতিনহো। তাঁদের গুরু ক্লপ যেন একটু গর্ব করেই বললেন, ‘নিশ্চিতভাবেই তিতে আমাদের খেলার ধরন পছন্দ করে। আমাদের ভালোই যোগাযোগ হয়। তবে আমি পুরো নিশ্চিত নই। কিন্তু আমার মনে হয় সে একই রকম কিছু করতে চায়।’ সূত্র: গোল।
