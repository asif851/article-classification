
জিতলেই সেমিফাইনাল—এমন সমীকরণ সামনে রেখে কাল নেপালে নিজেদের প্রথম ম্যাচে খেলতে নেমেছিল বাংলাদেশ অনূর্ধ্ব-১৬ দল। কাঠমান্ডু সেনাবাহিনী মাঠে শ্রীলঙ্কা অনূর্ধ্ব-১৬ দলকে ৩-১ গোলে হারিয়ে সেমিফাইনাল নিশ্চিত করেছে বাংলাদেশের যুবারা।২১ জুলাই ‘বি’ গ্রুপের প্রথম ম্যাচে শ্রীলঙ্কা ৪-১ গোলে হেরেছিল ভারতের কাছে। কাল বাংলাদেশের কাছে হেরে টুর্নামেন্ট থেকেই ছিটকে পড়ল তারা।গত অনূর্ধ্ব-১৬ সাফের গ্রুপ পর্বে শ্রীলঙ্কাকে ৬-২ গোলে হারিয়েছিল বাংলাদেশ। এবার মাঠে নামার সময় সেই জয়ের আত্মবিশ্বাসও সঙ্গী হয়েছিল। শুরু থেকেই আক্রমণাত্মক ফুটবল খেলে বাংলাদেশ এগিয়ে যায় ২৮ মিনিটে। অধিনায়ক টুটুল হোসেন ফ্রি-কিক থেকে প্রথম গোলটি করে। ম্যাচের ৪১ মিনিটে শ্রীলঙ্কা গোল শোধের দারুণ একটা সুযোগ পেয়েছিল। রক্ষণভাগে ঢুকেও শেষ পর্যন্ত সাচিনথা বল মারে পোস্টের বাইরে। এর দুই মিনিট পরই নিরেশের দূরপাল্লার জোরালো শটে গোল শোধ করে ফেলে শ্রীলঙ্কা (১-১)। জয়ের জন্য মরিয়া বাংলাদেশ দ্বিতীয়ার্ধে আরও আধিপত্য বিস্তার করে। ৫৭ মিনিটে টুটুলের হেডে আবার এগিয়ে যায় বাংলাদেশ। আর ৮১ মিনিটে ব্যবধান বাড়ে তরিকুলের গোলে। আগামীকাল গ্রুপ পর্বের শেষ ম্যাচে ভারতের বিপক্ষে খেলবে বাংলাদেশ।
