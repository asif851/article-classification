
অলিম্পিকের মহড়াটা ভালোই হলো ব্রাজিলের। ঘরের মাঠের অলিম্পিকে এবার যেন সোনার পদকটা না পেলেই নয়! শনিবার জাপানকে ২-০ গোলে হারিয়ে অলিম্পিক শুরু হওয়ার আগে আত্মবিশ্বাসটাও ঠিক সুরে বেঁধে নিল নেইমারের দল।জাপানের বিপক্ষে এই ম্যাচ দিয়েই হলুদ-নীল জার্সিটা অনেক দিন পর পরলেন অলিম্পিকে ব্রাজিলের প্রাণভোমরা নেইমার। তাতেই যেন বদলে গেল গত কোপা আমেরিকায় প্রথম রাউন্ডে বাদ পড়ার অবিশ্বাস্য লজ্জা নিয়ে ফেরা ব্রাজিল দলটি। ব্রাজিলের দুই গোলের একটি এসেছে তাঁরই সহায়তা থেকে। নেইমার সামনে থেকেই নেতৃত্ব দিয়েছেন। তবে আলো ছড়িয়েছেন এবারের ‘আগামীর ​নেইমার’।‘গাবিগোল’ খ্যাত গ্যাব্রিয়েল বারবোসার দুর্দান্ত এক গোলে ম্যাচের ৩৩ মিনিটেই এগিয়ে গিয়েছিল ব্রাজিল অলিম্পিক দল। সান্তোসের এই স্ট্রাইকার এই গোলেই বুঝিয়ে দিয়েছেন কেন মাত্র ১৯ বছর বয়সেই তাঁকে কেন ইউরোপীয় ক্লাবগুলোর আগ্রহ। তাঁকে দলে ভেড়াতে মুখিয়ে আছে জুভেন্টাসের মতো ক্লাব।প্রায় একক প্রচেষ্টায় জাপানি রক্ষণভাগের খেলোয়াড়দের ফাঁকি দিয়ে প্রথম গোলটি করেন ‘গাবিগোল’। বল পায়ে দুরন্ত গতিতে নিজের শরীর এঁকেবেঁকে বারবোসা ব্রাজিলকে এগিয়ে দেন, সেই সঙ্গে ঝলক দেখান নিজের প্রতিভার। নেইমারের কর্নার থেকে ম্যাচের ৪১ মিনিটে দ্বিতীয় গোলটি করেন মারকুইনহো।
গ্যাব্রিয়েল বারবোসার সঙ্গে কাল ঝলক দেখিয়েছেন আরেক ‘গ্যাব্রিয়েল’—জেসুস। তাঁর বয়সও উনিশের আশপাশেই, তাঁকে নিয়েও এই মৌসুমেই আগ্রহ দেখিয়েছে ম্যানচেস্টার সিটিসহ বেশ কয়েকটি ইউরোপীয় ক্লাব। এই ত্রয়ীর সমন্বয়ে অলিম্পিকে ব্রাজিলের আক্রমণভাগ যে যেকোনো দলের জন্যই চিন্তার কারণ হয়ে উঠবে, সেটা বোঝা গেছে জাপানের বিপক্ষে এই প্রস্তুতি ম্যাচেই।পাঁচবার বিশ্বকাপ জয়ী ব্রাজিলের জন্য এখনো অলিম্পিক ফুটবলের শ্রেষ্ঠত্ব হয়ে আছে সোনার হরিণ হয়েই। ২০১২ সালের লন্ডন অলিম্পিকের ফাইনালে উঠেও ব্রাজিলকে হার মানতে হয় মেক্সিকোর বিপক্ষে।
ঘরের মাঠে ২০১৪ সালের বিশ্বকাপের সেমিফাইনালে জার্মানির বিপক্ষে ৭-১ গোলে হারের ক্ষত এখনো ভুলতে পারেনি ব্রাজিলের ফুটবলপ্রেমী মানুষ। এবারের রিও অলিম্পিকের ফুটবলে সোনার পদকটা তাই ব্রাজিলের জন্য হতে পারে দুই বছর আগের দুঃসহ স্মৃতি ভোলার একটা উপলক্ষই।এবারের অলিম্পিকে গ্রুপ ‘এ’-তে ব্রাজিলের প্রতিপক্ষ ইরাক, দক্ষিণ আফ্রিকা ও ডেনমার্ক। ৪ আগস্ট শুরু হবে অলিম্পিক ফুটবল। বাংলাদেশ সময় ৫ আগস্ট নিজেদের প্রথম ম্যাচে ব্রাজিল মুখোমুখি হবে দক্ষিণ আফ্রিকার। সূত্র: এএফপি।
