
এই মৌসুমেই নেইমারের ট্রান্সফারের অঙ্কটা মাথা ঘুরিয়ে দিয়েছে সবার। ২২২ মিলিয়ন ইউরো তো আর মুখের কথা নয়। বার্সেলোনা থেকে পিএসজিতে এসে ফুটবলার হিসেবে সর্বোচ্চ বেতনের তালিকায় নেইমার এখন দুই নম্বরে। তবে তালিকার শীর্ষস্থানটা এখনো নিজের করে রেখেছেন আর্জেন্টাইন তারকা, হালে সাংহাই শেনহুয়ার কার্লোস তেভেজ।
ফুটবললিকসের প্রতিবেদন অনুযায়ী, নেইমারের মাসিক বেতন তিন মিলিয়ন ইউরোর কিছু বেশি। বার্ষিক ৩৬ দশমিক ৮ মিলিয়ন ইউরো বেতন পান ব্রাজিল অধিনায়ক। দিনে এটি শূন্য দশমিক ১ মিলিয়ন ইউরো, ঘণ্টায় ৪০০০ ইউরো। প্রতি মিনিটের হিসাবে ৬৬ ইউরো বেতন দেওয়া হচ্ছে তাঁকে। এমন অবিশ্বাস্য অঙ্ক আয় করলেও তেভেজের সমান বেতন এখনো পাননি নেইমার। সম্প্রতি সাংহাই সমর্থকদের চক্ষুশূল হয়ে পড়া তেভেজের বার্ষিক বেতন ৩৮ দশমিক ৪ মিলিয়ন ইউরো।
বার্সা ছেড়ে এসেই পিএসজির প্রাণভোমরায় পরিণত হয়েছেন নেইমার। চোট থাকায় মঁপেলিয়েরের বিপক্ষে সর্বশেষ ম্যাচে খেলেননি নেইমার। তাতেই আটকে গেল পিএসজির জয়রথ। গোলশূন্য ড্র করেছে তারা। কিন্তু তেভেজের পারফরম্যান্স তথৈবচ। সাংহাইয়ের জার্সিতে মাত্র ২ গোল করেছেন এল অ্যাপাচি। এত দামে কেনা খেলোয়াড় কেন গোল করতে পারছে না—সাংহাইয়ের সমর্থকদের ক্ষুব্ধ হওয়ার কারণ এটিই।
তবে এই দুই তারকাই অবশ্য তালিকায় এক ধাপ করে নিচে নেমে যেতে পারেন। বার্সেলোনার সঙ্গে এখনো নতুন চুক্তি স্বাক্ষর করেননি লিও মেসি। অঙ্কটা বার্ষিক ৪০ মিলিয়ন হতে পারে বলে জোর গুজব বাজারে। সে ক্ষেত্রে তেভেজকে টপকে মেসিই হবেন সবচেয়ে বেশি বেতন পাওয়া ফুটবলার। সূত্র: গোল
একনজরে সর্বোচ্চ বেতনভোগী শীর্ষ ৫ খেলোয়াড়




নাম


বেতন (প্রতি সপ্তাহে)




কার্লোস তেভেজ (আর্জেন্টিনা, সাংহাই শেনহুয়া)


৬,১৫,০০০ পাউন্ড




নেইমার জুনিয়র (ব্রাজিল, পিএসজি)


৫,১৫,০০০ পাউন্ড




লিওনেল মেসি (আর্জেন্টিনা, বার্সেলোনা)


৫,০০,০০০ পাউন্ড




অস্কার (ব্রাজিল, সাংহাই এসআইপিজি)


৪,০০,০০০ পাউন্ড




ক্রিস্টিয়ানো রোনালদো (পর্তুগাল, রিয়াল মাদ্রিদ)


৩,৬৫,০০০ পাউন্ড




