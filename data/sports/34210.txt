
ব্রাজিলের অনুপ্রেরণা অবশ্যই প্রয়োজন। তাই বলে এর জন্য কিনা হাত পাততে হবে চিরপ্রতিদ্বন্দ্বীদের কাছে! আর সেই পরামর্শটিও কিনা দিচ্ছেন ডিয়েগো ম্যারাডোনা! শুনেই চটে যেতে পারেন ব্রাজিল সমর্থকেরা। তবে পুরো কথাটা শুনলে ম্যারাডোনার প্রতি হয়তো শ্রদ্ধা জন্মাবে তাদের। কারণ আর্জেন্টিনা কিংবদন্তি বলছেন, আজ যে পরিস্থিতিতে ব্রাজিল, এর চেয়েও কঠিন পরিস্থিতিতেও আর্জেন্টিনা দুর্দান্ত লড়াই করেছিল ১৯৯০ বিশ্বকাপে। সেই ম্যাচ থেকেই প্রেরণা নিতে পারে ব্রাজিল।
১৯৯০ বিশ্বকাপের ফাইনালে আর্জেন্টিনাকে জার্মানির বিপক্ষে খেলতে হয়েছিল প্রথম একাদশের চার খেলোয়াড় ছাড়াই। তার পরও ম্যাচটায় জার্মানদের ঘাম ছুটিয়ে দিয়েছিল। শেষ পর্যন্ত পেনাল্টিতে জার্মানি জিতলেও অনেকের চোখে এই পেনাল্টি ছিল অন্যায্যা।
অধিনায়ক হিসেবে টানা দুটো বিশ্বকাপ জেতার একদম প্রান্তে চলে যাওয়া ম্যারাডোনা সেই স্মৃতিচারণ করে বলেছেন ‘নিষেধাজ্ঞার কারণে ক্লদিয়া ক্যানিজিয়া ও রিকার্ডো জুস্তি ফাইনাল খেলতে পারেনি। কার্ড ও চোটের কারণে ফাইনালে আমরা প্রথম একাদশের চার গুরুত্বপূর্ণ খেলোয়াড়কে হারিয়েছিলাম।’
গুরুত্বপূর্ণ খেলোয়াড়দের হারিয়েও মাঠে আর্জেন্টিনার দাপট ছিল দেখার মতোই। কিন্তু এরপর রেফারির কয়েকটি সিদ্ধান্ত চলে যায় আকাশি-সাদাদের বিপক্ষে। আর্জেন্টিনা কিংবদন্তি  বললেন, ‘মেক্সিকান রেফারি এডগার্ডো কডেসাল ৬৫ মিনিটে পেদ্রো মোনজনকে লাল কার্ড দেখানোর পরও আমরা বাঘের মতো লড়েছি। একপর্যায়ে গুস্তাভো দেজোত্তিকেও লাল কার্ড দেখালেন রেফারি। নয়জনে পরিণত হলো দল। জার্মানি শেষমেশ জিতল একটি পেনাল্টিতে, যেটি পেনাল্টিই ছিল না।’
ম্যারাডোনা তাই বলছেন ১৯৯০ বিশ্বকাপের অদম্য সেই আর্জেন্টিনার কাছ থেকে শিক্ষা নিতে পারে ব্রাজিল,  ‘হারলেও আমরা সেদিন সাধ্যের সর্বোচ্চ চেষ্টা করেছি। এ পরিস্থিতিতে আপনাকে সর্বোচ্চটাই ঢেলে দিতে হবে। ব্রাজিল আমাদের কাছ থেকে অনুপ্রেরণা নিতে পারে। তাদের বোঝাতে হবে, বেলো হরিজন্তে তারা জীবন দিয়ে দিতে প্রস্তুত।’
