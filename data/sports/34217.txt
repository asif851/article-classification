
চট্টগ্রাম টেস্টে ইংল্যান্ডকে যেভাবে চেপে ধরেছেন সাকিব-মিরাজরা, দুবাইতে কাল সেটা পারল না বাংলাদেশ শারীরিক প্রতিবন্ধী ক্রিকেট দল। আইসিসি আয়োজিত শারীরিক প্রতিবন্ধীদের ত্রিদেশীয় টি-টোয়েন্টি টুর্নামেন্টে তাই শুরুটাও ভালো হলো না বাংলাদেশের। ইংল্যান্ডের কাছে প্রথম ম্যাচটা ৬ উইকেটে হেরে গেছে বাংলাদেশ।টসে হেরে আগে ব্যাট করতে নেমে ৭ উইকেটে ১৩২ রান তুলেছিল বাংলাদেশ। জবাবে ৭ বল বাকি থাকতেই বেশ সহজে লক্ষ্যে পৌঁছে যায় ইংল্যান্ড।গত বছর একই টুর্নামেন্টে নিজেদের প্রথম ম্যাচে এই ইংল্যান্ডকেই হারিয়েছিল বাংলাদেশ শারীরিক প্রতিবন্ধী ক্রিকেট দল। তবে সেটা ছিল নিজের মাঠে। দুবাইতে বেশ অচেনা কন্ডিশনে এবার আর পারলেন না মোহাম্মদ আলম-জাভেদ ভূঁইয়ারা।প্রথম বলেই ওপেনার মনিরুজ্জামানের উইকেট হারানো বাংলাদেশকে লড়ার মতো স্কোর এনে দিয়েছেন মূলত আরেক ওপেনার জাভেদ ও মিডল অর্ডার ব্যাটসম্যান রিয়াদুল ইসলাম। ২২ বলে ২৯ রান করেছেন জাভেদ, রিয়াদ অপরাজিত ছিলেন ৩২ বলে ৩২ করে।তাড়া করতে নামা ইংল্যান্ডও প্রথম উইকেট হারায় মাত্র ৮ রানে। তবে লিয়াম টমাস আর গুডউইনের ৮৮ রানের দ্বিতীয় উইকেট জুটি ম্যাচ থেকে ছিটকে দেয় বাংলাদেশকে। গুডউইন করেছেন ২৯ বলে ২৬। ৪৯ বলে ৬৩ রান করে মনিরুজ্জামানের বলে মনির হোসেনের কাছে ক্যাচ দিয়ে আউট হয়েছেন টমাস। দুই ছক্কা আর ৭ চারে সাজানো ইনিংসটা তাকে এনে দিয়েছে ম্যাচ সেরার পুরস্কারও।
