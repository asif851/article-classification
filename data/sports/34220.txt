
অনিশ্চয়তা দেখা দিয়েছিল গতকালই। পরশু অনুশীলনে বোলিং করতে গিয়ে বাঁ পাজরে চোট পেয়েছিলেন সৌম্য সরকার। আর তাতেই জিম্বাবুয়ে সিরিজে তাঁর খেলা হচ্ছে না। জিম্বাবুয়ের সঙ্গে ওয়ানডে ও টি-টোয়েন্টি সিরিজের পুরোটাই হয়তো মাঠের বাইরে বসে কাটাতে হচ্ছে বাঁহাতি ওপেনারকে। তাঁর পরিবর্তে দলে আসছেন টেস্ট ওপেনার ইমরুল কায়েস।
ফতুল্লায় আজ বিসিবি একাদশের প্রস্তুতি ম্যাচ দেখতে গিয়েছেন প্রধান নির্বাচক ফারুক আহমেদ। সৌম্যর সিরিজে খেলার সম্ভাবনা নিয়ে অবশ্য সরাসরি কিছু বলেননি প্রধান নির্বাচক। তবে আনুষ্ঠানিকভাবে জানিয়েছেন, তিন সপ্তাহের জন্য মাঠের বাইরে থাকছেন সৌম্য। সেই হিসাবে জিম্বাবুয়ে সিরিজ তো বটেই, সৌম্য খেলতে পারবেন না ২২ নভেম্বর শুরু হতে যাওয়া বিপিএলের কয়েকটি ম্যাচেও।জিম্বাবুয়ের সঙ্গে বিসিবি একাদশের প্রস্তুতি ম্যাচে আজ ইমরুল কায়েসের সঙ্গে খেলেছেন এনামুল হকও। গতকাল গুঞ্জন ছিল, সৌম্য না খেলতে পারলে তাঁর জায়গায় এনামুলই সুযোগ পাবেন। গত বিশ্বকাপে স্কটল্যান্ডের বিপক্ষে ম্যাচে কাঁধে চোট পাওয়ার পর থেকেই জাতীয় দলের বাইরে এনামুল। তবে শেষ পর্যন্ত সুযোগ পেলেন ইমরুলই।ইমরুলকে দলে নেওয়ার সিদ্ধান্তটা ব্যাখ্যা করে ফারুক আহমেদ বললেন, ‘ইমরুল অনেক দিন ধরে টেস্টে ভালো খেলছে। ঘরোয়া ক্রিকেটেও নিয়মিত পারফরমার। আমরা দেখতে চাই ও ওয়ানডেতে কেমন করে। এজন্যই ওকে সুযোগ দেওয়া হচ্ছে। আজও বেশ কনফিডেন্টলি খেলেছে। এনামুল অনেক দিন বাইরে।’জাতীয় ক্রিকেট লিগে খুলনা বিভাগের হয়ে ভালো করেছেন ইমরুল কায়েস। শেষ দুই ম্যাচে দুটি সেঞ্চুরি, হাফ সেঞ্চুরি করেছেন আজকের প্রস্তুতি ম্যাচেও। জাতীয় দলের জার্সিতে টেস্টে সর্বশেষ দশ ইনিংসেও তাঁর দুটি করে সেঞ্চুরি ও হাফ সেঞ্চুরি।চোটে মাঠের বাইরে চলে যাওয়াটা সৌম্যর জন্য একটা ধাক্কাই হয়ে এল। বিশ্বকাপ তো আছেই, ভারত ও দক্ষিণ আফ্রিকা সিরিজেও বাংলাদেশের সাফল্যের অন্যতম বড় ভিত্তি ছিলেন সৌম্য। বাংলাদেশের ব্যাটসম্যানদের মধ্যে এ বছর ওয়ানডেতে সবচেয়ে বেশি রানও এই বাঁহাতির। তবে গত দুই মাসে ‘এ’ দলের হয়ে ভারত ও দক্ষিণ আফ্রিকা সফরে হাসেনি তাঁর ব্যাট। আশা ছিল, এই সিরিজেই ব্যাটে পুরোনো ঝলকটা ফিরিয়ে আনবেন। পাঁজরের চোট তা আর হতে দিল কই!
