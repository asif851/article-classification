
ফুটবলে ব্রাজিল-আর্জেন্টিনা মানেই চিরবৈরিতা। বিশ্বকাপ হলে তো আর কথাই নেই। সেই বৈরিতা বেড়ে যায় বহু গুণ। দুই দলের ম্যাচের পরতে পরতে যেমন থাকে রোমাঞ্চ, সেই সঙ্গে থাকে যেন বারুদের গন্ধও! এবারের বিশ্বকাপটা ফুটবলের তীর্থভূমি ব্রাজিলের মাটিতে হচ্ছে বলে বৈরিতায় নতুন মাত্রা যোগ হওয়ার একট আশঙ্কা থেকেই যাচ্ছে।বিশ্বকাপে দুই দল ভিন্ন ভিন্ন গ্রুপে পড়েছে বলে তাদের দেখা হওয়া না-হওয়াটা অনিশ্চিত। তবে বিশ্বকাপের বাঁশি বাজার আগেই আর্জেন্টাইন খেলোয়াড়েরা টের পেয়ে গেছেন, সামনের দিনগুলোতে ব্রাজিলীয়দের কাছ থেকে কী ধরনের আচরণ পাবেন তাঁরা!ব্রাজিলের বেলো হরিজন্তে থেকে ২৭ কিলোমিটার দূরে ভেসপাসিয়ানোতে বেইস ক্যাম্প করেছে আর্জেন্টিনা। অ্যাটলেটিকো মিনেইরোর ট্রেনিং সেন্টার সিডাডে ডা গালোতে এরই মধ্যে অনুশীলনও শুরু হয়ে গেছে। প্রথম অনুশীলন সেশনের সময় প্রায় পাঁচ হাজার ফুটবলপ্রেমী উপস্থিত ছিলেন। তবে স্থানীয়দের কাছ থেকে পাওয়া আর্জেন্টিনার অভ্যর্থনাটা কিন্তু মোটেও উঞ্চ ছিল না। চিত্কার করে, সিটি বাজিয়ে আর্জেন্টাইন খেলোয়াড়দের কান যেন ঝালাপালা করে দিচ্ছিলেন ব্রাজিলীয়রা। প্রচণ্ড শব্দের মধ্যেও মাথা ঠান্ডা রাখেন লিওনেল মেসি, ডি মারিয়ারা। একমনে অনুশীলনও করেন। অনুশীলন শুরুর আগে হাত নেড়ে আর্জেন্টাইন সমর্থকদের অভিবাদনের জবাবও দেন তাঁরা।বিশ্বকাপের স্বপ্ন বুকে ধারণ করে গত মঙ্গলবারই ব্রাজিলের মাটিতে পা রেখেছে আর্জেন্টিনা। মেসি-আগুয়েরোদের অনেকেই এর আগে ব্রাজিলে গেলেও বিশ্বকাপকে উপলক্ষ বানিয়ে ওই মাটিতে পা রাখাটা এবারই প্রথম।‘এই প্রথম’টাকে স্মরণীয় করে রাখতে মেসিদের আয়োজনের কিন্তু কোনো খামতি নেই। রয়টার্স।
