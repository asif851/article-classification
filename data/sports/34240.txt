
ভয়াবহ এক শুরুর পর ইনিংসের শেষটা অবশ্যই তৃপ্তি দিচ্ছে পাকিস্তানকে। ইউনুস খানের অনবদ্য ১৭৭ আর আসাদ শফিক ও সরফরাজ আহমেদের দুটি ফিফটির ওপর দাঁড়িয়ে গল টেস্টে নিজেদের প্রথম ইনিংসে পাকিস্তান সবকটি উইকেট হারিয়ে স্কোরবোর্ডে তুলেছে ৪৫১ রান। সর্বশেষ আট বছরে এটি পাকিস্তানের দ্বিতীয় সর্বোচ্চ প্রথম ইনিংস সংগ্রহ।টসে জিতে ব্যাট করতে নামা পাকিস্তান ১৯ রান তুলতেই হারিয়ে বসেছিল তাদের দুই ওপেনার খুররাম মনজুর ও শেহজাদ আহমেদকে। বিপর্যয়ের মুখে মাঠে নেমে পুরোনো চাল ভাতে বাড়ার মতোই ইউনুস খান খেলেছেন অসম্ভব গুরুত্বপূর্ণ এক ইনিংস। চতুর্থ, পঞ্চম ও ষষ্ঠ উইকেটে মিসবাহ-উল হক, আসাদ শফিক ও সরফরাজ আহমেদকে সঙ্গে নিয়ে তিনটি দারুণ জুটি গড়ে দলকে বিপদ থেকে বাঁচিয়েছেন এই অভিজ্ঞ ব্যাটসম্যান। নিজের ইনিংসটাও তিনি সাজিয়েছেন একজন জাত টেস্ট ব্যাটসম্যানের মতোই। ৩৩১টি বলের মুখোমুখি হয়ে ১৫টি চার ও ১টি ছয়ে ৪৯৬ মিনিটের এই ইনিংস প্রমাণ করে দিয়েছেন পাকিস্তান দলে ইউনুসের অপরিহার্যতা।ইউনুসের একমাত্র আফসোস হতে পারে টেস্ট ক্যারিয়ারে আরও একটি ডাবল সেঞ্চুরির স্বাদ নিতে না পারা। ব্যক্তিগত ১৭৭ রানে পেরেরার বলে ভিতানাগের হাতে ধরা পড়ে শেষ হয় তাঁর আরও একটি অবিস্মরণীয় টেস্ট ইনিংস।ইউনুসকে দারুণ সঙ্গ দিয়েছেন আসাদ শফিক ও সরফরাজ আহমেদ। দু’জনেই ছুঁয়েছেন ফিফটি (আসাদ ৭৫, সরফরাজ ৫৫)। শেষে দিকে আবদুর রেহমানের দারুণ এক অর্ধশত পাকিস্তানকে নিয়ে যায় ভালো সংগ্রহের পথে।শ্রীলঙ্কার পক্ষে দিলরুয়ান পেরেরা তুলে নিয়েছেন ৫ উইকেট। তবে তাঁকে খরচ করতে হয়েছে ১৩৭ রান। রঙ্গনা হেরাথ ৩ উইকেট নিয়েছেন ১১৬ রানে। পেসার ধাম্মিকা প্রসাদের সংগ্রহ ২/৮১। সূত্র: রয়টার্স, টেন ক্রিকেট, ক্রিকইনফো।
