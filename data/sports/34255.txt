


এবারের মৌসুম শেষেই আর্সেনাল কোচের পদ ছাড়বেন আর্সেন ওয়েঙ্গার। আজ আর্সেনালের ওয়েবসাইটে এক বিবৃতিতে সিদ্ধান্তটি জানিয়েছেন প্রবাদপ্রতিম এ কোচ।

আর্সেন ওয়েঙ্গার অবশেষে আর্সেনাল ছাড়ার সময়টা দেখতে পাচ্ছেন অবশেষে। এই মৌসুম শেষেই গানারদের সঙ্গে ২২ বছরের সম্পর্ক চুকিয়ে ফেলবেন ফরাসি এ কোচ। ক্লাবের ওয়েবসাইটে প্রকাশিত বিবৃতিতে ওয়েঙ্গার বলেছেন, ‘সতর্কতার সঙ্গে ভাবনাচিন্তা এবং ক্লাবের সঙ্গে আলোচনা করে আমার মনে হয়েছে মৌসুমের শেষে সরে দাঁড়ানোই হবে সঠিক সময়।’আর্সেনালকে তিনবার ইংলিশ প্রিমিয়ার লিগ জেতানো এ কোচ অনেক দিন ধরেই সমালোচনার শিকার। আর্সেনালকে বড় কোনো টুর্নামেন্টের শিরোপা জেতাতে পারছিলেন না। এবার লিগে পয়েন্ট তালিকায় ষষ্ঠ আর্সেনাল টানা দ্বিতীয়বারের মতো শীর্ষ চারের বাইরে থেকে মৌসুম শেষ করার শঙ্কায় রয়েছে। ইউরোপা লিগ জিততে না পারলে চ্যাম্পিয়নস লিগে খেলার সুযোগও হারাবে দলটি।বিবৃতিতে ওয়েঙ্গার আরও বলেছেন, ‘অনেক বছর ধরে ক্লাবটিকে সেবাদানের সুযোগ পাওয়ার জন্য সম্মানিতবোধ করছি। ক্লাবের প্রতি এ সময় আমি পূর্ণ অঙ্গীকার ও শুদ্ধতা বজায় রেখেছি। ক্লাবের মূল্যবোধের প্রতি যত্নশীল হতে বলছি আর্সেনাল সমর্থকদের।’ ১৯৯৬ সালের ১ অক্টোবর আর্সেনাল কোচের দায়িত্ব নেন ওয়েঙ্গার। ইংলিশ প্রিমিয়ার লিগে এখন ৬৮ বছর বয়সী ওয়েঙ্গারই সবচেয়ে দীর্ঘস্থায়ী কোচ।
