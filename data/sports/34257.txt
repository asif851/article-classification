
খেলোয়াড়ি জীবনে পেয়েছেন প্রায় সবকিছুই। বল হাতে আগুনে গোলা ছুড়েছেন, হয়ে উঠেছেন সর্বকালের সেরা বাঁ হাতি ফাস্ট বোলারদের একজন। দেশের হয়ে স্বাদ নিয়েছেন বিশ্বকাপ জয়ের। কিন্তু সেই ওয়াসিম আকরামের আছে ‘না পাওয়ার’ এক আক্ষেপ! কী সেটা? ক্যারিয়ারে এত কিছু করেছেন, কিন্তু লর্ডসের ‘অনার্স বোর্ডে’ নাম তুলতে পারেননি যে! এই আক্ষেপটা এখনো রয়ে গেছে আকরামের মনে। টেস্ট ক্যারিয়ারে ৫ উইকেট আছে ২৫ বার, কিন্তু তার একটিও লর্ডসে নয়। এমসিসির ওয়েবসাইটে দেওয়া সাক্ষাৎকারে তাই কিংবদন্তি এ পাকিস্তানি পেসার বলেছেন, ‘এটাই আমার খেলোয়াড়ি জীবনের একমাত্র আক্ষেপ। আমার নাম লর্ডসের সেই বিখ্যাত অনার্স বোর্ডে নেই!’ লর্ডসে চারটি টেস্ট খেলেছেন আকরাম। দুটোতে জয় পেয়েছেন, বাকি দুটোর একটিতে হেরেছেন, ড্র হয়েছে একটি টেস্ট। ১৯৯২ ও ১৯৯৬ সালে লর্ডসে পাকিস্তানের হয়ে দুটো টেস্ট জয়ের স্মৃতি আজও উজ্জ্বল আকরামের, ‘মনে আছে আমাদের জয়ের জন্য প্রয়োজন ছিল ১৩৮ বা এমন কিছু। আমি আর ওয়াকার মিলে দলকে নিয়ে গিয়েছিলাম জয়ের বন্দরে। টেস্ট ক্রিকেটে আমার ২৫৭ রানের ইনিংস আছে, কিন্তু লর্ডস টেস্ট জেতার মুহূর্তটি অনন্য। ব্যাট হাতে ক্যারিয়ারের অন্যতম সেরা মুহূর্ত। আমি জয়সূচক রানটা নিয়েছিলাম, তাই হয়তো ওই মুহূর্ত আমার কাছে বিশেষ কিছু।’ 
১৯৯৬ সালে লর্ডসে জিতেছিলেন অধিনায়ক হিসেবেই। সেই স্মৃতি মনে করে বললেন, ‘ইংল্যান্ডের বিপক্ষে জয়টা অনেক বড় ব্যাপার। লর্ডসে জয়টা আরও অনেক বড় ব্যাপার। অধিনায়ক হিসেবে সেই জয়ের নেতৃত্ব দেওয়াটা সত্যিই খুব বড় অর্জন।’ সুত্র: এক্সপ্রেস ট্রিবিউন।
