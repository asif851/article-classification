
‘স্বার্থপর’ অপবাদটা তাঁর জন্য নতুন নয়। এবার নাকি সার্জিও রামোসও রীতিমতো রেগে আগুন হয়ে রোনালদোকে বলেছেন, পর্তুগিজ তারকা শুধু নিজের জন্য খেলেন! জুভেন্টাসের বিপক্ষে সেমিফাইনালের প্রথম লেগের পর ড্রেসিংরুমে দুজনের মধ্যে উত্তপ্ত বাক্য বিনিময় হয়েছে। একপর্যায়ে রিয়াল মাদ্রিদের ডিফেন্ডার রামোস রোনালদোকে বলেন, ‘তুমি শুধু নিজের গোলটার কথা ভেবে বাকি সব কিছু ভুলে যেতে পারো না।’স্পেনের অন্যতম ক্রীড়া দৈনিক স্পোর্ত দিয়েছে এই খবর। প্রথম লেগে ২-১ গোলে হেরেছিল রিয়াল। মোরাতার গোলে পিছিয়ে পড়ার পর রোনালদোর গোলেই রিয়াল সমতা ফেরায়। ফিরতে লেগেও রোনালদো গোল করেছেন পেনাল্টি থেকে। তবে দুই লেগ মিলিয়ে রোনালদোর খেলা নিয়ে সমালোচনা হচ্ছে। কথা উঠেছে, রোনালদো আসলেই পুরো ফিট কিনা। অবশ্য ওই ম্যাচে রক্ষণ থেকে উঠে এসে মিডফিল্ডার হিসেবে খেলা রামোসেরও সমালোচনা করা হয়েছিল একের পর এক বাজে শটের কারণে।তবে দশ বছরেরও বেশি সময় ধরে রিয়ালে খেলা রামোস সব সময়ই দল অন্ত প্রাণ। দলের জন্য নিজের জীবন বাজি রাখতে প্রস্তুত। মাঠে কতবার গুরুতর আহত হয়েছেন, কিন্তু উঠে আসেননি। ব্যান্ডেজের আড়ালে রক্ত চাপা দিয়ে খেলে গেছেন। ফলে বাকিদের মধ্যেও তিনি সেই লড়াইয়ের ছাপ দেখতে চান। রামোস নাকি সেদিন রোনালদোকে বলেছিলেন, ‘তোমাকে আরও অনেক বেশি ছাড় দেওয়ার মানসিকতা দেখাতে হবে।’দুজনের সম্পর্ক এর পর তিক্ত হয়ে যায়। ভ্যালেন্সিয়া ম্যাচের দিনেও এর ছাপ ছিল। সবচেয়ে চরমে পৌঁছায় জুভেন্টাসের সঙ্গে ফিরতি লেগে। সেই ম্যাচে পেনাল্টি থেকে গোলের পর রোনালদো মাথার মগজের দিকে ইঙ্গিত করে উদযাপন করেছিলেন। আঙুল তাক করেছিলেন রিয়াল সমর্থকদের দিকে। যে উদযাপন রিয়াল সমর্থকদের অপমান করেছে বলে মনে করেন রামোস। তিনি এরও প্রতিবাদ জানান।সেদিন ১-১ ড্রয়ে টুর্নামেন্ট থেকে ছিটকে যাওয়ার পর রোনালদো সবার আগে ড্রেসিংরুমে চলে গিয়েছিলেন। পরে রামোস সাংবাদিকদের রোনালদোকে ইঙ্গিত করে বলেন, ‘আমাদের আক্রমণভাগ আরও বেশি সক্রিয় থাকা উচিত ছিল।’এর আগেও অ্যাটলেটিকো মাদ্রিদের কাছে লজ্জাজনক হারের রাতেই রোনালদোর পার্টি করার খবর রিয়াল সমর্থকদের চটিয়েছিল। মাত্রই কদিন আগে গ্যারেথ বেলের এজেন্ট দাবি করেছেন বেল ঠিকমতো সহযোগিতা পাচ্ছেন না। পেলে বেলই হতেন রিয়ালের এক নম্বর খেলোয়াড়। এর পর রামোসের সঙ্গে রোনালদোর বিবাদের এই খবর। শিরোপাশূন্য থেকে মৌসুম শেষ করার শঙ্কায় থাকা রিয়াল হয়তো এখন আর সুখী পরিবার নয়!রিয়াল সমর্থকদের একটা অংশ প্রশ্ন তুলতে শুরু করেছেন, ছয় বছরে রোনালদো হয়তো ৩০৭ গোল করে ডি স্টেফানোকে ছুঁয়ে ফেলেছেন গোলসংখ্যায়। কিন্তু ডি স্টেফানোর ৩০৭ গোল রিয়ালকে বড় শিরোপার মধ্যে আটটি লিগ আর পাঁচটি ইউরোপ সেরার ট্রফি জিতিয়েছে, রোনালদোর সমান গোল জিতিয়েছে মাত্র একটি লিগ আর একটি ইউরোপ সেরার ট্রফি। রিয়াল সমর্থকদের প্রশ্ন, রোনালদোর এত এত গোলে রিয়ালের লাভ হয়েছে কতটা?
