
কবে আসবে তুমি! লুক রাইট যেন পথ চেয়ে ছিলেন এত দিন। সাসেক্স অধিনায়কের ব্যাকুলতা বোঝা যাচ্ছিল স্পষ্ট। টুইটারে কিংবা সাক্ষাত্কারে বারবার বলছিলেন, কবে যে আসবে মুস্তাফিজ!অবশেষে তিনি এলেন। আর এসেই জয় করলেন। কাল ২৩ রানে ৪ উইকেট নেওয়া ম্যাচসেরা পারফরম্যান্সের পর আসল মুস্তাফিজকে যেন দেখেছেন রাইট। ম্যাচ শেষে অধিনায়কের কণ্ঠে থাকল সেই মুগ্ধতা। এ–ও জানাতে ভুললেন না, মুস্তাফিজকে পেতে কতটা অপেক্ষা করতে হয়েছে তাঁদের, ‘ওকে এখান পর্যন্ত আনাতেই বেশ ঘাম ঝরেছে আমাদের। ওকে মাঠে নামাতে অনেক মানুষের কঠোর পরিশ্রম আছে। এত সময় আর চেষ্টার ফলটাই এখন আমরা দেখতে পাচ্ছি।’মুস্তাফিজকে আগে কখনো সামনে থেকে বল করতে দেখেননি। সেই দেখার অভিজ্ঞতা থেকে রাইট বললেন, ‘ও খুবই স্পেশাল বোলার। মাঠে নেমেই ও যে খেলাটা খেলল, সেটা দেখতে পাওয়াও স্পেশাল।’সাসেক্সের কয়েকটি ম্যাচ বৃষ্টিতে ভেসে গিয়েছিল। টুর্নামেন্টের নকআউট পর্বের যেতে এখন প্রতিটা ম্যাচই ভীষণ গুরুত্বপূর্ণ। আজই ওভালে সারের বিপক্ষে মাঠে নামবে দল। নিজের টুইটারে এই মুস্তাফিজের প্রশংসা করার পাশাপাশি এ ম্যাচের কথাও মনে করিয়ে দিয়েছেন রাইট, ‘সবার সম্মিলিত প্রচেষ্টায় দুর্দান্ত এক জয়। আগামীকাল (আজ) অনেক বড় একটা ম্যাচ অপেক্ষা করছে। মুস্তাফিজের জন্য অপেক্ষা করার ফল পেলাম। কী স্পেশাল এক প্রতিভা!’
মুস্তাফিজের খেলায় চোখ রাখছিলেন তাঁর আইপিএল দলের কোচ টম মুডি। মুডিও টুইট করেছেন, ‘ম্যাচ জেতানো পারফরম্যান্স দিয়েই আবারও মুস্তাফিজের খেলায় ফেরা দেখতে দারুণ লাগল। ২৩ রানে ৪ উইকেট!’সাসেক্সের জন্য বাঁচা–মরার ম্যাচটিতে দারুণ জয় পাওয়ায় রাইট আশাবাদী পরের ম্যাচগুলো নিয়েও, ‘আজকে রাতে হেরে গেলে আমাদের জন্য টুর্নামেন্টই শেষ হয়ে যেত। এখনো আমাদের বেশ সুযোগ আছে। ওভালে দারুণ এক দলের বিপক্ষে আমাদের ম্যাচ আছে। পরের সপ্তাহে হোভে গ্ল্যামরগনের বিপক্ষেও অনেক বড় ম্যাচ।’বাংলাদেশেও এখন সাসেক্সের অনেক সমর্থক হয়ে গেছে। সবাই নিশ্চয়ই চাইবে দল যেন কোয়ার্টার ফাইনালে ওঠে। তাহলে যে আরও বেশি ম্যাচে খেলবেন মুস্তাফিজ। আপাতত ওয়ানডেসহ আর ছয়টি ম্যাচ খেলার কথা আছে তাঁর।
