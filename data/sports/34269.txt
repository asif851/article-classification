
টি-টোয়েন্টি বিশ্বকাপ জিতে মাঠেই ‘চ্যাম্পিয়ন’ নাচ নেচেছেন ওয়েস্ট ইন্ডিজের ক্রিকেটাররা। নাচ পুরোপুরি থামার আগেই ক্রিকেট বোর্ডের বিষোদ্‌গারে মেতে ওঠেন অধিনায়ক ড্যারেন স্যামি। বোর্ডের অবহেলা, অসহযোগিতা নিয়ে পুরস্কার বিতরণীতেই তাঁর এমন ক্ষোভ বিস্মিত করেছে সবাইকে। বোর্ড তো ইতিমধ্যে স্যামির বিরুদ্ধে ব্যবস্থা নেওয়ার চিন্তাভাবনাও শুরু করেছে।
অবশ্য স্যামি একাই বোর্ডের সমালোচনা করছেন বললে ভুল হবে। ক্রিকেট বোর্ড নিয়ে সমালোচনায় আরও দুই সঙ্গী জুটেছে তাঁর। প্রথমে ডোয়াইন ব্রাভো স্যামির সুরে সুর মিলিয়ে বলেছিলেন, ওয়েস্ট ইন্ডিজ ক্রিকেট বোর্ড হচ্ছে সবচেয়ে অপেশাদার বোর্ড। কাল তাঁদের সঙ্গে যোগ দিয়েছেন ক্রিস গেইলও। নিজের ইনস্টাগ্রামে জানালেন, ‘দুবারের টি-টোয়েন্টি বিশ্বকাপ জয়ী অধিনায়ক ড্যারেন স্যামির প্রতি আমার পূর্ণ সমর্থন আছে। বোর্ড সম্পর্কে তাঁর দেওয়া বক্তব্য আমি শতভাগ সমর্থন করি; কারণ, সেটি সঠিক। খেলোয়াড়দের সংগঠনেও কিছু পরিবর্তন আনা দরকার। স্যামি তো টেস্ট থেকে অবসর নিয়েই নিয়েছে। আমি তা করিনি, তবু আমি টেস্ট ও ওয়ানডে দলের জন্য যোগ্য নই। সমর্থকেরা ২০১৬ সালে ওয়েস্ট ইন্ডিজের জার্সিতে শেষবারের মতো আমাদের দেখে ফেলল। ২০১৭-তে হয়তো আবার দেখা হবে।’এর আগে বোর্ড জানিয়েছে, বিশ্ব চ্যাম্পিয়ন হিসেবে পাওয়া পুরো প্রাইজমানি দলের খেলোয়াড়দের মধ্যে ভাগ করে দেওয়া হবে। এতে স্বস্তি প্রকাশ করেছেন গেইল। যে ম্যাচ ফি নিয়ে মূল ঝামেলার শুরু, সেই ম্যাচ ফির পরিমাণটা গেইলের কাছে খুবই নগণ্য, ‘ভাগ্য ভালো, প্রাইজমানিটা পাচ্ছি। কারণ, বোর্ড আমাদের যে ম্যাচ ফি দিচ্ছে, তা হাস্যকর। আমি আমার ম্যাচ ফি দান করে দেওয়ার সিদ্ধান্ত নিয়েছি।’ সূত্র : ত্রিনিদাদ এক্সপ্রেস।
