
সিলেটে কদিন আগে সাফ অনূর্ধ্ব-১৬ চ্যাম্পিয়নশিপে দোর্দণ্ড প্রতাপে বিজয়ের পতাকা উড়িয়েছে বাংলাদেশের যুবারা। বয়সভিত্তিক ফুটবলে সাফল্যের ধারাবাহিকতা বজায় রেখেছে অনূর্ধ্ব-১৯ দলও। নেপালের ললিতপুরে ভুটানকে ২-০ ব্যবধানে হারিয়ে সাফ অনূর্ধ্ব-১৯ চ্যাম্পিয়নশিপে সেমিফাইনাল নিশ্চিত করেছে বাংলাদেশ।
গ্রুপ পর্বের প্রথম ম্যাচে নেপালের বিপক্ষে ভুটান ৩-১ গোলে হারার পর আজ সমীকরণ দাঁড়িয়েছিল, ভুটানকে হারালেই পরের পর্বে চলে যাবে বাংলাদেশ। হলোও তা-ই। দুই মিনিটের দুটো ধাক্কায় ভুটানকে ছিটকে দিয়েছে বাংলাদেশ। ৪২ মিনিটে ভুটানিজ ডিফেন্ডারের ভুলের সুযোগ নিয়ে প্রতিপক্ষের জালে বল জড়িয়ে দেন রোহিত সরকার। ৪৪ মিনিট ভুটানের গোলরক্ষককে চকিতে ডজ দিয়ে ব্যবধান দ্বিগুণ করেন মান্নাফ রাব্বি।প্রথমবারের মতো অনূর্ধ্ব ১৯ পর্যায়ে সাফ ফুটবল অনুষ্ঠিত হচ্ছে। সেমিতে বাংলাদেশের সম্ভাব্য প্রতিপক্ষ ভারত, আফগানিস্তান, নয়তো মালদ্বীপ।
