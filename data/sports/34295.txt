
ত্রিদেশীয় সিরিজের প্রথম ম্যাচে স্বাগতিক আয়ারল্যান্ডের বিপক্ষে টসে হেরে ব্যাটিং করবে বাংলাদেশ। ডাবলিনের মালাহাইডের এই ম্যাচে খেলতে পারছেন না অধিনায়ক মাশরাফি বিন মুর্তজা। ১২ মাসের মধ্যে দুই ম্যাচে স্লো ওভার রেটের কারণে জরিমানা গোনায় বড় শাস্তি হিসেবে এক ম্যাচ নিষিদ্ধও হয়েছেন তিনি। তাঁর বদলে অধিনায়কত্ব করছেন সাকিব আল হাসান।
মালাহাইডের সবুজ উইকেটে তিন পেসার নিয়ে খেলছে বাংলাদেশ—রুবেল হোসেন, তাসকিন আহমেদ ও মোস্তাফিজুর রহমানদের কাঁধেই বাংলাদেশের গতি আক্রমণের দায়িত্ব। মাশরাফির জায়গায় দলে এসেছেন রুবেল। এর বাইরে শ্রীলঙ্কার বিপক্ষে খেলা সর্বশেষ ওয়ানডে ম্যাচের বাকি দশজনই আছেন।ডাবলিনের মেঘাচ্ছন্ন আবহাওয়া আজ ব্যাটসম্যানদের চোখই রাঙাচ্ছে। উইকেট-কন্ডিশন বিচারে টসে জিতে বাংলাদেশে ব্যাটিংয়ে পাঠাতে দেরি করেননি আয়ারল্যান্ড অধিনায়ক উইলিয়াম পোর্টারফিল্ড। সাসেক্স ও আয়ারল্যান্ডে তিন প্রস্তুতি ম্যাচে হাজার রানের ওপরে করা বাংলাদেশের জন্য মূল লড়াইটা পরীক্ষারই হতে যাচ্ছে।
বাংলাদেশ দল : তামিম ইকবাল, সৌম্য সরকার, সাব্বির রহমান, সাকিব আল হাসান, মুশফিকুর রহিম, মাহমুদউল্লাহ, মোসাদ্দেক হোসেন, মেহেদী হাসান মিরাজ, রুবেল হোসেন, তাসকিন আহমেদ, মোস্তাফিজুর রহমান।
