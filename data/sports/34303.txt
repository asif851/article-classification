
লা পালমাসের বিপক্ষে জয় বার্সেলোনা-শিবিরে স্বস্তি মেলালেও এই ম্যাচটি দুঃস্বপ্ন হয়ে থাকছে মেসির চোটের কারণেই। হাঁটুর লিগামেন্টে আঘাত পেয়ে বেশ কিছু দিনের জন্যই মাঠের বাইরে চলে যেতে হচ্ছে লিওনেল মেসিকে। বার্তা সংস্থা এএফপির খবরে বলা হয়েছে, চোটের যে ধরন তাতে সহসাই মাঠে ফেরার কোনো সম্ভাবনা নেই মেসির। কমপক্ষে দুই মাস এই মহাতারকাকে মাঠের বাইরে দর্শক হয়েই কাটাতে হবে।পালমাসের সীমানার মধ্যেই দারুণভাবে একটি বল ধরে ঘুরে গোলে মারতে গিয়েই হাঁটুর লিগামেন্টে চোট পান মেসি। দলের চিকিৎসকেরা মাঠে গিয়ে তাঁর শুশ্রুষা চালালেও তিনি আর মাঠে থাকতে পারেননি। খুব ধীরে হেঁটে তিনি চলে আসেন ডাগ আউটে।আগামী দুই মাসের জন্য মেসিকে হারানোর ব্যাপারটা বড় ধরনের এক আঘাত হয়েই আসছে বার্সেলোনা কোচ লুইস এনরিকের জন্য, ‘মেসির মতো মানের একজন তারকাকে চোটের জন্য হারানোটা সব সময়ই ধাক্কা হয়ে আসে। বার্সেলোনার জন্যও এটা বিরাট এক ধাক্কা। তবে আমি আশা করি, মেসি তাঁর অভিজ্ঞতা দিয়ে খুব শিগগিরই এই চোট কাটিয়ে আবার মাঠে ফিরবে।’
