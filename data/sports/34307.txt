
সর্বশেষ শ্রীলঙ্কা সফরে গিয়েছিলেন বাংলাদেশের কোচ হয়ে। শ্রীলঙ্কাকে কিছু প্রমাণ করে দেওয়ার জন্য। চন্ডিকা হাথুরুসিংহে এবার শ্রীলঙ্কার কোচ হয়ে সফর করবেন বাংলাদেশ। কিছু প্রমাণের তাগিদ থাকবে কি না কে জানে। তবে আগে থেকেই ঠিক করে রাখা সূচির কারণে প্রথম অ্যাসাইনমেন্টেই বাংলাদেশ সফরের দায়িত্ব পাচ্ছেন এই লঙ্কান। আজ আনুষ্ঠানিকভাবে হাথুরুর নাম ঘোষণা করেছে শ্রীলঙ্কান ক্রিকেট বোর্ড (এসএলসি)।
২০ ডিসেম্বর থেকে শ্রীলঙ্কা দলের কোচ হিসেবে তাঁর নিয়োগ শুরু হবে। সে সময় শ্রীলঙ্কা ভারতের বিপক্ষে টি-টোয়েন্টি সিরিজ খেলবে। এরপর দুই টেস্টে সিরিজ খেলতে লঙ্কানদের বাংলাদেশে আসার কথা। সেখানেই দলের সঙ্গী হবে হাথুরু। এর আগে একটি ত্রিদেশীয় টি-টোয়েন্টি সিরিজও হতে পারে বাংলাদেশে। যেখানে শ্রীলঙ্কা তিন দলের একটি।
২০১৯ বিশ্বকাপ পর্যন্ত বাংলাদেশের সঙ্গে চুক্তি করেছিলেন। সেটি সমঝোতার ভিত্তিতে বাতিল করতে আগামীকাল বাংলাদেশে আসবেন হাথুরু। বসবেন বিসিবির সঙ্গে। হাথুরুর পক্ষ থেকে এসএলসি আগে থেকেই বিসিবির সঙ্গে আলোচনা-সমঝোতা চালিয়ে গেছে। ফলে হাথুরু এক অর্থে চুক্তিভঙ্গ করলেও সব পক্ষ শান্তিপূর্ণভাবেই সমাধান করে ফেলছে। ২০১০ সালে শ্রীলঙ্কা ‌‘এ’ দলের কোচ থাকার সময় তখনকার বোর্ডের সঙ্গে বিবাদে জড়িয়ে অস্ট্রেলিয়া চলে গিয়েছিলেন এই লঙ্কান।
হাথুরুকে পেতে শ্রীলঙ্কাকে বড় অঙ্কের অর্থই গুনতে হবে। বিশ্বের সবচেয়ে বেতন পাওয়া ক্রিকেট কোচদের একজন ছিলেন তিনি। বছরে ৩ লাখ ৪০ হাজার ডলারের মতো পেতেন বিসিবি থেকে। এসএলসিও এর কাছাকাছি অঙ্কের বেতন দেবে তাঁকে। শ্রীলঙ্কার ইতিহাসে সবচেয়ে দামি কোচ হয়ে গেলেন তিনি। ২০১১ সাল থেকে ১১ জন কোচকে নিয়োগ দেওয়া এসএলসি এবার থিতু হতে চাইছে। তিন বছরের জন্য চুক্তিবদ্ধ হচ্ছেন হাথুরু। সূত্র : এএফপি, ক্রিকইনফো।
