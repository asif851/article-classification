
পাসপোর্টে লেখা তাঁরা ব্রাজিলীয়। কিন্তু শরীরে তাঁদের বইছে জাপানি রক্ত। পূর্বপুরুষেরা জাপান ছেড়ে ব্রাজিলে বসবাস শুরু করায় লাতিন আমেরিকার বিশাল এই দেশটিই এখন তাঁদের মাতৃভূমি। সংখ্যায় প্রায় চার লাখ জাপানি-ব্রাজিলীয়র স্বপ্ন এবারের বিশ্বকাপে ব্রাজিল-জাপান ফাইনাল।আইভরিকোস্টের বিপক্ষে জাপানের ম্যাচটি তাঁরা দেখেছেন সাও পাওলোর জাপানি সংস্কৃতি কেন্দ্রে বসে। তিন শর মতো জাপানি-ব্রাজিলীয় ওখানে বসে গলা মিলিয়েছেন জাপানি জাতীয় সংগীতের সঙ্গে। শরীরে তাদের ছিল ‘ব্লু সামুরাই’দের জার্সি। ব্রাজিলের মাটিতে বিশ্বকাপে জাপানের অংশগ্রহণ যেন তাঁদের কাছে জাতীয়তা ও ঐতিহ্যগত পরিচয়ের মেলবন্ধন ঘটানোর সুযোগ হয়ে এসেছে। শুধুই কী বন্ধন, যথেষ্ট দ্বিধাও কি নয়?কোনোভাবে যদি বিশ্বকাপে জাপান-ব্রাজিল খেলায় হয়ে যায়, তাহলে তাঁরা কাকে সমর্থন দেবেন? উত্তর দিয়েছেন জাপানি বংশোদ্ভূত ইভো তবিয়োকা, ‘জাপানকে একেবারে ফাইনালেই ব্রাজিলের সঙ্গে দেখতে চাই। আমি মুখিয়ে আছি জাপান-ব্রাজিল ফাইনাল দেখার জন্য। তবে আমি নিজের জাতীয়তা ভুলে যাইনি। জাপানের সঙ্গে খেলা হলেও তখন আমার গায়ে থাকবে হলুদ জার্সিটিই।’এই জাপানি-ব্রাজিলীয়দের ইতিহাসটা কী? বহু বছর আগে জাপানের দরিদ্র লোকদের ব্রাজিল-জাপান সরকারি চুক্তির আওতায় ব্রাজিলে পাঠানো হতো কফিশ্রমিক হিসেবে। বর্তমানে তাদের উত্তর-পুরুষের সংখ্যা প্রায় ১৮ লাখ। জাপানি-ব্রাজিলীয়দের সমর্থনের ব্যাপারটা ভালোভাবেই জানেন জাপানি ফুটবলাররা। পাঁচ ফুটবলার তো এ ব্যাপারে একটি ভিডিও বার্তাও প্রকাশ করেছেন। সেখানে জাপান অধিনায়ক মাকোতো হাসাবে ধন্যবাদ জানিয়েছেন সকল জাপানি-ব্রাজিলীয়দের। এএফপি।
