

আইপিএল অভিষেকেই মাঠ মাতিয়েছেন মুস্তাফিজুর রহমান। দেশের ক্রিকেটপ্রেমীরাও তাই আইপিএল নিয়ে আগ্রহ ফিরে পেয়েছিলেন, চায়ের পেয়ালায় চুমুক দিতে দিতে আলোচনার ঝড়ও উঠছিল এ নিয়ে। কিন্তু সে ঝড় খানিকটা স্তিমিত হয়ে গেল আবারও। সাকিব আল হাসান যে মাঠে নামতেই পারছেন না। টানা দ্বিতীয় ম্যাচেও তাঁকে বসিয়ে রাখল কলকাতা নাইট রাইডার্স। 
আজও প্রথম ম্যাচের একাদশ নিয়েই নেমেছে কলকাতা। বিদেশি চারজনের কোটায় কলিন মানরো, ব্র্যাড হগ, জন হ্যাস্টিংস ও আন্দ্রে রাসেলকে নিয়ে নেমেছে। আরও একবার তাই দর্শক হয়েই থাকতে হলো সাকিবকে। তবে সাকিবকে ছাড়াই প্রথম ম্যাচটা জিতলেও দ্বিতীয় ম্যাচে মুম্বাই ইন্ডিয়ানসের কাছে হেরে গেছে কেকেআর। টস হেরে প্রথমে ব্যাট করতে নেমে ৫ উইকেটে ১৮৭ রান করে কলকাতা। ৫২ বলে সর্বোচ্চ ৬৪ রান অধিনায়ক গৌতম গম্ভীরের। দ্বিতীয় সর্বোচ্চ ৫২ রান মনীশ পান্ডের। পান্ডের ২৯ বলের ইনিংসে ছিল ৩টি করে চার ও ছয়।১৮৮ রানের লক্ষ্যটা ৫ বল ও ৬ উইকেট হাতে রেখেই ছুঁয়ে ফেলে মুম্বাই। ৫৪ বলে ১০ চার ও ২ ছয়ে সর্বোচ্চ ৮৪ রান করে অপরাজিত ছিলেন দলটির অধিনায়ক রোহিত শর্মা। এ ছাড়া ২২ বলে ৩ চার ও ৩ ছয়ে ৪১ রান করেছেন ইংলিশ ব্যাটসম্যান জস বাটলার।
সূত্র: ক্রিকইনফো।
