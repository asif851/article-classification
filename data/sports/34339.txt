
‘মরক্কো দীর্ঘজীবী হোক!’
‘দীর্ঘজীবী হোন মরক্কোর রাজা!’‘দীর্ঘজীবী হোক সাহারা!’ওপরের স্লোগানগুলো বেরিয়েছে ডিয়েগো ম্যারাডোনার মুখ থেকে! এই মুহূর্তে মরক্কো সফরের থাকা আর্জেন্টাইন ফুটবল কিংবদন্তি এর পরপরই নিজের ইচ্ছাটাও জানিয়েছেন—তিনি মরক্কো জাতীয় ফুটবল দলের কোচ হতে চান!ম্যারাডোনা মরক্কো সফর করছেন গ্রিন মার্চ বার্ষিকীর একজন আমন্ত্রিত অতিথি হিসেবে। ১৯৭৫ সালের নভেম্বরে স্পেনের কাছ থেকে পশ্চিম সাহারা দখলমুক্ত করার দাবি জানিয়ে মরক্কো সরকার যে বিশাল বিক্ষোভের আয়োজন করেছিল, সেটিই ইতিহাসে গ্রিন মার্চ নামে পরিচিত। সেই বিক্ষোভ মিছিলের স্মরণে প্রতিবছর মরক্কো সরকার গ্রিন মার্চ বার্ষিকী উদ্‌যাপন করে বিশাল আয়োজনের মধ্য দিয়ে।এ উপলক্ষে গত শনিবার পশ্চিম সাহারার বিরোধপূর্ণ অঞ্চলে আয়োজিত একটি ফুটবল ম্যাচের আগে ম্যারাডোনা বলেন, ‘যদি আমার কাছে মরক্কোর কাছ থেকে কোচ হওয়ার সত্যিকারের কোনো প্রস্তাব আসে, তাহলে আমি আলোচনা করতে রাজি আছি।’২০১৮ সালে রাশিয়া বিশ্বকাপে মরক্কো খেলবে—এমনই আশা ম্যারাডোনার। তবে তিনি মরক্কো জাতীয় দলের বর্তমান অবস্থার কিছুটা সমালোচনাও করেছে, ‘মরক্কোর জাতীয় দলের অবস্থা এই মুহূর্তে খুব একটা ভালো নয়; বিশেষ করে আপনি যদি ইউরোপীয় দলগুলোর সঙ্গে তুলনায় যান। তবে আমি আশাবাদী, মরক্কো বাছাইপর্বের বাধা পেরিয়ে ২০১৮ বিশ্বকাপে খেলতে পারবে।’২০২৬ বিশ্বকাপ আয়োজন করতে চায় মরক্কো। এই লক্ষ্য পূরণে মরক্কোর অবকাঠামো শক্তিশালী করার ওপর জোর দেন ম্যারাডোনা, ‘ফুটবল অবকাঠামোর উন্নয়ন না হলে ২০২৬ সালের বিশ্বকাপ আয়োজনটা কঠিন হবে মরক্কোর জন্য। সে জন্য এখনই অবকাঠামো উন্নয়নের দিকে জোর দেওয়া উচিত।’ সূত্র : সিটিভি অনলাইন।
