
আগের রাতে রংপুর রাইডার্সের জয়ের চেয়েও বড় হয়ে উঠেছিল সাকিব আল হাসানের বহিষ্কারাদেশের খবর। মাঠে শৃঙ্খলাভঙ্গের অভিযোগে এক ম্যাচের জন্য নিষিদ্ধ হন রংপুর অধিনায়ক, সঙ্গে ২০ হাজার টাকার আর্থিক দণ্ড। কুমিল্লা ভিক্টোরিয়ানসের বিপক্ষে কাল তাই দর্শক হয়ে থাকলেন বিশ্বসেরা অলরাউন্ডার। মিরপুর শেরেবাংলা স্টেডিয়ামের প্রেসিডেন্ট বক্সে বসে দেখলেন দলের করুণ পরাজয়।৮২ রানে অলআউট হয়ে ৯ উইকেটের হার—এবারের বিপিএলে উইকেটের ব্যবধানে সবচেয়ে বড় পরাজয়। উইকেটের ব্যবধানে আগের দুটি বড় জয়ও কুমিল্লা ভিক্টোরিয়ানসেরই। ৭ উইকেটে জয় ছিল চট্টগ্রাম ভাইকিংসের বিপক্ষে, বরিশাল বুলসের বিপক্ষে ৮ উইকেটে। অবশ্য রংপুরের স্কোরটাও কাল পর্যন্ত তিন বিপিএলেরই সর্বনিম্ন। ম্যাচ-পরবর্তী সংবাদ সম্মেলনে কুমিল্লা ভিক্টোরিয়ানসের বিশাল জয়ে সাকিবের না খেলার পরোক্ষ প্রভাবের কথা বললেন মাশরাফি বিন মুর্তজাও, ‘সাকিবের না থাকাটা তার দলের জন্য যেমন চাপ, তেমনি প্রতিপক্ষের জন্য সব সময়ই স্বস্তির।’ তবে খাটো করছেন না দলের পারফরম্যান্সটাকেও, ‘আমরা যেভাবে খেলেছি, যেভাবে বোলিং করেছি; জয়টা পাওনাই ছিল।’ইনিংসের দ্বিতীয় ওভারেই নুয়ান কুলাসেকারার জোড়া আঘাতে নড়বড়ে হয়ে যায় রংপুর রাইডার্স। ধুঁকতে ধুঁকতে ২০ ওভার পর্যন্ত খেললেও শুরুর ধাক্কা আর সামলে উঠতে পারেনি। শ্রীলঙ্কান পেসার কুলাসেকারার ভয়ংকর রূপটাই বরং ‘হাইলাইটস’ হয়ে থাকল ইনিংসের। ৪ ওভারের ১৫টিই ডট বল, ১২ রান দিয়ে ৪ উইকেট। রংপুর রাইডার্সের ইনিংসে দুই অঙ্কে যেতে পেরেছেন শুধু মোহাম্মদ মিঠুন (২৮) ও সাকলাইন সজীব (১১)।ছোট লক্ষ্য তাড়া করে জিততেও ১৮-১৯ ওভার পর্যন্ত খেলাটা বিপিএলের নিয়ম হয়ে যাচ্ছিল। কাল ১১.৫ ওভারেই ম্যাচ জিতে ব্যতিক্রম দেখাল কুমিল্লা ভিক্টোরিয়ানস। মাশরাফির পরিকল্পনাও তাতে সফল, ‘গত ম্যাচটা ভালোভাবে জেতার পর এই ম্যাচেও আমাদের লক্ষ্য ছিল সুযোগ পেলে রানরেট বাড়িয়ে নেওয়া। সেই সুযোগ কাজে লাগাতে পেরেছি।’ কৃতিত্ব বেশি মারলন স্যামুয়েলসেরই। ২৪ বলে অপরাজিত ৪২ করে ম্যান অব দ্য ম্যাচ, বিপিএলে নিজের শেষ ম্যাচটা রাঙিয়ে রাখলেন এই ক্যারিবিয়ান। ছুটির দিনে প্রায় ভরা গ্যালারিতে রং ছড়িয়েছে কুমিল্লা ভিক্টোরিয়ানস সমর্থকদের লাল জার্সিও।প্রথম ম্যাচে হারলেও টানা তিন জয়ের সৌরভ নিয়ে আজ কুমিল্লা ছুঁয়ে চট্টগ্রাম পর্ব খেলতে যাবে মাশরাফি বিন মুর্তজার দল। বিকেলে কুমিল্লা টাউন হল মাঠে সংবর্ধনা দেওয়া হবে কুমিল্লা ভিক্টোরিয়ানসকে।সংক্ষিপ্ত স্কোররংপুর রাইডার্স: ২০ ওভারে ৮২ (সিমন্স ৩, সৌম্য ৫, মিঠুন ২৮, জহুরুল ৪, মিসবাহ ৬, আল আমিন ০, পেরেরা ৯, সেনানায়েকে ৯, আরাফাত সানি ২, সাকলাইন ১১, জায়েদ ০*; মাশরাফি ০/১৫, কুলাসেকারা ৪/১২, নারাইন ১/১৬, জাইদি ১/১৩, হায়দার ২/১৫, মাহমুদুল ০/১০)। কুমিল্লা ভিক্টোরিয়ানস: ১১.৫ ওভারে ৮৪/১ (ইমরুল ২৪*, মাহমুদুল ১১, স্যামুয়েলস ৪২*; পেরেরা ০/১৩, সেনানায়েকে ০/১৩, আরাফাত সানি ০/২০, জায়েদ ০/২৩)।ফল: কুমিল্লা ৯ উইকেটে জয়ী।ম্যান অব দ্য ম্যাচ: মারলন স্যামুয়েলস।
