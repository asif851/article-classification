


পেশাদার ক্যারিয়ারের প্রথম লাল কার্ড দেখলেন এমবাপ্পে
প্রথম হলুদ কার্ড দেওয়া হলেও পরে রিভিউতে সিদ্ধান্ত বদল হয়েছে


ক্যারিয়ারের প্রথম লাল কার্ড দেখেছেন। এটুকুই মন খারাপ করার জন্য যথেষ্ট ছিল কিলিয়ান এমবাপ্পের। কিন্তু দুঃখটা বাড়িয়ে দিচ্ছে অন্য একটি বিষয়, লাল কার্ডটা যে তিনি দেখেছেন রিভিউয়ের মাধ্যমে। সে ধাক্কায় আরেকটু হলেই ডুবতে বসেছিল তাঁর দলও। শেষ পর্যন্ত রেনেকে ৩-২ গোলে হারিয়েই মাঠ ছেড়েছে পিএসজি।
ম্যাচের ৬০ মিনিটে বলের নিয়ন্ত্রণ হারান এমবাপ্পে। সেই বল নিয়ে ছুটতে শুরু করেছিলেন রেনের ইসমাইলা সার। পেছন থেকে ট্যাকল করে তাঁকে আটকে দেন এমবাপ্পে। রেফারি প্রথমে হলুদ কার্ড দেখান। কিন্তু সেটা ভিডিও অ্যাসিস্ট্যান্ট রিভিউতে দেখে সেই সিদ্ধান্ত পালটে ফেলেন রেফারি। সরাসরি লাল কার্ড দেখানো হয় এমবাপ্পেকে। রিভিউ অবশ্য কাল ভূমিকা রেখেছে এর আগেই। ৪২ মিনিটে রেনের ওয়াহবি খাজ্রি গোল করেছিলেন, কিন্তু রিভিউতে হ্যান্ডবলের জন্য গোলটি বাতিল হয়ে যায়। তখনো পিএসজি ১-০ গোলে এগিয়ে ছিল। এমবাপ্পের লাল কার্ডের আগেই ব্যবধান ৩-০ হয়ে যায়। না, এমবাপ্পে বা নেইমার কেউই গোল পাননি। দুই ডিফেন্ডার থমাস মুনিয়ের ও মারকিনিওস প্রথম দুই গোল করেছেন। ৫৭ মিনিটে রেনের গোলরক্ষকের ব্যবধান বাড়ান জিওভানি লো সেলসো।
৬০ মিনিটে এমবাপ্পের ওই কাণ্ডের পরই ম্যাচে ফিরেছে রেনে। ৮৪ ও ৯০ মিনিটের সেই দুই গোলেও অবশ্য ফ্রেঞ্চ কাপের সেমিফাইনালে রেনের হার আটকাতে পারেনি।
এমবাপ্পের সেই ট্যাকল দেখুন...
