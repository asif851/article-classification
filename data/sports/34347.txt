
চ্যাম্পিয়নস লিগে পিএসজির বিপক্ষে গোল পাননি। দলও জেতেনি। গোলের একটা তাগিদ ক্রিস্টিয়ানো রোনালদোর মধ্যে ছিল। সে তাগিদেই কিনা ম্যাচের শুরুতেই গোল করলেন। গোলের দেখা পেয়েছেন দানিলো এবং মার্সেলোও। এ ত্রয়ীর দিনে সেল্টা ভিগোর বিপক্ষে ৩-১ গোলের জয় পেয়েছে রিয়াল মাদ্রিদ।গত মাসেই বার্সেলোনাকে ৪-১ গোলে হারানো, পয়েন্ট তালিকায় দুইয়ে অবস্থান, ঘরের মাঠে ম্যাচ—সেল্টা ভিগোর আত্মবিশ্বাস উত্তুঙ্গেই থাকার কথা। তা ছাড়া চোটের কারণে রিয়াল শিবিরে ছিলেন না গ্যারেথ বেল, করিম বেনজেমা ও হামেস রদ্রিগেজ। তবে তাতে সমস্যা হয়নি রিয়ালের। ৮ মিনিটে বক্সে ​লুকাস ভাজকুয়েজের বাড়িয়ে দেওয়া বলটা ডান পায়ে জালে জড়িয়ে দেন রোনালদো। ১৫ মিনিট পর ব্যবধানে দ্বিগুণ করেন দানিলো। ৫৭ মিনিটে দুই হলুদ কার্ডের ফল হিসেবে লাল কার্ড দেখে মাঠ ছাড়েন সেল্টা ভিগোর ডিফেন্ডার গুস্তাভো কাবরাল। ১০ জনের দলে পরিণত হয়েও ৮৫ মিনিটে নোলিতোর গোলে ব্যবধান কমায় সেল্টা ভিগো। ম্যাচের অন্তিম মুহূর্তে মার্সেলোর গোলে ব্যবধান বাড়িয়ে সহজ জয় নিয়েই মাঠ ছাড়ে রিয়াল। এ জয়ে ৯ ম্যাচে ২১ পয়েন্টে তালিকায় শীর্ষ অবস্থান ধরে রেখেছে রিয়াল।
