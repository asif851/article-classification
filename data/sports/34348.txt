
এটাই হয়তো মেসির শেষ সুযোগ। আগামী বছরই বয়স ৩১ হবে লিওনেল মেসির। ফর্মে থেকে বিশ্বকাপ জেতানোর সুযোগ কাতারে আর থাকবে না আর্জেন্টাইন ফরোয়ার্ডের। এ প্রজন্মের সেরা খেলোয়াড়ের বিশ্বকাপ জেতার সম্ভাব্য সেরা সুযোগ তাই ২০১৮ সালে রাশিয়াতেই। আর্জেন্টিনার মানুষের দাবিও তাই। কোচ হোর্হে সাম্পাওলি অবশ্য দাবি করছেন, ফুটবলই মেসির কাছে দেনাদার। মেসির বিশ্বকাপ জেতা উচিত ফুটবলের জন্যই!
টানা তিন বছরে তিনটি ফাইনাল ফিরেছে আর্জেন্টিনা। ২০১৮ বিশ্বকাপে এমন স্বপ্নভঙ্গের মধ্য দিয়ে যেতে চায় না আর্জেন্টিনা। কাল ইকুয়েডরের ম্যাচের আগে তো বিশ্বকাপে যাওয়া নিয়েই শঙ্কা জেগেছিল। মেসির দুর্দান্ত এক হ্যাটট্রিক সে শঙ্কা উড়িয়ে দিয়েছে। ম্যাচ শেষে কৃতজ্ঞ সাম্পাওলি তাই মেসির স্তুতিতে কোনো বাঁধ রাখেননি, ‘বিশ্বকাপ জেতাতেই হবে, আর্জেন্টিনার কাছে মেসির এমন কোনো দায় নেই। বরং ফুটবলের কাছে মেসির একটি বিশ্বকাপ পাওনা। সে ইতিহাসের সেরা খেলোয়াড়।’
মেসির প্রশংসা করতে গিয়ে আবার দলের অন্যদের খাটো করতে চাননি কোচ। এ জয় যে সবার প্রচেষ্টাতেই এসেছে, ‘এটা একটা দলের জয়। ওরা অসাধারণ এক ম্যাচ খেলেছে। আর্জেন্টিনার জন্য এটা (বিশ্বকাপ থেকে বাদ পড়া) খুবই ভয়ংকর একটা ঘটনা হতো। আমাদের সবার জন্যই। অবশ্যই এ নিয়ে ভয় ছিল, কিন্তু আজ কীভাবে খেলতে হবে আমরা জানতাম।’
শেষ পর্যন্ত ‘ঘাম দিয়ে জ্বর ছেড়েছে’ আর্জেন্টিনার। কিন্তু বাছাইপর্বে আর্জেন্টিনার খেলা সন্তোষজনক ছিল না। বিশ্বকাপ জেতার স্বপ্ন বাস্তবায়ন করতে আরও অনেক দূর যেতে হবে আর্জেন্টিনাকে। সাম্পাওলি তবু আশাবাদী, ‘আমার ধারণা এর মাঝে অনেক বড় পরিবর্তন আসবে। দল আরও উন্নতি করবে।’ সূত্র: এএফপি
