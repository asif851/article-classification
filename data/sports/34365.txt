
তিনি ‘টপলেস মডেল’। বিবসনা হয়ে ক্যামেরার সামনে হাজির হওয়া তাঁর জন্য ডালভাত। সম্প্রতি নাইজেরিয়ায় দুই শতাধিক স্কুলছাত্রীকে অপহরণ করা হয়। এরই প্রতিবাদটা নিজের মতো করে জানিয়েছেন মডেল ইরিনা শায়াক। কিন্তু ক্রিস্টিয়ানো রোনালদোর প্রেমিকার এই প্রতিবাদের ধরন নিয়ে পক্ষে-বিপক্ষে বিতর্কের ঝড় উঠেছে সামাজিক যোগাযোগের সাইটগুলোতে।শরীরের ওপরের অংশে বিবসনা হয়ে ক্যামেরার সামনে ছবি তুলেছেন ইরিনা। বুকের ওপর ধরে রেখেছেন একটি সাদা কাগজ। যে কাগজে লেখা: ‘আমাদের মেয়েদের ফিরিয়ে দাও’।নাইজেরিয়ার সশস্ত্র জঙ্গিরা স্কুলছাত্রীদের অপহরণ করেছে কারণ তারা নারী শিক্ষা ও নারী স্বাধীনতার বিরুদ্ধে। আর ইরিনা যেন তারই মুখভাঙা জবাব দিলেন। অন্তত এটাই মনে করছেন ইরিনার এমন ধরনের প্রতিবাদের পক্ষে দাঁড়ানোরা। ইরিনার পক্ষে দাঁড়ানো একজন লিখেছেন, ‘তাঁর মতো মডেল এভাবে প্রতিবাদ জানিয়েছে বলেই তো আজ বিষয়টি সারা বিশ্বে এভাবে আলোচিত হলো।’কিন্তু অন্য পক্ষের মতে, প্রতিবাদটা অন্যভাবেও জানাতে পারতেন ইরিনা। এমন একজন লিখেছেন, ‘যাঁরা বলছেন ইরিনা অন্যদের চেয়ে অপহরণের বিষয়টিতে বেশি মনোযোগ এনে দিয়েছেন, তাঁরা ভুল বলছেন। মনোযোগের কেন্দ্রে বরং তিনিই চলে এসেছেন, হয়তো এটা তাঁর উদ্দেশ্য ছিল না। কিন্তু এটাই হয়েছে।’জেরোমি গ্রেগরি নামের একজন বিক্ষুব্ধ ভাষায় সমালোচনা করে লিখেছেন, ‘এটা একেবারেই অরুচিকর, লজ্জাজনক, মূর্খামি। নিজের অভিলাষ চরিতার্থ করার চেষ্টা বন্ধ করুন। কোনো একটা উপলক্ষকে পুঁজি করে ব্যবহার করা অসহায় মেয়েদের অপহরণ করার মতোই জঘন্য।’আরেকজন প্রশ্ন করেছেন, ‘এই অসহায় মেয়েদের কিছু হলে সত্যিই কি আপনার কিছু আসে-যায়?’
