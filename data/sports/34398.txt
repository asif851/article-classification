
চট্টগ্রাম টেস্ট শুরু আগেই অসুস্থ ছিলেন সাব্বির রহমান। জ্বর ও গ্যাস্ট্রিকের সমস্যা নিয়ে ব্যাটিং করেছেন দুই ইনিংসেই। দ্বিতীয় ইনিংসে অসুস্থতা নিয়ে খেলেছেন বীরত্বপূর্ণ ওই ইনিংস। দলকে প্রায় জিতিয়ে নিয়েই ফিরছিলেন। ঢাকা টেস্টের আগে তাঁর অসুস্থতা স্বাভাবিকভাবেই চিন্তার কারণ হয়ে দাঁড়িয়েছে বাংলাদেশ দলে। যদিও দলের ফিজিও বায়েজিদুল ইসলাম সাব্বিরকে নিয়ে ইতিবাচক কথাই শুনিয়েছেন।চট্টগ্রাম টেস্টের পরপরই পেটে ব্যথা হয়েছিল সাব্বিরের। চট্টগ্রামেই তাঁকে চিকিৎসকের কাছে নেওয়া হয়। ঢাকায় ফিরে বেশ কিছু পরীক্ষাও করানো হয়েছে। পরীক্ষা নিয়ে বায়েজিদ ইতিবাচক কথাই শোনালেন, ‘আমরা যা সন্দেহ করেছিলাম, তেমন কোনো সমস্যা নেই। সাধারণ গ্যাস্ট্রিকের সমস্যা। চিকিত্সক ওকে কিছু পরামর্শ দিয়েছে। যেমন: কোন কোন খাবার সে খাবে, কেমন হবে তার খাদ্যাভ্যাস। আজ যেহেতু এন্ডোসকপি করানো হয়েছে, সে অনুশীলনে আসেনি। কাল থেকে সাধারণ অনুশীলনসহ সবই করতে পারবে সাব্বির।’ঢাকা টেস্টে তাহলে খেলতে পারছেন সাব্বির? এখনই শতভাগ নিশ্চিত না হলেও বায়েজিদ অবশ্য আশাবাদী, ‘এই মুহূর্তে চিকিত্সকদের এতটুকুই পর্যবেক্ষণ। তবে ওর ব্যথার মাত্রা অনেক কমে গেছে। ইনশা আল্লাহ টেস্টের আগে সব ঠিক হয়ে যাবে।’
