
হায়দরাবাদ টেস্টে বাংলাদেশের শেষ ব্যাটসম্যান হিসেবে আউট হয়ে যান তাসকিন আহমেদ। রাউন্ড দ্য উইকেটে এসে লেগ স্টাম্পের ওপর করা বলটি ফ্লিক করতে চেয়েছিলেন বাংলাদেশের ‘নম্বর ১১’। কিন্তু বলটা তাঁর ব্যাট ফাঁকি দিয়ে প্যাডে লেগে চলে যায় স্লিপে। আবেদন হয় সমস্বরেই। কিন্তু আম্পায়ার মারিয়াস ইরাসমাস তাতে সাড়া না দিয়ে তাঁর সহকারী জেএস উইলসনের শরণাপন্ন হন। উইলসনের সঙ্গে আলাপ করে তিনি ডাকেন টেলিভিশন আম্পায়ারকে। 
টিভি আম্পায়ার জানিয়ে দেন ক্যাচের প্রশ্ন নেই, বল তাসকিনের ব্যাটের সংস্পর্শেই আসেনি। কিন্তু জায়ান্ট স্ক্রিনে ‘নট আউট’ লেখা ওঠার সঙ্গে সঙ্গেই ভারতীয় অধিনায়ক বিরাট কোহলি রিভিউয়ের আবেদন করেন। ব্যাপারটি নিয়ে তৈরি হয়েছে কিছুটা ধোঁয়াশার।ধোঁয়াশাটি মূলত তৈরি হয়েছে, জায়ান্ট স্ক্রিনে পুরো ঘটনাটি দেখে কোনো অধিনায়ক রিভিউয়ের আবেদন করতে পারেন কি না। রিভিউ চেয়ে অবশ্য সফল হন কোহলি। দেখা যায় বলটি তাসকিনের প্যাডে না লাগলে তা স্টাম্পেই আঘাত করত। বোলিং যেহেতু করছিলেন একজন অফ স্পিনার, তাই রিভিউতে পুরো ব্যাপারটি দেখে আরও নিশ্চিত হন টেলিভিশন আম্পায়ার। রিভিউ সফল হয়। কিন্তু কোহলি রিভিউটা ওই সময় চাইতে পারতেন কি? রিভিউ নেওয়ার নির্দিষ্ট একটা সময়ও তো আছে।এই প্রশ্নের উত্তর হচ্ছে—হ্যাঁ, তিনি পারতেন। কীভাবে পারতেন? আইনেই লেখা আছে, একটি নির্দিষ্ট আউটের জন্য আম্পায়াররা টেলিভিশন রিপ্লে চাইতে পারেন। কিন্তু সেই রিপ্লেতে যদি দেখা যায়, ব্যাটসম্যান সেই নির্দিষ্ট ধরনের আউট না হয়ে অন্যভাবে আউট, তাহলে ফিল্ডিং দল রিভিউ নিতে পারে। তাসকিনের বেলায় ঠিক সে ব্যাপারটি ঘটেছে। আম্পায়াররা দেখতে চেয়েছিলেন তিনি ক্যাচ আউট কি না, কিন্তু রিপ্লেতে দেখা গেল ক্যাচ আউট না হলেও তিনি এলবিডব্লুর ফাঁদে পড়ে গেছেন। কোহলি পুরোপুরি আইনের মধ্যে থেকেই তাসকিনের বেলায় রিভিউ চেয়েছিলেন। এক বলে তাই রিভিউ হয়েছে দুবার। সূত্র: ইন্ডিয়ান এক্সপ্রেস।
