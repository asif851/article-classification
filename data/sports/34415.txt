
লা লিগার শিরোপা জয়ের পথে আরও একধাপ এগিয়ে গেল অ্যাটলেটিকো মাদ্রিদ। গতকাল এলচের বিপক্ষে ২-০ গোলের জয় দিয়ে পয়েন্ট তালিকার শীর্ষস্থান ধরে রেখেছে ডিয়েগো সিমিওনের শিষ্যরা। নিজেদের মাঠে গতকাল প্রথমার্ধটা খুব একটা ভালো কাটেনি অ্যাটলেটিকোর। গোলশূন্য সমতা নিয়েই শেষ হয়েছিল প্রথম ৪৫ মিনিটের খেলা। দ্বিতীয়ার্ধের শুরুতেই পেনাল্টি থেকে গোল করে এগিয়ে যাওয়ার সুযোগ এসেছিল অ্যাটলেটিকোর সামনে। কিন্তু নিশ্চিত এই গোলের সুযোগ নষ্ট করেছেন ডেভিড ভিয়া। ৭২ মিনিটের মাথায় সমর্থকদের আর হতাশ করেননি মিরান্ডা। দারুণ এক হেড থেকে গোল করেছেন এই ব্রাজিলিয়ান ডিফেন্ডার। ২০১৩ সালের কোপা ডেল রের ফাইনালেও দলের জয়সূচক গোলটি করেছিলেন এই মিরান্ডা। খেলা শেষ হওয়ার আগমুহূর্তে আরেকটি পেনাল্টি পেয়েছে অ্যাটলেটিকো। এবার আর কাঙ্ক্ষিত লক্ষ্যে বল পাঠাতে কোনো ভুল হয়নি ডিয়েগো কস্তার। লা লিগার এবারের মৌসুমে এটি ছিল ব্রাজিল বংশোদ্ভূত এই স্প্যানিশ স্ট্রাইকারের ২৭তম গোল। মাত্র এক গোল বেশি নিয়ে সর্বোচ্চ গোলদাতার তালিকায় শীর্ষে আছেন রোনালদো। গতকালের এই ২-০ গোলের জয় দিয়ে ১৯৯৬ সালের পর আবারও লা লিগার শিরোপা জয়ের পথে অনেকখানিই এগিয়ে গেছে অ্যাটলেটিকো। লিগে তাদের খেলতে হবে আর চারটি ম্যাচ। এর মধ্যে প্রথম তিনটি ম্যাচ জিতলেই শিরোপা নিশ্চিত করে ফেলতে পারবে ডিয়েগো সিমিওনের দল। বার্সেলোনার বিপক্ষে লিগের শেষ ম্যাচটা তখন তারা খেলতে পারবে কোনো চাপ ছাড়াই। ৩৪ ম্যাচ শেষে ৮৫ পয়েন্ট নিয়ে শীর্ষে আছে অ্যাটলেটিকো। এক ম্যাচ কম খেলে রিয়াল মাদ্রিদ ও বার্সেলোনার সংগ্রহ ৭৯ ও ৭৮ পয়েন্ট।—রয়টার্স
