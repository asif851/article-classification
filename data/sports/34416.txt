
একজন ইউরোপে, অন্যজন দক্ষিণ আমেরিকায়। ক্লাব ফুটবলে প্রতিদ্বন্দ্বিতাটা একদম সামনাসামনি হলেও বিশ্বকাপ বাছাইপর্ব নিয়ে দুজন হাজার মাইল দূরত্বে। কিন্তু তার পরও লিওনেল মেসিকে জবাব দেওয়ার সুযোগটা হাতছাড়া করলেন না ক্রিস্টিয়ানো রোনালদো। বার্সেলোনার হয়ে মেসির গত হ্যাটট্রিকটার জবাব পর্তুগাল অধিনায়ক দিলেন দুর্দান্ত এক হ্যাটট্রিকেই। দ্বিতীয়ার্ধে ১৫ মিনিটের মধ্যে তিন গোল করে রোনালদো উদ্ধার করেছেন ২-১-এ পিছিয়ে থাকা তাঁর দলকে। উত্তর আয়ারল্যান্ডের বিপক্ষে ম্যাচটা ৪-২ গোলে জিতেই বিশ্বকাপের পথে আরও এক ধাপ এগিয়ে গেছে পর্তুগাল। ৬৮, ৭৭ ও ৮৩ মিনিটে প্রায় ঝড়ের বেগে তিনটি গোল করেছেন রোনালদো।বিশ্বকাপ বাছাইপর্বে ইউরোপ অঞ্চলের রাতটায় রোনালদোর পাশাপাশি আলো ছড়িয়েছেন মিরোস্লাভ ক্লোসাও। না, ক্লোসা হ্যাটট্রিক করেননি। তবে জাতীয় দলের হয়ে নিজের দুর্দান্ত ফর্মটা ধরে রেখে এই বুড়ো বয়সেও একটা গোল করেছেন। অস্ট্রিয়ার বিপক্ষে জার্মানির ৩-০ গোলের জয়ের প্রথম গোলটা ৩৩ মিনিটে ক্লোসার সৌজন্যেই। এই গোল দিয়ে ক্লোসা ছুঁয়ে ফেললেন জার্মানির সর্বোচ্চ গোলদাতা জার্ড মুলারকে। দুজনের গোলই এখন ৬৮টি। নিশ্চিতভাবেই মুলারকে পেরিয়ে যাচ্ছেন তিনি। অবশ্য ৬৮ গোল পেতে মুলারকে যেখানে খেলতে হয়েছিল ৬২ ম্যাচ, ক্লোসা খেলেছেন ১২৯টি।কাল রাতে ইউরোপে প্রায় সব কটি বড় দলই জয় নিয়ে চূড়ান্ত পর্বের দিকে এগিয়ে গেছে। আলবা ও নেগ্রোদোর গোলে ফিনল্যান্ডকে ২-০ ব্যবধানে হারিয়েছে বর্তমান চ্যাম্পিয়ন স্পেন। জেরার্ড-ল্যামবার্টের পর ওয়েলবেকের জোড়া গোলে মালদোভাকে ৪-০ ব্যবধানে হারিয়েছে ইংল্যান্ড। বুলগেরিয়ার বিপক্ষে ইতালির ১-০ গোলের জয়। এস্তোনিয়ার সঙ্গে ড্র করে প্রথমবারের মতো পয়েন্ট হারিয়েছে হল্যান্ড। ডাচদের ২-২ গোলের সেই ড্রটাও এসেছে একেবারে ম্যাচের অন্তিম মুহূর্তে পেনাল্টি থেকে পাওয়া গোলের সৌজন্যে। জর্জিয়ার সঙ্গে গোলশূন্য ড্র করে সরাসরি বিশ্বকাপে খেলার সম্ভাবনাটা আরও ফিকে করেছে ফ্রান্স।
ক্লোসার মতো রোনালদোও একটি রেকর্ড করেছেন। কিংবদন্তি ইউসেবিওকে টপকে পর্তুগালের দ্বিতীয় সর্বোচ্চ গোলদাতা এখন তিনিই। ইউসেবিও করেছিলেন ৪১ গোল। ৪৩ গোল করা রোনালদোর সামনে আছেন কেবলই পলেতা। সেটিও মাত্র চার গোলের দূরত্বে বলে নিশ্চিতভাবে পর্তুগালের সর্বোচ্চ গোলদাতার রেকর্ডটি একদিন রোনালদোর নামের পাশেই লেখা হবে।
প্রথম আন্তর্জাতিক হ্যাটট্রিক, সেটিও দলকে উদ্ধার করা। রোনালদো তাই উচ্ছ্বসিত, ‘জাতীয় দলের হয়ে এই প্রথম তিনটা গোল করলাম। এটা আমার কাছে ইতিহাসতুল্য। ক্লাবের হয়ে এর আগে অনেকবার হ্যাটট্রিক করলেও আন্তর্জাতিক পর্যায়ে কখনো সেটা করা হয়নি। আমি তাই খুব খুশি। এটা সত্যিই বিশেষ কিছু।’
ইউসেবিওকে টপকে যাওয়ার গর্বটাও ছিল তাঁর কণ্ঠে, ‘আমি রেকর্ডটার কাছাকাছি এসেছিলাম, কিন্তু এটা ভেঙে দেওয়া আমার লক্ষ্য ছিল না। তাঁর সমান গোল করতে পেরে এবং এরপর ইউসেবিওকে পেরিয়ে যেতে পেরে আমি গর্বিত। তিনি পর্তুগালের সর্বকালের সেরাদের একজন। তাঁর রেকর্ডটা নিজের করে নেওয়া তাই অনেক গর্বের।’
আন্তর্জাতিক ফুটবলে হ্যাটট্রিক সংখ্যায় অবশ্য রোনালদোর চেয়ে এগিয়ে আছেন মেসি। তিনটা হ্যাটট্রিক আছে তাঁর আর্জেন্টিনার হয়ে। সুইজারল্যান্ড, ব্রাজিল এবং সর্বশেষ গুয়েতেমালার বিপক্ষে।
