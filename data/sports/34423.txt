
টেস্টে শ্রীলঙ্কার যে কজন ব্যাটসম্যান বাংলাদেশকে নিয়মিত ভুগিয়েছেন, তাঁদের মধ্য সবার ওপরে থাকবেন কুমার সাঙ্গাকারা। টেস্ট ক্যারিয়ারে বাংলাদেশের বিপক্ষে কখনো পরাজয়ের অভিজ্ঞতা হয়নি এই লঙ্কান কিংবদন্তির। আজ পি সারা ওভালে তাঁর উত্তরসূরিদের হয়েছে তিক্ত অভিজ্ঞতা। হেরাথদের হতাশায় ডুবিয়ে দুর্দান্ত এক জয় পেয়েছে বাংলাদেশ। ম্যাচের পরপর তাই মুশফিকদের অভিনন্দন জানিয়েছেন ‘সাঙ্গা’। 
এক টুইট বার্তায় সাঙ্গাকারা লিখেছেন, ‘বাংলাদেশের অসাধারণ জয়। তারা নিজেদের শততম টেস্টে সাহস ও প্রত্যয় দেখিয়েছে তারা। দারুণ এক টেস্ট ম্যাচ।’ গল টেস্টে হারের পর কলম্বোয় দুর্দান্তভাবে ঘুরে দাঁড়িয়েছে, শ্রীলঙ্কাকে ৪ উইকেটে হারিয়ে সিরিজে ১-১ সমতা এনেছে বাংলাদেশ। দুই দলের হাড্ডাহাড্ডি লড়াইয়ের পরও সিরিজের নিষ্পত্তি না হওয়াটা একটু আফসোসও তৈরি হচ্ছে সাঙ্গাকারার, ‘সবচেয়ে সুন্দর হতো যদি সিরিজে আরও একটা টেস্ট থাকত। হতাশার বিষয় হচ্ছে, সেটা নেই। সামনে এটা ভেবে দেখা যেতে পারে।’ বাংলাদেশের টেস্ট জয়ে অভিনন্দন জানিয়েছেন আরেক লঙ্কা কিংবদন্তি মাহেলা জয়াবর্ধনে, ‘অভিনন্দন বাংলাদেশ। প্রথম টেস্টে হারের পর অসাধারণ ঘুরে দাঁড়িয়েছে তারা। শ্রীলঙ্কা যেভাবে লড়েছে তাতে গর্বিত।’ তাঁদের আরেক সতীর্থ ও বর্তমান ধারাভাষ্যকার রাসেল আরনল্ড লিখেছেন, ‘দারুণ করেছে বাংলাদেশ। বিশেষ উপলক্ষে অসাধারণ অর্জন।’ তবে রাসেল ভীষণ মুগ্ধ তামিম ইকবালের ৮২ রানের দুর্দান্ত ইনিংসে, ‘তামিম খুব সুন্দর খেলেছে। ওর ব্যাটিংয়ে সবই ঠিক ছিল।’
