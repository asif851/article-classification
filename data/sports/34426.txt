
এক মৌসুমে সবচেয়ে বেশি পয়েন্ট প্রাপ্তির সিরি ‘আ’ রেকর্ড ভেঙে গেছে আগের রাউন্ডেই। ৩৭ ম্যাচে ৯৯ পয়েন্ট, ইতালিয়ান চ্যাম্পিয়ন জুভেন্টাস এখন নতুন এক উচ্চতায় ওঠার অপেক্ষায়। শেষ ম্যাচে ক্যালিয়ারির কাছ থেকে ১ পয়েন্ট পেলেই হয়ে যায় পয়েন্টের সেঞ্চুরি। ইউরোপে লিগে এক মৌসুমে তিন অঙ্কের পয়েন্ট এর আগে পেয়েছে শুধু তিনটি ক্লাব। এর দুটিই আবার স্প্যানিশ—রিয়াল মাদ্রিদ ও বার্সেলোনা। ২০১১-১২ মৌসুমে ১০০ পয়েন্ট পেয়ে রিয়ালের লা লিগা জয়ের পরের মৌসুমেই বার্সাও লিগ জেতে ঠিক ১০০ পয়েন্ট নিয়ে। ২০০১-০২ মৌসুমে ৩৮ ম্যাচে ১০৩ পয়েন্ট পেয়ে স্কটিশ লিগ জেতে সেল্টিক।
