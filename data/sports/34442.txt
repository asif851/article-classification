
দেড় বছর আগেও যেকোনো গ্র্যান্ড স্ল্যামের চূড়ান্ত পর্বে সরাসরি সুযোগ পেতেন মারিও শারাপোভা। সংবাদমাধ্যমগুলো ব্যস্ত হয়ে উঠত তাঁকে নিয়ে খবর প্রকাশের জন্য। কিন্তু ‘ডোপ কেলেঙ্কারি’ হঠাৎই তাঁর ক্যারিয়ার থেকে কেড়ে নিল ১৫টি মাস। নারী টেনিসের ‘পোস্টার গার্ল’ ১৫ মাসের জন্য হারিয়ে গেলেন অন্তরালে। গত মে মাসে ফিরলেন। চোট আবার নিয়ে গিয়েছিল আড়ালে। কিন্তু বছরের শেষ গ্র্যান্ড স্লাম ইউএস ওপেনে ফিরলেন দারুণভাবেই। র‍্যাঙ্কিংয়ের ১৪৬তম স্থানে থাকা শারাপোভা টেনিসের বড় মঞ্চে ফিরেছেন ‘ওয়াইল্ড কার্ড’ নিয়ে। এটি পেয়েছেন তিনি ২ নম্বর বাছাই সিমোনা হালেপকে হারিয়ে।
রানির মতো প্রত্যাবর্তন শারাপোভার। র‍্যাঙ্কিংয়ের ১৪৬ হওয়ার কারণেই খেলা পড়ল দ্বিতীয় স্থানে থাকা হালেপের সঙ্গে। সবাইকে অবাক করে দিয়ে জিতলেন ৬-৪, ৪-৬, ৬-৩ গেমে। খেলার বাইরে ছিলেন বলেই সবাই একটু অবাক, নয়তো রোমানিয়ার এই প্রতিপক্ষের বিপক্ষে এখন পর্যন্ত ৭ ম্যাচ খেলে প্রতিটিতেই জিতেছেন শারাপোভা।
জয়টাকে কীভাবে দেখছেন এই রাশিয়ান তারকা? উত্তরটা শুনুন, ‘কখনো আপনার মনে হবে, এত কিছু কেন করছি। এ জন্যই করছেন।’ এমন একটা জয় কিংবা সাফল্যের জন্যই যে সবার পরিশ্রম-কষ্ট, নিষেধাজ্ঞার সময়টা নিজের পরিশ্রমটা যে সার্থক, এই মন্তব্যে সেটিই বোঝাতে চেয়েছেন তিনি।
এপ্রিলেই নিষেধাজ্ঞা শেষ হয়েছিল। ফ্রেঞ্চ ওপেনে খেলতে পারেননি ‘ডোপ পাপের’ ধুয়া ওঠায়, উইম্বলডনে ছিলেন না ওয়াইল্ড কার্ড না পাওয়ায়। গ্র্যান্ড স্ল্যামে শেষবার খেলেছিলেন ২০১৬ অস্ট্রেলিয়ান ওপেনের কোয়ার্টার ফাইনালে, হেরেছিলেন সেরেনা উইলিয়ামসের বিপক্ষে।
নিউইয়র্কের ফ্ল্যাশিং মিডো কোর্টে কিন্তু উষ্ণ অভ্যর্থনাই পেয়েছেন এই টেনিস তারকা। বুধবার দ্বিতীয় রাউন্ডের খেলায় তাঁর প্রতিপক্ষ ৫৯তম বাছাই হাঙ্গেরির টিমিয়া বাবোস। সূত্র: বিবিসি
