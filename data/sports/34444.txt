
মেসির জোড়া গোলে আবারও লা লিগার পয়েন্ট তালিকার শীর্ষ স্থান ধরে রেখেছে বার্সেলোনা। এইবারকে ২-০ গোলে হারিয়ে চিরপ্রতিদ্বন্দ্বী রিয়াল মাদ্রিদের সঙ্গে নিজেদের ব্যবধানও বাড়িয়ে তুলেছে বার্সা। ‘ব্লাঙ্কোস’দের চেয়ে এই মুহূর্তে চার পয়েন্টে এগিয়ে আছেন লুইস এনরিকের শিষ্যরা।সাম্প্রতিক সময়ে দুর্দান্ত ফুটবল খেলা বার্সাকে শনিবার রাতে কিছুটা এলোমেলো মনে হলেও শেষ হাসিটা কিন্তু দারুণভাবেই হেসেছে তারা।ম্যাচের ৩১ মিনিটেই মেসির পেনাল্টি গোলে এগিয়ে যায় বার্সেলোনা। নিজেদের বক্সের মধ্যে এইবার ডিফেন্ডার বোরহা একিসা হাত দিয়ে বল ঠেকালে রেফারি পেনাল্টির বাঁশি বাজান। পেনাল্টি মেসির বুকের ধুকপুকানি বাড়ালেও তা কার্যকর করতে এতটুকু ভুল করেননি তিনি। প্রথমার্ধের একেবারে অন্তিম মুহূর্তে নিশ্চিত একটি গোলের সুযোগ নষ্ট করেন লুইস সুয়ারেজ।দ্বিতীয়ার্ধের শুরুতেই নেইমার নষ্ট করেন সহজ সুযোগ। ১০ মিনিটে মেসিকে অবশ্য আর ঠেকাতে পারেনি এইবার। ইভান রাকিতিচের কর্নার থেকে নিচু হয়ে হেড করে দলকে এগিয়ে দেন ২-০ গোলে। লা লিগার এবারের আসরে এটি মেসির ৩২তম গোল। ৩০ গোল করে এই তালিকায় মেসির ঠিক পরেই আছেন ক্রিস্টিয়ানো রোনালদো।লা লিগায় বার্সেলোনার পরের ম্যাচটিই ‘এল ক্লাসিকো।’ চিরপ্রতিদ্বন্দ্বী রিয়ালের বিপক্ষে মাঠে নামার আগে পয়েন্ট টেবিলের ব্যবধান মেসিদের যে মানসিকভাবে এগিয়ে রাখবে, তাতে কোনো সন্দেহ নেই। কোচ এনরিকের স্বস্তির জায়গাও ঠিক এটাই। তিনি বলেছেন, ‘আমরা এল ক্লাসিকোয় মাঠে নামব দারুণ অবস্থায়, এগিয়ে থেকে। কিন্তু এগিয়ে থাকাই কিন্তু সবকিছু নয়। আমাদের আরও এগিয়ে যেতে হবে।’ সূত্র: এএফপি।
