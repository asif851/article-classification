
ক্রিস্টিয়ানো রোনালদো ছাড়া বিশ্বকাপ! ভাবা যায়! এ সময়ের অন্যতম সেরা ফুটবলারটি বিশ্বকাপে না খেললে অবশ্যই রং হারাবে টুর্নামেন্টটি। বিশ্বজুড়ে তাঁর কোটি ভক্তের হূদয় নিশ্চয়ই ভেঙে যাবে। তবে সুইডেনের কোচ এরিক হামরেন বলছেন, সেই মানসিক প্রস্তুতি নিয়ে রাখাই ভালো। তাঁর ভবিষ্যদ্বাণী, রোনালদো নয়, বিশ্বকাপে দেখা যাবে এ সময়ই দুর্দান্ত ফর্মে থাকা আরেক তারকা জ্লাতান ইব্রাহিমোভিচকেই।বিশ্বকাপ বাছাইপর্বে প্লে-অফের ড্র এই সমীকরণের সামনেই দাঁড় করিয়ে দিয়েছে দুই তারকাকে। হয় ইব্রা, নয়তো রোনালদো। শেষ পর্যন্ত কে যাচ্ছেন বিশ্বকাপে, এই প্রশ্নের উত্তরটা হয়তো অনেকটাই মিলে যাবে আগামী পরশু। দুই লেগের প্লে-অফের প্রথম ম্যাচে পর্তুগাল নিজেদের মাঠে মুখোমুখি হবে সুইডেনের। এই ম্যাচে রোনালদো-ভক্তদের বুক কাঁপিয়ে দেওয়া একটি দুঃসংবাদ এরই মধ্যে পাওয়া গেছে। চোটের কারণে অনুশীলন করেননি রোনালদো!রোনালদোর বাঁ পায়ের পাতায় চোট। কিন্তু ইনজুরিটি কতটা গুরুতর তা অবশ্য জানানো হয়নি। রোনালদো অনুশীলন করার মতো অবস্থায় ছিলেন না, নাকি বাড়তি সাবধানতার জন্যই অনুশীলন করেননি—সেটাও এখনো পরিষ্কার নয়।রোনালদো-ভক্তরা নিশ্চয়ই মনে মনে প্রার্থনা করছেন, যেন দ্রুতই সেরে ওঠেন এই উইঙ্গার। অন্যদিকে সুইডেনেরও প্রার্থনা থাকবে রোনালদো যেন ঘরের মাঠের লেগটাই খেলতে না পারেন। এর আগেই অবশ্য হামরেন ভবিষ্যদ্বাণী করে দিয়েছেন, রোনালদোকে দেখা যাবে না আগামী বিশ্বকাপে, ‘দুজনই এমন খেলোয়াড়, তারা বাড়তি একটু ছোঁয়া লাগাতেই ম্যাচের ভাগ্য গড়ে দেয়। নিজ নিজ দেশকে জেতায়। আমি নিশ্চিত এবার জ্লাতানই এটা আমাদের জন্য করতে যাচ্ছে।’
এ সময়ের সেরা দুই তারকার বিশ্বকাপ-ভাগ্য নির্ধারণীর এই ম্যাচটি সম্পর্কে তাঁর অভিমত, ‘এটা সব ফুটবল-ভক্তের জন্যই দারুণ একটা ব্যাপার। তারা দুজনই বিশ্বমানের খেলোয়াড়। এই গ্রীষ্মে বিশ্বকাপে এই দুজনের মাত্র একজনই যাবে, এটা খুবই হতাশার। তবে এই লড়াইটা নিশ্চয়ই অনেক রোমাঞ্চকর হতে যাচ্ছে।’ 
