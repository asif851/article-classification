
ইংল্যান্ডের মাটিতে টেস্ট সিরিজ এবং কাউন্টিতে সমারসেটের হয়ে খেলার পর প্রায় তিন সপ্তাহ বিশ্রামে ছিলেন ডিন এলগার। বাংলাদেশের বিপক্ষে ঘরের মাঠে আসছে সিরিজ সামনে রেখে এখন চুটিয়ে অনুশীলন করছেন দক্ষিণ আফ্রিকার এ ওপেনার। এলগারের মতে, নিজেদের দিনে বাংলাদেশ বিপজ্জনক দল হয়ে উঠতে পারে। আগামী ২৮ সেপ্টেম্বর পচেফস্ট্রুমে সিরিজের প্রথম টেস্টে বাংলাদেশের বিপক্ষে মাঠে নামবে দক্ষিণ আফ্রিকা। দ্বিতীয় টেস্ট ৬ অক্টোবর থেকে ব্লুমফন্টেইনে। টেস্ট সিরিজের পর অনুষ্ঠিত হবে তিন ম্যাচের ওয়ানডে সিরিজ। দুই ম্যাচের টি-টোয়েন্টি সিরিজ দিয়ে শেষ হবে মাসব্যাপী এই সফর। মুশফিকুর রহিমদের মুখোমুখি হওয়া প্রসঙ্গে টাইটানসের অফিশিয়াল ওয়েবসাইটকে এলগার বলেন, ‘বাংলাদেশের মুখোমুখি হওয়ার আগে মাত্র একটি চার দিনের ম্যাচ খেলব। কার বিপক্ষে খেলছি এটা গুরুত্বপূর্ণ নয়, কারণ ভালো করার জন্য সব ধরনের প্রস্তুতি-ই থাকতে হয়। নিজেদের দিনে বাংলাদেশ কিন্তু বিপজ্জনক দল হয়ে উঠতে পারে।’ইংল্যান্ডের মাটিতে সর্বশেষ টেস্ট সিরিজে প্রোটিয়াদের একমাত্র ব্যাটসম্যান হিসেবে সেঞ্চুরি করেছিলেন এলগার। যদিও চার ম্যাচের সেই টেস্ট সিরিজ ৩-১ ব্যবধানে হেরেছে দক্ষিণ আফ্রিকা। বাংলাদেশের বিপক্ষে ওপেনিং জুটিতে সম্ভবত নতুন কাউকে পাচ্ছেন তিনি। ইংল্যান্ডের মাটিতে তাঁর সঙ্গে ওপেনিংয়ে নেমে মোটেও ভালো করতে পারেননি মাত্র ৪ টেস্টের অভিজ্ঞতাসম্পন্ন হেইনো কুন।টেস্ট ময়দানে এর আগে বাংলাদেশের বিপক্ষে দুটি ম্যাচ খেলেছেন এলগার। দুই বছর আগে চট্টগ্রাম টেস্টে প্রথম ইনিংসে ৪৭ ও দ্বিতীয় ইনিংসে ২৮ রানে অপরাজিত ছিলেন তিনি। ঢাকায় পরের টেস্টে বৃষ্টির কারণে ব্যাটিংয়ে নামার সুযোগ পাননি।  এলগার কিন্তু চার দিনের ম্যাচে নিজেকে ঝালাই করে নামতে চান টেস্ট ময়দানে, ‘গত তিন সপ্তাহ অনুশীলন ব্যাগ ছুঁয়েও দেখিনি। এ সপ্তাহে অনুশীলনে ফিরে ভালো লাগছে। ইংল্যান্ডে টেস্ট সিরিজ ও কাউন্টি শেষে ফুরফুরে মেজাজে ফিরতে বিরতিটা দরকার ছিল। টেস্টে একেক খেলোয়াড়ের প্রস্তুতি একেকরকম। প্রথম টেস্ট শুরুর আগে চার দিনের ম্যাচে কিছু রান করতে চাই।’ সূত্র: স্পোর্ট২৪
