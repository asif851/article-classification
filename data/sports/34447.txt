
খবরটা ছিল ভয় পাইয়ে দে​ওয়ার মতোই। নেট অনুশীলনের সময় পেসার তাসকিন আহমেদের একটি বল লাফিয়ে উঠে আঘাত করেছিল মুশফিকুর রহিমের আঙুলে। দলের অন্যতম সেরা ব্যাটসম্যান ও উইকেটরক্ষকের আঙুল বলে কথা! গুরুতর কিছুর আশঙ্কায় নিয়ে যাওয়া হলো হাসপাতালে। স্ক্যানিং-ট্যানিং শেষে জানা গেল, আঘাতটা তেমন গুরুতর কিছু নয়।মেলবোর্ন থেকে প্রথম আলোর ক্রীড়া সম্পাদক উৎপল শুভ্র জানিয়েছেন, চোটের পরপরই তাঁকে হাসপাতালে নিয়ে যাওয়া হয়। সেখানে প্রয়োজনীয় পরীক্ষা-নিরীক্ষা শেষে নিশ্চিত হওয়া গেছে, মুশফিকের আঘাত বড় ধরনের কিছু নয়। বৃহস্পতিবার মেলবোর্ন ক্রিকেট গ্রাউন্ডে (এমসিজি) শ্রীলঙ্কার বিপক্ষে বাংলাদেশের পরবর্তী ম্যাচে মুশফিকের খেলা নিয়ে কোনো সংশয় নেই।ক্যানবেরায় আফগানিস্তানের বিপক্ষে বাংলাদেশের প্রথম ম্যাচেই জ্বলে উঠেছিলেন মুশফিকুর রহিম। ৭১ রানের দুর্দান্ত এক ইনিংস খেলে হয়েছিলেন ম্যাচসেরা।
