
দুর্দান্ত বোলিং, ক্ষিপ্র ফিল্ডিং, অসাধারণ সব শট। সাকিব আল হাসান বলতে আরও একটা ছবিও কিন্তু ভাসে—আউট হয়ে ফিরছেন মাথা নাড়তে নাড়তে। হতাশা নিয়ে। ভালো খেলতে খেলতে হঠাৎ​ই একটা বাজে শট, কিংবা শুরুতেই গিয়ে মেরে খেলতে গিয়ে আউট। ইংল্যান্ডের বিপক্ষে গত সিরিজে তো বটেই; নিউজিল্যান্ডের বিপক্ষে দুই টেস্টেই সাকিবের দুটি আউট নিয়ে তীব্র সমালোচনা। দুই টেস্টেই তাঁর ওই আউট যে দলকে ভীষণ বিপদে ফেলেছে। অথচ সিনিয়র হিসেবে আরও দায়িত্ব নেওয়ার কথা ছিল তাঁর।
এ নিয়ে সাকিবের নিজস্ব ব্যাখ্যা কী? প্রথম আলোকে দেওয়া সাক্ষাৎ​কারে সাকিব বলেছেন, ‘সব আউট নিয়েই তো হতাশা থাকে। সব আউটেই মনে হয় আরেকটু খেলতে পারলে ভালো হতো। ২১৭ যেদিন করেছি, সেদিনও মনে হয়েছে, আরেকটু ব্যাটিং করলে ভালো হতো। প্রতিটি আউটেই অপরাধবোধ থাকে। নতুন করে আর কী বলব। তবে হ্যাঁ, গুরুত্বপূর্ণ সময়ে আউট হলে মনে হয়, থাকলে তো দলের জন্য আরও বেশি কিছু করতে পারতাম।’নিউজিল্যান্ড সিরিজের আউটগুলো নিয়ে বলতে গিয়ে সাকিবের মন্তব্য, বেশির ভাগ সময়ই তিনি উইকেট বিলিয়ে দিয়ে আসেন—এ তাঁরও উপলব্ধি, ‘আমার তো মনে পড়ে না আমি শেষ কবে ভালো বলে আউট হয়েছি। এটা সত্যি কথা, আমি মনে করতে পারি না শেষ কবে বোলার আমাকে আউট করে উইকেট নিয়েছে। দু-একটা আউট হয়তো দুর্ভাগ্যজনকভাবে হয়েছি। তবে বেশির ভাগ সময়ই আমি নিজের ভুলে আউট হই।’সমস্যা যেহেতু জানেনই, সমাধান? সাকিবের উত্তর, ‘আমি তো বুঝি কোন সময়ে কী করতে হবে। কিন্তু সব সময় বুঝলেও তা কাজে লাগানো যায় না। একজন মানুষের পক্ষে সবকিছু সব সময় একইভাবে করা সম্ভব নয়। সে যতই জানুক কী করা উচিত, সব সময় সে তা করতে পারে না। ভাগ্যের একটা ব্যাপার থাকে। আমি যেহেতু ভাগ্যে বিশ্বাস করি, অনেক সময় আমার মনে হয়, ভাগ্যে না থাকলে কীভাবে হবে।’সমাধান জানলেই যে সব​ সময় সমস্যা থেকে মুক্তি মিলবে, তা–ও মনে করেন না সাকিব। এ ব্যাপারে তাঁর ব্যাখ্যা, ‘আমি জানি, টেস্ট ম্যাচে আমাকে গুড লেংথে বল করতে হবে। করতেই থাকতে হবে, করতেই থাকতে হবে। এ রকম ৫-৭ ওভার বল করলে আমি একটি উইকেট পেতে পারি। এটা আপনিও জানেন। কিন্তু কেউ কি তা পারে? বেশির ভাগ সময় পারে না। বিশ্বের সেরা বোলার, সে–ও কি পারবে? পারবে না। চাইলেই বা সমস্যা জানলেই সমাধান হয়ে যাবে, বিষয়টি এমন নয়। স্কিল থাকলেও হবে না। কোনো মানুষই এক শ ভাগ সঠিক নয়।’
তারেক মাহমুদকে দেওয়া সাকিব আল হাসানের দীর্ঘ সাক্ষাৎ​কার পড়ুন আগামীকাল ছাপা সংস্করণে
