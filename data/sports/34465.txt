
এই তো কিছুদিন আগেই সংবাদ এল, পাকিস্তানি তালেবান নাকি দেশটির মিডিয়ায় শচীন টেন্ডুলকারের বন্দনায় বিরক্ত। উগ্রপন্থী সংগঠনটি নাকি পাকিস্তানি মিডিয়াকে টেন্ডুলকার বন্দনা বন্ধে হুমকি দিয়েছে। টেন্ডুলকারের ওপর তালেবানদের রাগের একমাত্র কারণ তিনি একজন ভারতীয়!তবে এখন বলা হচ্ছে পুরো সংবাদটিই ভিত্তিহীন! পাকিস্তানের তেহরিক-ই-তালেবান জানিয়েছেন, পুরো বিষয়টিই অতিরঞ্জিত হয়ে গণমাধ্যমে এসেছে। ক্রিকেট কিংবদন্তির ওপর নাকি তালেবানদের শ্রদ্ধার কোনো কমতি নেই! এমন ‘বানোয়াট’ সংবাদ পরিবেশনের জন্য তালেবানরা এতটাই চটেছে, এই বলে হুমকি দেওয়া হয়েছে, ভবিষ্যতে এ ধরনের সংবাদ যারা প্রকাশ করবে, তাদের অফিস বোমা মেরে উড়িয়ে দেওয়া হবে! তেহরিক-ই-তালেবানের মজলিশে শুরার এক বৈঠকে নাকি এ ব্যাপারে সিদ্ধান্তও হয়ে গেছে।সম্প্রতি গণমাধ্যমে পরিবেশিত এক খবরে বলা হয়েছিল, তেহরিক-ই-তালেবান নেতা শহীদুল্লাহ শহীদ এক ভিডিও বার্তায় পাকিস্তানি মিডিয়াকে অতিরিক্ত টেন্ডুলকার বন্দনা থেকে সরে আসার আহ্বান জানিয়েছেন। কারণ, টেন্ডুলকার একজন ভারতীয়। তিনি ওই ভিডিও বার্তায় এটাও বলেছিলেন, পাকিস্তানি মিডিয়া একদিকে ভারতীয় টেন্ডুলকারের প্রশংসায় মেতেছে, অন্যদিকে পাকিস্তান ক্রিকেট দলের অধিনায়ক মিসবাহ-উল হকের সমালোচনা করে সংবাদ পরিবেশন করছে।
তবে নাম প্রকাশে অনিচ্ছুক এক জ্যেষ্ঠ তালেবান নেতা বলেছেন, মঙ্গলবারের বৈঠকে সিদ্ধান্ত হয়েছে, যেসব সাংবাদিক ও সংবাদমাধ্যম শহীদুল্লাহ শহীদের সাম্প্রতিক ঘুরিয়ে-পেঁচিয়ে তালেবানদের ভাবমূর্তি দেশে ও বিদেশে ক্ষুণ্ন করার চেষ্টা করেছে, সেসব সাংবাদিককে লক্ষ্যবস্তু বানানো হবে। নির্দিষ্ট কয়েকজন তালেবান সদস্যকে দায়িত্ব দেওয়া হয়েছে এই সাংবাদিকদের ব্যাপারে তথ্য সংগ্রহের জন্য।
তালেবানদের দাবি, শহীদুল্লাহর ওই ভিডিও বার্তাটি আংশিক। তারা এ-সংক্রান্ত ‘পূর্ণাঙ্গ’ একটি ভিডিও বার্তাও প্রকাশ করেছে। সেখানে দেখা যাচ্ছে, শহীদুল্লাহ আসলে বলছেন, পাকিস্তানের যেসব মিডিয়া নিহত তালেবানদের ‘শহীদ’ হিসেবে অভিহিত করে না, তাদের আচরণ অনেকটা সেসব মানুষের মতো, যারা টেন্ডুলকার শুধু ভারতীয় হওয়ার কারণে তাঁকে শ্রদ্ধা করে না। সূত্র: পিটিআই।
 
