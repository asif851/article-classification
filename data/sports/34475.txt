
পাউলিনহোকে কিনে নেইমারের শূন্যতা পূরণের মিশন শুরু করল বার্সেলোনা। গত সোমবার চাইনিজ ক্লাব গুয়াংজু এভারগ্রান্দে থেকে ব্রাজিলিয়ান এ মিডফিল্ডারকে ৪ কোটি ইউরোয় (৪ কোটি ৭০ লাখ ডলার) কিনতে রাজি হয়েছে কাতালান ক্লাবটি। ট্রান্সফারের বিশ্ব রেকর্ড গড়ে নেইমারকে বিক্রির পর এটাই প্রথম খেলোয়াড় সই সাইনিং বার্সার।
তবে কাতালান ক্লাবটির সমর্থকেরা কিন্তু পাউলিনহোকে পেয়ে তেমন খুশি হতে পারেনি। স্প্যানিশ দৈনিক মুন্দো দেপোর্তিভোর এক জরিপে দেখা গেছে, বার্সার শতকরা ৮০ ভাগ সমর্থকই পাউলিনহোকে ২ কোটি ইউরোর বেশিতে কেনার বিপক্ষে ছিল।
নেইমার চলে যাওয়ায় বার্সা আক্রমণভাগের বাঁ প্রান্তে শূন্যতার সৃষ্টি হয়েছে। ক্লাবটির সমর্থকেরা চেয়েছিল, নেইমারের সমমানের না হোক, অন্তত তার কাছাকাছি মানদণ্ডের কোনো খেলোয়াড়কে কিনে পূরণ করা হবে এ শূন্যতা। বার্সাও সে লক্ষ্যে বেশ কিছুদিন ধরে ফিলিপে কুতিনহো ও ডেম্বেলের পিছু ছুটেছে। কিন্তু তাদের প্রস্তাব প্রত্যাখ্যান করেছে কুতিনহোর ক্লাব লিভারপুল ও ডেম্বেলের ক্লাব বরুসিয়া ডর্টমুন্ড। যদিও স্প্যানিশ গণমাধ্যম মার্কা জানিয়েছে, এখনই কুতিনহোর পিছু ছাড়ছে না বার্সা। ব্রাজিলিয়ান এ অ্যাটাকিং মিডফিল্ডারকে কিনতে লিভারপুলের কাছে তৃতীয় দফা প্রস্তাব পাঠানোর প্রক্রিয়া শুরু করেছে ক্লাবটি।
চীনা লিগে চলে গেলেও ব্রাজিলের নতুন কোচ তিতের অধীনে নতুন করে জীবন ফিরে পান পাউলিনহো। ব্রাজিলের রূপ ফিরে পাওয়ার অন্যতম কারিগর এই মিডফিল্ডার। বার্সার মাঝমাঠেও বিরাট শূন্যতা। জাভি চলে যাওয়ার পর ইনিয়েস্তাও এখন প্রায় অতিথি হয়ে গেছেন। মাঝমাঠে পাউলিনহো বার্সার জন্য বড় শক্তি হয়ে উঠবে।
বার্সার মূল লক্ষ্য এখনো কুতিনহো আর ডেম্বেলে। গত এল ক্লাসিকোতে নিজেদের মাঠে ৩-১ গোলে হেরে যাওয়ার পর বার্সা খেলোয়াড়েরাই বলছেন, দলের শক্তি আরও বাড়াতে হবে। না হলে লম্বা মৌসুমে একই গতিতে ছোটা কঠিন হয়ে যাবে। সমর্থকদের মধ্যেও দাবি জোরালো হয়েছে।
এর আগে জেরার্ড দেউলোফেউকে ঘরে ফিরিয়ে এনেছে বার্সা। নেলসন সেমেদোকেও কিনেছে। পাউলিনহোকে চলতি দলবদলে বার্সায় আসা তৃতীয় খেলোয়াড়। কিন্তু তাতে মন ভরছে না বার্সা সমর্থকদের।
২৯ বছর বয়সী এ মিডফিল্ডারকে আগামীকাল আনুষ্ঠানিকভাবে পরিচয় করিয়ে দেবে বার্সা। স্প্যানিশ সুপার কাপের ফিরতি লেগে রিয়ালের মুখোমুখি হবে দলটি।
পাউলিনহোকে শুভকামনা জানিয়েছেন তার জাতীয় দল সতীর্থ নেইমার ‘আশা করি তুমি ততটাই খুশি, যতটা সেখানে ছিলাম আমি।’ এএফপি, মার্কা।
