
১৯৭৬ সালের ১৬ অক্টোবর।
ওয়ানডে ক্রিকেট তাঁর আবির্ভাবের ৫ বছরের মাথায় সাক্ষী হলো অবিস্মরণীয় এক ম্যাচের। শিয়ালকোটে নিউজিল্যান্ডের দেওয়া ১৯৯ রানের লক্ষ্য তাড়া করতে নেমে পাকিস্তান থেমে গেল ১৯৭ রানে। জয় থেকে মাত্র ১ রান দূরে। মাত্র এক রানে নিষ্পত্তি হওয়া ম্যাচের সংখ্যা খুব বেশি নয় ওয়ানডে ক্রিকেটে। আবার ব্যবধানটা বিবেচনা করলে খুব কমও নয়। বুধবার বুলাওয়েতে ত্রিদেশীয় সিরিজে ওয়েস্ট ইন্ডিজের বিপক্ষে মাত্র ১ রানে জিতেছে শ্রীলঙ্কা। ওয়ানডে ক্রিকেটের ৪৬ বছরের ইতিহাসে এক রানে নিষ্পত্তি হওয়া ৩০তম ম্যাচ ছিল এটি। এক রানে হার, যে দল হারে সে দলই বোঝে কতটা এর যন্ত্রণা! আর সেটি যদি হয় বড় কোনো ম্যাচ, যন্ত্রণা তো বেড়ে যায় কয়েক গুণ।শিয়ালকোটের সেই ম্যাচটির পর ১ রানে নিষ্পত্তি হওয়া দ্বিতীয় ম্যাচের জন্য অপেক্ষা করতে হয় আর ৫ বছর। মজার ব্যাপার হচ্ছে, ১৯৮১ সালে ১ রানে জেতা ম্যাচটিতেও জয়ী দল নিউজিল্যান্ড। কিউইদের কাছে সিডনিতে সেবার হেরেছিল অস্ট্রেলিয়া।টেস্ট খেলুড়ে দেশগুলোর মধ্যে একমাত্র বাংলাদেশই ১ রানের ব্যবধানে কোনো ম্যাচে জয় পায়নি। বাকি নয়টি টেস্ট খেলা দেশই এক বা একাধিকবার ১ রানের ব্যবধানে ওয়ানডে জিতেছে। এদের মধ্যে সবচেয়ে বেশিবার ১ রানে ম্যাচ জিতেছে অস্ট্রেলিয়া—মোট ৬ বার। চারবার করে ১ রানে ম্যাচ জিতেছে তিনটি দেশ—নিউজিল্যান্ড, ভারত ও দক্ষিণ আফ্রিকা।ওয়েস্ট ইন্ডিজ ১ রানে ম্যাচ জিতেছে তিনবার। শ্রীলঙ্কা, ইংল্যান্ড ও পাকিস্তান জিতেছে দুইবার করে। একবার জিতেছে জিম্বাবুয়ে। টেস্ট খেলা দেশগুলোর বাইরে একবার করে ১ রানে ওয়ানডে জিতেছে আফগানিস্তান ও আয়ারল্যান্ড। এই দুই সহযোগী সদস্য দেশ অবশ্য ১ রানে ম্যাচ জিতেছে অন্য দুই সহযোগী সদস্য দেশ কানাডা ও হল্যান্ডের বিপক্ষে।বাংলাদেশের সবচেয়ে ছোট ব্যবধানের জয় ৩ রানের। ২০১০ সালের অক্টোবরে নিউজিল্যান্ডকে ১৭৪ রানের লক্ষ্য দিয়েও ম্যাচ জিতেছিল বাংলাদেশ। নিউজিল্যান্ডকে বাংলাওয়াশও করেছিল ৪-০ ব্যবধানে।বাংলাদেশ কিন্তু ২ রানে একটা ম্যাচও হেরেছিল। ২০১২ সালের এশিয়া কাপের ফাইনালের যে কান্না হয়তো আজও শুকোয়নি!
