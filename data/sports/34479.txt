
অনূর্ধ্ব-১৯ ক্রিকেট বিশ্বকাপ অভিযান থেমে গেছে সেমিফাইনালেই। তবে তৃতীয় স্থান নির্ধারণী ম্যাচে আজ মাঠে নামতে হয়েছে বাংলাদেশকে। শ্রীলঙ্কাকে হারানোর পথে প্রাথমিক কাজটা অবশ্য সেরে রেখেছেন মিরাজরা, প্রতিপক্ষকে অলআউট করে দিয়েছেন ২১৪ রানে।
সকালে টসে জিতে ব্যাট করার সিদ্ধান্ত নিয়েছিলেন শ্রীলঙ্কার অধিনায়ক চামিথ আসালাঙ্কা। দলকে ভালো একটা শুরুই দিয়েছিলেন দুই ওপেনার কামিন্ডু মেন্ডিস ও সালিন্ডু উশান, ১২ ওভারেই তুলে ফেলেছিলেন ৬০ রান। এর পরেই মেহেদী হাসান মিরাজের জোড়া আঘাত, দুই ওপেনারকে তিন রানের ব্যবধানে ফিরিয়ে দেন বাংলাদেশ অধিনায়ক। এর পর দলীয় ৭০ রানে আভিস্কা ফার্নান্ডোও হয়ে গেলেন মিরাজের তৃতীয় শিকার।শাম্মু আশানকে নিয়ে এরপর একটু প্রতিরোধ গড়ে তোলেন অধিনায়ক আসালাঙ্কা। ১০৯ রানের মাথায় আশান ফিরে যান ২৭ রান করেই। তাঁকে উইকেটের পেছনে ক্যাচ বানিয়েছেন মেহেদী হাসান রানা। বিশাল রান্ডিকাও উইকেটে বেশিক্ষণ থাকেননি। তবে ওয়ানিডু হাসারাঙ্গাকে নিয়ে আবার প্রতি আক্রমণ আসালাঙ্কার। শ্রীলঙ্কার ১৮৬ রানে আবার ছোবল বাংলাদেশের। এবার পর পর দুই ওভারে ফিরে গেছেন তিনজন ব্যাটসম্যান। হাসারাঙ্গা ও জিহান ড্যানিয়েলকে পর পর দুই বলে আউট করেছেন সাইফউদ্দিন। পরের ওভারেই রানআউট হয়ে গেছেন দামিথা সিলভা।তবে আসালাঙ্কা এক প্রান্তে ছিলেন অবিচল। শেষ পর্যন্ত নবম ব্যাটসম্যান হিসেবে আউট হওয়ার আগে করেছেন ৭৬ রান। ৭ বল বাকি থাকতেই শ্রীলঙ্কা অলআউট হয়ে গেছে। ২৮ রান দিয়ে মিরাজ পেয়েছেন ৩ উইকেট। সাইফ ও আবদুল হালিম ২ টি করে।
