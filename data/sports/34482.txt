
আরও একটা ফাইনালে হারার দুঃস্বপ্নের ঘোর তখনো কাটেনি। কোপা আমেরিকার ফাইনালে হারের পর লিওনেল মেসির অশ্রু শুকায়নি পুরোপুরি। এর মধ্যেই এমন একটা বোমা ফাটল যাতে বাকি সব চলে গেল আড়ালে। মেসির অবসরের ঘোষণাকে চমক বললেও তো কম বলা হয়!মাত্রই তিন দিন আগে ২৯-এ পা দিয়েছেন, এখনো আর্জেন্টিনাকে আরও অনেক কিছুই দেওয়ার আছে। মেসি সিদ্ধান্তটা কি হুট করেই নিয়ে নিলেন? বন্ধু ও সতীর্থ সার্জিও আগুয়েরোর কথা থেকে যে আঁচ পাওয়া যায়, সিদ্ধান্তটা হয়তো ড্রেসিংরুমেই নিয়েছেন, ‘আমি ওকে ড্রেসিংরুমে এত ভেঙে পড়তে কখনো দেখিনি।’ এর পর ‘মিক্সড জোনে’ সাংবাদিকদের মুখোমুখি হয়েই বোমাটা ফাটালেন, ‘লকার রুমে বসে আমি অনেক ভেবেছি, জাতীয় দলের হয়ে আমি আর খেলছি না।’সাংবাদিকেরা ধাক্কাটা সামলেই আবার জানতে চাইলেন, তাহলে কি অবসর নিচ্ছেন? আর্জেন্টাইন অধিনায়ক এবার স্পষ্ট করেই বললেন, ‘আমি নিজের সর্বোচ্চ চেষ্টা করেছি। আমি চারটি ফাইনালে খেলেছি। কিন্তু তারপরও জিততে পারিনি। আমি সম্ভাব্য সব উপায়েই চেষ্টা করেছি। আমার চেয়ে বেশি আঘাত কেউ পায়নি, কিন্তু আমি বুঝতে পারছি, এটা আমার জন্য নয়। দেশের হয়ে একটা শিরোপার চেয়ে বেশি কিছু আমার চাওয়ার ছিল না। কিন্তু দুর্ভাগ্যজনকভাবে সেটা হয়নি।’ আর কখনো আকাশি-সাদা জার্সিতে দেখা যাবে কি না, এমন প্রশ্নও উঠল। মেসির আগের কথাতেই অনড়, ‘আমার তা মনে হয় না। আমি তো আগেই বলেছি, আমি নিজের সাধ্যমতো চেষ্টা করেছি।’সিদ্ধান্তটা একেবারে হঠাৎই নেওয়া, সেটি বোঝাচ্ছিল আর্জেন্টাইন কোচ জেরার্ডো মার্টিনোর প্রতিক্রিয়া। এ ব্যাপারে মার্টিনো কিছুই জানতেন না! শুধু বললেন, ‘এভাবে হারাটা আসলে ওর জন্য মেনে নেওয়া কঠিন।’ সতীর্থরাও বিহ্বল, গোলরক্ষক সার্জিও রোমেরো তো বিশ্বাসই করতে পারছেন না, ‘আমার মনে হয় মেসি তাৎক্ষণিক আবেগের বশে কথাটা বলে ফেলেছে। এভাবে একটা সুযোগ হাতছাড়া হয়ে যাওয়াটা ও মেনে নিতে পারেনি। ওকে ছাড়া তো আমরা জাতীয় দল কল্পনাও করতে পারি না।’ এই দলের মেসির সবচেয়ে কাছের বন্ধু আগুয়েরোও যেন ঠিক বুঝে উঠতে পারছেন না, ‘ওর কী হয়েছে সেটার আসলেই কোনো ব্যাখ্যা নেই।’তাহলে কি মেসি নিজের ওপর অন্তহীন প্রত্যাশার চাপের কাছেই হার মানলেন? গত বছর কোপার ফাইনালে হারার পর জাতীয় দলের প্রতি মেসির আত্মনিবেদন নিয়েও প্রশ্ন উঠে গিয়েছিল। ক্যারিয়ারের শুরুর দিকে যে ‘অপবাদ’ নিয়ে চলতে হয়েছে, একটা সময় সেটা ঝেড়ে ফেলেছেন বলেই মনে হচ্ছিল। কিন্তু কোপার পর মেসিকে নিয়ে আবারও প্রশ্ন। একটু অভিমান করেই গত ডিসেম্বরে বলেছিলেন, ‘দলকে দুবার ফাইনালে তুলেছি। এর চেয়ে বেশি আমি আর কী করতে পারি?’ এই তো কয়েক দিন আগেই আর্জেন্টাইন ফেডারেশনের প্রতি নিজের বিরক্তি প্রকাশ্যেই জানিয়েছেন। অবসরের ঘোষণা কি অভিমান থেকেই?সেই চমকটা কাটতে না-কাটতেই নতুন একটা ধাক্কা। আগুয়েরোও বোমা ফাটিয়েছেন, মেসির পথ ধরে আরও বেশ কয়েকজন বিদায় নিতে পারেন আর্জেন্টিনা দল থেকে। এর মধ্যে আগুয়েরো নিজেও আছেন। মাচেরানো ও বিলিয়াও আর্জেন্টিনার হয়ে অবসরের সিদ্ধান্ত নিতে যাচ্ছেন। এমনকি ডি মারিয়া, লাভেজ্জি, হিগুয়েইনরাও ভাবছেন বিদায়ের কথা। আগুয়েরো ঠিক সরাসরি কিছু বলেননি, কিন্তু সে রকম ইঙ্গিতই দিলেন, ‘আমাদের অনেকেই জাতীয় দল থেকে বিদায়ের কথা ভাবছে। ড্রেসিংরুমে কয়েকজনকে দেখে আমার খুবই বিধ্বস্ত মনে হয়েছে। আমার মনে হয় না তারা আর জাতীয় দলের হয়ে খেলবে।’আগুয়েরোর কথা যদি সত্যি হয়, আর্জেন্টিনা কি এত ধাক্কা সামলে উঠতে পারবে? এএফপি, রয়টার্স।
