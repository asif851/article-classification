

২০১৪ সালের নভেম্বর থেকে এখন পর্যন্ত দেশের মাটিতে বাংলাদেশ একটি ওয়ানডে সিরিজও হারেনি বলে ইংল্যান্ড অধিনায়ক জস বাটলার আগেই বলে দিয়েছেন, এই সিরিজে বাংলাদেশই এগিয়ে। মাশরাফি বিন মুর্তজা অবশ্য তা মনে করেন না। বরং ইংলিশদের বিপক্ষে প্রতিদ্বন্দ্বিতাপূর্ণ সিরিজের আশা বাংলাদেশ অধিনায়কের।
গত দুই বছরে ঘরের মাঠে বাংলাদেশের টানা ছয়টি ওয়ানডে সিরিজ জয় তো আছেই। দুই দলের সর্বশেষ চার ওয়ানডের তিনটিই জিতেছে বাংলাদেশ। এর মধ্যে আছে পরপর দুই বিশ্বকাপে ইংলিশদের হারানোর উজ্জ্বল স্মৃতি। আজ সংবাদ সম্মেলনেও তাই মাশরাফিদের ‘ফেবারিট’ মানতে দ্বিধাবোধ করেননি বাটলার, ‘সম্ভবত বাংলাদেশই এগিয়ে। অবশ্যই নিজেদের কন্ডিশনে তারা অনেক ভালো দল। সাম্প্রতিক সময়ে ওয়ানডে সিরিজে সাম্প্রতিক সাফল্য তাদের এগিয়ে রাখবে। আমাদের তাই আন্ডারডগ বললেও কিছু মনে করব না।’ প্রতিপক্ষের অধিনায়কের এমন সনদ আত্মবিশ্বাস বাড়িয়ে দিতে পারে বাংলাদেশকে। কিন্তু মাশরাফি সতর্ক। ফেবারিট বলে চাপটা নিজেদের ওপর নিতে চান না বাংলাদেশ অধিনায়ক। ফেবারিট প্রসঙ্গে ব্রিটিশ সাংবাদিকের প্রশ্নে তাই মাশরাফির কৌশলী জবাব, ‘না, এই সিরিজে কেউ ফেবারিট নয়। অস্ট্রেলিয়া বিশ্বকাপে তাদের হারিয়েছি, সেটা দেড় বছর আগে। এই সময়ে তারা চ্যাম্পিয়ন দলের মতোই খেলেছে। গত দেড় বছরে তাদের পারফরম্যান্স দেখেন বেশির ভাগ সিরিজিই (ছয়টির চারটিতে জয়, একটি পরিত্যক্ত) জিতেছে। আইপিএল ও ভারতে খেলায় তারা আমাদের কন্ডিশন সম্পর্কে জানে। এই কন্ডিশনে তাদের মানিয়ে নিতে সমস্যা হবে না। গত দুই বছর আমাদের খেলোয়াড়েরাও ভালো খেলছে । আশা করি সিরিজটা দারুণ হবে।’নিরাপত্তা প্রসঙ্গ পাশে সরিয়ে এবার মাশরাফিদের দুরবিনে চোখ রেখে দুর্দান্ত এক সিরিজ দেখার অপেক্ষায় গোটা দেশ।
