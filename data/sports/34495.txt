
লিগে টানা তিন ম্যাচে জয়শূন্য। শুরুতে পয়েন্ট তালিকার শীর্ষে ছিল যে দল, ​সেই রিয়াল মাদ্রিদের যেন পথ হারিয়ে ফেলার দশা! সর্বশেষ গতকাল এইবারের মতো দলের সঙ্গেও পিছিয়ে পড়ে ১-১ গোলে ড্র! লিগের সঙ্গে চ্যাম্পিয়নস লিগ ধরলে টানা চারটি ড্র, যা ১০ বছরে রিয়ালের প্রথম। এত কিছুর পরেও কোনো ‘সংকট’ দেখছেন না রিয়াল মাদ্রিদ কোচ জিনেদিন জিদান। সবকিছু ঠিকঠাক হয়ে যাবে বলেই আশা তাঁর, ‘এটা মাত্র অক্টোবর চলছে। মৌসুমে এখনো অনেকটা পথ বাকি। আমাদের কেবল নিজেদের খেলার একটু উন্নতি ঘটাতে হবে, তাহলেই হয়ে যাবে।’আর এটা করার জন্য জিদানের দাওয়াই, ‘আমাদের এখন যেটি করতে হবে, সেটি হচ্ছে বেশি বেশি পরিশ্রম।’ফ্রান রিকোর হেডের গোলে ম্যাচের ৬ মিনিটেই পিছিয়ে পড়েছিল রিয়াল। গোলটির জন্য দায়ী করা যেতে পারে রিয়ালের রক্ষণভাগ ও গোলকিপার কেইলর নাভাসকে। তাঁর হাতের ফাঁক গলে যেভাবে গোলটি হলো, তাতে গোলের ভিডিওটি দেখে বার্সেলোনা গোলকিপার আন্দ্রে টের স্টেগেন সেল্টা ম্যাচে নিজের ভয়াবহ পারফরম্যান্সের দুঃখ কিছুটা হলেও ভুলতে পারেন।গ্যারেথ বেল অবশ্য প্রথমার্ধেই গোলটি শোধ করে দিয়েছিলেন। কিন্তু লুকা মডরিচ, কাজেমিরো ও হামেস রদ্রিগেজবিহীন রিয়ালকে হতাশাতেই কাটাতে হয়েছে বাকি সময়টা। গোলের সুযোগ খুব বেশি তৈরি করতে পারেনি রিয়াল। বেলের একটি শট অবশ্য দ্বিতীয়ার্ধে পোস্টে লেগে প্রতিহত হয়েছে। আন্তর্জাতিক ম্যাচের জন্য লিগে সপ্তাহ দুয়েকের বিরতি। বিরতির পর রিয়াল বেটিসের বিপক্ষে রিয়ালের ম্যাচ। তখন অন্য রকম রিয়ালকে দেখা যাবে বলেই বিশ্বাস জিদানের, ‘ফিটনেস কোনো কারণ নয়। আমাকে এবং দলের সবাইকে আরও কাজ করতে হবে। ছুটি কাটিয়ে যখন খেলোয়াড়েরা মাঠে ফিরবে, পরিস্থিতির পরিবর্তন হবে। আমরা এই অবস্থা চলতে দিতে পারি না।’
