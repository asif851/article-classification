
গ্যারেথ সাউথগেট জয় চেয়েছিলেন। কিন্তু তাঁর প্রত্যাশা ছিল সুন্দর ফুটবল খেলেই জয় ছিনিয়ে আনবে তাঁর দল। স্যাম অ্যালারডাইসকে ছাঁটাই করার পর সাউথগেট ইংল্যান্ডের অন্তর্বর্তীকালীন কোচ হয়েছেন খুব বেশিদিন হয়নি। তাঁর প্রত্যাশামতো ফুটবল হয়তো দল খেলেনি, কিন্তু সাউথগেটকে তাঁর প্রথম অ্যাসাইনমেন্টে ঠিকই জয় উপহার দিয়েছে তাঁর শিষ্যরা।বিশ্বকাপ বাছাইপর্বের ইউরোপ অঞ্চলে গ্রুপ ‘এফ-এ’ নিজেদের দ্বিতীয় ম্যাচে মাল্টাকে ২-০ গোলে হারিয়েছে ইংল্যান্ড। গোল করেছেন ড্যানিয়েল স্টারিজ ও ডেলে আলী। মাল্টা খুব কঠিন প্রতিপক্ষ ছিল না ইংলিশদের জন্য। বড় ব্যবধানে জয়টা তাই প্রত্যাশিতই ছিল। কিন্তু মাল্টার গোলমুখ খুলতেই ইংল্যান্ডের লেগে যায় ম্যাচের ৩০ মিনিট। হেন্ডারসনের ক্রসে হেড করে করে গোল করেন লিভারপুল ফরোয়ার্ড স্টারিজ। ৩৮ মিনিটে ব্যবধান ২-০ করেন ডেলে আলী। আলীর শটটি মাল্টার গোলকিপার ঠেকিয়ে দিলেও ফিরতি বলে আলীর শট আর ফেরাতে পারেননি তিনি। ওয়েম্বলির ৮৭ হাজার দর্শকের সামনে ফিফা র‍্যা​ঙ্কিংয়ের ১৭৬তম স্থানে থাকা দলটির বিপক্ষে দ্বিতীয়ার্ধে গোলই করতে পারেনি ইংল্যান্ড! বলের নিয়ন্ত্রণে শতগুণ এগিয়ে থাকলেও মাল্টার রক্ষণ দুর্ভেদ্যই মনে হয়েছে ইংলিশ ফরোয়ার্ডদের। অধিনায়ক ওয়েন রুনি খেলেছেন মাঝমাঠে। ইংল্যান্ডের জার্সি গায়ে অভিষেক হয়েছে জেসে লিনগার্ডের। সাউথগেট যখন ইংলিশ অনূর্ধ্ব-২১ দলের ম্যানেজার ছিলেন, লিনগার্ড ছিলেন তাঁর খুবই প্রিয় পাত্র। কিন্তু কাল তিনি কিছুই করতে পারেননি। রুনি সুযোগ পেয়েছিলেন, কিন্তু তাঁর সামনে বাঁধা হয়ে দাঁড়িয়েছিলেন মাল্টা গোলকিপার অ্যান্ড্রু হগ। খুব কাছ থেকে থিও ওয়ালকটের একটি শটও ফিরিয়ে দেন পুরো ম্যাচে দুর্দান্ত খেলা এই হগ। দেরিতে মাঠে নামা ম্যানচেস্টার ইউনাইটেডের মার্কাস রাশফোর্ডও নষ্ট করেছেন গোলের সুযোগ। রাশফোর্ডের পাস থেকে আলীর একটি শটও ক্রসবার উঁচিয়ে চলে যায়।ম্যাচের ৮১ মিনিটে ইংল্যান্ডের সীমানায় প্রথম আক্রমণটি চালায় মাল্টা। প্রাপ্ত ফ্রি-কিক থেকে আন্দ্রে আজিয়াসের শট ঠেকিয়ে দেন ইংলিশ গোলকিপার জো হাট। বাকি সময়টা স্কোরলাইনে পরিবর্তন আনার মতো কিছুই করতে পারেনি দুই দল। একেবারে শেষের দিকে ওয়েইন রুনির একটি শট ক্রসবারের ওপর দিয়ে চলে গেলে ওয়েম্বলির দর্শকদের দুয়োর শিকার হন তিনি। সূত্র: রয়টার্স।
