

এখনো অ্যাশেজে চোখ না রাখলে শিগগিরই টিভি খুলে বসুন। ট্রেন্টব্রিজে যে অবিশ্বাস্য ঘটনা ঘটে চলেছে! ওভারের সঙ্গে পাল্লা দিয়ে পড়ছে অস্ট্রেলিয়ার উইকেট। মাত্রই ৭ ওভার খেলা হয়েছে। এরই মধ্যে পড়ে গেছে অস্ট্রেলিয়ার ছয় উইকেট! ১৯ বল করেই ৫ উইকেট তুলে নিয়েছেন স্টুয়ার্ট ব্রড! দ্রুততম ৫ উইকেট তুলে নেওয়ার বিশ্ব রেকর্ড।২৯/৬—টেস্টে নিজেদের দীর্ঘ ইতিহাসেই এত বাজে শুরু খুব বেশি হয়নি অস্ট্রেলিয়ার। এর চেয়ে কম রানে ৬ উইকেট হারানোর অভিজ্ঞতা এর আগে নয়বার হয়েছে তাদের। কিন্তু উইকেট পতনের হিসাবে স্কোরকার্ডে আগে ওভারের হিসাবটাও ঠিকমতো রাখা হতো না। তাই নির্দিষ্ট করে বলা যাচ্ছে না, ই​নিংসের ৭ ওভারের মধ্যে অস্ট্রেলিয়ার ৬ উইকেট হারানোর ঘটনা এটাই প্রথম কিনা।টসে হেরে ব্যাট করতে নামা অস্ট্রেলিয়াকে প্রথম ওভারেই জোড়া ধাক্কা দিয়েছেন স্টুয়ার্ট ব্রড। অ্যান্ডারসন-শূন্যতা পূরণ করতে প্রস্তুত বলে এই টেস্টের আগে প্রত্যয়ের সঙ্গে বলেছিলেন। চোটের কারণে গত টেস্টের অন্যতম নায়ককে হারিয়ে ফেলার শূন্যতা তাই বলে ব্রড প্রথম ওভারেই পূরণ করবেন! নিজের দ্বিতীয়, তৃতীয় আর চতুর্থ ওভারে আরও তিনটি উইকেট তুলে নেন ব্রড। পঞ্চম উইকেটটি এসেছে চতুর্থ ওভারের প্রথম বলে। ১৯ বলে ৫ উইকেট তুলে নেওয়ার আগের রেকর্ডটি ছিল অস্ট্রেলিয়ার আর্নি টোশাকের।  এর মধ্যে ইনিংসের দ্বিতীয় ওভারে মার্ক উডও নেন এক উইকেট। ৬.১ ওভারে, আরও স্পষ্ট করে বললে ৩৭ বলে ৬ উইকেট হারায় অস্ট্রেলিয়া। এর পর আক্রমণে এসে নিজের দ্বিতীয় ওভারে ফিন তুলে নেন আরও এক উইকেট। ১০ ওভারে ৩৪ রানে ৭ উইকেট হারিয়ে ৫০-এর নিচে আর ম্যাচের প্রথম সেশনে অলআউট হওয়ার লজ্জার সামনে অস্ট্রেলিয়া।
