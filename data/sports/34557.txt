
দ্বিতীয় ইনিংসে মুমিনুল হক ও মাহমুদউল্লাহরা যখন ব্যাট করছিলেন, ড্রেসিংরুমে প্যাড পরে বসেছিলেন মুশফিকুর রহিম। বাংলাদেশের সমর্থকদের মনেও একটি স্বস্তির হাওয়া বয়ে যায় এতে। চতুর্থ দিনের খেলা শেষের সংবাদ সম্মেলনে বাংলাদেশ দলের মিডিয়া ম্যানেজারও দিয়েছেন সুখবর—মুশফিক ব্যাট করতে পারবেন। কিন্তু শঙ্কা আছে ইমরুল কায়েসকে নিয়ে। আহত (অবসর) হয়ে স্ট্রেচারে করে মাঠের বাইরে চলে যাওয়া এই ওপেনার আবার ব্যাট করতে পারবেন? এর উত্তর জানতে আরও অপেক্ষাই করতে হচ্ছে। 
চোটের কারণে উইকেটের পেছনে মুশফিক ছিলেন না। দুই দিনে ১৪৮.২ ওভার কিপিং করেছেন ইমরুল। বিকল্প উইকেটকিপার হিসেবে ইনিংসে ৫টি ক্যাচ নিয়ে বিশ্ব রেকর্ডও গড়েছেন। এরপর আবার ওপেনিংয়ে ব্যাট করতে নামেন। ট্রেন্ট বোল্টকে চার মেরে ইমরুল শুরুটাও ভালো করেছিলেন। উইকেটে মোটামুটি থিতুও গিয়েছিলেন। কিন্তু হঠাৎই চোটের ধাক্কা। তামিমের সঙ্গে একটি রান শেষ করতে গিয়ে ডাইভ দিয়েছিলেন। এরপরই কাতরাতে থাকলেন মাটিতে শুয়ে। সঙ্গে সঙ্গে স্ট্রেচারে করে মাঠের বাইরে নিয়ে যাওয়া হয় তাঁকে। ইমরুলকে পরে যেতে হয় হাসপাতালে। সেখানে এক্স-রেও করানো হয়। তবে এক্স-রেতে কিছু ধরা পড়েনি। তবে বাঁ ঊরুতে ব্যথা ঠিকই টের পাচ্ছেন। পরে তাঁর আলট্রাসাউন্ড করানো হবে। এরপরই জানা যাবে চোট কতটা গুরুতর এবং আবার ব্যাটিংয়ে ফিরতে পারবেন কি না। ২৪ রানে ‘আহত অবসর’ ইমরুলের অপ্রত্যাশিত বিদায়ের পর ছোটখাটো একটা মড়কই লেগে যায় বাংলাদেশের ইনিংসে। প্রথম ইনিংসের ঠিক বিপরীত চিত্র তুলে ধরে মাত্র ১৬ রানের ব্যবধানে আউট তামিম ইকবাল, মাহমুদউল্লাহ ও ‘নাইটওয়াচম্যান’ মেহেদী হাসান মিরাজ। ৩ উইকেটে ৬৬ রান তুলে চতুর্থ দিন শেষ করা বাংলাদেশের লিড মাত্র ১২২ রানের। এই অবস্থায় ইমরুল ব্যাট করতে না পারাটা বড় এক সমস্যা হয়েই দেখা দিতে পারে বাংলাদেশের সামনে।
