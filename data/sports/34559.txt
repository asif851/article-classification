



 ম্যাচে সবচেয়ে বাজে ইকোনমি (১৬.৫০) সাইফের। 
তাঁর প্রথম ওভারেই চারটি চার মেরেছে শ্রীলঙ্কা।


সাইফউদ্দিনের দুঃস্বপ্নে এখনো ডেভিড মিলার আসেন কি না, কে জানে! গত অক্টোবরে পচেফস্ট্রুমে প্রোটিয়া ব্যাটসম্যান এক ওভারে ৩১ রান নিয়ে যেন সবাইকে উচ্চ স্বরে জানিয়ে দিলেন, সাইফউদ্দিনকে চাইলে মনের সুখ মিটিয়ে পেটানো যায়! মিলারের দেখিয়ে দেওয়া পথ ধরে সাইফউদ্দিনকে গত বিপিএলে একবার বেধড়ক পেটালেন ড্যারেন স্যামি! সাইফউদ্দিন যে একটা আন্তর্জাতিক দলের বোলার, সেটি ভুলে গিয়ে আজ শ্রীলঙ্কান ব্যাটসম্যানরাও একই কাজ করলেন! মুক্তহস্তে যেভাবে রান বিলোচ্ছেন নিয়মিত, অধিনায়ক মাহমুদউল্লাহ কতটা উদ্বিগ্ন তরুণ এই পেসারকে নিয়ে? ‘উদ্বিগ্ন নই। হয়তো নিজের পরিকল্পনাগুলো সে কাজে লাগাতে পারেনি। ফিল্ড সেটআপ যেটা ছিল, যেটা চাচ্ছিলাম, হয়তো সেই লেংথ অনুযায়ী বোলিং করতে পারেনি সে। আশা করি ও সামনে এটা নিয়ে কাজ করব’—বলছিলেন মাহমুদউল্লাহ। আজ ২ ওভারেই দিয়েছেন ৩৩ রান, ১২ বলের ডট দিতে পেরেছেন একটি। বাকি ১১ বলের ৭টিই চার। ছন্নছাড়া বোলিং দলের কমবেশি সবাই করেছেন। তবে সাইফের ইকোনমিটা (১৬.৫০) সতীর্থ বোলারদের মধ্যে সবচেয়ে বেশি হওয়ায় সমালোচনার তিরটা তাঁর দিকেই বেশি ছুটে যাচ্ছে। মাহমুদউল্লাহ অবশ্য আগলে রাখছেন সতীর্থকে, ‘খেলতে খেলতেই শিখবে, অসুবিধা নেই। সাইফউদ্দিন একদিন ম্যাচ জেতাবে বাংলাদেশকে, এটাই বিশ্বাস করি। ভুলগুলো থেকে যদি শিখতে পারে, ওর জন্য ভালো, দলের জন্যও ভালো। ওকে একা দোষ দেওয়া ঠিক হবে না। যখন জিতি দল হিসেবে জিতি, হারলেও আমরা দল হিসেবে হারি। কারও দিকে আঙুল তোলা ঠিক নয়। অপু (নাজমুল) বাদে আজ পুরো বোলিং বিভাগ বাজে করেছে। বোলিং নিয়ে আরও কাজ করতে হবে।’
