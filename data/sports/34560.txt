
জার্মানিতে ভয়াবহ এক বিমান দুর্ঘটনার শিকার হয়েছিলেন ম্যানচেস্টার ইউনাইটেডের খেলোয়াড়েরা। ‘মিউনিখ ট্রাজেডি’ নামে ফুটবল ইতিহাসে কালো অধ্যায় হয়ে থাকা সেই ভয়াল স্মৃতিটাই ক্ষণিকের জন্য ফিরে এসেছিল আবার। চ্যাম্পিয়নস লিগের ম্যাচ খেলতে জার্মানিতে উড়ে আসা ইউনাইটেডের দলটিকে বহন করা ভাড়া করা বিমানটি কলোন বিমানবন্দরে প্রথম দফায় নামতেই পারেনি গতকাল। ১০ মিনিট পরে অবশ্য সফলভাবে মনার্ক এয়ারলাইনস এয়ারবাস ৩২১ নামের জেট বিমানটি নিরাপদেই অবতরণ করে। হাঁপ ছেড়ে বাঁচেন ইউনাইটেডের খেলোয়াড়েরা।‘ম্যানচেস্টার ইভনিং নিউজ’-এর দেওয়া খবরে বলা হয়েছে, দলের খেলোয়াড় এবং কোচিং স্টাফদের বহন করা ১৮৫ আসনের বিমানটি কলোনের কনরাড আদেনয়্যার বিমানবন্দরের রানওয়ে থেকে মাত্র ৪০০ মিটার দূরে ছিল। এ সময় পাইলটকে সতর্ক করে দেওয়া হয়, রানওয়ের যে অংশে বিমানটির অবতরণ করার কথা, সেখানে রয়েছে আরেকটি বিমান। দ্রুত সিদ্ধান্ত নিয়ে চোখের পলকের মধ্যে প্লেনের গতিপথ ঘুরিয়ে নেন পাইলট। আকাশে ১০ মিনিট চক্কর দিয়ে নেমে আসে।বায়ার লেভারকুসেনের বিপক্ষে চ্যাম্পিয়নস লিগের গ্রুপ পর্বের ম্যাচ খেলতে জার্মানিতে উড়ে যাওয়া ইউনাইটেডের পক্ষ থেকে অবশ্য কোনো বিবৃতি দেওয়া হয়নি। তবে খবরের সত্যতা মিলেছে দলের সেন্ট্রাল ডিফেন্ডার রিও ফার্ডিনান্ডের টুইট থেকে, ‘জার্মানিতে নামলাম... মাত্রই... সেই বিক্ষিপ্ত অবতরণের ধাক্কা মাত্র সামলে উঠলাম।’শেষ পর্যন্ত কোনো দুর্ঘটনাই ঘটেনি। কিন্তু ঘটতেও পারত একটু এদিক-ওদিক হলে। আর বিমানবন্দরটি জার্মানির, দলটিও ইউনাইটেড বলে অতীতের সেই রক্তাক্ত স্মৃতিও ফিরে আসতে বাধ্য। ১৯৫৮ সালের সেই দুর্ঘটনাটি অবশ্য ঘটেছিল বিমানের উড্ডয়নের সময়। যে দুর্ঘটনায় ৪৪ যাত্রীর ২০ জনই মারা গিয়েছিলেন। ‘বুসবি বেবস’ নামে খ্যাত কিংবদন্তি কোচ স্যার ম্যাট বুসবির দলের আট খেলোয়াড় নিহত হয়েছিলেন এই দুর্ঘটনায়।
