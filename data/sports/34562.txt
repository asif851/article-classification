
বিয়ে করলেন শ্রীশান্ত। স্পট ফিক্সিংয়ের অভিযোগে জেল খাটা এই বিতর্কিত ক্রিকেটার আজ বৃহস্পতিবার সকালে বিয়ের পিঁড়িতে বসেছেন। তাঁর জীবনসঙ্গিনী জয়পুরের ধনাঢ্য পরিবারের মেয়ে ভুবনেশ্বরী কুমারী। শ্রীশান্তের শ্বশুর রাজস্থানের বিখ্যাত স্বর্ণ ব্যবসায়ী বলে জানা গেছে।গতকাল বুধবার রাতে একান্ত পারিবারিকভাবেই শ্রীশান্তের বিয়ে-উত্তর আনুষ্ঠানিকতা সম্পন্ন হয়। অনুষ্ঠানটিতে আমন্ত্রিত ছিলেন শ্রীশান্ত ও ভুবনেশ্বরীর আত্মীয়স্বজন ও কাছের বন্ধুবান্ধব। বৃহস্পতিবার সকালে শ্রীশান্তের বিয়ের আচার-আনুষ্ঠানিকতা সম্পন্ন হয় কেরালার গুরুবায়ুর শ্রীকৃষ্ণ মন্দিরে।গত ১৬ মে আইপিএলে স্পট ফিক্সিংয়ে জড়িত থাকার অভিযোগে শ্রীশান্তকে গ্রেপ্তার করা হয়। তাঁর সঙ্গে গ্রেপ্তার হন রাজস্থান রয়্যালসের দুই সতীর্থও। বেশ কিছু দিন জেল খাটেন তাঁরা। পরে ভারতীয় ক্রিকেট বোর্ডের এক আনুষ্ঠানিক তদন্তে দোষী সাব্যস্ত হয়ে শ্রীশান্ত এ মুহূর্তে ক্রিকেট থেকে নির্বাসনেই আছেন।ভারতের হয়ে শ্রীশান্ত খেলেছেন ২৭টি টেস্ট। উইকেটসংখ্যা ৮৭টি। ৫৩টি ওয়ানডে খেলে তিনি ঝুলিতে পুরেছেন ৭৫টি উইকেট। ১০টি টি-টোয়েন্টি ম্যাচে সাত উইকেট নেওয়া এই ক্রিকেটার ছিলেন ভারতকে প্রতিনিধিত্ব করা কেরালার দ্বিতীয় ক্রিকেটার। পিটিআই।
