
ছয়টি লিগ, দুটি কোপা ডেলরে, তিনটি চ্যাম্পিয়নস লিগ, এ ছাড়া এক মৌসুমে শিরোপা ষষ্টক জয়—ক্লাব ফুটবলে একজন খেলোয়াড়ের যত শিরোপা জেতা সম্ভব, বার্সেলোনার হয়ে লিওনেল মেসি সবগুলোই জিতেছেন। এর পরও একজন খেলোয়াড় আর কীভাবে অনুপ্রাণিত হতে পারেন নতুন করে শিরোপা জিততে? সাবেক ম্যানচেস্টার ইউনাইটেড মিডফিল্ডার পল স্কোলস তাই বলছেন, বার্সার হয়ে নতুন করে শিরোপা জেতার উৎসাহ খুঁজে পাওয়া মেসির জন্য কঠিন হয়ে পড়েছে।গত সপ্তাহে লা লিগায় ভ্যালেন্সিয়ার বিপক্ষে বার্সার ম্যাচটি দেখতে এসেছিলেন সাবেক ম্যানচেস্টার ইউনাইটেড মিডফিল্ডার স্কোলস। ম্যাচের অন্তিম মুহূর্তে সার্জিও বুসকেটসের গোলে ম্যাচটা জিতলেও মেসিদের খেলায় মনে ভরেনি স্কোলসের। সাবেক ইউনাইটেড তারকার মনে হয়েছে, তাদের খেলার মধ্যে ‘কিছু একটা ছিল না’। তাঁর সবচেয়ে বড় উপলব্ধি, সেই আগের উদ্দীপনা অনুপস্থিত লিওনেল মেসির মধ্যে। মেসির মধ্যে তিনি ‘ক্লান্তিকর একঘেয়ে’র একটা অবসাদ দেখেছেন।স্কোলসের মতে, এত এত সাফল্য পাওয়া মেসির জন্য বার্সার হয়ে নতুন করে শিরোপা জেতার উৎসাহ পাওয়া কঠিন হয়ে গিয়েছে! আসলে একের পর এক অর্জনগুলো মেসিকে নিয়ে গেছে অন্য উচ্চতায়। ব্রিটিশ দৈনিক ইন্ডেপেনডেন্ট–এ লেখা কলামে স্কোলস লিখেছেন, ‘তার মধ্যে আমি উদাসী মনোভাব দেখলাম। দল বলের নিয়ন্ত্রণ হারালে ফুলব্যাকের পিছু পিছু ছুটবে এমন খেলোয়াড় মেসি কখনোই ছিল না। কিন্তু এখন আরও বেশি অর্থাৎ যতটুকু না দৌড়ালেই নয়, ততটুকুই সে দৌড়াচ্ছে।’মেসিকে উদ্বুদ্ধ করতে এ পর্যায়ে লুইস এনরিকের কী করণীয়? স্কোলসের মতে, ‘নবীন কোচ হিসেবে মেসি ও দলের অন্য তারকাদের বদলানো হবে খুব কঠিন কাজ। কারণ, তারা সব শিরোপা জিতে ফেলেছ। তারা ছিল সর্বজয়ী।’ স্কোলস বলেছেন, এখন এনরিকের উচিত হবে বার্সার খেলোয়াড়দের এই চ্যালেঞ্জ নিয়ে উজ্জীবিত করা, তার সময়টা বার্সার জন্য নতুন একটা অধ্যায়। এ সময় আবারও সব নতুন করে জেতাটাই নতুন চ্যালেঞ্জ। ইনডেপেনডেন্ট, মেইল অনলাইন।
