

গুলশানের হলি আর্টিজান রেস্তোরাঁয় নৃশংস ও ঘৃণ্য সন্ত্রাসী হামলার পরই প্রশ্নটা ঘুরেফিরে আসছিল—অক্টোবরে পূর্ণ সিরিজ খেলতে বাংলাদেশে ইংল্যান্ড আসবে তো? অবশেষে অপেক্ষার অবসান হয়েছে। ইংল্যান্ড ও ওয়েলস ক্রিকেট বোর্ড (ইসিবি) নিশ্চিত করেছে, তাদের বাংলাদেশ সফর পূর্বপরিকল্পনামতোই এগিয়ে যাবে। এ খবরে স্বস্তি প্রকাশ করেছে বাংলাদেশ ক্রিকেট বোর্ড (বিসিবি)।ইংল্যান্ড সিরিজ নিয়ে যে অনিশ্চয়তা তৈরি হয়েছিল, তাতে আসলেই খুব উদ্বিগ্ন হয়ে পড়েছিল বিসিবি। তাই অনিশ্চয়তার মেঘ সরে যাওয়ায় বেশ খুশি বিসিবি সভাপতি নাজমুল হাসান। আজ বিকেলে গুলশানে নিজ বাসায় সংবাদমাধ্যমকে তিনি বললেন, ‘সবাই উৎকণ্ঠায় ছিল। যেদিকেই যাই, সবার একটাই প্রশ্ন—ইংল্যান্ড আসবে? ১৬ কোটি মানুষ এটা নিয়ে যেহেতু চিন্তিত ছিল, নিশ্চয়ই তারা দোয়া করেছে। ১৬ কোটি মানুষের দোয়া বৃথা যেতে পারে না। এ কারণে আমার মনে সাহস ছিল ইংল্যান্ড আসবে। এখনো পর্যন্ত যে খবর, তারা আসবে। সেদিক দিয়ে আমি অত্যন্ত খুশি। এই খবরে ধন্যবাদ জানিয়েছি সবাইকে।’ইংল্যান্ড আসবে, বিসিবি সভাপতির এমন আত্মবিশ্বাসের পেছনে তিনটি কারণ ছিল। কারণগুলো তুলে ধরলেন নাজমুল, ‘প্রথমত, ইংল্যান্ডের টিউবে যখন হামলা হয়েছিল (২০০৫ সালে), আমি তখন লন্ডনে। বোমা হামলার পরই সেখানকার সবকিছু আবার স্বাভাবিক। মানুষ ভয়ে ঘরে লুকিয়ে থাকেনি। আগেও যখন হুমকি ছিল (বাংলাদেশে), অস্ট্রেলিয়া না এলেও ইংল্যান্ড কিন্তু দল পাঠিয়েছে। ভারত সফরে গিয়ে সিরিজ চলার সময় বোমা হামলার পর দেশে ফিরে এলেও আবার গিয়ে তারা খেলেছে। সন্ত্রাসের কাছে মাথানত করার দেশ নয় ইংল্যান্ড। দ্বিতীয়ত, আমাদের সঙ্গে ইংল্যান্ডের সব সময়ই একটা সুসম্পর্ক বিরাজ করছে। তৃতীয়ত, এখন পৃথিবীর কোনো দেশই নিরাপদ নয়। যেকোনো জায়গায় এ ধরনের ঘটনা ঘটতে পারে। তবে যে নিরাপত্তা পরিকল্পনা আমরা তাদের দিয়েছি, এ রকম বিশ্বের আর কেউই দেয় না। গত অনূর্ধ্ব-১৯ বিশ্বকাপে এতগুলো দলকে আমরা সামলেছি। এখন একটি দলকে সামলানো আমাদের নিরাপত্তা বাহিনীর জন্য কঠিন কিছু নয়।’
আরও পড়ুন: 
বাংলাদেশ সফর প্রসঙ্গে ইসিবি যা বলল
