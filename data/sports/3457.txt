
চোট কাটিয়ে প্রায় এক মাস পর রিয়ালের একাদশে ফিরলেন গ্যারেথ বেল। ফিরেই নাম তুললেন স্কোরশিটে আর স্বাক্ষী হলের দলের আর এক বড় জয়ের।বার্নাব্যুতে ইউরোপীয় চ্যাম্পিয়নরা শনিবার রাতে জয় পেয়েছে বিরাট ব্যবধানে। রায়ো ভায়োকানোকে ৫-১ গোলে উড়িয়ে দিয়ে স্প্যানিশ লিগের শীর্ষস্থানটা ধরেই রেখেছে ‘ব্লাঙ্কোস’রা।রিয়ালের এই জয়ে পাঁচজন খেলোয়াড়ের অবদান একটি করে গোল। গ্যারেথ বেল, সার্জিও রামোস, টনি ক্রুস, করিম বেনজেমা ও ক্রিস্টিয়ানো রোনালদো—প্রত্যেকেই পেয়েছেন একটি করে গোল।রিয়ালের গোল-উৎ​সবের শুরুটা কিন্তু করেছিলেন ওই বেলই। খেলার ৯ মিনিটের সময় তাঁর গোলেই এগিয়ে যায় রিয়াল। ক্রিস্টিয়ানো রোনালদোর পাস থেকে বল পেয়ে টনি ক্রুস তা বক্সের মধ্যে ফেললে তা বেল গোলে পরিণত করেন দারুণ এক স্লাইডে। ৪০ মিনিটে রামোসের গোলটি আসে এক কর্নার থেকে। ৪৪ মিনিটে অবশ্য ফিরতি এক গোলে রিয়ালকে একটু অস্বস্তিতেই ফেলেছিলেন ভায়োকানোর বুয়েনো।২-১ গোলে এগিয়ে থেকে প্রধমার্ধ শেষ করা রিয়াল দ্বিতীয়ার্ধেও নিজেদের গোল ক্ষুধাটা বজায় রাখে ৫৫ মিনিটে বক্সের বাইরে থেকে দারুণ এক গ্রাউন্ডারে বল ভায়োকানোর জালে জড়ান টনি ক্রুস। এর ঠিক ৮ মিনিট পর ব্লাঙ্কোসদের ৪-১ গোলে এগিয়ে নেন করিম বেনজেমা। ভায়োকানোর বক্সের বাম প্রান্ত দিয়ে ঢুঁকে রোনালদোর নেওয়া শটটির দিক বেনজেমা পরিবর্তন করেন পায়ের এক আলতো ছোঁয়ায়। ক্রুসের গোলটিতেও ছিল রোনালদো অবদান। তাঁর পাস থেকেই সরাসরি গোলে শট নেন ক্রুস। খেলার ৮৩ মিনিটে রোনালদো দলের পক্ষে পঞ্চম গোলটি করেন। গোলটি অবশ্য প্রাপ্য ছিল বেলেরই। তাঁর দুর্দান্ত ভলি ভায়োকানোর গোলরক্ষক আলভারেজ ফিরিয়ে দিলেও ফিরতি বলে রোনালদোর দুর্বল শটটি তিনি ঠেকাতে ব্যর্থ হন।ভায়োকানোর বিপক্ষে জয়টি ছিল এবারের স্প্যানিশ লিগে রিয়ালের নবম জয়। ১১ ম্যাচে রিয়ালের শীর্ষ স্থানটা ২৭ পয়েন্ট নিয়ে। ২৫ পয়েন্ট নিয়ে লিগের দ্বিতীয় স্থানে আছে বার্সেলোনা। রিয়াল-বার্সার চেয়ে একটি ম্যাচ কম খেলে অ্যাটলেটিকোর অবস্থান তিনে। তাঁদের পয়েন্ট ২৩। সূত্র: এএফপি।
