
চ্যাম্পিয়নস ট্রফিতে একতরফা সেমিফাইনালে ভারতের কাছে হেরেছে বাংলাদেশ। বাংলাদেশের ২৬৪ রান মাত্র ১ উইকেট হারিয়েই পেরিয়ে যায় কোহলিরা। দুঃস্বপ্নের ওই ইনিংসেই একটি বিশ্ব রেকর্ডে নাম জড়িয়েছে বাংলাদেশের। ভারতের ইনিংসে একটিও অতিরিক্ত রান দেয়নি বাংলাদেশ। ওয়ানডেতে অতিরিক্ত রান ছাড়া সর্বোচ্চ ইনিংস এটিই। অতিরিক্ত রান ছাড়া এর আগের সর্বোচ্চ ইনিংসটি ২২৯ রানের। ২০১৬ সালে এডিনবরায় সংযুক্ত আরব আমিরাতের বিপক্ষে অতিরিক্ত রান ছাড়া ২২৯ রান করেছিল স্কটল্যান্ড। বাংলাদেশ এর আগে ওয়ানডেতে আর একবারই কোনো অতিরিক্ত রান দেয়নি। ২০০৭ বিশ্বকাপের সুপার এইটের ম্যাচে বাংলাদেশ অবশ্য অস্ট্রেলিয়াকে মাত্র ১০৫ রানের লক্ষ্য দিতে পেরেছিল। টেস্টে অতিরিক্ত ছাড়া সর্বোচ্চ ইনিংস পাকিস্তানের। ১৯৫৫ সালে ভারতের বিপক্ষে লাহোর টেস্টের প্রথম ইনিংসে ৩২৮ রান করেছিল পাকিস্তান। আন্তর্জাতিক টি-টোয়েন্টিতে অতিরিক্ত রান ছাড়া ১০০ ছাড়ানো দুটি ইনিংসেই জড়িয়ে বাংলাদেশের নাম। ২০১৬ টি-টোয়েন্টি এশিয়া কাপে পাকিস্তান ও ভারতের বিপক্ষে পরপর দুই ম্যাচে একটিও অতিরিক্ত রান দেয়নি বাংলাদেশ। তথ্যসূত্র: ক্রিকইনফো।
