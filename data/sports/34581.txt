

কোয়ার্টার ফাইনালে বার্সেলোনাকে হারানোর পর ফিলিপে লুইস বলেছিলেন, ‘সেমিফাইনালে আর যে-ই হোক, রিয়াল মাদ্রিদকে চাই না।’ দুই লেগে ১৮০ মিনিট-জুড়ে হয়তো মাদ্রিদ ডার্বির চাপ হয়তো নিতে চাইছিলেন না অ্যাটলেটিকো মাদ্রিদ ডিফেন্ডার। সে হিসেবে বলতেই হচ্ছে, ‘বেঁচে গেলেন’ লুইস। আসলেই কি বেঁচে গেলেন? রিয়ালের মুখোমুখি হতে হয়নি, তবে অ্যাটলেটিকোর কাজটা তাতে কি একটুও সহজ হয়েছে? সেমিফাইনালে যে ডিয়েগো সিমিওনের দলকে মুখোমুখি হতে হচ্ছে বায়ার্ন মিউনিখের! জার্মান চ্যাম্পিয়ন দলটির হয়ে শেষ মৌসুমে এখনো অধরা চ্যাম্পিয়নস লিগ জিততে যে সম্ভাব্য সবকিছুই করবেন পেপ গার্দিওলা। অবশ্য সেমিফাইনালে এসে সহজ-কঠিন প্রতিপক্ষ খুঁজতে যাওয়াই বোকামি। রিয়ালও কি স্বস্তিতে থাকতে পারছে? জিনেদিন জিদানের দল সেমিফাইনালে প্রতিপক্ষ হিসেবে পাচ্ছে এবারই নিজেদের ইতিহাসে প্রথমবারের মতো সেমিতে উঠে আসা ম্যানচেস্টার সিটিকে। কিন্তু ওখানেও তো কোচ ম্যানুয়েল পেলেগ্রিনির একটু বাড়তি তাড়না থাকবে। তিনিও তো যাওয়ার আগে নিজের ও ক্লাবের হয়ে একটা ইতিহাস গড়তে চান। অবশ্য রিয়াল কোচ জিদানও নিজের প্রথম মৌসুমে বড় কিছু উপহার দিতে নিশ্চয়ই উদ্‌গ্রীব হয়ে আছেন। দেখা যাক, এত ইতিহাস, সমাপ্তি রাঙানোর হাতছানিতে কার প্রেরণা সবচেয়ে বেশি কাজ করে! ফুটবলপ্রেমীদের জন্য দুটি ম্যাচই ১৮০ মিনিটের রোমাঞ্চ নিয়ে অপেক্ষা করছে। এপ্রিলের ২৬ ও ২৭ তারিখ হবে সেমিফাইনালের প্রথম লেগ। দ্বিতীয় লেগ ৩ ও ৪ মে। প্রথম সেমিফাইনালে জয়ী দল হবে ২৮ মে মিলানে অনুষ্ঠেয় ফাইনালের ‘হোম’ টিম। গুরুত্ব চ্যাম্পিয়নস লিগের মতো না হলেও, ফুটবলীয় রোমাঞ্চ অপেক্ষা করছে ইউরোপা লিগেও। ২৮ এপ্রিল ও ৫ মে, এই দুই লেগের সেমিফাইনালে লিভারপুলের প্রতিপক্ষ ভিয়ারিয়াল, আর টানা দুবারের চ্যাম্পিয়ন সেভিয়া খেলবে ইউক্রেনের শাখতার দোনেৎস্কের সঙ্গে।
কে কার মুখোমুখি:
চ্যাম্পিয়নস লিগ:ম্যানচেস্টার সিটি - রিয়াল মাদ্রিদ অ্যাটলেটিকো মাদ্রিদ - বায়ার্ন মিউনিখ
ইউরোপা লিগ: ভিয়ারিয়াল - লিভারপুলশাখতার দোনেৎস্ক - সেভিয়া
