

সিরিজের শেষ ম্যাচেও কঠিন পরীক্ষা দিতে হবে বাংলাদেশ। ধবল ধোলাইয়ের হাত থেকে বাঁচতে হলে নিজেদের রান তাড়ার রেকর্ড নতুন করে গড়তে হবে সফরকারীদের। ইস্ট লন্ডনে নির্ধারিত ৫০ ওভারে ৬ উইকেটে ৩৬৯ রান করেছে দক্ষিণ আফ্রিকা। অবশ্য যে ইঙ্গিত মিলছিল তাতে এ রানও কম ঠেকতে পারে স্বাগতিকদের। ৪০ ওভার শেষে দুই উইকেটে ২৮১ রান ছিল প্রোটিয়াদের। সেঞ্চুরির দিকে ছুটছিলেন ফাফ ডু প্লেসি ও এইডান মার্করাম। কিন্তু ডু প্লেসির (৯১) চোট ও মার্করামের (৬৬) রানআউটে ক্ষনিক সময়ের জন্য স্বস্তি পায় বাংলাদেশ। শেষ ১০ ওভারে মাত্র ৮৮ রান নিতে পেরেছে দক্ষিণ আফ্রিকা। সিরিজ শেষ হয়ে গেছে পার্লের বোল্যান্ড পার্কেই। ইস্ট লন্ডনের বাফেলো পার্কে আজকের ম্যাচটি ছিল বাংলাদেশের জন্য সম্মান পুনরুদ্ধারের। কিম্বার্লি ও পার্লের দুটি ম্যাচে বাজে হারের পর আজ জিতে নিজেদের প্রমাণের উপলক্ষও। কিন্তু টসে হেরে বল হাতে মাঠে নেমে শুরুটা একবারেই ভালো হয়নি বাংলাদেশের। দক্ষিণ আফ্রিকার দুই ওপেনার কুইন্টন ডি কক ও টেম্বা বাভুমা বাংলাদেশের নির্বিষ বোলিংয়ের সুযোগটা নিয়েছেন দারুণভাবে। উদ্বোধনী জুটিতে ১১৯ রান তুলেছেন বাভুমা (৪৮) ও ডি কক। ক্যারিয়ারের ১৫তম ফিফটি করে ডি কক আউট হয়েছেন ৭৩ রানে।দলীয় ১৮ আর নিজের পঞ্চম ওভারে প্রথম সাফল্য পেয়েছিলেন মিরাজ। লং অনে লিটন দাশের ক্যাচ বানিয়ে ফিরিয়েছেন টেম্বা বাভুমাকে। দুই ওভার পর আরেক ওপেনার ডি কককেও ফিরিয়েছেন এই অফ স্পিনার। ৫৯ রানে ২ উইকেট নিয়ে বাংলাদেশের সফলতম বোলারও সিরিজে এই প্রথম খেলতে নামা মিরাজ।
আরও পড়ুন:বোলিংয়ে বাংলাদেশ, ফিরেছেন মিরাজ
