
টি-টোয়েন্টিটা তাঁদেরই ক্রিকেট। বিশ্বজুড়ে লিগগুলোতে ওয়েস্ট ইন্ডিয়ান খেলোয়াড়দের জয়জয়কার। বিপিএলে আজকের দিনটি তো প্রায় নিজেদের করে নিলেন তাঁরা। প্রথম ম্যাচে ড্যারেন স্যামি অবিশ্বাস্যভাবে রাজশাহীকে তুলে নিলেন দ্বিতীয় কোয়ালিফায়ারে। পরের ম্যাচে আলো ছড়ালেন আন্দ্রে রাসেল ও ডোয়াইন ব্রাভো। খুলনা টাইটানসের বিপক্ষে গত ম্যাচে এই দুজন খেলেননি। ঢাকা ডায়নামাইটসও হেরে গিয়েছিল বাজেভাবে। অবশ্য ঢাকার ম্যাচটা জেতার জন্য খুব একটা ব্যাকুলও ছিল না। কিন্তু আজ আর কোনো ‘খাতির’ হলো না খুলনার।
নিরুত্তাপ, একপেশে লড়াইয়ে মাহমুদউল্লাহদের ৫৪ রানে হারিয়ে সাকিব আল হাসানরা হেসেখেলেই পা রাখলেন ফাইনালে। খুলনা অবশ্য আরও একটা সুযোগ পাবে। এলিমিনেটরে জয়ী রাজশাহীর সঙ্গে আগামীকাল তাদের খেলা। এ ম্যাচে জয়ী দল শুক্রবারের ফাইনালে মুখোমুখি হবে ঢাকার।রাসেল-ব্রাভো শুধু অবদানই রাখলেন না, দুজনে মিলে দারুণ এক জুটিও গড়লেন। ১৩.৪ ওভারে ৮৯ রানে ৬ উইকেট হারিয়ে ঢাকা যখন বেশ চাপে, তখনই রাসেল-ব্রাভো গড়লেন সেই জুটিটা। সপ্তম উইকেট জুটিতে তোলা ৩২ বলে ৪৯ রানের সৌজন্যে লড়াইয়ের স্কোর পায় ঢাকা। হাওয়েলের বলে আউট হওয়ার আগে রাসেলের রান ২৫ বলে ৪৬। ব্রাভো অপরাজিত থাকেন ২৩ রানে। ঢাকার চেয়ে বরং খুলনার শুরুটা ভালো হয়েছিল ব্যাটিংয়ে। পাওয়ার প্লেতে দুদলেরই রান সমান—৩৯। বরং উইকেটের দিক দিয়ে তখন খুলনাই এগিয়ে। ঢাকা যেটি করেছে ৩ উইকেট হারিয়ে, খুলনা সেটি ১ উইকেটে। এবার রাসেল আর ব্রাভো যে বল হাতে ​জাদু দেখাবেন বলে ঠিক করেছিলেন।রাসেলের করা সপ্তম ওভারেই খুলনার পথটা মোড় নিয়েছে আরেক দিকে, যেটি মিলেছে পরাজয়ের জংশনে। টুর্নামেন্টে খুলনাকে অনেকটা একার কাঁধে টেনে চলা মাহমুদউল্লাহ কাল ব্যর্থ। রাসেলকে পুল করতে গিয়ে তিনি আউট ৫ রানে। একই ওভারে এলবিডব্লিউ হাসানুজ্জামান—১ রানের মধ্যে ২ উইকেট হারায় খুলনা। ধাক্কাটা আর সামলে উঠতে পারেনি তারা। বিপিএলজুড়ে ব্যাটিং নিয়ে ভুগেছে খুলনা। এটি থেকে তারা বেরোতে পারেনি আজও। শেষ ৪৭ রানে ঝরে গেছে ৯ উইকেট! খুলনার দুই অঙ্ক ছুঁতেই পেরেছেন মাত্র দুজন। রাসেল-ব্রাভো ভাগ করে নিয়েছেন ৩টি করে উইকেট। অবশ্য এমন ব্যাটিং বিপর্যয়ে খুলনা প্রশ্ন তুলতে পারে আম্পায়ারদের কিছু সিদ্ধান্ত নিয়েও। এই হারে খুলনার আশা শেষ হচ্ছে না। আরেকটি সুযোগ মাহমুদউল্লাহরা পাচ্ছেন। ফাইনাল নিশ্চিত করতে কাল দ্বিতীয় কোয়ালিফায়ারে রাজশাহীর সঙ্গে তাঁদের জিততেই হবে।
সংক্ষিপ্ত স্কোর :ঢাকা ডায়নামাইটস : ২০ ওভারে ১৪০/৮ (মারুফ ৭, লুইস ১১, সাঙ্গাকারা ৯, নাসির ১৩, সাকিব ১৮, মোসাদ্দেক ৮, রাসেল ৪৬, ব্রাভো ২৩*, আলাউদ্দিন ০, সানজামুল ০*; মাহমুদউল্লাহ ০/২৬, জুনায়েদ খান ৪/২৪, শুভাগত ০/৮, হাওয়েল ১/৩৫, মোশাররফ ০/১৮, ফ্লেচার ২/২২, শফিউল ০/৬)। খুলনা টাইটানস : ১৬.২ ওভারে ৮৬ (ফ্লেচার ২৮, হাসানুজ্জামান ৫, মাহমুদউল্লাহ ৫, হাওয়েল ৪, মজিদ ৭, পুরান ৯, আরিফুল ১৪, শুভাগত ৮, মোশাররফ ১, জুনায়েদ ১, শফিউল ০*; জায়েদ ১/২০, রাসেল ৩/১৬, সাকিব ১/২২, সানজামুল ১/৯, নাসির ০/৬, মোসাদ্দেক ১/৩, ব্রাভো ৩/১০)। ফল: ঢাকা ডায়নামাইটস ৫৪ রানে জয়ী। ম্যান অব দ্য ম্যাচ: আন্দ্রে রাসেল।
