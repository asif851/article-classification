
নিদাহাস ট্রফির অঘোষিত সেমিফাইনালের শেষ ওভার নিয়ে কম কথা হয়নি। পর পর দুটো বাউন্সার নিয়ে বাংলাদেশ দলের ক্ষোভ মাঠে থেকে ড্রেসিংরুমেও গিয়েছিল। মাঠে দুই দলের খেলোয়াড়েরা বচসায় নেমেছিলেন। অধিনায়ক দলকে মাঠ থেকে উঠে আসতে বলেছিলেন। আম্পায়ারদের সঙ্গে আলাদা কথা বলেছেন মাহমুদউল্লাহও। পুরো ব্যাপারটায় কার ভুল ছিল সেটা নিয়ে অনেক তর্ক হতে পারে। কিন্তু বাংলাদেশ ক্রিকেট বোর্ড (বিসিবি) এ নিয়ে আর আলোচনা করতে চায় না। এ ঘটনায় দুঃখ প্রকাশ করে একটি বিবৃতি দিয়েছে বিসিবি। সেটি নিচে জানিয়ে দেওয়া হলো—
‘শুক্রবার বাংলাদেশ ও শ্রীলঙ্কার ম্যাচে যে দুর্ভাগ্যজনক ঘটনা ঘটেছে, এতে বিসিবি দুঃখিত। বোর্ড স্বীকার করছে, কিছু ক্ষেত্রে দল যা করেছে সেটা ক্রিকেট মাঠে গ্রহণযোগ্য নয়। ম্যাচের গুরুত্ব ও সে চাপে এমন কিছু হতে পারে সেটা বোর্ড বুঝতে পারছে। কিন্তু চাপের মুহূর্তে যে পেশাদারি আচরণ আশা করা হয় তা দেখাতে পারেনি দল। ক্রিকেটের চেতনা সমুজ্জ্বল রাখতে বাংলাদেশ দলের সব সদস্যকে তাদের দায়িত্বের কথা মনে করিয়ে দেওয়া হয়েছে।
বিসিবি ও শ্রীলঙ্কান ক্রিকেট বোর্ডের মধ্যকার বন্ধন অনেক দীর্ঘ সময়ের। সহযোগিতা ও বন্ধুত্বপূর্ণ আচরণেই এই সম্পর্ক সৃষ্টি হয়েছে। দুই দেশের খেলোয়াড়ই নিজেদের মধ্যে এ সম্পর্ক বজায় রাখে, দিন দিন এ সম্পর্ক আরও ভালো হচ্ছে। আমরা দারুণভাবে সংগঠিত নিদাহাস ট্রফির একটা দারুণ সমাপ্তি দেখতে চাই। দারুণ প্রতিদ্বন্দ্বিতামূলক একটি টুর্নামেন্ট হয়েছে যা বিশ্বের সব দর্শক উপভোগ করছে। শ্রীলঙ্কান বোর্ড এর জন্য প্রশংসার দাবিদার। বাংলাদেশ দলও এমন প্রতিযোগিতার সঙ্গে জড়িত হয়ে গর্বিত।’
