
পাকিস্তানের সাবেক ফাস্ট বোলার ও অধিনায়ক ওয়াসিম আকরামের বিরুদ্ধে গ্রেপ্তারি পরোয়ানা জারি করেছেন করাচির একটি সেশন আদালত। আকরামের অপরাধ একটি মামলায় ৩১টি শুনানিতে অনুপস্থিত থাকা। করাচির আদালতের জারি করা এই গ্রেপ্তারি পরোয়ানা অবশ্য জামিনযোগ্য। 
এই পরোয়ানার কারণ আকরামের নিজের দায়ের করা একটি মামলাই। বছর খানেক আগে করাচির রাস্তায় এক অবসরপ্রাপ্ত সেনা কর্মকর্তার গাড়ির সঙ্গে তাঁর গাড়ির সংঘর্ষ হয়। দুই পক্ষের মধ্যে বচসার একপর্যায়ে সেই সেনা কর্মকর্তা নিজের পিস্তল বের করে একটি গুলি করে আকরামকে হুমকি দেন। এই ঘটনার সূত্র ধরে মামলাটি দায়ের করা হয়। পরে অবশ্য দুই পক্ষের মধ্যে সমঝোতা হয়ে যায় আদালতের বাইরেই। এতে ভূমিকা ছিল বেশ কয়েকজন ক্ষমতাবান ব্যক্তির। সে কারণেই এই মামলার শুনানিতে হাজিরা দেওয়ার প্রয়োজনীয়তাই মনে করেনি কোনো পক্ষ। কিন্তু আদালত তা মানবেন কেন। আকরামের পক্ষে করাচির বাহাদুরাবাদ থানায় প্রথমে দায়ের করা হয়েছিল এই মামলা। সেশন আদালত আকরামকে ১৭ জানুয়ারি শুনানিতে হাজির হওয়ার নির্দেশ দিয়েছেন। তাঁর উপস্থিতি নিশ্চিত করার ব্যাপারে পুলিশকেও প্রয়োজনীয় নির্দেশনা দেওয়া হয়েছে। পুরো ব্যাপারটাই আকরামের জন্য একধরনের বিড়ম্বনা। কারণ, পাকিস্তান-অস্ট্রেলিয়া ওয়ানডে সিরিজের ধারাভাষ্যকার হিসেবে সে সময় তাঁর অস্ট্রেলিয়া থাকার কথা। সূত্র: এনডিটিভি।
