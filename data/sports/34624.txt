
ম্যাচের শুরুতেই গোল করে রিয়াল মাদ্রিদকে চমকে দিয়েছিল গেটাফে। সান্টিয়াগো বার্নাব্যুতে অঘটনের গন্ধই হয়তো পেয়েছিলেন অনেকে। কিন্তু ম্যাচের বাকিটা সময় প্রতিপক্ষকে আর কোনোই সুযোগ দেননি কার্লো আনচেলত্তির শিষ্যরা। ক্রিস্টিয়ানো রোনালদোর জোড়া গোলের সুবাদে রিয়াল মাদ্রিদ পেয়েছে ৪-১ গোলের সহজ জয়। দারুণ এক গোল করে নিজের সক্ষমতার প্রমাণ দিয়েছেন স্প্যানিশ তরুণ মিডফিল্ডার ইসকো। অন্য গোলটি এসেছে পেপের পা থেকে। ফরাসি স্ট্রাইকার করিম বেনজেমা নিশ্চিত দুটি গোলের সুযোগ নষ্ট না করলে জয়ের ব্যবধানটা আরও বাড়িয়ে নিতে পারত রিয়াল।খেলা শুরুর পাঁচ মিনিটের মাথায় অনেকটা দুর্ভাগ্যের ফাঁদে পড়েই গোল হজম করতে হয়েছে স্বাগতিকদের। ফাউলের আবেদন জানিয়ে বলের দখল ছেড়ে দিয়েছিলেন রোনালদো। রেফারি সেই আবেদনে সাড়া না দেওয়ায় দ্রুতই প্রতিপক্ষের রক্ষণভাগে ঢুকে পড়েন গেটাফের খেলোয়াড়েরা। পেনাল্টি বক্সের বাইরে থেকে জোরালো শটে জালে বল জড়ান মিডফিল্ডার লাফিতা। খুব বেশিক্ষণ অবশ্য এগিয়ে থাকতে পারেনি রিয়ালের নগর প্রতিদ্বন্দ্বীরা। ১৯ মিনিটে খেলায় সমতা ফেরান পেপে। অ্যাঙ্গেল ডি মারিয়ার ক্রস থেকে রোনালদোর নেওয়া শটটা ঠেকিয়ে দিয়েছিলেন গেটাফের গোলরক্ষক। কিন্তু গোলপোস্টের একেবারে ফিরতি বলটা পেয়ে সেটা জালে জড়াতে কোনোই সমস্যা হয়নি পেপের। ৩৩ মিনিটে পেনাল্টি থেকে গোল করে দলকে ২-১ ব্যবধানে এগিয়ে দেন রোনালদো। দ্বিতীয়ার্ধের ৫৯ মিনিটে রিয়ালের তৃতীয় গোলটি এসেছে ইসকোর পা থেকে। রোনালদোর নেওয়া ফ্রি-কিক থেকে বল পেয়ে প্রতিপক্ষের পেনাল্টি বক্সের মধ্যে বেশ খানিকটা দৌড়ে গিয়ে বাঁকানো শটে বল জালে জড়িয়েছেন তরুণ এই স্প্যানিশ মিডফিল্ডার। শেষ বাঁশি বাজার কয়েক মুহূর্ত আগে রোনালদো ফুটবল বিশ্বকে দিয়েছেন নিজের ব্যাকহিল দক্ষতার প্রমাণ। পেনাল্টি বক্সের মধ্যে সামি খেদিরার পাস থেকে বল পেয়ে সেটাকে চমত্কারভাবে জালে ঠেলেছেন এ সময়ের অন্যতম সেরা ফুটবলার।
