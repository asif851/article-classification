
ইতিহাসের সঙ্গে অভিসারের দিনক্ষণটা আগেই ঠিক করে রেখেছেন রিয়াল মাদ্রিদ অধিনায়ক সার্জিও রামোস। অভিসারের মুহূর্ত আজ রাতে, স্থান কার্ডিফে। ১৯৯০ সালের পর এই প্রথমবারের মতো ইউরোপীয় প্রতিযোগিতায় টানা দুবার শিরোপা জয় তো ইতিহাসের সঙ্গে ‘অভিসার’ই। ইতিহাস এখন কেবল কথা রাখলেই হয়।
গত চার বছরে তৃতীয়বারের মতো চ্যাম্পিয়নস লিগ-সেরার ট্রফিটা হাতে নিতে পুরোপুরি প্রস্তুত হয়ে আছেন রামোস। এটি হলে চ্যাম্পিয়নস লিগ যুগে প্রথমবারের মতো শিরোপা ধরে রাখবে রিয়াল মাদ্রিদ। সেই মাহেন্দ্রক্ষণের হাতছানি রীতিমতো ঘোরের মধ্যেই রেখেছে রিয়াল ফুটবলারদের, ‘এই সুযোগ যে আমাদের জীবনে আসবে, সেটা আমরা কোনো দিন স্বপ্নেও ভাবিনি। সুযোগটা যখন এসেই গেছে, তখন চ্যাম্পিয়নস লিগের শিরোপাটা ঘরে তুলতেই হবে। ইতিহাসের সঙ্গে আজ আমাদের অভিসার। কাপটা জিতে গেলে ইতিহাসে চিরস্মরণীয় হয়ে থাকব আমরা।’ইতিহাসের সঙ্গে অভিসারে রামোসকে রাখতে হবে গুরুত্বপূর্ণ অবদান। প্রতিপক্ষের গোল ঠেকানোর সঙ্গে সঙ্গে রিয়াল যে তাঁর কাছ থেকে গোলও আশা করে। ২০১৪ সালে চ্যাম্পিয়নস লিগ ফাইনালে শেষ মিনিট পর্যন্ত অ্যাটলেটিকোর বিপক্ষে ১-০ গোলে পিছিয়ে থাকা দলকে বাঁচিয়েছিলেন যোগ করা সময়ে গোল করে। অতিরিক্ত সময়ে স্কোরলাইনটাকে ৪-১ করে রিয়াল জিতে নিয়েছিল ‘লা ডেসিমা’ মানে চ্যাম্পিয়নস লিগের দশম শিরোপা। গত মৌসুমেও অ্যাটলেটিকোর বিপক্ষে টাইব্রেকারে জেতা ফাইনালে রামোসের গোল ছিল। রিয়ালের সম্ভাব্য ১২তম চ্যাম্পিয়নস লিগ জয়ের রাতে রামোস কী করতে পারেন, সেটিই এখন দেখার। ইতিহাসের সঙ্গে আনন্দদায়ক এক অভিসারে তিনি যে মরিয়া থাকবেন, এটা বলে দেওয়াই যায়। সূত্র : এএফপি
