
পীযূষ চাওলাই ম্যাচটা জমিয়ে দিলেন। ১০৮ রানের লক্ষ্য নিয়ে নামা মুম্বাই ইন্ডিয়ানস ৩ উইকেট হারিয়ে ফেলল ৩৪ রানে। তবে শেষ রক্ষা হয়নি কলকাতা নাইট রাইডার্সের। ক্রুনাল পান্ডিয়া ও রোহিত শর্মার ব্যাটে ঠিকই বিপদ কাটিয়ে উঠেছে মুম্বাই। কলকাতাকে ৬ উইকেটে হারিয়ে আরেকটি আইপিএলের ফাইনালে চলে গেল মুম্বাই ইন্ডিয়ানস।
সানরাইজার্স হায়দরাবাদকে হারিয়ে দ্বিতীয় কোয়ালিফায়ারে এসেছিল কলকাতা। কিন্তু তাদের দৌড়টা এখানেই থামল। ম্যাচের প্রথমভাগেই আসলে পুরো গল্পটা লেখা হয়ে গিয়েছিল। ১০৭ রানে অলআউট হয়ে যাওয়ার পর যে জয়ের আশা দেখাটা বাড়াবাড়ি!ম্যাচের শুরু থেকেই নিয়মিত বিরতিতে উইকেট হারিয়েছে কলকাতা। ৫ রানে ক্রিস লিনের আউট দিয়ে শুরু। সেটা থামল ১৮.৫ ওভারে অঙ্কিত রাজপুতের বোল্ড হওয়ায়। ইশাঙ্ক জাজ্ঞি (২৮) ও সূর্যকুমার যাদব (৩১) একটু চেষ্টা করেছিলেন। কিন্তু ষষ্ঠ উইকেটে এ দুজনের ৫৬ রানের পরও ইনিংসের রূপটা তেমন বদলায়নি। ১৬ রানে ৪ উইকেট পেয়েছেন কর্ণ শর্মা। ৭ রানে ৩ উইকেট জসপ্রীত বুমরার।তবু একটু আশায় বুক বেঁধে নেমেছিল কলকাতা। এই আইপিএলেই রয়্যাল চ্যালেঞ্জার্স বেঙ্গালুরুর বিপক্ষে ৮২ রানের জয়ের স্মৃতি যে এখনো তাজা সবার মনে। গেইল, কোহলি, ডি ভিলিয়ার্সের বেঙ্গালুরুকে ৪৯ রানে অলআউট করা বোলিং লাইন আপ কলকাতার। ১১ রানেই লেন্ডন সিমন্সকে আউট করে চাওলা সে কথা আবারও মনে করিয়ে দিয়েছিলেন। পাওয়ার প্লের মধ্যে মুম্বাই আরও ২ উইকেট হারালে জয়ের স্বপনটা ভালোভাবেই উঁকি দিচ্ছিল কলকাতা দলের ডাগ আউটে। কিন্তু সবচেয়ে গুরুত্বপূর্ণ সময়ই দাঁড়িয়ে গেলেন রোহিত শর্মা (২৬) ও ক্রুনাল পান্ডিয়া (৪২ *)। দলীয় ৮৮ রানে রোহিত আউট হলেও ৩৩ বল বাকি রেখে ম্যাচ জিততে কোনো সমস্যা হয়নি মুম্বাইয়ের।রাইজিং পুনে সুপার জায়ান্টের বিপক্ষে আগামী রবিবার ফাইনাল খেলবে মুম্বাই। প্রথম কোয়ালিফায়ারে পুনের কাছে হেরেই আজকের ম্যাচে এমন পরীক্ষায় পরেছিল মুম্বাই। ফাইনালে কি সে হারের প্রতিশোধ নিতে পারবেন তারা?
 
