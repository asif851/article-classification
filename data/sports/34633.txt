
# খুঁড়িয়ে খুঁড়িয়ে কোর্ট ছাড়তে হয়েছে শীর্ষ বাছাই নাদালকে।# নাদালের সঙ্গে বিদায় নিয়েছেন তৃতীয় বাছাই গ্রিগর দিমিত্রভও।
যেভাবে শুরু করেছিলেন, মনে হয়েছিল ফর্মেই আছেন ফিট রাফায়েল নাদাল। খেলতে যাচ্ছেন আরেকটি গ্র্যান্ড স্লামের ফাইনাল। কিন্তু তা আর হলো কই! চোট হতে দিল কই? অস্ট্রেলিয়ান ওপেনের কোয়ার্টার ফাইনালে ক্রোয়েশিয়ার মারিন চিলিচের বিপক্ষে ম্যাচটি শেষই করতে পারলেন না। শীর্ষ বাছাই নাদালকে কোর্ট ছাড়তে হয়েছে খুঁড়িয়ে খুঁড়িয়ে।
চতুর্থ সেটে ফিজিওকে কোর্টে ডেকেছিলেন। শুশ্রূষা নিয়ে খেলা শুরুও করেছিলেন। কিন্তু স্কোরলাইন যখন চিলিচের অনুকূলে ৩-৬, ৬-৩, ৬-৭ (৫/৭), ৬-২ ও ২-০; কোর্ট থেকে উঠে যান নাদাল। তাঁর এমন বিদায় চাননি প্রতিপক্ষ চিলিচও, ‘এটা দুর্ভাগ্যজনক যে এভাবে রাফাকে বিদায় নিতে হলো।’ আগের দিন চতুর্থ রাউন্ড থেকে বিদায় নিয়েছিলেন নোভাক জোকোভিচ। আর এদিন নাদালের সঙ্গে বিদায় নিয়েছেন তৃতীয় বাছাই গ্রিগর দিমিত্রভও। শেষ আটে তাঁকে হারিয়েছেন কাইল এডমন্ড হারিয়েছেন দিমিত্রভকে। গতকাল তাঁর খেলা দেখে বোঝার উপায় ছিল না, গ্র্যান্ড স্লামে এটাই তাঁর প্রথম কোয়ার্টার ফাইনাল। প্রথম সেটটি জেতেন ৬-৪ গেমে। পরের সেটটি ৩-৬ গেমে হেরে গেলে সবাই ধরেই নিয়েছিলেন ম্যাচের সম্ভাব্য বিজয়ী তৃতীয় বাছাই গ্রিগরই। কিন্তু শেষ দুই সেট ৬-৩, ৬-৪ গেমে জিতে টুর্নামেন্ট থেকে ছিটকে ফেললেন গ্রিগরকে।চোটের কারণে অ্যান্ডি মারে নাম প্রত্যাহার করে নেওয়ায় টুর্নামেন্টে এডমুন্ডই ব্রিটেনের একমাত্র পুরুষ প্রতিযোগী। ৪৯ র‍্যাঙ্কধারী এডমন্ড এত দূর আসবেন, কে ভাবতে পেরেছিল! তাঁকে অভিনন্দন জানিয়ে মারে টুইট করেছেন, ‘ওয়াও’! ব্রিটেনের টেনিস ইতিহাসের ষষ্ঠ পুরুষ প্রতিযোগী হিসেবে কোনো গ্র্যান্ড স্লামের সেমিফাইনালে উঠলেন এডমন্ড। সেমিতে তাঁর প্রতিপক্ষ ষষ্ঠ বাছাই চিলিচ।
