
বাংলাদেশ দলের বিজয়ে আনন্দে ভাসছে পুরো দেশ। এই আনন্দ শুধুই সাধারণের মাঝেই সীমাবদ্ধ নেই। জয়ের রেশ লেগেছে আন্তর্জাতিক তারকাদের মাঝেও। সামাজিক যোগাযোগের মাধ্যম টুইটারে পাওয়া গেল এই ঘটনারই প্রমাণ। ব্রায়ান লারা, ইয়ান বোথামের মতো 'গ্রেট'দের মুখে বাংলাদেশ-স্তুতি।ব্রায়াল লারা একটু তীর্যকভাবে উপহাস করেছেন ইংলিশদের। বাংলাদেশ দলকে উদ্দেশ্য করে টুইটারে তিনি লিখেছেন, 'দয়া করে ইংলিশদের একটু রয়ে সয়ে বিদায় দাও।' সর্বকালের অন্যতম সেরা এই ব্যাটসম্যান হ্যাশ ট্যাগ দিয়ে ​লিখেছেন, ‘বাংলাদেশব্রিলিয়ান্স’।বাংলাদেশকে অভিনন্দন দেয়ার পাশাপাশি ইংলিশদের কড়া সমালোচনা ঝরেছে ইংলিশ গ্রেট বোথামের বাক্যবাণে। ইংল্যান্ড নির্বাচকদের এক কথায় ‘ধুয়ে’ দিয়েছেন। তাঁর টুইট, ‘সাবাশ বাংলাদেশ! মর্মান্তিক ইংল্যান্ড! আমরা কখন দলের জন্য এমন নির্বাচক নিতে পারব যারা ওয়ানডের জন্য যোগ্য একটা দল নির্বাচন করতে পারবে? বদলের সময় এসে গেছে!!’ম্যাচ চলাকালীন একের পর এক টুইট করেছেন পাকিস্তানের সাবেক গতি তারকা শোয়েব আখতার। সর্বশেষ টুইটে তিনি অভিনন্দন জানান মাশরাফিদের, ‘বাংলাদেশ! কী দারুণ খেলা! কী দারুণ সব পারফরম্যান্স!’ এর আগের এক টুইট বার্তায় মজা করে লেখেন, ‘কিন্তু আমাদের তো ইংল্যান্ডের সঙ্গে ফাইনাল খেলা দরকার ছিল। বিরানব্বই বিশ্বকাপের পুনরাবৃত্তি করা সহজ হতো।’ আরেক টুইটে তিনি বাংলাদেশ-পাকিস্তানের সেমিফাইনাল খেলার সম্ভাবনার কথাও জানিয়ে দেন। এশিয়ার চারটি প্রধান ক্রিকেট খেলুড়ে দলকে কোয়ার্টার ফাইনালে দেখেও উচ্ছ্বসিত শোয়েব।
সাবেক অস্ট্রেলিয়ান ঘূর্ণি-জাদুকর শেন ওয়ার্নও অভিনন্দন জানিয়েছেন বাংলাদেশকে। তিনি লিখেছেন, ‘বাংলাদেশ ক্রিকেটের সঙ্গে সম্পৃক্ত সকলকে অভিনন্দন। কী দারুণ এক খেলা আজ উপহার দিয়েছে তারা অ্যাডিলেডে! বিশ্বকাপ ব্যাপারটাই এমন—গর্ব এবং আবেগের!’
