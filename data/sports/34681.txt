
এমন দাপুটে ভঙ্গিতে লিগ জেতার স্বাদ স্প্যানিশ দলগুলো প্রায় ভুলেই গিয়েছিল। লা লিগায় আর মাত্র এক ম্যাচ জিতলেই ৪ ম্যাচ হাতে রেখে শিরোপা উৎসবে মাতবে বার্সেলোনা। প্রাক্‌-মৌসুমে ছন্নছাড়া মনে হওয়া এক দলের জন্য বিরাট সাফল্য। অথচ এতেও মন ভরছে না বার্সেলোনা পরিচালনা বোর্ডের। লিগ জেতা নিশ্চিত হওয়ার পরও আজ কোপা ডেল রের ফাইনালে হারলেই নাকি ছাঁটাই হতে হবে আরনেস্তো ভালভার্দেকে!
বার্সেলোনাভিত্তিক পত্রিকা মুন্দো দেপোর্তিভোই জানাচ্ছে এ কথা। ডিসেম্বরে রিয়াল মাদ্রিদকে তাদেরই মাঠে ৩-০ গোলে হারানোর পর থেকেই আরেকটি ‘ট্রেবলে’র স্বপ্ন দেখছিল বার্সেলোনা। কিন্তু চ্যাম্পিয়নস লিগের কোয়ার্টার ফাইনালে এএস রোমার কাছে অবিশ্বাস্য ৩-০ ব্যবধানের হার টুর্নামেন্ট থেকে ছিটকে দিয়েছে। কিন্তু এখনো ঘরোয়া ‘ডাবল’ জেতার পথে আছে বার্সেলোনা। কিন্তু কাতালান ক্লাব এতে সন্তুষ্ট নয়। এতে দুটি বিষয় ভূমিকা রেখেছে।
রোমার বিপক্ষে হারচ্যাম্পিয়নস লিগের কোয়ার্টার ফাইনালের হার অবশ্যই বড় ভূমিকা রাখছে। টানা তৃতীয়বার কোয়ার্টার ফাইনাল থেকে বাদ পড়েছে দল। তবে বার্সেলোনাকে চিন্তিত করেছে বার্সার বাদ পড়ার পরিস্থিতিটা। আগের লেগে ৪-১ গোলে জয় পাওয়া একটা দল এভাবে রোমার মাঠে আত্মসমর্পণ করেছে, তাতে ক্লাবের মান ক্ষুণ্ন হয়েছে বলে মনে করেন কর্তারা।
দল সাজানোয় ব্যর্থতালিগে দারুণ সাফল্য ও আরেকটি কাপ ফাইনালে ওঠায় মনে হতে পারে দুর্দান্ত খেলছে বার্সেলোনা। সত্যিটা হলো, এক লিওনেল মেসির ওপর ভর করে খেলছে বার্সেলোনা। মেসি ও নির্দিষ্ট একটি একাদশের ওপরই শুধু ভরসা করেছেন ভালভার্দে। জিনেদিন জিদান যেখানে মৌসুমের শেষ মুহূর্তে তাজা পাওয়ার জন্য কোপা ডেল রের মহা গুরুত্বপূর্ণ ম্যাচেও রোনালদোকে খেলাননি, সেখানে ভালভার্দে চ্যাম্পিয়নস লিগের ম্যাচের আগেও লিগে অগুরুত্বপূর্ণ ম্যাচে খেলিয়েছেন মেসি-সুয়ারেজদের।
রোমার বিপক্ষে খেলোয়াড়দের ক্লান্তি স্পষ্ট বোঝা গেছে। স্কোয়াডের খেলোয়াড়দের প্রতি আস্থা রাখতে না পারা, ভবিষ্যতের জন্য কোনো পরিকল্পনা সৃষ্টি না করতে পারাটাও ভালভার্দের ব্যর্থতা হিসেবে দেখছে ক্লাব। বিশেষ করে ডেনিস সুয়ারেজ, ইয়েরি মিনা কিংবা ওউসমানে ডেমবেলেদের সুযোগ না দেওয়াটা চিন্তায় ফেলে দিয়েছে বার্সেলোনার শীর্ষ কর্মকর্তাদের।
মুন্দো দেপোর্তিভোর দাবি, এ কারণেই আজ যদি কোপা ডেল রের জিততে না পারে বার্সেলোনা, তবে ভালভার্দের বার্সেলোনা অধ্যায় এক মৌসুমেই শেষ হবে। তবে পত্রিকাটির ধারণা, এ মৌসুমে এভাবে ক্লাব পরিচালনা করেছেন ভালভার্দে, তাতে ঘরোয়া ‘ডাবলে’ও চাকরি বাঁচাতে পারবেন না ভালভার্দে!
