
উদ্‌যাপন করার বেশ বড় উপলক্ষ ছিল বার্সেলোনার সামনে। তাদের ১১৮তম জন্মদিন ছিল গতকাল। সেই সঙ্গে সান্তিয়াগো বার্নাব্যুতে চিরপ্রতিদ্বন্দ্বী রিয়াল মাদ্রিদের বিপক্ষে ৫-০ গোলের সেই বিখ্যাত জয়ের সাত বছর পূর্তিও ছিল। উপলক্ষটা দারুণভাবেই উদ্‌যাপিত হলো। ঘরের মাঠে কোপা দেল রের ম্যাচে তৃতীয় বিভাগের দল মুর্সিয়াকে ৫-০ গোলে উড়িয়ে দিয়েছে তারা।
জয়ের মাহাত্ম্য বাড়িয়ে দিচ্ছে বার্সেলোনার একাদশ। এই ম্যাচ নিয়েও আত্মতুষ্টির সুযোগ ছিল না। আগের দিনই যে রিয়াল ২-২ গোলে ড্র করেছে তৃতীয় বিভাগেরই ফুয়েনলাব্রাডার বিপক্ষে। যদিও দলীয় শক্তিমত্তায় কয়েক গুণ পিছিয়ে থাকা মুর্সিয়ার বিপক্ষে প্রথম লেগেই ৩-০ গোলের জয় পেয়েছিল বার্সা, তারপরও শঙ্কা তো ছিলই। হয়তো রিয়ালের কথা ভেবেই!
কিন্তু কোচ এরনেস্তো ভ্যালভের্দে নামিয়েছিলেন দ্বিতীয় সারির দল। মূল একাদশে সুযোগ পেয়েছিলেন ডেনিস সুয়ারেজ, অ্যালেক্স ভিদাল, কার্লেস অ্যালেনা, জেরার্ড দেলোফিউর মতো অনিয়মিতরা। ক্লাব অভিষেকেই আলো ছড়িয়েছেন ওরিওল বুসকেটস (তাঁর সঙ্গে সার্জিও বুসকেটসের কোনো আত্মীয়তার সম্পর্ক নেই)।  কোচের এই আস্থার যোগ্য প্রতিদান দিয়েছেন ডেনিস ও ভিদাল; দুজনেই করেছেন একটি করে গোল। ১৬ মিনিটে পাকো আলকাসেরের প্রথম গোলের পর স্কোরশিটে নাম লিখিয়েছেন অধিনায়ক জেরার্ড পিকে এবং আরনাইসও। তবে হতাশ করেছেন দেলোফিউ। ম্যাচে বেশ কিছু সহজ সুযোগ নষ্ট করেছেন এই ফরোয়ার্ড। তবে কোচের পূর্ণ আস্থা এখনো পাচ্ছেন তিনি। স্প্যানিশ ফরোয়ার্ডের ফর্ম নিয়ে উদ্বিগ্ন কি না—এমন প্রশ্নের জবাবে ভ্যালভের্দে বলেছেন, ‘সে তো অসুস্থ নয়, শারীরিক সমস্যাও নেই। তাঁকে নিয়ে উদ্বিগ্ন হব কেন?’
তরুণ দলটির খেলায় সন্তুষ্ট কোচ, ‘সার্বিকভাবে নতুনরা বেশ ভালো। তারা দেখিয়েছে, সমর্থকদের সামনে দায়িত্ব নিতে ও ভালো খেলতে জানে। তরুণেরা সবাই ভালো খেলেছে।’
মৌসুমের শুরুতে সুপার কোপার ফাইনালে রিয়ালের কাছে হারের পর যেন ‘হার’ শব্দটিই ভুলে গেছেন মেসি-ইনিয়েস্তারা। আর ভিদাল, ডেনিসরাও সুযোগ পেয়েই প্রমাণ করছেন নিজেদের। কাতালান ক্লাবটিরই এখন সুখের সময়। এই মুহূর্তে একটি বড় পরিবার হয়ে খেলছে দলটি, যাদের থামানো অসম্ভব। সূত্র: এএফপি, গোল।
