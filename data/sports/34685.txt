
ইংল্যান্ডের বিপক্ষে বাংলাদেশের টেস্ট জয় এই মুহূর্তে ক্রিকেট দুনিয়ার সবচেয়ে আলোচিত বিষয়। বাংলাদেশের ১০৮ রানের এই ঐতিহাসিক জয় নিয়ে টুইট করেছেন প্রায় অধিকাংশ সাবেক ক্রিকেটারই। ইয়ান বিশপ থেকে শুরু করে রবিচন্দ্রন অশ্বিন সবার টুইটেই ঝরেছে বাংলাদেশের বন্দনা।
ওয়েস্ট ইন্ডিজের সাবেক ফাস্ট বোলার বিশপ মেহেদী হাসান মিরাজের প্রশস্তি গেয়েছেন তাঁর টুইটে। ইংল্যান্ডের বিপক্ষে দারুণ উত্তেজনাপূর্ণ টেস্ট সিরিজের ব্যাপারটিও উঠে এসেছে তাঁর টুইটে, ‘কী অসাধারণভাবেই না ম্যাচে ঘুরে দাঁড়াল বাংলাদেশ। দারুণ একটা সিরিজ উপভোগ করলাম। বাংলাদেশের ক্রিকেট সঠিক পথেই এগিয়ে যাচ্ছে।’সাবেক ইংলিশ ক্রিকেটার ডেরেক প্রিঙ্গল রসিকতা করে লিখেছেন, ‘ঢাকার স্কোরবোর্ডটা দারুণ লাগছে...একেবারে “পাক্কা”!’ভারতীয় অফ স্পিনার রবিচন্দ্রন অশ্বিন এ নিয়ে একটু মজাই করলেন, ‘এই মুহূর্তে সফরকারী দলগুলোর জন্য মিরপুরের মাঠ হচ্ছে সবচেয়ে বৈরী...অন্তত সাম্প্রতিক ইতিহাস সেটিই বলে।’অস্ট্রেলিয়ার সাবেক ফাস্ট বোলার জেসন গিলেস্পি এই হারে ইংল্যান্ডের প্রতি ‘সমবেদনা’ জানিয়ে লিখেছেন, ‘এই জয় বাংলাদেশের জন্য বিরাট অর্জন! কী দুর্দান্ত দুটি টেস্ট দেখলাম।’সাবেক ইংলিশ অধিনায়ক মাইকেল ভন অবশ্য এই হারের পরও ইংল্যান্ড দলকে অভিনন্দন জানালেন নিরাপত্তার ঝুঁকি মাথায় রেখেও সফরে যেতে রাজি হওয়ায়, ‘দুটি দারুণ সিরিজ উপহার দেওয়ার সব কৃতিত্ব ইংলিশ ক্রিকেটারদের, যারা বাংলাদেশ সফরে যাওয়ার সিদ্ধান্ত নিয়েছিল।’তিনি আরও লিখেছেন, ‘আজকের দিনটি ইংলিশ ক্রিকেটের একটি বাজে দিন। কিন্তু বাংলাদেশের ক্রিকেটের জন্য এটি দারুণ এক মুহূর্ত। দুটি টেস্টেই তারা দুর্দান্ত খেলেছে।’চা বিরতির পর ইংল্যান্ডের একের পর এক উইকেট হারানো সম্পর্কে টিম ব্রেসনানের মন্তব্য, ‘ক্রিকেটীয় দৃষ্টিকোণ থেকে আক্ষরিক অর্থেই এটি ছিল “বাজে একটি ঘণ্টা”।’
