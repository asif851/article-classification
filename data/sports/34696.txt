
• ত্রিদেশীয় সিরিজের জন্য কোর্টনি ওয়ালশকে প্রধান কোচ করা হয়েছে। • চোট কাটিয়ে ফিরেছেন অধিনায়ক সাকিব।
একটু যে আশা জাগেনি তা নয়। মাশরাফি বিন মুর্তজাকে ফেরানোর চেষ্টা করছিল বিসিবি। কিন্তু আপাতত তাঁকে ফেরানো যায়নি। তবে একটি স্বস্তি পাচ্ছে বাংলাদেশ। চোট কাটিয়ে ফিরেছেন নিয়মিত অধিনায়ক সাকিব আল হাসান। 
আজ ১৬ সদস্যের দল ঘোষণার সময়ই মাশরাফির ব্যাপারটা নিশ্চিত করেছেন বোর্ড সভাপতি নাজমুল হাসান। তাঁর জানামতে ফেরার ব্যাপারে একেবারেই না করে দিয়েছেন মাশরাফি। আর টেকনিক্যাল পরিচালক নয়, এবার প্রধান কোচ নিয়েই সিরিজ খেলবে বাংলাদেশ। নিদাহাস ট্রফির জন্য আপাতত প্রধান কোচ বানিয়ে দেওয়া হয়েছে পেস বোলিং কোচ কোর্টনি ওয়ালশকে। দলে সাকিব থাকলেও সব ম্যাচে তাঁকে পাওয়া সম্ভব নয় বলে জানিয়েছেন বোর্ড সভাপতি। এক বাঁ দুই ম্যাচে তাঁকে দেখা যেতে পারে বলে জানানো হয়েছে। সেক্ষেত্রে অন্যান্য ম্যাচে মাহমুদউল্লাহর কাঁধেই থাকবে দলের নেতৃত্ব। সাকিবের সঙ্গে সঙ্গে ফিরেছেন তাসকিন আহমেদ, আবু হায়দার, নুরুল হাসান, মেহেদী হাসান ও ইমরুল কায়েস। ঘরের মাঠে শ্রীলঙ্কার বিপক্ষে অভিষিক্ত ৬ ক্রিকেটারের মধ্যে ৩ জন জায়গা ধরে রেখেছেন।
নিদাহাস ট্রফিতে বাংলাদেশ দল : সাকিব আল হাসান, তামিম ইকবাল, মাহমুদউল্লাহ, মুশফিকুর রহিম, মোস্তাফিজুর রহমান, সৌম্য সরকার, ইমরুল কায়েস, সাব্বির রহমান, রুবেল হোসেন, তাসকিন আহমেদ, আরিফুল হক, মেহেদী হাসান মিরাজ, নাজমুল ইসলাম, আবু হায়দার, নুরুল হাসান, আবু জায়েদ।
