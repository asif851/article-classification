
কিলিয়ান এমবাপ্পেকে মোনাকো থেকে এক বছরের ধারে দলভুক্ত করেছে প্যারিস সেন্ট জার্মেই। তবে মেয়াদ শেষে ফরাসি ফরোয়ার্ডকে ১৮ কোটি ইউরো (বাংলাদেশি মুদ্রায় প্রায় ১ হাজার ৭৩০ কোটি টাকা) ট্রান্সফার ফি’তে স্থায়ীভাবে কেনাও প্রায় নিশ্চিত পিএসজির। এমবাপ্পে কিন্তু সেই সময় পর্যন্ত অপেক্ষা করলেন না। ফরাসি এ ফরোয়ার্ড শুক্রবার পিএসজির জার্সিতে অভিষেকেই প্রতিদান দিতে শুরু করলেন!
পিএসজি কর্তাদের হাতে এমবাপ্পে কাঁচা পয়সা তুলে না দিলেও ‘নগদ-নারায়ণ’ গোল তুলে দিয়েছেন। লিগ ওয়ানে মেৎজের বিপক্ষে এ ম্যাচে প্রথমবারের মতো পিএসজির ‘ত্রিফলা’ আক্রমণভাগকে দেখার সুযোগ পেয়েছেন দর্শকেরা। নেইমার-এমবাপ্পে-কাভানি। মোট ৪৫ কোটি ৫২ লাখ ইউরো মূল্যের আক্রমণভাগ। এমন অ্যাটাকিং জুটির কাছ থেকে প্রত্যাশিত ফলই পেয়েছে পিএসজি। মেৎজকে ৫-১ গোলে বিধ্বস্ত করেছে উনাই এমেরির দল।
কাভানি করেছেন জোড়া গোল। একটি করে গোল নেইমার, এমবাপ্পে ও লুকাস মোরার। পিএসজির জার্সিতে অভিষেকেই নিজের জাত চেনাতে এমবাপ্পের সময় লেগেছে মাত্র ৫৯ মিনিট। মেৎজের বক্সে ঢুকে পড়া নেইমারের উদ্দেশ্যে উঁচু করে পাস দিয়েছিলেন ১৮ বছর বয়সী এ ফরোয়ার্ড। বলটা মাঝপথে এক ডিফেন্ডার রুখে দেওয়ায় ফিরতি বলে চকিত শটে লক্ষ্যভেদ করেন এমবাপ্পে।
১০ মিনিট পর নেইমারের গোলটাও ছিল অনিন্দ্যসুন্দর। সতীর্থের পাস থেকে ২৫ গজ দূর থেকে বাঁকানো শটে গোল করেন ব্রাজিলিয়ান এ স্ট্রাইকার। পিএসজির হয়ে চার ম্যাচে এ পর্যন্ত চার গোল করার সঙ্গে সতীর্থদের দিয়েও আরও চারটি গোল করিয়েছেন নেইমার।
কাভানিকে একটি গোল বানিয়ে দেওয়ার পাশাপাশি গোটা ম্যাচেই আলো ছড়িয়েছেন এমবাপ্পে। ৫৬ মিনিটে তাঁকে থামাতে গিয়ে ফাউল করায় লাল কার্ড দেখেছেন মেৎজের আসুউ-একোতো। লিগে পাঁচ ম্যাচে শতভাগ জয়ের ধারা বজায় রেখে এ পর্যন্ত ১৯ গোল করেছে পিএসজি। নেইমার-এমবাপ্পে-কাভানিদের আক্রমণভাগ মৌসুম শেষে এ গোলসংখ্যাকে কোথায় নিয়ে দাঁড় করান, সেটাই দেখার বিষয়।
পিএসজির সামনে এখন চ্যাম্পিয়নস লিগের লড়াই। মঙ্গলবার গ্রুপ পর্বে সেল্টিকের মুখোমুখি হয়ে ইউরোপিয়ান শিরোপা অভিযান শুরু করবে ফরাসি ‘জায়ান্ট’রা। দুর্দান্ত অভিষেকের পর এমবাপ্পের চোখ ইউরোপিয়ান ক্লাব ফুটবলের শীর্ষ প্রতিযোগিতায়, ‘জয়ের সঙ্গে গোল করেছি ও ভালো খেলেছি। নিজেকে সন্তুষ্ট করতে সবই করেছি। এখন আমাদের যেতে হবে গ্লাসগোতে। সেখানে ভালো শুরুটা গুরুত্বপূর্ণ। সব সময়ই বলে এসেছিল, চ্যাম্পিয়নস লিগ হলো বিশেষ আসর।’ সূত্র: এএফপি
