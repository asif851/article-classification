
অনেক তো চার-ছক্কা হলো, এবার পা–টাও একটু নেড়েচেড়ে দেখা যাক। ক্রিস গেইলের মাথায় বোধ হয় এখন এ চিন্তাটাই ঘুরপাক খাচ্ছে! ব্যাট-বলের খেলা থেকে অবসর নিয়ে ফুটবলেই নতুন ক্যারিয়ার গড়তে চান গেইল। তা–ও এলে বেলে কোনো ক্লাব দিয়ে নয়, একেবারে ম্যানচেস্টার ইউনাইটেডের জার্সি চাপিয়েই ফুটবলার বনবেন তিনি।জ্যামাইকার ক্রীড়াবিদ মানেই যেন ম্যানচেস্টার ইউনাইটেডের ফ্যান। স্প্রিন্টার উসাইন বোল্টও ‘রেড ডেভিল’দের সমর্থক। বেশ কয়েকবার ইউনাইটেডের জার্সিতে খেলার ইচ্ছার কথাও জানিয়েছেন বোল্ট। স্বদেশির পথে হাঁটলেন গেইলও। কাউন্টি খেলতে এখন তিনি ইংল্যান্ডে। অবসর পেয়ে কাল ওল্ড ট্রাফোর্ড ঘুরতে গিয়েছিলেন গেইল। সেখানেই ইউনাইটেড কোচ হোসে মরিনহোর সঙ্গে দেখা করেছেন। তারপর ইনস্টাগ্রামে ছবি দিয়ে বলেছেন, ‘নতুন কোচের সঙ্গে মিটিং ভালো হয়েছে, এখন আমার দাবি মেনে নিলেই চুক্তিতে সই করব।’পরে আরেকটি ছবি পোস্ট করেছেন ইনস্টাগ্রামে করেছেন, যেখানে তাঁর হাতে ইউনাইটেডের জার্সি। সে জার্সিতে লেখা তাঁর ডাকনাম ‘ইউনিভার্স বস’, জার্সি নম্বরও ‘৩৩৩’। তিনি যে কতটা রসিক, সেটি বুঝিয়েও দিয়েছেন এ​ই একটা মন্তব্যে, ‘এ মৌসুমের সেরা চুক্তি’! বাস্তবে ফুটবলার হিসেবে কী করতে পারতেন, সেটি তো আর জানা যাচ্ছে না, তবে ক্রীড়াবিদ হিসেবে নিজেকে রোনালদো ও ইব্রাহিমোভিচের সমকক্ষই ভাবেন ক্যারিবীয় এই ক্রিকেটার। সূত্র : ওয়ান ইন্ডিয়া
