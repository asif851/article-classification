
‘জিতলে হাততালি, হারলে গালাগালি’—সমর্থকদের এমন আচরণের সঙ্গে ভালোই পরিচিত আলী আকবর পোরমুসলিমি। আবাহনীর ইরানি কোচকে এর আগেও দুই মৌসুমে একইভাবে দেখা গেছে ডাগ আউটে। কিন্তু মোহামেডানের পর্তুগিজ কোচ হোসে রুই ক্যাপেলার জন্য এ অভিজ্ঞতা একেবারেই নতুন।চিরপ্রতিদ্বন্দ্বীদের সঙ্গে মর্যাদার লড়াইয়ে হারটা যে কোনোভাবেই মেনে নিতে পারেননি বঙ্গবন্ধু স্টেডিয়ামের হাজার খানেক সাদা-কালো সমর্থক। আবাহনীর কাছে ১-০ গোলে হারের পর স্বাভাবিকভাবেই কোচ এবং খেলোয়াড়দের উদ্দেশে তুমুল গালিবৃষ্টি বইতে লাগল।প্রিমিয়ার লিগে আজই প্রথম দেশের ঐতিহ্যবাহী দুই দল মুখোমুখি হয়েছিল। এবং প্রথম ম্যাচে ঘানাইয়ান স্ট্রাইকার মরিসনের একমাত্র গোলে মোহামেডানকে হারাল আবাহনী।ম্যাচের শুরু থেকেই আক্রমণে আকাশি নীলরা। ১৮ মিনিটে আবাহনীকে আনন্দের উপলক্ষ এনে দেন মরিসন। আসলে ডিফেন্ডার মিন্টু শেখের ভুলেরই খেসারত দিয়েছে মোহামেডান। বক্সের মধ্যে বল পেয়ে ব্যাক পাস করতে যান। কিন্তু গোলরক্ষক মামুন বল ধরতে পারেননি, উল্টো বল কেড়ে নিয়ে সহজেই গোল করেন মরিসন।দ্বিতীয়ার্ধে অবশ্য মোহামেডান গোল শোধের চেষ্টা করেছে। কিন্তু উল্টো প্রতি আক্রমণ থেকে আরও দুটি গোলের দারুণ সুযোগ পেয়েছিল আবাহনী। পেনাল্টি পেয়েও তা কাজে লাগাতে পারেননি আবাহনীর সামনিক। ৮২ মিনিটে বক্সের মধ্যে আগুয়ান মরিসনকে ফেলে দেন নাহিদ। এরপরই বাজে পেনাল্টির বাঁশি। কিন্তু সামনিকের দুর্বল শট ঠেকিয়ে দেন মোহামেডানের গোলরক্ষক মামুন। এরপর ম্যাচের শেষ মিনিটে গোলরক্ষক বেরিয়ে আসে জায়গা ছেড়ে। সেবারও একইভাবে গোল না করে প্যাট্রিকের কাছে বল দেন মরিসন।এ জয়ে ৪ ম্যাচে ১০ পয়েন্ট নিয়ে পয়েন্ট তালিকায় দ্বিতীয় স্থানে আবাহনী। আর বিপরীতে সমান ম্যাচে মাত্র ১ জয় ও ২ ড্রয়ে ৫ পয়েন্ট পাওয়া মোহামেডানের স্থান পঞ্চম।এই দল নিয়ে যে শিরোপা জেতা অসম্ভব ম্যাচ শেষের সংবাদ সম্মেলনে সেটাই বললেন মোহামেডান কোচ রুই ক্যাপেলা, ‘এই দল নিয়ে চ্যাম্পিয়নের আশা করা একটু কঠিন। এই দল নিয়ে কাজ করার জন্য আরও সময় দিতে হবে আমাকে।’আর আবাহনীর কোচ আলী আকবর পোরমুসলিমি বললেন, ‘আমাদের আরও বেশি ব্যবধানে জেতা উচিত ছিল।’
