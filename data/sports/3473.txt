
লা লিগায় গত রাতে এসপানিওলের বিপক্ষে গোল পাননি ক্রিস্টিয়ানো রোনালদো। ১৫ মাস পর এই প্রথম ঘরের মাঠে গোল পেলেন না রোনালদো। অথচ ৭১ মিনিটে দারুণ এক সুযোগ এসেছিল রোনালদোর। কিন্তু বেলের ভুলের কারণে গোলটি হাতছাড়া হলো রোনালদোর।বেলের সামনে তখন কেবল এসপানিওল গোলরক্ষক কিকো ক্যাসিয়া। পাশে থাকা রোনালদোকে বলটা বাড়িয়ে দিলেই ভিন্ন কিছু ঘটার সম্ভাবনা। কিন্তু রোনালদোকে বল না দিয়ে নিজেই শট নিলেন ওয়েলশ উইঙ্গার। তবে গোলের দেখা পেলেন না। রোনালদো বেজায় চটলেন সতীর্থের ওপর। ক্ষোভটা প্রকাশ করলেন মাঠেই। বার্নাব্যুর গ্যালারি থেকেও বেলের উদ্দেশে ভেসে এল দুয়ো।ম্যাচের পর রিয়াল কোচ কার্লো আনচেলত্তিকে পর্যন্ত কথা বলতে হলো এ বিষয় নিয়ে। আনচেলত্তি বললেন, ‘বেল খুব ভালো খেলেছে। একটা গোল সে করেছে। পরে ক্রিস্টিয়ানোকে পাস দেওয়া নিয়ে দর্শকেরা চিৎকার-চেঁচামেচি করেছে। তবে গোলরক্ষকের সামনে ফরোয়ার্ডরা সব সময়ই গোল করতে চাই।’ বেলের ওই শটটা কি স্বার্থপরের মতো ছিল না? আনচেলত্তির কৌশলী উত্তর, ‘এই দলে নিঃস্বার্থপরতা খুবই গুরুত্বপূর্ণ। যদি কেউ স্বার্থপর হই তবে তো সেটি নিয়ে মাথা ঘামাতে হবে। দর্শকেরা গুরুত্বপূর্ণ খেলোয়াড়ের কাছে অনেক কিছু প্রত্যাশা করে। বেল তেমনই এক গুরুত্বপূর্ণ খেলোয়াড়।’ তথ্যসূত্র: গোলডটকম ও মার্কা।
