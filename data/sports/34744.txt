
শর্ট বলে ভারতীয় ব্যাটসম্যানদের দুর্বলতা সবার জানা। ২৬ মার্চ সিডনির সেমিফাইনালে অস্ট্রেলীয় পেসাররা শর্ট বল করে ভালোই পরীক্ষা নেবেন ভারতীয় ব্যাটসম্যানদের। মিচেল জনসন, মিচেল স্টার্ক, জশ হ্যাজলউডের পেস ও বাউন্স সামলাতে ভারতীয় অধিনায়ক মাহেন্দ্র সিং ধোনি এবার ‘অভিনব’ উপায় বের করলেন। টেনিস! সোমবার এসসিজিতে অনুশীলনে ধোনি ঢুকলেন টেনিস র্যাকেট ও বল নিয়ে। তারপর সার্ভ করলেন, বলগুলো খেললেন সুরেশ রায়না, শিখর ধাওয়ানরা। কিছু ছেড়ে দিলেন, কিছু পুল করলেন। ১৫-২০ মিনিটের এমন অনুশীলন শেষে সতীর্থদের সঙ্গে আলাদা করে এ নিয়ে কথাও বলেছেন। ক্রিকেটারদের ফুটবলে অনুশীলন নতুন নয়, তবে টেনিস তো নতুনই। অস্ট্রেলীয়দের ঠেকাতে ধোনির ‘টেনিস-টোটকা’ কি কাজে লাগবে? ইয়াহু ক্রিকেট।
