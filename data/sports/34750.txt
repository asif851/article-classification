
বেনোনিতে আজ সিএসএ আমন্ত্রিত একাদশের বিপক্ষে প্রস্তুতি ম্যাচে ইনিংসের প্রথম বলেই চার মেরে দারুণ শুরুর ইঙ্গিত দিয়েছিলেন তামিম ইকবাল। কিন্তু শেষ পর্যন্ত আউট না হলেও মাঠ ছাড়তে বাধ্য হয়েছেন! ব্যক্তিগত ৫ রানে ব্যাট করার সময় পঞ্চম ওভারে মাংসপেশিতে টান লাগায় ‘রিটায়ার্ড হার্ট’ হয়ে মাঠ ছাড়েন তামিম। তবে বাংলাদেশের এ ওপেনারের চোট তেমন আশঙ্কাজনক নয় বলে জানা গেছে। 
দক্ষিণ আফ্রিকা সফরে তিন দিনের একমাত্র প্রস্তুতি ম্যাচ শুরু হয়েছে আজ। সর্বশেষ তথ্য, ৩৫.২ ওভার ২ উইকেটে ১৩৯ রান তুলেছে বাংলাদেশ। আউট হয়েছেন সৌম্য সরকার (৪৩) ও ইমরুল কায়েস (৩৪)। ব্যাট করছিলেন মুমিনুল হক (৩০*) ও মুশফিকুর রহিম (২৪*)। প্রস্তুতি ম্যাচের শুরুটা স্বস্তির হয়েছে। তবে এর মধ্যে অস্বস্তি তামিমের চোট। মাত্র ১৩ বল খেলে ড্রেসিংরুমে ফিরে আসেন তিনি। বাংলাদেশের পক্ষ থেকে অবশ্য আশ্বস্ত করা হয়েছে, চোট গুরুতর নয়। আরও নিশ্চিত হতে স্ক্যান করানো হবে। দক্ষিণ আফ্রিকা সফরে দুটি টেস্ট ছাড়াও তিনটি ওয়ানডে ও দুটি টি-টোয়েন্টি ম্যাচ খেলবে বাংলাদেশ দল। ২৮ সেপ্টেম্বর পচেফস্ট্রুমে শুরু হবে প্রথম টেস্ট। সূত্র: স্পোর্ট২৪।
