
মিরপুর টেস্টে জয়ই লক্ষ্য বাংলাদেশ অধিনায়ক মুশফিকুর রহিমের। অনেক অর্জনের চট্টগ্রাম টেস্ট ড্র হলেও এবার ঢাকাতে জয়কেই পাখির চোখ করছেন তিনি। জানেন, ব্যাপারটা খুব কঠিন, চ্যালেঞ্জিং। কিন্তু সেই চ্যালেঞ্জ মেনে নিয়েই জয়ের চেষ্টা করে দেখতে চান তিনি।আগামীকাল সিরিজ জয়ের লক্ষ্য নিয়ে দ্বিতীয় টেস্টে মাঠে নামবে বাংলাদেশ। মিরপুর টেস্টের প্রাক্কালে গণমাধ্যমের সঙ্গে আলাপকালে মুশফিক অবশ্য স্বীকার করেছেন, পরপর দুই টেস্টে পারফরম্যান্সের ধারাবাহিকতা বজায় রাখা খুবই কঠিন। তবে দলের খেলোয়াড়দের মানসিক গঠনের উন্নতিই তাঁকে আশাবাদী করে তুলছে। তাঁর মতে, বাংলাদেশ জাতীয় ক্রিকেট দলের খেলোয়াড়েরা মানসিকভাবে এখন অনেক বেশি পরিণত।এখনো একাদশ ঠিক করতে পারেননি মুশফিক। শেরেবাংলা ক্রিকেট স্টেডিয়ামের উইকেট দেখেই সিদ্ধান্তটা নিতে চান তিনি। তবে তাঁর আশা সাতজন ব্যাটসম্যান আর চারজন বোলারের সমন্বয়ে দল বেছে নেওয়া।
চট্টগ্রাম টেস্টকে অনুপ্রেরণাই মানছেন মুশফিক। চট্টগ্রামে হারতে হারতে ড্র নয়, ভালো খেলেই ড্র করেছে বাংলাদেশ। সে কারণে মিরপুর টেস্টে একটু সুবিধাজনক অবস্থানে বাংলাদেশ রয়েছে বলে অভিমত তাঁর, ‘হ্যাঁ একটু সুবিধাজনক অবস্থানে থেকেই আমরা এই টেস্টে মাঠে নামছি। ঘরের মাঠের ব্যাপারটি তো আছেই।’
সাকিব আল হাসানের মিরপুর মাঠের রেকর্ড মুশফিককে আশাবাদী করে তুলছে। তাঁর প্রত্যাশা তামিম ইকবালের কাছেও, ‘আশা করছি সাকিব ব্যাটে-বলে নিজের সেরাটাই ঢেলে দেবে। তামিমের কাছ থেকে দুই ইনিংসেই তাঁর সেরাটা চাইব।’
প্রতিপক্ষ সম্পর্কে শ্রদ্ধা তো আছেই মুশফিকুর রহিমের, ‘ওদের সমীহ করতেই হবে। হালকাভাবে দেখার প্রশ্নই ওঠে না। নিউজিল্যান্ড একটি পেশাদার দল। অনেক অভিজ্ঞও। ওরাও তো চট্টগ্রামে ভালো খেলেছে। তাই ওদের হালকাভাবে দেখব কেন?’
