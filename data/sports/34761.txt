
২০০৬ আইসিসি চ্যাম্পিয়নস ট্রফিতে তিনি ছিলেন বাংলাদেশ দলের অধিনায়ক। বর্তমানে নির্বাচকের ভূমিকায় থাকা হাবিবুল বাশার চ্যাম্পিয়নস ট্রফির অংশ হচ্ছেন এবারও। ইংল্যান্ডে অনুষ্ঠেয় আসন্ন টুর্নামেন্টে আইসিসির শুভেচ্ছা দূতের দায়িত্ব পালন করবেন তিনি।হাবিবুলসহ কাল আট শুভেচ্ছা দূতের নাম ঘোষণা করেছে আইসিসি। অন্য সাত শুভেচ্ছা দূত হলেন পাকিস্তানের শহীদ আফ্রিদি, ইংল্যান্ডের ইয়ান বেল, নিউজিল্যান্ডের শেন বন্ড, অস্ট্রেলিয়ার মাইক হাসি, ভারতের হরভজন সিং, শ্রীলঙ্কার কুমার সাঙ্গাকারা ও দক্ষিণ আফ্রিকার গ্রায়েম স্মিথ।ইংল্যান্ডের এজবাস্টন, ওভাল ও কার্ডিফে আগামী ১ থেকে ১৮ জুন পর্যন্ত চলবে চ্যাম্পিয়নস ট্রফি। এর আগে নিশান ট্রফি ট্যুর ও স্কুলের ছাত্রছাত্রীদের একটি ক্রিকেট ক্লিনিকে অংশ নেবেন শুভেচ্ছাদূতেরা। টুর্নামেন্ট চলার সময় ম্যাচ বিশ্লেষণ করে লিখবেন কলাম।হাবিবুল আইসিসির দেওয়া দায়িত্বটাকে দেখছেন বিরাট এক সম্মান হিসেবে, ‘আইসিসি চ্যাম্পিয়নস ট্রফির শুভেচ্ছা দূতদের একজন হতে পারাটা আমার জন্য অনেক বড় গৌরবের। আইসিসির একটি আয়োজনের প্রচারণায় অংশ নেওয়ার চেয়ে তৃপ্তিদায়ক কাজ খুব বেশি নেই। শীর্ষ আটটি দল এখানে শ্রেষ্ঠত্ব প্রমাণের লড়াইয়ে নামবে। আমার জন্য এটি বড় একটা সুযোগ।’
