
ইংল্যান্ডে মাইনর কাউন্টি লিগে খেলছিলেন মোশাররফ হোসেন। এরই মধ্যে বিপিএলের ম্যাচ ফিক্সিংয়ে জড়িত থাকার অভিযোগে হাতে পেয়েছেন সাময়িক বহিষ্কারাদেশ। ইংল্যান্ড থেকে তাই হন্তদন্ত হয়েই ফিরে এসেছেন এই বামহাতি স্পিনার। তাঁর বিরুদ্ধে ওঠা যাবতীয় অভিযোগ মিথ্যা প্রমাণের জন্য এই মুহূর্তে ব্যাকুল হয়ে আছেন তিনি। আজ মঙ্গলবার মিরপুর সিটি ক্লাব মাঠে আয়োজিত এক সংবাদ সম্মেলনে নিজেকে নির্দোষ দাবি করেছেন মোশাররফ।অনেক প্রতিশ্রুতি নিয়েই একসময় জাতীয় দলে ঢুকেছিলেন মোশাররফ। ২০০৮ সালে হুট করেই অনুমোদনহীন টি-টোয়েন্টি প্রতিযোগিতা আইসিএলে খেলতে গিয়ে হারিয়ে ফেলেছেন ক্যারিয়ারের একটা বড় সময়। সম্প্রতি ঘরোয়া ক্রিকেটে ভালো খেলেই ফেরার ইঙ্গিত দিচ্ছিলেন। হয়তো ফিরতেনও, কিন্তু বিপিএলের ফিক্সিং কেলেঙ্কারিতে নাম উঠে যাওয়ায় সেই আশা এখন তিরোহিত হওয়ারই দশা।নিজেকে নির্দোষ হিসেবে দাবি তো করেছেনই, বিপিএলে ফিক্সিং-সংক্রান্ত কোনো কিছু সংঘটনের ব্যাপারও তাঁর কানে আসেনি বলেই দাবি করেছেন মোশাররফ। সেই সঙ্গে তিনি ঘোষণা দিয়েছেন অভিযোগের কলঙ্ক শরীর থেকে ঝেড়ে ফেলে ক্রিকেটে ফেরার।আইসিসির দুর্নীতি দমন বিভাগের (আকসু) তদন্তে তাঁর বিপিএল ফ্র্যাঞ্চাইজি ঢাকা গ্ল্যাডিয়েটরসের নাম আসায়ও বিস্ময় ঝরেছে মোশাররফের কণ্ঠে, ‘আমি আসলে এসবের কিছুই জানতাম না। ঢাকা গ্ল্যাডিয়েটরস পাতানো ম্যাচ খেলছে—এমন কোনো ইঙ্গিতও আমি পাইনি। দল খারাপ খেললে বিভিন্ন আলোচনা হতো, কিন্তু পাতানো খেলা খেলে ম্যাচ হেরে যাওয়ার বিষয়ে আমি কিছুই জানি না।’মোশাররফ মুখে নিজেকে নির্দোষ দাবি করলেও এর পক্ষে তাঁকে বলিষ্ঠ প্রমাণও দাখিল করতে হবে। আকসুর তদন্তে অভিযুক্ত হিসেবে তাঁর নাম এসে পড়ায় ব্যাপারটা তাঁর জন্য বাধ্যতামূলকই। এখন অপেক্ষায় থাকতে হবে মোশাররফ হোসেন সত্যি সত্যিই নিজেকে নির্দোষ প্রমাণ করতে পারেন কি না।
