
বার্সেলোনা ছেড়ে প্যারিস সেন্ট জার্মেইয়ে যাচ্ছেন নেইমার—দুদিন ধরে দলবদলের বাজার কাঁপছে এ গুঞ্জনে। নেইমার রাজি থাকলেই পিএসজি নাকি ব্রাজিলিয়ান ফরোয়ার্ডকে দলে ভিড়িয়ে নেবে। বার্সেলোনা বিক্রি করতে রাজি কি না, তার তোয়াক্কা করতে হবে না! কারণ, নেইমারের জন্য বেঁধে দেওয়া রিলিজ ক্লজ ২২২ মিলিয়ন ইউরো দিয়ে দিতে রাজি প্যারিসের দলটি। পেট্রো-ডলার বলে কথা!
এই গুঞ্জন আসলেই সত্য হবে কি না, এ নিয়ে যথেষ্ট সন্দেহ আছে। গত মৌসুমেও নতুন চুক্তির আগে এমন একটা কথা ছড়িয়েছিল। সেবার রিলিজ ক্লজের অঙ্কটা আরও ৫২ মিলিয়ন ইউরো কম ছিল। সেই চাপ কাজে লাগিয়ে নেইমার বেতন বাড়িয়ে নিয়েছেন। এ ছাড়া সেই গুঞ্জনের আর কোনো ফলাফল ছিল না। নেইমার পিএসজিতে চলে যেতে পারেন, এমন একটা গুঞ্জন আবারও ছড়িয়ে পড়ার ফলাফল বোঝা যাবে দ্রুত।নেইমারকে কিনতে সত্যিই কি এত টাকা খরচ করবে পিএসজি? ফুটবলে শতকোটি ইউরোর ট্রান্সফার এখন আর অবিশ্বাস্য কিছু নয়। যদিও বর্তমান রেকর্ডের দ্বিগুণের বেশি খরচ করতে হবে, পিএসজি যদি সত্যিই নেইমারকে এভাবে পেতে চায়। বাংলাদেশি মুদ্রায় যেটি ২ হাজার ৩৫ কোটি ৭৪ লাখ টাকা। কত টাকা এটি? তা বোঝার সবচেয়ে ভালো হিসাব সম্ভব এটি: এই টাকায় পুরো একটা ভালো দল বানিয়ে ফেলা যায়! সেটিও এবারের দলবদল হওয়া ভালো মানের খেলোয়াড়দের ট্রান্সফার ফি হিসাব করেই!হিসাবটা দেখুন:
গোলরক্ষক (১১ মিলিয়ন)চেলসি থেকে আজমির বেগোভিচকে ১১ মিলিয়ন ইউরোতে দলে টেনেছে বর্নমাউথ। গত মৌসুমে থিবো কোর্তোয়া চোটে পড়লে দায়িত্বটা আস্থার সঙ্গেই পালন করেছিলেন এই বসনিয়ান গোলরক্ষক।
রক্ষণ (৭৭ মিলিয়ন)মাত্র ৭৭ মিলিয়ন ইউরো দিয়েই জমাট রক্ষণ পেয়ে যাচ্ছে এ দল। চমক জাগিয়ে লিওনার্দো বোনুচ্চিকে ৪২ মিলিয়নে দলে টেনেছে এসি মিলান। ১৮ মিলিয়ন ইউরো দিয়ে লা লিগা থেকে মাতেও মুসাচিওকেও টেনেছে চীনের অর্থে ঘুম ভেঙে ওঠা দলটি। আর ১৭ মিলিয়ন ইউরোতে মেধি বেনেশিয়ার সঙ্গে চুক্তি পাকা করেছে জুভেন্টাস।
মাঝমাঠ (৭৭.৫ মিলিয়ন)দানি সেবায়োসকে (১৭ মিলিয়ন) নিয়ে নিয়েছে রিয়াল মাদ্রিদ। আর রক মেসা (১২.৫) ভিড়েছেন সোয়ানসি সিটিতে। হুয়ান কুয়াদ্রাদোকে (২০) এবার থেকে আর ধারে নয়, নিজেদের খেলোয়াড় হিসেবেই মাঠে নামাবে জুভেন্টাস। আর হতাশার একটি বছর কাটানোর পর আবারও স্পেনে ফিরছেন নলিতো (৬)। তবে এবার সেভিয়াতে দেখা যাবে তাঁকে। মাঝমাঠে সেবায়োস ও মেসা। দুই উইংয়ে নলিতো-কুয়াদ্রাদো। এদের সামনেও তো কারও থাকা চাই! মিলানে যোগ দেওয়া হাকান চালহানওলুকেই (২২) দেওয়া হচ্ছে সে দায়িত্ব। আক্রমণ (৫৬ মিলিয়ন)গত মৌসুমে ৫১ গোল করা দুই স্ট্রাইকারকে পাওয়া যাচ্ছে মাত্র ৫৬ মিলিয়ন ইউরোতেই। নিজেকে নতুন করে চেনানো সান্দ্রো রামিরেজ (৪) এবার খেলবেন এভারটনে। আর ৫২ মিলিয়ন দিয়ে আর্সেনালে যোগ দিয়েছেন আলেসান্দ্রে লাকাজেতে।৩-৪-১-২ ফরমেশনে খেলা এ দল নিয়ে প্রায় যেকোনো দলের সঙ্গে পাল্লা দেওয়া সম্ভব। আর সেটাই কিনা এক নেইমারের দাম দিয়েই বানিয়ে ফেলা যাচ্ছে! সূত্র : মার্কা।
