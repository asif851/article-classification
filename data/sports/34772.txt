
বিপিএলে এ পর্যন্ত চার ম্যাচ খেলেছেন পাকিস্তানের অলরাউন্ডার শোয়েব মালিক। আগের তিন ম্যাচে তাঁর ব্যাট হাসলেও বল হাতে কোনো উইকেট পাননি। আজ অবশ্য শোয়েব মালিককে ব্যাটিংয়েই নামতে হয়নি। তার আগেই বল হাতে ভুগিয়ে ছেড়েছেন খুলনা টাইটানসকে। খুলনার মাত্র ১১১ রানে গুটিয়ে যাওয়ার পেছনে বড় ভূমিকা ছিল ৩ ওভারে ১৪ রানে ৩ উইকেট নেওয়া মালিকের।ম্যাচসেরা এ অলরাউন্ডার খুলনার ইনিংসে দ্বিতীয় ওভারে বোলিংয়ে এসেই তুলে নেন ওপেনার নাজমুল হোসেন শান্তকে। তাঁকে সরাসরি বোল্ড আউট করেন মালিক। শুরু থেকেই বেশ টার্ন পাচ্ছিলেন। নিজের দ্বিতীয় ওভারে আফিফ হোসেনকে স্রেফ ফাঁদে ফেলে আউট করেন তিনি। অফ স্ট্যাম্পের বাইরে কিছুটা ঝুলিয়ে দিয়েছিলেন বল। আফিফ তাঁকে স্লগ সুইপে সীমানা পার করতে গিয়ে ধরা পড়েন মিড উইকেটে তামিমের হাতে। খুলনার স্কোর তখন ৪ ওভারে ২৮ রানে ৩ উইকেট।এখান থেকে ১ রান তুলতে খুলনা আরও একটি উইকেট হারায়। শোয়েব মালিকের বলে বিভ্রান্ত হয়ে স্টাম্পিংয়ের ফাঁদে পড়েন ক্যারিবীয় উইকেটকিপার ব্যাটসম্যান নিকোলাস পুরান। ৭ বল খেলেও কোনো রান পাননি তিনি। ৫.২ ওভারে ২৯ রান ৪ উইকেট হারানো খুলনা এখান থেকে আর ঘুরে দাঁড়াতে পারেনি। ঠিক এখানেই শোয়েব মালিকের ভেলকি।
