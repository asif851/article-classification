
চলতি মৌসুম শেষে ‘ফ্রি’ হয়ে যাবেন ইয়াইয়া তোরে। সুযোগ বুঝে চীনের ক্লাবগুলো তাঁর চোখের সামনে তাই ঝোলাচ্ছে টাকার থলে। কিন্তু টাকা নয়, ফুটবলকেই বেশি ভালোবাসেন তোরে। সপ্তাহে ৪ লাখ ৩০ হাজার পাউন্ডের লোভনীয় প্রস্তাবেও তাই ‘না’ বলে দিয়েছেন ম্যানচেস্টার সিটির আইভরিয়ান মিডফিল্ডার।তোরের পেছনে চীনা সুপার লিগের ক্লাবগুলোর ছোটা এই প্রথম নয়। বছরখানেক আগে একবার জিয়াংসু সুনিং তাঁকে এর চেয়ে বড় প্রস্তাব দিয়েছিল। তখনো সপ্তাহে ৫ লাখ ২০ হাজার পাউন্ডের সেই প্রস্তাব ফিরিয়ে দিয়েছিলেন তোরে। এবার কোন ক্লাব প্রস্তাবটা দিয়েছে স্কাই স্পোর্টসকে অবশ্য তা বলেননি তোরের এজেন্ট দিমিত্রি সেলুক।কার্লোস তেভেজের সঙ্গে সিটির হয়ে ২০১১ সালের এফএ কাপ আর ২০১১-১২ মৌসুমের প্রিমিয়ার লিগ জিতেছিলেন তোরে। তাঁর সাবেক সতীর্থ আর্জেন্টিনার তারকা ফরোয়ার্ড তেভেজ সম্প্রতি বোকা জুনিয়র্স ছেড়ে চীনের ফুটবলে নাম লিখিয়েছেন। তেভেজের চুক্তির অঙ্কটা মাথা ঘুরিয়ে দেওয়ার মতোই।সিটির নতুন কোচ পেপ গার্দিওলার সঙ্গে সম্পর্কটা শুরুতে ভালো যাচ্ছিল না তোরের। শীতল সম্পর্কের বরফটা অবশেষে গলেছে। দুই মাস পর দলে আবার নিয়মিত হয়েছেন আইভরি কোস্টের এই তারকা। তবে এরপরেও সিটি তাঁর সঙ্গে নতুন চুক্তি করবে না—এটি অনুমান করা যাচ্ছে। কিন্তু চুক্তির অনিশ্চয়তার মধ্যে চীনের ফুটবল টানতে পারেনি তোরেকে। কারণটা খুবই স্পষ্ট, চীনের ফুটবল লিগকে খুব উন্নতমানের কিছু মনে করেন না সিটি তারকা। সেলুক জানিয়েছেন সেটিই, ‘সে সর্বোচ্চ পর্যায়ে খেলতে চায়। ম্যানচেস্টার সিটিতে সে সুখেই আছে। ইয়াইয়া টাকার চেয়ে ফুটবল বেশি ভালোবাসে।’ সূত্র: এএফপি, ফোরফোর টু।
