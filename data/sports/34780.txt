
মাত্রই ব্যাটিং অনুশীলন করে ফিরেছেন মেহেদী হাসান মিরাজ আর নাজমুল হোসেন শান্ত। কক্সবাজার শেখ কামাল আন্তর্জাতিক ক্রিকেট স্টেডিয়ামের একাডেমি মাঠে দুজনকে এক ফ্রেমে ধরতে সক্রিয় হয়ে উঠল আলোকচিত্রীদের ক্যামেরা। দুজনের সামনে এখন এমন রেকর্ডের হাতছানি, সে কারণেই কি দুজনকে একই ফ্রেমে ধরতে চাওয়া?যুব ওয়ানডেতে এখন পর্যন্ত সর্বোচ্চ রান সামি আসলামের। ৪০ ম্যাচে পাকিস্তানের ওপেনারের রান ১৬৯৫। ঠিক এরপরই নাজমুল, ৫৩ ম্যাচে ১৬৩৪ রান। সামিকে ছাড়িয়ে যেতে বাংলাদেশ অনূর্ধ্ব-১৯ দলের বাঁহাতি ব্যাটসম্যানের প্রয়োজন আর ৬২ রান। অন্যদিকে, অধিনায়ক মেহেদী হাসান মিরাজ এরই মধ্যে করে ফেলেছেন অনন্য এক রেকর্ড। টেস্ট খেলুড়ে দেশগুলোর মধ্যে মিরাজ প্রথম যুব অধিনায়ক, বিশ্বকাপে টানা দ্বিতীয়বারের মতো দলকে নেতৃত্ব দিচ্ছেন। এবার তাঁর সামনে আরেকটি রেকর্ডের হাতছানি।যুব ওয়ানডেতে এখন পর্যন্ত ৪৯ ম্যাচে ৭৩ উইকেট নিয়ে সবার ওপরে ইমাদ ওয়াসিম। ৭১ উইকেট নিয়ে ইমাদের পরই মিরাজ। পাকিস্তানি বাঁহাতি স্পিনারকে ছাড়িয়ে যাওয়ার অপেক্ষায় বাংলাদেশ যুব অধিনায়ক। হোক না যুব ওয়ানডে, যেকোনো ধরনের আন্তর্জাতিক ক্রিকেটে শীর্ষে দুই বাংলাদেশি—দেশের জন্য গৌরবের তো অবশ্যই। এমনিতেই যুব পর্যায়ে কারও ক্যারিয়ার দীর্ঘ হয় না। ফলে এই দুটি রেকর্ড হয়ে গেলে অনেক দিনই তা টিকে থাকতে পারে।মিরাজের অবশ্য জানাই ছিল এই রেকর্ডের কথা। এর কারণ দূর থেকে যখন বলা হলো, ‘আর ৩ উইকেট লাগবে...’, বাক্য পুরো করতে হলো না। অধিনায়ক তাতেই বুঝে ফেললেন। মিষ্টি হাসিতে জানতে চাইলেন, ‘রেকর্ডটার কথা বলছেন তো?’ বুঝেই যখন ফেলেছেন, রসিকতার সুরে বলা হলো, ‘তবে দেরি কেন! কক্সবাজারে করে ফেললেই হয়!’ আত্মবিশ্বাসী কণ্ঠে মিরাজের জবাব, ‘চেষ্টা তো থাকবেই। ইনশা আল্লাহ হয়ে যাবে।’মিরাজের মতো নাজমুল অবশ্য রেকর্ড-টেকর্ডের খোঁজখবর খুব একটা রাখেন না, ‘না ঠিক জানতাম না।’ জানলেন যখন, সমুদ্রের কোলঘেঁষা এই স্টেডিয়ামেই ভেঙে ফেলবেন পুরোনো রেকর্ড? উত্তরটা সময়ই বলে দেবে। রাজশাহীর ছেলে নাজমুল শুধু বললেন, ‘এখনই বলা কঠিন। আমি চেষ্টা করব, দোয়া করবেন।’দেশের বাইরে নাজমুলের প্রিয় খেলোয়াড় মাইক হাসি, দেশে সাকিব আল হাসান। ব্যাটসম্যান হিসেবে ‘মি. ক্রিকেট’কে আদর্শ মানতে পারেন। তবে সাকিব অলরাউন্ডার। আর নাজমুল তো সাকিবের মতো বোলিংও করেন না। নাজমুলেরও উত্তর আছে, সব মিলিয়েই ক্রিকেটার সাকিব তাঁর প্রিয়, ‘তাতে কী! তবে সাকিব ভাইয়ের পর তামিম ভাইয়ের ব্যাটিং ভালো লাগে।’বাংলাদেশের বহু রেকর্ডে সাকিব-তামিমের নাম জড়িয়ে। যুব ওয়ানডেতে ঠিক তেমনই মিরাজ-নাজমুল। তবে দুই যুবা এবার আর বাংলাদেশের গণ্ডিতে সীমাবদ্ধ থাকছেন না। তাঁদের সামনে যুব ক্রিকেটে সবাইকে ছাড়িয়ে যাওয়ার হাতছানি! আগামীকাল স্কটল্যান্ডের বিপক্ষেই কি জোড়া রেকর্ড হতে যাচ্ছে? বিশ্বকাপে প্রথম ম্যাচে দুজনই ছিলেন ব্যাটে-বলে সেরা। তাহলে দেরি মনে হয় হচ্ছে না। তাঁদের প্রাপ্তি তো বাংলাদেশেরও প্রাপ্তি।
আর ৬২ রান হলেই পাকিস্তানের সামি আসলামকে ছাড়িয়ে যুব ওয়ানডেতে সবচেয়ে বেশি রানের মালিক হবেন নাজমুল হোসেন শান্তপাকিস্তানের ইমাদ ওয়াসিমকে ছাড়িয়ে সবচেয়ে বেশি উইকেটের মালিক হতে মেহেদী হাসান মিরাজের দরকার ৩ উইকেট
