



প্রস্তুতি ম্যাচে ৪০ রানে জিতেছে বাংলাদেশ
শ্রীলঙ্কা বোর্ড প্রেসিডেন্ট একাদশ অলআউট ১৪৫ রানে
তাসকিন ও রুবেল ২টি করে উইকেট পেয়েছেন
লঙ্কানদের পক্ষে সর্বোচ্চ রান নিরোশান ডিকভেলার ব্যাটে


নিদাহাস ট্রফির প্রস্তুতিটা ভালোই হয়েছে বাংলাদেশের। আজ কলম্বো ক্রিকেট ক্লাব মাঠের প্রস্তুতি ম্যাচে শ্রীলঙ্কা বোর্ড প্রেসিডেন্ট একাদশকে মাহমুদউল্লাহ বাহিনী হারিয়েছে ৪০ রানে। প্রথমে ব্যাটিং করে বাংলাদেশের করা ১৮৬ রানের জবাবে লঙ্কান দলের ১৯ ওভারে গুটিয়ে যায় ১৪৫ রানে।
২টি করে উইকেট নিয়ে বাংলাদেশের জয়ে বড় অবদান দুই পেসার রুবেল হোসেন ও তাসকিন আহমেদের। ৩ ওভার বোলিং করে রুবেলের খরচ ১৯ রান, তাসকিন ৩ ওভারে দিয়েছেন ১৬। ১টি করে উইকেট পেয়েছেন আবু হায়দার, সৌম্য সরকার ও নাজমুল ইসলাম।

শ্রীলঙ্কা বোর্ড প্রেসিডেন্ট একাদশের পক্ষে সর্বোচ্চ ২৭ রান এসেছে নিরোশান ডিকভেলার ব্যাট থেকে। ১৯ রান লাহিরু মিলান্থার। এ ছাড়া ধনঞ্জয়া ডি সিলভা ১৪ ও লক্ষ্মণ সানদাকান ১৩ আর অ্যাঞ্জেলো পেরেরা করেছেন ২২ রান।
প্রস্তুতি ম্যাচ বলেই পারস্পরিক সমঝোতার ভিত্তিতে প্রথমে ব্যাটিংয়ের সুযোগ পায় বাংলাদেশ। কিন্তু শুরুটা ভালো হয়নি একেবারে। ব্যর্থতার ঘেরাটোপ থেকে আজও বের হতে পারেননি সৌম্য ও সাব্বির। স্কোরবোর্ডে ১৪ রান তুলতেই ড্রেসিং রুমে ফিরে যান এই দুজন। ম্যাচের প্রথম বলেই বোল্ড হন সৌম্য। আর সাব্বির ১০ বল খেলে করেছেন ১ রান।
এরপর অবশ্য ঝড় তুলেছিলেন লিটন দাস। মাত্র ১৮ বলে ৪০ রান করেন ওপেনিংয়ে নামা এই উইকেটরক্ষক-ব্যাটসম্যান। তবে সর্বোচ্চ রান এসেছে মুশফিকুর রহিমের ব্যাট থেকে—৪৪ বলে ৬৫। মুশফিককে সঙ্গে নিয়ে প্রথমে ৫২ রানের জুটি গড়েন লিটন। এরপর চতুর্থ উইকেটে মাহমুদউল্লাহর সঙ্গে ৭৪ রানের জুটি হয় মুশফিকের। মাহমুদউল্লাহ করেন ২৭ বলে ৪৩।
