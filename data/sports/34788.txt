
ডিয়েগো ম্যারাডোনা বলেই এমনটা সম্ভব! সাংবাদিকেরা যেন তাঁর জন্মের শত্রু। কখনো এয়ারগান দিয়ে গুলি করে দেন, কখনো পাথর ছুড়ে মারেন। আবারও তেমনই এক কাণ্ড করে বসলেন তিনি। আর্জেন্টিনার এক ফটো-সাংবাদিককে লাথি মেরে প্রায় আধমরা করে ফেললেন কিংবদন্তি ফুটবলার। বেচারা কুঁচকিতে এত ব্যথা পেয়েছেন যে এখন নড়াচড়া পর্যন্ত করতে পারছেন না! পা ফুলে ঢোল!গত রোববার রাতে বুয়েনস এইরেসে ঘটেছে এই কাণ্ড। দুবাই থেকে অনেক দিন পর দেশে ফেরা ম্যারোডোনা নিজের বাবার বাসায় সময় কাটাচ্ছিলেন পরিবারের সঙ্গে। আর্জেন্টিনার ফ্যাশন ম্যাগাজিন জেন্ত-এর ফটো-সাংবাদিক এনরিকে মেদিনা সে সময় লুকিয়ে ম্যারাডোনার ছবি তোলার অপেক্ষা করছিলেন বাসার বাইরে। কিন্তু কপাল খারাপ বেচারার। কীভাবে যেন ম্যারাডোনা সেটা টের পেয়ে যান। আর যায় কোথায়! রেগে বেরিয়ে এসে তাঁকে লাথি মারতে মারতে বাড়ি থেকে তাড়িয়ে দিলেন ১৯৮৬ বিশ্বকাপজয়ী অধিনায়ক। ওয়েবসাইট।পুলিশের কাছে অভিযোগ করতে গিয়ে পরে নিজের এই দুঃসহ অভিজ্ঞতাটার বর্ণনা দিয়েছেন মেদিনা, ‘ও (ম্যারাডোনা) আমাকে এমনভাবে লাথি মারছিল যেন ফ্রি-কিক নিচ্ছে। এটা কোনো সাধারণ মানুষের লাথি ছিল না। বুঝতে পারছিলাম সে এই কাজে কতটা অভ্যস্ত। তাঁকে খুব রাগি দেখাচ্ছিল। মনে হচ্ছিল, বাসার ভেতরে কিছু হয়েছে।’মেদিনার জন্য এই অভিজ্ঞতাটা হয়তো নতুন, তবে ম্যারাডোনার জন্য মোটেও তা নয়। এইতো কিছুদিন আগে বান্ধবীকে নিয়ে আর্জেন্টিনায় ফেরার পর বিমানবন্দর থেকেই সাংবাদিকেরা তাঁর গাড়ি অনুসরণ করছিলেন। রেগে গাড়ি থেকে রাস্তায় নেমে যান ম্যারাডোনা এবং পাথর কুড়িয়ে ছুড়ে মারেন সাংবাদিকদের দিকে।
