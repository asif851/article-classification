

* রোহিঙ্গা নির্যাতনের প্রতিবাদ করলেন গলফার সিদ্দিকুর রহমান  * নাম প্রত্যাহার করে নিলেন মিয়ানমার ওপেন প্রতিযোগিতা থেকে  * সদ্যই খেলে এসেছে সিঙ্গাপুর ওপেনে  * মিয়ানমার ওপেনের প্রাইজমানি ছিল ৬ কোটি ২৫ লাখ টাকা 

সিদ্দিকুর রহমান গত সপ্তাহেই খেলে এসেছেন সিঙ্গাপুর ওপেনে। ভালো করতে পারেননি, ৪৯তম হয়েছেন প্রথম এশিয়ান ট্যুরে। এরপর তাঁর সূচিতে ছিল মিয়ানমারের পুন হাইয়াং গলফ ক্লাবে আজ শুরু হওয়া এশিয়ান ট্যুরের ৭ লাখ ৫০ হাজার ইউএস ডলার প্রাইজমানির (৬ কোটি ২৫ লাখ টাকা) লিওপ্যালেস টোয়েন্টি ওয়ান মিয়ানমার ওপেন। কিন্তু মিয়ানমারের রোহিঙ্গা জনগোষ্ঠীর ওপর নিপীড়ন-নির্যাতনের প্রতিবাদে মিয়ানমারে না গিয়ে সিদ্দিকুর ঢাকায় খেলছেন মাত্র ৬০ হাজার ইউএস ডলার (৫০ লাখ টাকা) প্রাইজমানির দ্বিতীয় স্তরের ত্রিপক্ষীয় (এডিটি, পিজিটিআই ও বিপিজিএ) টুর্নামেন্ট সিটি ব্যাংক-আমেরিকান এক্সপ্রেস ব্যাংক ঢাকা ওপেনে। 
গতকাল ঢাকা ওপেনের প্রথম রাউন্ড শেষে ৪ শট কম খেলে লিডারবোর্ডর দুইয়ে আছেন সিদ্দিকুর। পারের চেয়ে ৫ শট কম খেলে বাংলাদেশের শাখাওয়াত হোসেন সোহেল রয়েছেন শীর্ষে। শেষ শটটিতে যখন বার্ডি করেন সিদ্দিকুর, হাততালি দিয়েছেন জনা বিশেক। দেশসেরা গলফার এতেও কম খুশি নন!এ বছরে যত বেশি পারেন এশিয়ান ট্যুরে খেলবেন বলে ঠিক করেছেন সিদ্দিকুর। কিন্তু মিয়ানমারের রোহিঙ্গাদের ওপর নির্যাতন আর গণহত্যা ছুঁয়ে গেছে তাঁকে। তাই গলফার সত্তার ওপরে উঠে একজন বাংলাদেশি হিসেবে এ ঘটনার প্রতিবাদ করলেন মিয়ানমারে গলফ খেলতে না গিয়ে। কাল ঢাকা ওপেনের প্রথম রাউন্ড শেষে আনুষ্ঠানিক সংবাদ সম্মেলনে সিদ্দিকুর বলছিলেন, ‘রোহিঙ্গা ইস্যুর জন্যই মিয়ানমারে খেলতে গেলাম না। ওরা রোহিঙ্গাদের ওপর যা করছে একজন বাংলাদেশি হিসেবে ওই ঘটনার প্রতিবাদ করেই সেখানে যাইনি।’গত তিন বছর এশিয়ান ট্যুরের টুর্নামেন্ট হয়েছে ঢাকায়। এবার এশিয়ান ট্যুরের আয়োজন করতে পারেনি গলফ ফেডারেশন। সুযোগটা কাজে লাগিয়ে বিপিজিএ (বাংলাদেশ প্রফেশনাল গলফার্স অ্যাসোসিয়েশন) আয়োজন করেছে ত্রিপক্ষীয় এই টুর্নামেন্ট। এশিয়ান ট্যুরের বড় তারকাদের এখানে সমাগম হয়নি। তবে মিথুন পেরেরা, শঙ্কর দাস, সুজান সিং, দিগ্বিজয় সিং, শামীম খানদের মতো পিজিটিএর সেরা গলফাররা এসেছেন। আর সিদ্দিকুর এতে অংশ নেওয়ায় টুর্নামেন্টের আকর্ষণ একটু বেড়েছে।হাতের তালুর মতো চেনা কোর্সে সিদ্দিকুর ৫টি বার্ডি ও ১টি বগি করেছেন। প্রথম রাউন্ড শেষে সিদ্দিকুর দুইয়ে থাকলেও অখুশি নন, ‘সিঙ্গাপুরের সঙ্গে তুলনা করলে এই কোর্স দশ গুণ কঠিন। আমি ওখানে যে স্কোর করেছি সেই অনুযায়ী এখানে হয়নি। কিন্তু যা করেছি ঠিক আছে।’
