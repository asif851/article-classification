
মাঝের সময়টা ছিল ঝঞ্ঝাবিক্ষুব্ধ। ব্যক্তিগত জীবনের টানাপোড়েনে জেলে পর্যন্ত যেতে হয়েছে তাঁকে । তবে মাঠের আরাফাত সানি একটুও বদলাননি। আছেন আগের মতোই ক্ষুরধার।বিকেএসপিতে প্রিমিয়ার লিগের প্রথম ম্যাচেই পারটেক্সের বিপক্ষে ৩৩ রানে ৫ উইকেট নেওয়া প্রাইম দোলেশ্বরের বাঁহাতি স্পিনার আজ ব্রাদার্স ইউনিয়নের বিপক্ষে নিয়েছেন ৪৫ রানে ৪ উইকেট। ফতুল্লা স্টেডিয়ামে দুই ওপেনারের দুর্দান্ত শুরুর পরও ব্রাদার্স তাই এক বল বাকি থাকতে অলআউট ২৪৬ রানে।মিজানুর রহমান (৫৬) আর জুনায়েদ সিদ্দিকের (৮৭) ওপেনিং জুটিতেই এসেছিল ১১৩ রান। ২৬তম ওভারে শরীফউল্লাহর বলে মিজান বোল্ড হওয়ার পরই শ্লথ হয়ে যায় রানের গতি। ব্যাটিং উইকেটেও রানের জন্য ধুঁকেছেন ব্রাদার্স ব্যাটসম্যানরা। স্কোর ২০০ পার হয় ৪২তম ওভারে।বাকিটা সানির গল্প। ৪৫তম ওভারে মাইশুকুরের (৪৭) দেওয়া ফিরতি ক্যাচে নিজের প্রথম শিকার। শেষ ৫ উইকেটের চারটিই তাঁর। তাতে ব্রাদার্সের স্কোরটাও পৌঁছাতে পারেনি প্রত্যাশিত উচ্চতায়। এ মাঠে আগের ম্যাচে ২৯৩ রান করেও আবাহনীর কাছে হেরেছে খেলাঘর। এই উইকেটে তাই ২৪৬ মোটেও নিরাপদ স্কোর নয়।অবশ্য ক্রিকেটে তো কত কিছুই ঘটে। ব্রাদার্সও হয়তো এখন খেলাটার সেই অনিশ্চিত চরিত্রের দিকে তাকিয়ে।
