
টি-টোয়েন্টির সুখ সইল না কারও। ক্রিকেটের ক্ষুদ্রতম সংস্করণ ট্যাগটা যে আর রাখা যাচ্ছে না! ১০ ওভারের ক্রিকেটই যে চলে এসেছে। ক্রিকেটের সংক্ষিপ্ততম রূপ এখন তো এই টি-টেন ক্রিকেটই।
আরব আমিরাতে আগামী ডিসেম্বরে শুরু হবে প্রথম টি-টেন ক্রিকেট লিগ। ছয় দলের এ টুর্নামেন্টে থাকবেন বর্তমান ও সাবেক অনেক ক্রিকেটার। ক্রিকেটের নতুন যুগের সঙ্গী বাংলাদেশও। টি-টেন লিগে খেলতে যাচ্ছেন সাকিব আল হাসান, তামিম ইকবাল ও মোস্তাফিজুর রহমান।সাকিব খেলবেন কেরালা কিংসের হয়ে। দলে তাঁর সঙ্গী এউইন মরগান, কাইরন পোলার্ড। তামিম ব্যাট করবেন পাখতুনের হয়ে। পাখতুন দলে আরও আছেন শহীদ আফ্রিদি ও ফখর জামান। আর বর্তমানে চোটের কারণে মাঠের বাইরে মোস্তাফিজের দলটির নাম বেশ অদ্ভুত—‘বেঙ্গল টাইগার্স।’ মোস্তাফিজ বেঙ্গল টাইগার্স দলে পাচ্ছেন সরফরাজ আহমেদ ও সুনীল নারাইনকে। পাকিস্তান ক্রিকেট দলের অধিনায়ক লায়নসের অধিনায়ক। এই টুর্নামেন্টে অন্যদের মধ্যে আছেন বীরেন্দর শেবাগ, মোহাম্মদ আমির, কুমার সাঙ্গাকারা ও আদিল রশিদ। শারজা স্টেডিয়ামে ১৪ ডিসেম্বর শুরু হবে চার দিনের এই টুর্নামেন্ট। প্রতিটি ম্যাচের দৈর্ঘ্য ৯০ মিনিট।
