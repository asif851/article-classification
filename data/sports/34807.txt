
দলের জয় নিশ্চিত হতেই ড্রেসিংরুমে সতীর্থদের আলিঙ্গনে তিনি। উইকেট থেকে ড্রেসিংরুমে ছুটে গিয়ে অধিনায়কও জড়িয়ে ধরলেন তাঁকে। টিভি পর্দায় ভেসে উঠল ভক্তদের প্ল্যাকার্ড, ‘গ্রেটেস্ট অব অলটাইম’, ‘কিং ক্যালিস।’ কিংসমিডের বড় পর্দা ধন্যবাদ জানাচ্ছে, ‘থ্যাংক ইউ জ্যাক ক্যালিস।’দলকে জিতিয়ে ড্রেসিংরুমে ফিরেই ‘থ্যাংক ইউ’ জানিয়ে টুইট করেছেন গ্রায়েম স্মিথ। ধন্যবাদ দিয়ে টুইট করেছেন ডেল স্টেইন, এবি ডি ভিলিয়ার্সরা। শুধু ভার্চুয়াল জগতে নয়, ধন্যবাদ ছিল বুকেও! দল জিততেই বিশেষ এক সাদা টি-শার্ট গায়ে চাপালেন সবাই। যেটির বুকে হাত উঁচিয়ে ধরা ক্যালিসের ছবি, নিচে লেখা ‘থ্যাংক ইউ!’সতীর্থদের ‘স্পেশাল’ ধন্যবাদ জানালেন সবকিছুর মধ্যমণি নিজেও। ম্যাচের দ্বিতীয় দিনই সতীর্থদের উদ্দেশে বলেছিলেন, ‘নিরাপদ পথে হেঁটে কোনো রকমে ড্র করার মানে নেই, জিততে হবে দাপটে।’ ডাকে সাড়া দিয়েছেন সতীর্থরা। মহানায়ককে উপহার দিয়েছেন বিদায়ী অর্ঘ্য। নিজের সেঞ্চুরি, দলের ম্যাচ আর সিরিজ জয়, র‌্যাঙ্কিংয়ের শীর্ষে অবস্থান আরেকটু পোক্ত—জ্যাক ক্যালিসের বিদায়টা হলো রাজসিক। দেশের পতাকা হাতে মাঠ প্রদক্ষিণ করার সময় মুখের হাসিতে ফুটে উঠল যেন সেই তৃপ্তি। এই নিয়ে টানা ১৪ সিরিজে অপরাজেয় দক্ষিণ আফ্রিকা, সর্বশেষ ২৫ সিরিজে একমাত্র হার ২০০৯ সালে অস্ট্রেলিয়ার বিপক্ষে সিরিজে। আইসিসি র‌্যাঙ্কিংয়ে দুইয়ে থাকা ভারতের সঙ্গে ব্যবধান ১২ থেকে বেড়ে দাঁড়াল ১৬-তে। কে না জানে, এই সবকিছুতে বড় অবদান এই বিদায়ী নায়কের!শেষ দিনে ম্যাচ বাঁচাতে ভারতের সবচেয়ে সহায় হতে পারত বৃষ্টি। পূর্বাভাসে বৃষ্টির সম্ভাবনা ছিল ৪০ শতাংশ। কিন্তু কাল সকাল থেকেই ঝকঝকে নীল আকাশ আর চকচকে রোদ। ভারতের সম্ভাবনা আরও ম্লান হয়ে গেল খেলা শুরুর মিনিট দশেকের মধ্যেই। দিনের প্রথম বলেই কটবিহাইন্ড বিরাট কোহলি, যদিও বল ব্যাটে ছুঁয়েছে কিনা সংশয় ছিল। নিজের পরের ওভারেই আরেকটি গোলায় স্টেইন ফেরান চেতেশ্বর পূজারাকে। পরে ইশান্তকে ফিরিয়ে দ্বিতীয় দ্রুততম বোলার (৬৯ টেস্টে) হিসেবে পেয়েছেন ৩৫০ উইকেট। শেষ পর্যন্ত ভারত লিড পেয়েছে অজিঙ্কা রাহানের অসাধারণ এক ইনিংসে। প্রথম ইনিংসে ৫১ রানে অপরাজিত রাহানে কালও পাননি যোগ্য সঙ্গ। শেষ পর্যন্ত মাইলফলক ছোঁয়ার আশায় তেড়েফুঁড়ে মারতে গিয়ে আউট হয়েছেন প্রথম টেস্ট সেঞ্চুরি থেকে ৪ রান দূরে। ৫৮ রান তাড়া করে দলকে জেতাতে স্মিথ-পিটারসেনের লেগেছে মাত্র ৪৮ মিনিট।দেশের সর্বকালের সেরার বিদায়ে অবশ্য জয়টাই পড়ে গেল আড়ালে। চলল স্তুতির বন্যা। আর ক্যালিস নিজে বললেন, ‘এর চেয়ে ভালো বিদায় হতে পারত না।’ ওয়েবসাইট, টেন ক্রিকেট।
