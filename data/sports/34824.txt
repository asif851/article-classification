
২০০৭ টি-টোয়েন্টি বিশ্বকাপের পর দ্বিতীয়বারের মতো আইসিসির টুর্নামেন্টে মুখোমুখি ভারত-পাকিস্তান। দুই দেশের মধ্যে ক্রিকেট নিয়ে উন্মাদনা এখন তুঙ্গে। এই উত্তেজনার আঁচ নিশ্চয়ই স্পর্শ করছে দুই দলের খেলোয়াড়দের। তবে চ্যাম্পিয়নস ট্রফির ফাইনালে ভালো খেলতে বিরাট কোহলির কাছে সবচেয়ে বেশি গুরুত্ব পাচ্ছে কী, জানেন? মাঠের কিছু নয়, সামাজিক যোগাযোগমাধ্যম থেকে দূরে থাকতে চান ভারতীয় অধিনায়ক।
ভারত-পাকিস্তান ফাইনাল নিয়ে স্বাভাবিকভাবে বিপুল আগ্রহ, উদ্দীপনা, উত্তেজনা, আলোচনা সমর্থকদের মধ্যে। এসব পেরিয়েই খেলোয়াড়দের নামতে হবে ফাইনাল খেলতে। আজ ওভালে সংবাদ সম্মেলনে ফাইনাল নিয়ে নিজের চিন্তাভাবনা জানিয়েছেন ভারত অধিনায়ক। সেখানেই ভালো খেলার মন্ত্র জানিয়েছেন কোহলি, ‘সবচেয়ে বড় বিষয়, সামাজিক যোগাযোগমাধ্যম থেকে দূরে থাকতে হবে আপনাকে। শুনতে হাস্যকর মনে হবে। তবে এসব জিনিস থেকে দূরে থাকা গুরুত্বপূর্ণ। আপনার যে জিনিসটা করতে হবে, সেটি করতে হলে এসব থেকে দূরে থাকতেই হবে।’কাল লন্ডনে শুধু ক্রিকেটে মুখোমুখি হচ্ছে না ভারত-পাকিস্তান, একই শহরে দুটি দেশ হকিতেও মুখোমুখি হচ্ছে। দুই দেশের মধ্যে ক্রিকেট নিয়ে উন্মাদনা যেহেতু বেশি, ক্রিকেট ম্যাচটাই বেশি উত্তেজনা ছড়াবে। হকির ম্যাচটিও কম নয়, এটি ওয়ার্ল্ড হকি লিগের সেমিফাইনাল। চ্যাম্পিয়নস ট্রফির ফাইনালের আগে তাই হকিতে নিজের দক্ষতা নিয়ে বললেন কোহলি, ‘ইনডোরে আমি সিনথেটিক হকি বলে খেলেছি। হকি কখনো চেষ্টা করিনি। পেনাল্টি গোল মুখে লাগবে, এটাকে খুব ভয় পাই। জানি না খেলোয়াড়েরা এটা কীভাবে খেলে। অনেক সাহস লাগে এটা করতে। তবে আমাদের দলই (কাল) সেরা।’
 
