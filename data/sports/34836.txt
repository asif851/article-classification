
বোমাটা ফাটিয়েছিলেন ফিফার নির্বাহী কমিটির সদস্য থিও সোয়ানসিগার। জার্মান ফুটবল সংস্থার সাবেক এ প্রধান, হঠাৎ করেই বলে বসলেন কাতারে নাকি ২০২২ সালের বিশ্বকাপ হবে না! এ মন্তব্যের পর ফুটবলবিশ্বে রীতমতো তোলপাড়! বিশ্ব গণমাধ্যম তো অন্য কিছুর গন্ধ পেয়ে সোয়ানসিগারের মন্তব্য বেশ গুরুত্বের সঙ্গেই প্রচার করেছে। তবে দ্রুতই এ মন্তব্যের জবাব দিয়েছে আয়োজক কর্তৃপক্ষ। জানিয়েছে, কাতার বিশ্বকাপ আয়োজন করবেই।কাতারে বিশ্বকাপ হবে না?এক বিবৃতিতে কাতারের যোগাযোগ পরিচালক নাসে আল খাতেরা বলেছেন, ‘ফিফার নির্বাহী কমিটির সদস্য ড. সোয়ানসিগার যে মন্তব্যই করুন না কেন, কাতার ২০২২ বিশ্বকাপ আয়োজন করবে। এটি তাঁর ব্যক্তিগত অভিমত, ফিফার নয়। এখন একটিই প্রশ্ন—‘‘কখন হবে।’’ এই মুহূর্তে “যদি”, “কিন্তু”র কোনো আলাপ নেই। গ্রীষ্ম কিংবা শীত—যে সময়েই হোক না কেন, আমরা তৈরি।’বিশ্বকাপ আয়োজনে কাতারের তাপমাত্রাকে মূল সমস্যা বিবেচনা করা সোয়ানসিগার বলেছেন, ‘ব্যক্তিগতভাবে আমি মনে করি, শেষ পর্যন্ত ২০২২ সালে কাতারে বিশ্বকাপ হবে না। বিশেষজ্ঞ চিকিৎসকেরা তো আগেই বলে দিয়েছিলেন কাতারের ভয়ংকর তাপমাত্রায় যদি সেখানে বিশ্বকাপ হয়, তাহলে স্বাস্থ্যজনিত সমস্যার দায়ভার তাঁরা নেবেন না।’ফিফার নির্বাহী কমিটির এ সদস্যের মন্তব্যের পরিপ্রেক্ষিতে ফিফার দায়িত্বশীল কর্মকর্তারা জানিয়েছেন, ‘তিনি (সোয়ানসিগার) তাঁর ব্যক্তিগত অভিমত প্রকাশ করেছেন মাত্র। কারও ব্যক্তিগত অভিমত নিয়ে আমরা কোনো মন্তব্য করব না।’এদিকে, গরমের কারণে ২০২২ সালের বিশ্বকাপ গ্রীষ্মের বদলে শীতে অর্থাৎ​ জুন-জুলাইয়ের বদলে জানুয়ারি-ফেব্রুয়ারি অথবা নভেম্বর-ডিসেম্বরে আয়োজনের প্রস্তাব দেওয়া হয়েছে। কিন্তু তেমনটি হলে গোটা বিশ্বের ক্লাব ফুটবল-সূচিতে যে বড় ধরনের বিপর্যয় হবে, সেটা বলে না দিলেও চলে। রয়টার্স।
