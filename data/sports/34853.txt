
ধোনি আর নেই সে ধোনি। অনেকেই বলে আসছেন এটা। অন্তত টি-টোয়েন্টিতে মহেন্দ্র সিং ধোনি যে আর আগের মতো নেই সর্বশেষ এটা বললেন ভারতের সাবেক অধিনায়ক সৌরভ গাঙ্গুলি।
একটা সময় ছিল বিশ্বের তাবৎ বোলারদের রাতের ঘুম কেড়ে নিতেন ধোনি। অধিনায়ক হিসেবেও ছিলেন দারুণ সফল। ভারত প্রথম টি-টোয়েন্টি বিশ্বকাপ জেতে তাঁর নেতৃত্বে। অধিনায়ক হিসেবে ভারতকে জেতান ২০১১ ওয়ানডে বিশ্বকাপও। আইপিএলে চেন্নাইকে নেতৃত্ব দিয়েছেন। ভারতের ঘরোয়া টি-টোয়েন্টির এই টুর্নামেন্টকে দুবার শিরোপাও জিতিয়েছেন। চেন্নাই দল এখন আর আইপিএলে নেই। গত মৌসুমে নেতৃত্ব দিয়েছিলেন নতুন দল রাইজিং পুনে সুপার জায়ান্টসকে। কিন্তু আট দলের টুর্নামেন্টে সপ্তম হয়েছিল তাঁর দল। এবার ধোনির জায়গায় অস্ট্রেলিয়ার অধিনায়ক স্টিভেন স্মিথকে নেতৃত্ব দেয় পুনে। দলটির এক কর্মকর্তা বলেছিলেন, জঙ্গলের বাঘ একজনই। আর সেই বাঘ স্মিথ।এ নিয়ে চলছে নানা বিতর্ক। ধোনি ভক্তেরা রীতিমতো ক্ষুব্ধ। কিন্তু আসলেই কি টি-টোয়েন্টিতে সেই আগের ধোনি আর নেই! এরই মধ্যে সৌরভ বলেছেন, ‘ধোনি টি-টোয়েন্টিতে ভালো ক্রিকেটার কি না সে বিষয়ে আমি নিশ্চিত নই। ওয়ানডেতে সে একজন চ্যাম্পিয়ন খেলোয়াড়। কিন্তু টি-টোয়েন্টির কথা এলে দশ বছরে সে একটি মাত্র ফিফটি করেছে। আর এটা ভালো রেকর্ড নয়।’আইপিএলে এবার প্রথম অধিনায়কের বাহুবন্ধনী নেই ৩৫ বছর বয়সী ধোনির। তবে আশা অনুযায়ী পারফর্ম করতে পারছেন না। চলতি মৌসুমে তিন ম্যাচে করেছেন অপরাজিত ১২, ৫ ও ১১ রান।তবে আসছে চ্যাম্পিয়নস ট্রফির দলে তাঁকে রাখার পক্ষেই সৌরভ, ‘ধোনিকে আমি চ্যাম্পিয়নস ট্রফির দলে রাখব। তবে তাকে রান করতে হবে।’ সূত্র: পিটিআই।
