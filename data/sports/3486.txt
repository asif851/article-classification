
স্প্যানিশ লা লিগায় ১৪ ম্যাচে মাত্র ৪ গোল। এই ক্রিস্টিয়ানো রোনালদো সবারই অচেনা। আর অচেনা বলেই চলছে সমালোচনা। কয়েক বছর ধরে রিয়াল মাদ্রিদের জার্সিতে ধারাবাহিক রোনালদো এবার বড় বেশি নিষ্প্রভ। কিন্তু তাই বলে তাঁর এত দিনের সাফল্য সবাই ভুলে যাবে? অবস্থাদৃষ্টে মনে হচ্ছে সেটিই। এই মৌসুমের বাজে পারফরম্যান্স অতীতের রোনালদোকে ভুলিয়ে দিয়েছে।
স্পেনে মাঠের বাইরেও কম ঝামেলায় নেই রোনালদো। কর ফাঁকির মামলায় পড়েছিলেন গত বছর। ক্লাব সভাপতি ফ্লোরেন্তিনো পেরেজের সঙ্গেও শীতল সম্পর্ক চলছে রোনালদোর। পর্তুগিজ এ তারকা কি তাহলে ঠিকানা পাল্টাবেন?স্প্যানিশ সংবাদমাধ্যম এএস-এর সম্পাদক আলফ্রেডো রেলানো মনে করছেন, রোনালদো তাঁর বর্তমান চুক্তির মেয়াদ ফুরোনোর আগেই রিয়াল ছাড়বেন। সংবাদমাধ্যমটিতে নিজের মন্তব্য প্রতিবেদনে রেলানো লিখেছেন, ‘রোনালদো এ জন্য ম্যানচেস্টার ইউনাইটেডকে “এসওএস” বার্তা পাঠিয়েছেন।’ কথাটির ব্যাখ্যাও দিয়েছেন রেলানো, ‘স্প্যানিশ কর কর্তৃপক্ষের সঙ্গে ঝামেলার পর রোনালদো স্পেন ছাড়তে চেয়েছিলেন। কিন্তু এখন তিনি সত্যিই বার্নাব্যু ছেড়ে ওল্ড ট্রাফোর্ডে ফেরার কথা ভাবছেন।’রিয়াল ছেড়ে ইউনাইটেডে কেন—এ প্রশ্নেরও ব্যাখ্যা দিয়েছেন এএস সম্পাদক, ‘ইউনাইটেডে রোনালদো নিজেকে প্রতিষ্ঠিত করেছিলেন। প্রথম ব্যালন ডি’অরও সেখানে জেতা। এ ছাড়া পেরেজের (রিয়াল সভাপতি) তাঁর সম্পর্কটাও সব সময় অনিশ্চয়তার মধ্যে থেকেছে। খেলোয়াড়টি এখন মনে করছেন, ক্লাব সভাপতি তাঁর কথা রাখতে পারেননি। রোনালদো কিন্তু পেরেজের হাত ধরে রিয়ালে আসেননি। চুক্তিপত্রে নিজের ইচ্ছা-অনিচ্ছা কার্যকর করতে ক্লাবকে চাপ দেওয়ার একটা স্বভাব রয়েছে রোনালদোর। এসব ক্ষেত্রে দীর্ঘ মেয়াদে মেসি ও নেইমার তাঁর চেয়ে বেশ আয় করছেন। এমনকি চীনা লিগে লাভেজ্জি-অস্কাররাও তাঁর চেয়ে বেশি আয় করছেন। সর্বশেষ দুটি ব্যালন ডি’অর জিতেও রোনালদো এ ক্ষেত্রে (আয়) পাঁচে থাকবেন কেন?’আয়ের ব্যাপারটা তো রয়েছেই, এ ছাড়া লিগে সময়টা মোটেও ভালো যাচ্ছে না রিয়ালের। রেলানোর মতে, চুক্তি অনুযায়ী ২০২১ সাল পর্যন্ত রিয়ালে থাকার চেয়ে এখন ঠিকানা পাল্টানোকেই বেশি গুরুত্ব দিচ্ছেন রোনালদো। তাঁর কারণ হতে পারে, নেইমারকে নিয়ে পেরেজের আগ্রহ। সর্বশেষ ব্যালন ডি’অর অনুষ্ঠানে এ ব্যাপারে সরাসরি আগ্রহ প্রকাশ করেন রিয়াল সভাপতি। রেলানোর মতে, নেইমার স্পেনে আসবেন কি না, তা সময় হলেই জানা যাবে। তবে আগামী মৌসুমে রিয়ালে রোনালদোকে না-ও দেখা যেতে পারে!
