
ইটের বদলে পাটকেল, এ নীতিতেই হাঁটছে সবাই। মার্কো ভেরাত্তিকে দলে টানতে চেয়েছিল বার্সেলোনা। সেটারই পাল্টা দিতে উল্টো নেইমারকেই নেওয়ার আয়োজনে নেমেছে প্যারিস সেন্ট জার্মেই। নেইমারকে হারাতে হবে—এ কথা এখনো মানতে রাজি নয় বার্সেলোনা। তবে ঠিকই নেইমারের বিকল্প ভেবে রেখেছে তারা। নেইমারের শূন্যস্থান পূরণে পাওলো দিবালাকে দলে ভেড়াতে চাইছে বার্সেলোনা।
বার্সেলোনাভিত্তিক পত্রিকা মুন্ডো দেপোর্তিভো বলছে, সামনাসামনি নেইমারকে নিয়ে যতই আত্মবিশ্বাসী দেখাক, ভেতরে-ভেতরে পরিস্থিতি নিয়ে খুবই উদ্বিগ্ন বার্সা। দলের এ অবস্থা কাটাতে তাই বিকল্প নিয়ে ভাবতে শুরু করে দিয়েছে তারা। এর মাঝেই লিভারপুলের ফিলিপে কুতিনহোকে কেনার চেষ্টা করেছে বার্সেলোনা। কিন্তু সে প্রস্তাব ধোপে টেকেনি।
এখন তাই দিবালাকে নিয়েই পরিকল্পনা সাজাচ্ছে বার্সেলোনা। এ প্রস্তাব অবশ্য সাদরে গ্রহণ করে নিচ্ছে সমর্থক দল। এক হিসাবে নেইমারের পাল্টা তো দিবালাই। গতবার চ্যাম্পিয়নস লিগে নেইমারের কাছেই দ্বিতীয় লেগে হেরেছে পিএসজি। এবার তাই নেইমারকে দলে টানতে কোমর বেঁধে নেমেছে প্যারিসের দল। আর এই দিবালাই কোয়ার্টার ফাইনালে জোড়া গোল করেছিলেন বার্সেলোনার সঙ্গে। সেটাই ম্যাচের ফল নির্ধারণ করে দিয়েছিল। তাই দিবালাকে দলে টানাই তো সবচেয়ে ভালো সমাধান!
মুন্ডো দেপোর্তিভো দাবি করেছে, বার্সা কর্তৃপক্ষ এখন ভেরাত্তিকে বাদ দিয়ে দিবালাতেই নজর দিয়েছে। একটি সূত্রের দাবি, ৯৫ মিলিয়ন ইউরোর একটি প্রস্তাব নাকি এর মাঝে প্রত্যাখ্যানও করা হয়েছে। তবে বার্সেলোনা দিবালাকে দলে টানার ব্যাপারে খুবই আশাবাদী। প্রথম কারণ মেসি, আর্জেন্টাইন অধিনায়কে গুণমুগ্ধ দিবালা স্বদেশির সঙ্গে এক দলে খেলতে চান। দ্বিতীয় কারণ, দিবালার চুক্তিতে একটি বিশেষ ক্লজ। নতুন চুক্তিতে দিবালার জন্য কোনো রিলিজ ক্লজ রাখেনি জুভেন্টাস। কিন্তু ইতালিয়ান বিভিন্ন সূত্রের দাবি, দিবালার অনুরোধে শুধু বার্সেলোনার জন্য একটি ক্লজ রাখা হয়েছিল। ১১০-১২০ মিলিয়ন ইউরোর সে ক্লজ দিয়ে তাই দিবালাকে নিয়ে যেতে পারবে বার্সা। অঙ্কটা এখন বড় মনে হলেও নেইমার যদি আসলেই বার্সেলোনা ছেড়ে যান, তবে ২২২ মিলিয়ন ইউরো খরচ করার উপায়ও তো খুঁজে নিতে হবে বার্সাকে!
