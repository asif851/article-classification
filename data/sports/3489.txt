
রাজকোটে গতকাল জিতলে টি-টোয়েন্টি সিরিজ ঘরে তুলত ভারত। তাতে আজ অন্য মাত্রা পেত বিরাট কোহলির ২৯তম জন্মদিনের উৎসব। কিন্তু কলিন মানরো তা হতে দেননি। ভারতীয় অধিনায়কের জন্মদিনের উৎসবকে মানরো কিছুটা হলেও ম্লান করে দিয়েছেন ৫৮ বলে ১০৯ রানের ঝোড়ো ইনিংস দিয়ে!
মানরোর বিস্ফোরণে দ্বিতীয় ম্যাচে ৪০ রানে জিতেছে নিউজিল্যান্ড। সিরিজে ১-১ ব্যবধানে কিউইদের সমতায় ফেরাতে দারুণ কিছু কীর্তিও গড়েছেন নিউজিল্যান্ডের এ মিডল অর্ডার ব্যাটসম্যান। আন্তর্জাতিক টি-টোয়েন্টিতে চতুর্থ ব্যাটসম্যান হিসেবে একের অধিক সেঞ্চুরির কীর্তি গড়লেন মানরো। এ ফরম্যাটে ক্রিস গেইল, ব্রেন্ডন ম্যাককালাম, এভিন লুইসদের মতোই দুটি সেঞ্চুরি এখন মানরোর।
তবে মানরো একটি জায়গায় ‘প্রথম’—আন্তর্জাতিক টি-টোয়েন্টিতে এক বছরে দুটি সেঞ্চুরি নেই আর কোনো ব্যাটসম্যানেরই। গত জানুয়ারিতে বাংলাদেশের বিপক্ষে ৫৪ বলে ১০১ রানের ইনিংস খেলে​ছিলেন মানরো। এবার ভারতের বিপক্ষে সেঞ্চুরিটি দিয়ে এ ফরম্যাটে প্রথম খেলোয়াড় হিসেবে এক বছরে দুই সেঞ্চুরির রেকর্ড গড়লেন তিনি। মজার ব্যাপার হলো, এ দুটি সেঞ্চুরি ছাড়া চলতি বছর বাকি চার ইনিংসে মানরোর মোট সংগ্রহ মাত্র ৭ রান। এর মধ্যে ‘ডাক’ মেরেছেন তিনবার।
মানরোর দুই সেঞ্চুরির কীর্তিতে ভারতীয় ফিল্ডারদের অবদানও কম নয়! ব্যক্তিগত ৩৬ রানে সীমানা থেকে তাঁর বেশ কঠিন একটি ক্যাচ তালুবন্দী করতে পারেননি ভুবনেশ্বর কুমার। এর থেকে তাঁর সহজ ক্যাচ ফেলেছেন শ্রেয়াস আয়ার। ১২তম ওভারে রোহিত শর্মাও মানরোকে রানআউটের সুযোগ নষ্ট করেন। এ ছাড়া ব্যক্তিগত ৭৯ রানে চতুর্থ ‘জীবন’ পেয়েছেন যুজবেন্দ্র চাহালের কাছ থেকে। এবারও সেই ক্যাচ মিস!
মানরোর ক্যারিয়ার সেরা ব্যাটিংয়ে ১৯৬/২ রান তোলে নিউজিল্যান্ড। জবাবে দ্রুত উইকেট হারানো আর রানের গতি বাড়াতে না পারার খেসারত গুনে হেরেছে ভারত। ১০ ওভার শেষে তাঁদের স্কোর ছিল ৭১/৪।  ৪২ বলে ৬৫ রান করা কোহলি অন্য কিছুর ইঙ্গিত দিলেও পেরে ওঠেননি। শেষ দিকে ৩৭ বলে ৪৯ রান করেন মহেন্দ্র সিং ধোনি। ৩৪ রানে ৪ উইকেট নেন কিউই পেসার ট্রেন্ট বোল্ট। মঙ্গলবার সিরিজ নির্ধারণী ম্যাচ। সূত্র: ক্রিকইনফো
