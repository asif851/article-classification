
যুবরাজ ফিরবেন। কিন্তু কবে ফিরবেন?  প্রতীক্ষা যেন ফুরোচ্ছিল না ভারতবাসীর। একেকটা করে ম্যাচের পর আক্ষেপ বাড়ছিল সমান তালে। রান করতেই কি ভুলে গেলেন যুবরাজ?প্রথম দুই ম্যাচে ব্যর্থ ক্যানসারজয়ী ক্রিকেটার ব্যাট করার সুযোগই পেলেন না বাংলাদেশের বিপক্ষে। অস্ট্রেলিয়ার বিপক্ষে গ্রুপের শেষ ম্যাচটাই এই বাঁহাতির কাছে এসেছিল শেষ সুযোগ হয়ে। সামনে প্রিয় প্রতিপক্ষ, একেবারে রাজযোটক যেন। যুবরাজ ফিরলেন সময়মতোই।সাড়ে ১১ ওভারে ৪ উইকেট হারিয়ে ৬৬ রান করা ভারত ১৫৯ রান করল যুবরাজের ব্যাটে ভর করেই। ৪৩ বলে ৬০। সেই ২০০০ সালে নাইরোবিতে আইসিসি নকআউট বিশ্বকাপে এই অস্ট্রেলিয়ার বিপক্ষে ৮৪ রানের দুর্দান্ত এক ইনিংস খেলে নিজেকে চেনানো যুবরাজ আবার নিজের জাত চেনালেন। এমনভাবেই যে আবারও যুবরাজ-বন্দনা সবার মুখে। অধিনায়ক ধোনির প্রত্যাশা ছিল এমনই এক ইনিংস, ‘এমন একটা ইনিংসই তাঁর দরকার ছিল। এমনই একটা ইনিংস যেটিতে সে নিজেকে মেলে ধরবে, খেলবে পুরোপুরি নিজের মতোই।’ক্যানসার থেকে সেরে ওঠার পর ২০১২ টি-টোয়েন্ট বিশ্বকাপের ঠিক আগেই ফিরেছেন আন্তর্জাতিক ক্রিকেটে। মাঝেমধ্যে ঝলক দেখালেও ঠিকঠাক মেলে ধরতে পারছিলেন না নিজেকে। গত বছরের শুরুতে তো বাদই পড়লেন। গত অক্টোবরে এই অস্ট্রেলিয়ার বিপক্ষে টি-টোয়েন্টি দিয়ে ফেরা আবারও। এবার ৩৫ বলে ৭৭ রান। তারপর টি-টোয়েন্টি এখানেই প্রথম।
সেই ম্যাচটা ভোলেননি শেন ওয়াটসন, ভোলেননি যুবরাজের কাছে বারবার নাজেহাল হওয়ার স্মৃতিও। পরশু অস্ট্রেলিয়া-ভারত ম্যাচের পর অস্ট্রেলীয় অলরাউন্ডারও যুবরাজের প্রশংসাকারীদের দলে, ‘সেই ১৮ বছর বয়স থেকেই দেখে আসছি যুবরাজ আমাদের ছিন্নভিন্ন করছে। সে যখন বোলারদের ওপর চড়াও হয়, তখনই তাকে সেরা রূপে দেখা যায়। তার ভালো ব্যাটিং মানেই ভারতের গ্রেট দলে রূপান্তর।’ ওয়েবসাইট। 
