
ক্যালেন্ডারের পাতা উল্টে এল ২০১৬, আর তাতেই দেখা মিলল পুরোনো হাশিম আমলার। বছরের প্রথম ইনিংসেই দেড় শ রানের এক ইনিংস খেলেছে। তাঁর প্রত্যাবর্তনের ইনিংসেই দল পেয়েছে স্বস্তি। স্বস্তি মিললেও কেপটাউন টেস্টে তৃতীয় দিন শেষে এখনো ২৭৬ রানে পিছিয়ে দক্ষিণ আফ্রিকা।আমলার জন্য গত বছরটি ছিল ভয়াবহ। তাঁর অধিনায়কত্বেই টেস্টে সবচেয়ে বাজে বছরগুলোর একটি পার করেছে দক্ষিণ আফ্রিকা। ক্যারিয়ারজুড়েই যিনি ছিলেন ধারাবাহিকতার সমার্থক, সেই আমলা ব্যাট হাতেও নিজেকে হারিয়ে ফেলেছিলেন। নিজের এমন ফর্ম হারানোর জন্য সংখ্যাতত্ত্বকেও দায়ী করতে পারেন। ২০১৫ সংখ্যাতেই যে লুকিয়ে আছে আমলার হতাশার কারণ। ২, ০, ১, ৫ সংখ্যাগুলো একটু সাজিয়ে নিন মনে মনে। গত বছর টেস্টে আমলার রান পেয়েছেন ২৫১। সেঞ্চুরি সংখ্যা ০! না, বছরটি যে আমলার খারাপ গিয়েছে তাতে আর অবাক হওয়ার কী আছে।ক্যারিয়ারজুড়ে পঞ্চাশ গড়ে রান তোলা আমলার গত বছরের গড় ছিল মাত্র ২২.৮১। ফিফটি কেবল একটি। পাঁচটি ইনিংসে দুই অঙ্ক ছুঁতে পারেননি। নতুন বছরের শুরুতে তাই চাপে ছিলেন আমলা। ইংল্যান্ড দল প্রথম ইনিংসে ৬২৯ রানের এক পাহাড় গড়ার পর তো সেটি আরও প্রকট হয়ে দাঁড়িয়েছিল। গতকাল ৭ রানেই দলের প্রথম উইকেটে পড়ার পর নেমেছিলেন ব্যাট করতে। দিন শেষ হওয়ার আগেই তুলে নিয়েছিলেন নতুন বছরের প্রথম ফিফটি। আজ সে ইনিংসকেই টেনে নিলেন ১৫৭ পর্যন্ত। ধৈর্যের সর্বোচ্চ প্রয়োগ ঘটানো এই ইনিংসে ৩৭১টি বল খেলেছেন। আমলাকে ভালো সঙ্গ দিয়েছিলেন ওয়ানডে অধিনায়ক ডি ভিলিয়ার্স। ২১১ বলে ৮৮ রান করা এবি স্টিভেন ফিনের বলে আউট হয়ে যাওয়ায় ১৮৩ রানের জুটিটা ভেঙে যায়। এবি ফিরে গেলেও আমলা ঠিকই ফাফ ডু প্লেসিকে নিয়ে টিকে রয়েছেন। দুজনে মিলে তৃতীয় দিনটি পার করে দিয়ে এসেছেন ৮৫ রানের অবিচ্ছিন্ন জুটি গড়ে। ডু প্লেসি অপরাজিত আছেন ৫১ রানে।সারা দিনে মাত্র এক উইকেট হারানো প্রোটিয়াদের রান তোলার দিকে খুব একটি আগ্রহ দেখা যায়নি। পুরো দিনে মাত্র ২১২ রান তুলে দক্ষিণ আফ্রিকা দিন শেষ করেছে ৩৫৩ রানে, ৩ উইকেটে। ফলো অন এড়াতে এখনো রান প্রয়োজন ৭৭।
