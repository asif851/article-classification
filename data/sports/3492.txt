
প্রিমিয়ার লিগে আগের ম্যাচে বল হাতে ছড়ি ঘুরিয়ে ছিলেন মাশরাফি বিন মুর্তজা। আজ তাঁর ব্যাটে উঠেছে ঝড়। বিকেএসপিতে কলাবাগানের বিপক্ষে ৫৪ বলে ৬৭ রান করেছেন তিনি। পাঁচটি ছয় মেরেছেন, চার মেরেছেন তিনটি। আবাহনীর ইনিংসে ব্যক্তিগত সর্বোচ্চ রান মাশরাফির ব্যাট থেকেই এসেছে। তাঁর দুর্দান্ত ব্যাটিংয়ের ওপর ভর করেই আবাহনী শেষ পর্যন্ত ২১৭ রান তুলেছে। জবাবে ১৮১ রানে গুটিয়ে যায় কলাবাগান ক্রীড়া চক্র। আবাহনীর ৩৬ রানের এ জয়ে বল হাতে মাশরাফির অবদান ৪৯ রানে ৪ উইকেট।
কলাবাগান ওপেনার জসীমউদ্দিনকে তুলে নিয়ে শিকার শুরু করেন মাশরাফি। এরপর তুলে নেন দলটির ভারতীয় ব্যাটসম্যান যতীন সাক্সেনাকে। ৩০ রানে ২ উইকেট হারিয়ে চাপে পড়া কলাবাগানের বিপদ আরও বাড়ান তাসকিন আহমেদ। ৩ রানের মধ্যে কলাবাগানের আরেক ওপেনার তাসামুল হককে তুলে নেন এ পেসার। এরপর দলটি এখান আর ঘুরে দাঁড়াতে পারেনি। সর্বোচ্চ ৪০ রান এসেছে মুক্তার আলীর ব্যাট থেকে। ব্যাটে–বলে দারুণ পারফরম্যান্স করায় ম্যাচসেরা মাশরাফি।
এর আগে ১০৫ রানেই ৬ উইকেট হারিয়ে বসেছিল আবাহনী। সেখান থেকে ভারতীয় ব্যাটসম্যান শচীন রানার সঙ্গে ৯৮ রানের জুটি গড়ে দলীয় ২০৩ রানে আউট হন মাশরাফি। ফেরার আগে খেলেছেন ৬৭ রানের ঝকঝকে ইনিংস। এ ছাড়া নাজমুল হোসেন শান্তর ব্যাট থেকে এসেছে ৫৫ আর মোসাদ্দেক হোসেন করেছেন ৪০ রান। এতেই ডিফেন্ডিং চ্যাম্পিয়নদের ভদ্রস্থ স্কোর বোর্ড দাঁড়ায়।
আগের ম্যাচে খেলাঘর সমাজকল্যাণ সমিতি মাশরাফির বোলিং তোপের কাছেই হার মেনেছিল। ২৩ রানে ৩ উইকেট নিয়েছিলেন মাশরাফি। সে ম্যাচে ৯ উইকেটে জয় পেয়েছিল আবাহনী।
