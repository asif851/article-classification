
ওয়েস্ট ইন্ডিজের ইনিংসের পরই ম্যাচ নিয়ে ছিটেফোঁটা অনিশ্চয়তাও যদি থাকে, সেটি উধাও। চেন্নাইয়ে টস জিতে ব্যাটিং নেওয়া উইন্ডিজ মেয়েরা ২০ ওভারে ১৪৮ করে ফেলার পর কৌতূহল ছিল এটাই, বাংলাদেশ আজ কত রান করবে। মেয়েদের টি-টোয়েন্টিতে বাংলাদেশের ব্যাটিংয়ের যে হাল, তাতে ১৪৯ রান করতে অলৌকিক কিছু করে দেখাতে হতো সালমা-জাহানারাদের। সেরকম কিছু হয়নি, আজ টি-টোয়েন্টি বিশ্বকাপের তৃতীয় ম্যাচে ৪৯ রানে হেরেছে বাংলাদেশ।
শুরুতে অবশ্য আশা দেখাচ্ছিলেন বাংলাদেশের ওপেনাররা। ৩ ওভারেই ২২ রান তুলে ফেলেছিলেন শারমিন আখতার ও সানজিদা ইসলাম। কিন্তু ২৪ রানে সানজিদা ফেরার পর সেই পুরোনো বাংলাদেশ। ব্যাটাররা উইকেটে এলেন, কিছু বুঝে উঠার আগে আবারও ড্রেসিং রুমে ফিরে গেলেন। দুই ওপেনার ছাড়া দুই অঙ্ক ছুঁতে পেরেছেন শুধু ফারজানা হক ও নিগার সুলতানা। ৮২ রানেই ৯ উইকেট পড়ে যাওয়ার নাহিদাকে নিয়ে শেষ চেষ্টা করছিলেন নিগার (২৭)। তখন মনে হচ্ছিল সান্ত্বনা সূচক ১০০ হয়তো ছুঁতে পারবে বাংলাদেশ। কিন্তু ১৮.৩ ওভারে শেষ ব্যাটসম্যান হিসেবে যখন আউট হলেন নিগার, বাংলাদেশের স্কোর তখন ঠিক ৯৯!বোলিংয়ে বাংলাদেশের শুরুটা কিন্তু খারাপ ছিল না। প্রথম ১০ ওভারে ওয়েস্ট ইন্ডিজের রান ছিল মাত্র ৫২। কিন্তু শেষ দশ ওভারে ৯৬ করে ম্যাচটি বাংলাদেশের নাগালের বাইরে নিয়ে যান উইন্ডিজ ব্যাটাররা। দুই ওপেনার হেইলি ম্যাথুজ (৪১) ও স্টেফানি টেলর (৪০) গড়ে দিয়েছিলেন ভিত্তি। তার পুরো ফায়দা তুলেছেন ডিয়েন্ডা ডটিং (১১ বলে ২৪) ও স্টেসি কিং (১৫ বলে ২০)। টি-টোয়েন্টি বিশ্বকাপে বাংলাদেশ শেষ ম্যাচ খেলবে আগামী ২৪ মার্চ, দিল্লিতে। সে ম্যাচে বাংলাদেশের প্রতিপক্ষ পাকিস্তান।
