
খেলোয়াড়দের জীবনটাই বোধ হয় এমন। সফল হলে পুরস্কার, দর্শক-ভক্তদের বন্দনা আর ব্যর্থতায় সমালোচনা-তিরস্কার। এসব নিয়েই খেলোয়াড়দের দিনকাল। মুদ্রার একটা পিঠ দেখতে দেখতেই অন্য পিঠটা বেশ দ্রুতই দেখা হয়ে যায় তাদের। ভারতের ওপেনার শিখর ধাওয়ান যেমন ইদানীং বুঝতে পারছেন, মাঠের ব্যর্থতা কীভাবে খ্যাতি ও বন্দনার মধ্যগগণ থেকে একজন খেলোয়াড়কে খাদের কিনারায় নিয়ে যেতে পারে। এ যে জীবনের একেবারে উল্টো এক দিক।গত কয়েক মাস ধরে ফর্মটা ভালো যাচ্ছে না ধাওয়ানের। খুব যে খারাপ যাচ্ছে, সেটিও বলা যাবে না। চোটের কারণে এক বছর ওয়ানডে খেলতে পারেননি। টি-টোয়েন্টিতে ১৪টা ম্যাচ খেলে চারটি ফিফটি খুব খারাপ কি? টেস্টটা অবশ্য এই সময় তেমন একটা খেলা হয়নি। কিন্তু গত এক-দেড় বছরে যা খেলেছেন, তাতে সেঞ্চুরির কোনো ইনিংস নেই। ভারতীয় ক্রিকেট দলে খেলোয়াড়দের অবস্থান নিয়ে লড়াই এতটাই তীব্র,যে, এমন পারফরম্যান্সেও দলে জায়গা টিকিয়ে রাখা মুশকিল। তবে ধাওয়ান এখানে দুর্ভাগ্যকেই দুষছেন। ইনস্টাগ্রামে এক আবেগী বার্তায় সেই ব্যাপারটিই তুলে ধরেছেন ভক্তদের সামনে। ধাওয়ানের বক্তব্য, জীবন কখনৈা কখনো কঠোর পরিশ্রম সত্ত্বেও আপনাকে ধাক্কা দিয়ে ভূপাতিত করবে। কঠোর পরিশ্রমের ফল সব সময় পাবেনও না।ধাওয়ান অবশ্য এত সহজে হার মেনে নিতে রাজি নন, ‘আমি এমন ব্যক্তি, যাকে ধাক্কা দিয়ে মাটিতে ফেলে দিয়ে খুব সুবিধা হবে না। আমি মাটিতে পড়ে থাকব না, আমি উঠে দাঁড়িয়ে লড়াই করব। লড়ে নিজের স্বপ্নটা পূরণ করার চেষ্টা করব। কেউ কাউকে থামিয়ে দিতে পারে না, যদি না সে নিজেই নিজেকে থামিয়ে দিয়ে থাকে।’
