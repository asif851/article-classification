
‘নড়াইল এক্সপ্রেস ফাউন্ডেশন’ মাশরাফি বিন মুর্তজার নিজেরই এক উদ্যোগ। লাভজনক কিছু নয়, যে মাটিতে তাঁর জন্ম, সে নড়াইলের মানুষের কল্যাণের লক্ষ্যেই এটি গড়ে তোলা। সংগঠনটি চিকিৎসা সুবিধা থেকে শুরু করে নড়াইলের সার্বিক উন্নয়নের জন্য কাজ করে। এবারের বিপিএলে রংপুর রাইডার্সের সঙ্গে চুক্তিবদ্ধ হওয়ার সময়ই ফ্র্যাঞ্চাইজি কর্তৃপক্ষের কাছে একটি অ্যাম্বুলেন্স চেয়েছিলেন বাংলাদেশের ওয়ানডে অধিনায়ক। বিপিএল শিরোপা জেতার আনন্দের রেশ থাকতে থাকতেই রংপুর রাইডার্স মাশরাফির সেই চাওয়া পূরণ করল। গতকাল ফাউন্ডেশনের কাছে হস্তান্তর করা হয়েছে অ্যাম্বুলেন্সটি।অ্যাম্বুলেন্সটি এখন থেকে নড়াইলের যেকোনো মানুষের জরুরি চিকিৎসা-সেবা মেটাতে ব্যবহৃত হবে। নড়াইল এক্সপ্রেস ফাউন্ডেশনের প্রধান নির্বাহী তরিকুল ইসলাম প্রথম আলোকে অ্যাম্বুলেন্সটি গ্রহণ করার কথা জানিয়েছেন। তিনি বলেছেন, ‘নড়াইলের মানুষের স্বাস্থ্যসেবার মান আরও উন্নত করতে নড়াইল এক্সপ্রেস ফাউন্ডেশন কাজ করছে। মাশরাফি বিপিএলে রংপুরের সঙ্গে চুক্তিবদ্ধ হওয়ার সময় কর্তৃপক্ষের কাছে এটি চেয়েছিলেন। আমরা আনন্দিত, ফ্র্যাঞ্চাইজিটি সে চাওয়া পূরণ করেছেন। নড়াইলের যেকোনো মানুষ নিজেদের প্রয়োজনে অ্যাম্বুলেন্সটি ব্যবহার করতে পারবে।’মাশরাফির ফেসবুক পেজেও অ্যাম্বুলেন্সটি নড়াইল এক্সপ্রেস ফাউন্ডেশনের কাছে হস্তান্তর হওয়ার কথা জানানো হয়েছে।
 
