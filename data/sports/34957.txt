
প্রায় এক যুগ পরে সাদা পোশাকে দেখা হয়েছে বাংলাদেশ ও অস্ট্রেলিয়ার। এই সময়ে বিশ্ব ক্রিকেটে অনেক পরিবর্তন এসেছে। অজেয় অস্ট্রেলিয়ার রূপ বদলেছে। বাংলাদেশও এখন বলে কয়ে হারিয়ে দেয় যেকোনো দলকে। বাংলাদেশ এখন সবার সঙ্গে প্রতিদ্বন্দ্বিতা গড়তে জানে। এ কারণেই আরও নিয়মিত বাংলাদেশের সঙ্গে খেলতে চান স্টিভ স্মিথ। 
২০০৬ সালে চট্টগ্রামে বাংলাদেশকে ইনিংস ব্যবধানে হারিয়েছিল অস্ট্রেলিয়া। ১১ বছর পর মুখোমুখি হয়ে সেই অস্ট্রেলিয়াই ঢাকা টেস্টে হেরেছে বাংলাদেশের কাছে। নিজেদের কন্ডিশনে যে বাংলাদেশ এখন ভয়ংকর দল, সেটা বুঝতে পেরেছে অস্ট্রেলিয়া। এমন এক দলের সঙ্গে এতটা বিরতি দিয়ে খেলতে চান না স্মিথ, ‘আবার খেলতে পারলে খুব ভালো হবে। ১১ বছর অনেক লম্বা সময়। ওরা যেভাবে খেলেছে, অসাধারণ। প্রথম টেস্টে হারিয়েছে, এখানেও চ্যালেঞ্জ দিয়েছে। ওদের সঙ্গে আবার খেলার সুযোগ পেলে, সেটা খুব ভালো হবে।’ সিরিজে নিরঙ্কুশ প্রাধান্য বিস্তার করার উদ্দেশ্য নিয়ে বাংলাদেশে এসেছিল অস্ট্রেলিয়া। কিন্তু চট্টগ্রামে উল্টো সিরিজ বাঁচানোর লক্ষ্য নিয়ে নামতে হয়েছে স্মিথদের। সিরিজ শেষে তাই আক্ষেপের সঙ্গে স্বস্তি মিশে রইল স্মিথের কণ্ঠে, ‘আমরা ২-০ বেশি পছন্দ করতাম। প্রথম টেস্ট জিততে না পারা হতাশার কিন্তু বাংলাদেশের প্রশংসা করতেই হচ্ছে। ওরা সিরিজজুড়ে খুব ভালো খেলেছে। ১-১ সমতায় শেষ করতে পেরে ভালো লাগছে।’
