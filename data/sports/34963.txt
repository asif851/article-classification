
অ্যালান ডোনাল্ড অস্ট্রেলিয়ার বোলিং কোচ হচ্ছেন, খবরটি জানা গিয়েছিল গতকালই। ক্রিকেট অস্ট্রেলিয়া (সিএ) অবশ্য একটা ‘তবু’ রেখে দিয়েছিল, ওয়েস্ট ইন্ডিজ সফরের আগে কোনো সিদ্ধান্ত নয় জানিয়ে। কিন্তু দিন পেরোতেই তারা জানিয়ে দিল, শ্রীলঙ্কা সফরের জন্য অস্ট্রেলিয়ার বোলিং কোচ হচ্ছেন ‘সাদা বিদ্যুৎ’।প্রথমে শোনা গিয়েছিল জুলাই ও সেপ্টেম্বরে শ্রীলঙ্কা ও দক্ষিণ আফ্রিকা সিরিজের জন্য দায়িত্ব পেতে যাচ্ছেন ডোনাল্ড। তবে ক্রিকেট অস্ট্রেলিয়া আজ জানাল, শুধুমাত্র শ্রীলঙ্কা সফরের জন্যই নিয়োগ পাচ্ছেন ডোনাল্ড। পরের সিরিজগুলোর জন্য এখনো সিদ্ধান্ত নেয়নি সিএ। তাঁর আগেই স্থায়ী বোলিং কোচ নিয়োগের ইচ্ছা অস্ট্রেলিয়ার। স্থায়ী বোলিং কোচ হিসেবে অস্ট্রেলিয়ারই সাবেক ফাস্ট বোলার জেসন গিলেস্পিই তাদের প্রথম পছন্দ।
সীমিত সময়ের জন্য হলেও ডোনাল্ডকে সহকর্মী হিসেবে পাবেন, এতে খুশি অস্ট্রেলিয়া ক্রিকেট দলের মূল কোচ ড্যারেন লেমান, ‘অভিজ্ঞতার ভান্ডার নিয়ে আসবে সে (ডোনাল্ড)। তাঁর সংস্পর্শে এসে আমাদের ছেলেদের অনেক উপকার হবে।’ শ্রীলঙ্কা সফরে অস্ট্রেলিয়ার কোচিং দলে আসবে আরেকটি পরিবর্তন। ব্যাটিং কোচ গ্রেগ ব্লিউয়েট পিতৃত্বকালীন ছুটিতে যাবেন, ওই সময়ে তাঁর স্থলাভিষিক্ত হবেন স্টুয়ার্ট ল।
