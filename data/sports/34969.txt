
নিজেদের বিদায়ী উপহার দিতে পারল না সিলেট। বিপিএলের সিলেট পর্বের প্রথম তিন ম্যাচেই জয় পেয়েছিল সিলেট সিক্সার্স। কিন্তু আজ শেষ ম্যাচে এসে আর পারেনি দলটি। খুলনা টাইটানসের কাছে ৬ উইকেটে হেরেছে সিলেট। ১৩৫ রান তাড়া করতে নেমে ১২ বল বাকি থাকতেই ম্যাচ শেষ করে দিয়েছেন মাইকেল ক্লিঙ্গার। 
এত দিন সিলেটের ম্যাচ মানেই উদ্বোধনী জুটিতে বড় এক ভিত্তি দিয়ে যাবেন আন্দ্রে ফ্লেচার ও উপুল থারাঙ্গা। ফ্লেচার যদি নাও পারেন থারাঙ্গা অন্তত ফিফটি পাবেন। আজ দুটোর কোনোটাই হয়নি। এতেই সিলেট সিক্সার্সের ব্যাটিংয়ের রুগ্‌ণ দশার দেখা মিলল। প্রথমে ব্যাট করতে নেমে ৫ উইকেটে ১৩৫ রান তুলেছে সিলেট। শিশিরের কারণে যেখানে রান তাড়া করাকেই সবাই পছন্দ করছেন, সেখানে ১৩৬ রান খুব সহজ এক লক্ষ্য। তবু যে খুলনাকে ১৮ ওভার খেলতে হলো, এর কারণ তাইজুল ইসলাম। বাঁহাতি স্পিনার দারুণ এক স্পেলে ১৯ রানে ৩ উইকেট তুলে নিয়ে সিলেটকে জয়ের স্বপ্ন দেখাচ্ছিলেন। কিন্তু ক্লিঙ্গার ও মাহমুদউল্লাহ ঠান্ডা মাথায় সামলে নিয়েছে সব চাপ। ৫০ রানের চতুর্থ উইকেট জুটিতে এ দুজনই ম্যাচ থেকে ছিটকে দিয়েছেন সিলেটকে। ৯৩ রানে চতুর্থ উইকেট হিসেবে মাহমুদউল্লাহ ফিরলেও প্রথম জয় পেতে অসুবিধা হয়নি টাইটানসদের। ব্রাফেটকে (২৩ *) নিয়ে অনায়াসে ম্যাচ বের করেছেন ক্লিঙ্গার। বর্ষীয়ান এই অস্ট্রেলিয়ান অপরাজিত ছিলেন ৪৭ রানে। এর আগে টপ অর্ডারের ব্যর্থতার পরও দলকে মোটামুটি একটা সংগ্রহ এনে দিয়েছেন নাসির। ৩৫ বলে নাসিরের অপরাজিত ৪৭ রানেই ১৩৫ রান করতে পেরেছিল সিলেট। তবে অধিনায়কের সে ইনিংসেও সিলেটের শেষ রক্ষা হয়নি।
