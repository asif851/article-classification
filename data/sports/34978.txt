
আনুষ্ঠানিক ঘোষণাটাই কেবল বাকি ছিল। সেই ঘোষণাও এসে গেল। ওয়েস্ট ইন্ডিজের সাবেক ফাস্ট বোলার কোর্টনি ওয়ালশ যোগ দিচ্ছেন বাংলাদেশের বোলিং কোচ হিসেবে। বাংলাদেশ ক্রিকেট বোর্ড (বিসিবি) এক বিবৃতিতে নিশ্চিত করেছে ওয়ালশের নিয়োগের খবরটি।
ওয়ালশ সেই বিবৃতিতে বলেছেন, ‘বাংলাদেশ ক্রিকেট বোর্ডে বোলিং কোচ হিসেবে যোগ দিতে পারায় আমি দারুণ রোমাঞ্চিত। আমি বাংলাদেশের খেলোয়াড়দের সঙ্গে কাজ করার ব্যাপারে মুখিয়ে আছি।’বাংলাদেশের ক্রিকেটকে প্রতিভাময় উল্লেখ করে হেড কোচ চন্ডিকা হাথুরুসিংহের সহযোগী হিসেবে তাঁর প্রতি আস্থা ও শ্রদ্ধার ব্যাপারটিও তুলে ধরেছেন ওয়ালশ, ‘অনেক দিন ধরে বাংলাদেশের ক্রিকেটকে দেখার অভিজ্ঞতা থেকে বলতে পারি, দেশটির ক্রিকেটে প্রতিভার কোনো অভাব নেই। প্রধান কোচ হিসেবে চন্ডিকা হাথুরুসিংহে এখনো পর্যন্ত দারুণ কাজ করে চলেছেন। আশা করছি, তাঁর প্রতি আস্থা রেখে বাংলাদেশের উন্নতিতে আমি ইতিবাচক ভূমিকা রাখতে পারব।’বাংলাদেশে কাজ করাকে নিজের কোচিং ক্যারিয়ারের একটি সুযোগ হিসেবে দেখছেন ওয়ালশ, ‘এমন একটি প্রতিভাবান দলের সঙ্গে কাজ কারাটা আমার কোচিং ক্যারিয়ারের একটি নতুন দিগন্ত উন্মোচন করবে।’একসময়ের টেস্টে সর্বোচ্চ উইকেটশিকারি ২০০১ সালে অবসর নেওয়ার পর ওয়েস্ট ইন্ডিজ ক্রিকেটের উন্নতিতে ভূমিকা পালন করছিলেন। ওয়েস্ট ইন্ডিজ অনূর্ধ্ব-১৯ দলের সঙ্গেও কাজ করেছেন। ক্যারিবীয় ক্রিকেট লিগে কাজ করেছেন জ্যামাইকা তালওয়াসের বোলিং পরামর্শক হিসেবে। ৫১৯ টেস্ট উইকেটের মালিক ওয়ালশ সর্বশেষ দায়িত্ব পালন করেছেন ওয়েস্ট ইন্ডিজের নির্বাচক হিসেবে।বিসিবির সঙ্গে ওয়ালশের চুক্তির মেয়াদকাল শুরু হচ্ছে আজ থেকেই (১ সেপ্টেম্বর)। ২০১৯ সালের ইংল্যান্ড বিশ্বকাপ পর্যন্ত দায়িত্ব পালন করবেন ৫৩ বছর বয়সী এই ক্যারিবীয় কিংবদন্তি। চুক্তির মেয়াদ বাড়ানোর সম্ভাবনা তো থাকছেই।১৯৯৬ থেকে ১৯৯৯ সাল পর্যন্ত বাংলাদেশের কোচ হিসেবে দায়িত্ব পালন করেছিলেন ওয়েস্ট ইন্ডিজের অন্যতম সেরা ব্যাটসম্যান গর্ডন গ্রিনিজ। তাঁর অধীনেই ১৯৯৭ সালের আইসিসি ট্রফি জিতে বিশ্বকাপে খেলার সুযোগ আদায় করে নিয়েছিল বাংলাদেশ। কোর্টনি ওয়ালশ হচ্ছেন বাংলাদেশের কোচিং স্টাফে দায়িত্ব পালন করা দ্বিতীয় ক্যারিবীয় ক্রিকেট ব্যক্তিত্ব। তাঁকে অভিহিত করা হচ্ছে বাংলাদেশের সবচেয়ে হাইপ্রোফাইল কোচিং স্টাফ হিসেবে।
