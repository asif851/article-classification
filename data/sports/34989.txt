
তারিখ বদলে যাচ্ছে এবারের বিপিএলের। ২০১৭-১৮ মৌসুমের বিপিএল শুরু হওয়ার কথা ছিল ৪ নভেম্বর। দুদিন এগিয়ে এনে সেটির নতুন তারিখ হচ্ছে ২ নভেম্বর। দুদিন আগে উদ্বোধনী অনুষ্ঠান, যেখানে জাঁকালো কনসার্ট আয়োজনের ইচ্ছে আছে বিপিএল কর্তৃপক্ষের। আজ সংবাদ সম্মেলনে বিপিএলের এবারের কিছু পরিবর্তন ও নিয়মের কথা জানানো হয়েছে। এর আগেও পত্রপত্রিকায় কিছু পরিবর্তনের খবর এসেছে। একঝলকে দেখে নিতে পারেন:




দল: বিপিএল এবার হবে আট দলের। নতুন নামে ফিরে আসছে সিলেট। সুরমা সিক্সার্স নামের এই দল ভেন্যু হিসেবে সিলেটকে চেয়েছিল। সিলেটকে ভেন্যু করা হবে কি না, তা এখনো চূড়ান্ত হয়নি।




আইকন: বিপিএলে যেহেতু এবার একটি দল বাড়ছে, ফলে বাড়ছে একজন আইকন খেলোয়াড়ও। নতুন আইকন খেলোয়াড় হয়েছেন মোস্তাফিজুর রহমান। আগের সাত আইকন ছিলেন সাকিব, মাশরাফি, মাহমুদউল্লাহ, মুশফিক, সৌম্য, সাব্বির ও তামিম।




আইকনদের দলবদল: খেলোয়াড়েরা নিজ নিজ দল বেছে নিতে পারবেন। লটারির মাধ্যমে তাঁদের পাওয়ার সুযোগ থাকছে না। অনেকে এরই মধ্যে ব্যক্তিগত আলোচনায় পুরোনো দলে থেকে গেছেন বা নতুন দল বেছে নিয়েছেন। দু-একজনের কথাবার্তা এখনো চলছে।




বিদেশি খেলোয়াড়: সংখ্যা বাড়ছে। আগে প্রতি একাদশে সর্বোচ্চ চারজন বিদেশি খেলতে পারতেন। স্থানীয় খেলোয়াড়দের আপত্তির পরও একজন বিদেশি বাড়িয়ে সেটি করা হয়েছে পাঁচজন। আট ফ্র্যাঞ্চাইজির পাঁচটি বিদেশি খেলোয়াড় বাড়ানোর লিখিত অনুরোধ করেছিল বিপিএলের কাছে।




বিদেশি আকর্ষণ: বিদেশি খেলোয়াড়েরা আইপিএল দর্শকদের কাছে বড় আকর্ষণ হয়ে থাকেন। তাই একাদশে কমপক্ষে তিনজন বিদেশি খেলোয়াড় রাখতেই হবে, এমন নিয়ম করে দেওয়া হচ্ছে। দলগুলো খেলোয়াড় ড্রাফটের বাইরেও যেকোনো সময়ে যতজন খুশি বিদেশি খেলোয়াড়কে নিবন্ধন করাতে পারবে।




খেলোয়াড় ড্রাফট: সেপ্টেম্বরের মাঝামাঝি বিপিএলের খেলোয়াড় ড্রাফট অনুষ্ঠিত হবে। ড্রাফটে প্রতিটি দলকে কমপক্ষে ১৩ জন স্থানীয় খেলোয়াড়কে নিতে হবে। ড্রাফটের তালিকায় থাকা বিদেশিদের মধ্যে কমপক্ষে দুজনকে নিতে হবে। 




খেলোয়াড় ধরে রাখা: প্রতিটা দল আগের খেলোয়াড় ড্রাফট থেকে চারজন খেলোয়াড় রেখে দিতে পারবে। অর্থাৎ, একজন আইকন ছাড়া আরও তিনজন খেলোয়াড়কে তারা ধরে রাখতে পারবে। বাকি স্কোয়াড তৈরি হবে খেলোয়াড় ড্রাফট ও এর বাইরে বিদেশিদের সঙ্গে চুক্তি করে।




