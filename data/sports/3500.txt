
এল ক্লাসিকো। তর্ক সাপেক্ষে মৌসুমের সবচেয়ে বড় ম্যাচ। বাংলাদেশ সময় গত রাতে হয়ে যাওয়া ম্যাচটির প্রস্তুতিও নিশ্চয়ই তেমন ছিল বার্সেলোনা ও রিয়াল মাদ্রিদ ফুটবলারদের। মোটেও তা নয়! ক্রিস্টিয়ানো রোনালদো ও জেরার্ড পিকেকেই দেখুন। রিয়াল মাদ্রিদ ফরোয়ার্ড এই সপ্তাহেই উদ্বোধন করেছেন তাঁর পারফিউম ব্র্যান্ড ‘ক্রিস্টিয়ানো রোনালদো লেগাসি’। অবশ্য রোনালদোর নাক যে গোলের পাশাপাশি সুগন্ধিতেও আকৃষ্ট, সে তো পুরোনো কথা। এদিকে পিকে ও তাঁর পরিবারের সপ্তাহটা কেটেছে পুরস্কারে পুরস্কারে। গত সোমবার বার্সেলোনা ডিফেন্ডার জিতেছেন বর্ষসেরা কাতালান ফুটবলারের পুরস্কার। বৃহস্পতিবার সর্বকালের সফলতম লাতিন গায়িকার পুরস্কার জিতেছেন তাঁর পপতারকা স্ত্রী শাকিরা। স্ত্রী ও দুই সন্তানকে নিয়ে পিকে গেছেন কলম্বিয়ায় পুরস্কার বিতরণী অনুষ্ঠানে। ডেইলি মেইল।
