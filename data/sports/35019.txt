
মাত্র এক মাস আগের কথা। যেবার অবিশ্বাস্যভাবে ডমিনিকা টেস্ট জিতে গেল পাকিস্তান। প্রায় ৫০ বছর অপেক্ষা শেষে জিতল ক্যারিবীয় সফরে প্রথম টেস্ট সিরিজও। সেই ম্যাচে হালকা-পাতলা গড়নের এক পেসারের টেস্ট অভিষেক হলো। অভিষেকেই নজর কাড়লেন দুর্দান্ত বোলিং করে। প্রথম ইনিংসে উইকেটশূন্য থাকলেও ১৭ ওভারে দিলেন মাত্র ২২ রান। দ্বিতীয় ইনিংসে ইয়াসির শাহর ঝলকের আড়ালে চলে গেলেও তাঁর ভূমিকাও কম ছিল না। ২০ ওভার বোলিং করে মাত্র ৩৩ রান দিয়ে ৩ উইকেট।
পাকিস্তান তরুণ পেস বিস্ময় উপহার কম দেননি। তবে সাম্প্রতিক সময়ে সেরা আবিষ্কার নিঃসন্দেহে হাসান আলী; ২০ ওয়ানডের ক্যারিয়ারে যেটি প্রমাণ করে চলেছেন এই ২৩ বছর বয়সী। এবারের চ্যাম্পিয়নস ট্রফি দিয়ে হাসান ক্রিকেট বিশ্বকে চেনালেন। আজকের সেমিফাইনালেও পাকিস্তানের সেরা বোলার। মাত্র ৩৫ রানে নিয়েছেন ৩ উইকেট। টুর্নামেন্টে উড়তে থাকা ইংল্যান্ড অলআউট হয়েছে মাত্র ২১১ রানে!জশ হ্যাজেলউডকে পেরিয়ে হাসান এবারের আসরের সর্বোচ্চ উইকেটশিকারি হয়ে গেলেন। সহজ লক্ষ্যটা ছুঁতে পারলে ম্যাচ পাবেন আরও একটি। এখন পর্যন্ত এই আসরে ১০ উইকেট তাঁর। পাকিস্তানের পক্ষে এক আসরে সবচেয়ে বেশি উইকেটের নতুন রেকর্ডও এটি। ২০০৯ সালে সাঈদ আজমল নিয়েছিলেন ৮ উইকেট।হাসান সবচেয়ে বেশি মুগ্ধ করেছেন তাঁর ধারাবাহিকতা দিয়ে। ভারতের বিপক্ষে নিজেদের প্রথম ম্যাচটা কেবল ভালো যায়নি। ৭০ রানে ১ উইকেট নিয়েছিলেন। তা সেদিন সব পাকিস্তানি বোলারের ওপর দিয়েই ঝড় গেছে। সেখান থেকে পাকিস্তান ঘুরে দাঁড়াল। আর এর মূল কারিগর ছিলেন হাসান। দক্ষিণ আফ্রিকার বিপক্ষে নিলেন ২৪ রানে ৩ উইকেট। শ্রীলঙ্কার বিপক্ষে ৩ উইকেট নিলেন ৪৩ রানে। আজ ৩৫ রানে ৩ উইকেট। চার ম্যাচের প্রতিটাতেই উইকেট পেয়েছেন। এর মধ্যে সর্বশেষ তিন ম্যাচে টানা ৩টি করে উইকেট!১৮ জুনের ফাইনালে পাকিস্তান যাবে কি না, হাতে ট্রফি উঠবে কি না, তা এখনো নিশ্চিত নয়। তবে একটা বড় পুরস্কার তো পেয়েই গেছে তারা। হাসান আলীর মতো প্রতিশ্রুতিশীল পেসার! আজ পাকিস্তান জিতলে যাঁর টুর্নামেন্টের সেরা বোলার হওয়া প্রায় নিশ্চিত হয়ে যাবে!




 


ম্যাচ


উইকেট


সেরা


গড়


ইকোনমি




হাসান আলী


৪


১০


৩/২৪


১৭.২০


৪.৫২




জশ হ্যাজেলউড


৩


৯


৬/৫২


১৫.৭৭


৫.০৭




লিয়াম প্লাঙ্কেট


৪*


৮


৪/৫৫


২০.৩৭


৫.৯২




জুনায়েদ খান


৩


৭


৩/৪০


১৯.২৮


৪.৮৫




আদিল রশিদ


৩*


৬


৪/৪১


১৪.৬৬


৪.৪০




অ্যাডাম মিল্‌ন


৩


৬


৩/৭৯


২৪.৩৩


৬.৮৪




নুয়ান প্রদীপ


৩


৬


৩/৬০


৩১.১৬


৬.২৩




