
বিশ্ব ‘লাফ’ দিবস বলে কিছু আছে বলে শোনা যায়নি। কিন্তু কাল ছিল জিম্বাবুইয়ানদের লাফানোর দিন। নিরোশান ডিকভেলাকে ফিরিয়ে ‘হাইফাইভ’ করতে শূন্যে লাফান টেন্ডাই চাতারা আর ক্রিস্টোফার পোফু। শ্রীলঙ্কার অধিনায়ক অ্যাঞ্জেলো ম্যাথুস আউট হওয়ার পর লাফ দিলেন গ্রায়েম ক্রেমার, সিকান্দার রাজা ও পিটার মুর। শ্রীলঙ্কান ইনিংসে বিস্তর লাফালাফির পর ম্যাচের শেষ লাফটা দিলেন সিকান্দার রাজা। সেটি জয়সূচক ছক্কা মারার পর। সেখানে তাঁর সঙ্গী অপরাজিত আরেক ব্যাটসম্যান অধিনায়ক ক্রেমার। সীমানার ওপারে থাকা বাকি সব খেলোয়াড়, কোচিং স্টাফ—সবাই-ই তখন আনন্দে লাফাচ্ছেন।
১০ জুলাই জিম্বাবুয়ে দলের জন্য লাফালাফির দিন হতেই পারে। এই সিরিজের আগে দেশে ও দেশের বাইরে শ্রীলঙ্কার বিপক্ষে ১৮টি ওয়ানডে খেলেছে জিম্বাবুয়ে। জিতেছে মাত্র দুটি। সেই দুটিও নিজেদের মাঠে। আর এই সিরিজেই জিতল তিনটি ম্যাচ। যে তিনটি জয় শ্রীলঙ্কার মাটিতে প্রথম সিরিজ জয়ের বিমল আনন্দেও ভাসিয়েছে তাদের। ক্রেমার যথার্থই বলেছেন, ‘এই জয় খুব বিশেষ। দেশে সমর্থকেরা নিঃসন্দেহে আনন্দে লাফাবে।’ ওপেনার সলোমন মায়ার বললেন, ‘সারা বিশ্বে ছড়িয়ে-ছিটিয়ে থাকা সব জিম্বাবুইয়ানের জন্যই আনন্দের এক মুহূর্ত এটা।’
দেশে আর দেশের বাইরে হারতে হারতে ওয়ানডে র‍্যাঙ্কিংয়ের ১১ নম্বরে নেমে গেছে জিম্বাবুয়ে। একসময় যে তারা বাংলাদেশকে বলেকয়ে হারাত আর ইংল্যান্ড, ভারত ও নিউজিল্যান্ডের মতো দলের বিপক্ষে সিরিজ জিতেছিল, সেটিকে দূর অতীতের কোনো রূপকথা মনে হতে শুরু করেছিল। গত ফেব্রুয়ারিতেই নিজেদের দেশে আফগানিস্তানের কাছে ৩-২ ব্যবধানে সিরিজ হারার কলঙ্কও যোগ হয়েছে। শ্রীলঙ্কা সফরে সেই জিম্বাবুয়েই যেন জেগে উঠল নতুন করে। ২০০৯ সালে কেনিয়াকে হারানোর পর এই প্রথম বিদেশের মাটিতে ওয়ানডে সিরিজ জয়। সেটি কী দাপট দেখিয়ে! প্রথম ম্যাচে ৩১৬ রান তাড়া করে ১৪ বল বাকি থাকতেই জিতেছে ৬ উইকেটে। ডাকওয়ার্থ-লুইস পদ্ধতিতে কঠিন হয়ে যাওয়া চতুর্থ ম্যাচটি জিতে সিরিজে সমতা এনেছে। আর ফাইনালে রূপ নেওয়া পঞ্চম ও শেষ ম্যাচটিতেও জিতল সব বিভাগে শ্রীলঙ্কার চেয়ে ভালো খেলে।
সিরিজে কালই প্রথম টস জেতে জিম্বাবুয়ে। প্রথম ওভারেই ক্রেমার বোলিংয়ে নিয়ে আসেন রাজাকে। ৫ ওভারের প্রথম স্পেলে ১১ রান দিয়ে তুলে নেন ২ উইকেট। পরে নেন আরও একটি। ভালো বোলিং করেছেন জিম্বাবুয়ের বাকি তিন স্পিনার ক্রেমার, শন উইলিয়ামস আর ম্যালকম ওয়ালারও। একসময় তো ১২৬ রানে ৭ উইকেট পড়ে গিয়েছিল শ্রীলঙ্কার। মনে হচ্ছিল দুই শই বোধ হয় হবে না। সেটি হয়েছে আসেলা গুনারত্নের কল্যাণে। নবম উইকেটে দুশমন্ত চামিরার সঙ্গে তাঁর ৫০ রানের ইনিংস-সর্বোচ্চ জুটির কল্যাণেই ২০৩ রান তুলতে পারে শ্রীলঙ্কা।
ব্যাটিং-দুরূহ উইকেটে ২০৩ রানকেই মনে হচ্ছিল বড় স্কোর। কিন্তু জিম্বাবুয়ের দুই ওপেনার হ্যামিল্টন মাসাকাদজা ও সলোমন মায়ার দারুণ ব্যাটিং করেই গড়ে দেন ম্যাচের ভাগ্য। ১৪.২ ওভারে ৯২ রানের জুটিটির কারণেই পরে ব্যাটিং ধসেও (১৩৭/১ থেকে ১৭৫/৭, ৩৮ রানে ৬ উইকেট) সমস্যা হয়নি জিম্বাবুয়ের। সূত্র: টেন থ্রি, ক্রিকইনফো।
সংক্ষিপ্ত স্কোর
শ্রীলঙ্কা: ৫০ ওভারে ২০৩/৮ (গুনারত্নে ৫৯*, গুনাতিলকা ৫২, ম্যাথুস ২৪, চামিরা ১৮*; রাজা ৩/২১, ক্রেমার ২/২৩, ওয়ালার ১/২১, উইলিয়ামস ১/৪১, চাতারা ১/৪৯)। জিম্বাবুয়ে: ৩৮.১ ওভারে ২০৪/৭ (মাসাকাদজা ৭৩, মায়ার ৪৩, মুসাকান্দা ৩৭, রাজা ২৭*, ক্রেমার ১১*; ধনঞ্জয়া ৪/৪৭, মালিঙ্গা ২/৪৪, গুনারত্নে ১/২৩)। ফল: জিম্বাবুয়ে ৩ উইকেটে জয়ী। সিরিজ: জিম্বাবুয়ে ৩-২ ব্যবধানে জয়ী। ম্যান অব দ্য ম্যাচ: সিকান্দার রাজা (জিম্বাবুয়ে)। ম্যান অব দ্য সিরিজ: হ্যামিল্টন মাসাকাদজা (জিম্বাবুয়ে)।
