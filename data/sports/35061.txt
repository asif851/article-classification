
রিয়ালের জন্য জয়টা ছিল অতীব জরুরি। একে তো গত তিন সপ্তাহে দুটি হার ও একটি ড্রয়ের পর সমর্থকদের মন বেজার, আত্মবিশ্বাসও তলানিতে, তার ওপর লা লিগায় বার্সেলোনার ৪ পয়েন্টের অগ্রগামীতা। সব মিলিয়ে লেভান্তের বিপক্ষে জয়টা ছিল আবশ্যকই। গ্যারেথ বেলের জোড়া গোলে সেই অবশ্য করণীয়টাই সেরেছেন কার্লো আনচেলত্তির শিষ্যরা। টানা নয় ম্যাচ গোল খরায় থাকার পর অবশেষে গোল পেলেন ওয়েলসের এই তারকা। 
রোববার রাতে বার্নাব্যুর এই জয় বার্সেলোনার সঙ্গে রিয়ালের পয়েন্টের ব্যবধান কমিয়ে নিয়ে এসেছে ১-এ। দুটি গোলই বেল করেন ম্যাচের প্রথমার্ধে। ‘এল ক্লাসিকো’র আগে এই জয় রিয়ালের হারানো আত্মবিশ্বাসটাকে অনেকটাই পুনরুদ্ধার করবে—এ কথা বলাই যায়।চোট কাটিয়ে রোববার রাতে রিয়ালের প্রথম একাদশে ফিরেছিলেন সার্জিও রামোস ও লুকা মডরিচ। পোস্টের নিচে কিছু দিন ধরেই নিজেকে হারিয়ে খোঁজা ইকার ক্যাসিয়াসের স্থান কাল হয়েছিল সাইড বেঞ্চে। ক্যাসিয়াসের বদলে রিয়ালের গোলবার সামলান কেইলর নাভাস।ম্যাচটা কিন্তু রিয়াল শুরু করেছিল অসাধারণ বিক্রমেই। খেলার প্রথম চার মিনিটেই দুটি গোলের সুযোগ তৈরি করে তারা। এই দুটি সুযোগেই ওর মধ্যেই এগিয়ে যেতে পারত রিয়াল। দ্বিতীয় মিনিটে গ্যারেথ বেল লেভান্তের পোস্টে লক্ষ্যভ্রষ্ট শট নেন। চার মিনিটের সময় ক্রিস্টিয়ানো রোনালদোর তীব্র শট বারে লেগে প্রতিহত হয়। প্রথমার্ধের ১৮তম মিনিটেই ১-০ গোলে এগিয়ে যায় রিয়াল। রোনালদোর একটি শট লেভান্তের এক ডিফেন্ডার গোললাইন থেকে ফিরিয়ে দিলে ওই ফিরতি বলেই টোকা দিয়ে রিয়ালকে এগিয়ে নেন বেল।বেল নিজের দ্বিতীয় ও রিয়ালের জয়সূচক গোলটি করেন ম্যাচের ৪০ মিনিটের সময়। তবে গোলটি কিন্তু হতে পারত রোনালদোরই। বক্সের ডানপ্রান্ত থেকে তাঁরই নেওয়া একটি জোরালো শট বেলের পায়ে লেগে জালে জড়ায়।বিরতির পর অবশ্য প্রাধান্য ধরে রেখেই এগিয়ে যায় রিয়াল। এই অর্ধে করিম বেনজেমা একটি সহজ সুযোগ নষ্ট করেন। সুযোগ নষ্ট করেন বেলও। ম্যাচের একেবারে অন্তিম মুহূর্তে রোনালদো সহজ সুযোগ নষ্ট করলে রিয়ালের আর ব্যবধান বাড়ানো সম্ভব হয়নি।ম্যাচ শেষে রিয়ালের এই জয়কে খেলোয়াড়দের প্রচণ্ড ইচ্ছাশক্তি ও মনোযোগী ফুটবলের ফল হিসেবে অভিহিত করেছেন কোচ আনচেলত্তি। সংবাদ সম্মেলনে তিনি বলেন, ‘আজ খেলোয়াড়দের মধ্যে জয়ের ক্ষুধাটা দেখলাম। ভালো খেলার ইচ্ছা ও গভীর মনোযোগী ফুটবলেই তারা সফল। আশা করি ব্যাপারটা সামনের দিনগুলোতেও অব্যাবহত থাকবে।’এই জয়ে রিয়ালের পয়েন্ট ২৭ ম্যাচে ৬৪। লিগ তালিকার শীর্ষে অবশ্য আছে বার্সাই। তাদের পয়েন্ট ৬৫। সূত্র: এএফপি।
