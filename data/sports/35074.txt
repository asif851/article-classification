
প্রথম লেগে ৪-০ গোলে হেরে গেলে দ্বিতীয় লেগ খেলার আর কী দরকার! অ্যাথলেটিক বিলবাও​কে স্প্যানিশ সুপার কাপের শিরোপা এখনই দিয়ে দেওয়া হোক—এই দাবিও তোলা হচ্ছে বার্সেলোনাকে ব্যঙ্গ করে। এক বছরে ছয় শিরোপা জেতার নিজেদের কীর্তিটার পুনরাবৃত্তি বোধ হয় হলো না। বার্সা সমর্থকদের মনে যখন এই হাহাকার, আশার আলো দেখাচ্ছে ইতিহাস। দেখাচ্ছে একটি নাম—লিওনেল মেসি!মেসি আছেন বলেই আশা ছাড়ছে না কাতালান ক্লাবটি। ইতিহাসও সাক্ষ্য দিচ্ছে, প্রথম লেগে কোণঠাসা হওয়ার পরও বেশ কয়েকটি ম্যাচে দারুণভাবে ​ঘুরে দাঁড়িয়েছিল বার্সা। আর এই প্রত্যাবর্তনের লড়াইয়ে সামনে থেকে নেতৃত্ব দিয়েছিলেন মেসি।২০১০ সালের সুপার কাপের ঘটনাই একবার মনে করে দেখা যাক। সেটিও আগস্ট মাসের ঘটনা। ১৪ই আগস্টে সেভিয়ার মাঠে ৩-১ গোলে হেরে বসেছিল বার্সা। প্রথম লেগের ওই ম্যাচে নিজের ছায়া হয়েছিলেন মেসি। একমাত্র গোলটি করেছিলেন জ্লাতান ইব্রাহিমোভিচ। ঠিক এক সপ্তাহ পরেই নিজেদের মাঠে পরের লেগের খেলায় দান পাল্টে গেল। বার্সা জিতে গেল ৪-০ গোলে। হ্যাটট্রিক করলেন মেসি!২০১০ সালের স্মৃতি যদি ‘পুরোনো’ হয়ে যায়, তবে আরও টাটকা উদাহরণও নিতে পারেন। ২০১২-১৩ মৌসুম। চ্যাম্পিয়ন লিগের নক আউট পর্বের শেষ ষোলোতে এসি মিলানের মুখোমুখি বার্সা। সেবার সান সিরোর প্রথম লেগে বার্সা হেরে গেল ২-০ গোলে। ফিরতি লেগে ন্যু ক্যাম্পে খেলতে নেমেছিল দুদল। এবার মেসির জোড়া গোল। বার্সা জিতল ৪-০তে।৪-০—এটাই এখন বার্সার কাছে পরম প্রার্থিত এক স্কোরলাইন। আগামীকাল ন্যু ক্যাম্পে বিলবাওর মুখোমুখি হওয়ার আগে অতীত থেকেই সাহস নিতে পারে বার্সা। এবারও ন্যু ক্যাম্পে দ্বিতীয় লেগে অসম্ভবকে পিছু তাড়া করছে লু্ইস এনরিকের দল। এবারও অন্তত জিততে হবে ৪-০ গোলে। একজনের নামই ঘুরে ফিরে আসছে—মেসি মেসি মেসি। আবারও জাদুর হ্যাট থেকে অবিশ্বাস্য কিছু বের করলে তবেই শিরোপা-পঞ্চকের পাশে উঠবে বার্সার নাম।দানে দানে তিন দান বলে একটা আছে। আগের দুবার দলের ঘুরে দাঁড়ানোতে নেতৃত্ব দিয়েছেন। এবার কি তিন দানের পালা? কে জানে হয়তো সতীর্থদের দিকে ইতিমধ্যে ডাক ছেড়েছেন মেসি, ‘হাল ছেড়ো না বন্ধু, বরং কণ্ঠ ছাড়ো জোরে...।’ সূত্র: মার্কা।
