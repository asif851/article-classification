
বাংলাদেশে বেশির ভাগ সময়ই আন্তর্জাতিক টুর্নামেন্ট সময়মতো হয় না। সেদিক থেকে শেখ কামাল আন্তর্জাতিক ক্লাব টুর্নামেন্টটি অন্তত প্রথম দুবার ধারাবাহিকতা রাখতে পেরেছে। যদিও ২০১৫ সালের অক্টোবরে প্রথম টুর্নামেন্ট হওয়ার পরের বছর একই সময়ে টুর্নামেন্টটি করা যায়নি। সেটা অবশ্য বাফুফের ক্যালেন্ডারে সময় ছিল না বলে। দ্বিতীয় শেখ কামাল টুর্নামেন্টের সময়টা রাখা হয় চলতি মাসে এবং ঘোষিত সূচি মেনে আজই পর্দা উঠছে এই আন্তর্জাতিক ক্লাব টুর্নামেন্টের।প্রথম টুর্নামেন্টটি বেশ সফল হওয়ায় দ্বিতীয়টি নিয়ে আগ্রহ বাড়ারই কথা। যদিও প্রচারটা সেভাবে হয়নি, তাই সেভাবে টুর্নামেন্ট নিয়ে আওয়াজও ওঠেনি। তবে কারও কারও মতে, গতবারের চেয়ে অংশ নেওয়া দলের মান এবার ভালো।গতবারই আয়োজক চট্টগ্রাম আবাহনী বলেছিল, দ্বিতীয়বার দক্ষিণ এশিয়ার বাইরের দল আনা হবে। সেই প্রতিশ্রুতি রেখে এবার দক্ষিণ কোরিয়ার একটি দলকে আনা হয়েছে। যারা খেলে কোরিয়ার চতুর্থ স্তরে। এসেছে কিরগিজস্তানের একটি দলও। বাকি তিনটি বিদেশি দল অবশ্য এই অঞ্চলেরই। আফগানিস্তান, নেপাল ও মালদ্বীপ। আফগানিস্তান বাদে বাকি দুটি দেশের দল এই প্রথম খেলছে।তবে গতবার যেমন কলকাতা ইস্টবেঙ্গল ও মোহামেডান এসেছিল, এবার কলকাতা বা ভারতের কোনো দলকেই পাওয়া যায়নি। পেলে ভালো হতো। বাংলাদেশের ক্লাবের সঙ্গে ভারতের ক্লাবের লড়াইয়ের একটা বাড়তি তাৎপর্য তো আছেই! সেটা প্রথমবারই দেখা গেছে, যখন কলকাতা ইস্টবেঙ্গল দ্বিতীয় সারির দল নিয়েও ফাইনালে উঠে আয়োজক চট্টগ্রাম আবাহনীর কাছে হেরে যায়।সেই ফাইনাল দেখতে চট্টগ্রাম শহরের গন্তব্য ছিল একটাই, এমএ আজিজ স্টেডিয়াম। স্থানীয় দল ৩-২ গোলে জেতায় আয়োজনটা পায় পূর্ণতা। এবারও আয়োজকদের পক্ষ থেকে তেমন আশাবাদই রাখা হচ্ছে। আর বারবারই মনে করিয়ে দেওয়া হচ্ছে, প্রয়াত শেখ কামালের নামটা ছড়িয়ে দিতেই এই আয়োজন। কাল সংবাদ সম্মেলনে আয়োজকেরা তা আরেকবার মনে করিয়ে দিলেন।সঙ্গে যোগ করে নেওয়া যায়, এমন আয়োজন চট্টগ্রামের স্থানীয় ফুটবলে প্রাণ ফেরাবে আরও। যদিও সেখানে নিয়মিতই ঘরোয়া লিগ হচ্ছে। কিন্তু কোথাও যেন সেই প্রাণস্পন্দনটা নেই। যেটি ছিল আশীষ ভদ্র বা ফখরুল ইসলাম কামালদের খেলার সময়। তবে এটা সত্যি, আকর্ষণ তৈরি করতে পারলে লোকে খেলা দেখতে মাঠে আসে। প্রথম শেখ কামাল টুর্নামেন্টের ফাইনালে গ্যালারি ছিল টইটম্বুর, বাইরে ২৫-৩০ হাজার দর্শক খেলা না দেখেই ফিরে যায়।এবারও তেমন একটি ফাইনালের আশা আয়োজকদের। আট দলের মধ্যে যে তিনটি দেশীয় দল খেলছে, তাদের চোখও ফাইনালে। চট্টগ্রাম আবাহনী, ঢাকা আবাহনী ও ঢাকা মোহামেডানের সাফল্য কামনা করবেন দর্শকেরাও। আজই যেমন দর্শকের চোখ খুঁজবে সন্ধ্যা ৭টায় শুরু ম্যাচে মালদ্বীপের টিসি স্পোর্টসের বিপক্ষে ঢাকা আবাহনীর জয়।‘জয়’ শব্দটা বাংলাদেশের ফুটবল থেকে মুছে যাচ্ছে বেশ কিছুদিন ধরে। ভুটানের কাছে জাতীয় দলের হারের পর তো চারদিকে হতাশা। এটি অবশ্য জাতীয় দলের টুর্নামেন্ট নয়; তবু ক্লাব দলের হাত ধরে যদি একটু সুখের অনুভূতি আসে, খারাপ কী?একটা সময় আগা খান গোল্ডকাপ, প্রেসিডেন্ট গোল্ডকাপ হতো বাংলাদেশে। তাতে উত্তেজনার বারুদ ছড়াত ঢাকার মাঠে। শেখ কামাল টুর্নামেন্টটা ধারাবাহিকতা ধরে রেখে দেশের ফুটবল জনতাকে মাঠমুখী করতে পারলে সেটিই হবে এর সার্থকতা।গ্রুপ-এঢাকা আবাহনী, এফসি আলগাপোচন সিটিজেন, টিসি স্পোর্টসগ্রুপ-বিঢাকা মোহামেডান, চট্টগ্রাম আবাহনীমানাং মার্সিয়াংদি, শাহিন আসমাইআজকের খেলাএফসি আলগা-পোচন, বিকেল ৪টাঢাকা আবাহনী-টিসি স্পোর্টস, সন্ধ্যা ৭টা
