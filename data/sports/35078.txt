
সেরেনা উইলিয়ামসের গর্ভে বেড়ে উঠছে তাঁর সন্তান, বয়স ২০ সপ্তাহ। সবকিছু ঠিক থাকলে এ বছর ইউএস ওপেন চলার সময়ই তিনি জন্ম দেবেন সন্তানের। এর অর্থ, এ বছর আর টেনিস কোর্টে নামা হবে না ৩৫ বছর বয়সী তারকার। আদৌ কোর্টে ফেরা হবে কি?বুধবার রাতে আমেরিকান টেনিস তারকার গর্ভে সন্তান আসার খবরটি চাউর হওয়ার পর থেকেই প্রশ্নটা উঠছে। আগামী ২৬ সেপ্টেম্বর ৩৬ বছরে পা রাখবেন সেরেনা। এই বয়সেও কোর্টে লড়াইয়ের প্রেরণা হয়তো পাবেন, কিন্তু শরীর কি সাড়া দেবে তাতে? সেরেনার মা হতে যাওয়ার খবরটি দিয়ে তাঁর মুখপাত্র কেলি বুশ নোভাক পরশু সাফ জানিয়ে দিয়েছেন—২০১৮ সালেই খেলায় ফেরার আশা করছেন সেরেনা।তাঁর নামের পাশে ২৩টি গ্র্যান্ড স্লাম শিরোপা। আর দুটি শিরোপা হলেই সেরেনা ভেঙে দেবেন মার্গারেট কোর্টের সর্বকালের ২৪টি গ্র্যান্ড স্লাম জয়ের রেকর্ড। মধ্য ত্রিশ পেরিয়ে যাওয়া সেরেনার এটাই হবে বড় পরীক্ষা। যেমনটি বলছেন ১৯৮০ দশকের টেনিস তারকা ও বর্তমানে টেনিস ধারাভাষ্যকার প্যাম শ্রাইভার, ‘প্রায় ৩৭ বছর বয়সে চেষ্টা করা এবং মার্গারেট কোর্টকে ধরে ফেলাটাই হবে তার (সেরেনার) সবচেয়ে বড় চ্যালেঞ্জ। সে পারবে না এমনটা ভাবার কোনো কারণ নেই। ত্রিশে পা রাখার পর সে যা অর্জন করেছে, অনেক খেলোয়াড় তা পুরো ক্যারিয়ারেই করতে পারেনি।’মার্গারেট কোর্টই হতে পারেন ‘মম’ সেরেনার ফিরে আসার অনুপ্রেরণা। ১৯৭২ সালে ২৯ বছর বয়সে ছেলে ড্যানিয়েলের মা হয়েছিলেন কোর্ট। মাতৃত্বের বিরতি কাটিয়ে টেনিসে ফেরার বছরই জিতেছিলেন অস্ট্রেলিয়ান ওপেন, ফ্রেঞ্চ ওপেন এবং ইউএস ওপেন!কিম ক্লাইস্টার্সের দিকেও তাকাতে পারেন সেরেনা। বেলজিয়ান চ্যাম্পিয়ন পরিবারকে সময় দেওয়ার জন্য খেলা থেকে অবসর নিয়েছিলেন। সন্তান জন্ম দেওয়ার পর টেনিসে ফিরে জিতেছেন তিন-তিনটি শিরোপা!কোর্ট-ক্লাইস্টার্স পারলে, সেরেনা কেন নন? ‘মা হওয়ার পর অনেক গ্রেট অ্যাথলেটেরই সফল প্রত্যাবর্তন দেখেছি আমরা। এটা সত্যিই প্রেরণা হতে পারে সেরেনার’—বললেন সাবেক টেনিস খেলোয়াড়, বর্তমানে টেনিস ধারাভাষ্যকার ট্রেসি অস্টিন।সেরেনার বয়স একটা ব্যাপার। ছত্রিশ-সাঁইত্রিশ বছর বয়সেও কি প্রেরণা পাবেন ‘মা সেরেনা’? এর সঙ্গে জড়িয়ে ফিটনেসের ব্যাপারটাও। তবে সেরেনা চাইলে সব সম্ভব। বয়স বাড়ার সঙ্গে পাল্লা দিয়ে সবার ক্যারিয়ারের লেখচিত্রটা যখন নিম্নমুখী, সেখানে সেরেনাই ব্যতিক্রম। ১৯৯৫ সালে পেশাদার সার্কিটে পা রেখে প্রথম ১৪ বছরে জিতেছিলেন ১৩টি গ্র্যান্ড স্লাম। অথচ শেষ ১০টি শিরোপা জিততে তাঁর সময় লেগেছে মাত্র পাঁচ বছর! এটা সম্ভব হয়েছে তাঁর হার না-মানা মানসিকতার কারণেই। সেই মানসিকতা ‘মা সেরেনা’র থাকলেই হয়! সূত্র: এএফপি।
”‘সেরেনা উইলিয়ামস মা হচ্ছেন’—আকস্মিক খবরটি জানার পর সবাই ঝাঁপিয়ে পড়েছেন মা হতে চলা টেনিস তারকাকে শুভেচ্ছা জানাতে। টুইটারে দেওয়া সব শুভেচ্ছাবাণীতে মিশে থাকল সেরেনা-স্তুতি
অ্যান্ডি রডিকতাহলে শিশু গোটও (গ্রেটেস্ট অব অলটাইম) আসছে...আমরা খুব খুশি। আমি জানি, মা হিসেবে সেরেনা দারুণ হবে।
ব্রুকলিন ডেকারগর্ভে সন্তান নিয়ে গ্র্যান্ড স্লাম জিতেছে সে। আর আমি ওই অবস্থায় টয়লেটে বসতে, উঠতে-বসতে, এমনকি পোশাক পরার সময়ও রডিকের সাহায্য নিয়েছি!
ক্যারোলিন ওজনিয়াকি‘আন্টি ক্যারো’ শুনতেই মিষ্টি লাগছে। আশপাশের সবাই মা হচ্ছে। কী দারুণ সময়!
ক্রিস এভার্টবিয়ে এবং সন্তান? খুবই বিশেষ একটা বছর আসছে সেরেনার জীবনে। ওর নতুন যাত্রার জন্য খুব খুশি লাগছে...
মার্টিনা নাভ্রাতিলোভাটুইটার তো সেরেনার মা হওয়ার খবরে সরগরম হয়ে উঠল। তার মানে এটা সত্যি! দুজনকেই অভিনন্দন।
উইম্বলডন (স্বীকৃত অ্যাকাউন্ট)টেনিস র্যাকেট ও বলের সঙ্গে নবজাতকের পোশাক দিয়ে, ‘সেরেনা, শুনলাম নতুন অতিথির অপেক্ষায় আছেন। উইম্বলডনের সবার পক্ষ থেকে অভিনন্দন।’
