
মারলন স্যামুয়েলসের ওই আচরণটা একেবারেই পছন্দ হয়নি অস্ট্রেলীয়দের। হাজার হোক শেন ওয়ার্ন দেশটির জাতীয় বীর। দেশের এমন একজন ‘আইকন’কে শুধু ব্যক্তিগত বিদ্বেষে একজন ‘যা-খুশি’ বলে যাবে, সেটা কীভাবে সহ্য করা যায়! মিচেল স্টার্ক ও পিটার সিডল তাই চুপ করে বসে থাকতে পারলেন না। টি-টোয়েন্টি বিশ্বকাপে অস্ট্রেলীয় দলে এই খেলোয়াড়েরা ছিলেন না, তবে বিশ্বকাপ ফাইনাল শেষে স্যামুয়েলস যেভাবে ওয়ার্নকে আক্রমণ করলেন, হাত-পা গুটিয়ে বসে না থেকে সিডলের বিরুদ্ধে ক্ষোভ জানালেন এই দুজন। সিডল টেনে এনেছেন ওয়েস্ট ইন্ডিজের সর্বশেষ অস্ট্রেলিয়া সফরের প্রসঙ্গ। পুরো সিরিজে স্যামুয়েলসের রান ছিল ৭ গড়ে মাত্র ৩৫। সেই সিরিজে শেন ওয়ার্ন স্যামুয়েলসের শরীরী ভাষা নিয়ে প্রশ্ন তুলে গেছেন বারবারই। সিডল বলেছেন, ‘কথাগুলো যদি ক্রিস গেইল বলত, আমি মেনে নিতাম, কারণ সে পারফর্ম করে। এমনকি আন্দ্রে রাসেল বললেও। তা-ই বলে স্যামুয়েলস! ওকে তো আমি নিয়মিত পারফর্ম করতে দেখি না!’ স্টার্ক অবশ্য একটু হালকা করেই স্যামুয়েলসের সমালোচনা করেছেন, ‘আমার মনে হয়, বিষয়টা মাথায় নিয়ে অনেক দিন ধরে ঘুরছে। ওর উচিত সব তিক্ততা মাঠে ছেড়ে খেলায় মনোযোগ দেওয়া।’ ফক্স স্পোর্টস।
