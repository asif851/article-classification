
বিপিএল শুরু হয়েছিল ৪ নভেম্বর। কিন্তু দুই দিন চলে যাওয়ার পর বিপিএল গভর্নিং কাউন্সিল জানাল, টুর্নামেন্ট এখনো শুরুই হয়নি। বৃষ্টিতে প্রথম দুই দিনের খেলা না হওয়ায় নতুন করে বিপিএল শুরু হবে ৮ নভেম্বর, অর্থাৎ আগামীকাল। গতকাল সেই বিপিএলের সূচিও ঘোষণা করা হয়েছে।বৃষ্টিতে খেলা পরিত্যক্ত হওয়ায় নিয়ম অনুযায়ী প্রথম দিনের দুই ম্যাচের চার দলকে ১ পয়েন্ট করে দিয়েছিলেন আম্পায়াররা। খেলা হয়নি দ্বিতীয় দিনেও। কিন্তু এখন আর সেসবে কিছুই যায় আসে না। প্রথম দুই দিনের সব ঘটনাপ্রবাহ মুছে দিয়ে আগামীকাল থেকে দ্বিতীয়বারের মতো শুরু হবে চতুর্থ বিপিএলের আসর। সাত ফ্র্যাঞ্চাইজি এবং স্পনসরদের সঙ্গে আলোচনা করেই এ সিদ্ধান্ত নেওয়া হয়েছে বলে কাল এক সংবাদ বিজ্ঞপ্তিতে জানিয়েছে গভর্নিং কাউন্সিল।নতুন সূচি অনুযায়ী ‘প্রথম’ দিন মিরপুরে প্রথম ম্যাচটি খেলবে বর্তমান চ্যাম্পিয়ন কুমিল্লা ভিক্টোরিয়ানস ও চট্টগ্রাম ভাইকিংস। সন্ধ্যায় মুখোমুখি হবে খুলনা টাইটানস ও রাজশাহী কিংস। আগের ফিকশ্চারে সন্ধ্যার ম্যাচটি ছিল দুপুরে, দুপুরেরটি সন্ধ্যায়। কিন্তু কুমিল্লা ভিক্টোরিয়ানস যেহেতু গতবারের চ্যাম্পিয়ন, নতুন করে শুরু হতে যাওয়া বিপিএলে তাদের ম্যাচ নিয়ে আসা হয়েছে প্রথমে। তাও ভালো, প্রথম ম্যাচে যে বর্তমান চ্যাম্পিয়নদের খেলতে দিতে হয়, গভর্নিং কাউন্সিল অন্তত এই রীতিটি মানছে।মজার ব্যাপার হলো, পরশু রাতেও কুমিল্লা ভিক্টোরিয়ানস এবং রাজশাহী কিংস নতুন করে টুর্নামেন্ট শুরুর বিরোধিতা করেছিল। বৃষ্টিতে পরিত্যক্ত যে ম্যাচগুলোর পয়েন্ট ভাগাভাগি হয়ে গেছে, সেগুলো নতুন করে খেলতে চান না বলেই জানিয়েছিলেন এই দুই ফ্র্যাঞ্চাইজির কর্মকর্তারা। কুমিল্লা ভিক্টোরিয়ানস তো প্রথম ম্যাচের মতো তাদের দ্বিতীয় দিনের ম্যাচ থেকেও চেয়েছিল ১ পয়েন্ট। কিন্তু বিপিএলের চরিত্র মেনে এই দুই ফ্র্যাঞ্চাইজির কোনোটিই অটল থাকতে পারেনি নিজেদের নেওয়া সেই সঠিক অবস্থানে। অন্যদের মতো কুমিল্লা, রাজশাহীও এখন নতুন করে বিপিএল খেলতে রাজি।সিদ্ধান্ত পরিবর্তনের কারণ জানতে কাল বারবার চেষ্টা করেও মুঠোফোনে পাওয়া যায়নি কুমিল্লা ভিক্টোরিয়ানসের চেয়ারপারসন নাফিসা কামালকে। তাঁর ফোন বন্ধ ছিল। রাজশাহী কিংসের প্রধান নির্বাহী তাহমিদ আজিজুল হককে অবশ্য পাওয়া গেল। ‘কাল (পরশু) রাতে আমরা নিজেদের মধ্যে আলোচনা করে দেখলাম, সব ম্যাচ নতুন করে হলে খেলতে সমস্যা নেই। আমরা খেলব’—বলেছেন তিনি।নতুন সূচিতে ৪ নভেম্বরের কুমিল্লা-রাজশাহী ম্যাচটি নিয়ে যাওয়া হয়েছে ৩০ নভেম্বর রাতে। ১০ নভেম্বর রাতে হবে রংপুর রাইডার্স-খুলনা টাইটানসের মধ্যকার ওই দিনের অন্য ম্যাচটি। ৫ নভেম্বরের বরিশাল বুলস-চিটাগং ভাইকিংস ও কুমিল্লা ভিক্টোরিয়ানস-ঢাকা ডায়নামাইটসের ম্যাচ দুটি হবে ১৪ নভেম্বর। আর গতকালের রংপুর-রাজশাহী ম্যাচটি চলে গেছে ২৮ নভেম্বর সন্ধ্যায়। বরিশাল আর খুলনার অন্য ম্যাচটি তো ঢাকা থেকে চট্টগ্রামেই চলে গেছে! সেটি হবে ২০ নভেম্বর।শেষ পর্যন্ত এভাবেই টুর্নামেন্ট এগোবে কি না, সেটি অবশ্য এখনই নিশ্চিত করে বলা যাচ্ছে না। কারণ বিপিএলে ‘শেষ কথা’ বলে কিছু নেই। প্রথম টুর্নামেন্ট থেকেই এর চরিত্র সদা পরিবর্তনশীল। টুর্নামেন্টের মধ্যে আবারও বৃষ্টির উপদ্রব দেখা দিলে এই সূচিও বদলে যেতে পারে। তবে কাল রাতে এই প্রতিবেদন লেখা পর্যন্ত শেষ খবর ছিল, আগামীকাল থেকে বিপিএল আরেকবার শুরু হবে এবং নতুন করে এই শুরুতে সম্মতি আছে সব ফ্র্যাঞ্চাইজির।
