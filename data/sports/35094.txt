
এক নেইমার আলো করে রেখেছেন ব্রাজিলকে। কয়েক বছর পর দক্ষিণ আমেরিকার দেশ বলিভিয়ার রাজধানী লাপাজের পথেঘাটে হয়তো দেখা মিলবে হাজারো নেইমারের! অবিশ্বাস্য খবরই বটে। এটা সত্যি হলে তো আগামী দিনে ফুটবল-বিশ্ব শাসন করবে এই বলিভিয়াই! ব্রাজিল-ইতালি-স্পেনের মতো ফুটবল পরাশক্তিদের অবশ্য এ খবরে বিচলিত হওয়ার কোনো কারণ নেই। বলিভিয়ায় হাজারো নেইমারের দেখা মিলবে ঠিকই, তবে তারা বার্সা ফরোয়ার্ডের মতো প্রতিভাধর ফুটবলার নয়, শুধু নামেই নেইমার! সাম্প্রতিক এক গবেষণায় দেখা গেছে, সদ্যসমাপ্ত কনফেডারেশনস কাপে আলো ছড়ানো নেইমারের প্রতি লা পাজের মানুষের অসীম ভক্তি। সেই ভক্তির মাত্রা এতটাই বেশি, প্রতি ১০০ শিশুর মধ্যে ২০ জনের নাম রাখা হচ্ছে ‘নেইমার’! খবরটি প্রকাশ করেছে স্থানীয় পত্রিকা ‘লা রাজোন’। বলিভিয়ার সিভিল রেজিস্টার অফিসের প্রতিনিধি রেমিগিও কন্দোরিও জানান, ২১ বছর বয়সী ব্রাজিলীয় ফরোয়ার্ডের নাম রাখাটা এখন হালের ফ্যাশন। তাঁর বিশ্বাস, বর্তমান ধারা অব্যাহত থাকলে আগামী ১৭ বছরের মধ্যে রাজধানী লাপাজের বেশির ভাগ প্রাপ্তবয়স্ক পুরুষের নাম হবে নেইমার।
গবেষণায় পাওয়া তথ্য অনুযায়ী, আর্জেন্টাইন মহাতারকা লিওনেল মেসি বা পর্তুগিজ উইঙ্গার ক্রিস্টিয়ানো রোনালদো ততটা জনপ্রিয় নন, যতটা জনপ্রিয় ব্রাজিলীয় ফরোয়ার্ড নেইমার।
সর্বশেষ গত এপ্রিলে নেইমারের দল ব্রাজিলের মুখোমুখি হয় বলিভিয়া। ওই আন্তর্জাতিক প্রীতি ম্যাচে বলিভিয়ানদের অভিজ্ঞতাটা অবশ্য সুখকর নয়। নেইমারের জোড়া গোলে বলিভিয়াকে বিধ্বস্ত (৪-০) করে ব্রাজিল।
