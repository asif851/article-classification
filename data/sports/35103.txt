
ভারতীয় ক্রিকেট দলের কোচ নির্বাচন নিয়ে গতকাল বিরাট এক নাটকই মঞ্চস্থ হয়ে গেল। বিকেলের দিকে কোচ হিসেবে রবি শাস্ত্রী কোচ হচ্ছেন—এমনটা সংবাদমাধ্যমে চাউর হয়ে যাওয়ার কয়েক ঘণ্টা পরেই ভারতীয় ক্রিকেট বোর্ডের (বিসিসিআই) সচিব অমিতাভ চৌধুরী জানিয়ে দেন, কোচের নাম নাকি চূড়ান্ত হয়নি। রবি শাস্ত্রীকে নিয়ে যে সংবাদ ছড়িয়েছে, তার সত্যতা নেই। রাতেই আবার জানা গেল, জল্পনা-কল্পনার দরকার নেই, সাবেক কোচিং ডিরেক্টরই কোহলিদের নতুন কোচ। কোচ নিয়ে দিনভর নাটকের মূলে নাকি ছিল শাস্ত্রীর ব্যাপারে উপদেষ্টা কমিটির একমত না হওয়া।গত বছর সৌরভ গাঙ্গুলী, শচীন টেন্ডুলকার ও ভিভিএস লক্ষ্মণের সমন্বয়ের গঠিত বিসিসিআইয়ের উপদেষ্টা কমিটি শাস্ত্রীকে টপকে কোচ হিসেবে নিয়োগ দিয়েছিল অনিল কুম্বলেকে। এক বছরের মাথায় সেই উপদেষ্টা কমিটিই আবারও ফিরিয়ে আনল সাবেক এই অলরাউন্ডারকে। এবারও শাস্ত্রীর ব্যাপারে প্রবল আপত্তি ছিল সৌরভ গাঙ্গুলীর। কুম্বলেকে যখন গত বছর নিয়োগ দেওয়া হয়, তখন থেকেই সৌরভের সঙ্গে তিক্ত সম্পর্ক শাস্ত্রীর। কুম্বলেকে কোচ হিসেবে নিয়োগ দেওয়ার পর সৌরভের সঙ্গে প্রকাশ্যেই দ্বন্দ্বে জড়িয়েছিলেন শাস্ত্রী।এনডিটিভি জানিয়েছে, শাস্ত্রীর ব্যাপারে সৌরভকে রীতিমতো রাজি করাতে হয়েছে অন্যদের। বিভিন্ন বাস্তবতা তুলে ধরে সৌরভকে সবাই অনুরোধ করেন শাস্ত্রীর ব্যাপারে আপত্তি তুলে নিতে। পরে বোলিং কোচ হিসেবে জহিরের নাম প্রস্তাব করেন সৌরভ, মেনে নেন প্রধান কোচ হিসেবে শাস্ত্রীর নিয়োগ। জহিরের ব্যাপারে অন্য কারও আপত্তি না থাকায় এ নিয়ে কোনো সমস্যা হয়নি।জহির খানকে নিয়ে সমস্যা না হলেও সমস্যা হয়েছে সঞ্জয় বাঙ্গারকে নিয়ে। ভারতীয় গণমাধ্যম লিখেছে, শাস্ত্রী নাকি ব্যাটিং কোচ হিসেবে রাহুল দ্রাবিড়কেই চেয়েছিলেন। কিন্তু রাহুল ভারতের বয়সভিত্তিক দলগুলোর দায়িত্বে আছেন বলেই উপদেষ্টা কমিটি বর্তমান ব্যাটিং কোচ সঞ্জয় বাঙ্গারকেও রেখে দিয়েছেন। রাহুল বিশেষ বিশেষ সফরে ভারতের ব্যাটিং পরামর্শক হিসেবে কাজ করবেন। কেউ কেউ বলছেন, শাস্ত্রী রাহুলকে চেয়েছেন বলেই এ ক্ষেত্রে একটা ভারসাম্য রাখা হয়েছে। কোহলিদের ব্যাটিং কোচ হিসেবে সফল বাঙ্গারকেও রেখে দেওয়া হয়েছে আবার বিশেষ ক্ষেত্রে রাহুলকেও দলের সঙ্গে রাখার সিদ্ধান্ত হয়েছে।এর আগে সোমবার কোচের পদে আবেদনকারীদের মধ্যে পাঁচজনের সাক্ষাৎকার নেয় উপদেষ্টা কমিটি। সেদিনই নতুন কোচের নাম ঘোষণা করার কথা থাকলেও তা হয়নি। কমিটি চেয়েছিল শ্রীলঙ্কা সফরে বর্তমান কোচিং স্টাফই রেখে দিতে। অধিনায়ক কোহলির সঙ্গে কথা বলারও একটা ব্যাপার ছিল। কাল ভিডিও কনফারেন্সের মাধ্যমে যুক্তরাষ্ট্রে ছুটিতে থাকা কোহলির সঙ্গে বিষয় নিয়ে কথা বলেন উপদেষ্টা কমিটির সদস্যরা। সেই আলোচনায় কোহলি শাস্ত্রীর ব্যাপারে নিজের অনড় অবস্থান তুলে ধরেন। কোহলির পাশাপাশি মহেন্দ্র সিং ধোনির সঙ্গেও দারুণ সম্পর্ক শাস্ত্রীর। সূত্র: এনডিটিভি।
