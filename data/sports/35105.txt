
ওয়ানডেতে উদ্বোধনী জুটিতে ভারতের দুই শ পেরিয়েছে—এর আগে এমনটা ঘটেছে তিনবার। তবে দুই ওপেনার সেঞ্চুরি করেছেন মাত্র দুবার। দুটিতেই জড়িয়ে শচীন টেন্ডুলকার ও সৌরভ গাঙ্গুলির নাম। সর্বশেষ দুই ভারত কিংবদন্তি একই সঙ্গে সেঞ্চুরি করেছিলেন ২০০১ সালে কেনিয়ার বিপক্ষে। এরপর ১৩ বছর পর একই রেকর্ড গড়লেন আজিঙ্কা রাহানে ও শিখর ধাওয়ান। দুই ওপেনারের রেকর্ডের দিনে কটকে শ্রীলঙ্কার বিপক্ষে ভারত পেয়েছে ১৬৯ রানের জয়।ভারতের দেওয়া ৩৬৪ রানের লক্ষ্যে খেলতে নেমে ভড়কে গিয়ে কি না শুরু থেকেই খু্ব একটা স্বাচ্ছন্দ্যে এগোতে পারল না শ্রীলঙ্কা। উইকেট পতনের মিছিল শুরু ৩১ রানে। এরপর নিয়মিত বিরতিতেই পড়তে থাকল লঙ্কানদের উইকেট। খুঁড়িয়ে চলা ইনিংসটা থামল ১৯৪ রানে। সর্বোচ্চ ৪৩ রান এল মাহেলা জয়াবর্ধনের ব্যাট থেকে। ভারতের পক্ষে সর্বোচ্চ ৪ উইকেট নিয়েছেন ইশান্ত শর্মা। টসে জিতে ফিল্ডিং নেওয়ার সিদ্ধান্ত কতটা সঠিক ছিল? অ্যাঞ্জেলো ম্যাথুসকে এ প্রশ্ন করা যেতেই পারে। লঙ্কান অধিনায়কের সিদ্ধান্তের সুযোগ ভালোই নিয়েছেন ভারতের দুই ওপেনার। রাহানে ও ধাওয়ান লঙ্কান বোলারদের নাভিশ্বাস উঠিয়ে ছাড়লেন। ৩৫ ওভারে এ জুটি তুলল ২৩১ রান। রাহানে তুলে নিলেন দ্বিতীয় ওয়ানডে সেঞ্চুরি, ধাওয়ান পঞ্চম। দুই ওপেনারের সেঞ্চুরি সঙ্গে সুরেশ রায়নার ফিফটিতে ভারত তুলল ৫ উইকেটে ৩৬৩। লঙ্কান বোলারদের পক্ষে সুরাজ রণদিভ পেয়েছেন সর্বোচ্চ ৩ উইকেট।এ জয়ে ৫ ম্যাচের সিরিজে ১-০ ব্যবধানে এগিয়ে গেল ভারত।
 
