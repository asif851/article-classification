
অনেক দিন কোনো সাফল্য নেই। ২০১২ সালে শেষবারের মতো গ্র্যান্ড স্লাম জিতেছিলেন। এরপর টেনিসের বড় মঞ্চ থেকে প্রতিবারই শূন্য হাতে ফিরতে হয়েছে রজার ফেদেরারকে। পতন দেখছিলেন সুইস তারকা। দেখতে দেখতেই র‍্যাঙ্কিংয়ের শীর্ষ ১০ থেকে বেরিয়ে গেলেন তিনি। গত ১৪ বছরে এই প্রথম র‍্যাঙ্কিংয়ের শীর্ষ ১০–এ নেই ১৭টি গ্র্যান্ড স্লাম বিজয়ী। নতুন র‍্যাঙ্কিংয়ে ১৬-তে আছেন ফেদেরার। ছিলেন ৯-এ, এক ধাক্কায় ১৬! ২০০২ সালের পর এতটা খারাপ র‍্যাঙ্কিং আর তাঁর হয়নি। তবে কী এবার শেষই দেখছেন তিনি? ফেদেরার অবশ্য এখনই ‘শেষ’ দেখছেন না। বয়স যদিও বা ৩৫ পেরিয়ে গেছে, কিন্তু এখনো খেলে যেতে চান, অন্তত আরও কিছুদিন। গত জুলাইয়ে উইম্বলডনে হাঁটুতে চোট পেয়েছিলেন ফেদেরার। সেমিফাইনালে হেরেছিলেন কানাডার মিলস রাওনিচের কাছে। হাঁটুর চোটটা ভালোই ভুগিয়েছে তাঁকে। আপাতত বিশ্রামে আছেন। কিছুদিন আগে বলেছিলেন, পুরোপুরি ফিট হয়ে মাঠে নামতে ২০১৭ সালের জানুয়ারি লেগে যাবে, ‘আশা করছি, পুরো ফিট হয়ে কোর্টে নামতে পারব। আবারও নিজের শতভাগ উজাড় করে দিতে পারব। আপাতত ফিটনেস ট্রেনিং চলছে। সময় কাটাচ্ছি ট্রেডমিলে।’ সূত্র: সিএনএন।
