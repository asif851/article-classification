
ইউরোপিয়ান ফুটবল লিগগুলো মৌসুমের শেষদিকে চলে এসেছে। শিরোপা দৌড়ে কোন লিগে কে এগিয়ে সেটা অনেকেরই জানা। কিন্তু ইউরোপীয় মৌসুমে সর্বোচ্চ গোলদাতার পুরস্কার ইউরোপিয়ান গোল্ডেন শু-র দৌড়ে এগিয়ে আছেন কে—এ নিয়ে কৌতূহল কিন্তু আছেই।
খুব বেশি ফুটবলের খোঁজ খবর যারা রাখেন না, তারাও এমনিতেই চেনা কয়েকটা নাম বলে দিতে পারেন। লিওনেল মেসি, ক্রিস্টিয়ানো রোনালদো, লুইস সুয়ারেজ। সর্বশেষ আট মৌসুমে এই তিনজনই ঘুরেফিরে জিতেছেন পুরস্কারটা। যারা একটু খোঁজ-খবর রাখেন তারা সঙ্গে যোগ করতে পারেন রবার্ট লেভানডফস্কি, পিয়েরে-এমেরিক অবামেয়াং, এডিনসন কাভানির নামও। এই মৌসুমে দুর্দান্ত খেলছেন এই তারকারা। কিন্তু বিস্ময়কর হচ্ছে, এঁদের পেছনে ফেলে গোল্ডেন শুর-র দৌড়ে এই মুহূর্তে সবচেয়ে এগিয়ে আছেন স্পোর্টিং ক্লাব ডি পর্তুগালের ডাচ স্ট্রাইকার বাস দোস্ত!পর্তুগিজ প্রিমেরা লিগায় গত রাতে ন্যাসিওনালকে ২-০ গোলে হারিয়েছে স্পোর্টিং ক্লাব ডি পর্তুগাল। দুটি গোলই করেছেন বাস দোস্ত। আর এই দুই গোল দিয়েই ২৭ বছর বয়সী দোস্ত পেরিয়ে গেছেন বেশ কিছুদিন ধরে গোল্ডেন শু-এর লড়াইয়ে এগিয়ে থাকা মেসি ও অবামেয়াংকে।লিগে এ মৌসুমে ২৩ ম্যাচে ২৪ গোল দোস্তের। উয়েফায় পর্তুগিজ লিগের রেটিং ফ্যাক্টর ২, তাই দোস্তের মোট পয়েন্ট ৪৮। অন্যদিকে মেসি ও অবামেয়াং দুজনেরই গোল ২৩টি করে, দুজনেরই পয়েন্ট ৪৬। ২২ গোল নিয়ে এই তিনজনের পরেই আছেন তুরিনোর স্ট্রাইকার আন্দ্রেয়া বেলোত্তি। ১৯ গোল করে রোনালদো আছেন বেশ পেছনে।অন্যদিকে ২৭ ম্যাচে ২৭ গোল পিএসজি স্ট্রাইকার এডিনসন কাভানির। কিন্তু উয়েফায় ফরাসি লিগের রেটিং ফ্যাক্টর যেহেতু ১.৫, কাভানির পয়েন্ট ৪০.৫। দোস্ত-মেসি-অবামেয়াংদের চেয়ে বেশি গোল করেও তাই গোল্ডেন শু-র লড়াইয়ে বেশ পিছিয়ে উরুগুইয়ান স্ট্রাইকার!
