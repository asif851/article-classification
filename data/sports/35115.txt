
পাকিস্তানের বিপক্ষে দুই ম্যাচের টেস্ট সিরিজের প্রথমটিতে ছিলেন। তবে দ্বিতীয় টেস্ট ও পাঁচ ম্যাচের ওয়ানডে সিরিজের প্রথম দুটিতে ছিলেন না সদ্য বাবা হওয়া হাশিম আমলা। বিশ্রামের কারণে প্রথম দুটি ওয়ানডেতে ছিলেন না ডেল স্টেইনও। তবে বুধবার অনুষ্ঠেয় তৃতীয় ওয়ানডেতে দক্ষিণ আফ্রিকা দলে ফিরছেন দুজনই।সিরিজ এখন পর্যন্ত ১-১-এ সমতায়। তৃতীয় ম্যাচে আমলা-স্টেইনের মতো তারকা ফিরলে দক্ষিণ আফ্রিকার শক্তি বেশ বেড়ে যাবে, বলার অপেক্ষা রাখে না। সেটা মানছেন শহীদ আফ্রিদিও। তবে এটি পাকিস্তানের সিরিজ জয়ের পথে বাধা হবে না বলেই বিশ্বাস তারকা এই অলরাউন্ডারের।‘কোনো সন্দেহ নেই, আমলা ও স্টেইন ফিরলে দক্ষিণ আফ্রিকা আরও শক্তিশালী হবে। কিন্তু আমাদের বোলাররা যেভাবে খেলছে, আমি নিশ্চিত, দক্ষিণ আফ্রিকাকে হারাতে পারব আমরা।’ সাংবাদিকদের বলেছেন ৩৩ বছর বয়সী আফ্রিদি।প্রথম ওয়ানডেতে অবিশ্বাস্যভাবে হেরে যায় পাকিস্তান। ১৮৪ রানের লক্ষ্যে খেলতে নেমে ৪ উইকেটেই ১৬৫ রান তুলে ফেলে মিসবাহ-উল-হকের দল। জয়ের জন্য চাই ১৯ রান, হাতে ৬ উইকেট। জয় যখন হাতের মুঠোয়, তখন হঠাত্ ঝড়ে লন্ডভন্ড হয়ে যায় সব! ১৭ রানের মধ্যে ৬ উইকেটের পতন। ৪ উইকেটে ১৬৫ থেকে ১৮২ রানে অলআউট। পাকিস্তানের হার ১ রানে। ওই ম্যাচে মাত্র ৯ রান করে আউট হন আফ্রিদি। মাত্র ১৯ রানের বাধা পেরোতে ব্যর্থ হওয়ায় কঠোর সমালোচনা শুনতে হয় তাঁকেও। তবে হারের দায় পুরোপুরি নিজের ওপর নিতে নারাজ পাকিস্তানি এই অলরাউন্ডার, ‘বাজে একটা বলে ব্যাট চালিয়ে আউট হই আমি। তবে সেটা ছয়ও হতে পারত। এটা আফ্রিদি বনাম দক্ষিণ আফ্রিকা ম্যাচ ছিল না।’ সূত্র: দ্য নিউজ।
