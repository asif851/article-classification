
ম্যাচটা শেষ পর্যন্ত ১৯তম ওভারে গিয়ে শেষ হলো। কিন্তু শেষ টেনে দেওয়া যেতে পারত ৮.১ ওভার শেষেই। ৩৯ রান তুলতে না তুলতেই যে ৭ উইকেট পড়ে গিয়েছিল বরিশাল বুলসের। এবারের যে কয়েকটা ম্যাচে দর্শকের চেঁচামেচি যা একটু পাওয়া যাচ্ছে, সেই চট্টগ্রামের দর্শকেরাও স্বাগতিকদের হয়ে গলা ফাটানোর উৎসাহ পেলেন না আর। ৫ উইকেটে ১৮৫ রান তুলে বরিশালের দিকে যে চ্যালেঞ্জ ছুড়ে দিয়েছিল চিটাগং ভাইকিংস, নিজেদের ইনিংসের অর্ধেকেরই আগে তাতে হাল ছেড়ে দিল বরিশাল। শেষ পর্যন্ত ১৮.৪ ওভারে ১০৭ রানে অলআউট হয়ে ম্যাচটা হারল ৭৮ রানে। বিপিএলে এটি চতুর্থ বৃহত্তম পরাজয়। টি-টোয়েন্টির আসল রোমাঞ্চ এর অনিশ্চয়তায়, মুহূর্তের বাঁক বদলে। এবারের বিপিএলে যে রকম টান টান উত্তেজনার ম্যাচ খুব বেশি নেই। সবচেয়ে ম্যাড়ম্যাড়ে ম্যাচগুলোর একটি হলো আজ। শোয়েব মালিককে তাই এক নম্বর স্লিপের পাশাপাশি লেগ স্লিপেও ফিল্ডার রেখে বল করতে দেখা গেল। তার চেয়েও বড় বিলাসিতা করতে পারলেন সেই লেগ স্লিপের ফাঁদে পা দিতে ব্যাটসম্যানকে প্রলুব্ধ করতে টানা কয়েকটা ওয়াইডও দিয়ে। টি-টোয়েন্টি ম্যাচ কতটা একতরফা হলে এসব হতে পারে! চট্টগ্রামের দর্শকেরা নিজ দলের এমন বিশাল জয়েও অতৃপ্ত বোধ করতে পারেন। টাকা খরচ করে ম্যাড়ম্যাড়ে ম্যাচ কে দেখতে চায়!এবারের বিপিএলে টি-টোয়েন্টির রোমাঞ্চ ছড়ানো দলগুলোর একটি কিন্তু চট্টগ্রাম। ডোয়াইন স্মিথের ৬৯, আর শোয়েব মালিকের ৬৩ রানের দুটি ইনিংসে আজ বড় পুঁজি তুলে বরিশালকে মল্লযুদ্ধের আহ্বানই জানিয়েছিল তামিম ইকবালের দল। মালিকের ইনিংসটায় ছিল স্টেডিয়ামের পাশের সমুদ্রের ঝড়ের মতো। ৩০ বলে ৯টি চার ও দুই ছক্কায়। ফিফটি করেছেন মাত্র ২৬ বলে। গতকালই এ মাঠে দুটি ১৮০‍+ রান তাড়া করে জেতার ম্যাচ হয়েছে। বিপিএলকে জমিয়ে তুলতে এমন ম্যাচ আরও বেশি দরকার। কিন্তু মোহাম্মদ নবীর করা ইনিংসের দ্বিতীয় ওভারে জোড়া উইকেট হারিয়ে বরিশাল শুরুতেই বুঝিয়ে দিল, ঝড়ের পাল্টা জবাব হিসেবে বজ্র তারা হতে পারবে না। পরের দুই ওভারে ফিরলেন শাহরিয়ার নাফীস ও জীবন মেন্ডিস। চার ওভারের মধ্যেই চার ব্যাটসম্যান নেই!মুশফিক তাঁর ক্ষণিকের পাল্টা প্রতিরোধে ক্ষান্তি দিলেন সপ্তম ওভারে। অষ্টম ওভারের দ্বিতীয় বলে ফিরলেন পেরেরাও। ম্যাচ ওখানেই শেষ, যেমনটা শুরুতে বলা হয়েছিল। আটে নামা এনামুল হক ৩৭ বলের ইনিংসটায় চার ছক্কায় ৪২ রান করে আসলে দলের বাকিদের কেবল লজ্জাই দিলেন। শুরুতেই ললাটে লিখে যাওয়া পরাজয়টা অবশেষে ৮ বল আগে থাকতে মেনে নিল বরিশাল।
সংক্ষিপ্ত স্কোরচিটাগং ভাইকিংস : ২০ ওভারে ১৮৫ (তামিম ১৯, ডোয়াইন ৬৯, এনামুল ১১, মালিক ৬৩, নবী ৪, জহুরুল ৭*; তাইজুল ০/৩৮, আবু হায়দার ০/৩৭, কামরুল ২/২৯, এমরিত ১/৪১, পেরেরা ২/৩৭)বরিশাল বুলস : ১৮.৪ ওভারে ১০৭ (ম্যালান ৫, নাদিফ ৪, নাফীস ১, মুশফিকুর ১৯, মেন্ডিস ১, এমরিত ৬, পেরেরা ০, এনামুল ৪২*, তাইজুল ১২, আবু হায়দার ৯, কামরুল ৪; শুভাশিষ ২/১৬, নবী ৩/১৬, সাকলায়েন ০/১৬, তাসকিন ২/২০, মালিক ১/১৫, ইমরান ১/২৪)ফল: চিটাগং ভাইকিংস ৭৮ রানে জয়ী।ম্যান অব দ্য ম্যাচ: শোয়েব মালিক।
