
রিপ ভ্যান উইংকেলের কথা মনে আছে কি? রূপকথার রিপ ভ্যান উইংকেল ২০ বছর ঘুমিয়ে কাটিয়েছিলেন। ঘুম থেকে উঠে চমকে গিয়েছিলেন, কারণ সবকিছু বদলে গেছে, কিছুই নেই আগের মতো। রূপকথার এই জনপ্রিয় গল্পকে মনে করিয়ে দিলেন জেসাস আপারিসিও। ১১ বছর কোমায় কাটিয়ে জেগে উঠেছেন এই স্প্যানিশ যুবক। জেগে ওঠার পর মোটামুটি ধাতস্থ হয়েই জেসাসের প্রশ্ন, ‘রজার ফেদেরার, কি অবস্থা তাঁর?’ ২০০৪ সালের ১২ ডিসেম্বর জন্মদিন পালন করতে বেড়িয়েছিলেন জেসাস। কিন্তু গাড়ি দুর্ঘটনায় পড়ে উল্টো হাসপাতালের বিছানায় ঠিকানা হয় তাঁর। আনন্দের উপলক্ষটা তাঁর পরিবারের জন্য হয়ে ওঠে কষ্টের। আঠারো বছরের জেসাসের পরিবার গত ১১ বছর ধরে অপেক্ষায় থেকেছে জেসাসের জেগে ওঠার। অবশেষে তাঁদের ধৈর্যের পুরস্কার পেয়েছেন তাঁরা। কিন্তু সদ্য জেগে ওঠা ছেলে সেসবকে পাশ কাটিয়ে খোঁজ নিচ্ছে তাঁর প্রিয় তারকার। নিশ্চয় অবাক হয়ে গিয়েছিলেন তাঁরা! কিন্তু জেসাসের বিস্ময় যেন ছিল এর চেয়েও বেশি। তাঁর প্রিয় তারকা যে এখনো খেলছেন! ‘আমি তো বিশ্বাসই করতে পারছিলাম না! আমি তো মনে করেছিলাম এত দিনে তিনি অবসরে চলে গিয়েছেন। যখন শুনলাম ৩৪ বছরেও তিনি খেলে বেড়াচ্ছেন অবাকই হলাম। তার ওপর বিশ্বের দুই নম্বর খেলোয়াড় এখনো তিনি!’ জেসাস যখন দুর্ঘটনায় পড়েন, তখন পর্যন্ত ফেদেরারের গ্র্যান্ড স্লাম শিরোপা ছিল কেবল চারটি। সেই সংখ্যা বাড়তে বাড়তে এখন ১৭টি। এটিও বিশ্বাস হচ্ছে না তাঁর! ‘আমি জানতাম সে খুব ভালো খেলোয়াড়। কিন্তু সে এতটা ভালো আমি কল্পনাও করিনি।’ 
দুর্ঘটনায় পড়ার আগে টাকা জমাচ্ছিলেন জেসাস। ফেদেরারকে ২০০৫ সালের উইম্বলডনে খেলতে দেখার জন্যই তাঁর সেই প্রচেষ্টা ছিল। এখনো সেই ইচ্ছা পুষে রেখেছেন সেভিয়ার এই যুবক।  ‘অবসরের আগে তাঁর খেলা দেখতে চাই আমি। হয়তোবা তাঁর ১৮ নম্বর শিরোপাটি জিততে দেখব আমি!’ সূত্র: টেনিস ওয়ার্ড
