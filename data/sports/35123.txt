
ম্যানচেস্টার ইউনাইটেডের খেলা দেখতে স্টেডিয়ামে হাজির হয়েছিলেন ডেভিড বেকহাম। সাবেক ক্লাবকে জিততে দেখে শুধু উচ্ছ্বসিতই না, ওয়েইন রুনির গোলটা দেখে হয়তো স্মৃতিকাতরও হয়ে পড়েছিলেন ইংল্যান্ডের সাবেক এই অধিনায়ক। ১৯৯৬ সালে উইম্বলডনের বিপক্ষে মাঝমাঠ থেকে বেকহাম যে গোলটা করেছিলেন, রুনি যেন গতকাল সেটারই পুনরাবৃত্তি করলেন। ৩৩ মিনিটে আরও একটি গোল এসেছে রুনির পা থেকে। ম্যানচেস্টার ইউনাইটেডও ওয়েস্ট হ্যামের বিপক্ষে পেয়েছে ২-০ গোলের সহজ জয়।প্রথমার্ধের সাত মিনিটের মাথায় মাঝমাঠে চলছিল বল দখলের লড়াই। ওয়েস্ট হ্যামের গোলরক্ষক আদ্রিয়ান গোলপোস্ট ছেড়ে এগিয়ে এসেছিলেন অনেকখানি। সে সময় হয়তো কল্পনাও করেননি যে দূরপাল্লার দুর্দান্ত এক শট নিতে পারেন রুনি। কিন্তু সবাইকে স্তম্ভিত করে দিয়ে ঠিক সেই কাণ্ডটাই ঘটালেন ইংল্যান্ডের এই তারকা স্ট্রাইকার। মাঝমাঠ থেকেই দুর্দান্ত এক শটে বল জড়িয়ে দিলেন প্রতিপক্ষের জালে। রুনিকে শটটা নিতে দেখেই পিছিয়ে এসে বলটা ঠেকানোর সর্বাত্মক চেষ্টা করেছিলেন ওয়েস্ট হ্যামের গোলরক্ষক। কিন্তু ততক্ষণে সর্বনাশ যা হওয়ার তা হয়েই গেছে।রুনির এই গোলটাকে অনেকেই বিবেচনা করছেন এবারের ইংলিশ প্রিমিয়ার লিগের অন্যতম সেরা গোল হিসেবে। রুনি নিজে অবশ্য খুব বেশি উচ্ছ্বাস দেখাননি। এটাকে জায়গা দেননি নিজের পছন্দের গোলগুলোর তালিকাতেও। ম্যাচশেষে তিনি বলেছেন, ‘এটা আমার সহজাত ব্যাপার। আমি ঘুরে তাকিয়েই দেখলাম গোলরক্ষক অনেকখানি বাইরে আছে। এর আগেও আমি অনেকবার এটা করার চেষ্টা করেছি। আজ হয়ে গেছে। তবে আমি এই গোলটাকে আমার পছন্দের গোল বলে দাবি করব না। এ রকম গোল সব সময় হয় না। এই ম্যাচে হয়েছে দেখে খুবই ভালো লাগছে।’— গোল ডটকম
দেখুন রুনির সেই গোলটি:

