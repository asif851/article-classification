
তিন গোলে পিছিয়ে পড়েও দারুণ লড়াই করল হন্ডুরাস। দুই গোল শোধ দিয়ে নাইজেরিয়াকে ভয়ও পাইয়ে দিল। কিন্তু শেষ পর্যন্ত নিজেদের প্রথম অলিম্পিক পদকটা অধরাই রইল তাদের। স্থান নির্ধারণী ম্যাচে ৩-২ গোলে জিতে অলিম্পিক ফুটবলের ব্রোঞ্জ ঘরে তুলেছে নাইজেরিয়া। ১৯৯৬ সালে আটলান্টা অলিম্পিকে সোনাজয়ী নাইজেরিয়া ২০০৮ সালে বেইজিং অলিম্পিকে রুপা জিতেছিল। ফুটবলে এটি নাইজেরিয়ার তৃতীয় পদক। ৩৪ মিনিটে সাদিক উমরের দেওয়া গোলে খেলার প্রথমার্ধে নাইজেরিয়া এগিয়ে ছিল ১-০ গোলে। দ্বিতীয়ার্ধে নতুন উদ্যমে শুরু করে আরও দুই গোলে এগিয়ে যায় তারা। ৪৯ মিনিটে গোল করেন আমিনু উমর। এর ঠিক ১১ মিনিট পর সাদিক উমর নিজের দ্বিতীয় গোলে নাইজেরিয়াকে এনে দেন স্বস্তির এক লিড। কিন্তু হন্ডুরাস নাইজেরিয়াকে স্বস্তি দেয়নি। শেষ আধ ঘণ্টা দারুণ চাপ সৃষ্টি করে তারা ব্যতিব্যস্ত রাখে নাইজেরিয়ার রক্ষণ। ৭১ মিনিটে গোল করে ব্যবধান কমান অ্যান্থনী লোজাঞ্জো। ৮৬ মিনিটে মার্সেলো পেরেইরার গোল নতুন করে হন্ডুরাস সমর্থকদের মনে আশার সঞ্চার করলেও শেষ পর্যন্ত চতুর্থ হয়েই সন্তুষ্ট থাকতে হয় তাদের। সূত্র: রয়টার্স।
