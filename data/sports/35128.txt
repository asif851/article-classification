
এ যেন মাত্রই ক্যারিয়ার শুরু করা কোনো অভিনেতার কাছে স্টিভেন স্পিলবার্গের প্রস্তাব, ‘আমার সঙ্গে কাজ করবে?’ নাকি তার চেয়েও বড় কিছু? লেগ স্পিন শিল্পের জীবন্ত কারিগর শেন ওয়ার্ন যে নিজে থেকেই প্রস্তাব দিচ্ছেন ইয়াসির শাহর সঙ্গে একই নেটে বোলিং করার। শুধু তা-ই নয়, তিনি এমন কিছু বলেছেন, যেটা কোনো কোনো ​লেগ স্পিনারের জন্য হতে পারে চূড়ান্ত প্রশংসাপত্র। ইয়াসিরের সঙ্গে নেটে বোলিং করে​ই নিজেকে ঝালিয়ে নিতে চান ওয়ার্ন!
চোট থেকে ফিরলেন। আর ফিরেই আট উইকেট। শুধু উইকেট তুলে নিয়েছেন বলেই নয়, বৈচিত্র্যময় স্পিনে ইংলিশ ব্যাটসম্যানদের বিভ্রান্ত করেছেন, মুগ্ধ করেছেন লেগ স্পিন শিল্পের পিয়াসিদের। দুবাই টেস্টে পাকিস্তানের জয়ের অন্যতম নায়ক ইয়াসিরে মুগ্ধ ওয়ার্ন। অবশ্য ওয়ার্ন ও ইয়াসিরের এই মুগ্ধতার সম্পর্ক পুরোনো। ইয়াসির শুরু থেকে বলে আসছেন ওয়ার্নই তাঁর দূরবর্তী গুরু। ওয়ার্নও এর আগে একদফা ইয়াসিরের সঙ্গে লেগ স্পিন নিয়ে কথা বলেছেন।সে সময় ভাষার দূরত্বের কারণে যোগাযোগে সমস্যা হচ্ছিল। তবে দুজন যে ভাষাটা সবচেয়ে ভালো বোঝেন, সেই লেগ স্পিনে ভাব বিনিম​য় জমেছিল বেশ। সেই অভিজ্ঞতা থেকে আরও একবার ইয়াসিরের সঙ্গে কাজ করতে আগ্রহী টেস্টে ৭০৮টি টেস্ট উইকেটের মালিক। অল স্টারস টুর্নামেন্ট দিয়ে আবারও প্রতিযোগিতামূলক ক্রিকেটে ফিরতে চলেছেন এই ৪৬ বছর বয়সী কিংবদন্তি। এর আগে ইয়াসিরের সঙ্গে পাকিস্তানের নেটে নিজেকে ঝালিয়ে নিতে পারলে মন্দ হবে না বলেই মনে করেন তিনি। শারজায় ইংল্যান্ড-পাকিস্তান তৃতীয় টেস্ট শুরুর আগে আরব আমিরাতে সংক্ষিপ্ত সফর করার কথা ওয়ার্নের। সে সময় পারলে ইয়াসিরের সঙ্গে বোলিং করবেন বলে জানালেন।গত বিশ্বকাপে অ্যাডিলেডে ইয়াসিরের সঙ্গে বোলিং করার অভিজ্ঞতা থেকে ওয়ার্ন বলেছেন, ‘ইংলিশ ক্যাম্পে তো আর আমাকে কেউ স্বাগত জানাবে না। এ সপ্তাহে সময় পেলে মাঠে নেমে ওর সঙ্গে বোলিং করতে পারলে বেশ হয়। নিজেকে যত বেশি সম্ভব ঝালিয়ে নিতে চাইছি।’জহুরির চোখ দিয়ে দেখছেন বলে ওয়ার্নের ভবিষ্যদ্বাণী, বিশ্বমানের এক লেগ স্পিনারকেই পেয়ে গেছে পাকিস্তান। লেগ স্পিন যখন ক্রিকেটের বিরল এক ‘প্রজাতি’তে পরিণত, মারকাটারি ক্রিকেটের যুগে যেখানে লেগ স্পিনারদের সংখ্যা কমছেই, সেখানে ইয়াসিরের উত্থান ক্রিকেটপ্রেমীদের অন্য ধরনের এক রোমান্টিকতায় আচ্ছন্ন করছে। ইয়াসিরের টেস্ট বোলারের র‍্যাঙ্কিংয়ে দুইয়ে উঠে আসাও লেগ স্পিনের জন্য সুখবর।গুগলি, ফ্লিপারের ছন্দময় বোলিংয়ের গুরু ওয়ার্নকেও টেনে নিয়ে যাচ্ছে তাঁর সোনালি অতীতেই। লেগ স্পিনারদের সব অস্ত্রই ১১ টেস্ট খেলা ইয়াসিরের মধ্যে আছে বলে মনে করেন ওয়ার্ন। তবে লেগ স্পিনারদের তূণে হরেক তিরের পাশাপাশি আরেকটা জিনিস খুব দরকার—ধৈর্য। সেটি যোগ করতে পারলে ইয়াসির প্রতিপক্ষের ব্যাটসম্যানদের জন্য ‘মারণাস্ত্র’ হয়ে উঠবেন বলেই মনে করেন ওয়ার্ন। সূত্র: এএফপি।
