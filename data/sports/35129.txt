
লভ্যাংশের কানাকড়িও দিতে চায় না বাংলাদেশ ক্রিকেট বোর্ড। কিন্তু পাকিস্তান নিজেদের দাবিতে অটল। এবার রীতিমতো হুমকিই দিয়ে বসল পিসিবি। সাফ জানিয়ে দিল, লভ্যাংশ না পেলে বাংলাদেশ সফর করবে না পাকিস্তান দল। গতকাল ভারতীয় বার্তা সংস্থা পিটিআইকে পিসিবির এক কর্মকর্তা বলেছেন, ‘আমরা আমাদের গাঁটের পয়সা খরচ করে বাংলাদেশে দল পাঠাতে চাই না।’আগামী এপ্রিল-মে মাসে দুটো টেস্ট, তিনটি ওয়ানডে আর একটি টি-টোয়েন্টি খেলতে বাংলাদেশে আসার কথা পাকিস্তানের। এই সফরের জন্য পিসিবি কিছু শর্ত জুড়ে দিয়েছে। বয়সভিত্তিক দল পাকিস্তানে পাঠানোর পাশাপাশি পিসিবির অন্যতম শর্ত হলো, সিরিজ থেকে পাওয়া আয়ের অর্ধেক দিতে হবে তাদের। সাধারণত হোম সিরিজে লাভের পুরোটাই স্বাগতিকেরাই পায়। বিসিবি তাই লভ্যাংশ ভাগাভাগিতে রাজি নয়। অবশ্য যাতায়াতের খরচ দেওয়ার ব্যাপারে রাজি হয়েছেন বিসিবির সভাপতি নাজমুল হাসান।কিন্তু পাকিস্তান এখনো তাদের দাবিতে অনড়। তাদের যুক্তি, ২০১১ সালে বাংলাদেশে খেলে গেছে পাকিস্তান। ২০১২ সালে বাংলাদেশের ফিরতি সফরে পাকিস্তান যাওয়ার কথা ছিল। যেহেতু সেই সফরে তারা যায়নি, এই সিরিজটি পাকিস্তানেরই হোম সিরিজ বলে গণ্য হওয়ার কথা।সব মিলিয়ে পরিস্থিতি একটু জটিল হয়ে উঠেছে বলে মনে করেন পিসিবির ওই কর্মকর্তা, ‘পরিস্থিতিটা জটিল। কারণ ২০১১ সালের পর থেকে দুই বোর্ডের সম্পর্ক আগের মতো আন্তরিক নেই।’ বিসিবির সাবেক সভাপতি মুস্তফা কামালের আইসিসির সভাপতি হওয়ার পথটা যে পাকিস্তানই পরিষ্কার করেছিল, সেই কথাও মনে করিয়ে দিয়েছেন তিনি, ‘আইসিসির পদের জন্য বাংলাদেশ পাকিস্তান দুই দেশের প্রার্থী দেওয়ার কথা থাকলেও আমরা কামালের মনোনয়ন সমর্থন করে আমাদের কথা রেখেছিলাম। কিন্তু বাংলাদেশ এর পরও নিরাপত্তার কথা বলে নিশ্চিত সফরটা থেকে সরে যায়, যেটা খুবই দুর্ভাগ্যজনক। যার ক্ষতিপূরণ আজও আমরা পাইনি।’তাই এই সফর করে পাকিস্তান যেখানে কোনোভাবেই লাভবান হবে না, তাই নিজেদের টাকা খরচ করে এই সফর করার কোনো ‘যুক্তি’ দেখে না পিসিবি। লভ্যাংশের অর্ধেক না পেলে এই সফর হওয়াটা কঠিন হবে বলে ইঙ্গিতে হুমকি দিয়েছেন তিনি, ‘এ কারণেই আমরা ৫০ শতাংশ লাভের ভাগ চাইছি। না হলে আমাদের পক্ষে সফর করা কঠিন।’বিসিবি আপাতত সমঝোতার পথেই হাঁটতে চায়। আলাপ-আলোচনার মাধ্যমে একটি উপায় বের করতে এ মাসের শেষে লাহোরে বিসিবি কর্মকর্তাদের একটি প্রতিনিধি দলের যাওয়ার কথা।
