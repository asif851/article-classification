
গ্রানাডার বিপক্ষে হয়নি। আজ অ্যাথলেটিক বিলবাওয়ের বিপক্ষে কি ক্রিস্টিয়ানো রোনালদোর অপেক্ষার অবসান হবে?ক্লাব ও দেশের হয়ে সব পেশাদার ম্যাচ মিলিয়ে ৭৪৯ ম্যাচে ৪৯৯ গোল রিয়াল মাদ্রিদের পর্তুগিজ উইঙ্গারের। আজ একটা গোল তাঁর নামের পাশে বসিয়ে দেবে ৫০০ গোলের সেই ‘ম্যাজিক ফিগার’!অর্জনের হাতছানি অবশ্য এখানেই শেষ নয়। গত ১২ সেপ্টেম্বর এসপানিওলের বিপক্ষে একাই ৫ গোল করে লা লিগায় রিয়াল মাদ্রিদের সর্বোচ্চ গোলদাতার মুকুট পরেছেন মাথায়। পেছনে ফেলেছেন রাউল গঞ্জালেসকে (২২৮ গোল)। তবে সব ধরনের প্রতিযোগিতায় রিয়ালের হয়ে সর্বোচ্চ গোলের রেকর্ডটা এখনো রাউলের (৩২৩ গোল) অধিকারে। ৩২১ গোল নিয়ে তাঁর ঘাড়ে নিশ্বাস ফেলছেন রোনালদো। আজ দুই গোল করলেই রোনালদো ছুঁয়ে ফেলবেন রাউলকে, হ্যাটট্রিক করলে ছাড়িয়ে যাবেন সাবেক রিয়াল মাদ্রিদ স্ট্রাইকারকে।একটি, দুটি না তিনটি—কত গোল করবেন রোনালদো?ঠিক এ রকম মঞ্চ প্রস্তুত ছিল গত শনিবার বার্নাব্যুতে গ্রানাডার বিপক্ষেও। তার আগের দুই ম্যাচে ৮ গোল করা রোনালদোকে মাইলফলক ছুঁতে দেখা এবং সেটার উদ্যাপনের প্রস্তুতি নিয়েই বার্নাব্যুতে গিয়েছিলেন রিয়াল সমর্থকেরা। দলের জয়ে শেষ পর্যন্ত হাসিমুখে মাঠ ছাড়লেও রোনালদো অপেক্ষায় রেখেছেন তাঁদের।আজই হোক বা পরের কোনো ম্যাচে, ৫০০ গোল কিংবা রাউলের রেকর্ড, দুটিই যে ক্রিস্টিয়ানো রোনালদোর হবে, তা নিয়ে কোনো সংশয়ই নেই। এটা রোনালদোও জানেন। আর জানেন বলেই তাঁর মধ্যেও এক ধরনের স্বস্তি, ‘ছোটবেলায় আমি এমন অবস্থানে আসার স্বপ্ন দেখতাম। রিয়াল মাদ্রিদের ইতিহাসের অংশ হতে পারাটা আমাকে তৃপ্তিতে আচ্ছন্ন করে।’ রেকর্ড-মাইলফলক নিয়ে অস্থির না হয়ে বরং নিজের খেলাটাই উপভোগ করতে চান রোনালদো, ‘সবকিছু দারুণভাবে চলছে। আমি আনন্দিত যে মানুষ আমার কাজের মূল্যায়ন করছে। রিয়াল মাদ্রিদের হয়ে খেলাটা আমার জন্যও সম্মানের।’বিলবাওয়ের সঙ্গে সাম্প্রতিক লড়াইয়ের সবগুলো কিন্তু সুখস্মৃতি নয় রোনালদো কিংবা রিয়াল মাদ্রিদের জন্য। এ বছর মার্চে দুই দলের সর্বশেষ দেখায় তো রিয়াল ১-০ গোলে হেরেই গিয়েছিল। দুদলের সর্বশেষ তিনটি ম্যাচের একটিতেই জিততে পেরেছে রিয়াল, অন্যটি ড্র হয়েছে ১-১ গোলে। এই ইতিহাস, সঙ্গে আজ আবার চোটের কারণে রিয়াল পাচ্ছে না গ্যারেথ বেল, হামেস রদ্রিগেজ ও দানিলোকে। সংশয় আছে সার্জিও রামোসকে নিয়েও। সান মামেসে আজ রিয়ালের কঠিন পরীক্ষাই নিতে পারে বিলবাও। যা হয়তো রোনালদোকে আরও তাতিয়ে তুলবে। এএফপি।
