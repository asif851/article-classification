
শুরুটা করেছিলেন খুব ধীরে। ৯০ বল খেলে ফেলেছেন, অথচ চার মাত্র চারটি! তাঁর মতো খেলোয়াড়দের জন্য বল মারার চেয়ে না মারাটাই বেশি কঠিন। আর এই কঠিন চ্যালেঞ্জ নিয়েই মাঠে নেমেছিলেন তামিম ইকবাল। নিজেকে শাসনের খোলসে বেঁধে ফেলার কাজটি করতে পেরেছেন বলেই বেশি তৃপ্তি তাঁর। প্রস্তুতি ম্যাচে ১৩৬ রানের ইনিংসটার চেয়েও তামিম বেশি খুশি উইকেটে প্রায় ৬০ ওভারের মতো কাটিয়ে ফিরেছেন। কেউ আউট করতে পারেনি, নিজেই স্বেচ্ছায় ব্যাটিং ছেড়েছেন সতীর্থদের অনুশীলনের সুযোগ করে দিতে।
দুই দিনের প্রস্তুতি ম্যাচটা তাই তামিমের জন্য হয়ে এল আত্মবিশ্বাস ফিরে পাওয়ার। ইংল্যান্ডের বিপক্ষে স্মরণীয় সিরিজে বড় ভূমিকা ছিল তাঁর। যদিও নিউজিল্যান্ড সফরে চার ইনিংসে করেছিলেন মাত্র ৯৪ রান। এরপর হায়দরাবাদ টেস্টেও ২৪ ও ৩ করে আউট হয়ে ফিরেছেন। তামিমের জিদ ছিল, আগে উইকেটে গিয়ে ঘাম ঝরাবেন। অন্য প্রান্তে মুমিনুল যখন সাবলীল ব্যাটিং করে রান তুলে যাচ্ছিলেন, তামিমের স্ট্রাইক রেট তখনো ৩০-এর কিছু ওপরে। সবুরের মেওয়া অবশ্য শেষ পর্যন্ত ঠিকই পেয়েছেন। দিন শেষে তাই ১৮২ বলে ১৩৬ রান ছিল নামের পাশে। ৯টি চারের পাশাপাশি ৭ ছক্কা বলে দিচ্ছে, পরে ঠিকই স্বরূপে দেখা দিয়েছিলেন।কাল দিন শেষে তামিম বলেছেন, রান নয়, সেঞ্চুরি নয়; তাঁকে তৃপ্তি দিচ্ছে প্রায় দুই সেশন ব্যাটিং করে আসতে পেরেছেন বলে, ‘দুই ম্যাচের টেস্ট সিরিজ শুরু আগে আমার জন্য এটা খুবই গুরুত্বপূর্ণ একটা সেঞ্চুরি ছিল। নতুন কোনো সিরিজের আগে কিছু রান করা সব সময়ই ভালো। আমার লক্ষ্য ছিল উইকেটে যত বেশি সময় কাটানো যায়। আমি সেটা করতে পেরেছি। আমার তৃপ্তিটা হলো ৫০-৬০ ওভার পর্যন্ত ব্যাটিং করতে পেরেছি। কিছু রান করার চেষ্টা করেছি, তাতে সফলতা এসেছে, এ-ই তো।’কিন্তু শুরুর দিকে তামিমকে মনে হচ্ছিল, ঠিক যেন ছন্দে নেই। একটু যেন যুঝতে হচ্ছে। বাঁ হাতি এই ওপেনার বলেছেন, ‘শুরুর দিকে একটু সমস্যা হচ্ছিল। কিন্তু আমি পুরো ব্যাটিংটাই উপভোগ করেছি। উইকেটও ব্যাটিংয়ের জন্য বেশ ভালো ছিল। আসলে অনুশীলনে ব্যাটিং করার চেয়ে কোনো ম্যাচে রান করা সব সময়ই ভালো, সেটা যেকোনো প্রতিপক্ষ বা কন্ডিশনেই হোক না কেন।’৭ উইকেটে ৩৯১ রান তুলে ইনিংস ঘোষণা করেছে বাংলাদেশ। তামিমের পাশাপাশি রান পেয়েছেন মুমিনুল (৭৩ করে স্বেচ্ছা আউট), লিটন দাস (৫৭*), মাহমুদউল্লাহ (৪৩), সাকিব (৩০)। মুশফিকেরও আছে ২১ রানের ইনিংস। এটাও বাড়তি তৃপ্তি দিচ্ছে তামিমকে, ‘সবাই-ই কিছু না কিছু রান পেয়েছে সিরিজ শুরুর আগে। আমাদের অনুশীলন বেশ ভালো হচ্ছে।’
