
নিজের সময়ে অনেক বোলারের দুঃস্বপ্ন ছিলেন। কিন্তু অ্যাডাম গিলক্রিস্টকে সবচেয়ে বেশি ভুগিয়েছেন কোন বোলাররা? সাবেক এই অস্ট্রেলিয়ান উইকেটকিপার-ব্যাটসম্যান মুত্তিয়া মুরালিধরন ও হরভজন সিংয়ের নামই বলেছেন। খুদে ক্রিকেটারদের কোচিং করাতে গিলক্রিস্ট এখন দিল্লিতে। সেখানেই মুখোমুখি হলেন এমন প্রশ্নের—কোন বোলারদের মুখোমুখি হতে চাইতেন না? গিলক্রিস্টের উত্তর, ‘মুরালি ও ভাজ্জি (হরভজন)।’ মুরালির কথাই আলাদা করে বলেছেন, ‘আমি মুরালির আঙুলের কাজ কখনোই বুঝতে পারতাম না। ওর বিপক্ষে খেলতে নামলেই আমার নিজেকে ১০ বছরের ছেলের মতো মনে হতো।’ ক্যারিয়ারে মুরালি বেশ কয়েকবারই আউট করেছেন গিলক্রিস্টকে। সেই স্মৃতিও মনে পড়ে গেল গিলির, ‘কোনো দ্বিধা থাকলেই ওর বলে আমি সুইপ করতাম। একবার তো ঠিকই করে রেখেছিলাম সুযোগ পেলেই সুইপ করব। প্রথম বলটা চার হলো। দ্বিতীয় বলে আবার সুইপ করলাম, এবার সেটা বল উঠে গেল আকাশে। ক্যাচ আউট হয়ে গেলাম। পরের ম্যাচে আবার সুইপ করতে গেলাম। এবার মুরালির প্রথম বলেই আমি পরিষ্কার এলবিডব্লু।’ অবশ্য রেকর্ড কিন্তু অন্য কথা বলছে। টেস্টে মুরালিধরন চারবার আউট করলেও ৯ ইনিংসে গিলক্রিস্টের গড় দারুণ, ৫২! ওয়ানডেতে ৩২ বার মুরালির মুখোমুখি হয়েছেন গিলক্রিস্ট, আউট হয়েছেন মাত্র দুবার। সেই তুলনায় হরভজন সিংয়ের বিপক্ষেই তাঁর রেকর্ড বেশি খারাপ। ১০ টেস্টে হরভজন সাতবার আউট করেছেন গিলিকে, হরভজনের মুখোমুখি হওয়া টেস্টগুলোতে অস্ট্রেলিয়ান ব্যাটসম্যানের গড়ও তাঁর ক্যারিয়ার গড়ের চেয়ে অনেক কম, ২৫।
