
নিউজিল্যান্ডের ওয়ানডে দলে যোগ দিতে আগামীকালই ইংল্যান্ডে আসার কথা ছিল ড্যানিয়েল ভেট্টোরির। কিন্তু জরুরি বার্তা পেয়ে আজই ভারত থেকে ইংল্যান্ডে উড়ে আসছেন সাবেক এই অধিনায়ক। লর্ডসের প্রথম টেস্টটা শোচনীয় পরাজয়ের পাশাপাশি নিউজিল্যান্ডকে কিছু চোটও উপহার দিয়েছে। ব্রুস মার্টিনের সিরিজই শেষ হয়ে গেছে, পায়ের পেশির চোটে শেষ দিনে বলই করতে পারেননি এই বাঁহাতি স্পিনার। স্পিনার মার্টিনের অভাব পূরণ করতেই ভেট্টোরির এক দিন আগেই ইংল্যান্ড আগমন। উইকেটকিপার বিজে ওয়াটলিংও দ্বিতীয় টেস্টে খেলতে পারেন কি না, তা নিয়েও সংশয় আছে।
তবে হ্যামস্ট্রিংয়ের চোটে পড়ে ১০ মাস টেস্ট ক্রিকেটের বাইরে থাকা ভেট্টোরি হেডিংলিতে দ্বিতীয় টেস্টে খেলাটা নিশ্চিত নয়। শুক্রবার থেকে শুরু হতে যাওয়া টেস্টে খেলার মতো ফিটনেস এই বাঁহাতি স্পিনারের আছে কিনা সেটা পর্যবেক্ষণ করেই চূড়ান্ত সিদ্ধান্ত নেওয়া হবে। কিউই কোচ মাইক হেসন কোনো ঝুঁকি নিতে চান না, ‘আমরা ড্যানকে ঝুঁকির মুখে ফেলতে চাই না, যদিও এটা আমাদের জন্য গুরুত্বপূর্ণ টেস্ট। সে প্রস্তুত না থাকলে আমরা জোর করব না।’
গত বছরের জুলাইয়ে ওয়েস্ট ইন্ডিজের বিপক্ষে সর্বশেষ টেস্ট খেলেছেন ভেট্টোরি। এএফপি।
