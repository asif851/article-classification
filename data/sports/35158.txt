
সিরিজের প্রথম টেস্টেই ধাক্কা খেল মাইকেল ক্লার্কদের অ্যাশেজ পুনরুদ্ধারের স্বপ্ন। কার্ডিফে প্রথম টেস্টে অস্ট্রেলিয়াকে ১৬৯ রানের বিশাল ব্যবধানে হারিয়েছে ইংল্যান্ড।ইংল্যান্ডের ছুড়ে দেওয়া ৪১২ রানের টার্গেট তাড়া করতে গিয়ে শুরুতেই ক্রিস রজার্সের উইকেট হারায় অস্ট্রেলিয়া। তারপর স্টিভ স্মিথকে নিয়ে ইনিংস মেরামত করতে নামেন অন্য ওপেনার ডেভিড ওয়ার্নার। দুজনে মিলে যোগ করেন ৭৮ রান। কিন্তু ৯ রানের ব্যবধানে অস্ট্রেলিয়া ৪ উইকেট হারালে খেলার ভবিষ্যৎ নির্ধারিত হয়ে যায়। ১ উইকেটে ৯৭ রান থেকে ৫ উইকেটে ১০৬ রানে পরিণত হয় অস্ট্রেলিয়া। মাত্র ৬ ওভারের এই ঝড়ে অস্ট্রেলিয়া তাদের তিন ব্যাটিং অস্ত্র ওয়ার্নার, স্মিথ, আর অধিনায়ক ক্লার্ককে হারায়। ১০৬ রানে অ্যাডাম ভোজেস ফিরে যাওয়ার পর অন্য দুই স্বীকৃত ব্যাটসম্যান ব্র্যাড হাডিন ও শেন ওয়াটসন ও বেশিক্ষণ ক্রিজে থাকেননি।দলীয় ১২২ ও ১৫১ রানে হাডিন ও ওয়াটসনের বিদায়ে অস্ট্রেলিয়ার ২০০ রান হবে কি না, সেই সংশয় দেখা দেয়। এরপর দুই মিশেল, জনসন ও স্টার্ক মিলে অষ্টম উইকেট জুটিতে ৭২ রান যুক্ত করে পরাজয়ের ব্যবধান কমিয়ে আনেন। জো রুটের বলে দুজনই ফিরে গেলে অস্ট্রেলিয়ার ইনিংস শেষ হয় ২৪২ রানে।ইংল্যান্ডের হয়ে তিনটি করে উইকেট নেন স্টুয়ার্ট ব্রড ও মইন আলী। দুইটি করে উইকেট পেয়েছেন মার্ক উড ও জো রুট। ম্যাচ সেরা হয়েছেন জো রুট।সিরিজের দ্বিতীয় টেস্ট লর্ডসে ১৬ জুলাই শুরু হবে।
