
ঝগড়া-বিবাদ পাকিস্তান ক্রিকেটের যেন অপরিহার্য উপাদান। এই দেশটির ক্রিকেট জগতে কেউ কারও বন্ধু নয়। সাবেকেরা বর্তমানদের ব্যাপারে সমালোচনামুখর। বর্তমান খেলোয়াড়েরা যেন নামই শুনতে পারেন না সাবেকদের। এই যেমন সম্প্রতি দুই সাবেক মোহাম্মদ ইউসুফ ও শোয়েব আকতারের সঙ্গে কথার লড়াইয়ে মত্ত শহীদ আফ্রিদি।ব্যাপার কিছুই না। পাকিস্তান দলে আফ্রিদির পারফরম্যান্স নিয়ে সমালোচনামুখর হয়েছিলেন ইউসুফ ও শোয়েব। কথাটা মাটিতেও পড়েনি, তুলে নিয়ে আফ্রিদি ছুড়লেন পাটকেল। পাটকেল খেয়ে চুপ করে যাবেন ইউসুফ-আকতার? কভি নেহি। তাঁরাও পাল্টা তির ছুড়ে আফ্রিদিকে করতে চেয়েছেন রক্তাক্ত।সম্প্রতি পাকিস্তানের জনপ্রিয় টেলিভিশন চ্যানেল জিও টিভিতে প্রচারিত এক টক শোয় আফ্রিদির পারফরম্যান্সের সমালোচনা করেছিলেন ইউসুফ ও শোয়েব। দক্ষিণ আফ্রিকা থেকে ফিরে বিমানবন্দরেই এর জবাব দিতে গিয়ে আফ্রিদি সব ক্ষোভ যেন উগরে দিয়েছেন, ‘এই সাবেকেরা যখন কথা বলে, মনে হয়, তাদের সময় পাকিস্তান কখনো বাজে খেলেনি, কখনো হারেনি। তারাও কখনো নিজেরা খারাপ করেনি। আর ইউসুফ আর শোয়েবের কথা পাত্তা দিয়ে কোনো লাভ নেই। পাকিস্তান ক্রিকেটে এরা দুজন হলো, “হেকল অ্যান্ড জেকল”।’হেকল ও জেকল দুটি কার্টুন চরিত্র। অবান্তর কথাবার্তার রূপক হিসেবেই সাধারণত মনে করা হয় এই হেকল ও জেকলকে। আফ্রিদি যদি ইউসুফ ও শোয়েবকে ‘হেকল ও জেকল’ হিসেবে অভিহিত করেন, তাহলে তাঁরা যে মুখ বন্ধ করে বসে থাকবেন—এমনটা ভাবার কোনো কারণ নেই।তাঁরা মুখে বন্ধ করে বসেও নেই। আফ্রিদির উত্তরে যেন কথার তুবড়ি ছুটিয়েছেন শোয়েব, ‘আফ্রিদি এমন কথা বলে একজন শিক্ষিত ও অশিক্ষিত ব্যক্তির মধ্যে পার্থক্যটা স্পষ্ট করে দিয়েছে। আমরা তো মিসবাহ-উল-হকেরও সমালোচনা করেছি। কই, মিসবাহ তো এর কোনো প্রতিক্রিয়া জানায়নি।’
আফ্রিদির মন্তব্যে স্পষ্টতই ক্ষুব্ধ শোয়েব হুমকি দিয়েই রেখেছেন আফ্রিদিকে, ‘আমি যদি মুখ ছোটাই, তাহলে আফ্রিদিকে পালিয়ে বাঁচতে হবে। আমি জানি কে, কবে, কখন, কোথায় পাকিস্তান ক্রিকেটকে বেচা-বিক্রির বন্দোবস্ত করেছে। সুতরাং আফ্রিদির উচিত, সবকিছু বাদ দিয়ে নিজের পারফরম্যান্সের দিকে মনোযোগী হওয়া।’
শোয়েবের মতো ইউসুফও ক্ষোভ প্রকাশ করেছেন আফ্রিদির কথায়, ‘আমি আফ্রিদি সম্পর্কে একটা কথা সব সময়ই বলি। সে খুবই অপরিণত। ওর বালখিল্য কথাবার্তায় আমি খুবই বিরক্ত। আমার মতে, কোনো উদীয়মান ক্রিকেটারেরই উচিত নয় আফ্রিদির মতো চরিত্রের একজনকে আদর্শ হিসেবে মনে করা।’ পিটিআই।
