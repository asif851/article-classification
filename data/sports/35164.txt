
প্রথম ম্যাচে মাঠে নেমেই ৫১ রানের ইনিংস। দলের বাকি ব্যাটসম্যানরা যেখানে রান করতে ধুঁক​ছিল, তামিম ইকবালের ব্যাটে চড়েই জয় পায় পেশোয়ার জালমি। অদ্ভুতভাবে সেদিন তবুও ম্যাচ​ সেরার পুরস্কার দেওয়া হয়নি তাঁকে। দেওয়া হয়েছিল মোহাম্মদ আসগরকে, তিন উইকেট নিয়েও খুব যে আহামরি বোলিং তিনি করেছিলেন তাও নয়।
এ নিয়ে তামিমের মনে কোনো দুঃখ থাকার কথা নয়। এত দিন ধরে আন্তর্জাতিক ক্রিকেট খেলে​ নিজেকে প্রমাণ দেওয়ারও কিছু নেই বাংলাদেশের পক্ষে আন্তর্জাতিক ​ক্রিকেটে সবচেয়ে বেশি রান, সেঞ্চুরি ও ইনিংসের মালিকের। তবে তামিমকে চিনতে যদি ভুল করে থাকে পিএসএলের কেউ, তাদের দ্বিতীয় ম্যাচেও আরেকটি ‘সুযোগ’ দিলেন। খান সাহেবের খানদানি মেজাজে কাল তামিমের ব্যাটে এল টানা দ্বিতীয় ফিফটি।৪৭ বলে সাতটি চারে ৫৫ রানে অপরাজিত ছিলেন এই বাঁ হাতি ওপেনার​। লাহোর কালান্দার্সকে ৯ উইকেটে হারিয়ে পাকিস্তান সুপার লিগে টানা দ্বিতীয় জয় তুলে নিল পেশোয়ার জালমি। পিএসএলে এখনো সেভাবে রানের উৎ​সব শুরু হয়নি। ব্যাটসম্যানরা হাত খুলে মারতে পারছে না। মরুর দেশে চার-ছক্কারও খরা। কালও যেমন পুরো ম্যাচে ছক্কা হলো মোটে চারটি। এর তিনটিই মেরেছেন মোহাম্মদ হাফিজ। ৪৩ রানে আউট হওয়ার আগে তামিমের সঙ্গে ৯৫ রানের জুটিও গড়েছেন। ১১৮ রানের লক্ষ্যটা ২৪ বল বাকি থাকতেই ছুঁয়েছে শহীদ আফ্রিদির দল।আগের দিন ৫১ বলে ৫১ করলেও তামিম ঠিক তামিমের মতো ছিলেন না। এমনিতেই ভিসা জটিলতায় একেবারে শেষ মুহূর্তে উড়ে গিয়ে টুর্নামেন্টে যোগ দিয়েছেন। দলের সতীর্থদের ঠিকমতো চিনে ওঠার আগেই নেমে পড়তে হয়েছিল মাঠে। প্রথম ২৪ বলে করেছিলেন ১২। ঠিক তামিমের মতো লাগছিল না তামিমকে। তবে কাল অনেকটাই মানিয়ে নিয়েছেন বোঝা গেল। প্রথম দিনের মতো অতগুলো ডট বলও খেলেননি।কাল তামিমও বললেন, ‘আমি বেশ ছন্দে আছি। আমরা ভালো শুরু করেছি টুর্নামেন্টে, দলও দারুণ করছে। গতকাল (শুক্রবার) আমি কিছুটা সমস্যায় ভুগছিলাম মানিয়ে নিতে। তবে আজ বেশ ভালো টাইমিং করতে পারছিলাম। এই ইনিংসটা বেশ উপভোগও করেছি। শহীদও (আফ্রিদি) যেভাবে দলটাকে নেতৃত্ব দিচ্ছে, সেটাও দুর্দান্ত।’কাল অবশ্য সাকিবের দল করাচি হেরে গেছে। ব্যাটে-বলে সাকিবের দিনটিও ভালো যায়নি। আগের দিন সাকিবও ফিফটি করে হয়েছিলেন ম্যাচ সেরা। কাল ১৩ বলে ১৭ করার পর বল হাতে ৪৩ রান দিয়ে ১ উইকেট নিয়েছেন। টি-টোয়েন্টিতে ৪ ওভারে ৪০-এর বেশি রান দেওয়ার অভিজ্ঞতায় সাকিবকে খুব বেশিবার পড়তে হয়নি। তাঁর দল করাচি কিংসও হেরে গেছে কোয়েটা গ্ল্যাডিয়েটর্সের কাছে।করাচির একাদশে কালও জায়গা হয়নি মুশফিকুর রহিমের। দাম কমিয়ে মুশফিক মাত্র ২৫ হাজার ডলারে বিক্রি হলেও টাকার চেয়ে বড় করে দেখেছিলেন টুর্নামেন্টে খেলার অভিজ্ঞতাটাকেই। কিন্তু টানা দ্বিতীয় ম্যাচেও বসে থাকতে হলো। উইকেটরক্ষক হিসেবে করাচি যে সাইফুল্লাহ বাঙ্গাশকে খেলাচ্ছে, টানা দুই ম্যাচে ব্যাটিংয়ে নামার সুযোগ হয়নি তাঁরও। তবে কাল নয় ব্যাটসম্যানকে নামানোর পরও যখন বাঙ্গাশকে নামানো হলো না, বোঝাই যায় টিম ম্যানেজমেন্ট ব্যাটসম্যান হিসেবে তাঁর ওপর আস্থা রাখতে পারছে না। সে ক্ষেত্রে মুশফিকের মতো ব্যাটসম্যানকে বসিয়ে রাখার বিলাসিতা করাচি কেন করছে কে জানে!
