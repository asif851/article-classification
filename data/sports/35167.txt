
বছরটা এর চেয়ে দুর্দান্তভাবে শেষ হওয়ার আশা করতে পারতেন না ক্রিস্টিয়ানো রোনালদো। দুহাত ভরে পেলেন সবকিছুই। দ্বিতীয়বারের মতো চ্যাম্পিয়নস লিগের শিরোপা তো পেলেনই; পর্তুগালের জার্সি গায়ে ফুটবল দুনিয়াকে অবাক করে পেয়ে গেলেন ইউরো চ্যাম্পিয়নশিপের শিরোপা। বছর শেষে ক্যারিয়ারে চতুর্থবারের জিতলেন ব্যালন ডি অ’রও। ফ্রান্স ফুটবল সাময়িকীর বর্ষসেরা খেলোয়াড়ের পুরস্কারে হাত রেখে বছরটাকে সত্যিই নিজের করে নিলেন পর্তুগিজ উইঙ্গার।লিওনেল মেসি ব্যালন ডি’অর পেয়েছেন পাঁচখানা। রোনালদো এই দ্বৈরথে নিজের চতুর্থ অর্জনটি আদায় করে নিশ্বাস ফেলছেন আর্জেন্টাইন তারকার ঘাড়ে। ব্যাপারটা রোনালদোর জন্য কতটা আনন্দের সেটি নিশ্চয়ই বলে বোঝাতে হয় না। রোনালদো নিজেই বলেছেন, এটি তাঁর কাছে নতুন একটি স্বপ্ন পূরণ হওয়ার মতোই ব্যাপার, ‘চতুর্থ ব্যালন ডি’অর পাওয়াটা আমার জন্য খুব বড় সম্মানের। আবেগটা ঠিক প্রথমটির মতোই অনুভব করছি। এটি নতুন করে একটা স্বপ্ন পূরণ হওয়ার মতোই একটা ব্যাপার।’ক্যারিয়ারে ব্যক্তিগত প্রাপ্তিটা এত হবে, এটাও নাকি কল্পনা করেননি রোনালদো, ‘আমি জীবনে কখনো ভাবিনি চারবার ব্যালন ডি’অর জিতব। আমি কতটা খুশি, কতটা আনন্দিত, সেটি তো বুঝতেই পারছেন।’এই মুহূর্তে ক্লাব বিশ্বকাপ খেলতে জাপানে আছেন রোনালদো। নিজ হাতে পুরস্কারটা নিতে পারেননি। কিন্তু তাই বলে পুরস্কারের আনন্দটা উপভোগ করা থেকে বঞ্চিত নন তিনি, ‘আমি পুরস্কারের আনন্দটা বেশ উপভোগ করছি। এটা তো সবাই জানে, এই অর্জনের পেছনে আমার কত কষ্ট, কত শ্রম। এটি সহজ কিছু কখনোই নয়।’অকৃতজ্ঞও নন রোনালদো। চতুর্থবারের মতো ব্যালন ডি’অর জিতে ধন্যবাদ জানিয়েছেন ক্লাব রিয়াল মাদ্রিদ, জাতীয় দল ও সব সতীর্থকেই, ‘আমি ধন্যবাদ জানাই সবাইকে। আমার সব সতীর্থকে। কী ক্লাব, কী জাতীয় দল। তারা সবাই আমার এই অর্জনে বড় ভূমিকা রেখেছেন। এই অর্জনে সাহায্য করেছেন।’ সূত্র: এএফপি।
