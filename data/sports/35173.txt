



২ গোলের সুবিধা ধরে রাখতে পারল না জুভেন্টাস।
৯ মিনিটের মধ্যেই ২-০ গোলে পিছিয়ে পড়া ম্যাচ ড্র টটেনহামের।
হ্যারি কেন মৌসুমের ৩৩তম গোলটি করেছেন।
৬৯৪ মিনিট পর গোল খেলেন বুফন।


খেলা শুরুর ২ মিনিটের মধ্যেই গঞ্জালো হিগুয়েইন এগিয়ে দিলেন জুভেন্টাসকে। ৯ মিনিটের মাথায় পেনাল্টি পেয়ে হিগুয়েইনই ব্যবধান বানালেন ২-০। এই ম্যাচেই কিনা ঘুরে দাঁড়াল টটেনহাম। হ্যারি কেন আর ক্রিস্টিয়ান এরিকসনের দুই গোলে তুরিন থেকে তারা ফিরছে মহামূল্যবান দুটি অ্যাওয়ে গোল নিয়েই।
জুভেন্টাসের কাছে এই হার পরাজয়তুল্যই। ২০১৩ সালের এপ্রিলে বায়ার্ন মিউনিখের কাছে হারের পর থেকে ঘরের মাঠে আর কোনো ম্যাচ হারেনি তারা। কিন্তু ২-০ গোলে এগিয়ে থেকে ঘরের মাঠে যদি ড্র নিয়ে মাঠ ছাড়তে হয়, সেটা হারের বেদনাই জোগায়। সব ধরনের প্রতিযোগিতায় টানা ১১ ম্যাচ জেতা জুভেন্টাসের জন্য পরের লেগটা হয়ে গেল যথেষ্ট কঠিনই। তুরিনে দুর্দান্ত খেলে ড্র করা টটেনহাম ঘরের মাঠে নিশ্চয়ই সহজে ছেড়ে দেবে না।
ম্যাচের ২ মিনিটের মধ্যেই হিগুয়েইনের গোলটি ১৯৯৭ সালের পর চ্যাম্পিয়নস লিগে জুভেন্টাসের দ্রুততম গোল। আজ থেকে ২১ বছর আগে ম্যানচেস্টার ইউনাইটেডের বিপক্ষে ৩০ সেকেন্ডের মাথায় গোল করেছিলেন আলেসান্দ্রো দেল পিয়েরো।
হিগুয়েইন জোড়া গোল করেছেন; যদিও তাঁর প্রথম গোলটি কিছুটা ভাগ্যপ্রসূত। লাইন্সম্যান ওতে অফসাইডের ঝান্ডা ওড়ালেও ওড়াতে পারতেন। কিন্তু আর্জেন্টাইন স্ট্রাইকারের দিকে জুভেন্টাস-সমর্থকদের আঙুল উঠছেই। প্রথমার্ধেই যে হ্যাটট্রিক করে ম্যাচটি পুরোপুরি নিজেদের দিকে টেনে নেওয়ার সুযোগ তিনি হারিয়েছেন আরও একটি পেনাল্টি মিস করে।
এর আগে ৩৫ মিনিটেই ব্যবধান কমিয়েছিল টটেনহাম। হ্যারি কেন এই মৌসুমে নিজের ৩৩তম গোলে ম্যাচ জমিয়ে দেন। এটি ৬৯৪ মিনিট পর জুভেন্টাস গোলরক্ষক জিয়ানলুইজি বুফনের বিপক্ষে প্রথম গোল। সব ধরনের ফুটবলে এই দীর্ঘ সময় বুফনকে কেউ ফাঁকি দিতে পারেননি। ডেলে আলীর চমৎকার পাস গোলে পরিণত করেন কেন।
লাইফলাইন পেয়ে জুভেন্টাসের ওপর ঝাঁপিয়ে পড়েছিল টটেনহাম। জুভেন্টাসকে মনে হচ্ছিল বেশ নার্ভাস। ম্যাচের ৭১ মিনিটে ফ্রি কিক থেকে টটেনহামকে সমতায় ফেরান এরিকসন।
ম্যাচ শেষে উচ্ছ্বসিত ছিলেন হ্যারি কেন। দুটি মহামূল্যবান অ্যাওয়ে গোলের আনন্দটাই ঠিকরে বেরোচ্ছিল তাঁর চোখ-মুখ দিয়ে। বিটি স্পোর্টসকে সেই উচ্ছ্বাসেরই ব্যাখ্যা দিয়েছেন তিনি, ‘চ্যাম্পিয়নস লিগে ঘরের মাঠের বাইরেও আমরা ভালো করতে পারি। আমরা আজকের ম্যাচে নিজেদের আগ্রাসনটা দেখাতে পেরেছি। ২ গোলে পিছিয়ে পড়ার পর দারুণ ফলই বলব আমি। আমরা দুটি অ্যাওয়ে গোল নিয়ে ওয়েম্বলিতে পরের লেগে নামতে পারছি।’
আগামী ৭ মার্চ দ্বিতীয় লেগের ম্যাচটি অনুষ্ঠিত হবে লন্ডনের বিখ্যাত ওয়েম্বলি স্টেডিয়ামে।
