
আজ ওয়ানডে অভিষেকে হাসির আভায় মুখ রাঙাল হাসারাঙ্গার। জিম্বাবুয়ের বিপক্ষে সিরিজের দ্বিতীয় ওয়ানডেতে শ্রীলঙ্কার এই ১৯ বছর বয়সী স্পিনার হ্যাটট্রিক করেছেন। ওয়ানডে অভিষেকে হ্যাটট্রিক করা মাত্র তৃতীয় বোলার তিনি। প্রথমে এই কীর্তি করে দেখিয়েছিলেন বাংলাদেশের তাইজুল ইসলাম। এরপর দক্ষিণ আফ্রিকার কাগিসো রাবাদা।
প্রথম ওয়ানডেতে শ্রীলঙ্কাকে হারিয়ে চমকে দেওয়া জিম্বাবুয়ে আজ অবশ্য শুরু থেকে ধুঁকেছে। ষষ্ঠ বোলার হিসেবে যতক্ষণে আক্রমণে আসেন হাসারাঙ্গা, ১৪৭ রানে ৭ উইকেট হারিয়ে জিম্বাবুয়ের সর্বনাশ হয়েই গেছে। মাত্র ১৬টি ডেলিভারি করার সৌভাগ্য হয়েছে হাসারাঙ্গার। আর তাতেই জিম্বাবুয়ের শেষ তিন ব্যাটসম্যানকে তুলে নেন এই লেগ স্পিনার।
নিজের তৃতীয় আর ইনিংসের ৩৪তম ওভারের দ্বিতীয় বলে বোল্ড করলেন ম্যালকম ওয়ালারকে। পরের বলে এলবিডব্লুর ফাঁদে পড়লেন ডোনাল্ড তিরিপানো। তেন্ডাই চাতারাকে বোল্ড করে পূর্ণ করলেন হ্যাটট্রিক।

তাতেই মাত্র ১৫৫ রানে অলআউট জিম্বাবুয়ে। জবাবে ১০ রানে ২ উইকেট হারালেও খুব একটা সমস্যা হয়নি শ্রীলঙ্কার। উপুল থারাঙ্গার (৭৫*) দারুণ ব্যাটিংয়ে ৭ উইকেটের জয় পেয়েছে স্বাগতিক দল। ইনিংসের বাকি ছিল আরও ১১৯ বল। তাইজুলের কীর্তিটাও জিম্বাবুয়ের বিপক্ষে। ২০১৪ সালের ডিসেম্বরে সিরিজের পঞ্চম ও শেষ ম্যাচে অভিষেক হয়েছিল তাঁর। সেবারও চাতারা ছিলেন তিন শিকারের একজন। রাবাদার কীর্তিটা আবার বাংলাদেশের বিপক্ষে। সেটিও মিরপুরে। প্রোটিয়া ফাস্ট বোলার নিজের দ্বিতীয় আর ইনিংসের মাত্র চতুর্থ ওভারে টানা তিন বলে ফেরান তামিম, লিটন দাস ও মাহমুদউল্লাহকে।
