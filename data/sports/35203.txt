
খবরটা চাউর হয়েছিল আগেই। বার্সেলোনার সঙ্গে ২৩ বছরের সম্পর্কচ্ছেদ করতে যাচ্ছেন জাভি হার্নান্দেজ। পত্রিকার সংবাদে বিদায়-টিদায়ও জানিয়ে দেওয়া হয়েছিল। কিন্তু এত বছরের সম্পর্কের শিকড় এক টানে তুলে ফেলতে পারলেন না ৩৪ বছর বয়সী এই মিডফিল্ডার। আপাতত সিদ্ধান্ত নিয়েছেন, অন্তত জানুয়ারি মাস পর্যন্ত ন্যু ক্যাম্পে থেকে আলোচনা চালিয়ে যাওয়ার।বার্সেলোনার নতুন কোচ লুইস এনরিকে আর ক্লাব সভাপতি মারিয়া বার্তামেউয়ের সঙ্গে আলাপ-আলোচনা করেই জাভির এই সিদ্ধান্ত। জানুয়ারির পর তিনি এ ব্যাপারে আবার নতুন করে ভাবতে শুরু করবেন।জাভি যাচ্ছিলেন যুক্তরাষ্ট্রের নিউইয়র্ক সিটিতে। এই মুহূর্তে যে ক্লাব ফ্রাঙ্ক ল্যাম্পর্ডের মতো তারকারও নয়া গন্তব্য। কিন্তু জাভির সিদ্ধান্ত বদলে নিউইয়র্ক সিটি আশাহত হলেও বার্সেলোনার পাঁড় সমর্থকেরা বেশ খুশি। চুক্তির বিষয়ে একটা ঐকমত্যে পৌঁছানোর পরপরই সিদ্ধান্ত বদলেছেন। দলবদলের বাজারে প্রয়োজনীয় অন্তত দুজন খেলোয়াড়কে না পাওয়ার ব্যাপারটিও জাভিকে রেখে দিতে উদ্বুদ্ধ করেছে বার্সেলোনাকে।বিশ্বকাপের পরপরই লুইস সুয়ারেজকে দলে নিয়েছে বার্সেলোনা। লক্ষ্য ছিল ম্যাটস হামেলস আর কলম্বিয়ার হুয়ান কারদাদোকে দলে নেওয়ার। কিন্তু এই বাজার-সদাইয়ে তারা হেরে গেছে ম্যানচেস্টার ইউনাইটেডের কাছে। জাভির জানুয়ারি পর্যন্ত থেকে যাওয়ার সঙ্গে এর একটা যোগসূত্র থাকলেও থাকতে পারে।বয়স আর পড়তি ফর্মের কারণে বার্সার ভেতর-বাইরে জাভিকে নিয়ে অনেক গুঞ্জন হচ্ছিল। নিজের চুক্তি নিয়েও জাভি পুরোপুরি সন্তুষ্ট ছিলেন না। ক্লাবের ইতিহাসে সবচেয়ে বেশি ম্যাচ খেলার রেকর্ড গড়া জাভি তাই ঠিকানা বদলাতে চেয়েছিলেন। তবে বার্সেলোনার একটি অংশ মনে করে, এই ক্লাবেই ক্যারিয়ারের ইতি টেনে জাভির উচিত বার্সার তরুণ প্রতিভা গড়ে তোলার কাজে মনোযোগ দেওয়া। কিন্তু আরও অন্তত দুই বছর খেলে যেতে চান মাঝমাঠের এই কাণ্ডারি। সূত্র: মেইল অনলাইন।
