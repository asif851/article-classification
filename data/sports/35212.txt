
ভারত মানে কী?বাংলাদেশের মানুষের কাছে আপাতত এটি নরেন্দ্র মোদি আর বিরাট কোহলির দেশ। মোদি কাল দেশে ফিরে গেছেন। প্রধানমন্ত্রীর দুই দিনের রাষ্ট্রীয় সফরের রেশ কাটতে না-কাটতেই আজ চলে আসছে কোহলির ভারত, মানে ভারতীয় টেস্ট দল। বাংলাদেশের মানুষের এই মুহূর্তের চেতনায় ভারত মানে তাই ক্রিকেট আর ভূরাজনীতির যুগল উপস্থিতি।ফতুল্লা স্টেডিয়ামে অনুশীলন শেষে কাল বাংলাদেশ দলের বেশ কয়েকজন ক্রিকেটারের সামনেও তোলা হলো প্রশ্নটা—ভারত মানে কী? ভারতের বিপক্ষে খেলা মানে কী? এটা কি দৈত্যের বিরুদ্ধে লড়াই করার আতঙ্ক? নাকি পাহাড় টপকানোর চ্যালেঞ্জ! কঠিনকে জয় করার প্রেরণাও কি নয়?‘চাপ’ ব্যাপারটা গত বিশ্বকাপ থেকেই উধাও বাংলাদেশ দলের ভেতর থেকে। পাকিস্তান সিরিজেও দেখা গেল চ্যালেঞ্জ জিতে ভবিষ্যতের জন্য প্রেরণা খুঁজতে তারা কতটা মরিয়া। এবারও ব্যতিক্রম নয়। আজ সকালে ভারতীয় দল যে দেশটিতে পৌঁছাচ্ছে, সেটির ক্রিকেটীয় মানসিকতা গত কয়েক মাসে আমূল বদলে গেছে। ভারত মানে তাই এখন আর চাপ নয়, ভারত মানে একটা প্রেরণাও।
ভারতের বিপক্ষে সব সময়ই বাড়তি প্রেরণা পাই। ওদের বিপক্ষে ভালো খেললে সারা দুনিয়ার মানুষের চোখে পড়ে মুশফিকুর রহিম
মুশফিকুর রহিমের দৃষ্টিতে ভারতের বিপক্ষে খেলাটা নিজেকে আলোকিত করার সেরা মঞ্চ, ‘ভারতের বিপক্ষে সব সময়ই বাড়তি প্রেরণা পাই। ওদের বিপক্ষে ভালো খেললে সারা দুনিয়ার মানুষের চোখে পড়ে। অনেক বেশি আলোচনা হয়।’ এবারের ভারত সিরিজটাকে অবশ্য আরেকটা কারণেও সাফল্যের ফ্রেমে বাঁধাই করতে চান টেস্ট অধিনায়ক, ‘পাকিস্তানের বিপক্ষে জেতার পর সবাই বলেছে ওরা ভালো দল ছিল না। তাই জিতেছি। সে কারণেই বেশি করে ভারতের বিপক্ষে সাফল্য চাই। ভারত তো সেরা দল নিয়েই আসছে। এখানে আমাদের প্রমাণ করার অনেক কিছু আছে।’মুশফিকের সঙ্গে মিলে যাচ্ছে ইমরুল কায়েসের ভারত-দর্শন। ভারতের সঙ্গে ক্রিকেট মানে তাঁর কাছেও নিজেকে বড় পর্দায় দেখানোর সুযোগ, ‘আমার মনে হয় না এটা কোনো চাপ। ভারতের সঙ্গে ভালো খেললে সবাই দেখে। কোটি কোটি মানুষ জানে। তাদের সঙ্গে ভালো খেলাটাই আমাদের একমাত্র লক্ষ্য হওয়া উচিত।’
ভারতের বিপক্ষে সিরিজ মানে স্পনসরদের দৃষ্টি কাড়ার সুযোগ...আমার তো এই মনে হয় সাকিব আল হাসান
মুশফিক-ইমরুলের কথার অন্য অর্থও হয়, যেটা বেশ সোজাসাপ্টাভাবেই বলে দিলেন সাকিব আল হাসান, ‘ভারতের বিপক্ষে সিরিজ মানে স্পনসরদের দৃষ্টি কাড়ার সুযোগ...আমার তো এই মনে হয়।’ শুনতে পেশাদারি লাগে। কিন্তু বাস্তবতা কি আসলেই তা নয়? বাংলাদেশের বিপক্ষে খেলাটা উচ্চমূল্যসম্পন্ন ‘পণ্য’ হয়ে ওঠে না বলেই তো টেস্ট অভিষেকের ১৫ বছরেও ভারত একবারের জন্যও বাংলাদেশকে পূর্ণাঙ্গ সফরে আমন্ত্রণ জানায়নি। ভারতের বিপক্ষে ভালো খেললে বাংলাদেশের ক্রিকেট আর ক্রিকেটাররা আরও বেশি করে স্পনসরদের দৃষ্টি আকৃষ্ট করবে, আগামী বছর বাংলাদেশের সংক্ষিপ্ত ভারত সফরটাও হয়ে উঠতে পারে বিক্রয়যোগ্য পণ্য। সাকিব ভুল বলেননি!
ওয়ানডেতে অন্তত একটা ম্যাচ জিততে চাই। সবাই সামর্থ্য অনুযায়ী খেললে আরও বড় কিছুও আসতে পারে তামিম ইকবাল
ভারতের সঙ্গে ভালো খেলার প্রতিজ্ঞা তামিম ইকবালেরও আছে। কিন্তু সেটি বললেন বাস্তবতার মাটিতে পা রেখে। ভারত মানে চাপ নয়, টেনশন নয়। ভারত প্রেরণা তাঁর কাছেও। তবে সেটা ওয়ানডেতেই বেশি, ‘ওয়ানডেতে অন্তত একটা ম্যাচ জিততে চাই। সবাই সামর্থ্য অনুযায়ী খেললে আরও বড় কিছুও আসতে পারে। টেস্টেও আমরা জেতার জন্যই খেলব। তবে আমার দৃষ্টিতে এ ক্ষেত্রে ড্রটাই বাস্তব লক্ষ্য হওয়া উচিত।’নাসির হোসেনের কাছে ভারত সিরিজ একেবারেই ব্যক্তিগত অনুভূতিতে ঘেরা। বিশেষ করে বললেন টেস্ট ম্যাচটার কথাই, ‘ভারতের বিপক্ষে আমি এর আগে কখনো টেস্ট খেলিনি। সে জন্যই বেশি রোমাঞ্চিত। এত বড় একটা দলের বিপক্ষে টেস্ট খেলব! অবশ্যই চাই ভালো কিছু করতে।’ তরুণ লেগ স্পিনার জুবায়ের হোসেনের কণ্ঠেও একই প্রতিজ্ঞা, ‘ম্যাচে যা যা করব বলে ঠিক করে রেখেছি, অনুশীলনে তার সবই ঠিকঠাক হচ্ছে। প্রতিপক্ষ ভারত হলেও বাড়তি কোনো চাপ অনুভব করছি না। কোনো ভয়ও নেই। মাঠে নামলে ভালো খেলব ইনশা আল্লাহ।’ছাত্ররা যখন ভারতের বিপক্ষে খেলাটাকে প্রেরণার মানদণ্ড হিসেবে দেখছেন, কী বলেন কোচ চন্ডিকা হাথুরুসিংহে? তিনিও কি মনে করেন, ভারতের মতো বড় দলের বিপক্ষে খেলার সুযোগটা বাড়তি উজ্জীবনী ক্রিকেটারদের জন্য?কাঠফাটা রোদে অনুশীলন করিয়ে ড্রেসিংরুমে ফিরছিলেন। পথে এমন প্রশ্ন শুনে যেন আরও তেতে গেলেন কোচ, ‘কী বললে! ভারতের বিপক্ষে খেলা প্রেরণা কিনা? আরে দেশের হয়ে খেলাটাই তো সবচেয়ে বড় প্রেরণা হওয়া উচিত। সেটাও যদি কাউকে উজ্জীবিত করতে না পারে, ক্রিকেট না খেলে তার উচিত রাস্তায় গিয়ে বাস চালানো।’মুশফিক-সাকিব-তামিমদের কথাগুলোকে সত্যি ধরেও ভুল বলা যাচ্ছে না হাথুরুসিংহের চিন্তাকে। আসলে তো হওয়া উচিত এটাই! প্রতিপক্ষের ছাদে তেরঙাই উড়ুক কিংবা চাঁদ-তারা বা অন্য কিছু, সবুজ জমিনে রক্তলাল বৃত্তের চেয়ে বড় প্রেরণা আর কী হতে পারে!
