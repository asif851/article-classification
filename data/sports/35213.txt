
টি-টোয়েন্টি বিশ্বকাপ নাকের ডগায়। এর আগেই টি-টোয়েন্টিতে ইংল্যান্ডের বিপক্ষে এক ম্যাচ বাকি থাকতেই সিরিজ জিতে ওয়েস্ট ইন্ডিজ সবাইকে যেন বার্তা দিয়ে রাখল, ক্রিকেটের সংক্ষিপ্ত এই সংস্করণে তারা যথার্থই চ্যাম্পিয়ন। ব্রিজটাউনে সিরিজের দ্বিতীয় টি-টোয়েন্টিতে ইংল্যান্ডকে ৫ উইকেটে হারিয়ে এক ম্যাচ বাকি থাকতেই সিরিজ পকেটে পুরে নিল ড্যারেন স্যামির দল।টসে জিতে প্রথমে ব্যাট করতে নেমেই ইংলিশদের ব্যাটিং বিপর্যয়। ৫ ওভার শেষে ২৬ রান তুলতেই ৩ উইকেট শেষ। এরপর অ্যালেক্স হ্যালস ও জস বাটলারের চতুর্থ উইকেট জুটিতে তোলা ৭৬ রান লড়াই করার পুঁজি দেয় ইংল্যান্ডকে। নির্ধারিত ২০ ওভারে ইংল্যান্ডের সংগ্রহ দাঁড়ায় ৭ উইকেটে ১৫২। ইংলিশদের পক্ষে সর্বোচ্চ ৬৭ করেন বাটলার আর ওয়েস্ট ইন্ডিজের পক্ষে সর্বোচ্চ ৪ উইকেট নেন কৃষমার সান্টোকি।১৫৩ রানের লক্ষ্যে খেলতে নেমে উইন্ডিজের শুরুটা ভালো এনে দেন স্মিথ ও গেইল। ৪.২ ওভারে উদ্বোধনী জুটিতেই আসে ৪৮। গেইল দলের পক্ষে সর্বোচ্চ ৩৬ করলেও এ রান তুলতে খেলতে হয়েছে ৩০ বল। অবশ্য ৩৬ রানের মধ্যে ২৮ এসেছে বাউন্ডারি (৪টি ছয়, ১টি চার) থেকে। ওয়েস্ট ইন্ডিজের ‘সহজ’ জয়ের পেছনে মূল ভূমিকা পালন করেছে শেষ দিকে স্যামির ঝোড়ো ব্যাটিং। উইন্ডিজ অধিনায়কের মাত্র ৯ বলে অপরাজিত ৩০ রান ৭ বল বাকি থাকতেই ইংলিশদের পরাজয় নিশ্চিত করে। স্যামির স্ট্রাইকরেট ৩৩৩.৩৩! তবে ম্যাচ সেরা ইংল্যান্ডের ব্যাটিং বিপর্যয়ের মূল হোতা সান্টোকি। এ জয়ে এক ম্যাচ বাকি থাকতেই সিরিজ জিতল ওয়েস্ট ইন্ডিজ।
