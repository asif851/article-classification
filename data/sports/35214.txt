

চ্যাম্পিয়নস লিগ থেকে বার্সেলোনার বিদায়ে খুশি আর্জেন্টিনা! কারণটা খুবই পরিষ্কার। এতে করে বিশ্বকাপের আগে বিশ্রামের সুযোগ পাবেন লিওনেল মেসি। আর্জেন্টিনার জার্সি গায়ে খেলতে পারবেন তরতাজা অবস্থাতেই।

আরেকটি চ্যাম্পিয়নস লিগ, আরেকটি স্বপ্নভঙ্গের কষ্ট বার্সেলোনার। টানা তৃতীয়বারের মতো চ্যাম্পিয়নস লিগের কোয়ার্টার ফাইনাল থেকে ছিটকে গেছে বার্সা। তবে এবারের হারই বেশি দুঃখ দিচ্ছে কাতালানদের। সার্জিও বুসকেটস তো ক্যারিয়ারের সবচেয়ে বড় ধাক্কা বলছেন একে। কিন্তু বার্সার এমন দুঃখভরা দিনে আনন্দে ভাসছে আর্জেন্টিনা। কারণ, বিশ্বকাপের আগে তরতাজা পাওয়া যাবে প্রাণভোমরা লিওনেল মেসিকে। ১৬ জুন আইসল্যান্ড ম্যাচ দিয়ে শুরু হচ্ছে আর্জেন্টিনার বিশ্বকাপ। এর আগে দলের সেরা খেলোয়াড়দের সুস্থতা নিশ্চিত করতে চান কোচ হোর্হে সাম্পাওলি। ২০ মে লা লিগায় বার্সেলোনার সর্বশেষ ম্যাচ। ফলে প্রায় এক মাসের মতো বিশ্রাম মিলবে মেসির। কিন্তু বার্সেলোনা যদি চ্যাম্পিয়নস লিগের ফাইনালে উঠতে পারত, সে ক্ষেত্রে ৬ দিন পর কিয়েভে মাঠে থাকতেন মেসি। এমন চাপের একটি ম্যাচ খেলে আরও ক্লান্ত হয়ে পড়তেন আর্জেন্টিনার বিশ্বকাপের মূল ভরসা। কাল রোমার দুর্দান্ত প্রত্যাবর্তনে সে দুশ্চিন্তা দূর হয়েছে আর্জেন্টিনার। মোটেও রসিকতা ভেবে নেবেন না ওপরের লেখাগুলোকে। আর্জেন্টাইন পত্রিকা ওলেতে কলামিস্ট এনরিকে গ্যাস্তেনেগা এমনটাই লিখেছেন, ‘এতে (বার্সার হার) সাম্পাওলির উদ্‌যাপন করা উচিত। এটা যৌক্তিক; চ্যাম্পিয়নস লিগ না খেলা অবস্থাতেই সেরা খেলোয়াড়কে চায় জাতীয় দল। শুনতে স্বার্থপরের মতো শোনাতে পারে, কিন্তু জাতীয় দলের ভালোর জন্যই মেসি বার্সেলোনার পক্ষে অত কম খেলে ততই ভালো। এতে ওর চোটের ঝুঁকি কমবে, রাশিয়ার প্রস্তুতিতেও বাধা থাকবে না কোনো।’এ মৌসুমে আরনেস্তো ভালভার্দে মেসির সর্বোচ্চ ব্যবহার করেছেন। লা লিগ, কাপ ও চ্যাম্পিয়নস লিগ মিলিয়ে ৩ হাজার ৯৬৫ মিনিটের বেশি মাঠে ছিলেন মেসি। লিগ ও কাপ মিলিয়ে এখনো ৮টি ম্যাচ খেলতে হবে মেসিকে। চ্যাম্পিয়নস লিগের কোয়ার্টার ফাইনালে ছিটকে না পড়লে সেটা আরও ৩ ম্যাচ বাড়ত। তাই মেসিদের এভাবে বাদ পড়ায় খুশি আর্জেন্টিনার সাংবাদিকেরা। দক্ষিণ আমেরিকান ফুটবল বিশেষজ্ঞ টিম ভিকেরির টুইটটাই দেখুন, ‘আর্জেন্টিনার কোচের বাড়তি কিছু সাহায্য দরকার ছিল। আজ (গতকাল) রাতে উনি সেটা পেয়ে গেছেন। মেসি এবং আগুয়েরো বিশ্বকাপে একদম তাজা থাকবে।’ সার্জিও আগুয়েরো অবশ্য মেসির চেয়েও বেশি বিশ্রাম পাবেন। একে তো তাঁকে ইদানীং নিয়মিত একাদশে রাখেন না পেপ গার্দিওলা। তার ওপর ইংলিশ প্রিমিয়ার লিগ শেষ হচ্ছে ১৩ মে। ম্যানচেস্টার সিটির চ্যাম্পিয়নস লিগ স্বপ্নও কাল শেষ হয়েছে লিভারপুলের কাছে। ফলে বাড়তি বিশ্রাম মিলছে আগুয়েরো আর নিকোলাস ওটামেন্ডির।
