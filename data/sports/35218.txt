
আম্পায়ারের সিদ্ধান্তের বিরুদ্ধে অসন্তোষ প্রকাশের ভঙ্গি ভব্যতার সীমা ছাড়িয়ে যাওয়ার শাস্তি পেলেন সাব্বির রহমান। ম্যাচ ফির ৩০ শতাংশ জরিমানা দিতে হবে তাঁকে। একই সঙ্গে আইসিসির নতুন আচরণবিধি অনুযায়ী দুটি ‘ডিমেরিট পয়েন্ট’ বসছে বাংলাদেশের এই ব্যাটসম্যানের নামের পাশে।গতকাল সিরিজের প্রথম ওয়ানডে ম্যাচে আফগানিস্তানের ইনিংসের সময় পানি বিরতিতে একটি এলবিডব্লিউর সিদ্ধান্ত নিয়ে আম্পায়ার শরফুদ্দৌলা ইবনে শহীদের সঙ্গে তর্ক করেন সাব্বির। বাজে মন্তব্যও নাকি করেছেন। পরে ম্যাচ রেফারি রিচি রিচার্ডসনের কাছে সাব্বির নিজের দোষ স্বীকার করেছেন।এই ‘ডিমেরিট পয়েন্ট’ ব্যাপারটা আইসিসির আচরণবিধিতে নতুন সংযোজন। এই নিয়ম অনুযায়ী, কোনো খেলোয়াড় মাঠে অখেলোয়াড়োচিত আচরণ করলে তাঁর নামে এই পয়েন্ট লেখা হবে। যেটি পরবর্তী সময়ে বিবেচনায় নেওয়া হবে। সাব্বিরের ক্ষেত্রেই যেমন আগামী ২৪ মাসে তাঁর ‘ডিমেরিট পয়েন্ট’ যদি ২ থেকে বেড়ে ৪ বা তার বেশি হয়, তাহলে নিষিদ্ধ হতে পারেন তিনি। ৪টি ‘ডিমেরিট পয়েন্ট’ হওয়া মানেই ২টি ‘সাসপেনশন পয়েন্ট’, যার অর্থ এক বা একাধিক ম্যাচে নিষিদ্ধ হওয়া। এক বা একাধিক ম্যাচ মানে এক টেস্ট, দুই ওয়ানডে বা দুটি টি-টোয়েন্টি। এর মধ্যে যেটি আগে হবে, সেটিতেই কার্যকর হবে নিষেধাজ্ঞা।ক্রিকেটের সর্বোচ্চ সংস্থা আচরণবিধিতে এই ‘ডিমেরিট পয়েন্ট’–সংক্রান্ত নিয়মটি ২২ সেপ্টেম্বর থেকে কার্যকর করেছে। সাব্বিরই প্রথম এর ‘শিকার’ হলেন!
