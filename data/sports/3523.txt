
এমনিতেই আইনশৃঙ্খলা পরিস্থিতি নিয়ে একের পর এক নেতিবাচক খবরে ভীষণ অস্বস্তিতে আছে ব্রাজিল। এর মধ্যে খবর এল রায়ান লোক্‌টির মতো অলিম্পিক তারকা নাকি অস্ত্রের মুখে ছিনতাইয়ের শিকার হয়েছেন। রিওতে দিনেদুপুরে ছিনতাইয়ের ছবি সামাজিক যোগাযোগের মাধ্যমে ছড়িয়ে পড়েছে। লোক্‌টির ছিনতাই হওয়ার ঘটনা অস্বাভাবিক কিছু নয়। কিন্তু ব্রাজিল পুলিশের দাবি, তদন্ত করতে গিয়ে বরং তারা এই ঘটনাকে ‘অস্বাভাবিক’ বলেই আবিষ্কার করেছে। লোক্‌টি আর তাঁর সতীর্থরা নাকি সেদিন ছিনতাই-টিনতাই কিছুরই শিকার হননি! সবই নাকি বানোয়াট কাহিনি।এই ‘কাহিনি’র সন্ধানে গতকাল দেশে ফেরার বিমান থেকে দুই মার্কিন সাঁতারুকে নামিয়ে গ্রেপ্তার করেছে ব্রাজিল পুলিশ। তাঁদের একজন জ্যাক কঙ্গার, অন্যজন গানার বেনজ। লোক্‌টিকেও ধরতে চেয়েছিল পুলিশ। তবে তিনি আগেই ফিরে গেছেন যুক্তরাষ্ট্রে। ব্রাজিলের একজন বিচারকের নির্দেশেই গ্রেপ্তার করা হয়েছে তাঁদের। ছিনতাই হওয়ার ঘটনার যে সাক্ষ্য তাঁরা দিয়েছেন, এর মধ্যে অনেক অসংগতি আছে বলে মনে হয়েছে সেই বিচারকের। পুরো ঘটনা ঠিকমতো তদন্ত করতেই তদন্ত শেষ না হওয়া পর্যন্ত তাঁদের পাসপোর্ট জব্দ করার নির্দেশ দিয়েছেন আদালত।লোক্‌টি এর আগে জানিয়েছিলেন, তিন সতীর্থসহ তিনি রিওর এক নৈশ ক্লাব থেকে ফেরার পথে অস্ত্রের মুখে ছিনতাইয়ের শিকার হন। ব্রাজিলের অলিম্পিক কমিটি পুরো ঘটনার জন্য দুঃখ প্রকাশ করে বিবৃতিও দেয়। 
পুলিশের দাবি, তাঁরা এখনো এই ঘটনার আর কোনো প্রত্যক্ষদর্শী পায়নি। যে ট্যাক্সিচালকের সামনে পুরো ঘটনা ঘটেছে বলে বলা হয়েছে, তাঁকেও খোঁজা হচ্ছে। এরই মধ্যে আদালতের এই রায়। লোক্‌টি ও তাঁর সতীর্থদের সাক্ষ্যে বেশ কিছু গরমিল পাওয়া গেছে। যেমন ছিনতাইকারীর সংখ্যা তাঁরা একেকবার একেক রকম বলেছেন। আবার ছিনতাইকারী তাঁদের সবকিছু লুটে নিয়ে গিয়েছিল বলে দাবি করা হলেও এর সত্যতা নিয়েও প্রশ্ন উঠেছে। সে রাতে অলিম্পিক ভিলেজে ঢোকার সময় সিসি ক্যামেরায় যে ছবি দেখা গেছে, তাতে সবার কাছেই ফোন আর মানিব্যাগ ছিল। এই ছবি ও ভিডিও দিয়ে আবার তোলপাড় ফেলে দিয়েছে ব্রিটেনের ডেইলি মেইল। সব মিলিয়ে রিওতে এখন চলছে অন্য নাটক।যুক্তরাষ্ট্রের কোনো নাগরিক অন্য দেশে গ্রেপ্তার হলে এমনিতেই তোলপাড় পড়ে যায়। তাও আবার অলিম্পিক সাঁতারু! সূত্র: এএফপি, সিএনএন, ডেইলি মেইল।
