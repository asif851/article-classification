
সংবাদ সম্মেলনে টিম ম্যানেজমেন্টের সিদ্ধান্ত জানিয়ে দেওয়ায় মুশফিকুর রহিমের ওপর যে বিসিবি অসন্তুষ্ট, সেটি বোঝা গেছে বিসিবি সভাপতি নাজমুল হাসানের কথায়, ‘ও যেসব মন্তব্য করছে, সেটা দেশের ক্রিকেটের ভাবমূর্তি নষ্ট করছে।’ দক্ষিণ আফ্রিকার বিপক্ষে সিরিজের প্রথম ওয়ানডেতে সেঞ্চুরির পর সেই মুশফিককে নিয়েই এবার উচ্ছ্বাস প্রকাশ করলেন বিসিবি সভাপতি।
আজ চার বছরের মেয়াদ শেষ হলো নাজমুলের নেতৃত্বাধীন বিসিবির বর্তমান পরিচালনা পর্ষদের। গত চারটি বছর কেমন গেল—সাফল্য-ব্যর্থতার নানা বিশ্লেষণ শেষে একপর্যায়ে মুশফিকের প্রসঙ্গটাও এল। কদিন আগে মুশফিককে নিয়ে ঝাঁজাল মন্তব্য করেছিলেন বিসিবি সভাপতি। মাঠের পারফরম্যান্স, কোচের সঙ্গে দূরত্ব কিংবা নানা মন্তব্যে বোর্ডের অসন্তুষ্টি—সব মিলিয়ে অস্বস্তিকর কিছুদিন গেছে মুশফিকের। তীব্র চাপেই তাঁর ব্যাট থেকে এসেছে দুর্দান্ত সেঞ্চুরি। যেটি আপ্লুত করছে নাজমুলকেও, ‘মুশফিক দুর্দান্ত! ও চাপে থাকবে না। সে আমাদের অন্যতম সেরা ব্যাটসম্যান। দুজন ব্যাটসম্যানের কথা বললে ওর নাম আসবে।’  গত চার বছর এই পরিচালনা পর্ষদের মেয়াদে বাংলাদেশ দল পেয়েছে স্মরণীয় কিছু জয়। বাংলাদেশ প্রথমবারের মতো বিশ্বকাপে খেলেছে কোয়ার্টার ফাইনালে। যে চ্যাম্পিয়নস ট্রফি বাংলাদেশ দীর্ঘদিন কোয়ালিফাই করতে পারেনি, সেটিতে এবার সেমিফাইনাল খেলেছে। প্রথমবারের মতো ভারত, পাকিস্তান, দক্ষিণ আফ্রিকার বিপক্ষে সিরিজ জয়ের ঘটনাও ঘটেছে এই চার বছরে। এই সাফল্যগুলো নাজমুলকে যেমন তৃপ্তি দিচ্ছে, কিছু অতৃপ্তিও আছে তাঁর, ‘এখনো অনেক দূর যাওয়া বাকি। দেশের মাটিতে যত ভালো খেলি, বাইরে অতটা ভালো খেলি, সেটা বলা যাবে না। ধরুন দক্ষিণ আফ্রিকা, এ ধরনের কন্ডিশনে আমরা অনেক পিছিয়ে আছি। এখানে উন্নতির অনেক জায়গা আছে, অনেক কিছু শেখার আছে।’ আবারও কি বিসিবি সভাপতি হিসেবে দেখা যাবে নাজমুলকে? নাজমুলের কথায় মনে হলো, আবারও আসছেন তিনি, ‘এখন পর্যন্ত চিন্তা হচ্ছে পরিচালক হিসেবে থাকতে চাই। আগে সব পরিচালক নির্বাচিত হয়ে আসুক। যেই হোন, পরিচালকদের ভোটেই তো সভাপতি হতে হবে। এখন পর্যন্ত আমার সঙ্গে যারা আছে, সবাই তো চাইছে আমিই হই।’
