
এর চেয়ে ভালোভাবে শুরু হতে পারত না কোচ রবি শাস্ত্রীর যুগ। গলে কাল শ্রীলঙ্কাকে ৩০৪ রানের বিশাল ব্যবধানে হারিয়েছে ভারত। আর এই জয়ে রেকর্ড বইয়ে কিছু ওলট-পালট হয়েছে। সেগুলোই এক ঝলকে দেখে নিন:
০- শ্রীলঙ্কা সফরে এর আগে কখনোই ভারত সফরের প্রথম (বা একমাত্র) টেস্টটি জেতেনি। ২০০০ পর্যন্ত আগের চার সফরের প্রথম চারটি টেস্ট ড্র হয়েছিল। এরপর থেকে চারটি সফরের প্রথম চারটি টেস্টেই ভারত হেরেছিল। এই চার পরাজয়ের তিনটি আবার এসেছিল গলে। সেই গলে প্রথমবারের মতো শ্রীলঙ্কায় সিরিজের প্রথম টেস্ট জয়ের কীর্তি গড়ল কোহলির দল।
৩০৪- রানের দিক দিয়ে টেস্টে শ্রীলঙ্কার সবচেয়ে বড় পরাজয়। ১৯৯৪ সালের পর টেস্টে শ্রীলঙ্কা ৩০০ বা এর বেশি ব্যবধানে হারল। বিদেশের মাটিতে রানের দিক দিয়ে এটি ভারতের সবচেয়ে বড় জয়। ১৯৮৬ সালে লর্ডসে তারা সর্বশেষ ২৭৯ রানে জিতেছিল।
২- তিন শর বেশি লিড পেয়েও ফলোঅন না করানো ভারতের জন্য বিরল অভিজ্ঞতা। এর আগে একবারই এমনটা করেছিল তারা। ২০০৭ সালে, ওভালে।
৮৪০- দুই ইনিংস মিলিয়ে ভারতের রান। শ্রীলঙ্কার বিপক্ষে এক টেস্টে তাদের জন্য সর্বোচ্চ।
৪৪- মাত্র ৪৪ ইনিংসে অধিনায়ক হিসেবে টেস্টে দশম সেঞ্চুরি পেয়ে গেলেন বিরাট কোহলি। আর একটি সেঞ্চুরি করলে সুনীল গাভাস্কারকে ধরে ফেলবেন। ভারতের অধিনায়ক হিসেবে গাভাস্কারের ১১ সেঞ্চুরি এসেছিল ৭৪ ইনিংসে। কোহলি আরেকটি রেকর্ড অবশ্য ভেঙে ফেলেছেন। অ্যাওয়ে মাঠে ভারত অধিনায়ক হিসেবে পাঁচ সেঞ্চুরির রেকর্ড ছিল আজহারউদ্দিনের। কোহলির এখন বিদেশের মাটিতে অধিনায়কের ভূমিকায় ৬টি সেঞ্চুরি।
সূত্র: ক্রিকইনফো ও ক্রিকবাজ।
