
ভারতের সঙ্গে ম্যাচের ওই আক্ষেপ ভুলতে আরও অনেক দিন সময় লাগবে বাংলাদেশের। এর মধ্যেই আরেকটা ছোট্ট দুঃসংবাদ পেলেন মাশরাফি বিন মুর্তজা। ওই ম্যাচে স্লো ওভার রেটের কারণে মাশরাফির ম্যাচ ফির ২০ শতাংশ জরিমানা করা হয়েছে। শুধু মাশরাফি নয়, শাস্তি পেতে হয়েছে গোটা দলকে। অন্যদের ম্যাচ ফির ১০ শতাংশ জরিমানা করা হয়েছে।
আজ আইসিসি এক সংবাদ বিজ্ঞপ্তিতে খবরটা নিশ্চিত করেছে। ম্যাচ রেফারি ক্রিস ব্রড জানিয়েছেন, ওই ম্যাচের নির্ধারিত সময়ের মধ্যে যত ওভার করার কথা, মাশরাফি তার চেয়ে এক ওভার সময় বেশি নিয়েছেন। আইসিসির নিয়ম অনুযায়ী, কোনো টুর্নামেন্টে এ রকম দুইবার সময়ক্ষেপণ করলে এক ম্যাচ নিষেধাজ্ঞার বিধান আছে। তবে কাল নিউজিল্যান্ডের সঙ্গে ম্যাচ দিয়েই শেষ হয়ে যাচ্ছে বাংলাদেশের টি-টোয়েন্টি বিশ্বকাপ। এই টুর্নামেন্টে তাই সেই নিষেধাজ্ঞা পেতে হচ্ছে না মাশরাফিকে।মাশরাফি দোষ স্বীকার করে নেওয়ায় আনুষ্ঠানিক কোনো শুনানি আর হয়নি।
