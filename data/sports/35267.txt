
বিদেশি তারকাদের অভাবে এবারের আইপিএল রং হারাতে পারে। দক্ষিণ আফ্রিকা ও ইংল্যান্ডের ক্রিকেটারদের অভাবটাই মূলত এবার বোধ করবে জমাটি এই টি-টোয়েন্টি লিগ। এবি ডি ভিলিয়ার্স, ফ্যাফ ডু প্লেসি, ক্রিস মরিস, ডেভিড মিলার, হাশিম আমলা, কুইন্টন ডি কক, জেপি ডুমিনি, জস বাটলার ও স্যাম বিলিংস কিংবা এউইন মরগান ও বেন স্টোকসরা মাঝপথে আইপিএল ছাড়লে এই প্রতিযোগিতা তো রং হারাতে বাধ্য।এই গ্রীষ্মেই ইংল্যান্ড সফরে যাচ্ছে দক্ষিণ আফ্রিকা। এই সিরিজের জন্যই মূলত দুই দেশের ক্রিকেট বোর্ড একটু আগেভাগে নিজেদের খেলোয়াড়দের ফেরত নিয়ে নিতে চায়। প্রোটিয়া ক্রিকেটাররা আইপিএল খেলবে ৭ মে পর্যন্ত। ইংলিশ ক্রিকেটারদের একটা অংশও মের শুরুতেই দেশে ফেরত যাবে। আরেকটি অংশ আরও কিছুদিন খেললেও সেটি ১৪ মে পর্যন্তই। মে মাসের মাঝামাঝি সময় শুরু হচ্ছে ইংল্যান্ড-দক্ষিণ আফ্রিকা সিরিজ। আর আইপিএল শেষ হবে ২১ মে।২০ ফেব্রুয়ারি আইপিএলের এবারের আসরের নিলাম অনুষ্ঠিত হবে। এতে নাম আছে ভারত ও অন্যান্য দেশের ৩৫১ জনের। এঁদের মধ্যে ১২২ জন ক্রিকেটারই এই মুহূর্তে আন্তর্জাতিক ক্রিকেটে নিয়মিত। কেবল ইংল্যান্ড ও দক্ষিণ আফ্রিকারই নয়, অন্যান্য দেশও আইপিএলের আগে-পরে বেশ ব্যস্ত। জুনের ১ তারিখ থেকে ইংল্যান্ডে শুরু হতে যাওয়া আইসিসি চ্যাম্পিয়নস ট্রফিও বিদেশি খেলোয়াড় হারানোর একটা কারণ হতে পারে। আইসিসির এই বৈশ্বিক আসরের প্রস্তুতির কারণেও অনেক দেশ আগেভাগেই নিজেদের খেলোয়াড়দের ফেরত নিয়ে নিতে পারে।বাটলার, স্টোকস, মরগান, বিলিংস ছাড়াও ইংলিশ ক্রিকেটারদের মধ্যে আইপিএলের নিলামে আছেন জনি বেয়ারস্টো, অ্যালেক্স হেলস ও ক্রিস ওকস, জেসন রয়, টাইমাল মিলস ও ক্রিস জর্ডান। ইংল্যান্ড ওয়ানডে দলের খেলোয়াড়দের ১ মের মধ্যে আইপিএল ছাড়তে হবে। কারণ, এর মধ্যে আয়ারল্যান্ডের সঙ্গে সিরিজ আছে তাদের। টেস্ট স্কোয়াডের খেলোয়াড়দেরও ১৪ মের মধ্যে ছেড়ে দিতে হবে।২০ তারিখের নিলাম এবার যে খুব জমছে না, সেটি বলে দেওয়াই যায়। ভারতীয় ক্রিকেট বোর্ড থেকে এরই মধ্যে ফ্র্যাঞ্চাইজিগুলোকে বিদেশি খেলোয়াড়-সংক্রান্ত অসুবিধার কথা জানিয়ে দেওয়া হয়েছে। এ ব্যাপারটি মাথায় নিয়েই নিলামে নামবে আইপিএল-দলগুলো। সূত্র : ক্রিকইনফো।
