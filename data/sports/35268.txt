
জাতীয় ফুটবল দল থেকে অবসরের সিদ্ধান্ত নিয়েছেন মামুনুল ইসলাম। ভুটানের বিপক্ষে এশিয়ান কাপ প্লে অফের ম্যাচে বাংলাদেশ দলে থাকছেন না—এমনটা জানতে পেরেই চূড়ান্ত সিদ্ধান্তটা নিয়ে নিয়েছেন। আজ সোমবার বাফুফেকে চিঠি দিয়ে অবসরের সিদ্ধান্তটা জানিয়ে দেবেন এই মিডফিল্ডার। হঠাৎ করে এই অবসর কেন? ব্যাখ্যাটা তিনি নিজেই দিলেন, ‌‘হঠাৎ করে মনে হচ্ছে জাতীয় দলে আমার আর কোনো প্রয়োজন নেই। ভুটানের বিপক্ষে স্কোয়াডে কোচ আমাকে রাখছেন না। আমাকে তাঁর প্রয়োজন নেই, সেটা জানিয়ে দিলেই পারতেন। পুরো ব্যাপারটাতেই আমি অপমানিত বোধ করেছি।’অভিমানী মামুনুল বলেন, ‘মালদ্বীপের বিপক্ষে প্রীতি ম্যাচের আগে আমি চোট পেয়েছিলাম। আমাকে বলা হয়েছিল ভুটানের বিপক্ষে ম্যাচের জন্য নিজেকে প্রস্তুত করে তুলতে। আমি চোটমুক্ত হতে পরিশ্রম করছিলাম। এত দিন ধরে খেলছি, আমার সঙ্গে আলাপ করেই আমাকে বাদ দেওয়া যেত।’২০০৯ সাল থেকে জাতীয় দলে খেলছেন মামুনুল। ২০১৩ সালে তাঁর হাতে তুলে দেওয়া হয়েছিল অধিনায়কের বাহুবন্ধনী। সে থেকে দু-একটি ম্যাচ বাদে বাংলাদেশের প্রতিটি আন্তর্জাতিক ম্যাচেই অধিনায়কত্বের দায়িত্ব পালন করেছেন। দেশের জার্সি গায়ে ৫০টির অধিক ম্যাচ খেলা এই অভিজ্ঞ ফুটবলারের অবসর ধুঁকতে থাকা জাতীয় ফুটবল দলের জন্য বিরাট বড় এক ধাক্কা। আজ দুপুরে সংবাদ সম্মেলন করে ভুটানের বিপক্ষে ম্যাচের দল ঘোষণা করার কথা কোচ টম সেন্টফিটের।
