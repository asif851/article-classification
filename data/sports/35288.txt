
ভারত-বাংলাদেশ ম্যাচে আম্পায়ারদের ভুল সিদ্ধান্ত নিয়ে নানা প্রতিক্রিয়ায় সরগরম সংবাদমাধ্যম। তাৎক্ষণিকভাবে ক্ষোভ প্রকাশ করেছেন খোদ আইসিসির সভাপতি আ হ ম মুস্তফা কামাল। আবার আইসিসি সভাপতির মন্তব্য ও অভিযোগকে ‘দুঃখজনক’, ‘ভিত্তিহীন’ বলে বিবৃতি দিয়েছেন একই সংস্থার প্রধান নির্বাহী ডেভ রিচার্ডসন। এখন শোনা যাচ্ছে, মুস্তফা কামালের বক্তব্যে ভীষণ ‘ক্ষুব্ধ’ সংশ্লিষ্ট দুই আম্পায়ারও।আচরণবিধির বেড়াজালে আটকা বিশ্বকাপ-সংশ্লিষ্ট সকলেই। হোক সে খেলোয়াড়, কোচ, টিম ম্যানেজমেন্ট কিংবা আম্পায়ার। তাই তাঁদের বিরুদ্ধে ওঠা অভিযোগগুলোর ব্যাপারে গণমাধ্যমে সরাসরি মুখ খুলছেন না আম্পায়াররা। তবে অসমর্থিত সূত্রের বরাত দিয়ে অস্ট্রেলিয়ার অন্যতম জনপ্রিয় পত্রিকা ‘দ্য সিডনি মর্নিং হেরাল্ড’ জানিয়েছে, আইসিসি সভাপতির বক্তব্যকে ‘মানহানিকর’ বলে মন্তব্য করেছেন ইংলিশ আম্পায়ার ইয়ান গোল্ড ও পাকিস্তানি আলিম দার। এমনকি এ নিয়ে মুস্তফা কামালের বিরুদ্ধে আইনি লড়াইয়ে যাওয়ার সম্ভাব্যতা নিয়েও আলোচনা করেছেন তাঁরা!আইসিসিতে ভারতের প্রভাব ক্রমশই স্পষ্ট হয়ে উঠছে-এমন অভিযোগে বাংলাদেশ সরকারের পরিকল্পনামন্ত্রী ও বিসিবির সাবেক সভাপতি মুস্তফা কামাল বলেছেন, ‘আমি “ইন্ডিয়ান” ক্রিকেট কাউন্সিলের প্রতিনিধিত্ব করতে পারি না। কেউ যদি এমন ফল আমাদের ওপর চাপিয়ে দেয়, তা মেনে নেওয়া যায় না।’কোয়ার্টার ফাইনালের দ্বিতীয় ম্যাচে ১৯ মার্চ ভারতের কাছে ১০৯ রানের বড় ব্যবধানে হেরে বিশ্বকাপ যাত্রা সমাপ্ত হয়েছে বাংলাদেশের। মাঠের খেলা ফুরালেও, মাঠের বাইরের ‘খেলা’ যেন শেষ হয়নি! তথ্যসূত্র: সিডনি মর্নিং হেরাল্ড।
