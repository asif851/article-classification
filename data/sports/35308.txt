
বিশ্ব তাঁকে মনে রাখবে বিপ্লবী নেতা হিসেবে। পাঁচটি দশক প্রভাবশালী দেশগুলোর চোখরাঙানি অগ্রাহ্য করে কিউবাকে আগলে রেখেছিলেন ফিদেল কাস্ত্রো। গত ২৫ নভেম্বর লোকান্তরিত এই বিপ্লবী কিউবানদের কাছে থাকবেন প্রিয় নেতা হয়ে। কাস্ত্রো স্মরণীয় হয়ে থাকবেন হাভানার শিশু-কিশোরদের কাছেও, মৃত্যুর দুই সপ্তাহ আগেই তিনি নিজের এলাকার শিশুদের জন্য তৈরি করে দিয়ে গেছেন ফুটবল মাঠ।বলতে গেলে কাস্ত্রোর শেষ বড় কাজই এটি। হাভানার জাইমানিতাস অঞ্চল দিয়ে গাড়িতে করে যাচ্ছিলেন, পথে ফুটবল খেলতে থাকা কিছু শিশুকে দেখে নামলেন। শিশুরাই জানাল, তাদের ফুটবল খেলার জায়গা নেই। শুনে সঙ্গে সঙ্গেই কাস্ত্রো নির্দেশ দেন ওই এলাকায় একটি ফুটবল মাঠ বানিয়ে দেওয়ার। রাফায়েল সিয়েরা নামে এক লোক রয়টার্সকে সেটিই বললেন, ‘তিনি (কাস্ত্রো) শিশুদের জিজ্ঞেস করেন, ফুটবল খেলার কোনো মাঠ নেই মানে! এরপরের দিনই কিছু লোক এসে মাঠ পরিষ্কার করা শুরু করল।’ওই শিশুদের একজন ইয়োসিল সালভোও আনন্দের সঙ্গে স্মরণ করল কাস্ত্রোর কথা, ‘এক মাস আগে তাঁর সঙ্গে কথা হয়েছিল। বলেছিলেন আমাদের একটি ফুটবল মাঠ বানিয়ে দেবেন। এখন দেখুন, সেটির কাজ হচ্ছে।’
