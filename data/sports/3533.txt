
দল বার্সেলোনার কাছে হেরে গেছে ৩-০ গোলে। ক্লাব বিশ্বকাপের ফাইনালেও ওঠা হলো না। গত জুনে তিনি দায়িত্ব নেওয়ার পর ২৫ ম্যাচে এটি গুয়াংজু এভারগ্রান্ডের প্রথম পরাজয়। লুইস ফেলিপে স্কলারির একটু মন খারাপই হওয়ার কথা ছিল, তাই না?কীসের কী! ব্রাজিলিয়ান কোচ বরং বার্সার সঙ্গে কিছুটা হলেও লড়াই করতে পারায় দলের খেলোয়াড়দের বাহবা দিচ্ছেন। স্বস্তি খুঁজে পাচ্ছেন এমন পরাজয়ে। তবে তাঁর স্বস্তিটা কোথায় জানেন? গুয়াংজুকে যে রিয়াল মাদ্রিদের ভাগ্য বরণ করতে হয়নি! রিয়ালের মতো বার্সার কাছে চার গোল খেতে না হওয়াতেই স্কলারি খুশি।গত ২১ নভেম্বর এল ক্লাসিকোতে ঘরের মাঠে বার্সার কাছে অসহায় আত্মসমর্পণই করেছিল রিয়াল। লুইস সুয়ারেজের জোড়া গোলের সঙ্গে নেইমার আর আন্দ্রেস ইনিয়েস্তার গোল মিলিয়ে ‘লস ব্লাঙ্কো’দের তাদেরই মাঠে দিয়ে এসেছিল বড় হারের লজ্জা। এক মাসে সেই ক্ষত হয়তো কিছুটা শুকিয়ে এসেছিল রিয়ালের। তাতেই স্কলারি খোঁচা।কাল ম্যাচের পর সংবাদ সম্মেলনে গুয়াংজুর ব্রাজিলিয়ান কোচ বললেন, ‘আমরা ৩-০ তে হেরেছি। কিন্তু অন্য বড় দলগুলোর সঙ্গে যা হয়েছে তার চেয়ে এটি খারাপ কিছু নয়। অন্তত রিয়াল মাদ্রিদের মতো তো চার গোল খাইনি।’ হতাশা ভুলতে অনেক উপায়ই আছে। তাই বলে বার্সার চিরপ্রতিদ্বন্দ্বীদেরও একটা আলতো খোঁচা কী না মারলেই হতো না স্কলারির!অবশ্য শুধু সান্ত্বনাই নয়, দলের পারফরম্যান্সে বেশ গর্বিত এই বিশ্বকাপজয়ী কোচ। বার্সার হয়ে কাল চোটের কারণে খেলতে পারেননি মেসি-নেইমার দুজনই। তবু লুইস সুয়ারেজের হ্যাটট্রিকে জিততে খুব একটা ঘাম ঝরাতে হয়নি কাতালানদের। পুরো ম্যাচে গুয়াংজু বার্সার পোস্টে শটই নিতে পেরেছিল কেবল একটি। এই জয়ে টুর্নামেন্টের ফাইনালে উঠে গেল বার্সা, আর গুয়াংজুকে খেলতে হচ্ছে তৃতীয় স্থান নির্ধারণীতে। 
তবে এই পরাজয়েও অনেক ইতিবাচক দিক খুঁজে পাচ্ছেন স্কলারি, ‘খেলোয়াড়দের নিয়ে বেশ গর্বিত। ওদের শুধু অভিনন্দনই জানাতে পারি। বেশ তীব্রতার সঙ্গে খেলেছে ওরা, প্রতিদিনই উন্নতি করছে। এখন আমাদের সুযোগ আছে তৃতীয় হওয়ার, যা বিনা এই ক্লাবটির জন্য অনেক গর্বের ব্যাপার। অসাধারণ একটা দলের কাছে হেরেছি আমরা।’মেসি-নেইমার এই ম্যাচে খেলেননি। স্কলারি অবশ্য মনে করেন, তাতে বার্সার ওজন খুব একটা কমেনি, ‘মেসির চোট ওর নিজের জন্য বেশ দুঃখের ব্যাপার। তবে ম্যাচের হিসেব করলে বলব, খুব বেশি কিছু পরিবর্তন হয়নি এতে। আগেই বলেছি, বার্সেলোনাই একমাত্র দল যারা নেইমারের মতো খেলোয়াড়ের অভাবও ঘুচিয়ে দিতে পারে। মেসির ক্ষেত্রেও ব্যাপারটা একই। অমন দুজন খেলোয়াড়ের অনুপস্থিতিও বার্সা সামলে নিতে পারে, কারণ ২৪-২৫ দুর্দান্ত খেলোয়াড় আছে ওদের স্কোয়াডে।’ তথ্যসূত্র: এএস, ডেইলি মেইল।
