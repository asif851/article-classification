
৩২ থেকে ৩৫ বছর হয়ে গেলেই অবসরে যাওয়ার চিন্তাভাবনা শুরু করে দেন পেশাদার ফুটবলাররা। ৪০ পেরোলে তো রীতিমতো ‘বুড়ো’ই বনে যেতে হয় ফুটবল বিশ্বে। কিন্তু বয়সের এই বাধাটা ভেঙে দিয়েছেন কেভিন পুল। ৫০ বছর বয়সেও দলের গোলবার আগলানোর জন্য প্রস্তুত হচ্ছেন এই ইংলিশ গোলরক্ষক।৩১ বছরের দীর্ঘ ক্যারিয়ার শেষে ২০১২ সালে বুট জোড়া তুলে রাখারই সিদ্ধান্ত নিয়েছিলেন পুল। তার আগে ২০০৬ থেকে ২০১২ সাল পর্যন্ত ক্যারিয়ারের শেষ সময়টা কাটিয়েছিলেন ইংল্যান্ডের দ্বিতীয় সারির ক্লাব বারটন আলবিয়নের জার্সি গায়ে। তার পর থেকে পালন করছিলেন এই ক্লাবেরই গোলরক্ষক কোচের দায়িত্ব। এখন তাঁকে আবার পেশাদার খেলোয়াড় হিসেবে মাঠে নামতে হচ্ছে; কারণ দলের বর্তমান গোলরক্ষক ডিন লায়নেস পড়েছেন ইনজুরির কবলে। গোলরক্ষকের সংকট দেখা দেওয়ায় পুলকেই আবার স্মরণ করা ছাড়া কোনো উপায় ছিল না আলবিয়নের কোচ গ্যারি রোয়েটের।৫০ বছরের ‘তরুণ’ পুলের ক্যারিয়ারটা শুরু হয়েছিল ১৯৮১ সালে। এরপর দীর্ঘ ৩১ বছরের ক্যারিয়ারে তিনি খেলেছেন প্রিমিয়ার লিগের ক্লাব অ্যাসটন ভিলা, বোল্টনসহ বেশ কয়েকটি দ্বিতীয় সারির ক্লাবে।সাম্প্রতিক সময়ে অবশ্য এর চেয়েও বেশি আশ্চর্যজনক ঘটনা ঘটেছে ইংল্যান্ডের ফুটবল অঙ্গনে। ৬০ বছর বয়সেও খেলোয়াড়দের খাতায় নাম লিখিয়েছিলেন ডোরচেস্টার টাউনের কোচ ফিল সিমকিন। মাঠে অবশ্য নামতে হয়নি। দলে খেলোয়াড় সংকট তৈরি হওয়ায় তাঁর নামটা শুধু ছিল বদলি খেলোয়াড়ের তালিকায়।
 
 
