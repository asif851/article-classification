
অর্জনের দিক থেকে এজেকিয়েল লাভেজ্জি, ক্রিস্টিয়ানো রোনালদো আর গ্যারেথ বেলের চেয়ে এগিয়ে তিনি। কিন্তু বেতনে তিনজনের চেয়েই পিছিয়ে আছেন। নতুন চুক্তি নিয়ে তাঁর সঙ্গে বার্সেলোনার আলোচনা শুরু হলো বলে। এর আগে ফুটবল অনুরাগীদের মধ্যে আলোচনা চলছে—বেতনে এবার কি রোনালদো-বেলদের পেছনে ফেলতে পারবেন লিওনেল মেসি? শিগগিরই বার্সেলোনার সভাপতি জোসেপ মারিয়া বার্তোমেউয়ের সঙ্গে দেখা করবেন মেসির বাবা ও এজেন্ট হোর্হে মেসি। আলোচনা করবেন নতুন চুক্তির নানা দিক নিয়ে। মেসি যে কাতালান ক্লাবটিতেই ক্যারিয়ার শেষ করতে চান, সে বিষয়টিও বার্তোমেউয়ের সামনে তুলে ধরবেন হোর্হে। বিভিন্ন সূত্র থেকে জানা গেছে, বার্সেলোনাও মেসিকে আজীবন চুক্তির প্রস্তাব দেওয়ার কথা ভাবছে। মেসি আর বার্সেলোনার সম্পর্কটা আসলে অন্য মাত্রার। বার্সার প্রতি মেসির আছে কৃতজ্ঞতাবোধ। মেসি যখন আর্জেন্টিনার ক্লাব নিওয়েলস ওল্ড বয়েজে খেলতেন, সেই সময় ১০ বছর বয়সে তাঁর হরমোনজনিত সমস্যা দেখা দেয়। যে সমস্যার কারণে তাঁর ফুটবল ক্যারিয়ারই পড়ে গিয়েছিল হুমকির মুখে। ছোট্ট মেসির প্রতিভায় মুদ্ধ হয়ে তখন মেসির দায়িত্ব নেয় বার্সেলোনা। চিকিৎসার ব্যয়ভার নেয় কাতালান ক্লাবটি। সেই থেকে বার্সেলোনার যুব একাডেমিতে বেড়ে ওঠেন মেসি। ধীরে ধীরে মূল দলে জায়গা করে নেন। জাদুকরি ফুটবল খেলে মাতিয়ে দিতে থাকেন পুরো বিশ্বকে। মেসিকে দলে নেওয়ার জন্য বিশ্বের বিভিন্ন ক্লাবই চেষ্টা করেছে। লোভনীয় প্রস্তাব দিয়েছে। কিন্তু মেসি বরাবরই জানিয়ে এসেছেন—কখনোই বার্সেলোনা ছাড়বেন না। 
মেসির সঙ্গে বার্সেলোনার আরেকটি নতুন চুক্তির সময় এসেছে। ভালোবাসা আর কৃতজ্ঞতার মধ্যেও তাই উঠছে টাকা-পয়সার হিসাব। সম্প্রতি প্রকাশিত ‘ফুটবল লিকস’-এর কিছু নথি অনুযায়ী সবচেয়ে বেশি বেতন পাওয়া ফুটবলার এখন মেসির জাতীয় দলের সতীর্থ হেবেই চায়না ফরচুনের স্ট্রাইকার লাভেজ্জি। অঙ্কটা বেশ বড়‍—সপ্তাহে ৪ লাখ ৯৩ হাজার পাউন্ড। মেসির বেতনের চেয়ে যা প্রায় দ্বিগুণ, রোনালদোর চেয়েও প্রায় দ্বিগুণের কাছাকাছি। নতুন চুক্তি করার অপেক্ষায় থাকা মেসির সাপ্তাহিক বেতন ২ লাখ ৭০ হাজার পাউন্ড। গত মাসে রিয়াল মাদ্রিদের সঙ্গে নতুন চুক্তি করা রোনালদোর সাপ্তাহিক বেতন ৩ লাখ ৬৫ হাজার। করের অংশটা বাদ দিলে রিয়ালের আরেক তারকা গ্যারেথ বেলের সাপ্তাহিক বেতন দাঁড়ায় ৩ লাখ ৫০ হাজার পাউন্ডের বেশি।কিছুদিন আগে দলের অপর দুই তারকা ফরোয়ার্ড নেইমার আর লুইস সুয়ারেসের সঙ্গে নতুন চুক্তি বরেছে বার্সেলোনা। দুজনের বেতনই বেশ বেড়েছে। এবার মেসির পালা। প্রশ্ন এখন একটাই—মেসিকে এত বেতন কি দিতে পারবে বার্সেলোনা! যাতে সবাইকে ছাড়িয়ে তিনিই হয়ে যাবেন সর্বোচ্চ বেতনের ফুটবলার। সূত্র: মার্কা
