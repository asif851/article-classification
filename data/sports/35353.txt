
দুই দলের একই সমস্যা। অনুশীলনের ঘাটতি। বিজেএমসির অনুশীলনে ঠিকমতো আসেন না বিদেশিরা। ক্লাব কর্মকর্তারা সবাই ব্যস্ত দশম জাতীয় সংসদ নির্বাচন নিয়ে! আর চাইলেও ফেনী সকারের অনুশীলনটা ঠিকমতো করতে পারেন না গাম্বিয়ান কোচ ওমর কে সিসে। প্রিমিয়ার ফুটবল লিগ শুরুর আগে মাত্র ১৬-১৭ দিন অনুশীলন করিয়েছেন খেলোয়াড়দের। হরতাল-অবরোধে সময় অপচয় হয়েছে অনেক। এত সব সমস্যা নিয়েও আজ জয় দিয়েই লিগ শুরু করল বিজেএমসি। বঙ্গবন্ধু স্টেডিয়ামে তারা ২-১ গোলে হারিয়েছে ফেনী সকারকে। বিজেএমসির গোলদাতা সজীব ও ফেলিক্স। ফেনীর একটি গোল শোধ করেছেন ওয়াসিউ ওকালায়োন।ফেডারেশন কাপের সেমিফাইনালে মুক্তিযোদ্ধার কাছে হেরেছিল বিজেএমসি। ওই ম্যাচের আগে একটা দিনও অনুশীলনে পাওয়া যায়নি বিজেএমসির বিদেশিদের। দল নিয়ে খুব বেশি মনোযোগ দিতে পারছেন না কোচ আসগর আলী নাসিরও। ম্যাচ শেষের সংবাদ সম্মেলনে বললেন, ‘আমি নিজেই পারিবারিকভাবে কিছুটা সমস্যার মধ্যে আছি।’ কিন্তু বাস্তবতা হলো, ক্লাব কর্মকর্তাদের ফুটবলের বাইরে সময় দেওয়ার এই সুযোগটাই নিচ্ছেন বিদেশিরা। আর ম্যাচেও পড়ছে সেটারই প্রতিফলন। বিজেএমসির খেলোয়াড়েরা সুযোগ পেয়েছেন অনেকগুলো। আর কাজে লাগিয়েছেন মাত্র দুটি। পুরো ম্যাচে একমাত্র ফেলিক্স যা একটু খেললেন। গোল করেছেন একটি, করিয়েছেন আরেকটি। দলে নবাগত জাতীয় দলের উদীয়মান স্ট্রাইকার সজীবও চেষ্টা করেছেন, কিন্তু বেশির ভাগ ক্ষেত্রেই তাড়াহুড়ো করে বল পাঠিয়েছেন বাইরে। ম্যাচ শুরুর ১০ মিনিটের মধ্যেই দু-দুটো ভালো সুযোগ এভাবে হাতছাড়া করেছেন তিনি। তবে গত মৌসুমে ফেনীর হয়ে খেলা সজীবই প্রথমে দলকে এগিয়ে নেন ম্যাচের ৪৬ মিনিটে। ফেনীর দুই ডিফেন্ডারকে কাটিয়ে করেন লিগে নিজের প্রথম গোল (১-০)। ৬৬ মিনিটে ব্যবধান দ্বিগুণ করেন ফেলিক্স। আর ৮৬ মিনিটে হেড থেকে একটি গোল শোধ করেন ফেনীর বেনিনের ফরোয়ার্ড ওয়াসিউ ওকালায়োন। আগামীকাল বিকেল পাঁচটায় একই ভেন্যুতে মোহামেডানের প্রতিপক্ষ মুক্তিযোদ্ধা।  
