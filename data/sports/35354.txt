
ইংলিশ প্রিমিয়ার লিগে আজকের ম্যাচটি লিভারপুলের জন্য আবেগময়। অ্যানফিল্ডে ম্যানচেস্টার সিটির বিপক্ষে ৩-২ ব্যবধানে জিতে সে আবেগই কি তবে অশ্রু হয়ে ঝরল স্টিভেন জেরার্ডের চোখ বেয়ে? নাকি এতগুলো বছর পর আবারও লিগ শিরোপা হাতে তোলার উজ্জ্বল সম্ভাবনায় আবেগ আর ধরেই রাখতে পারলেন না লিভারপুল অধিনায়ক? এ জয়ে যে শিরোপার আরও কাছে চলে গেল লিভারপুল। প্রধান দুই বাধার একটিকেই যে হারানো গেল আজ।ম্যাচের ছয় মিনিটের মাথায় রাহিম স্টার্লিংয়ের গোলে এগিয়ে যায় অল রেডরা। ২৬ মিনিটে লিভারপুলকে এগিয়ে নেন মার্টিন স্কার্টেল। তবে ম্যাচের এমন স্কোর লাইনেও ভেঙে পড়েনি সিটি। দ্বিতীয়ার্ধে ৫৭ মিনিটে ডেভিড সিলভার গোল ম্যাচে ফিরিয়ে আনে সিটিকে। এর পাঁচ মিনিট পরেই লিভারপুলের গ্লেন জনসনের আত্মঘাতী গোলে সমতায় ফেরে ম্যানুয়েল পেলেগ্রিনির দল।কিন্তু সিটির সব আশা কেড়ে নেন অল রেডের কৌটিনহো। ৭৮ মিনিটে কম্পানির ভুলকে কাজে লাগিয়ে বল জড়িয়ে দেন সিটির জালে। এরপর অবশ্য আর ম্যাচে ফিরতে পারেনি সিটি। ৯০ মিনিটের অতিরিক্ত সময়ে হেন্ডারসনের লাল কার্ড খাওয়ার পরও খুব একটা ক্ষতি হয়নি লিভারপুলের। ৩-২ স্কোরলাইনে বিজয়ের হাসি নিয়েই ফেরে ব্রেন্ডন রজার্সের দল। এ জয় লিভারপুল ১৯৮৯ সালের ১৫ এপ্রিলে ৯৬ জন মৃত সমর্থককে উত্সর্গ করেছে কি না জানা যায়নি, তবে তাঁদের আত্মা নিশ্চয় শান্তি পাবে।৩৪ ম্যাচ শেষে ৭৭ পয়েন্ট নিয়ে শীর্ষে লিভারপুল। ৩৩ ম্যাচে ৭২ পয়েন্টে দ্বিতীয় অবস্থানে চেলসি আর ৩২ ম্যাচে ৭০ পয়েন্ট নিয়ে সিটির অবস্থান তিনে। লিভারপুল সর্বশেষ লিগ জিতেছিল ২৪ বছর আগে! ইংলিশ প্রিমিয়ার লিগ নামকরণ হওয়ার পর এই ট্রফি হাতেই তোলা হয়নি ইংল্যান্ডের অন্যতম সফল এই ক্লাবটির। দেখা যাক, এতগুলো বছরের অপেক্ষার অবসান এবার হয় কি না। 
