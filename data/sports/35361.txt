
শেষ পর্যন্ত সুযোগটা নিচ্ছে ওয়েস্ট ইন্ডিজ। আইসিসির র‍্যাঙ্কিংয়ে আট নম্বর স্থানটি ধরে রেখে চ্যাম্পিয়নস ট্রফির টিকিট নিশ্চিত করতে আগস্টে জিম্বাবুয়েতে যেতে রাজি হয়েছে ক্যারিবীয়রা। সেখানে পাকিস্তান ও জিম্বাবুয়ের সঙ্গে সেই আলোচিত ত্রিদেশীয় ওয়ানডে সিরিজটি আয়োজিত হওয়ার কথা।চ্যাম্পিয়নস ট্রফিতে জায়গা পাওয়ার সুযোগটা নিতে হবে ৩০ সেপ্টেম্বরের মধ্যেই। ঘরের মাঠে পাকিস্তানকে ধবলধোলাই আর ভারতের বিপক্ষে ২-১-এ ওয়ানডে সিরিজ জিতে ৯৩ পয়েন্ট নিয়ে বাংলাদেশ এখন র‍্যাঙ্কিংয়ের সাতে। এই তালিকায় ৮৮ পয়েন্ট নিয়ে অষ্টম ও ৮৭ পয়েন্ট নিয়ে নবম স্থানে আছে যথাক্রমে ওয়েস্ট ইন্ডিজ ও পাকিস্তান। জুলাইয়ে শ্রীলঙ্কার বিপক্ষে একটি পাঁচ ম্যাচের ওয়ানডে সিরিজ খেলবে পাকিস্তান। এই সিরিজ জিতলেই ক্যারিবীয়দের টপকে চ্যাম্পিয়নস ট্রফি নিশ্চিত হয়ে যাবে পাকিস্তানের। এফটিপিতে সেপ্টেম্বরের মধ্যে ওয়েস্ট ইন্ডিজের কোনো খেলা না থাকায় নিজেদের অষ্টম স্থানটা ঝুঁকিতে ভেবেই আগস্টের এই ওয়ানডে সিরিজকে ‘হ্যাঁ’ বলছে তারা।ভারতের বিপক্ষে টানা দুটি ওয়ানডে জিতে কাগজে-কলমে চ্যাম্পিয়নস ট্রফি নিশ্চিত করে ফেলা বাংলাদেশ জিম্বাবুয়ের এই ওয়ানডে সিরিজের খবরে একটু যেন উদ্বেগেই। তবে নিজেদের স্থানকে আরও পাকাপোক্ত করার সুযোগটা কিন্তু বাংলাদেশের থাকছেই। আগামী মাসে নিজেদের মাটিতে দক্ষিণ আফ্রিকার বিপক্ষে সিরিজে একটি ওয়ানডে জিতলেই নিজেদের ৯৩ পয়েন্টের সঙ্গে ওয়েস্ট ইন্ডিজ ও পাকিস্তানের দূরত্বটা আরও বাড়িয়ে নিতে পারবে বাংলাদেশ। সে ক্ষেত্রে সপ্তম দল হিসেবে বাংলাদেশের চ্যাম্পিয়নস ট্রফি নিশ্চিত হয়ে যাবে শতভাগই। তবে একটি ম্যাচও না জিতলে পাকিস্তান-শ্রীলঙ্কা ওয়ানডে সিরিজ ও জিম্বাবুয়ের ওই ত্রিদেশীয় সিরিজের দিকে হয়তো কিছুটা উদ্বেগ নিয়েই তাকিয়ে থাকতে হবে বাংলাদেশকে।
