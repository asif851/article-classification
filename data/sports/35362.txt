
জগমোহন ডালমিয়ার মৃত্যুর পর বিত্তশালী ভারতীয় ক্রিকেট বোর্ডের (বিসিসিআই) হাল কে ধরতে যাচ্ছেন, এ নিয়ে চলছিল বিস্তর জল্পনা-কল্পনা। সেই বিতর্ক আর জল্পনার অবসান ঘটতে যাচ্ছে খুব দ্রুতই। আগামী রোববারই বিসিসিআইয়ের বিশেষ সাধারণ সভায় চূড়ান্ত হবে ভারতীয় ক্রিকেটের নতুন প্রধান ব্যক্তির নাম। পিটিআই জানিয়েছে, এই পদে বসতে যাচ্ছেন বিসিসিআইয়ের সাবেক সভাপতি শশাঙ্ক মনোহর। বিভিন্ন দল-উপদলের বিভক্ত বিসিসিআইয়ের প্রধান হিসেবে তিনিই নাকি এই মুহূর্তে সবচেয়ে গ্রহণযোগ্য ব্যক্তি। ভারতীয় বোর্ডের সচিব অনুরাগ ঠাকুরের বরাত দিয়ে পিটিআই জানিয়েছে, এই মুহূর্তে শশাঙ্ক মনোহরের ব্যাপারে ঐকমত্য হওয়ায় বোর্ড সভাপতি পদে নতুন করে নির্বাচনের সম্ভাবনা নেই বললেই চলে। ২০০৮ সাল থেকে ২০১১ সাল পর্যন্ত এই শশাঙ্ক মনোহর ভারতীয় ক্রিকেট বোর্ডের প্রধান হিসেবে দায়িত্ব পালন করেছিলেন। মৃত্যুর কিছু দিন আগেই নারায়ণস্বামী শ্রীনিবাসনকে সরিয়ে ভারতীয় বোর্ডের সভাপতির পদে বসেছিলেন জগমোহন ডালমিয়া। এর আগে তিনি ২০০১ থেকে ২০০৪ পর্যন্ত বিসিসিআইয়ের সভাপতি হিসেবে দায়িত্ব পালন করেছিলেন। তাঁর মৃত্যুর পর ভারতীয় ক্রিকেট রাজনীতি জটিলতার মুখে পড়লেও বোর্ড সভাপতি হিসেবে শশাঙ্ক মনোহরের মনোনয়নে সে জটিলতা আপাতত কেটে যাচ্ছে বলেই মনে করছেন বিশ্লেষকেরা। বিশেষ সাধারণ সভাটি মুম্বাইয়ে অনুষ্ঠানের কথা রয়েছে বলে জানা গেছে। 
