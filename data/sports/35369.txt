
নিউজিল্যান্ডের বিপক্ষে প্রতিটি ম্যাচই জিততে চান বাংলাদেশ অধিনায়ক মুশফিকুর রহিম। আজ চট্টগ্রামে আয়োজিত এক সংবাদ সম্মেলনে মুশফিকের কণ্ঠে ঝরেছে কিউই-বধের প্রত্যয়। বৃষ্টির কারণে সিরিজের প্রস্তুতিতে সন্তুষ্ট না হলেও একেবারে অখুশি নন টাইগার অধিনায়ক। তাঁর মতে, বৃষ্টি আমাদের জন্য যতটা না সমস্যা হয়ে এসেছে, তার চেয়ে অনেক বেশি সমস্যা তৈরি করেছে নিউজিল্যান্ডের জন্য।সাম্প্রতিক সিরিজগুলোতে বেশ কিছু ম্যাচে কাছাকাছি গিয়েও জয়ের বন্দরে তরি ভেড়ানো হয়নি বাংলাদেশের। এবার নিউজিল্যান্ডের বিপক্ষে এই ব্যাপারটায় ইতি দিতে চান মুশফিক। ২০১০ সালে নিউজিল্যান্ডের বিপক্ষে সিরিজের ‘সুপার-পারফরমার’ সাকিব আল হাসানের কাছে এবারও অনেক প্রত্যাশা মুশফিকুরের। অধিনায়ক হিসেবে সাকিবের মতো একজন খেলোয়াড়কে দলে পেয়ে নিজেকে ভাগ্যবানও মনে করেন ‘মুশি’। সাকিব এবারের সিরিজেও নিজেকে তিন বছর আগের মতোই মেলে ধরবেন বলে আশাবাদ তাঁর।নিউজিল্যান্ডের বিপক্ষে নিজেও ভালো খেলতে চান মুশফিক। অধিনায়ক হিসেবে তাঁর ভালো খেলাটা যে অন্যদেরও পথ দেখাবে, সেটা খুব ভালো করেই জানেন মুশফিক। কেবল ‘ভালো খেলা’ নয়, সিরিজে সেরা পারফরমার হতে চান তিনি নিজে। তবে নিজের সবচেয়ে বড় প্রত্যাশা যে দলের সাফল্য, সেটাও জানিয়ে দিতে ভোলেননি টেস্ট ক্রিকেটে দেশের হয়ে একমাত্র এই ডাবল সেঞ্চুরিয়ান।  
