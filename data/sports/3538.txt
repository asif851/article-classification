
শ্রীলঙ্কা সফরে পাকিস্তান স্বাগতিকদের আশা নিয়ে ‘নয়-ছয়’ করছে পাকিস্তান। টেস্ট সিরিজ জিতেছে। ওয়ানডে সিরিজ জিতেছে। এবার টি-টোয়েন্টি সিরিজও যে হারবে না, সেটিও নিশ্চিত করে ফেলল। দুই ম্যাচ সিরিজের প্রথমটি জিতল ২৯ রানে।প্রথমে ব্যাট করে পাকিস্তান ৫ উইকেটে তুলল ১৭৫ রান। মজার ব্যাপার হলো, আহমেদ শেহজাদ, শোয়েব মালিক আর উমর আকমল—তিনজ​নই একই স্কোরে আউট হয়েছেন। ৪৬ করে। রেকর্ডের খেলা ক্রিকেটের ছোট সংস্করণে এটাও কোনো ধরনের ‘রেকর্ড’ হয়তো!এঁদের মধ্যে মালিক ছিলেন অপরাজিত। এক বছরেরও বেশি সময় জাতীয় দলে ব্রাত্য হয়ে থাকার পর নিয়মিতই রান করছেন। জিম্বাবুয়ের বিপক্ষে টি-টোয়েন্টি দিয়ে পাকিস্তানে ছয় বছর পর আন্তর্জাতিক ক্রিকেট ফিরেছে। আর মালিকও প্রায় ১৪ মাস পরে ফিরেছেন দলে। সর্বশেষ ৯ ইনিংসে মালিকের গড় ৯৬.২৫! মালিক ফেরার পর আন্তর্জাতিক ক্রিকেটে ১৩ ম্যাচের দশটাই জিতেছে পাকিস্তান!দশম জয়টি এল আজ। শ্রীলঙ্কাকে ২৯ রানে হারিয়ে। ১৯ রানে ৩ উইকেট হারিয়ে ফেলা ​শ্রীলঙ্কা একবারের জন্যও ম্যাচে ফিরতে পারেনি। শেষ পর্যন্ত ৭ উইকেটে ১৪৬ রান করে থেমেছে। শ্রীলঙ্কার পক্ষে আজ চারজনের অভিষেক হয়েছে। এঁদের মধ্যে মিলিন্দা সিরিবর্ধনে করেছেন ইনিংস সর্বোচ্চ ৩৫। সোহেল তানভীর নিয়েছেন ৩ উইকেট।এবারের শ্রীলঙ্কা সফরে এখন পর্যন্ত নয়টি ম্যাচ খেলে ছয়টিতেই জয় পেয়েছে পাকিস্তান। আরও মজার ব্যাপার হলো, টেস্ট সিরিজের ট্রফি হাতে তুলেছেন মিসবাহ। ওয়ানডে সিরিজের ট্রফি আজহার আলী। এবার তৃতীয় অধিনায়ক হিসেবে টি-টোয়েন্টি সিরিজের ট্রফি তোলার অপেক্ষায় আছেন শহীদ আফ্রিদি। সিরিজের দ্বিতীয় শেষ টি-টোয়েন্টিটা হারলেও তো আর সিরিজ হারবে না পাকিস্তান!
