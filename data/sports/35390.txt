
মহা সমারোহে চলছে বিশ্বকাপের ‘সুপার টেন’ পর্ব। প্রিয় ক্রিকেটারদের নাম এখন সবার মুখে মুখে। ১৬টি দলের খেলোয়াড়, পোশাক কিংবা খেলার ধরনে যেমন বৈচিত্র্য, তেমনি বৈচিত্র্য রয়েছে ক্রিকেটারদের নামগুলোতেও।আফগানিস্তানের কথাই ধরা যাক। দলে ‘মঙ্গল’ নামের একজন খেলোয়াড় থাকার পরও বিশ্বকাপটা মঙ্গলজনক হয়নি তাদের। প্রথম ম্যাচেই বাংলাদেশের কাছে উড়ে গেছে আফগানরা। পরের ম্যাচে হংকংকে হারালেও শেষ ম্যাচে নেপালের বিপক্ষে হেরে বিদায় নিতে হয়েছে মোহাম্মদ নবীর দলকে।আফগানদের বিপক্ষে জয়ের অন্যতম কারণ নেপালের ‘শক্তি’। দলীয় শক্তি তো বটেই, এক ওভারে দুই উইকেট নিয়ে ম্যাচ জয়ে দারুণ ভূমিকা রেখেছেন বাঁহাতি স্পিনার শক্তি গৌচান। এর আগে শক্তির বোলিং শক্তিতে হংকংয়ের বিপক্ষে ৮০ রানের জয় পেয়েছিল নেপাল। ২৪ বছর বয়সী এই বাঁহাতি স্পিনার ২০ রানে নিয়েছিলেন ৪ উইকেট।নেপাল আর আফগানিস্তানের কাছে বিধ্বস্ত হংকং যে বাংলাদেশকে হারিয়ে চমকে দেবে তা কে ভেবেছিল! কিন্তু হয়েছে তা-ই। ১০৮ রানের লক্ষ্যে খেলতে নেমে ৫০ রানেই ৫ উইকেট হারিয়ে বসে হংকং। সেখান থেকে দলকে জয়ের একেবারে দ্বারপ্রান্তে যিনি নিয়ে গেছেন, তাঁর নামও ‘দার’—মুনির দার! ৩৯ বছর বয়সী এই ব্যাটসম্যান ২৭ বলে ৩৬ রান করে ফিরে গেলেও হংকং ঠিকই জিতে নেয় ম্যাচ।গ্রুপ পর্ব পেরিয়ে সুপার টেনের লড়াই এখন জমজমাট। এমনিতেই চৈত্রের কাঠফাটা গরম, তার ওপর সুপার টেনের উত্তাপ! প্রচণ্ড গরমে ঠান্ডা হতে অনেকেই বেছে নেন বেল। ইংল্যান্ড দলের নির্বাচকেরাও বাংলাদেশে অনুষ্ঠিত বিশ্বকাপের জন্য বেলকে বেছে নিয়েছেন। তবে সেটা গাছের বেল নয়, অলরাউন্ডার ইয়ান বেল। গাছপাকা বেলের মতো ৩১ বছর বয়সী বেলও ঠান্ডা মেজাজের ব্যাটসম্যান হিসেবেই পরিচিত। সাতটি টোয়েন্টিতে তাঁর ১১৯.৮৬ স্ট্রাইক রেটও তাই প্রমাণ করে। প্রথম ম্যাচে অবশ্য দলে ছিলেন না বেল। তবে নিজেকে প্রমাণের সুযোগ পেলে হয়তো মিডল অর্ডারেই খেলবেন তিনি।বৃষ্টি আইনে ৯ রানে হেরে যাওয়া ইংল্যান্ড ঘুরে দাঁড়াতে পারবে কি না—সেটাই এখন ‘ব্রড কোশ্চেন’ হয়ে দাঁড়িয়েছে অধিনায়ক স্টুয়ার্ট ব্রডের কাছে। সুপার টেনে ইংল্যান্ডসহ অন্য দলগুলোকে ‘আমলা’তান্ত্রিক জটিলতার মুখোমুখি হতে হবে। কারণ এ গ্রুপের অন্যতম শক্তি দক্ষিণ আফ্রিকার ব্যাটসম্যান হাশিম আমলা। বিপক্ষ দলের বোলারদের সহজে ছাড় দেওয়ার মানুষ তিনি নন। টেস্ট-ওয়ানডেতে নিয়মিত সেঞ্চুরি করলেও টি-টোয়েন্টিতে এখনো সেভাবে জ্বলে উঠতে পারেননি ৩০ বছর বয়সী এই প্রোটিয়া ব্যাটসম্যান।অন্য গ্রুপের সমীকরণও বেশ জমে উঠেছে। চিরশত্রু পকিস্তানকে সহজেই হারিয়ে পরের ম্যাচগুলোর দিকেই এখন দৃষ্টি ভারতের। নামের মতোই বিরাট ছয় মারতে প্রস্তুত তারকা ব্যাটসম্যান বিরাট কোহলিও। সঙ্গে শর্মা তো আছেনই। বিফ বা চিকেন শর্মা নয়, ওয়ানডেতে এক ইনিংসে সর্বাধিক ছক্কা মারার রেকর্ড গড়া ব্যাটসম্যান রোহিত শর্মা। উদ্বোধনী সঙ্গী শিখর ধাওয়ানের সঙ্গে মিলে রোহিত দলকে রানের শিখরে নিয়ে যেতে পারলে হয়তো দ্বিতীয়বারের মতো বিশ্বকাপ জয়ের মাহেন্দ্রক্ষণ আসবে ভারত অধিনায়ক মহেন্দ্র সিং ধোনির সামনে।তবে স্বাগতিক দেশ হিসেবে বাংলাদেশের দর্শকদের সমর্থন তো আছেই। সমর্থকদের শুভকামনার পাশাপাশি বাংলাদেশ দলেও কিন্তু আছেন শামসুর রহমান শুভ। সুযোগ পেলে নিশ্চয়ই শুভ সংবাদের উপলক্ষই হবেন তিনি। আর এনামুল হক বিজয় তো আছেনই। যদিও কঠিন সময়ের ঘূর্ণাবর্তে বাংলাদেশ। তবে পরাজয়ের এই বৃত্ত ভেঙে বাংলাদেশ আবার বিজয়ের ধারায় ফিরবে—আশা তো করাই যায়!
 
