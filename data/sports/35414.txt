

♦ নিউজিল্যান্ড সফরে অবশেষে জয় পেয়েছে পাকিস্তান♦ ফিফটি পেয়েছেন ফখর জামান ও বাবর আজম♦ টি-টোয়েন্টি সিরিজে এখন ১-১ সমতা

পাকিস্তানও তাহলে জেতে! নিউজিল্যান্ড সফরে যেভাবে চলছিল পাকিস্তানের পথচলা, তাতে জয় কী বস্তু সেটিই ভুলে যাওয়ার দশা হয়েছিল। অবশেষে সফরের সপ্তম ম্যাচে এসে ধারা ভাঙল। টি-টোয়েন্টি সিরিজের দ্বিতীয় ম্যাচে নিউজিল্যান্ডকে ৪৮ রানে হারিয়েছে পাকিস্তান। সিরিজে এখন ১-১ সমতা।ওয়ানডে সিরিজে ৫-০ ব্যবধানে ধবলধোলাই হওয়ার পর প্রথম টি-টোয়েন্টিতে ১০৫ রানে অলআউট হয়েছিল পাকিস্তান। ব্যাটসম্যানদের সামর্থ্য নিয়েই প্রশ্ন উঠে গিয়েছিল। আজ তাই নিজেদের মুখ রক্ষাতেই নেমেছিলেন ব্যাটসম্যান। প্রমাণের তাড়না ছিল বলেই কিনা, আজ ব্যাটিংটা হলো দুর্দান্ত। তাতেই অকল্যান্ডে এসে প্রথম জয়ের দেখা মিলল। সফরে প্রথমবারের মতো নামার সুযোগ হয়েছিল আহমেদ শেহজাদের। নতুন ব্যাটিং সঙ্গী পেয়েই ফর্ম ফিরে পেলেন ফখর জামান। শুরু থেকেই আক্রমণে গেলেন দুই ওপেনার। ফলে ৫.৩ ওভারেই দলের স্কোর পঞ্চাশ পেরোল। সেটা ১০ ওভারে দাঁড়াল ৯৬ রানে। দশম ওভারের শেষ বলেই প্রথম ধাক্কা। ৬ চার ও ১ ছক্কায় ৩৪ বলে ৪৪ রান করে ফিরলেন শেহজাদ।সঙ্গীকে হারানোর দুঃখেই কি না মাত্র ২ বল পরেই ফিরে গেলেন জামান। ২৮ বলে ঠিক ৫০ করেছেন এই ওপেনার। ৩ ছক্কার সঙ্গে পাঁচটি চার ছিল তাঁর ইনিংসে।দুই ওপেনারের বিদায়ে পথভ্রষ্ট হতে পারত পাকিস্তান। কিন্তু আজ যে ছিল পাকিস্তানের ব্যাটসম্যানদের নিজেদের প্রমাণের পালা। বাবর আজম ও সরফরাজ আহমেদ তাই দায়িত্ব বুঝে নিলেন। মাত্র ৮ ওভারে ৯১ রানের এক জুটি। তাতেই সফরে প্রথম জয়ের পথে অনেকটাই এগিয়ে গেল পাকিস্তান। ২৪ বলে ৪১ রান করে সরফরাজ ফিরলেও দলকে ২০১ রানে পৌঁছে দিয়েছেন ২৯ বলে ৫০ করা আজম।২০১ রান তাড়া করতে নেমে কখনোই সম্ভাবনা জাগাতে পারেনি নিউজিল্যান্ড। মাত্র ৯ ওভারের মধ্যে ৬ উইকেট হারিয়ে ফেলে স্বাগতিক দল। ৬৪ রানে ৬ উইকেট হারিয়ে ফেলা নিউজিল্যান্ড এরপর শুধু খুঁড়িয়ে খুঁড়িয়ে এগিয়েছে। ২৮ বলে ৩৭ রান করা স্যান্টনার ও ২০ বলে ৩০ রান করা হুইলারও অবশ্য দলের অল আউট হওয়া আটকাতে পারেননি। ৯ বল বাকি থাকতে ১৫৩ রানে অলআউট হয়েছে নিউজিল্যান্ড। পাকিস্তানও পেয়েছে তাদের প্রথম জয়। সিরিজ নির্ধারণী তৃতীয় টি-টোয়েন্টি হবে আগামী রবিবার।
