
লভ্যাংশের বেশির ভাগ নিয়ে যাবে তিন দেশ ভারত, ইংল্যান্ড ও অস্ট্রেলিয়া; নাকি হবে যৌক্তিক ভাগাভাগি? এ মাসের শেষ দিকে আইসিসির সভায় নিষ্পত্তি হবে এটির। কে কোন বাক্সে ভোট দেবে, তা নিয়েও চলছে তুমুল আলোচনা। বাংলাদেশের ভোটটি যে ভারতীয় ক্রিকেট বোর্ডের (বিসিসিআই) পক্ষে যাচ্ছে, সেটা অনেকটাই স্পষ্ট করে দিয়েছেন বিসিবি সভাপতি নাজমুল হাসান। 
এই মাসের শেষের দিকে হতে যাওয়া সভার বিষয়ে বিসিসিআইয়ের পরিচালনা কমিটির (সিওএ) প্রধান বিনোদ রাইয়ের সঙ্গে আলোচনা করতে নাজমুল এখন ভারতে। বিনোদকে আশ্বস্ত করে নাজমুল বলেন, ‘লভ্যাংশ ভাগের কাঠামোর বিষয়টি সমাধান করতে প্রত্যেকেই মধ্যপন্থা খুঁজছে। আমরা কোনো সদস্য দেশকেই হতাশ করতে চাই না। বিশেষ করে ভারতকে। সব সময়ই তারা আমাদের সাহায্য করে এসেছে। ভারত দুর্বল হলে আমরাও দুর্বল হয়ে যাব।’ নাজমুল অবশ্য চান আইসিসির আয়ের ভাগাভাগি যেন আগের মতো অতটা একতরফা না হয়। তবে নতুন কাঠামোতে ভারতের আয় যেভাবে কমছে, এর পক্ষেও তিনি নন, ‌‘এন শ্রীনিবাসন আইসিসির প্রধান থাকার সময়ে (তিন মোড়ল) নিয়ে যে সিদ্ধান্ত নেওয়া হয়, সেই আলোচনায় আমি ছিলাম। আমি বিশ্বাস করি যে আমাদের লভ্যাংশ সমবণ্টন হওয়া প্রয়োজন। তবে এর মানে এই নয় যে আপনি ভারতের অংশ নিয়ে নেবেন। আমরা এটা চাই না।’ আলোচনা চলছে আইসিসির পরিচালনা পরিষদের অবকাঠামোর পরিবর্তনের বিষয়েও। আইসিসির চেয়ারম্যান শশাঙ্ক মনোহরের করা বিশেষ কমিটিতে থাকা বিসিবি সভাপতি এ বিষয়ে বলেছেন, ‘পরিচালনা পরিষদ নিয়ে আমাদের সবাই একমত হতে পারিনি।’ সূত্র: ক্রিকইনফো।
