
প্রথম ইনিংসে জিম্বাবুয়ের করা ৩৬৮ রানের ২৫৯ রান জোগান দিয়েছিলেন হ্যামিল্টন মাসাকাদজা ও রেজিস চাকাভা। দুজন পেয়েছিলেন সেঞ্চুরি। দ্বিতীয় ইনিংসেও একই ভূমিকায় অবতীর্ণ হওয়ার প্রচেষ্টা দুই ব্যাটসম্যানের। মাত্র ১৫ রানে ৩ উইকেট পতনের পর আবারও বাংলাদেশের ‘দেয়াল’ হয়ে দাঁড়ালেন মাসাকাদজা ও চাকাভা। অবশেষে দারুণ এক গুগলিতে চাকাভাকে ফিরিয়েছেন জুবায়ের হোসেন। জিম্বাবুয়ের সংগ্রহ ৪ উইকেটে ৮৫। এখনো পিছিয়ে ২২৯ রানে।সাকিব আল হাসানের বলে অবশ্য একটা সুযোগ দিয়েছিলেন মাসাকাদজা। কিন্তু শর্ট লেগে দাঁড়ানো মুমিনুল হক ক্যাচটা লুফে নিতে পারেননি। এ ডানহাতি উইকেটে আছেন ৪৫ রানে। চাকাভা ফেরার আগে করেছেন ২৭ রান। দুজনের চতুর্থ উইকেট জুটিতে উঠেছে ৭০ রান। প্রথম ইনিংসে দুজন জুটি গড়েছিলেন ষষ্ঠ উইকেটে। ১৫ রানে ৩ উইকেট পতনের পর চাকাভা নামেন ৪ নম্বরে। প্রথম ইনিংসে তিনি নেমেছিলেন ৭ নম্বরে। ইনিংস মেরামতে মাসাকাদজাকে সঙ্গ দিতে চাকাভাকেই হয়তো উপযুক্ত মনে করেছে জিম্বাবুয়ে। ক্রমেই বিপজ্জনক হয়ে ওঠা জুটিটা অবশেষে ভেঙেছেন জুবায়ের।চতুর্থ ইনিংসে স্পিনারদের দিয়ে বাংলাদেশের বোলিং শুরু করলেন অধিনায়ক মুশফিকুর রহিম। মাত্র ৪ রান করে তাইজুলের বলে ফিরে যান ওপেনার ব্রায়ান চারি। দলীয় ১৩ রানের মাথায় সাকিবের বলে শর্ট লেগে মুমিনুল হকের হাতে ক্যাচ দিয়ে ৯ রানে ফেরেন আরেক ওপেনার সিকান্দার রাজা। ব্রেন্ডন টেইলরকেও ফেরান সাকিব।
