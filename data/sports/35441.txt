
বাংলাদেশকে তিনটি ওয়ানডে খেলার প্রস্তাব দিয়েছিল আফগানিস্তান ক্রিকেট বোর্ড। সিরিজটা হবে ভারতের উত্তরাখন্ডের দেরাদুনে, জুনের প্রথম সপ্তাহে। বাংলাদেশ ক্রিকেট বোর্ড (বিসিবি) জানিয়ে দিয়েছে, আফগানিস্তানের বিপক্ষে তারা ওয়ানডে নয়, খেলবে টি-টোয়েন্টি। তিন সংস্করণের মধ্যে বাংলাদেশে সবচেয়ে ভালো খেলে ওয়ানডে, ২০১৯ বিশ্বকাপও বেশি দূরে নয়। ক্রিকেটের সংক্ষিপ্ততর সংস্করণে দুই দলের ব্যবধানও আসে কমে, তবুও কেন বাংলাদেশ আফগানদের বিপক্ষে টি-টোয়েন্টি খেলবে?
এ প্রশ্নে বিসিবি সভাপতি নাজমুল হাসান আজ বললেন, ‘জুন থেকে আমাদের (টানা) খেলা শুরু হচ্ছে। সামনে ২০১৯ বিশ্বকাপ। পরের বছর টি-টোয়েন্টি বিশ্বকাপ। টি-টোয়েন্টি বিশ্বকাপের আগে তেমন টি-টোয়েন্টি ম্যাচই নেই আমাদের। সব টেস্ট। আগে বাংলাদেশ তেমন টেস্ট খেলত না। এখন ৩৫টা টেস্ট খেলবে। এত টেস্ট আগে খেলিনি। ৩৫ টেস্ট আছে, ওয়ানডেও আছে। এই সময়ে আমাদের টি-টোয়েন্টি ম্যাচ খুব একটা নেই। আমরা টি-টোয়েন্টি খুব একটা ভালোও খেলি না। আমরা চাচ্ছি যত জায়গায় সুযোগ পাওয়া যায় টি-টোয়েন্টি খেলব।’নাজমুল যে টেস্ট খেলার কথা বললেন, এই ৩৫ টেস্ট বাংলাদেশ খেলবে ২০২৩ সালের মধ্যে। বছরে সাতটি টেস্ট তো বাংলাদেশ আগেও খেলেছে। আর ২০২০ সালের অক্টোবরে অস্ট্রেলিয়ায় টি-টোয়েন্টি বিশ্বকাপের আগে বাংলাদেশ একেবারেই যে টি-টোয়েন্টি খেলবে না সেটিও নয়। এই সময়ে অন্তত ১৫টি টি-টোয়েন্টি ম্যাচ পাচ্ছে বাংলাদেশ।
