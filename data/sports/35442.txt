
আইসিসি এখনো আনুষ্ঠানিকভাবে পুরো সূচি প্রকাশ করেনি। কিন্তু ইতিমধ্যেই জানা হয়ে গেছে ইংল্যান্ডে ২০১৯ বিশ্বকাপে কবে কোথায় মুখোমুখি হবে ভারত ও পাকিস্তান! প্রকাশিত হয়েছে ইংল্যান্ড-অস্ট্রেলিয়া ও অস্ট্রেলিয়া-নিউজিল্যান্ড ম্যাচের দিন তারিখও। আগামী বছর ৩০ মে থেকে শুরু হতে যাওয়া বিশ্বকাপের শুরু দিন মুখোমুখি হবে ভারত ও দক্ষিণ আফ্রিকা। ভারত-পাকিস্তান ম্যাচ ১৬ জুন, ওল্ড ট্রাফোর্ডে।
১৯৭৫ থেকে শুরু হওয়া ওয়ানডে বিশ্বকাপে দুই চিরপ্রতিদ্বন্দ্বী ভারত ও পাকিস্তান প্রথম মুখোমুখি হয় ১৯৯২ সালে। অস্ট্রেলিয়ার সিডনিতে। এরপর থেকে প্রতি বিশ্বকাপেই ভারত-পাকিস্তান লড়াই সূচিতে নিয়মিত ব্যাপার। ইংল্যান্ডে এর আগে বিশ্বকাপ অনুষ্ঠিত হয়েছে ১৯৯৯ সালে। সেবারও ভারত-পাকিস্তান ম্যাচে হয়েছিল ম্যানচেস্টারের এই মাঠে।
গতকাল কলকাতায় অনুষ্ঠিত আইসিসির সভায় বিশ্বকাপের সূচি চূড়ান্ত হয়েছে বলে জানিয়েছে বিভিন্ন গণমাধ্যম। ক্রিকেটের সর্বোচ্চ সংস্থা অবশ্য ২৬ এপ্রিল আনুষ্ঠানিকভাবে বিশ্বকাপের পুরো সময়সূচি ঘোষণা করবে। এখন পুরো সূচি তাই জানানো হয়নি। হয়তো আগ্রহ ধরে রাখতেই পুরো সূচি প্রকাশ না করে আপাতত ‌‘টিজার’ বা ‌‌‘ট্রেলার’ ছাড়া হলো!
ইংল্যান্ড ও ওয়েলসের ১২টি মাঠে হবে বিশ্বকাপের ম্যাচগুলো। মোট ম্যাচ ৪৮টি। ১০টি দল লিগ ভিত্তিতে একে অন্যের সঙ্গে খেলবে। ঠিক ১৯৯২ বিশ্বকাপের মতো। প্রতিটি দল খেলবে ৯টি করে ম্যাচ। এরপর শীর্ষ চার দেশকে নিয়ে হবে সেমির লড়াই।
