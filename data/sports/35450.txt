



স্পেশাল অলিম্পিক ফুটবল খেলতে আবুধাবিতে আছে বাংলাদেশ ইউনিফাইড ফুটবল দল।
বৃহস্পতিবার সেখানে ম্যারাডোনার সাক্ষাৎ পেয়েছে বাংলাদেশ।
ম্যারাডোনা ফেসবুক পোস্টে নিজেই শেয়ার করেছেন সেটি।


‘আমার বন্ধু বাংলাদেশ প্রতিনিধিদের সঙ্গে। যাঁরা আবুধাবিতে বিশেষ অলিম্পিকে অংশগ্রহণ করছেন। তাঁদের আমাদের আল ফুজাইরাহ ক্লাবে আমন্ত্রণ জানানো হয়। খেলা একটি চমৎকার বিষয়। কারণ, এটি আমাদের আরও কাছাকাছি এবং একসঙ্গে নিয়ে আসে। সবার জন্য একটি চুম্বন। বিশেষ করে যাঁরা প্রতিদিন তাঁদের নিজেদের সীমা অতিক্রম করার চেষ্টা করেন।’ সামাজিক যোগাযোগমাধ্যম ফেসবুকে এভাবেই বাংলাদেশ উইনিফাইড ফুটবল দল নিয়ে লিখেছেন বিশ্ব ফুটবলের জীবন্ত কিংবদন্তি ডিয়েগো ম্যারাডোনা। ফেসবুকে নিজের অনুভূতি জানানোর আগে বাংলাদেশ দলের অনুশীলনে এসে সবাইকে দিয়েছেন চমকে।
আগামী বছর সংযুক্ত আরব আমিরাতের আবুধাবিতে অনুষ্ঠিত হবে স্পেশাল অলিম্পিক। আয়োজকদের আমন্ত্রণে বাংলাদেশসহ ৩০টি দেশের ইউনিফাইড ফুটবল দল বর্তমানে অবস্থান করছে সেখানে। গত বৃহস্পতিবার আবুধাবির আল ফুজাইরাহ ক্লাবের মাঠে অনুশীলন করে লাল-সবুজ জার্সিধারীরা। যে ক্লাবটির কোচের দায়িত্বে আছেন ম্যারাডোনা। বাংলাদেশি ফুটবলারদের সঙ্গে মিনিট দশেকের মতো সময় কাটান বিশ্বকাপজয়ী আর্জেন্টাইন অধিনায়ক। বাংলাদেশি ফুটবলারদের সঙ্গে অনেক ছবিও তুলেছেন তিনি।
ইউনিফাইড ফুটবল দল হলো প্রতিবন্ধী ও শারীরিকভাবে সুস্থ ফুটবলারদের সমন্বিত দল। মোট ১৫ জনের দলে আটজন প্রতিবন্ধীর সঙ্গে সাতজন সম্পূর্ণ সুস্থ ফুটবলার থাকেন। একাদশে খেলতে পারেন ছয়জন প্রতিবন্ধীর সঙ্গে পাঁচজন সম্পূর্ণ সুস্থ খেলোয়াড়।
