
এক সৌদি টেলিকম কোম্পানিকে সাড়ে চার ঘণ্টা সময় দিয়েছেন ক্রিস্টিয়ানো রোনালদো। বিনিময়ে ওই সৌদি কোম্পানিকে কত টাকা গুনতে হয়েছে জানেন? সাড়ে ৯ কোটি টাকা। সেটিও চার বছর আগে। 
‘ফুটবল লিকস: দ্য ডার্টি বিজনেস অব ফুটবল’ থেকে এই তথ্য প্রকাশ করেছে স্পোর্টস মেইল। ২০১৩ সালে সৌদি টেলিকম কোম্পানির সঙ্গে রোনালদোর পক্ষে একটা চুক্তি হয়। চুক্তি অনুযায়ী, রোনালদো একটা ফটোশুট করেছেন, পাঁচটা জার্সিতে সই করেছেন—মোট সাড়ে চার ঘণ্টা সময় দিয়েছেন রিয়াল তারকা। এক বেলার এই কাজের জন্য পর্তুগিজ উইঙ্গারকে দিতে হয়েছে ৯ লাখ ২০ হাজার পাউন্ড। বাংলাদেশি মুদ্রায় সাড়ে ৯ কোটি টাকা। মিনিটে রোনালদোর আয় হয়েছিল সাড়ে তিন লাখের একটু বেশি। এই সাড়ে চার ঘণ্টার বাইরেও আরও দুটি কাজ করতে হয়েছে রোনালদোকে। সামাজিক যোগাযোগমাধ্যমে নিজের অ্যাকাউন্ট থেকে কোম্পানির নামটা দুবার ব্যবহার আর রোনালদোর ছবি নিজেদের বিজ্ঞাপনে ব্যবহার করার অনুমতি দিয়েছেন সৌদি প্রতিষ্ঠানকে। তবে তাঁর ছবি মধ্যপ্রাচ্য ও উত্তর আফ্রিকার বাইরে ব্যবহার করা যাবে না, এমন শর্তও ছিল। ২০১৫ সালে রোনালদোর মোট সম্পত্তির পরিমাণ ছিল ১৯৭৬ কোটি টাকা। সময়ের সঙ্গে তাঁর সম্পত্তির পরিমাণ নিশ্চয়ই বেড়েছে। সূত্র: মেইল অনলাইন।
