
তিন-তিনজন তারকা ক্রিকেটার ইনজুরিতে। ব্যাটসম্যান মার্টিন গাপটিলের আঙুলে চোট। অলরাউন্ডার ড্যানিয়েল ভেট্টোরির চোট অ্যাকিলিসে। সুইং বোলার টিম সাউদির সমস্যা গোড়ালিতে। চোট-সমস্যায় থাকা এই তিন ক্রিকেটারকে ছাড়াই আজ বাংলাদেশের বিপক্ষে দুই ম্যাচের টেস্ট সিরিজের দল ঘোষণা করেছে নিউজিল্যান্ড।নিয়মিত ক্রিকেটারদের ইনজুরিতে কপাল খুলেছে লেগস্পিনার ইশ সোধি ও অলরাউন্ডার কোরে অ্যান্ডারসনের। প্রথমবারের মতো টেস্ট দলে ডাক পেয়েছেন তাঁরা। অ্যান্ডারসন এ বছরের গোড়ার দিকে জাতীয় দলের হয়ে সীমিত ওভারের ক্রিকেটে অংশ নিয়েছেন। তবে ২০ বছর বয়সী সোধির এখনো আন্তর্জাতিক ক্রিকেটে অভিষেক হয়নি। সেটা হয়ে যেতে পারে আগামী মাসেই।অ্যান্ডারসন-সোধি দুজনেই এই মুহূর্তে আছেন ভারত সফরে, নিউজিল্যান্ড ‘এ’ দলের হয়ে। এ সপ্তাহেই ভারত ‘এ’ দলের বিপক্ষে সেঞ্চুরি করেন অ্যান্ডারসন। সোধি নির্বাচকদের দৃষ্টি কেড়েছেন বয়সভিত্তিক ক্রিকেটে সাম্প্রতিক পারফরম্যান্স দিয়ে। বাংলাদেশ সফরকে নতুনদের জন্য ‘বড় সুযোগ’ হিসেবেই দেখছেন নিউজিল্যান্ডের কোচ মাইক হেসন, ‘উদীয়মান স্পিনারদের তুলে ধরতে বাংলাদেশ সফর বড় একটা সুযোগ। সেখানকার উইকেট সম্ভবত স্পিনবান্ধব হবে। আশা করছি, দলের দুই স্পিনার সুযোগটা কাজে লাগাতে পারবে।’৯ অক্টোবর চট্টগ্রাম টেস্ট দিয়ে শুরু হবে সিরিজ। দ্বিতীয় টেস্ট ২১ অক্টোবর, ঢাকায়। ২৯ অক্টোবর শুরু হবে তিন ম্যাচের ওয়ানডে সিরিজ। সফর শেষ হবে ৬ নভেম্বর, একমাত্র টি-টোয়েন্টি ম্যাচ দিয়ে। সীমিত ওভারের ক্রিকেটের দল আগামী সপ্তাহে ঘোষণা করবে নিউজিল্যান্ড।নিউজিল্যান্ড টেস্ট দল: ব্রেন্ডন ম্যাককালাম (অধিনায়ক), পিটার ফুলটন, হামিশ রাদারফোর্ড, কেন উইলিয়ামসন, রস টেলর, ডিন ব্রাউনলি, টম লাথাম, কোরে অ্যান্ডারসন, বি জে ওয়াটলিং, ডক ব্রেসওয়েল, ব্রুস মার্টিন, ট্রেন্ট বোল্ট, মার্ক গিলেস্পি, নিল ওয়াগনার ও ইশ সোধি। সূত্র: রয়টার্স।
