
প্রিমিয়ার ক্রিকেট লিগে আরও একটি পরাজয়ের স্বাদ পেল আবাহনী। রিজার্ভ ডেতে গড়ানো ম্যাচে আবাহনীর এই হার শেখ জামালের বিপক্ষে। টসে হেরে প্রথম ব্যাট করা শেখ জামালের ২৮২ রান তাড়া করতে গিয়ে ২৮ রান দূরে থাকতেই গুটিয়ে যায় আবাহনীর ইনিংস। পুরো ৫০ ওভার খেলতে পারলে জয়ের হয়তো আরও কাছাকাছি যেতে পারত দেশের ঐতিহ্যবাহী এই ক্লাবটি। কিন্তু শফিউল ইসলাম আর আবুল বাশারের ভালো বোলিংয়ে ১৩ বল বাকি থাকতেই শেষ হয়েছে আবাহনীর ইনিংস।শেখ জামালের পক্ষে ১০ ওভার বোলিং করে মাত্র ৩৪ রানের বিনিময়ে চারটি উইকেট পেয়েছেন বাশার। ম্যাচসেরার পুরস্কারটাও উঠেছে তাঁর হাতে। শফিউল নিয়েছেন তিনটি উইকেট। আবাহনীর পক্ষে সর্বোচ্চ ৫৬ রানের ইনিংসটি এসেছে থারাঙ্গা পারনাভিতানার ব্যাট থেকে। শাহরিয়ার নাফীস ৪৮ ও মোসাদ্দেক হোসেন ৪৩ রান করেছেন।এর আগে টসে হেরে ব্যাট করতে নেমে শেখ জামালের বড় সংগ্রহের ভিত্তি গড়ে দিয়েছিলেন জহুরুল ইসলাম ও দিলশান মুনাবীরা। দ্বিতীয় উইকেটে এই দুই ব্যাটসম্যান গড়েছিলেন ৮৯ রানের জুটি। সাজঘরে ফেরার আগে জহুরুল ৬০ ও মুনাবীরা ৪২ রান করেছেন। শেখ জামালের পক্ষে সর্বোচ্চ রানের ইনিংসটি অবশ্য এসেছে এলটন চিগুম্বুরার ব্যাট থেকে। ৫৪ বলে ৬৯ রানের ইনিংস খেলে শেষ পর্যন্ত অপরাজিত ছিলেন জিম্বাবুয়ের এই ডানহাতি ব্যাটসম্যান। অধিনায়ক মুশফিকুর রহিম করেছেন ১৫ রান।প্রথম পাঁচটি ম্যাচের চারটিতেই হারের মুখ দেখেছে আবাহনী। মাত্র ২ পয়েন্ট নিয়ে তারা আছে পয়েন্ট তালিকার একেবারে নিচের দিকে। আর পাঁচ ম্যাচের চারটিতেই জয়ের পর শেখ জামাল তৈরি করেছে শক্ত অবস্থান। ৮ পয়েন্ট নিয়ে যৌথভাবে শীর্ষে আছে প্রাইম দোলেশ্বর ও ব্রাদার্স ইউনিয়নের সঙ্গে।
