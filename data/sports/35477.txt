
চলতি মৌসুমে দলের সর্বোচ্চ গোলদাতা এডিনসন কাভানি ছিলেন না। তবে ঘরোয়া কাপে জয়রথ থামেনি পিএসজির। নেইমার ও আদ্রিয়ান রাবিওর গোলে আমিয়েঁকে ২-০ ব্যবধানে হারিয়ে ঘরোয়া কাপে টানা ৩৫ ম্যাচে জয় পেয়েছে প্যারিসের দলটি। উঠে গেছে এবারের ফরাসি লিগ কাপের সেমিফাইনালে।তবে সবকিছু ছাপিয়ে সংবাদমাধ্যমে জায়গা করে নিয়েছে একটি ছবি। আর সেটি পেনাল্টি থেকে গোল করে পিএসজিকে ১-০ গোলে এগিয়ে দেওয়ার পর নেইমারের উদ্যাপনের। ডান পায়ের বুটটি খুলে কপালের ওপর নিয়ে যেন ভারসাম্য ধরে রাখার খেলা খেলছেন! নেইমারের উদ্‌যাপন ছিল এ রকমই। নাইকির নতুন বুট ‘পিউরো ফেনেমেনো’ পরে এদিন খেলতে নেমেছিলেন নেইমার। অনেকের ধারণা, সেটি দেখাতেই এটা করেছেন বার্সেলোনার সাবেক ফরোয়ার্ড!এমনিতেই ম্যাচ চলাকালে মাঝেমধ্যে নেইমারের বুটের ফিতা বাঁধা নিয়ে সমালোচনা করেন অনেকে। সমালোচকেরা এমনটা বলেন, স্পনসর নাইকির লোগো দেখাতেই ফিতা বাঁধার ভান করেন নেইমার! এবার তো বুট খুলে কপালে তুলে উদ্‌যাপন, বুটের দুই পাশে আঁকা নাইকির লোগো খুব ভালোভাবেই দেখা গেছে। সমালোচনার ঝড় তো উঠবেই!নেইমার অবশ্য সামাজিক যোগাযোগের মাধ্যমে এমন উদ্যাপনের ব্যাখ্যা দিয়েছেন। তাঁর এক বন্ধু হোয়াও সেলসো মোরায়েস এক পার্টিতে বিয়ারের বোতল কপালে নিয়ে কারিকুরি দেখিয়েছিলেন। সেটিতে অনুপ্রাণিত হয়েই নাকি...! ইনস্টাগ্রামে মোরায়েসের সেই ছবিটি দিয়ে নেইমার লিখেছেন, ‘হোয়াও সেলসো মোরায়েসকে যাঁরা চেনেন, তাঁরা বুঝতে পারবেন আমি কেন এমন উদ্‌যাপন করেছি। আর যাঁরা চেনেন না, তাঁদের জন্য এ ছবিটি।’ এমন উদ্‌যাপন ফুটবলে এটাই প্রথম নয়। ব্রাজিলের কিংবদন্তি স্ট্রাইকার রোনালদোও করেছিলেন এমন উদ্‌যাপন। এএফপি।
