
অভিজ্ঞদের অনেকে নেই। রয় হজসনের দলটা বেশি তারুণ্যনির্ভর হয়ে গেল কি না এমন সমালোচনাও তাই হচ্ছে ইংল্যান্ডে। তবে সাবেক ইংলিশ স্ট্রাইকার মাইকেল ওয়েন স্বাগত জানিয়েছেন হজসনের সিদ্ধান্তকে। সরাসরিই বললেন, ‘যদি আমি কোচ হতাম তাহলেও যত বেশি পারা যায় তরুণ, সাহসী আর আক্রমণাত্মক খেলোয়াড়দের নিতাম।’ কারণটা কী? ইংল্যান্ডের হয়ে তিনটি বিশ্বকাপ খেলা সাবেক লিভারপুল স্ট্রাইকারের যুক্তি, ‘তরুণেরা সব সময় চায় নিজেকে মেলে ধরতে, সবার মনে ছাপ ফেলতে। ওদের মনে ভয় থাকে না।’ হজসনের এই তরুণ দল নিয়েও তাই দারুণ আশাবাদী ওয়েন। দেখা যাক, রাহিম স্টার্লিং আর রস বার্কলির মতো তরুণেরা ওয়েনের সেই প্রত্যাশা পূরণ করতে পারেন কি না। রয়টার্স।
