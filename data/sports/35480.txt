
শুধু শাহাদাত হোসেনই নেই। নইলে রুবেল হোসেন, আবুল হাসান দুজনই আছেন ভারতের বিপক্ষে একমাত্র টেস্টের দলে। ১৪ জনের দল থেকে রুবেল আর হাসানের কথা আলাদা করে বলতে হচ্ছে, কারণ পাকিস্তানের বিপক্ষে সর্বশেষ টেস্টের দলে দুজনই ছিলেন দুই রকমভাবে। প্রথমে প্রথম টেস্টের ১৪ জনের দলটাই রেখে দেওয়া হয়েছিল দ্বিতীয় টেস্টের জন্য। পরে চোট পেয়ে রুবেল ছিটকে গেলে আসেন হাসান।মিরপুর শেরেবাংলা স্টেডিয়ামের ওই টেস্টে হাঁটুতে চোট পেয়ে লম্বা সময়ের জন্য মাঠের বাইরে চলে যান আরেক পেসার শাহাদাত। এবার তাই প্রথম সুযোগেই দলে এলেন হাসান, কিংবা বলতে পারেন চোট কাটিয়ে রুবেলই নিয়েছেন শাহাদাতের জায়গাটা। যেভাবেই মেলান, কাল দুপুরে মিরপুর শেরেবাংলা স্টেডিয়ামে প্রধান নির্বাচক ফারুক আহমেদ ঘোষিত দল দেখে একটা বিষয় স্পষ্ট—বাংলাদেশ দলের সাম্প্রতিক ভালো পারফরম্যান্সের ছায়া পড়েছে তাতে। দলে তাই মাত্র একটাই পরিবর্তন এবং সেটা অনেকটা বাধ্য হয়েই।নির্বাচকদের কাজটাও তাতে অনেক সহজ হয়ে গেছে বলেই মনে হচ্ছে। যদিও দল ঘোষণার সংবাদ সম্মেলনে প্রধান নির্বাচকের কথায় অন্য আভাস। লেগ স্পিনার জুবায়ের হোসেনের দলভুক্তি প্রসঙ্গে পরাজয়ের সুর তাঁর কণ্ঠে, ‘নির্বাচকেরা দল নির্বাচন করলেও তাতে অধিনায়ক এবং কোচের গুরুত্বপূর্ণ মতামত থাকে। দুজনই অনেক জোরালোভাবে চেয়েছেন জুবায়ের দলে থাকুক। মাঠে যেহেতু অধিনায়কই দল পরিচালনা করেন এবং পরিকল্পনাটা করেন কোচ, আমরা তাদের মতামতকে গুরুত্ব দিয়েছি।’ ১৪ জনের দলে যখন এসেছেনই, ফারুকের আশা জুবায়ের থাকবেন একাদশেও, ‘আমরা মনে করি ভারতের বিপক্ষে টেস্টে লিখনকে (জুবায়ের) খেলানো উচিত। নইলে তার মধ্যে যে প্রতিভা আছে বলে বলা হচ্ছে, সেটা ঠিক বোঝা যাবে না।’জুবায়ের ছাড়া আর কারও অন্তর্ভুক্তি নিয়ে মতপার্থক্য ছিল না বলেই জানা গেছে। জিম্বাবুয়ের বিপক্ষে তিন টেস্টে ২৯.২৭ গড়ে ১১ উইকেট নিয়েছিলেন জুবায়ের, সর্বশেষ টেস্টে ছিল ইনিংসে ৫ উইকেটও। তবে পাকিস্তানের বিপক্ষে টেস্ট সিরিজের দলে থাকলেও একাদশে ছিলেন না। ঢাকা টেস্টে খেলার কথা থাকলেও ম্যাচ শুরুর আগে পায়ের গোড়ালিতে সমস্যার কারণে আর খেলা হয়নি। এবার জুবায়েরের স্কোয়াডে থাকায় অনিশ্চয়তা দেখে কোচ হাথুরুসিংহে নাকি এ ব্যাপারে বোর্ড সভাপতির হস্তক্ষেপও কামনা করেছেন। প্রধান নির্বাচক অবশ্য দাবি করলেন, এ রকম কিছু তাঁর জানা নেই।জুবায়েরের মতো লিটন কুমার দাসও পাকিস্তানের বিপক্ষে স্কোয়াডে থাকলেও কোনো টেস্টেই খেলেননি। এবারও তাঁকে নেওয়ার পেছনে অন্য একটা চিন্তাও কাজ করছে—হাতের চোটের কারণে মুশফিকের কিপিং করা নিয়ে সংশয়। ‘টেস্ট ম্যাচে দলে দুজন উইকেটকিপার থাকলে ভালো। সেটা বিবেচনা করেই লিটনকে দলে রাখা’—বলেছেন প্রধান নির্বাচক।শুভাগত হোম চৌধুরীর শুরুটা ব্যাটসম্যান হলেও পাকিস্তানের বিপক্ষে তিনি খেলেছেন বিশেষজ্ঞ অফ স্পিনার হিসেবে। এবারও দলে সেই পরিচয়েই। সোহাগ গাজী ২৩ জনের প্রাথমিক দলেও নেই। তাই শুভাগতকেই হাতে থাকা সেরা অফ স্পিনার ধরছেন নির্বাচকেরা।সৌম্য সরকারের জায়গায় নাসির হোসেন নয় কেন, আট ব্যাটসম্যান নিয়ে খেলার পেছনে যুক্তি—এসব প্রশ্নও উঠেছে সংবাদ সম্মেলনে। ফারুক অবশ্য দ্বিতীয় প্রসঙ্গটা ঠেলে দিলেন টিম ম্যানেজমেন্টের কোর্টে, ‘একাদশ কী হবে, সেটা কোচ-অধিনায়কই ঠিক করে। আমাদের শক্তি যেহেতু ব্যাটিংয়ে, টেস্ট ড্র করতে চাইলে আটজন ব্যাটসম্যান নিয়ে খেলার চিন্তাটাকে হয়তো ভুল বলা যাবে না। তবে আমার ব্যক্তিগত মত, সাত ব্যাটসম্যান আর চার বোলার নিয়ে খেলাই যথেষ্ট।’ আর নাসির ও সৌম্যর মধ্যে সৌম্যকে এগিয়ে রাখার কারণ হিসেবে বললেন, ‘সৌম্য তরুণ, প্রতিভাবান। ছয়-সাত বা আট, এই জায়গাগুলোর জন্য ও আদর্শ ব্যাটসম্যান। আরেকজন ব্যাটসম্যান নিলে হয়তো আমরা নাসিরের কথা চিন্তা করতাম।’
একমাত্র টেস্টের দলমুশফিকুর রহিম (অধিনায়ক), তামিম ইকবাল (সহ-অধিনায়ক), ইমরুল কায়েস, লিটন দাস, মুমিনুল হক, মাহমুদউল্লাহ, সৌম্য সরকার, সাকিব আল হাসান, শুভাগত হোম চৌধুরী, তাইজুল ইসলাম, রুবেল হোসেন, জুবায়ের হোসেন, আবুল হাসান ও মোহাম্মদ শহীদ।
