
নাসির হোসেন যখন ব্যাটিংয়ে নামলেন, ২৫ রানে ২ উইকেট হারিয়ে বেশ চাপে গাজী গ্রুপ ক্রিকেটার্স। নাসির সেই চাপটা সামলেছেন। দুর্দান্ত এক সেঞ্চুরি করে প্রিমিয়ার ক্রিকেট লিগে দারুণ শুরু এনে দিয়েছেন গাজী গ্রুপ ক্রিকেটার্সকে। বিকেএসপিতে মোহামেডানের বিপক্ষে গাজী জিতেছে ৭ উইকেটে।
প্রথম ১১ বলে করেছেন ১ রান। নাসিরের প্রথম বাউন্ডারি পেতে লেগেছে ১৪ বল। ফিফটি ৬৯ বলে। শুভাশিস রায়কে দারুণ এক লেট ছুঁয়েছেন তিন অঙ্ক (১০৪ বলে)। লিগে নিজের প্রথম সেঞ্চুরির ইনিংসে নাসির বেশি চড়াও হয়েছেন তাইজুল ইসলামের ওপর। ৯ চারের সঙ্গে যে ৫টি ছক্কা মেরেছেন তাঁর চারটিই বাঁহাতি এই স্পিনারের বলে। ৩২তম ওভারে পরপর তিনবার বাউন্ডারির ওপারে আছড়ে ফেললেন তাইজুলকে। প্রথম ছক্কাটা বোলারের মাথার ওপর দিয়ে, দ্বিতীয়টি লং অন দিয়ে আর শেষটি এল লং অফ দিয়ে উড়িয়ে মেরে। পরের ওভারে কামরুল ইসলামের শর্ট বলে চোখে প্রশান্তি এনে দেওয়া এক পুলে যেভাবে বাউন্ডারি মারলেন, তাঁর বিরুদ্ধে বেশি জোরের বলে দুর্বলতার অভিযোগ অমূলকই মনে হবে। ১০৬ বলে অপরাজিত ১০৬ রান করে দলকে জিতিয়েই ফিরেছেন জাতীয় দলে ব্রাত্য হয়ে পড়া এই ক্রিকেটার।ম্যাচের নায়ক নাসির হলেও গুরুত্বপূর্ণ পার্শ্বচরিত্র পারভেজ রসুল। অবিচ্ছিন্ন চতুর্থ উইকেট জুটিতে নাসির-পারভেজের ১৩১ বলে ১৪৪ রানই সহজ করেছে গাজীর জয়। ৬ রানে পাওয়া সুযোগ ভালোই কাজে লাগিয়েছেন পারভেজ। তাইজুল ইসলামের বলে শর্ট মিড উইকেটে ভারতীয় অলরাউন্ডারের লোপ্পা ক্যাচটা লুফে নিতে পারেননি নাজমুল মিলন। কুড়িয়ে পাওয়া সুযোগে পারভেজ ৫১ বলে অপরাজিত ৫৪ রানে।বিকেএসপির অন্য মাঠে আরেক ভারতীয় ব্যাটসম্যান উন্মুক্ত চাঁদের অপরাজিত ৬১ রানের সৌজন্য কলাবাগান ক্রীড়াচক্রের বিপক্ষে প্রাইম ব্যাংক জিতছে ৫ উইকেটে। পাঁচ বছর পর কলাবাগানের হয়ে ঢাকা প্রিমিয়ার লিগে ফেরা আশরাফুল এই ম্যাচে করেছেন ৬। লিগে আশরাফুলই কলাবাগানের অধিনায়ক।ফতুল্লা স্টেডিয়ামের উত্তেজনাপূর্ণ ম্যাচে শেখ জামাল ধানমন্ডি ক্লাব (৪৯.২ ওভারে ২১০/৮) শেষ ওভারে ২ উইেকেট হারিয়েছে ভিক্টোরিয়াকে (৪৮.২ ওভারে ২০৯)। শেখ জামালের নুরুল হাসান ৯৪ বলে করেছেন ৮০ রান।
