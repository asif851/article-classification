
স্বাধীনতার পর ১৯৭৩ সালে গঠিত হয়েছিল বাংলাদেশের প্রথম জাতীয় ফুটবল দল। সেই দলের অন্যতম সদস্য স্টপার দিলীপ কুমার বড়ুয়া পরশু পরপারে চলে গেলেন ৭০ বছর বয়সে। দুরারোগ্য ক্যানসারের কাছে হার মানলেন চট্টগ্রাম শহরের পাথরঘাটা ব্রিকফিল্ডের বাসায়।তিয়াত্তরে মারদেকা কাপ খেলে ওই বছরই সিঙ্গাপুর ও থাইল্যান্ড সফর করেন কক্সবাজার থেকে উঠে আসা এই ফুটবলার। ১৯৭৫ সালে ঢাকা আবাহনীর জার্সি গায়ে খেলেছেন আগা খান গোল্ডকাপে। ১৯৬৪ সালে স্টার ইয়ং ক্লাবের হয়ে চট্টগ্রাম প্রথম বিভাগ ফুটবলে তাঁর অভিষেক। ’৭৯ পর্যন্ত খেলেছেন চট্টগ্রাম ও ঢাকার বিভিন্ন দলে। চট্টগ্রাম জেলা দলে কাটানো ১২ বছরের মধ্যে পাঁচ বছরই ছিলেন অধিনায়ক। চট্টগ্রাম জেলা, পিডিবি ঢাকা ওয়াপদা দলের কোচও ছিলেন। অনেক দিন ধরেই ফুটবলের বাইরে চলে যাওয়া দিলীপ কুমারের মৃত্যুতে গভীর শোক জানিয়েছেন চট্টগ্রাম সোনালী অতীত ক্লাবের সভাপতি আশীষ ভদ্র ও অন্য কর্মকর্তারা।
