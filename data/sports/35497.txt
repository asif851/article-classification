
ব্যাট-বলের জমজমাট লড়াই তো আছেই, তার পরও এবারের অ্যাশেজে সবার মনোযোগ কেড়েছেন আম্পায়াররা। ব্যাপক বিতর্ক, আলোচনা-সমালোচনার মধ্যে বেরিয়ে এসেছে আম্পায়ারিংয়ের কিছু ত্রুটিও। এগুলো খুব দ্রুত বিবেচনায় আনার প্রয়োজনীয়তা অনুভব করছেন আইসিসি আম্পায়ারদের পারফরম্যান্স ও প্রশিক্ষণ ব্যবস্থাপক সিমন টফেল। একই সঙ্গে আম্পায়ারদের এলিট প্যানেলের পুনর্মূল্যায়ন জরুরি বলে মত দিয়েছেন অস্ট্রেলিয়ার এই সাবেক এলিট প্যানেল আম্পায়ার।এই মুহূর্তে আইসিসির এলিট আম্পায়ার প্যানেলের ১২ জন সদস্যের মধ্যে আটজনই এসেছেন অস্ট্রেলিয়া বা ইংল্যান্ড থেকে। বাকি চার আম্পায়ার আলিম দার, কুমার ধর্মসেনা, মারাইস ইরাসমাস ও টনি হিলকেই ঘুরেফিরে ব্যবহার করা হচ্ছে বিভিন্ন সিরিজে। ব্যাপারটা এই ১২ আম্পায়ারের জন্য একটু বেশিই হয়ে যাচ্ছে বলে মনে করছেন টফেল। সমাধান হিসেবে তিনি বলেছেন, অন্য দেশগুলো থেকে আরও ভালো মানের আম্পায়ার তৈরির কথা, ‘আম্পায়ারিংটা সবাই করতে পারেন। আর ভালো মানের আম্পায়ার তৈরি করাটা আমাদের সবার দায়িত্ব। এটা প্রতিটা ক্রিকেট বোর্ডেরই দায়িত্ব।’ প্রতিটি ম্যাচের আগে আম্পায়ারদেরও যে অনেক প্রস্তুতি নিতে হয়, সেটাও সবাইকে মনে করিয়ে দিয়েছেন টফেল।
২০০৪ থেকে ২০০৮ সাল পর্যন্ত টানা পাঁচ বছর আইসিসির বর্ষসেরা আম্পায়ার নির্বাচিত হয়েছিলেন টফেল। কিন্তু দীর্ঘ ১২ বছরের ক্যারিয়ারে কখনো কোনো অ্যাশেজ সিরিজে আম্পায়ারের দায়িত্ব পালন করেননি তিনি। সূত্র: ফক্স নিউজ
