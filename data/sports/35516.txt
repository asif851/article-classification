
শুক্রবার শুরু হচ্ছে বাংলাদেশ-ইংল্যান্ড ওয়ানডে সিরিজ। এই সিরিজের পর এক সপ্তাহ বিরতি দিয়ে ২০ অক্টোবরে শুরু হবে চট্টগ্রাম টেস্ট। সে কারণেই ওয়ানডে দল ঢাকায় চলে এলেও ইংল্যান্ডের শুধু টেস্ট স্কোয়াডে থাকা খেলোয়াড়েরা আসবেন আরও পরে। তবে ইংল্যান্ডের টেস্ট অধিনায়ক অ্যালিস্টার কুক কালই বাংলাদেশে চলে এসেছেন। গতকাল রাত আটটায় এসে পৌঁছেছেন অধিনায়ক। আবহাওয়ার সঙ্গে খাপ খাইয়ে নেওয়ার উদ্দেশ্যেই আগেভাগে তাঁর ঢাকায় চলে আসা। তবে ওয়ানডে সিরিজের পর সন্তানের জন্মের সময় স্ত্রীর কাছে থাকার জন্য আবার ইংল্যান্ডে ফিরে যাবেন। ফলে চট্টগ্রামে দুই দিনের দুটি প্রস্তুতি ম্যাচে খেলা হবে না তাঁর। বাংলাদেশে ফিরবেন প্রথম টেস্টের আগেই।
