
আফগানিস্তানের ঘরোয়া টি-টোয়েন্টি টুর্নামেন্ট এসপাগিজা টি-টোয়েন্টি লিগে খেলতে যাচ্ছেন তিন বাংলাদেশি খেলোয়াড়। স্পিনগড় টাইগার্স নিয়েছে তামিম ইকবালকে। ইমরুল কায়েস খেলবেন বুস্ট ডিফেন্ডার্স আর সাব্বির রহমানের দল কাবুল ইগলস। 
কাল কাবুলে হয়েছে এই লিগের চতুর্থ পর্বের নিলাম। তামিমকে স্পিনগড় নিয়েছে ২১ লাখ আফগানি (২৪ লাখ ৮০ হাজার টাকা) দিয়ে। ইমরুল ও সাব্বির মূল্য ৭ লাখ আফগানি (৮ লাখ ২৬ হাজার টাকা)। নিলামে সবচেয়ে বেশি দাম উঠেছে স্থানীয় অলরাউন্ডার গুলবাদিন নাইবের, ৭৪ লাখ আফগানি দিয়ে তাঁকে নিয়েছে ইমরুলের দল বুস্ট ডিফেন্ডার্স। আর বিদেশি খেলোয়াড়দের মধ্যে সবচেয়ে বেশি দাম (৫২ লাখ আফগানি) পেয়েছেন কামরান আকমাল। ছয় দলের এই টুর্নামেন্টে বাংলাদেশসহ খেলবে পাকিস্তান, ওয়েস্ট ইন্ডিজ ও জিম্বাবুয়ের খেলোয়াড়েরা। টুর্নামেন্টের সূচি নির্ধারণ হয়েছে ১৮ থেকে ২৮ জুলাই। যুদ্ধবিধ্বস্ত আফগানিস্তানে কখনো সফর করেনি বাংলাদেশ দল। এমনকি আফগান ঘরোয়া লিগেও বাংলাদেশের কোনো খেলোয়াড়ের খেলার খবর জানা যায়নি। তামিম-ইমরুলরা সেখানে খেললে সেটি এক উদাহরণই হবে। সূত্র: উইজডেন ইন্ডিয়া।
 
