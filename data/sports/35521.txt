

বেশ ভালো সমালোচনার মুখেই পড়েছিলেন গ্যারেথ বেল। চিরপ্রতিদ্বন্দ্বী বার্সেলোনা ও সেভিয়ার বিপক্ষে রিয়াল মাদ্রিদের টানা দুটি হারের পর তাঁর ব্যর্থতা যেন চোখে পড়ছিল আরও বেশি করে। তবে গতকাল সমালোচকদের কিছু সময়ের জন্য হলেও চুপ করিয়ে দিতে পেরেছেন ওয়েলসের এই উইঙ্গার। দারুণ পারফরম্যান্স দেখিয়ে করেছেন জোড়া গোল। রিয়ালও জয়ের ধারায় ফিরেছে রায়ো ভায়েকানোকে ৫-০ গোলের বড় ব্যবধানে হারিয়ে।
লা লিগায় পয়েন্ট তালিকার শীর্ষস্থান অবশ্য এখনো আছে অ্যাটলেটিকো মাদ্রিদের দখলে। গতকাল অ্যাথলেটিক বিলবাওকে ২-১ গোলে হারিয়েছেন ডিয়েগো সিমিওনের শিষ্যরা। ৩১ ম্যাচ শেষে অ্যাটলেটিকোর সংগ্রহ ৭৬ পয়েন্ট। এক পয়েন্ট কম পেয়ে দ্বিতীয় স্থানে আছে বার্সেলোনা। ৭৩ পয়েন্ট নিয়ে তৃতীয় স্থানে আছে রিয়াল।
ভায়েকানোর বিপক্ষে গতকাল রিয়ালের প্রথম গোলটি এসেছিল ক্রিস্টিয়ানো রোনালদোর পা থেকে। প্রথমার্ধের ১৫ মিনিটের মাথায় বেলের পাস থেকে বল পেয়ে ঝড়ের বেগে প্রতিপক্ষের পেনাল্টি বক্সে ঢুকে পড়েন এই পর্তুগিজ তারকা। মাপা শটে বলটা জালে জড়াতেও কোনো ভুল করেননি। শেষ পর্যন্ত বড় ব্যবধানের জয় পেলেও প্রথমার্ধে এই একটা গোল নিয়েই সন্তুষ্ট থাকতে হয়েছে রিয়ালকে। ৩৬ মিনিটে অবশ্য সহজ একটা গোলের সুযোগ নষ্ট করেছেন বেল। বেশ খানিকটা দৌড়ে নিজেই তৈরি করেছিলেন সুযোগটা। কিন্তু শট নিতে গিয়ে আর ভারসাম্য ধরে রাখতে পারেননি।
দ্বিতীয়ার্ধে শুরু হয় রিয়ালের গোল উত্সব। ৫৫ মিনিটে এবারের মৌসুমে নিজের প্রথম গোলটি করেছেন দানি কারভাহাল। ৬৮ মিনিটে দলের পক্ষে তৃতীয় গোলটি করেছেন বেল। নিজের দ্বিতীয় গোলটির জন্যও খুব বেশিক্ষণ অপেক্ষা করতে হয়নি ওয়েলসের এই উইঙ্গারকে। দুই মিনিট পরেই দ্বিতীয়বারের মতো বল জড়িয়েছেন প্রতিপক্ষের জালে। ৭৮ মিনিটে রিয়ালের পক্ষে পঞ্চম গোলটি করেছেন বেনজেমার বদলি হিসেবে মাঠে নামা আলভারো মোরাতা।
লা লিগার অপর ম্যাচে অ্যাথলেটিক বিলবাওয়ের বিপক্ষে জয় পেতে বেশ কষ্টই করতে হয়েছে অ্যাটলেটিকো মাদ্রিদকে। শুরুতেই পিছিয়ে পড়ার পর ২২ মিনিটের মাথায় খেলায় সমতা ফিরিয়েছেন ডিয়েগো কস্তা। আর ৫৫ মিনিটে অ্যাটলেটিকোর জয়সূচক গোলটি এসেছে কোকের পা থেকে।
