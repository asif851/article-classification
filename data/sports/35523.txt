
ইংলিশ প্রিমিয়ার লিগের শীর্ষ তারকার নাম বলুন তো? জিবের ডগায় সার্জিও আগুয়েরো, ডিয়েগো কস্তা, অ্যালেক্সিস সানচেজদের নাম আসবে হয়তো। তবে সাদিও মানের নাম যে আসবে না, নিশ্চিত করেই বলা যায়। কেনইবা আসবে? কী এমন করেছেন তিনি! স্প্যানিশ লিগ মাতানো মেসি-রোনালদো-নেইমারদের দাপটে যেখানে আগুয়েরো-কস্তারাই হালে পানি পান না, সেখানে মানে তো কোন ছার!
কিন্তু আজকের পর মানেকেও মনে রাখতে হবে। আগুয়েরো-কস্তারা যা পারেননি, তা-ই করেছেন সাউদাম্পটন উইঙ্গার! অ্যাস্টন ভিলার বিপক্ষে আজ ১৩ থেকে ১৬ মিনিট—৩ মিনিটের ব্যবধানে মানে যা করলেন; ‘মানে কী! ’—বিস্ময়ভরা চোখে এমনই বলে উঠতে হবে! ২ মিনিট ৫৬ সেকেন্ডে হ্যাটট্রিক করলেন সাউদাম্পটনের সেনেগাল উইঙ্গার। আর তাতে ভেঙে গেল ২০ বছরের পুরোনো এক রেকর্ড। ইংলিশ লিগে দ্রুততম হ্যাটট্রিকের রেকর্ডটি এখন তাঁরই দখলে।মানের গোল উৎসব শুরু ১৩ মিনিটে। ৮৪ সেকেন্ড পর আবারও ভিলার জালে মানের শট। কয়েক সেকেন্ডের বিরতিতে আবারও দৃশ্যপটে মানে। সেনেগাল ফরোয়ার্ডের হ্যাটট্রিকে ১৬ মিনিটে ৩-০ ব্যবধানে এগিয়ে গেল স্বাগতিকেরা। ৯০ মিনিটের খেলা শেষে মানেরা জিতল ৬-১ ব্যবধানে।লিগে তৃতীয় সাউদাম্পটন ফুটবলার হিসেবে হ্যাটট্রিক করা মানে ভেঙে দিলেন ১৯৯৪ সালের ২৮ আগস্ট আর্সেনালের বিপক্ষে করা লিভারপুল তারকা রুবি ফোলারের রেকর্ডটি। ফোলার লিগে হ্যাটট্রিক করেছিলেন ৪ মিনিট ৩৩ সেকেন্ডে। লিগের রেকর্ড ভাঙলেও মানে ভাঙতে পারেননি ইংলিশ ফুটবল ইতিহাসের সবচেয়ে দ্রুততম হ্যাটট্রিকটি। ২০০৪ সালে ইংলিশ তৃতীয় বিভাগে ফুটবলে বোর্ন্মাথের হয়ে রেক্সহ্যামের বিপক্ষে ৮৪ মিনিটে বদলি নেমে জেমস হেটার গোল করেছিলেন মাত্র ২ মিনিট ২০ সেকেন্ডে। তথ্যসূত্র: এএফপি, রয়টার্স।
