
খেলায় বেশ কিছু শব্দের চল হয়েছে। যেমন ২৬ ডিসেম্বর শুরু টেস্টকে বলে বক্সিং ডে টেস্ট। কেন? হ্যাটট্রিক শব্দটিইবা এল কেমন করে? টেনিসে ‘লাভ’ মানে কেন শূন্য? সেই সব শব্দ-শব্দবন্ধের গল্প নিয়ে আমাদের নতুন ধারাবাহিক—ক্রীড়া অভিধান। ষষ্ঠ পর্বে থাকছে ‘লাভ’। লিখেছেন অনিরুদ্ধ রহমান
শূন্যকে আমরা যতই তুচ্ছ তাচ্ছিল্য করি না কেন, এ একটা শূন্যের অভাবই হাজার হাজার বছর ধরে বিশাল শূন্যতার সৃষ্টি করে রেখেছিল সংখ্যাতত্ত্বের ইতিহাসে।রোমান সংখ্যায় শূন্যে বলে কোনো কিছু ছিল না।আর এ একটা শূন্যের অভাবেই মহা পরাক্রমশালী রোমান সাম্রাজ্যেও ১০২০৩-এর মতো একটি সংখ্যা লিখতে লেগে যেত MMMMMMMMMMCCIII-এর মতো প্রায় অর্ধেক বর্ণমালা।আর ১০২০৩-এর পর আরেকটা ‘০’ বসালে সেটি রোমান হরফে লিখতে লেগে যায় পাক্কা ১১৯টি বর্ণ!
আর তাই আবিষ্কারের পর থেকেই শুরু হয় শূন্যের বহুল ব্যবহার।বহুল ব্যবহারের পাশাপাশি নিল, জিরো, সাইফার, নট, জিলচ, জিপ, প্রভৃতি ডাক নাম, কেতাবি নাম বা শৌখিন নাম মিলিয়ে প্রায় অর্ধডজন নামে ডাকা হয়ে থাকে শূন্যকে।ক্রীড়াজগতেও আছে শূন্যর একটি বিশেষ মর্যাদার আসন।ফুটবল, বেসবলসহ স্কোরের আরও অনেক খেলাতেই আদর করে শূন্যকে ডাকা হয় নিল, ক্রিকেটে শখ করে ডাকা হয় ডাক আর টেনিসে ভালোবেসে বলা হয়ে থাকে ‘লাভ’।
বিরহের কবির কাছে লাভ বা ভালোবাসাকে শূন্যের মতো মনে হতে পারে তাই বলে রোমান্টিক টেনিসপ্রেমীর কাছেও লাভ মানে শূন্য? টেনিস-বোদ্ধারা এই দায় নিজের কাঁধে নিতে নারাজ।তাঁরা নানা টিকা-টিপ্পনি এবং তত্ত্ব-ব্যাখ্যাসহ আত্মপক্ষ সমর্থনের চেষ্টা করেছেন।
ক্রিকেট খেলার ডাক শব্দটি মূলত ‘ডাক এগ’ থেকে উত্পন্ন।এগ বা ডিমের সঙ্গে গঠনগত মিল থাকায় শূন্যের এই নামকরণ।টেনিসের লাভ শব্দটির উত্পত্তিও এই ডিম-সম্পর্কিতই।আধুনিক টেনিসের সঙ্গে মধ্যযুগের ফরাসি খেলা জঁ দ্য পমের অনেক বিষয়েই মিল খুঁজে পাওয়া যায়।এই খেলায় জিরো স্কোর বোঝাতে ফরাসিতে ‘লাফ’ (L’oeuf) শব্দটি ব্যবহার করা হতো, যার অর্থ ডিম।ডিমের সঙ্গে সাদৃশ্য থাকায় দৃশ্যপটে লাফের আগমন।এবং অনেকেরই ধারণা শূন্যের টেনিস পরিভাষা ইংরেজি লাভ শব্দটি নাকি কোনো ইংরেজ ভদ্রলোকের ফরাসি ভাষার লাফ শব্দটির শ্রবণ বা কথনজনিত দুর্বলতার ফল!
অন্য একটি ব্যাখ্যা বলছে, শূন্য বলতে লাভ শব্দটির ব্যবহার সত্যিকার অর্থেই ভালোবাসার সঙ্গে সম্পর্কিত।ইংরেজি শব্দগুচ্ছ ‘প্লেয়িং ফর লাভ’ কথাটি দিয়ে বোঝানো হয় খেলাটি আসলেই ভালোবেসে খেলা হচ্ছে।অর্থাত্ খেলাটি খেলা হচ্ছে কোনো কিছুর বিনিময় ছাড়াই।এভাবেই জন্ম এই ‘লাভ’-এর।
তবে কারও কারও মতে শূন্য এবং লাভের সম্পর্কে লোকে অহেতুক জটিল ব্যাখ্যা দিচ্ছে।ব্যাপারটা খুবই সরল, মোটেই জটিল কিছু নয়।সেই সহজ সরল ব্যাপারটা হলো, খেলায় ততক্ষণই উভয় পক্ষের মধ্যে পারস্পরিক শ্রদ্ধা, সম্মান ও ভালোবাসা থাকে যতক্ষণ তাদের স্কোর থাকে শূন্য! এ জন্যই শূন্য মানে লাভ, লাভ মানেই শূন্য।
এত সব ব্যাখ্যার পর সকল ভুল বোঝাবুঝি ভুলে প্রেমিক মন শান্ত হওয়ার কথা।কারণ, ব্যাখ্যা শুনে মনে হচ্ছে লাভ মানে শূন্য হলেও শূন্য মানেই নিছক শূন্যতা নয়।এই শূন্যতা সব হারানোর শূন্যতা নয়, এই শূন্যতা নিঃস্বার্থ ভালোবাসার শূন্যতা।
