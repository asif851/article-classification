
এখন পর্যন্ত ১৩টি গ্রান্ড স্ল্যাম শিরোপা জিততে পারলেও বছর শেষে এটিপি ওয়ার্ল্ড ট্যুর ফাইনালসের শিরোপাটা অধরাই থেকে গেছে রাফায়েল নাদালের। ২০১০ সালে প্রথমবারের মতো গিয়েছিলেন ফাইনাল পর্যন্ত। কিন্তু সেবার রজার ফেদেরারের কাছে হেরে শিরোপাবঞ্চিত হতে হয়েছিল স্প্যানিশ তারকাকে। এবার ফেদেরার বাধাটা সেমিফাইনালেই পার করে ফেলেছেন নাদাল। ফেদেরারকে হারিয়েই নিশ্চিত করেছেন ফাইনাল।কিন্তু ট্রফি কামড়ে ধরে জয় উদ্যাপনের জন্য আরও একটা কঠিন বাধা পেরোতে হবে নাদালকে। শিরোপা জয়ের চূড়ান্ত লড়াইয়ে এবার মুখোমুখি হতে হবে এ সময়ের আরেক সেরা খেলোয়াড় নোভাক জোকোভিচের। সার্বিয়ান এই তারকাও সর্বোচ্চ চেষ্টাই করবেন শিরোপাটা নিজের কাছে রাখার জন্য। শেষ হাসিটা কে হাসবেন সেটা এখনো বলা সম্ভব না হলেও টেনিসপ্রেমীরা যে এটিপি ওয়ার্ল্ড ট্যুর ফাইনালসের ফাইনালে আরও একটি জমজমাট লড়াই-ই উপভোগ করবেন সেটা নিঃসন্দেহেই বলা যায়। আজ বাংলাদেশ সময় রাত দুইটায় মুখোমুখি হবেন নাদাল-জোকোভিচ। সরাসরি সম্প্রচার করবে টেন স্পোর্টস।নাদালের এবারের মৌসুমটা শুরু হয়েছিল ইনজুরি দিয়ে। অস্ট্রেলিয়ান ওপেনে খেলতে না পারায় ২০০৫ সালের পর প্রথমবারের মতো চলে গিয়েছিলেন টেনিস র্যাঙ্কিংয়ের শীর্ষ চারের বাইরেও। কিন্তু কোর্টে ফিরে আসার পর নিজেকে হাজির করেছেন সেই পুরোনো রূপেই। ফ্রেঞ্চ ওপেন আর ইউএস ওপেন জিতে ফিরে পেয়েছেন ক্যারিয়ারের শীর্ষ স্থানটাও।অন্যদিকে অস্ট্রেলিয়ান ওপেন জিতে মৌসুম শুরু করা জোকোভিচও আছেন দুর্দান্ত ফর্মে। সেপ্টেম্বরে ইউএস ওপেনের ফাইনালে হারার পর থেকে আর কোনো ম্যাচ হারতে হয়নি তাঁকে। কাল রাতে সেমিফাইনালে ভাভরিঙ্কাকে ৬-৩, ৬-৩ গেমে উড়িয়ে দেওয়ার পর জোকোভিচ তুলে নিয়েছেন টানা ২১তম জয়।নাদাল-ফেদেরার দ্বৈরথের কথা বলা হলেও সবচেয়ে বেশি লড়াই কিন্তু হয়েছে নাদাল বনাম জোকোভিচই। এখন পর্যন্ত জোকোভিচের সঙ্গে ৩৮টি ম্যাচে মুখোমুখি হয়ে ২২টিতেই জয় পেয়েছেন নাদাল। ১৬টিতে জয় জোকোভিচ। অক্টোবরে ইউএস ওপেনের ফাইনালেও জোকোভিচ হেরেছিলেন এই নাদালের কাছেই। রয়টার্স।
