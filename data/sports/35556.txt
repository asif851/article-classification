
‘ইন দ্য লাইন অব ফায়ার’—কথাটি এই মুহূর্তে সবচেয়ে বেশি প্রযোজ্য মহেন্দ্র সিং ধোনির ব্যাপারে। ভারতের বিশ্বকাপজয়ী অধিনায়ক। ভারতীয় দলে ভয়ডরহীন ক্রিকেটেরও আবির্ভাব যাঁর হাত ধরে, সেই অধিনায়কই কিনা এখন লক্ষ্যবস্তু! সেই ধোনির দিকেই কিনা এখন প্রশ্ন ছুটে যায় অধিনায়কত্ব ছেড়ে দেওয়ার! ক্রিকেটে এমনটা হয়ই। প্রায়শই হয়!কাল বাংলাদেশের কাছে টানা দুই ম্যাচে হারের পর প্রশ্নটা উচ্চারিত হচ্ছে বেশ জোরের সঙ্গেই। ম্যাচ শেষে সংবাদ সম্মেলনেও আলোচিত হলো ব্যাপারটা। ধোনি এখন কী করবেন? তিনি কী ভারতীয় দলের অধিনায়কত্ব ছেড়ে দেবেন? এমন প্রশ্নের জন্য, এমন আলোচনার জন্য যেন প্রস্তুতই হয়ে ছিলেন ভারত অধিনায়ক। বললেন, ‘আমাকে সরিয়ে দিলে যদি ভারতীয় ক্রিকেটের লাভ হয়, তাহলে অধিনায়কের পদ থেকে সরে যেতে রাজি আছি আমি। আমি কেবলই খেলোয়াড় হিসেবে খেলব। আমি সব সময়ই “লাইন অব ফায়ারে” থাকি। এখানেও একই অবস্থা। আমি গুলি খেতে তৈরি।’তিনি বলেছেন, আমি কখনোই অধিনায়কত্বের জন্য মুখিয়ে ছিলাম না। এটা একটা দায়িত্ব। এই দায়িত্ব আমাকে দেওয়া হয়েছিল। আমি দায়িত্বটা পালন করছি। কেউ যদি যুক্তি দিতে পারেন যে আমার সরে যাওয়াতে দলের লাভ হবে, তাহলে আমি সরে যাব। আমার কাছে মনে হয় কে অধিনায়ক হলো, কে হলো না এতে কিছুই আসে যায় না।’আসলেই কি ধোনি সরে গেলে ভারতের লাভ? তাঁর ভবিষ্যৎই বা কী? জানতে হলে অপেক্ষা তো কিছু দিন করতেই হবে।
