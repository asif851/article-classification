
ভালো শুরু ভারতের। প্রথম টেস্টের তুলনায় তো বটেই। পুনেতে দুই ইনিংস মিলিয়ে ২১২ রান করেছিল বিরাট কোহলির দল। বেঙ্গালুরু টেস্টে তাই দলে আসে পরিবর্তন। আসে একজন বাড়তি ব্যাটসম্যান। ২০১১ সালের পর আবার টেস্ট খেলতে নামেন অভিনব মুকুন্দ। তবে লাভ কিছুই হয়নি। ৮ বল খেলে কোনো রান না করে ফিরে গেছেন এই ওপেনার। আউট হয়ে ফিরেছেন চেতেশ্বর পুজারাও। তাঁর আউটের পরই লাঞ্চ বিরতি দেন আম্পায়ার। এর আগে ২৭.৫ ওভারে ২ উইকেটে ভারতের রান ৭২। ৪৮ রান নিয়ে উইকেটে আছেন লোকেশ রাহুল। 
বেঙ্গালুরু টেস্টে এ পর্যন্ত যেটুকু খেলা হয়েছে, তাতেই বোঝা গেছে পুনের মতো নয় এখানকার উইকেট। ব্যাটিংয়ের জন্য ভালো উইকেট, বোলারদের জন্য বাউন্সও আছে। সেই সুবিধাটুকুও নিয়েছেন অস্ট্রেলিয়ার ফাস্ট বোলার মিচেল স্টার্ক, মুকুন্দকে এলবিডব্লুর ফাঁদে ফেলে দলকে প্রথম উইকেট এনে দেন তিনিই। উইকেটে টার্নও আছে। অস্ট্রেলিয়া অধিনায়ক স্টিভেন স্মিথ অষ্টম ওভারেই আক্রমণে আনেন স্টিভ ও’কিফকে। তাঁর বলে ৩০ রানে লোকেশ রাহুল সিলি মিডঅফে ক্যাচও দেন। কঠিন ক্যাচটি নিতে পারেননি পিটার হ্যান্ডসকম্ব। পরে নাথান লায়নের বলে শর্ট লেগে পুজারার ক্যাচটি অবশ্য তিনিই নিয়েছেন। স্টার স্পোর্টস
