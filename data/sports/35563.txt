
আজ ইস্ট লন্ডনে এসে করানো আল্ট্রাসনো রিপোর্টেও ভালো কিছু আসেনি। বাঁ ঊরুর চোটটা আরও বেড়েছে বলেই দেখা গেল সেখানে। মোস্তাফিজুর রহমানের মতো তাই শেষ হয়ে গেল তামিম ইকবালের দক্ষিণ আফ্রিকা সফরও। বিমান টিকিট পেলে কালই দেশে ফিরে যাবেন তিনি। নয়তো পরশু মাশরাফি বিন মুর্তজা ও মোস্তাফিজের সঙ্গে ধরবেন দেশের বিমান।
তামিম ঊরুর চোটটা বয়ে বেড়াচ্ছেন তিন দিনের প্রস্তুতি ম্যাচ থেকেই। পার্লে দ্বিতীয় ওয়ানডে খেলার পর সেটি আরও বেড়েছে। ব্যথা বাড়ায় আজ অনুশীলন করেননি। দুপুরে ম্যানেজার মিনহাজুল আবেদীনের সঙ্গে স্থানীয় এক হাসপাতালে গিয়ে করান আল্ট্রাসনোগ্রাম। সেটিই নিশ্চিত করে দেয় তামিমের সিরিজ থেকে ছিটকে যাওয়া।তামিমকে খেলার বাইরে থাকতে হবে আগামী ২৪-২৫ দিন। তার মানে দক্ষিণ আফ্রিকা সিরিজের বাকি ম্যাচ তো নয়ই, বাঁহাতি এই ওপেনার খেলতে পারবেন না বিপিএলের প্রথম তিনটি ম্যাচও। সব ঠিক থাকলে ১৪ নভেম্বরের ম্যাচ দিয়ে মাঠে ফিরবেন তামিম।
