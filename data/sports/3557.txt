
যার গায়ে সেঁটে গেছে ‘টেস্ট ব্যাটসম্যান’ তকমা, শেষ আন্তর্জাতিক ওয়ানডেটি যিনি খেলেছেন ২০১৫ বিশ্বকাপে, সেই মুমিনুল হক এবার বাংলাদেশকে নেতৃত্ব দিচ্ছেন ইমার্জিং টিমস এশিয়া কাপে। আন্তর্জাতিক ক্রিকেটে অভিষেকের চার বছর পরও তিন সংস্করণের ব্যাটসম্যান হিসেবে স্বীকৃতি না মেলা মুমিনুলের কাঁধে কেন ৫০ ওভার ক্রিকেটের এই টুর্নামেন্টে নেতৃত্ব তুলে দেওয়া হলো, আজ সেটির একটা ব্যাখ্যা দিয়েছেন বিসিবির প্রধান নির্বাচক মিনহাজুল আবেদীন, ‌ ‘ওয়ানডেতে একটা সময় নিয়মিত ছিল সে। মাঝখানে বাদ পড়েছে। এখানে ভালো খেলে যাতে মুমিনুল ফিরে আসতে পারে সে কারণেই এই টুর্নামেন্টে তাকে খেলানো।’কক্সবাজারে ম্যাচ দেখতে আসা মিনহাজুল অবশ্য অধিনায়ক মুমিনুল নন, ব্যাটসম্যান মুমিনুলকেই বেশি করে দেখতে চান, ‘এখানে তার অধিনায়কত্ব নয়, আমরা চাই পারফরমার মুমিনুলকে।’মুমিনুলের ডেপুটি হয়ে টুর্নামেন্টে খেলছেন নাসির হোসেন। জাতীয় দলের বাইরে থাকা এই অলরাউন্ডারও আশাবাদী হতে পারেন প্রধান নির্বাচকের কথায়, ‘আমরা এখন টানা সিরিজ খেলছি। কেউ হঠাৎ চোটে পড়ে গেলে তাদের বদলি খেলোয়াড় রাখা জরুরি। নাসিরও একটা সময় জাতীয় দলে নিয়মিত ছিল। কিন্তু খারাপ খেলায় বাদ পড়েছে। আশা করব এ ধরনের টুর্নামেন্টে ভালো খেলে সেও ফিরে আসেব।’
