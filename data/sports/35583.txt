
সাকিব আল হাসানকে সরিয়ে আবারও ওয়ানডের এক নম্বর অলরাউন্ডার হয়েছেন মোহাম্মদ হাফিজ। জিম্বাবুয়ের বিপক্ষে দারুণ পারফরম্যান্সের পুরস্কার পেলেন পাকিস্তানি অলরাউন্ডার। তিন ম্যাচের ওয়ানডে সিরিজে ২৩২ রান ও ২ উইকেট নিয়ে সিরিজ-সেরা হাফিজ বাড়িয়ে নিয়েছেন ২৬ রেটিং পয়েন্ট, টপকেছেন সাকিব, রবীন্দ্র জাদেজা, শেন ওয়াটসন ও তিলকরত্নে দিলশানকে। এ বছরের ৬ জানুয়ারি প্রথমবারের মতো ওয়ানডের অলরাউন্ডার র‌্যাঙ্কিংয়ে শীর্ষে উঠেছিলেন হাফিজ। পরে সাকিব তাঁকে টপকে যান, হাফিজ নেমে যান পাঁচে। সর্বশেষ র‌্যাঙ্কিংয়ে সাকিবের পয়েন্ট ৩৮৭, হাফিজের ৩৯৬।উন্নতি হয়েছে ব্যাটসম্যান হাফিজেরও। ব্যাটিং র‌্যাঙ্কিংয়ে একবারেই ১৭ ধাপ উঠেছেন পাকিস্তানের টি-টোয়েন্টি অধিনায়ক। কাল প্রকাশিত র‌্যাঙ্কিংয়ে ক্যারিয়ার-সেরা ৩১তম অবস্থানে আছেন হাফিজ। তবে বোলিংয়ে এক ধাপ পিছিয়ে নয়ে নেমে গেছেন এই অফ স্পিনার।জিম্বাবুয়ে সিরিজ হারলেও উন্নতি হয়েছে দলটির ব্যাটসম্যানদের। ৭৮ গড়ে ১৪৮ রান করে পাঁচ ধাপ এগিয়ে ২৫তম স্থানে উঠে এসেছেন অধিনায়ক ব্রেন্ডান টেলর। ৮ ও ১২ ধাপ উন্নতি করেছেন শন উইলিয়ামস (৫৭তম) ও হ্যামিল্টন মাসাকাদজা (৫৮তম)। শীর্ষে যথারীতি দক্ষিণ আফ্রিকার হাশিম আমলা। বাংলাদেশের সেরা সাকিব আছেন উনিশে। বোলিংয়ে দুই ধাপ এগিয়ে তিনে উঠেছেন পাকিস্তানি অফ স্পিনার সাঈদ আজমল। আজমলের চেয়ে ১০ পয়েন্ট বেশি নিয়ে যৌথভাবে শীর্ষে ভারতের রবীন্দ্র জাদেজা ও ওয়েস্ট ইন্ডিজের সুনীল নারাইন। দশে বাংলাদেশের আবদুর রাজ্জাক। তথ্যসূত্র: আইসিসি। 
