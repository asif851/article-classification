
২ ওভার ৪ বল। দুটিই মেডেন, বাকি চার বলেও কোনো রান দেননি। উইকেট? তিনটি! টেস্টে হলে এই বোলিং বিশ্লেষণ নিয়ে এত শিহরিত হওয়ার কিছু ছিল না। কিন্তু ঘটনাটা ঘটেছে একটা টি-টোয়েন্টি ম্যাচে, আজ বাংলাদেশ প্রিমিয়ার লিগে! চোখ কপালে উঠিয়ে দেওয়ার জন্য এটিই যথেষ্ট।এমন তাক লাগিয়ে দেওয়া বোলিং যাঁর, সেই আরাফাত সানি যে দু-একটা কীর্তি গড়বেন, এ আর আশ্চর্য কী! টি-টোয়েন্টির ইতিহাসেই তিন উইকেট পাওয়া কোনো বোলারের জন্য এমন কীর্তি মাত্র দ্বিতীয়। এর আগে শ্রীলঙ্কার ঘরোয়া ক্রিকেটে বার্ঘার রিক্রিয়েশান ক্লাবের বিপক্ষে কোনো রান না দিয়ে ৩ উইকেট নিয়েছিলেন চিলো মারিয়ানস ক্রিকেট ক্লাবের দিনুকা হেত্তিয়ারাচ্চি। তবে তিন উইকেট পেতে তিনি করেছিলেন মাত্র পাঁচটি বল। বিপিএলে আজ রংপুর রাইডার্সের বিপক্ষে মাত্র ৪৪ রানেই অলআউট হয়েছে খুলনা টাইটানস। বিপিএলের ইতিহাসে এটিই সবচেয়ে কম রানের রেকর্ড। আর সব মিলিয়ে টি-টোয়েন্টিতে তৃতীয় সর্বনিম্ন। আর খুলনার এমন ধসে পড়ায় সবচেয়ে বড় ‘অবদান’ আরাফাত সানির। বোলিংয়ে এসেছিলেন ইনিংসের তৃতীয় ওভারে। প্রথম ওভারে কোনো উইকেট পাননি। এরপর এলেন নবম ওভারে। খুলনার ৬ উইকেট ততক্ষণে শেষ। এসেই সানিও মুড়ে দিলেন খুলনার লোয়ার অর্ডার। ওই ওভারেই দুই উইকেট। প্রথমে আরিফুল হক, এরপর জুনায়েদ খান। আর ১১তম ওভারে এসে চতুর্থ বলে বোল্ড করে দিলেন খুলনার শেষ ব্যাটসম্যান মোহাম্মদ আসগরকে। ১৬ বলে কোনো রান না দিয়েই তিন উইকেট নেওয়াতে সানির কীর্তি নিয়েই আলোচনাটা বেশি। তবে রংপুরের হয়ে চার উইকেট পেয়েছেন শহীদ আফ্রিদিও। তাতেই খুলনার এমন বিপর্যয়। ৪৫ রানের লক্ষ্যে নেমে এই প্রতিবেদন লেখার সময়ে ৩ ওভারে ১ উইকেট হারিয়ে ১৬ রান করেছে রংপুর।
