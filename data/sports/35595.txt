
সামাজিক মাধ্যমে কত কী-ই না রটে। এসব নিয়ে কান ভারী করার মানে হয় না। তবে এবার সামাজিক নয়, মূল প্রভাবশালী এক গণমাধ্যম খবর দিচ্ছে, ব্যালন ডি’অর মেসি জিততেও পারেন! গত আগস্ট থেকে দুর্দান্ত ফর্মে নতুন মৌসুম শুরু করেছেন মেসি। আর ক্রিস্টিয়ানো রোনালদো অনেকটাই নিষ্প্রভ। শেষ মুহূর্তের এই উজ্জ্বলতায় রোনালদোর বদলে মেসিকেই বেছে নিতে পারে ফ্রেঞ্চ ফুটবলের ভোটাররা। এই সাময়িকীটিই ছয় দশক ধরে দিয়ে আসছে ফুটবলের সবচেয়ে আকর্ষণীয় ব্যক্তিগত পুরস্কারটি।
স্পেনের ফুটবলবিষয়ক ম্যাগাজিন ডন ব্যালন দিয়েছে এই খবর। তাদের বরাতে ব্রিটিশ দৈনিক এক্সপ্রেস ইউকে শিরোনামে বলেছে, সামান্য ব্যবধানে এগিয়ে গিয়ে রোনালদোকে মেসি হারিয়ে দেবেন বলে ধারণা করা হচ্ছে।
রোনালদোকে হারিয়ে মেসি ব্যালন ডি’অর জিতলে তা অবাক করার মতোই ব্যাপার হবে। এই মৌসুমে রোনালদো লিগ ও চ্যাম্পিয়নস লিগ জিতেছেন। তবে অতীতে মেসি যে দলীয় অর্জনে পিছিয়ে থেকেও কেবল ব্যক্তিগত ঝলকের কারণে এই পুরস্কার জিতেছেন, সেটিও মনে করিয়ে দিয়েছে পত্রিকাটি। ২০১০ সালে ইন্টার মিলান ঐতিহাসিক ট্রেবল জিতেছিল। আর স্পেন জিতেছিল বিশ্বকাপ। তবু সে বছর অবিশ্বাস্য গোল-মেশিন হয়ে ওঠা মেসিই জিতেছিলেন ব্যালন ডি’অর।
ডন ব্যালন লিখেছে, মেসির এবার পুরস্কার জেতার ভালো সম্ভাবনা আছে বলে নাকি আয়োজকদের পক্ষ থেকে আভাস দেওয়া হয়েছে।
এর আগে সামাজিক মাধ্যমে ফ্রেঞ্চ ফুটবল সাময়িকীর ডিসেম্বর সংখ্যার প্রচ্ছদ ছড়িয়ে পড়ে। তাতে মেসির ছবি থাকায় আলোচনা ওঠে, তবে কি মেসিই ব্যালন ডি’অর জিততে চলেছেন? কারণ, ডিসেম্বর সংখ্যা সাময়িকীটি বানায় সে বছরের ব্যালন ডি’অর-জয়ীকে নিয়ে। পাল্টা যুক্তি হিসেবে উঠে আসে, সাময়িকীটি সম্ভাব্য তিন বিজয়ীকে নিয়ে অতীতে তিনটি প্রচ্ছদ বানিয়ে রেখেছিল, এই তথ্য।
ফিফা বর্ষসেরার পর এবার ব্যালন ডি’অরেও রোনালদো নিরঙ্কুশ বিজয় পেতে যাচ্ছেন বলে মনে হচ্ছিল যখন, সেই সময় হঠাৎ করে অন্য সব খবর আসতে শুরু করল। ৭ ডিসেম্বর দেওয়া হবে এবারের ব্যালন ডি’অর।
আরও পড়ুন:-মেসিই জিতছেন এবারের ব্যালন ডি’অর?
প্রচ্ছদে ছবি মানেই ব্যালন ডি’অর জয় নয়
