
আবুধাবির মরু। ৩৭-৩৮ ডিগ্রি তাপমাত্রার নিচে পারদ নামে কমই। এরই মধ্যে ব্যাটিং করলেন পাক্কা ৮৩৬ মিনিট। ভুলে যাবেন না অ্যালিস্টার কুক ওপেনার। এর আগে পাকিস্তানের ইনিংসের ১৫১ ওভারের প্রায় পুরোটাই ফিল্ডিং করেছেন। চার দিন ধরেই প্রতিকূল কন্ডিশনে মাঠের মধ্যে কুক। তবু একবারের জন্যও মনে হয়নি ক্লান্ত। ৫২৮ বলে করা ২৬৩ রানের ইনিংসটা তাই শুধু পরিসংখ্যান দিয়ে বোঝানো সম্ভব নয়।
২৫ বছর পর প্রথম ইংলিশ ব্যাটসম্যান হিসেবে তৃতীয় সেঞ্চুরির সম্ভাবনা জাগিয়েও পারলেন না। তবুও ইতিহাসের পাতায় কুককে জায়গা দিতেই হচ্ছে। মিনিটের হিসাবে কুকের এই ইনিংসটাই যে ইতিহাসের তৃতীয় সর্বোচ্চ। সবার ওপরে পাকিস্তান কিংবদন্তি হানিফ মোহাম্মদ, ৯৭০ মিনিট। ৮৭৮ মিনিট নিয়ে দ্বিতীয় স্থানে আছেন গ্যারি কারস্টেন। চতুর্থ দিন শেষ হলেও ইংল্যান্ডের প্রথম ইনিংসই এখনো শেষ হয়নি। ৮ উইকেটে ৫৬৯ রান নিয়ে দিন শেষ করা ইংল্যান্ড পাকিস্তানের চেয়ে এগিয়ে আছে ৪৬ রানে।আবুধাবি টেস্টের এ চার দিনে আধ ঘণ্টার জন্য কেবল মাঠের বাইরে ছিলেন। সেটাও প্রথম দিনে আঙুলে হালকা চোটের কারণে। ক্লান্তিও বুঝি হার মানল কুকের কাছে। আগের দিনের সেঞ্চুরিটা আজ রূপ দিলেন ডাবলে। ছুটছিলেন ত্রিপল সেঞ্চুরির দিকে। হলো না। এর আগেও ২০১১ সালে ভারতের বিপক্ষে এজবাস্টন টেস্টে ২৯৪ করে আউট হয়েছিলেন। এই টেস্টে প্রায় ১৪ ঘণ্টা ব্যাটিং করেছেন। ওভারের হিসেবে ব্যাটিং করেছেন ৮৮ ওভার!গত দিনের ২৯০-এর সঙ্গে আজ ২৭৯ রান যোগ করেছে ইংলিশরা। গত দিনে পড়েছিল ৩ উইকেট, আজ ৫টি। শেষ ২৯ রানেই পড়েছে ৩ উইকেট। ইংলিশরা এখনো ইনিংস ঘোষণা দেয়নি। ফলে প্রথম ইনিংসে পাকিস্তানি বোলারদের ‘নিস্তার’ এখনই মিলছে না। এরই মধ্যে করে ফেলেছে ১৯৬.৩ ওভার। ১৯৮৫ সালের পর এই প্রথম এত ওভার বোলিং করল পাকিস্তান।কুককে ফেরালেন পাকিস্তানের ডাবল সেঞ্চুরিয়ান শোয়েব মালিক। সুইপ করতে গিয়ে ব্যাকওয়ার্ড স্কয়ার লেগে ধরা পড়লেন শান মাসুদের হাতে। তার আগে করলেন আরও একটি রেকর্ড। অ-এশীয় হিসেবে এশিয়ায় সবচেয়ে বেশি রানে ছাড়িয়ে গেলেন জ্যাক ক্যালিসকেও। প্রোটিয়া কিংবদন্তি অলরাউন্ডারের রান ২০৫৮, কুকের ২০৬৫।১৯৯০-এর পর আর কোনো ইংলিশ ব্যাটসম্যান পাননি ত্রিপল সেঞ্চুরির দেখা। দারুণ সুযোগটা কাজে লাগাতে পারেননি। অবশ্য এজবাস্টনের তুলনায় আজ দুঃখটা কমই হওয়ার কথা কুকের। এমনিতে টেস্টে ইংল্যান্ডের হয়ে সর্বোচ্চ রানের সংগ্রাহক। ক্রমেই এগোচ্ছেন প্রথম ইংলিশ ব্যাটসম্যান হিসেবে ১০ হাজার রান করার দিকে। দারুণ এ কীর্তি গড়তে ইংলিশ অধিনায়কের আর প্রয়োজন ৪০৭ রান।
