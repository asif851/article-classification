
 
মাদ্রিদ-ডার্বির ফল সুযোগ এনে দিয়েছিল বার্সেলোনার সামনে। লা লিগার শীর্ষে ওঠার, শিরোপার স্বপ্নটাকে নতুন করে সাজানোর। কিন্তু মালাগা তা হতে দিল না। নিজেদের মাঠে বার্সেলোনাকে ২-০ গোলে হারিয়ে রিয়ালের হাতেই ফিরিয়ে দিল লিগ-লড়াইয়ের নিয়ন্ত্রণ। এই হারে চিরপ্রতিদ্বন্দ্বীদের চেয়ে ৩ পয়েন্ট পিছিয়ে পড়ার পাশাপাশি লাল কার্ডের নেইমারকেও পরের ম্যাচের জন্য হারাতে হয়েছে বার্সাকে।রিয়ালের হাতে একটি ম্যাচ অতিরিক্ত আছে। রিয়াল ভাবতে পারে তারা আসলে ৬ পয়েন্টে এগিয়ে। শেষ ৭ ম্যাচে ৬ পয়েন্ট না হারালেই হলো। আর তা হলে রিয়াল ক্যারিয়ারে নিজের মাত্র দ্বিতীয় লা লিগা শিরোপা পেতে চলেছেন ক্রিস্টিয়ানো রোনালদো! ২০০৯ সাল থেকে গত ৮টি লিগ শিরোপার ৬টিই যে গেছে বার্সার ঘরে, আরেকবার জিতেছে অ্যাটলেটিকো মাদ্রিদ।সব হিসাব বদলে দিল মালাগা, এই মৌসুমে আগের ৩০ ম্যাচের মাত্র সাতটি জিতেছিল যারা। বার্সেলোনারই সাবেক স্ট্রাইকার সান্দ্রোর গোলে ৩২ মিনিটে এগিয়ে গিয়েছিল মালাগা। ৫৮ মিনিটে মালাগাকে ২-০ গোলে এগিয়ে দেওয়ার সুযোগ এসেছিল হুয়ানপির সামনে। কিন্তু সে সুযোগ নষ্ট করেন। ৬৫ মিনিটে নেইমার দ্বিতীয় হলুদ কার্ড দেখে মাঠ ছাড়েন। ৭১ মিনিটে আবারও গোল হজমের হাত থেকে বেঁচে যায় বার্সা। আদালবার্তো পেনারানান্দা গোল করলেও অফসাইডের কারণে তা বাতিল হয়ে যায়।পেনারানান্দার বিপক্ষে অফসাইডের সিদ্ধান্তটি বার্সেলোনার পক্ষে গেলেও কিছুক্ষণ পর রেফারির সিদ্ধান্ত বার্সেলোনার বিপক্ষে যায়। মালাগার বক্সের মধ্যে সার্জি রবার্তোকে ফাউল করা হলেও রেফারি দেন ফ্রি কিক। টেলিভিশন রিপ্লেতে পরিষ্কার দেখা গেছে রবার্তো বক্সের মধ্যই ফাউলের শিকার হয়েছিলেন।ম্যাচের একেবারে শেষ মুহূর্তে মালাগাকে ২-০ গোলে এগিয়ে দেন জনি। এর কিছুক্ষণ আগে সুয়ারেজের দারুণ শট ঠেকিয়ে দেন মালাগার গোলকিপার কামেনি।অপ্রত্যাশিত এই হারের পর বার্সেলোনা কোচ লুইস এনরিকে রেফারির ওপর রাগ ঝেড়েছেন। পেনাল্টি পাননি, নেইমারের ‌‘অন্যায়’ লাল কার্ড বার্সাকে আরও জটিলতার মধ্যে ফেলল। এনরিকে বলেছেন, ‘বার্সেলোনার মতো দল সাধারণত প্রতিপক্ষের পেছনে লাথি-গুঁতো দিয়ে খুব বেশি হলুদ কার্ড খায় না। পেছন থেকে করা প্রতিপক্ষের বেশ কয়েকটি বাজে ট্যাকলিং রেফারি এড়িয়ে গেছেন, যেগুলোতে তাদের কার্ড পাওয়া উচিত ছিল। ফুটবলের আইন মাঠে নানাভাবে ব্যাখ্যা করা যেতে পারে, কিন্তু আইন তো দুই দলের জন্য সমান হবে! আমি কিছুতেই বুঝতে পারছি না রবার্তোর বিপক্ষে ফাউলটির কারণে কেন রেফারি পেনাল্টি না দিয়ে ফ্রি কিক দিলেন। অসুবিধা নেই। এমন রেফারিংয়ে আমরা অভ্যস্ত।’ সূত্র: রয়টার্স।
