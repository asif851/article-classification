
ইয়র্কশায়ারের বাঁহাতি স্পিনার কার্ল কারভারের জন্য দুঃস্বপ্ন হয়ে উঠেছিলেন উস্টারশায়ারের রস হুইটলি। হেডিংলিতে ন্যাটওয়েস্ট টি-টোয়েন্টি ব্লাস্ট প্রতিযোগিতায় কাল কারভারের এক ওভারে ৬ ছক্কা মেরে ইতিহাসের পাতায় নাম লিখিয়েছেন হুইটলি।
ইতিহাসের এই অধ্যায় হুইটলির সঙ্গে কী সব নাম! গ্যারি সোবার্স, রবি শাস্ত্রী, হার্শেল গিবস, যুবরাজ সিং—ক্রিকেটের বড় বড় তারকা। ক্রিকেটের দীর্ঘ ইতিহাসে অল্প কয়েকজনেরই আছে এমন কীর্তি। ৬ বলে ৬ ছক্কা।উস্টারশায়ারের ইনিংসের ১৬তম ওভারটি করার জন্য বল হাতে নিয়েছিলেন কারভার। কিন্তু তাঁর জন্য অপেক্ষা করে ছিল দুঃস্বপ্ন। এই ওভারটির কথা হুইটলিও মনে রাখবেন বাকি জীবন। দুজন ভিন্ন ভিন্ন কারণে। ওই ওভারে একটা বল আবার ওয়াইড দিয়ে বসেন কারভার। সব মিলিয়ে এসেছে ৩৭ রান!কারভারের এক ওভারে ৬ ছক্কা মারা হুইটলি খেলেছেন ৬৫ রানের এক ইনিংস। মাত্র ২৬ বলে দুর্দান্ত এই ইনিংসটি খেলেও দলকে জেতাতে পারেননি অবশ্য। ১৯৬ রান তাড়া করতে নেমে শেষ পর্যন্ত ৩৭ রান দূরেই থামতে হয়েছে উস্টারশায়ারকে।এই আফসোস দূরে সরিয়ে রেখে হুইটলি গর্ব করতে পারেন রেকর্ডটার জন্য। ১৯৬৮ সালে সোবার্স ম্যালকম ন্যাশকে প্রথম এই স্বাদ দিয়েছিলেন কাউন্টির প্রথম শ্রেণির ক্রিকেটে। ১৯৮৫ সালে ভারতের বর্তমান কোচ শাস্ত্রী রঞ্জি ট্রফির এক ম্যাচে এই কীর্তির পুনরাবৃত্তি করেন। বোলারের নাম ছিল তিলক রাজ।আন্তর্জাতিক ক্রিকেটে প্রথম এই কীর্তি হার্শেল গিবসের। ২০০৭ বিশ্বকাপে হল্যান্ডের ডান ফন বাঙ্গিকে এই অভিজ্ঞতার মুখোমুখি করেন। ওই বছরই টি-টোয়েন্টি বিশ্বকাপে ইংল্যান্ডের স্টুয়ার্ট ব্রডকে এক ওভারে ৬ ছক্কা মারেন যুবরাজ।এক ওভারে না হলেও দুই ওভার মিলিয়ে টানা ৬ বলে ৬ ছক্কা মেরেছেন অ্যালেক্স হেলস। ২০১৫ সালে ন্যাটওয়েস্ট টি-টোয়েন্টি ব্লাস্টে। সূত্র: স্কাই স্পোর্টস
