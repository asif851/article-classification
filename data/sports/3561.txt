
অস্ট্রেলীয় ক্রিকেট দলের বাংলাদেশ সফর নিয়ে আশার কথা বলছে না খোদ বাংলাদেশ ক্রিকেট বোর্ড। গতকাল সোমবার রাতে ক্রিকেট অস্ট্রেলিয়ার পাঠানো অগ্রবর্তী নিরাপত্তা পর্যবেক্ষক দল দেশে ফিরে গেছে। এদিকে যুক্তরাষ্ট্র ও যুক্তরাজ্য নিজ নিজ নাগরিকদের বাংলাদেশে ভ্রমণের ব্যাপারে সতর্কতা জারি করেছে। এমন পরিস্থিতিতে অস্ট্রেলীয় ক্রিকেট দলের বাংলাদেশ সফর ঘোরতর অনিশ্চয়তার মধ্যেই পড়ে গেছে বলে মনে করেন বাংলাদেশ ক্রিকেট বোর্ডের কর্তারা।অস্ট্রেলীয় নিরাপত্তা পর্যবেক্ষক দলটির প্রধান শন ক্যারল সোমবার দেশে ফিরে যাবেন, সেটা জানতেন বোর্ডের সব কর্মকর্তারাই। কিন্তু ক্রিকেট অস্ট্রেলিয়া ক্যারলের সঙ্গে অস্ট্রেলীয় ক্রিকেট দলের টিম ম্যানেজার গ্যাভিন ডোভি এবং দলের নিরাপত্তা ম্যানেজার ফ্রাঙ্ক ডিমাসিকে অস্ট্রেলিয়াতে ডেকে পাঠানোয় বেশ হতাশ হয়েছে বাংলাদেশ ক্রিকেট বোর্ড। কথা ছিল, এই দুই ব্যক্তি বাংলাদেশে থেকে অস্ট্রেলীয় ক্রিকেট দলের সফরের শেষ মুহূর্তের তদারকিটা করবেন।ক্যারলের সঙ্গে অন্য দুই কর্মকর্তার ফিরে যাওয়ার বিষয়টি নাকি রীতিমতো ধাক্কা হয়েই এসেছে বিসিবির কর্মকর্তাদের সঙ্গে। নাম ও পরিচয় প্রকাশে অনিচ্ছুক বিসিবির একজন কর্মকর্তা বলেন, ‘ডোভি আর ডিমাসির থাকার কথা ছিল, কিন্তু ক্যারলের সঙ্গে এই দুজনের ফিরে যাওয়াটা সত্যিই হতাশার। ব্যাপারটা আমাদের জন্য বড় ধরনের ধাক্কাই। এই দুজন চলে যাওয়ার পর সত্যি কথা বলতে কি, এই সফর নিয়ে আমি আর কোনো আশা দেখি না।’বিসিবির প্রধান নির্বাহী নিজামউদ্দিন চৌধুরী অবশ্য দাবি করেছেন, ক্যারলের সঙ্গে বাকি দুজনের ফিরে যাওয়াটা তাঁরা জানতেন। তিনি বলেন, ‘পুরো বিষয়টাই আমরা জানতাম। এটা হঠাৎ করে হওয়া কোনো ব্যাপার নয়।’ অস্ট্রেলীয় ক্রিকেট দলের বাংলাদেশ সফরের সম্ভাবনা সম্পর্কে অবশ্য নতুন করে কোনো মন্তব্য করতে রাজি হননি বোর্ড নির্বাহী। তিনি বলেন, ‘আমরা ক্রিকেট অস্ট্রেলিয়ার সঙ্গে এ ব্যাপারে সার্বক্ষণিক যোগাযোগ রক্ষা করে চলেছি। তাদের তরফ থেকে নতুন কোনো তথ্য না পেলে এ বিষয়ে আমরা কোনো মন্তব্য করতে চাচ্ছি না।’
