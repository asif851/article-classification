
দেশের মাটিতে ধারাবাহিক সাফল্যের অনুবাদ বিদেশের মাটিতেও করতে শুরু করেছে বাংলাদেশ। সেটির ফল হিসেবে ওয়ানডে র‍্যাঙ্কিংয়ে বাংলাদেশের ছয়ে ওঠা। দলের এই সাফল্য আসছে অভিজ্ঞ ও তারুণ্যের দারুণ সমন্বয়ে। দলের সবাইকে তাই কৃতিত্ব দিচ্ছেন বিসিবি সভাপতি নাজমুল হাসান। তবে বিসিবি–প্রধান সবচেয়ে বেশি প্রশংসা বরাদ্দ রাখছেন মোস্তাফিজুর রহমানের জন্য।
গত দুই বছরে বাংলাদেশ ক্রিকেট পেয়েছে বেশ কয়েকজন তরুণ প্রতিভাবান খেলোয়াড়ের দেখা। এই তারুণ্যের মিছিলে বিসিবি সভাপতির চোখে সবচেয়ে উজ্জ্বল হচ্ছেন মোস্তাফিজ। কাল গুলশানে নিজ বাসভবনে সংবাদমাধ্যমকে তিনি বলেছেন, ‘সাব্বির, সৌম্য, মোসাদ্দেক, মিরাজ...অন্তত ১০ জন তরুণ খেলোয়াড় আন্তর্জাতিক ম্যাচ খেলেছে (গত দুই-তিন বছরে)। প্রত্যেকেই মোটামুটি ভালো খেলেছে। তবে খেলা ঘুরিয়ে দিয়েছে একজনই—মোস্তাফিজ। বাংলাদেশের খেলার ধরন সে পাল্টে দিয়েছে। এটা ঠিক, মোস্তাফিজ না থাকতেও জিতেছি। ও আসার আগে আমরা স্পিন–নির্ভর ছিলাম। সে আসার পর পেস বোলিংয়ে শক্তি বেড়েছে, যা আগে ছিল না।’এবার চ্যাম্পিয়নস ট্রফিতেও বাংলাদেশের সাফল্য এনে দেবেন মোস্তাফিজ, এটাই আশা নাজমুল হাসানের, ‘আগে ব্যাটিং করলে ৩০০ রান করার লক্ষ্য নিয়ে নামতে হবে। বোলিংয়ের শুরুতে ব্রেক থ্রু এনে দিতে হবে। মোস্তাফিজ যদি শুরুতেই ব্র্রেক থ্রু এনে দিতে পারে, যেকোনো ব্যাটিং লাইনআপ ধসিয়ে দেওয়ার শক্তি আমাদের আছে।’চ্যাম্পিয়নস ট্রফিতে তিনটা ম্যাচে হারলে র‍্যাঙ্কিংয়ে সেটির প্রভাব পড়বে। হারাতে হতে পারে বর্তমান অবস্থান। র‍্যাঙ্কিংয়ের এই খেলায় সরাসরি ২০১৯ বিশ্বকাপ খেলা নিয়েও সংশয়ও দেখা দিতে পারে তখন। চ্যাম্পিয়নস ট্রফি বাদে আগামী ৩০ সেপ্টেম্বর পর্যন্ত বাংলাদেশের যে আর ওয়ানডে নেই সূচিতে। বিসিবি সভাপতি অবশ্য এ নিয়ে চিন্তিত নন, ‘বাংলাদেশ সরাসরি খেলবে, এটা মোটামুটি নিশ্চিত। আইসিসির সঙ্গে যতবার কথা হয়েছে, তারা বলেছে বাংলাদেশ অবশ্যই কোয়ালিফাই করবে। কার সঙ্গে কার খেলা, সব হিসাব-নিকাশ করা হয়েছে। এসব নিয়ে চিন্তিত নই। চ্যাম্পিয়নস ট্রফিতে ভালো খেলার লক্ষ্য নিয়ে যাচ্ছি। র‍্যাঙ্কিং এখানে অগুরুত্বপূর্ণ।’
