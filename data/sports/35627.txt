
ফ্রি কিক নেওয়ার সময় প্রতিপক্ষের ওয়াল আর গোলরক্ষককে বোকা বানানো নতুন কিছু নয়। প্রতিপক্ষকে ধন্দে ফেলে দিতে ফ্রি কিক নিতে হরেক রকম কৌশলের আশ্রয়ও নেন ফুটবলাররা। তবে জামার্নির চতুর্থ বিভাগের দল রট-ভাইস এসেন গত ম্যাচে যা করেছে, সেটা সুদূরতম কল্পনাকেও হার মানায়।এক ফ্রি কিক নিতে ছয় খেলোয়াড় জড়ো হয়েছিলেন! শেষ পর্যন্ত অবশ্য ফ্রি কিক নিয়েছেন একজনই। প্রখর বুদ্ধিদীপ্ত এই বিচিত্র ফ্রি কিক এরই মধ্যে বেশ শোরগোল ফেলে দিয়েছে। মাত্র কয়েক দিনেই ইউটিউবে এই ফ্রি কিকটি দেখা হয়েছে ২১ লাখ ৬৪ হাজারেরও বেশিবার! ভিডিওর নিচে চলছে মন্তব্যের ঝড়ও।ডুসেলডর্ফের বক্সের ঠিক প্রান্তে ফ্রি কিকটি পেয়েছিল এসেন। একসঙ্গে জড়ো হয়ে সেই ফ্রি কিকের পরিকল্পনা করেছেন ছয় খেলোয়াড়। এর মধ্যে চারজন এক সরল রেখায় দাঁড়িয়েছেন, বাকি দুজন বাইরের দিকে। ছয় জনের মধ্যে কে যে কিকটি নেবেন, ঠিক বোঝা যাচ্ছিল না। রেফারি বাঁশি বাজানোর পর পরই কিকটি নেওয়ার জন্য ছয়জনকেই একই সঙ্গে এগিয়ে আসতে দেখা যায়। মুহূর্তেই থেমে যান সবাই। ভাবখানা এমন, ফ্রি কিকটি নেওয়া হবে আবার।
কিন্তু যে মুহূর্তে সবাই গা ছেড়ে দিয়েছে, সেই মুহূর্তে পেছন থেকে এগিয়ে এসে ১৩ নম্বরের খেলোয়াড়টি নিয়ে বসেন কিক। অপ্রস্তুত ওয়ালের ওপর দিয়ে বাঁক খেয়ে বল ঢুকে যায় জালে। হতভম্ভ গোলরক্ষক শুধু চেয়ে চেয়ে দেখেন।
 
প্রতিপক্ষকে কীভাবে বুদ্ধু বানাতে হয়, দেখুন:
 
 

