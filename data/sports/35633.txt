
ইংল্যান্ডের বিপক্ষে তিন ম্যাচের ওয়ানডে সিরিজের দলে জায়গা হয়নি তাঁর। মারলন স্যামুয়েলস তাই ভীষণ খ্যাপা। ফিট থাকার পরও তাঁকে দলে না নিয়ে ওয়েস্ট ইন্ডিজ ক্রিকেট বোর্ড (ডব্লুআইসিবি) অন্যায় করেছে বলেই মনে করেন স্যামুয়েলস। হুমকি দিয়েছেন, দেশের হয়ে খেলার সুযোগ না পেলে ওয়েস্ট ইন্ডিজ ছেড়ে কাউন্টি ক্রিকেটেই মনোযোগ দেবেন।ডব্লুআইসিবির নীতিমালা অনুযায়ী, কোনো খেলোয়াড় দেশটির ঘরোয়া টুর্নামেন্টে পুরো মৌসুম খেলতে রাজি না হলে তাঁকে জাতীয় দলের জন্য বিবেচনা করা হবে না। স্যামুয়েলস এ মৌসুমে ওয়েস্ট ইন্ডিজের ঘরোয়া লিস্ট ‘এ’ টুর্নামেন্টের বদলে পাকিস্তান সুপার লিগে (পিএসএল) নাম লিখিয়েছেন। কিন্তু এ কারণে তাঁকে দলে না রাখাটা যৌক্তিক নয় বলেই মনে করেন স্যামুয়েলস, ‘এ নিয়মের কোনো মানে নেই। দেখুন, ইংল্যান্ডের অধিনায়ক এউইন মরগান পিএসএলে খেলছে, তারপর আবার এসে সে ওয়েস্ট ইন্ডিজের বিপক্ষে খেলবে। আমি কেন সেটা পারব না?’এভাবে উপেক্ষিত থাকলে দেশের হয়ে খেলাই বাদ দিয়ে দিতে পারেন বলেও হুমকি দিলেন স্যামুয়েলস, ‘আমার কাছে একটা প্রস্তাব এসেছে। ডার্বিশায়ারের হয়ে তিন বছর খেলার চুক্তি, বছরে সেখানে ১ লাখ ২০ হাজার পাউন্ড থেকে ১ লাখ ৩০ হাজার পাউন্ডের মতো পাব। টাকাটা আমার কাছে বড় ব্যাপার নয়। এটা নৈতিকতার বিষয়।’ ক্রিকইনফো।
 
