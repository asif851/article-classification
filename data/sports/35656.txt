
টানা তিন ওয়ানডেতে সেঞ্চুরি দ্বারপ্রান্তে পৌঁছে গিয়েছিলেন। হয়নি। সিরিজের শেষ ওয়ানডেতে ৬৪ রানে আউট হওয়া। তবে নয় দিনের মধ্যেই টানা তিন ম্যাচে সেঞ্চুরির আনন্দে ঠিকই ভাসলেন তামিম ইকবাল। আজ খুলনা টেস্টের দ্বিতীয় ইনিংসে সেঞ্চুরির দেখা পেয়েছেন এই ওপেনার। এই সেঞ্চুরি দিয়ে দুটো রেকর্ড লেখা হলো তাঁর নামের পাশে। প্রথম বাংলাদেশি হিসেবে টানা তিন টেস্টে সেঞ্চুরি। তা ছাড়া সাতটি সেঞ্চুরি নিয়ে তিনিই এখন বাংলাদেশিদের মধ্যে টেস্টে সবচেয়ে বেশি শতকের মালিক।এর আগে তামিমই প্রথম টানা দুই টেস্টে সেঞ্চুরি করেন। ২০১০ ইংল্যান্ড সফরে লর্ডস আর ওল্ড ট্রাফোর্ড টেস্টে। তামিম ছাড়া টানা দুই টেস্টে বাংলাদেশের পক্ষে সেঞ্চুরি আছে আর মাত্র দুজনের। ২০১৩ সালে নিউজিল্যান্ডের বিপক্ষে চট্টগ্রাম ও ঢাকা টেস্টে টানা সেঞ্চুরি করেন মুমিনুল হক। জিম্বাবুয়ের বিপক্ষে গত নভেম্বরের চট্টগ্রাম টেস্টে সেঞ্চুরি করেছিলেন ইমরুল। সেঞ্চুরি করলেন এই টেস্টেও।জিম্বাবুয়ের বিপক্ষে ওই সিরিজে প্রথমে খুলনায়, এর পর চট্টগ্রামে সেঞ্চুরি করেছিলেন তামিম। নিজের টানা দুই টেস্টের সেঞ্চুরির কীর্তি নিজেই ছুঁয়েছিলেন আবার। কিন্তু সেখানেই আটকে না থেকে আজ আবার সেই খুলনাতেই সেঞ্চুরি। তিন ম্যাচে তিন!টানা তিন টেস্টে সেঞ্চুরির কীর্তি অনেকেরই আছে। এই ম্যাচেই যেমন এই কীর্তি গড়েছেন মোহাম্মদ হাফিজও। তবে জ্যাক হবস, ওয়ালি হ্যামন্ড, হার্বাট সাটক্লিফ, ডেনিস কম্পটন, এভারটন উইকস, গ্যারি সোবার্স, সুনীল গাভাস্কার, ভিভ রিচার্ডস, জহির আব্বাস, মোহাম্মদ আজহারউদ্দিন, মার্ক টেলর, গ্রাহাম গুচ, ডেভিড বুন, ব্রায়ান লারা, অরবিন্দ ডি সিলভা, মাহেলা জয়াবর্ধনে, মারভান আতাপাত্তু, গ্রায়েম স্মিথ, কুমার সাঙ্গাকারা—ক্রিকেট ইতিহাসে জ্বলজ্বলে এই নামগুলোর পাশে অন্তত একটা রেকর্ডে থাকবে তামিমেরও নাম।তবে তামিমের সামনে সুযোগ থাকছে কীর্তিটা আরও বড় করার। টানা চার টেস্টে সেঞ্চুরি আছে মাত্র ১৩ জনের। এঁদের মধ্যে আছেন ডন ব্র্যাডম্যান, উইকস, গাভাস্কারদের মতো সে কালের কিংবদন্তিরা। আছেন টেন্ডুলকার, দ্রাবিড়, ক্যালিস, সাঙ্গাকারা, গ্রায়েম স্মিথদের মতো একালের মহানায়করা। এঁদের মধ্যে ব্র্যাডম্যান, বেরিংটন ও হেইডেন দুবার করে এই কীর্তি গড়েছিলেন।টানা পাঁচ টেস্টে সেঞ্চুরি আছে মাত্র তিনজনের। জ্যাক ক্যালিস, মোহাম্মদ ইউসুফ ও গৌতম গম্ভীরের। আর টানা ছয় টেস্টে করা ব্র্যাডম্যানের সেঞ্চুরির কীর্তিটা টিকে আছে ৭৭ বছর ধরে!
