



৬ মৌসুমে ১০০ কোটি ইউরোর বেশি খরচ করেছে পিএসজি।
এই ৬ মৌসুমে কখনো কোয়ার্টার ফাইনাল পেরোতে পারেনি প্যারিসের ক্লাব।
ক্লাবের আয়ের বাইরে থেকে অনৈতিক বিনিয়োগ করায় পিএসজির ওপর ক্ষিপ্ত অনেকেই।


এমনটা হবে জানাই ছিল। সবাই হয়তো এই মুহূর্তের অপেক্ষাতেই ছিল। চ্যাম্পিয়নস লিগ থেকে আরও একবার ছিটকে গেছে পিএসজি। আর সমালোচনার ঝাঁপি নিয়ে সবাই বসেই ছিলেন। এবার সেটা খুলে জানানোটা শুরু হয়ে গেছে। তবে আরিগো সাচ্চির কথাটা জ্বলুনি ধরাবে সবচেয়ে বেশি। সরাসরি টাকার খোঁচা দিয়েছেন এই কিংবদন্তি কোচ।ইতিহাসে অনন্য হয়ে থাকবেন সাচ্চি। ফুটবল ট্যাকটিকস নিয়ে কথা বলা মানেই যেন এসি মিলানকে নিয়ে টানা দুবার চ্যাম্পিয়নস লিগ জেতা এই কোচের নাম তোলা। জিনেদিন জিদানের আগে তো মনে হচ্ছিল টানা দুই চ্যাম্পিয়নস লিগ জেতা সর্বশেষ কোচ হয়েই থাকবেন সাচ্চি। সেই জিদানের দলের কাছেই নাকাল হয়েছে অর্থবিত্তে ইউরোপকে ত্যক্তবিরক্ত করে তোলা পিএসজি। কাতারের মালিকানাধীন এই ক্লাব ইউরোপ-সেরা হওয়ার চেষ্টা চালিয়ে যাচ্ছে।এই চিন্তায় তাদের প্রধান শক্তিটা কাজে লাগাচ্ছে—অর্থ। ৬ মৌসুমে ১০০ কোটি ইউরো খরচ করেছে এই ক্লাব। শুধু নেইমার-এমবাপ্পেকে কিনতে এবারই ৪০ কোটি ইউরো খরচ করেছে দলটি। লিগ ওয়ানে গোলবন্যার পর চ্যাম্পিয়নস লিগেও গ্রুপ পর্বে গোলের রেকর্ড ভেঙে দিয়েছে তারা। তবু ফুটবল বিশ্লেষকেরা পিএসজিকে ভালো চোখে দেখছিল না। কারণ, অনৈতিকভাবে এভাবে অর্থ ঢেলে ফুটবলে অসমতা সৃষ্টি করেছে পিএসজি।কাল তাই পিএসজির বিদায় নিশ্চিত হতেই এ নিয়ে ধুয়ে দিয়েছেন সাচ্চি, ‘রিয়াল খুবই দুর্বল একটা প্রতিপক্ষ পেয়েছে। পিএসজি তো আসলে অনেকগুলো খেলোয়াড়কে জড়ো করেছে (দল হতে পারেনি)। “খেলা” শব্দটা একটা বিমূর্ত ধারণা হতে পারে, বর্ণনা করা কঠিন হতে পারে কিন্তু আজ রাতে এটাই পার্থক্য গড়ে দিয়েছে। কল্পনাশক্তি তো আর কেনা যায় না...পিএসজির অনেক কিছুই নেই।’চ্যাম্পিয়নস লিগে ভালো করার উপায়টা সাচ্চি বলে দিয়েছেন এবং সে সূত্রে অর্থের কোনো জায়গা হয়নি, ‘ইউরোপে ভালো করতে হলে এর উপযুক্ত মানসিকতা থাকতে হবে এবং সে সঙ্গে “খেলা”টাও থাকতে হবে। খেলা হচ্ছে সংগীতের স্বরলিপি কিংবা চলচ্চিত্রের চিত্রনাট্যের মতো (সবকিছু নির্ধারিত হয় এ দিয়ে)।’ গতকাল পিএসজির আক্রমণভাগের সবার একা একা খেলতে চাওয়া, দল হয়ে না খেলার দিকেই ইঙ্গিত সাচ্চির।এত এত সমালোচনার মধ্যেও একটি বিষয়ে সাচ্চি ব্যতিক্রম। সবাই উনাই এমেরির ভবিষ্যৎ নিয়ে প্রশ্ন তুললেও সাবেক ইতালিয়ান কোচের কাছ থেকে প্রশংসা জুটেছে পিএসজি কোচের, ‘এমেরি খুবই ভালো কোচ। কিন্তু ওকে ক্লাবের সমর্থন পেতে হবে। খেলোয়াড়দেরও এমেরির চিন্তাভাবনা অনুসরণ করতে হবে।’
