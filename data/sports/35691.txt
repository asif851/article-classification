
বিপিএলের প্রথম ম্যাচেই নিয়মভঙ্গের ঘটনা ঘটেছে। নিয়মটা ভেঙেছেন সিলেট সিক্সারসের অধিনায়ক নাসির হোসেন ও ম্যানেজার হাসিবুল হোসেন। আচরণবিধি ভাঙার দায়ে দুজনকে সতর্ক করেছে বিসিবি। 
গতকাল সিলেট আন্তর্জাতিক ক্রিকেট স্টেডিয়ামে ঢাকা ডায়নামাইটসের বিপক্ষে উদ্বোধনী ম্যাচে ৬ মিনিট দেরিতে টস করতে আসেন নাসির। সিলেটের যে খেলোয়াড় তালিকাটা সরবরাহ করা হয়, সেটি ছিল হাতে লেখা। অথচ আন্তর্জাতিক এমনকি ঘরোয়া ক্রিকেটে এখন খেলোয়াড় তালিকা কম্পিউটারে কম্পোজ করা হয়। দলীয় অধিনায়ক ও ম্যানেজার তাতে শুধু স্বাক্ষর করেন। বোঝাই যাচ্ছে, শেষ মুহূর্তে তাড়াহুড়ো করে খেলোয়াড় তালিকা দিয়েছে সিলেট। দেরিতে টস করতে আসা আর খেলোয়াড় তালিকা ঠিকমতো দিতে না পারায় তাঁদের বিরুদ্ধে রিপোর্ট করেন মাঠের দুই আম্পায়ার মাসুদুর রহমান ও রিয়াজ উদ্দিন। ম্যাচ রেফারি দেবব্রত পালের কাছে নিজেদের ভুল স্বীকার করে নেওয়ায় আনুষ্ঠানিক শুনানির প্রয়োজন হয়নি। আচরণবিধি ভঙ্গে নাসির-হাসিবুলকে শুধু সতর্ক করেই ছেড়ে দেওয়া হয়েছে। তাঁদের নামের পাশে যোগ হয়েছে একটি ডিমেরিট পয়েন্ট। চার পয়েন্ট যোগ হলে ভবিষ্যতে নিষিদ্ধ হবেন এক ম্যাচ।
