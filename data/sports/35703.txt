
ইতিহাসের সবচেয়ে দামি ফুটবলার, খবরের শিরোনামে তো তিনি থাকবেনই। তবে এবার তিনি খবর হয়েছেন ভুল কারণে। গত রাতে ফরাসি লিগ ওয়ানে পিএসজির ম্যাচে লাল কার্ড দেখে মাঠ ছেড়েছেন ব্রাজিল অধিনায়ক। গুরুত্বপূর্ণ ‘দ্য ক্ল্যাসিক’ ম্যাচে অলিম্পিক ডি মার্শেইয়ের বিপক্ষে ২-২ গোলে ড্র করেছে টেবিলের শীর্ষে থাকা ক্লাবটি।
লিগ ওয়ানে পিএসজির কোনো নগর প্রতিদ্বন্দ্বী নেই, তাই ডার্বি ম্যাচেরও প্রশ্ন ওঠে না। মার্শেইয়ের বিপক্ষে ম্যাচটা তাই অনেকটা ডার্বির মর্যাদা পেয়ে নাম নিয়েছে ‘দ্য ক্লাসিকো’। স্তাদে ভেলোড্রোমে নিজেদের মাঠে পিএসজিকে ১৫ মিনিটেই চমকে দেয় মার্শেই। মাঝমাঠ থেকে দৌড়ে এসে ডি-বক্সের বাইরে থেকে লম্বা শটে গোল করেন লুইজ গুস্তাভো। এই মৌসুমেই মার্শেইতে খেলতে এসে সপ্তম ম্যাচে নিজের প্রথম গোল পেলেন ব্রাজিলের এই ডিফেন্সিভ মিডফিল্ডার। ম্যাচের বয়স ৩০ মিনিট পার হতেই অবশ্য নেইমারের গোল সমতা ফেরায় পিএসজি। বক্সের ভেতর রাবিওর কাট ব্যাক থেকে গোলটি করেন তিনি। নেইমারের লাল কার্ড দেখায় মার্শেইয়ের ডিফেন্ডার সাকাই হয়তো সবচেয়ে খুশি হয়েছেন। ৫১ মিনিটে তাঁর নিরীহ এক ট্যাকলে নেইমার ডাইভ দিলে হলুদ কার্ড দেখতে হয় সাকাইকে। ৭৭ মিনিটে থুয়াভিনের গোলে এগিয়ে যায় স্বাগতিকেরা। এ সময় চাপের কারণেই কিছুটা শরীরনির্ভর ফুটবল শুরু করেছিল পিএসজি। ৮৪ মিনিটে হলুদ কার্ড দেখেন নেইমার। এর একটু পরেই বোনা সে ও লুকাস ওকাম্পোসের উপর্যুপরি ট্যাকলের শিকার হন নেইমার। রাগ সামলাতে না পেরে উঠে দাঁড়িয়েই ওকাম্পোসকে ধাক্কা দেন। রেফারি ছিলেন ঘটনার সামনেই। দ্বিতীয় হলুদ কার্ড দেখে মাঠ ছাড়তে হয় নেইমারকে।
নেইমারের মেজাজ হারানোর দিনে পিএসজির ত্রাণকর্তা হয়ে এসেছেন এডিনসন কাভানি। ম্যাচের ৯২ মিনিটে বক্সের বাইরে থেকে দারুণ এক ফি কিকে গোল করেছেন উরুগুয়ের এই ফরোয়ার্ড। ১০ জনের দল হয়েও প্রতিপক্ষের মাঠ থেকে এক পয়েন্ট নিয়ে ঘরে ফিরেছে কোচ উনাই এমেরির দল। এই ম্যাচ শেষে ২৬ পয়েন্ট নিয়ে টেবিলের শীর্ষে পিএসজি, মার্শেই আছে পাঁচ নম্বরে। কাভানি-জাদুতে এই মৌসুমে এখনো অপরাজিত থেকে গেল প্যারিসের ক্লাবটি।
