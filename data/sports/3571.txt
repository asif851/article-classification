
টেস্ট সিরিজে ১-০ ব্যবধানের হারকে অর্জন বলেই মানবে শ্রীলঙ্কা। ওয়ানডে সিরিজেও অন্তত একটি ম্যাচ জিতেছিল সফরকারীরা। টি-টোয়েন্টিতে সে সান্ত্বনাটুকুও পেল না শ্রীলঙ্কা। মুম্বাইয়ে সিরিজের শেষ টি-টোয়েন্টিতে শ্রীলঙ্কাকে ৫ উইকেটে হারিয়েছে ভারত। সফরের শেষটা ধবল ধোলাই দিয়ে হলো শ্রীলঙ্কার।
উইকেট যে ব্যাটিংয়ের জন্য খুব একটা সুবিধার নয় সেটা শ্রীলঙ্কার ব্যাটিংয়ের সময়ই বোঝা গিয়েছিল। তবে ভারত সফরে পুরো শ্রীলঙ্কা দলের এমনই পারফরম্যান্স যে, তা দিয়ে উইকেট কিংবা কন্ডিশন কোনোটাই বোঝার উপায় নেই। প্রথম চার ওভারেই টপ অর্ডার হারিয়ে বসেছে শ্রীলঙ্কা (১৮/৩)। দুই ওপেনার পেসার উনাদকারের শিকার। আর গত ম্যাচে ঝড় তোলার কুশল পেরেরা আউট হয়েছেন ওয়াশিংটন সুন্দরের হাতে ক্যাচ দিয়ে।দিনটি এমনিতেই মনে রাখতেন সুন্দর। ১৮ বছর ৮০ দিন বয়সে অভিষেক হলো তাঁর। এতেই সর্বকনিষ্ঠ ভারতীয় হিসেবে আন্তর্জাতিক টি-টোয়েন্টি খেলার রেকর্ডটি নিয়ে নিয়েছেন তিনি। কুশল এমন উপলক্ষে বাড়তি রং ছড়ালেন এই যা। শ্রীলঙ্কার ইনিংসে অবশ্য কোনো রং দেখা যায়নি। নিয়মিত বিরতিতে উইকেট হারিয়েছে আর ধুকে ধুকে এগিয়েছে দলটি। ৮৫ রানে ৬ উইকেট হারিয়ে ফেলা দলটি শেষ পর্যন্ত ১০০ পেরিয়েছে আসেলা গুনারত্নে (৩৭ বলে ৩৬ রান) ও দাসুন শানাকার (২৪ বলে ২৯ রান) সুবাদে। শেষ ওভারে মোহাম্মদ সিরাজের ওপর চড়াও হয়ে ধনঞ্জয়া ও শানাকা ১৮ রান বের করেছিলেন বলেই স্কোরটা ১৩৫-এ পৌঁছেছিল।তাড়া করতে নেমে শুরুটা ভালো হয়নি স্বাগতিকদেরও। সপ্তম ওভারে দ্বিতীয় ব্যাটসম্যান হিসেবে রোহিত শর্মা যখন ফিরছেন, তখন ভারতের রান ৩৯। রান রেটটা ১০ ওভার শেষও ৬ পেরোয়নি। কিন্তু শ্রীলঙ্কার ভুলটা ভারত করেনি। দ্রুত রান তুলতে না পারলেও উইকেট হাতে রেখেছিল তারা। শ্রেয়াস আয়ার ও মনীশ পাণ্ডের ত্রিশ ছোঁয়া দুটো ইনিংসই মহেন্দ্র সিং ধোনি ও দিনেশ কার্তিকের কাজটা সহজ করে দিল। ৪ বল বাকি থাকতেই শ্রীলঙ্কার ধবল ধোলাই নিশ্চিত করে দিলেন ধোনি।
