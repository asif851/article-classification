
সাম্প্রতিক সময়ে ক্রিকেটের তিন সংস্করণ বিচারে উইলো হাতে বিরাট কোহলিই শেষ কথা। এবার আইসিসির বর্ষসেরা ক্রিকেটারের (২০১৭) ট্রফি জেতাই তার প্রমাণ। তবে সেঞ্চুরিয়ন টেস্টে ১৫৩ রানের ইনিংসটি দিয়ে কোহলি এমন এক মাইলফলক ছুঁয়েছেন, যেখানে পৌঁছাতে পারেননি শচীন টেন্ডুলকারও!
গতকাল আইসিসির হালনাগাদ করা টেস্ট ব্যাটসম্যানের র‍্যাঙ্কিংয়ে কোহলির অবস্থানের কোনো পরিবর্তন ঘটেনি। শীর্ষস্থানীয় স্টিভেন স্মিথের পেছনেই আছেন। কিন্তু দক্ষিণ আফ্রিকার বিপক্ষে সেঞ্চুরিয়নের সেই ইনিংসটির জন্য টেস্ট র‍্যাঙ্কিংয়ে ভারতীয় অধিনায়কের ২০ রেটিং পয়েন্ট বেড়েছে। এতে কোহলির টেস্ট ক্যারিয়ারে মোট রেটিং পয়েন্ট দাঁড়াল কাটায় কাটায় ৯০০!
অর্থাৎ টেন্ডুলকারকে তিনি পেছনে ফেললেন ২ পয়েন্ট ব্যবধানে। ২০০২ সালে ক্যারিয়ারের সর্বোচ্চ ৮৯৮ রেটিং পয়েন্টের মুখ দেখেছিলেন ভারতের এ কিংবদন্তি ব্যাটসম্যান। ২০০৫ সালে ৮৯২ রেটিং পয়েন্ট নিয়ে তাঁর কাছাকাছি আসতে পেরেছিলেন রাহুল দ্রাবিড়।
তবে ভারতীয় ক্রিকেটের ইতিহাসে কোহলি কিন্তু সর্বোচ্চ রেটিং পয়েন্ট পাওয়া ব্যাটসম্যান নন। একজন এখনো তাঁর ওপরে। সুনীল গাভাস্কার! ১৯৭৯ সালে ওভালে নিজের ৫০তম টেস্টে ২২১ রানের ইনিংসটি দিয়ে ক্যারিয়ারে সর্বোচ্চ ৯১৬ রেটিং পয়েন্ট পেয়েছিলেন ভারতীয় ক্রিকেটের ‘লিটল মাস্টার’। অর্থাৎ গাভাস্কারের পর টেস্ট ক্যারিয়ারে ৯০০ রেটিং পয়েন্ট পাওয়া দ্বিতীয় ভারতীয় ক্রিকেটার এখন কোহলি।
ক্রিকেট ইতিহাসে কোহলির আগে ৩০ জন ব্যাটসম্যান ৯০০ রেটিং পয়েন্টের মুখ দেখেছেন। ৯৬১ রেটিং পয়েন্ট নিয়ে তালিকাটির শীর্ষে সেই ছোটখাটো গড়নের মানুষটি। স্যার ডন ব্র্যাডম্যান! দ্বিতীয় তাঁর দেশেরই বর্তমান অধিনায়ক স্টিভেন স্মিথ (৯৪৭)। উপমহাদেশের ক্রিকেটারদের মধ্যে কুমার সাঙ্গাকারার রেটিং পয়েন্ট সর্বোচ্চ (৯৩৮)।
