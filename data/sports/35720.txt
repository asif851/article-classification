
পাকিস্তান দলে ‘চমক’ হিসেবেই বিশ্বকাপ দলে সুযোগ পেয়েছিলেন হারিস সোহেল। আর তাঁকেই কিনা চমকে দিল ভূত! ভয়ও পেলেন আবার পাঁচ তারকা হোটেলে! অনেকে বলছেন, ভয়ের জেরে পরে জার্সি নাম্বারও নাকি বদলে ফেলেন সোহেল! কমাস আগে ক্রাইস্টচার্চে এক হোটেলে ভূতের ভয় থরথর সোহেল নিজের নিয়মিত ‘৮০’ নাম্বার জার্সিটা বদলে বিশ্বকাপে নিয়েছিলেন ‘৮৯’ নাম্বার! 
সেটা সত্যি ভূতের ভয়ে কিনা, এখনো পরিষ্কার নয়। সে যা-হোক, সোহেলের ব্যাপারে না হয় ভয়-টয়ের কথা বলা যায়। কিন্তু উমর আকমল কী কারণে নিয়মিত জার্সি নাম্বার ‘৯৬’ বদলে ‘৩’ করে ফেলেছিলেন? আকমল জানালেন, ‘পীরের আদেশে’! তবে মহেন্দ্র সিং ধোনির জার্সির পেছনে ‘৭’ নাম্বার লেখার বিশেষ কারণ রয়েছে। না, ‘লাকি সেভেন’ হিসেবে নয়; আসলে ধোনির জন্মদিন ৭ জুলাই। ধোনি বললেন, ‘আসলে সব সময়ই মনে করি সাত সংখ্যাটা আমার কাছে বিশেষ কিছু। এটা কোনো কুসংস্কার নয়। সাত সংখ্যাটাকে ভীষণ ভালোবাসি। জ্যোতিষীদের কাছে এটা নিরপেক্ষ সংখ্যা। এর ইতিবাচক-নেতিবাচক দিক নেই। সব কিছুই নিজের ব্যাপার। যদি আপনি ইতিবাচক মানসিকতার হন, কঠোর পরিশ্রম করেন তাহলে ফল আপনার পক্ষেই থাকবে।’ ভারত অধিনায়ক কিন্তু নিজের নামের ব্র্যান্ডটিকে দাঁড় করিয়েছেন ‘সেভেন বাই এমএস ধোনি’ হিসেবেই। ফুটবলে ‘১০’ নাম্বার জার্সির আবেদন আলাদা। পেলে, ম্যারোডানা, মেসির মতো জগদ্বিখ্যাত খেলোয়াড়েরা ‘নাম্বার টেন’কে নিয়ে গিয়েছেন অন্য উচ্চতায়। ক্রিকেটে ‘১০’ নম্বরের ব্যবহার সেভাবে না দেখা গেলেও ভারত-পাকিস্তানের দুই বড় নাম—শচীন টেন্ডুলকার, শহীদ আফ্রিদির জার্সি নাম্বার কিন্তু ‘১০’। আফ্রিদি অবশ্য এ সংখ্যাপ্রীতির ব্যাপারে তেমন ব্যাখ্যা দাঁড় করালেন না, ‘১০ নম্বর পরার পেছনে তেমন কোনো কারণ নেই। সংখ্যাটা কেবলই পছন্দ করি।’ তবে পাকিস্তান তারকাকে ওয়ানডেতে আর দেখা যাবে না এ জার্সিতে। পূর্বঘোষণা অনুযায়ী, এ বিশ্বকাপই ছিল তাঁর শেষ ওয়ানডে খেলা। সংখ্যাতত্ত্ব অনুযায়ী, ‘১১’ সংখ্যাটা নাকি জ্ঞানের প্রতীক। এ কারণে বিশ্বকাপে টানা চার সেঞ্চুরি করা একমাত্র ব্যাটসম্যান কুমার সাঙ্গাকারা পরেন ১১ নম্বর জার্সি! ১৭ ফেব্রুয়ারি জন্মেছেন বলেই নয়, টেস্ট অভিষেকও ১৭ ডিসেম্বর বলে ‘ভয়ংকর’ ব্যাটসম্যান এবি ডি ভিলিয়ার্স পরেন ‘১৭’ নাম্বার জার্সি। এএফপি অবলম্বনে।
