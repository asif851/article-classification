
২০১৪ বিশ্বকাপের ইউরো অঞ্চলের প্লে-অফের কথা মনে আছে? রীতিমতো দুঃস্বপ্ন উপহার দিয়েছিল প্লে-অফটা। ভাবা যায়, দুই লেগের একটা প্লে-অফ, তাতে হারলে ক্রিস্টিয়ানো রোনালদোর পর্তুগাল আর ইব্রাহিমোভিচের সুইডেনের যেকোনো একটি বাদ! পুরো শ্যাম রাখি না কূল রাখি অবস্থা। এই দুঃস্বপ্ন পুরো ঘুচিয়ে দেওয়া তো সম্ভব নয়, সে ক্ষেত্রে ফিফার সদস্য দেশ সবগুলোকেই বিশ্বকাপে সুযোগ দিতে হবে। তবে কিছুটা স্বস্তি পেতে পারেন, অন্তত আরও বেশি বড় দলকে বিশ্বকাপে দেখার সুযোগ হতে পারে। ৪০ দল নিয়ে বিশ্বকাপ আয়োজনের পরিকল্পনা চলছে। আজ জুরিখে ফিফার সদর দপ্তরে ফিফার সভায় এই বিষয়ে সিদ্ধান্ত হবে। তবে ফিফার সদস্য সব দেশের এতে ভোট দেওয়ার সুযোগ থাকছে না, শুধু ফিফার নির্বাহী কমিটিই এই সিদ্ধান্ত নেবে। ৪০ দলের বিশ্বকাপের চিন্তায় অবশ্য এখনই আনন্দে লাফিয়ে ওঠার কিছু নেই। যদি এমন বর্ধিত কলেবরে বিশ্বকাপ আয়োজনের সিদ্ধান্ত নেওয়া হয়-ও, সেটি বাস্তবায়িত হতে আরও ১০ বছর অপেক্ষা করতে হবে। ২০২৬ বিশ্বকাপ থেকে বিশ্ব ফুটবলের সবচেয়ে বড় আসর হবে ৪০ দল নিয়ে।তবে এর বিপরীত মতও আছে। এতে 'অধিক সন্ন্যাসীতে গাজন নষ্ট' হওয়ার সম্ভাবনা থেকে যায়। এখন ফুটবল বিশ্বকাপ হয় ৩২ দলের, এক মাস জুড়ে। আরও ৮টি দল বাড়াতে হলে ম্যাচ বাড়বে ৩২টি! তাতে বিশ্বকাপে 'মেদ' বেড়ে যাবে কি না এই নিয়ে একটা বিতর্ক হতেই পারে। এখন গ্রুপ পর্বে যে পদ্ধতি ৪ দলের ৮ গ্রুপ হয়, সেখান থেকে দুটি করে দল যায় শেষ ষোলোতে। এই পদ্ধতিতেও পরিবর্তন আনতে হবে। এর আগে সর্বশেষ ১৯৯৮ সালে বিশ্বকাপকে ৩২ দলের করার সিদ্ধান্ত হয়েছিল। তারও ১৬ বছর আগে ১৯৮২ বিশ্বকাপ থেকে টুর্নামেন্ট হতো ২৪ দলের।
ক্যাপ: গত বিশ্বকাপে দেখা যায়নি এ সময়ের দুই তারকা বেল আর ইব্রাকে। ফাইল ছবি
