
লিয়াম ডসন কদিন আগেও ছিলেন রংপুর রাইডার্সের। এই মাসের শুরুতেও বিপিএল খেলে গেছেন ইংলিশ অলরাউন্ডার। কদিনের ব্যবধানেই ইংল্যান্ডের হয়ে চেন্নাই টেস্টে অভিষেক হয়েছে ডসনের। অভিষেকটাও হয়েছে তাঁর মনে রাখার মতোই। ডসন-আদিল রশিদের সৌজন্যে প্রথম ইনিংসে বড় স্কোর গড়েছে ভারত সফরে ব্যর্থতার চক্রে আটকে থাকা ইংলিশরা। ইংল্যান্ড প্রথম ইনিংসে ৪৭৭ রানের বোঝা ভারতের মাথার ওপর চাপিয়ে দিলে কী হবে, ভারতও কিন্তু জবাবটা দিতে শুরু করেছে ভালোভাবেই। দ্বিতীয় দিন শেষ করেছে বিনা উইকেটে ৬০ রান তুলে।
গত টেস্টেও প্রথম ইনিংসে চার শর স্কোর পেয়েছিল ইংল্যান্ড। অথচ সিরিজের ফল এখন ৩-০। চেন্নাইয়ে সিরিজের শেষ টেস্টটা তাই শুধুই আনুষ্ঠানিকতা। তবুও সান্ত্বনার একটি জয়ের আশায় ইংল্যান্ড। প্রথম দিন ৪ উইকেটে ২৮৪ রান তুলে জো রুটের প্রত্যাশা ছিল, তাঁদের দুই অপরাজিত ব্যাটসম্যান মঈন আলী-বেন স্টোকস স্কোরটা আরও অনেক দূর এগিয়ে নেবেন পরের দিনে। দুজনই অবশ্য ব্যর্থ হয়েছেন আজ। মঈন অবশ্য আগের দিনের সঙ্গে ২৬ যোগ করে আউট হয়েছেন ১৪৬ রানে। ইংল্যান্ডের বাইরে যেটি তাঁর সর্বোচ্চ ইনিংস।তবে ইংল্যান্ডের স্কোরটা বড় হয়েছে অষ্টম উইকেট জুটিতে ডসন-রশিদ ১০৮ রান যোগ করায়। টেস্ট অভিষেকে আটে নেমে ইংল্যান্ডের হয়ে সর্বোচ্চ রানের নতুন রেকর্ড গড়েছেন ডসন। ২৬ বছর বয়সী ইংলিশ ব্যাটসম্যান অপরাজিত ছিলেন ৬৬ রানে। উমেশ যাদবের বলে আউট হওয়ার আগে রশিদের রান ৬০। রশিদ ফিরে গেলেও স্টুয়ার্ট ব্রড ও জ্যাক বলকে নিয়ে নবম (২৬) ও দশম উইকেটে (২২) আরও দুটি জুটি গড়েন ডসন। দ্বিতীয় দিনে বাকি ৬ উইকেটে ১৯৩ রান যোগ করে ইংল্যান্ড অলআউট ৪৭৭ রানে। ব্যাটিংয়ে পাল্টা জবাব দিতে শুরু করেছে ভারতও। লোকেশ রাহুল ও পার্থিব প্যাটেলের ওপেনিং জুটি ভালোভাবেই পথ দেখাচ্ছে। ভারত এখনো পিছিয়ে ৪১৭ রানে। রাহুল ৩০ ও পার্থিব ২৮ রানে অপরাজিত।
সংক্ষিপ্ত স্কোরইংল্যান্ড ১ম ইনিংস: ১৫৭.২ ওভারে ৪৭৭ (মঈন ১৪৬, রুট ৮৮, ডসন ৬৬*, রশিদ ৬০, বেয়ারস্টো ৪৯, ব্রড ১৯, বল ১২; জাদেজা ৩/১০৬, ইশান্ত ২/৪২, যাদব ২/৭৩, মিশ্র ১/৮৭, অশ্বিন ১/১৫১)।ভারত ১ম ইনিংস: ২০ ওভারে ৬০/০ (রাহুল ৩০*, প্যাটেল ২৮*; ব্রড ০/৬, বল ০/৯, ডসন ০/০)।* দ্বিতীয় দিন শেষে
