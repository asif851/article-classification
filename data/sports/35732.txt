
ফ্রেঞ্চ লিগে দিজোঁর বিপক্ষে পিএসজির ৮-০ গোলের রাজকীয় জয়েও সমর্থকেরা দুয়ো দিয়েছেন নেইমারকে! অথচ ব্রাজিলিয়ান তারকা নিজে করেছেন চার গোল, সতীর্থদের দিয়ে করিয়েছেন আরও দুই গোল। এমন পারফরম্যান্সের পরও সমর্থকদের দুয়ো শুনলে কার মন ভালো থাকে? নেইমারের মনের অবস্থাটা ধরতে পেরে তাই সতীর্থের পাশে দাঁড়ালেন পিএসজি ডিফেন্ডার থমাস মিউনিয়ার। তাঁর চোখে নেইমারকে দুয়ো দেওয়া সমর্থকেরা ‘কলঙ্ক’!
ম্যাচে একটি পেনাল্টি নেওয়ার জন্য সমর্থকদের ‘চোখের বালি’তে পরিণত হয়েছেন নেইমার। ততক্ষণে তাঁর হ্যাটট্রিক হয়ে গেছে, পিএসজিও এগিয়ে ৭-০ গোলে। ঠিক তখনই পেনাল্টি পায় প্যারিসের ক্লাবটি। কিন্তু স্পটকিক নেবেন কে? এডিনসন কাভানিকে নিয়ে দাবি উঠল গ্যালারি থেকে। অযৌক্তিক কোনো দাবি নয়। পিএসজির ইতিহাসে সর্বোচ্চ গোলদাতা জ্লাতান ইব্রাহিমোভিচের সঙ্গে যুগ্মভাবে সর্বোচ্চ গোলদাতা (১৫৬) উরুগুয়ের এ স্ট্রাইকার। রেকর্ডটির একক দখল নিতে চাই আর মাত্র এক গোল।সমর্থকেরা তাই ভেবেছিলেন, নেইমারের হ্যাটট্রিক যেহেতু হয়ে গেছে, ব্রাজিলিয়ান তারকা তাই কাভানিকে রেকর্ডটি গড়ার সুযোগ করে দেবেন। কিন্তু তা না করে নেইমার নিজেই পেনাল্টি থেকে গোল করেন। ওদিকে সমর্থকেরা তো খেপে আগুন। কাভানিকে কেন স্পটকিকের সুযোগ দেওয়া হলো না! পরিণতিতে সমর্থকেদের দুয়োধ্বনির শিকার হলেন নেইমার। ক্লাব সতীর্থের এমন অবস্থা সহ্য হয়নি মিউনিয়ার, ‘বুঝতে পারছি সমর্থকেরা এটা হতাশা থেকে করেছেন। কিন্তু বিষয়টি আমার কাছে কলঙ্কের মতো। আপনি যদি তাঁকে দুয়োই দিতে চান, তাহলে চার গোলের সময় হাততালি দিলেন কেন? স্কোর বোর্ডের গোলই আসল। সেটা নেইমার না কাভানি করল, তা আসল বিষয় নয়।’
