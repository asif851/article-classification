
প্রিমিয়ার লিগে নবাগত সাইফ স্পোর্টিং তাদের প্রথম ম্যাচটা হেরেছে আবাহনীর কাছে। দ্বিতীয় ম্যাচে কাল পেশাদার লিগের প্রথম জয় পেল সাইফ স্পোর্টিং। বঙ্গবন্ধু স্টেডিয়ামে আরামবাগকে ১-০ গোলে হারানোর ম্যাচে জয়ের নায়ক রংমিস্ত্রি থেকে ফুটবলার বনে যাওয়া মতিন মিয়া। লিগে এটি আরামবাগের টানা দ্বিতীয় হার।
গত ম্যাচে ক্ষুব্ধ সমর্থককে লাঞ্ছিত করার দায়ে কাল ৫০ হাজার টাকা অর্থদণ্ড হয়েছে আরামবাগের কোচ মারুফুল হকের। এমন হতাশার দিনে মাঠেও ফুটবলাররা হাসি ফোটাতে পারলেন না দেশের একমাত্র উয়েফা ‘এ’ লাইসেন্সধারী কোচের মুখে।
তবে ম্যাচ শেষে হাসি ছিল সাইফের কোচ কিম গ্রান্টের মুখে। তপু বর্মণ, হেমন্ত ভিনসেন্ট বিশ্বাস, জুয়েল রানা, আরিফুল ইসলাম, জামাল ভূঁইয়াদের মতো জাতীয় দলের ফুটবলারদের নিয়ে গড়া সাইফ লিগ শিরোপার অন্যতম দাবিদার। কোচের বড় ভরসা সিনিয়র খেলোয়াড়েরা, কিন্তু দলকে প্রথম ৩ পয়েন্ট এনে দিলেন অনভিজ্ঞ মতিন। ম্যাচ শেষে মতিনের কণ্ঠে কোচের প্রতি কৃতজ্ঞতা, ‘আমার গোলে প্রথম জয় পেয়েছে দল। সুযোগ দেওয়ায় কোচকে ধন্যবাদ। গোল করতে পেরে খুব খুশি।’
ফুটবলই মতিনের জীবনের রং দিয়েছে বদলে। সিলেটের তাজপুরের মতিন সংসারের সচ্ছলতা ফেরাতে একসময় রংমিস্ত্রির কাজ করতেন। ফাঁকে ফাঁকে খেলতেন ফুটবল। গত মৌসুমে চ্যাম্পিয়নশিপ লিগে খেলার সুযোগ পেয়ে সাইফের হয়ে ১২ ম্যাচে করেন ৫ গোল। কাল ম্যাচের ৯ মিনিটে মতিন করেন প্রিমিয়ার লিগে নিজের প্রথম গোল। রিয়াদুলের ক্রসটি আরামবাগ গোলরক্ষক আক্কাসের হাত ফসকে বেরিয়ে গেলে ফিরতি বল টোকা দিয়ে জড়িয়ে দেন জালে। ম্যাচে আরও কয়েকটি গোলের সুযোগ পেয়েছিলেন সাইফ স্পোর্টিংয়ের রহিম মিয়া ও হেমন্ত। কিন্তু সুযোগ কাজে লাগাতে পারেননি। ৭৬ ও ৭৭ মিনিটে সুযোগ নষ্ট করেন আরামবাগের শাহরিয়ার বাপ্পী ও ইকাঙ্গা।
