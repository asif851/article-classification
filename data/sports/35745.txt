
 
২২ বছর বয়সী এক তরুণীর সঙ্গে প্রেম করছেন বলেই নয়, ডিয়েগো ম্যারাডোনার মধ্যে আছে অন্য রকম এক তারুণ্যের উদ্দীপনা। কথাবার্তা, আচার-আচরণে, চলাফেরায় একটা খ্যাপাটে ঔদ্ধত্য আছে। আছে এক ধরনের অবোধ ছেলেমানুষী। এর সঙ্গে আছে স্মৃতিতে টাটকা থাকা তাঁর সব কীর্তি। এ কারণে মনেই থাকে না, ম্যারাডোনার বয়স ৫২ পেরিয়ে গেছে। বুড়ো হয়ে যাচ্ছেন আর্জেন্টাইন কিংবদন্তি। ম্যারাডোনা যে বুড়ো হয়ে যাচ্ছেন, সেটি মনে করিয়ে দিলেন তিনি নিজেই। গতকাল আর্জেন্টিনায় তাঁর চোখে অস্ত্রোপচার করানো হয়েছে। বয়সের কারণে চোখের দৃষ্টিশক্তি হারিয়ে ফেলার কারণেই এই অস্ত্রোপচার করাতে হলো। কাছের কোনো কিছু ঝাপসা দেখতে শুরু করেছিলেন ম্যারাডোনা। চোখের অস্ত্রোপচার হলেও এটা গুরুতর কিছু নয়। দ্রুতই ম্যারাডোনা স্বাভাবিক জীবনে ফিরে যেতে পারবেন বলে জানিয়েছেন তাঁর চিকিত্সক রাবার্তো জালদিভার, ‘ম্যারাডোনা ভালোই আছেন। আমরা যেটা করেছি, সেটা খুবই সাধারণ এক রুটিন চিকিত্সা। তিনি দ্রুত সুস্থ হচ্ছেন। ম্যারাডোনা কিন্তু রোগী হিসেবেও অসাধারণ একজন।’
অনিয়ন্ত্রণ জীবনের কারণে মৃত্যুর দুয়ার থেকে একবার ফিরে আসার পর শৃঙ্খলার মধ্যে ফিরে আসা ম্যারাডোনার পূর্ণ স্বাস্থ্য পরীক্ষাও করা হবে বলে জানিয়েছেন এই চিকিত্সক।
