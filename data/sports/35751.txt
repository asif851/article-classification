
অস্ট্রেলিয়া সিরিজ হওয়ার সম্ভাবনা ক্ষীণ থেকে ক্ষীণতর হচ্ছে ক্রমেই। এ সিরিজের আশা দেখছেন না স্বয়ং অস্ট্রেলিয়ার কোচ ড্যারেন লেম্যানও। তবে জানালেন, সিরিজটির জন্য ‘মুখিয়ে’ তারুণ্য-নির্ভর অস্ট্রেলিয়া দল। এরই মধ্যে বাংলাদেশের বিপক্ষে সিরিজে থাকা অস্ট্রেলীয় খেলোয়াড়দের নিজ নিজ রাজ্যে দলে যোগ দেওয়ার নির্দেশ দিয়েছে ক্রিকেট অস্ট্রেলিয়া (সিএ)। এতে বাংলাদেশ সফর বাতিলের শঙ্কা আরও বেড়েছে। লেম্যান অকপটেই স্বীকার করলেন, এ সফর নিয়ে আশা দেখছেন না তিনি নিজেও, ‘সত্যি বলতে কী, এটা খুবই অনিশ্চিত হয়ে পড়েছে। সব মিলিয়ে আমাদের অপেক্ষা করতে হবে। দেখতে হবে বোর্ড ও নিরাপত্তা দল কী সিদ্ধান্ত নেয়। খেলোয়াড় ও দলের সব সদস্যের নিরাপত্তার জন্য সঠিক সিদ্ধান্তই নিতে হবে।’ বাংলাদেশ সফরের ব্যাপারে এখনো চূড়ান্ত সিদ্ধান্ত জানায়নি অস্ট্রেলিয়া। তবে অস্ট্রেলিয়ার কোচ জানালেন, ২৪ ঘণ্টার মধ্যেই পরিষ্কার হয়ে যাবে সব, ‘আমরা এখনো এ ব্যাপারে সিদ্ধান্ত নিইনি। নিরাপত্তা দল আজ (গতকাল) বাংলাদেশ থেকে এল। তারা বোর্ডের সঙ্গে কথা বলবে। আশা করি, আগামী ২৪ ঘণ্টা কিংবা এ সময়ের মধ্যেই এ ব্যাপারে কিছু জানতে পারব।’ সম্প্রতি এক ঝাঁক অভিজ্ঞ খেলোয়াড়ের অবসর, অভিজ্ঞ পেসার মিচেল জনসন ও জশ হ্যাজলউডকে বিশ্রামে পাঠানো, সহ-অধিনায়ক ডেভিড ওয়ার্নারের চোটের কারণে তারুণ্য-নির্ভর অস্ট্রেলিয়া দলের আসার কথা ছিল বাংলাদেশে। লেম্যান জানালেন, স্টিভেন স্মিথের নেতৃত্ব তরুণ দলটি এ সিরিজ নিয়ে ভীষণ রোমাঞ্চিত, ‘তরুণ দলটা রোমাঞ্চিত। আমরা যদি সেখানে খেলতে পারি, সেটা হবে দারুণ রোমাঞ্চকর। যদি না হয়, তবে বিকল্প পরিকল্পনা করতে হবে। বলতে পারব না সেই বিকল্প পরিকল্পনা কী। এ মুহূর্তে খেলোয়াড়েরা ফিরে যাবে রাজ্য দলগুলোয়। রাজ্য দলের সঙ্গে অনুশীলন শুরু করবে। এরপর পরবর্তী সিদ্ধান্ত নেওয়া হবে।’ সূত্র: ক্রিকেট অস্ট্রেলিয়া।
