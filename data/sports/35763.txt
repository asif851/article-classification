
ব্যাটিং রেকর্ডে শচীন টেন্ডুলকারের ধারেকাছে পৌঁছাতে অনেক দূর যেতে হবে বিরাট কোহলি-রোহিত শর্মাকে। তবে টুইটারে ভক্তসংখ্যায় পূর্বসূরিকে ছাড়িয়ে গেছেন কোহলি। খুব একটা পিছিয়ে নেই রোহিতও। সামাজিক যোগাযোগমাধ্যমে নিজেদের আধিপত্যকে ছড়িয়ে দিতে এবার দুজনই নাম লিখিয়েছেন ‘আন্সক্রিপ্ট’ ওয়েবসাইটে।এর আগে ক্রিস্টিয়ানো রোনালদো, লিওনেল মেসি, জেরার্ড পিকে কিংবা আন্দ্রে আগাসির মতো বিশ্ববিখ্যাত খেলোয়াড়েরা নিজেদের ভিডিও প্রকাশ করেছেন এই সাইটে। নিজের ‘অন্দরমহল’ নিয়ে রোনালদোর ভিডিও তো তিন কোটি বারেরও বেশি দেখা হয়েছে। বিশ্বসেরা অ্যাথলেটদের নিজস্ব ভিডিও প্রচার করার এই সাইটে ভারতীয় তারকারাও আছেন। কোহলি তাঁর ভিডিওতে জানিয়েছেন ক্যারিয়ারে এখন পর্যন্ত পাওয়া সেরা উপদেশের কথা। আর রোহিত কথা বলেছেন নিজের ‘আইডল’ টেন্ডুলকারকে নিয়ে।দুজনের এই দুই ভিডিও প্রথম দুই দিনেই নয় লাখের বেশিবার দেখা হয়েছে। দেখা যাক, মেসি-রোনালদোদের সঙ্গে পাল্লা দিতে পারেন কি না ক্রিকেটের দুই তারকা! টাইমস অব ইন্ডিয়া
