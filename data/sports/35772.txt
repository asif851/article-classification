
গত মৌসুমের ইতিহাসগড়া ট্রেবল জয়ের আনন্দটা ক্রমশই ফিকে হয়ে আসছে। বায়ার্ন মিউনিখে এখন বিষাদ আর উদ্বেগের ছায়া। একদিন আগেই মৌসুমের প্রথম শিরোপা সুপার কাপ জয়ের লড়াইয়ে হারতে হয়েছে চিরপ্রতিদ্বন্দ্বী বুরুশিয়া ডর্টমুন্ডের বিপক্ষে। ৪-২ গোলে হারের সেই শোক না কাটতেই এল আরও একটি বড় আঘাত। কর ফাঁকির অভিযোগে ফেঁসে যাচ্ছেন বায়ার্ন মিউনিখের সভাপতি উলি হোনেস।হোনেসের বিরুদ্ধে কর ফাঁকির অভিযোগটা উঠেছিল গত এপ্রিলে। সুইস ব্যাংকে প্রায় চার থেকে সাত মিলিয়ন ইউরো বেআইনিভাবে জমা করেছিলেন পশ্চিম জার্মানির সাবেক এই ফুটবলার। তারপর দীর্ঘ তদন্ত শেষে হোনেসের বিপক্ষে আনুষ্ঠানিকভাবে অভিযোগ গঠন করেছেন মিউনিখের একটি আদালত। এখন বায়ার্ন মিউনিখের সভাপতির পদটা হয়তো আর ধরে রাখতে পারবেন না হোনেস। সঙ্গে শাস্তি হিসেবে জেলও খাটতে হতে পারে জার্মানির অন্যতম সফল ও ধনী ক্লাবের প্রধানকে। তবে কর ফাঁকি দেওয়ার কথা স্বীকার করেছেন বলে শাস্তির হাত থেকে নিস্তার পাওয়ার আশা করছেন হোনেস।৪০ বছরেরও বেশি সময় ধরে বায়ার্ন মিউনিখের সঙ্গে ওতপ্রোতভাবে জড়িয়ে আছেন হোনেস। ৭০-এর দশকে পুরোটা সময়ই তিনি ছিলেন জার্মান ক্লাবটির অন্যতম প্রধান মিডফিল্ডার। এরপর দীর্ঘ ৩০ বছর ধরে পালন করেছেন বায়ার্নের জেনারেল ম্যানেজারের দায়িত্ব।— রয়টার্স
