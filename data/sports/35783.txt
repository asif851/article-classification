
ম্যাচের ১২তম ওভারের শেষ বল। ইমরান তাহিরের বলটা বাউন্ডারি পার হলো। কোন দিকে? কাল অন্তত এ প্রসঙ্গ গুরুত্ব পেল না। ১৭ বার বল বাউন্ডারিছাড়া করেছেন আফ্রিদি। কোনোটা কোন দিক দিয়ে গেল, সেটা মনে রাখতে গেলে যে সমস্যা! এর চেয়ে মুহূর্তটাই মনে রাখা ভালো। অবশেষে টি-টোয়েন্টিতে সেঞ্চুরি পেলেন শহীদ আফ্রিদি, ২৫৬তম ম্যাচে এসে! তবে সেঞ্চুরিটি হলো আফ্রিদিসুলভ। ন্যাটওয়েস্ট টি-টোয়েন্টি ব্লাস্টে হ্যাম্পশায়ারের হয়ে ওপেন করতে নেমে সেঞ্চুরি করেছেন ৪২ বলে। ৮২ রানই এসেছে চার আর ছক্কা থেকে।ক্রিকেট টি-টোয়েন্টির সঙ্গে পরিচিত হয়েছে এক যুগের বেশি হলো। সেই আফ্রিদি, যাঁর ব্যাটিং টি-টোয়েন্টিপূর্ব যুগেও ছিল টি-টোয়েন্টিরও বেশি কিছু, সেই আফ্রিদি কিনা সেঞ্চুরির দেখা পেলেন কাল। টি-টোয়েন্টির স্বাদ পাওয়ার এক দশক পর!ডার্বিশায়ারের বিপক্ষে কাল অনেক দিন পর ইনিংস উদ্বোধন করতে নেমেছিলেন আফ্রিদি। প্রতিপক্ষ নতুন বলটা একজন অফ স্পিনারের হাতে তুলে দেয় বলেই হয়তো এমন একটা বাজি খেলেছিল হ্যাম্পশায়ার। হাজার হলেও অফ স্পিনারদের দেখলেই যে জিবে জল নিয়ে আক্রমণ করতে আসেন আফ্রিদি। সে সুবাদেই মনে পড়ল, আফ্রিদি এক কালে উদ্বোধন করতে নামতেন। ইনিংসের শুরুতেই মাতম লাগিয়ে দিতেন প্রতিপক্ষের বোলারদের মাঝে। এটাও ঠিক, অধিকাংশ দিনই সেটা দুই-এক বল পরেই থেমে যেত। হিটগুলো মিস হিট হয়ে ধরা দিত ফিল্ডারদের হাতে।
মিস হিট কালও হয়েছে আফ্রিদির। বেশ কয়েকবারই বাতাসে বল তুলেছেন, একবার ফিল্ডারের হাতেও বল গুঁজে দিয়েছেন। কিন্তু দিনটা যে ছিল আফ্রিদির, তাই অমন সব মিস হিটও চার-ছক্কা হয়েছে। ওয়েইন ম্যাডসেনও হাতের মোয়ার মতো ক্যাচটি ফেলে দিয়েছেন। ম্যাডসেনের দিন যে অন্য রকম যাবে, সেটা অবশ্য প্রথম ওভারেই ইঙ্গিত মিলেছিল। চার বাউন্ডারি দিয়ে ইনিংস শুরু করা ওই অফ স্পিনারটি যে ছিলেন ম্যাডসেনই!
ঝড় দিয়ে শুরু করা আফ্রিদি পাওয়ার প্লেতেই ১৮ বলে তুলেছেন ৪৫ রান। ১২তম ওভারে সেঞ্চুরি ছোঁয়ার জন্য খেলেছেন আরও ২৪ বল। টি-টোয়েন্টিতে নিজের প্রথম সেঞ্চুরি পেতে পাকিস্তানের সাবেক অধিনায়কের দরকার হয়েছে ৪২ বল। যদিও ১০১ রানের ৮২ রানই এসেছে ১৭ বলে (১০ চার ও ৭ ছক্কা)।
আগের সাত ইনিংসে ৫২ বলে ৫০ রান করা আফ্রিদি অনেক দিন পর দেখা দিলেন নিজের রূপে। সে কারণেই কিনা আউটও হলেন ঠিক নিজের মতো করে। সেঞ্চুরি করার পরের বলেই আউট আফ্রিদি। আফ্রিদি ফিরলেও হ্যাম্পশায়ারের ঝড় থামেনি। ২০ ওভারে ২৪৯ রান তুলে কোয়ার্টার ফাইনাল জিতে নিয়েছে ১০১ রানে।
এ সেঞ্চুরি দিয়েই একটা বৃত্ত পূরণ হলো আফ্রিদির। ১৯৯৭ সালে কেনিয়াতে ৩৭ বলের এক অবিশ্বাস্য ঝড় দিয়ে নিজের আগমনী বার্তা জানিয়েছিলেন। ২০ বছর (দিনক্ষণ গুনলে ৭৬২৭ দিন) পর নিজের শেষ দেখতে পাওয়া আফ্রিদি আরেকটি সেঞ্চুরি করে জানিয়ে দিলেন, ‘ফুরিয়ে গেছেন আফ্রিদি’—এমন কিছু বলার ঝুঁকি না নেওয়াই ভালো!
