
বাংলাদেশ ক্রিকেট বোর্ডের (বিসিবি) কাউন্সিলর মনোনয়ন নিয়ে খুলনার ক্রীড়াঙ্গনে চরম অসন্তোষ বিরাজ করছে। এ বছর খুলনা জেলা ক্রীড়া সংস্থার পক্ষ থেকে কাউন্সিলর হয়েছেন সংস্থার সাধারণ পরিষদ সদস্য আইনজীবী সাইফুল ইসলাম। তিনি খুলনা সদর থানা আওয়ামী লীগের সাধারণ সম্পাদক। অন্যদিকে খুলনা বিভাগীয় ক্রীড়া সংস্থা থেকে কাউন্সিলর হয়েছেন শেখ সোহেল। তিনি প্রধানমন্ত্রী শেখ হাসিনার চাচাতো ভাই ও বাগেরহাট-১ আসনের সাংসদ শেখ হেলালের ছোট ভাই।জেলা ক্রীড়া সংস্থার সাধারণ সম্পাদক কাজী শামীম আহসান জানান, জেলা ক্রীড়া সংস্থার নিয়ম অনুযায়ী যেকোনো বিষয়ে সিদ্ধান্ত নিতে গেলে নির্বাহী কমিটির সভা আহ্বান করতে হয়। যদি সভায় পক্ষ-বিপক্ষের মতামত সমান হয়, তখন সভাপতি একক সিদ্ধান্ত নিতে পারেন। গত ২৫ মে সভার মাধ্যমে সাধারণ সম্পাদককে কাউন্সিলর করার সিদ্ধান্ত হয়। পরবর্তী সময়ে সভাপতি (জেলা প্রশাসক) এককভাবে এ সিদ্ধান্ত নিয়েছেন। এটা কাউন্সিলরশিপ ছিনতাই ছাড়া আর কিছু নয়।’নাম প্রকাশ না করার শর্তে খুলনার ক্রীড়াঙ্গন-সংশ্লিষ্ট একাধিক কর্মকর্তা বলেন, ‘দল ক্ষমতায় বলে নেতারা যা পারছেন, তাই করছেন। আমাদের না জানিয়ে, কোনো মতামত না নিয়ে ইচ্ছামতো লোক মনোনীত করেছেন। এভাবে ক্রীড়াঙ্গনকে ধ্বংসের দিকে ঠেলে দেওয়া হচ্ছে।’ জেলা ক্রীড়া সংস্থার সাবেক সাধারণ সম্পাদক আজমল আহমেদ বলেন, ‘ক্রীড়াঙ্গনের বিষয়ে ক্রীড়া সংগঠকদেরই সিদ্ধান্ত নেওয়া উচিত। কাউন্সিলর নির্বাচনের এই প্রক্রিয়া কোনোভাবেই গ্রহণযোগ্য নয়।’এ ব্যাপারে খুলনা জেলা প্রশাসক মেজবাহউদ্দিন প্রথম আলোকে বলেন, ‘মনোনয়ন দেবে সভাপতি। এভাবে গঠনতন্ত্রে লেখা আছে। আর কারও সিদ্ধান্তের দরকার নেই।’ খুলনার বিভাগীয় কমিশনার আবদুল জলিল বলেন, ‘আমার বলার কিছু নেই।’
