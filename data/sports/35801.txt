
দক্ষিণ আফ্রিকার বিপক্ষে টেস্ট সিরিজে যে থাকছেন না সাকিব আল হাসান, এটি নিশ্চিত হয়ে গেছে এরই মধ্যে। তবে বিসিবির ক্রিকেট পরিচালনা বিভাগের প্রধান আকরাম খান জানালেন, বাঁহাতি অলরাউন্ডারের জন্য একটা বিকল্প উপায় ভেবে রেখেছেন তাঁরা। সাকিব যদি চান, খেলতে পারেন দক্ষিণ আফ্রিকার বিপক্ষে দ্বিতীয় টেস্ট।
টানা ক্রিকেট খেলার ক্লান্তি ঘোচাতে সাকিব টেস্ট ক্রিকেট থেকে ছয় মাসের ছুটি চেয়ে কাল বিসিবির প্রধান নির্বাহীর কাছে চিঠি দিয়েছেন। চিঠির পরিপ্রেক্ষিতে আপাতত দক্ষিণ আফ্রিকার বিপক্ষে টেস্ট সিরিজে সাকিবকে বিশ্রাম দিচ্ছে বিসিবি। তবে বিশ্বসেরা অলরাউন্ডার যদি তাঁর সিদ্ধান্ত বদলান, সে দুয়ারও খোলা রাখছে বিসিবি।আজ মিরপুর শেরেবাংলা স্টেডিয়ামে সাংবাদিকদের আকরাম খান বললেন, ‘আমরা অনেক আলাপ-আলোচনা করেছি। আপাতত দক্ষিণ আফ্রিকার বিপক্ষে প্রথম ও দ্বিতীয় টেস্টে ওকে রাখছি না। তবে সিরিজের দ্বিতীয় টেস্টে ও যদি খেলতে চায় আমরা তাকে নেব। যদি সে চিন্তাভাবনা বদলায়, সে কারণে একটি বিকল্প উপায় আমরা রেখেছি। তবে সে আপাতত টেস্ট দলের সঙ্গে যাচ্ছে না। ওর যদি ইচ্ছে হয় দ্বিতীয় টেস্টে খেলবে।’সাকিব যেহেতু বাংলাদেশ দলের অপরিহার্য অংশ; এমন কঠিন একটা সিরিজে তাঁকে বিশ্রাম দেওয়ার সিদ্ধান্ত কেন নিয়েছে বিসিবি, এমন প্রশ্নে আকরামের ব্যাখ্যা, ‘সে আমাদের খুবই গুরুত্বপূর্ণ খেলোয়াড়। একই সঙ্গে ওর অবস্থাও দেখতে হবে। সে মানসিক ও শারীরিকভাবে কী অবস্থায় আছে, সেটা আমাদের দেখতে হবে। আমরা চাই না বাংলাদেশ দল ক্ষতিগ্রস্ত হোক বা মাশরাফির মতো সে চোটে পড়ুক।’সাকিব যেহেতু এই সময় ওয়ানডে, টি-টোয়েন্টি খেলবেন। তবে কি বড় দৈর্ঘ্যের ক্রিকেটে তাঁর অনীহা তৈরি হয়েছে? আকরাম তা মনে করেন না, ‘টেস্টে তার পারফরম্যান্স খুবই ভালো। মনে হয় না টেস্ট ক্রিকেট থেকে তার মন উঠে গেছে।’
