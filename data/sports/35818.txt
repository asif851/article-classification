
নিরাপত্তাহীনতার কারণ দেখিয়ে বাংলাদেশ থেকে ওয়েস্ট ইন্ডিজ অনূর্ধ্ব-১৯ দলকে প্রত্যাহার করে নিয়েছে দেশটির ক্রিকেট বোর্ড।
গত শনিবার সন্ধ্যায় চট্টগ্রামে দলের হোটেলের পাশে দুটি ককটেল বিস্ফোরণের পরিপ্রেক্ষিতে এমন সিদ্ধান্ত এসেছে।
ক্রিকইনফো জানিয়েছে, আজ সোমবার সকালে ওয়েস্ট ইন্ডিজ ক্রিকেট বোর্ড এক বিবৃতিতে সফর বাতিলের খবর নিশ্চিত করেছে।
বিবৃতিতে বলা হয়, ওয়েস্ট ইন্ডিজ ক্রিকেট বোর্ডের নিরাপত্তা ম্যানেজার পল স্লোর প্রতিবেদনের ভিত্তিতে বাংলাদেশ থেকে দল প্রত্যাহার করে নেওয়ার সিদ্ধান্ত হয়েছে। প্রতিবেদনে জোর দিয়ে বলা হয়েছে, দেশজুড়ে ৭২ ঘণ্টার অবরোধ ও সকাল-সন্ধ্যা হরতালের কারণে বাংলাদেশে ক্রিকেট খেলার উপযোগী পরিস্থিতি নেই। বাংলাদেশে মার্কিন নাগরিকদের জন্য ভ্রমণ সতর্কতা জারি করেছে যুক্তরাষ্ট্র। এ অবস্থায় যত দ্রুত সম্ভব ক্যারিবীয় ক্রিকেটারদের দেশে ফিরিয়ে নেওয়ার প্রস্তুতি চলছে।
বিবৃতিতে আরও উল্লেখ করা হয়, দলের হোটেলে পর্যাপ্ত নিরাপত্তার মধ্যে রয়েছেন ক্রিকেটাররা। তাঁরা বাংলাদেশ না ছাড়া পর্যন্ত পর্যাপ্ত নিরাপত্তার ব্যবস্থা থাকবে।
গত শনিবার চট্টগ্রামের আগ্রাবাদ হোটেলের পাশে দুটি ককটেল বিস্ফোরিত হয়। ককটেলের শব্দে হোটেলে অবস্থানরত ক্যারিবীয় ক্রিকেটাররা ভয় পেয়ে যান। এর পরিপ্রেক্ষিতে গতকাল রোববার সকালে সাত ম্যাচ সিরিজের দ্বিতীয় ওয়ানডেতে মাঠে নামেননি ক্যারিবীয় যুবারা। শেষ পর্যন্ত ম্যাচটি স্থগিত হয়। আজ ওই ম্যাচটি হওয়ার কথা ছিল।
ককটেল বিস্ফোরণের ঘটনা ছাড়াও অবরোধ ও হরতালে যানবাহনে আগুন দেওয়ার বিষয়টিও উদ্বিগ্ন করেছে বাংলাদেশ সফররত ওয়েস্ট ইন্ডিজ যুবদলকে। পত্রিকার পাতায় তারা প্রতিদিনই দেখছে জ্বালাও-পোড়াওয়ের খবর। ক্যারিবীয় ক্রিকেটারদের সঙ্গে বৈঠক করে যথাযথ নিরাপত্তার আশ্বাস দিয়েছিল বাংলাদেশ ক্রিকেট বোর্ড। কিন্তু তাতে আশ্বস্ত হতে পারেনি ক্যারিবীয় বোর্ড।
লিংকগুলো পড়ুন
(http://www.windiescricket.com/news/wicb-withdraws-under-19-bangladesh)
(http://www.espncricinfo.com/bangladesh/content/story/698641.html)
