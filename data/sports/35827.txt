
ইউরোপিয়ান চ্যাম্পিয়নশিপে তিন হাজার মিটার স্টেপলচেজ দৌড়ে স্পষ্ট ব্যবধানে প্রতিদ্বন্দ্বীদের পেছনে ফেলে এগিয়ে থাকলেন শেষ পর্যন্ত। কিন্তু আবেগের আতিশয্যে এক কাণ্ড করে বসলেন। যখন দেখলেন, তাঁকে টপকানোর কোনো উপায় নেই, ফিনিশিং লাইন ছোঁয়ার আগেই জার্সিটা মুখে নিয়ে দুই হাত দুই দিকে ছাড়িয়ে মুখে চওড়া হাসি টেনে দৌড়াতে লাগলেন। মাহিয়েদিনে মেখিশিশি-বেনাববাদ ভুল করে ফেললেন, মস্ত বড় ভুল!ভুলের খেসারত এত বড় হবে, তা কে ভেবেছিল! জার্সি খোলার অপরাধে প্রতিযোগিতা শেষ হওয়ার সঙ্গে সঙ্গে ২৯ বছর বয়সী আলজেরিয়ান বংশোদ্ভূত ফরাসি দৌড়বিদ দেখলেন হলুদ কার্ড। এখানেই শেষ নয়। স্পেন এর প্রতিবাদ করে দাবি করল, তাকে অযোগ্য ঘোষণা করা হোক। হলেনও তা-ই! ফ্রান্স অবশ্য আবেদন করল এ সিদ্ধান্তের বিরুদ্ধে। তবে তা দ্রুতই খারিজ করে দিল কর্তৃপক্ষ। অতঃপর দ্বিতীয় অবস্থানে থাকা তারই স্বদেশি ইওয়ান কোয়ালকে দেওয়া হলো সোনার পদক।প্রতিযোগিতা চলার সময় কিংবা বিজয় উদযাপনে খেলোয়াড়ের জুতা, পোশাকের ব্যবহারে কড়া নিয়ম রয়েছে। নিয়ম ভাঙলেই কঠোর শাস্তি। তবে অধিকাংশ সময়ে আর্থিক জরিমনা কিংবা বহিষ্কারের দৃষ্টান্ত দেখা যায়। পদক কেড়ে নেওয়ার ঘটনা বিরলই বটে! সূত্র: মেইল অনলাইন।
