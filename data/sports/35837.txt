
দুর্দান্ত একটা সেঞ্চুরি করলেন। ওপেনার মুরালি বিজয়ের সঙ্গে মিলে দলীয় ইনিংসটাও দাঁড় করালেন। মুম্বাইয়ে সিরিজের চতুর্থ টেস্টে আজ বিরাট কোহলির ইনিংসটা এমনিতেই অনেক প্রশংসা দাবি করে। তবে সব ছাপিয়ে এই ইনিংসটাকে কোহলি মনে রাখতে পারেন এভাবে—‘এক ঢিলে তিন পাখি’। এক ইনিংসেই যে তিনটি কীর্তি হলো ভারত অধিনায়কের। 
৩৫ রানের সময় হলো কোহলির প্রথম কীর্তি, এই বছরে টেস্টে ১ হাজার রান। ছয় রান পর ভারতীয় অধিনায়ক ছুঁলেন আরেকটি ব্যক্তিগত মাইলফলক, টেস্ট ক্যারিয়ারে ৪ হাজার রান। তারও ১৫ রান পর, অর্থাৎ ব্যক্তিগত ৫৫ রানের সময় কোহলির ‘কীর্তি’র হ্যাটট্রিক। এবারেরটি কি? ২০১৬ সালে ওয়ানডে, টেস্ট ও টি-টোয়েন্টি মিলিয়ে সবচেয়ে বেশি রান। যদিও রেকর্ডটা নিয়ে সিরিজের শেষ পর্যন্ত জো রুটের সঙ্গে প্রতিযোগিতা চলবে কোহলির। ব্যাট হাতে নামার সময় এই বছরে সব ধরনের ক্রিকেটে কোহলির রান ছিল ২ হাজার ৩৪৫। তাঁর সামনে ছিলেন জো রুট। প্রথম ইনিংসে ২১ রান নিয়ে ইংল্যান্ড এই মিডলঅর্ডার ব্যাটসম্যানের রান এই বছরে ২ হাজার ৩৯৯। হাফ সেঞ্চুরির খানিক পরই (৫৫ রান করে) যা পেরিয়ে যান কোহলি। এই প্রতিবেদন লেখার সময়, ২০১৬ সালে কোহলির রান ২ হাজার ৪৮১। অবশ্য এখনো এই টেস্টে কোহলি-রুট দুজনেরই একটি করে ইনিংস বাকি আছে, বাকি আছে সিরিজের পঞ্চম টেস্টও। তারপর কে এগিয়ে থাকেন সেটি দেখার। এই প্রতিবেদন লেখার সময় কোহলি অপরাজিত ছিলেন ১৩৬ রানে। ওপেনার মুরালি বিজয়ের (১৩৬ রান) পর অধিনায়কেরও সেঞ্চুরিতে ভারত টপকে গেছে প্রথম ইনিংসে ইংল্যান্ডের ৪০০ রান। ৭ উইকেট হারিয়ে স্কোরবোর্ডে তুলেছে ৪২৯ রান। এই বছরে চলতি টেস্ট নিয়ে কোহলি খেলেছেন ১১টি টেস্ট, রান করেছেন ১ হাজার ১০১। তুলনায় রুট কিছুটা এগিয়ে, ১ হাজার ৩০৬ রান তাঁর। যদিও রুট টেস্ট খেলেছেন ১৬টি। ওয়ানডেতেও রান-ম্যাচ—দুটি হিসেবেই এগিয়ে রুট। ১৫ ম্যাচে তাঁর রান ৭৯৬। কোহলির রান ৭৩৯, কিন্তু ম্যাচ খেলেছেন ১০টি। টি-টোয়েন্টিতে অবশ্য কোহলিই সর্বেসর্বা, ১৫ ম্যাচে ৬৪১ রান। রুট এখানে অনেক পিছিয়ে, ৯ ম্যাচে ইংল্যান্ড ব্যাটসম্যানের রান ২৯৭। ক্রিকইনফো।
