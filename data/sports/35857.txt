
পারলে নেইমারকে জানুয়ারির দলবদলের বাজারেই দলে টেনে নিয়ে আসে রিয়াল মাদ্রিদ! নিজে যতই অস্বীকার করুন, পিএসজিতে নেইমারের মধুচন্দ্রিমা শেষ হয়ে গেছে। এখন সংসারের নিত্যদিনের বাস্তবতা। আর এরই সুযোগ নিতে চায় রিয়াল। নেইমারকে ফিরিয়ে আনতে চায় স্প্যানিশ ফুটবলে, অবশ্যই সাদা জার্সিতে।
এর সবই এখনো গুঞ্জন। কিন্তু তা উড়িয়ে দেওয়ার জো নেই। তা ছাড়া এবারের খবরটি দিয়েছে ডন ব্যালন। নেইমারের পিএসজি যাওয়াসংক্রান্ত অনেক গোপন খবর ফাঁস করেছিল এই পত্রিকাটি। ডন ব্যালন এবার লিখেছে, আজ হোক কাল হোক, নেইমারকে রিয়ালে ভেড়ানোর ব্যাপারে আত্মবিশ্বাসী ফ্লোরেন্তিনো পেরেজ। ক্লাব সভাপতি এরই মধ্যে নাকি প্রস্তাবও সাজিয়ে বসেছেন।
নেইমারকে পিএসজি সহজে ছাড়বে না নিশ্চিত। যদি বেচতে রাজিও হয়, দামটা ৪০০ মিলিয়ন ইউরো হাঁকা হতে পারে। রিয়ালের জন্য টাকা সমস্যা নয়। কিন্তু এই টাকা এক খেলোয়াড়ের পেছনে খরচ করে ফেললে সেটি ক্লাবের বাজেটে সমস্যা তৈরি করবে। পেরেজ তাই বিকল্প ভেবে রেখেছেন। নেইমারকে কিনতে মোটা অঙ্কের টাকা তো দেবেনই, সঙ্গে টনি ক্রুস আর গ্যারেথ বেলকেও দিয়ে দিতে রাজি।
তবে দলবদল নিকট ভবিষ্যতে যদি না–ও হয়, তারও জন্য তৈরি রিয়াল। তারা আশাবাদী, আগামী দুই মৌসুমের মধ্যে নেইমারকে রিয়ালে নিয়ে আসার একটি ক্ষেত্র তৈরি হয়েও যেতে পারে।
