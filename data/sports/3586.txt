
বিতর্ক-কেলেঙ্কারির অভাব কখনোই ছিল না পাকিস্তান ক্রিকেটে। দলীয় কোন্দল, পাতানো ম্যাচ, স্পট ফিক্সিং এবং রাজনৈতিক অস্থিরতায় জর্জরিত হয়ে থাকে দেশটির ক্রিকেট অঙ্গন। এবার ষোলোকলা পূর্ণ করার জন্য যোগ হয়েছে যৌন কেলেঙ্কারিও। পাকিস্তানি আম্পায়ার আসাদ রউফের বিরুদ্ধে ওঠা অভিযোগটা টাটকা থাকতেই এবার অভিযোগবিদ্ধ হলেন পাকিস্তানের টিম ম্যানেজমেন্টের এক সদস্য। লন্ডনের এক হোটেলকর্মীকে যৌন হয়রানির অভিযোগ উঠেছে পাকিস্তান ক্রিকেট দলের এক মেস্যুয়রের বিরুদ্ধে।ইংল্যান্ডে সদ্যসমাপ্ত আইসিসি চ্যাম্পিয়নস ট্রফি চলার সময় ঘটেছে বিতর্কিত এই ঘটনাটি। মেস্যুয়র মালাং আলীর বিরুদ্ধে যৌন হয়রানির অভিযোগ করেছেন হোটেলের এক নারী কর্মী। প্রাথমিক তদন্তে দোষী প্রমাণিত হওয়ার পর তড়িঘড়ি করেই দেশে পাঠিয়ে দেওয়া হয়েছিল মালাংকে। সে সময় পাকিস্তানের পক্ষ থেকে বলা হয়েছিল, স্ত্রীর অসুস্থতার কারণে দেশে ফিরতে হয়েছিল দলের মেস্যুয়রকে। দেশে ফেরার পর নতুনভাবে তদন্ত করা হয় বিষয়টি নিয়ে। দোষী প্রমাণিত হওয়ায় চাকরি থেকেই সরিয়ে দেওয়া হয়েছে মালাংকে।পাঁচ বছর আগে আইসিসি যুব বিশ্বকাপ চলাকালে একবার চুরির অভিযোগ উঠেছিল পাকিস্তান ক্রিকেটের এই কর্মকর্তার বিরুদ্ধে। কিন্তু সে সময় কোনো কঠোর ব্যবস্থা নেওয়া হয়নি। পাকিস্তানের ক্রিকেটারদের সঙ্গে সুসম্পর্কের কারণে কিছুদিনের বহিষ্কারাদেশের পর আবারও চাকরিতে বহাল হয়েছিলেন মালাং।
