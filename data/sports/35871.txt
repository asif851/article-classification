
একটা সময় শ্রীলঙ্কার ফিল্ডিং যথেষ্ট প্রশংসা পেত ক্রিকেট দুনিয়ায়। টেস্ট ক্রিকেটে আবির্ভাবের প্রাথমিক দিনগুলোতে ব্যাটিং-বোলিংয়ের দুর্বলতা ঢেকে দিত তাদের দুর্দান্ত ফিল্ডিং। এই ধারাটা বজায় ছিল দীর্ঘ দিন। কিন্তু হালে লঙ্কান দলের অন্যতম দুশ্চিন্তার নাম ফিল্ডিং। শ্রীলঙ্কার ফিল্ডিং-দুর্বলতা এখন এত গভীরে প্রোথিত, যে কোচ গ্রাহাম ফোর্ড ব্যাপারটিতে দীর্ঘমেয়াদি পরিকল্পনার সুপারিশ করেছেন। তৃণমূল পর্যায় থেকে দীর্ঘমেয়াদি পরিকল্পনা ছাড়া এই দুর্বলতা শতভাগ কাটিয়ে ওঠার কোনো উপায় নেই বলেই মনে করেন ফোর্ড।
গত কয়েক বছর তিন সংস্করণেই লঙ্কান ফিল্ডিংয়ের মান নিচের দিকে নেমে গেছে। ক্যাচিং, উইকেটকিপিংয়ের দুর্বলতা প্রকট হয়ে দেখা দিয়েছে। দক্ষিণ আফ্রিকা, ইংল্যান্ড ও নিউজিল্যান্ডের সাম্প্রতিক সফরগুলোতে এই দুর্বলতা খুব চোখে লেগেছে। অস্ট্রেলিয়ার বিপক্ষে সদ্য সমাপ্ত টি-টোয়েন্টি সিরিজে দুটি ম্যাচ জিতলেও তিনটি ম্যাচেই ক্যাচ পড়েছে একাধিকবার। গ্রাউন্ড ফিল্ডিংয়ের মানও কমেছে।ফোর্ড সমস্যাটিকে নিয়ে ভাবছেন গভীরভাবেই, ‘আমার মনে হয় এই সমস্যাটা সংক্ষিপ্ত উপায়ে সমাধান করা সম্ভব নয়। বোর্ডও এটা খুব ভালোভাবেই বুঝতে পেরেছে। তারা অতীতে জাতীয় দলে ফিল্ডিং কোচ নিয়োগ দিয়ে সমস্যাটার সমাধান করতে চেয়েছে, কিন্তু সেটা যে সম্ভব নয়, সেটি কর্তারা বুঝতে পেরেছে। সর্বোচ্চ পর্যায়ে যে খেলোয়াড়েরা আসছে তাদের ফিল্ডিং প্রত্যাশিত মানের নয়। কোনো কোচের পক্ষেই একজন তারকা খেলোয়াড়েরা খেলার মান কয়েক দিনের প্রশিক্ষণে বদলানো সম্ভব নয়। পুরোনো কাউকে যে নতুন কোনো কৌশল শেখানো সম্ভব নয়, এটা তো পুরোনো কথাই।’রাতারাতি এটা বদলাবে বলেও মনে করেন না ফোর্ড, ‘কয়েকজন খেলোয়াড়কে জন্টি রোডসের অধীনে দিয়ে দিয়ে যদি ভাবেন, পরের দিন সকালে তারা রোডসের মতো ফিল্ডিং করবে, এমনটা হওয়া কিন্তু সম্ভব নয়। এটা সময় সাপেক্ষ ব্যাপার।’সম্প্রতি ঘরোয়া ক্রিকেটে দুর্বলতার কারণে শ্রীলঙ্কা ক্রিকেট অনূর্ধ্ব-১৯ ও ‘এ’ দলের ফিল্ডিংয়ের মান উন্নয়নের উদ্যোগ গ্রহণ করেছে। এই দুই দলে নিয়োগ দেওয়া হয়েছে বিদেশি ফিল্ডিং কোচ। ফোর্ড শ্রীলঙ্কা ক্রিকেটের এই উদ্যোগকে সমর্থন করেন বলেই জানিয়েছেন, ‘অনূর্ধ্ব-১৯ ও “এ” দলে ফিল্ডিংয়ের ওপর জোর দেওয়া উচিত। এতে করে খেলোয়াড়েরা জাতীয় দলে পুরোপুরি তৈরি হয়েই আসবে।’ সূত্র: ক্রিকইনফো।
