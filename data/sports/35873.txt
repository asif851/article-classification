
 


চ্যাম্পিয়নস লিগ সেমির প্রথম লেগে আজ রিয়ালের মুখোমুখি বায়ার্ন
ম্যাচটা হবে বাংলাদেশ সময় রাত ১২টা ৪৫ মিনিটে


বায়ার্ন মিউনিখ বনাম রিয়াল মাদ্রিদ—চ্যাম্পিয়নস লিগের সবচেয়ে পরিচিত সূচি। এই টুর্নামেন্টের অন্যতম সেরা দ্বৈরথও। টিভির পর্দায় আজ রাতে চোখ রাখছেন তো?
ইউরোপিয়ান কাপ ও চ্যাম্পিয়নস লিগ মিলিয়ে এ নিয়ে ২৫তম বারের মতো জার্মান ক্লাবটির মুখোমুখি হচ্ছে রিয়াল। এর মধ্যে সেমিফাইনালেই তারা সাতবার মুখোমুখি হয়েছে। ইউরোপিয়ান ক্ল্যাসিকো নামটা তো এমনি দেওয়া হয়নি! স্প্যানিশ ক্লাবের বিপক্ষে বায়ার্নের নিকট অতীতের পারফরম্যান্স মোটেও ভালো নয়। শেষ চারটি টুর্নামেন্টে তাদের বিদায়ী সম্ভাষণ লিখেছে স্প্যানিশ ক্লাবগুলো। এর মধ্যে শুধু মাদ্রিদের ক্লাবটির কাছেই বায়ার্ন দুবার হেরেছে (১৩-১৪ সেমিফাইনাল, ১৬-১৭ কোয়ার্টার ফাইনাল)। দুবারই বায়ার্নের বিদায়ঘণ্টা বাজিয়েছেন ক্রিস্টিয়ানো রোনালদো।২০১৩-১৪ মৌসুমের সেমিফাইনালে দুই লেগ মিলিয়ে বায়ার্নকে ৫-০ গোলে হারিয়েছিল রিয়াল। ফিরতি লেগে জোড়া গোল করেছিলেন রোনালদো। আর গত মৌসুমের কোয়ার্টার ফাইনালের দুই লেগ মিলিয়ে তো একাই পাঁচ গোল করেছেন! প্রথম লেগে জোড়া গোলের পর ফিরতি লেগে হ্যাটট্রিক। রোনালদো তাই খুব স্বাভাবিকভাবেই আজ রাতে সেমির প্রথম লেগে বায়ার্নের মাথাব্যথার কারণ।কিন্তু বায়ার্নের ৭২ বছর বয়সী দুঁদে কোচ ইয়ুপ হেইঙ্কেস সেটা সরাসরি স্বীকার করেননি। উল্টো মেতে উঠলেন মনস্তাত্ত্বিক খেলায়। হেইঙ্কেসের যুক্তি, আমাদের যেমন রোনালদোকে নিয়ে ভাবতে হচ্ছে, ওদের তেমনি লেভানডফস্কিকে নিয়ে।মিউনিখে মুখোমুখি হওয়ার আগে সংবাদ সম্মেলনে হেইঙ্কেস দুই দলের দুশ্চিন্তার জায়গাটা ব্যাখ্যা করলেন এভাবে, ‘রোনালদোকে ভীষণ সম্মান করি—তার ক্যারিয়ার অসাধারণ কাটছে। কিন্তু চ্যাম্পিয়নস লিগ জিততে আপনাকে দল হিসেবে ভালো খেলতে হবে, তা ছাড়া রবার্ট লেভানডফস্কির মধ্যে আমরা এমন এক স্ট্রাইকার পেয়েছি যে এই মৌসুমে ৩৯ গোল করে ফেলেছে। তাই প্রশ্নটা উঠতেই (রিয়াল মাদ্রিদের তরফ থেকে) পারে, লেভানডফস্কিকে আটকানো যায় কীভাবে?’পোলিশ স্ট্রাইকারটিকে ঘিরে এর আগে রিয়ালে যোগ দেওয়ার গুঞ্জন উঠেছিল। হেইঙ্কেসকে তাই প্রশ্ন করা হয়েছিল, রোনালদোর সঙ্গে লেভানডফস্কিকে অদল-বদল করবেন কি না? বায়ার্ন কোচের সাফ জবাব, ‘লেভানডফস্কিকে নিয়ে বায়ার্ন খুব সুখী, তাই এটা ভাবার কোনো সুযোগ নেই।’
বায়ার্নের বিপক্ষে এ পর্যন্ত ৬ ম্যাচে ৯ গোল করেছেন রোনালদো। এর মধ্যে শেষ তিনবারে করেছেন ৭ গোল। বায়ার্ন যে তাই রোনালদোকে আটকানোর আলাদা ছক কষেছে, তা মোটামুটি নিশ্চিত। যেমনটা ‘লেভা’ নিয়ে কষে রেখেছেন রিয়াল কোচ জিনেদিন জিদান। আজ থেকে ঠিক ৫ বছর ১ দিন আগে (২৪ এপ্রিল) সেমির প্রথম লেগে রিয়ালকে একাই চার গোল দিয়েছিলেন ‘লেভা’। তখন খেলতেন বরুসিয়া ডর্টমুন্ডে।‘লেভা’ তাই নিঃসন্দেহে জিদানের মাথাব্যথার কারণ। আর সেমির এই দুই লেগ যেন ইউরোপের অন্যতম সেরা দুই স্ট্রাইকারের দ্বৈরথও। এ মৌসুমে রোনালদো ৩৯ ম্যাচে করেছেন ৪২ গোল, আর লেভানডফস্কি ৪৩ ম্যাচে ৩৯ গোল। খেলা তাই জমবেই!
