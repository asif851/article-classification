
ক্রিস্টিয়ানো রোনালদো নামের সোনার ডিম পাড়া হাঁসটিকে এই যাত্রায় খাঁচাবন্দী করে রাখতে পেরেছে বটে, তবে কত দিন রিয়াল মাদ্রিদের সেই সোনার খাঁচায় তিনি থাকবেন, তা কিন্তু নিশ্চিত নয়। ফ্লোরেন্তিনো পেরেজ দাবি করেছিলেন, রোনালদো রিয়ালের সঙ্গে চুক্তি সই শুধু করবেন না, এখানে খেলেই অবসর নেবেন। তবে রিয়াল সভাপতির কথাটি আধাআধি সত্য হতে চলেছে সম্ভবত। কারণ রোনালদো রিয়ালের সঙ্গে চুক্তি করলেও সেটি দীর্ঘমেয়াদি হবে না বলেই মনে হচ্ছে। কারণ পর্তুগিজ এই উইঙ্গার ম্যানচেস্টার ইউনাইটেডকে জানিয়ে দিয়েছেন, তিনি আবার ফিরে আসতে চান এই ক্লাবে। এখানেই নিতে চান অবসর।২০১৮ পর্যন্ত রোনালদোকে চুক্তিবদ্ধ করতে চায় রিয়াল। বর্তমানে ২৮ বছর বয়সী রোনালদো তখন ৩৪ বছরে পা দেবেন। সন্দেহ নেই, ক্যারিয়ারের শেষ প্রান্তে পৌঁছে যাবেন এ সময়ের অন্যতম সেরা এই ফুটবলার। কিন্তু রিয়ালের ইচ্ছা আর রোনালদোর চাওয়া এক বিন্দুতে মিলছে না। রোনালদো চান ক্যারিয়ারের শেষ তিন-চারটা বছর ইউনাইটেডে খেলতে। সম্ভব হলে ২০১৪ সালেই তিনি ফিরে যেতে চান পুরোনো ডেরায়। রিয়ালের সঙ্গে রোনালদোর বর্তমান চুক্তির মেয়াদও শেষ হচ্ছে ২০১৪ সালে।ইউনাইটেডে ফিরে আসার এই ইচ্ছার কথা রোনালদো এরই মধ্যে ম্যানচেস্টারের ক্লাবটিকে জানিয়েছেন বলে নিশ্চিত করেছে দুটো প্রভাবশালী ইংলিশ দৈনিক ‘দ্য গার্ডিয়ান’ ও ‘অবজারভার’।
