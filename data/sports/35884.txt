
জীবনের শেষ প্রথম শ্রেণীর ম্যাচটিতে মাত্র সাত বলেই সাঙ্গ হলো শচীন টেন্ডুলকারের ইনিংস। মুম্বাইয়ের হয়ে হরিয়ানার বিপক্ষে রঞ্জি ট্রফির ম্যাচটিতে মাত্র ৫ রানে আউট হয়েছেন ক্রিকেটকে বিদায়ের অপেক্ষায় থাকা ‘লিটল মাস্টার’।মুম্বাই-হরিয়ানার ম্যাচটি ঘিরে এমনিতে দর্শক আগ্রহ বেশি থাকার কথা নয়, কিন্তু তার পরও রোববার সকাল থেকেই রোহতকের বংশী লাল স্টেডিয়াম ভরে যায় দর্শকে। দর্শকেরা যে প্রথম শ্রেণীর ক্রিকেটে টেন্ডুলকারের বিদায়ী ম্যাচটি দেখতেই এসেছিলেন, সেটা বলাই বাহুল্য। টেন্ডুলকার আউট হয়ে যাওয়ার সঙ্গে সঙ্গেই বেশির ভাগ দর্শক মাঠ ছাড়েন!টেন্ডুলকার যখন মাঠে নেমেছিলেন, তখন মুম্বাইয়ের অবস্থা খুব একটা ভালো ছিল না। ৩২ রানে ২ উইকেট হারিয়ে কিছুটা বিপর্যয়ের মধ্যেই তখন মুম্বাই। উইকেটে এসে তিনি মুখোমুখি হন হরিয়ানার যোগিন্দর শর্মা নামের এক বোলারের। প্রথম তিনটি বল ফরোয়ার্ড ডিফেন্স করে ওভারপিচ চতুর্থ বলে স্ট্রেইট-ড্রাইভ করে হাঁকান এক চোখ ধাঁধানো বাউন্ডারি। পরের বলে এক রান নিতেই আম্পায়ার ঘোষণা দিয়ে দেন চা-বিরতির।বিরতি শেষ করে মাঠে ফিরে তিনি মুখোমুখি হলেন মোহিত শর্মার। প্রথম দুটি বল রক্ষণাত্মক ঢংয়ে খেলার পর বিপদ ঘনিয়ে এল তৃতীয় বলেই। মোহিতের একটু লাফিয়ে ওঠা তৃতীয় বলটি টেন্ডুলকারের কনুইয়ে লেগে ভেঙে দেয় স্টাম্প। অবিশ্বাস নিয়ে তিনি চাইলেন স্টাম্পের দিকে। ওদিকে হরিয়ানার খেলোয়াড়েরা তখন মেতেছেন উদ্দাম উল্লাসে।দিন শেষে মোহিত অবশ্য দারুণ উচ্ছ্বসিত টেন্ডুলকারের উইকেটটি পেয়ে, ‘শচীন ভাইয়ের উইকেট যেকোনো বোলারের জন্যই পরম পাওয়া। আমার কাছে পুরো ব্যাপারটিই স্বপ্নের মতো লাগছে।’ম্যাচটি যে বিশেষ কিছু ছিল, সেটা বোঝা গেছে মাঠে হরিয়ানার মুখ্যমন্ত্রীর উপস্থিতি থেকেই। ম্যাচ শুরু হওয়ার আগে মুখ্যমন্ত্রী ভূপিন্দর সিং হুডা শচীনকে সংবর্ধনা জানিয়ে উপহার দেন সুদৃশ্যস্মারক। সূত্র: পিটিআই।
 
