
৫৮ মিনিটে বদলি হিসেবে যখন ডেনিস চেরিশেভ নামলেন, ন্যু ক্যাম্পে তুমুল হর্ষধ্বনি। অনেকে তো দাঁড়িয়ে ছবি তুলতে ব্যস্ত হয়ে গেলেন। কিন্তু ভ্যালেন্সিয়ার একজনকে বার্সেলোনায় এমন বীরোচিত সংবর্ধনা কেন? চেরিশেভ আসলে উপলক্ষমাত্র, চিরপ্রতিদ্বন্দ্বী রিয়াল মাদ্রিদের জন্যই বার্সা-সমর্থকদের এই করতালি। চেরিশেভের জন্যই যে রিয়াল কোপা ডেল রে থেকে বাদ পড়েছে!দোষটা অবশ্য কোনোভাবেই চেরিশেভের বলা যাবে না। কাদিজের সঙ্গে কোপা ডেল রের চতুর্থ রাউন্ডের ম্যাচে তাঁকে রিয়ালই মাঠে নামিয়েছিল। কিন্তু চেরিশেভ যে নিষিদ্ধ ছিলেন, সেটা রিয়াল কর্তৃপক্ষ খেয়ালই করেনি। ওই ম্যাচে রাশিয়ান উইঙ্গার গোলও পেয়েছিলেন। কিন্তু ম্যাচটা জিতলেও অবৈধ খেলোয়াড় খেলানোর দায়ে কোপা ডেল রে থেকে বহিষ্কার হয়েছে রিয়াল।নিয়তির কী অদ্ভুত পরিহাস, সেই চেরিশেভই জানুয়ারির দলবদলের শেষ দিনে ধারে নাম লিখিয়েছেন ভ্যালেন্সিয়ায়। আর পরশুই কোপা ডেল রের ম্যাচে গায়ে তুলেছেন ভ্যালেন্সিয়ার জার্সি। ন্যু ক্যাম্পে অমন সংবর্ধনায় নিজেও হয়তো কিছুটা ভড়কে গিয়েছিলেন। ম্যাচ শেষে প্রসঙ্গটা এড়িয়েই গেছেন, ‘আমি কিছুই শুনিনি। আর এসব নিয়ে আমি ভাবতে চাই না, শুধু নিজের কাজটা করে যেতে চাই।’ মার্কা, এএস।
