
পেপের ভাবমূর্তি মোটেও সুবিধার নয়। পেপের নামটা শুনলেই মনে হয় দানবীয় কোনো ডিফেন্ডারের কথা। মাথা গরম করায় সুখ্যাতি আছে যাঁর। তবে রিয়াল মাদ্রিদের এই পর্তুগিজ ডিফেন্ডার বলছেন, যতটা ভাবা হয়, তিনি মোটেও ও রকম হিংস্র স্বভাবের নন। বরং রেকর্ড ঘাঁটলে দেখা যাবে, তাঁর চেয়ে নেইমারের ডিসিপ্লিনারি রেকর্ড খারাপ। সত্যিটা হলো, ​তিনি যদি সে রকম ডিফেন্ডার হতেন, রিয়াল মাদ্রিদের মতো ক্লাবে নয় বছর ধরে খেলতে পারতেন না।জঘন্য ফাউল করে লাল কার্ড দেখা, ম্যাচ নিষেধাজ্ঞা, হাতাহাতিতে জড়িয়ে পড়ার অনেক কালো দাগ আছে পেপের ক্যারিয়ারে। ২০০৮-০৯ মৌসুমে তো গেটাফের এক খেলোয়াড়কে বুট দিয়ে মাড়িয়ে দিয়ে দশ ম্যাচের জন্য নিষিদ্ধও হয়েছিলেন। তবে পেপের দাবি, তাঁকে একটু রং মাখিয়েই উপস্থাপন নাকি করা হয়, ‘মানুষ যা খুশি বলতে পারে। সত্যিটা হলো, নেইমারই আমার চেয়ে বেশি বেশি হলুদ কার্ড দেখে। রিয়াল মাদ্রিদ একটা আদর্শ ক্লাব। আমি যদি সে রকম খ্যাপা স্বভাবেরই হতাম, হিংস্র খেলোয়াড়ই হতাম; এতগুলো বছর রিয়ালের হয়ে খেলার সুযোগ হতো না।’
এই মৌসুমে লা লিগায় ২০ ম্যাচে পাঁচটি হলুদ কার্ড দেখেছেন পেপে, ৩১ ম্যাচে ছয়টি হলুদ কার্ড দেখেছেন নেইমার।
