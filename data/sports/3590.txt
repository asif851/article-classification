
ক্রীড়াঙ্গনের সাবেক-বর্তমান অনেক তারকাই রেস্তোরাঁ ব্যবসা খুলে বসেছেন। ক্রিকেটের শচীন টেন্ডুলকার থেকে ফুটবলের রিও ফার্ডিনান্ড—রেস্তোরাঁ ব্যবসার সঙ্গে কে নেই! ‘ট্র্যাকের রাজা’ উসাইন বোল্টও এখানে আনকোরা নন। নিজের নামটা ব্যবহার করেননি, কিন্তু ২০১১ সালে জ্যামাইকার কিংস্টনে ঠিকই খুলে বসেছেন ট্র্যাকস অ্যান্ড রেকর্ডস নামে রেস্তোরাঁ। ব্যবসাপাতি ভালো হওয়ায় সেটির কয়েকটি শাখাও এখন জ্যামাইকার বিভিন্ন শহরে। এসব তথ্য অবশ্য পুরোনো। নতুন খবর, এ মাসেই ট্র্যাক থেকে বিদায় নেওয়া জ্যামাইকান কিংবদন্তি নিজের রেস্তোরাঁ ব্যবসাটাকে এবার দিতে যাচ্ছেন বৈশ্বিক রূপ।
সেটি কীভাবে? ট্র্যাকস অ্যান্ড রেকর্ডসের শাখা খুলবেন ইংল্যান্ডে। যুক্তরাজ্যে ১৫টির মতো শাখা খোলার জন্য এসএমই গ্রুপের সঙ্গে চুক্তিও হয়ে গেছে। এই এসএমই গ্রুপই যুক্তরাজ্যে কেএফসি, পিৎজা হাটের মতো চেইন রেস্তোরাঁ চালায়। দ্য ক্যাটারার সাময়িকীকে বোল্ট জানিয়েছেন, ২০১২ সালের পর থেকেই নাকি তাঁর লন্ডনে ট্র্যাকস অ্যান্ড রেকর্ডসের শাখা খোলার পরিকল্পনা ছিল। বৈশ্বিক পরিসরে রেস্তোরাঁ ব্যবসা—ট্র্যাকের রাজা বোল্টকে এবার রেস্তোরাঁ ব্যবসায়ী বলাই যায়! ওয়াশিংটন পোস্ট। 
