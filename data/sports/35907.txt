
পিঠোপিঠি টেস্ট হারারেতে এর আগেও হয়েছে। গত এপ্রিলেই বাংলাদেশ-জিম্বাবুয়ে সিরিজের দুই টেস্টই হলো এখানে। তবে এবারের অভিজ্ঞতা হারারে স্পোর্টস ক্লাবের কিউরেটরের জন্যও নতুন। পাকিস্তান-জিম্বাবুয়ে দ্বিতীয় টেস্টটি হওয়ার কথা ছিল বুলাওয়েতে। কিন্তু হুট করেই ঠিক হলো দ্বিতীয় টেস্টও হবে হারারেতেই। আনুষ্ঠানিক কারণ ‘অনিবার্য’, তবে ভেতরের কারণ ভ্রমণব্যয় এড়ানো। সে যা-ই হোক, এ সিদ্ধান্তে গলদঘর্ম কিউরেটর। পিচ প্রস্তুতির জন্য সময় পেয়েছেন মাত্র আড়াই দিন!এর চেয়েও বড় ব্যাপার, এই উইকেটে কখনো কোনো আন্তর্জাতিক ম্যাচ হয়নি! সাবেক জিম্বাবুয়ে ব্যাটসম্যান ও বর্তমানে ব্যাটিং কোচ গ্রান্ট ফ্লাওয়ার অনেক ভেবে মনে করতে পারলেন, বেশ কিছুদিন আগে ঘরোয়া একটি টি-টোয়েন্টি ম্যাচ হয়েছিল এই উইকেটে। এসব তথ্যই দুই অধিনায়কের কপালে ভাঁজ ফেলে দেওয়ার জন্য যথেষ্ট। জিম্বাবুয়ের গত টেস্টের অধিনায়ক হ্যামিল্টন মাসাকাদজা যেমন বলছেন, ‘এটা আরও অনেক বাজে হবে, আরও দ্রুতগতির। দ্বিতীয় ইনিংসে স্পিনারদের সামলানোও খুব কঠিন হবে।’হাতের তালুর মতো চেনা মাঠে মাসাকাদজার কণ্ঠেই যখন এত শঙ্কা, মিসবাহর শঙ্কার তখন যথেষ্টই কারণ থাকে। প্রথম টেস্টেই তো প্রথম ইনিংসে মুখ থুবড়ে পড়েছিল পাকিস্তানের ব্যাটিং। পাকিস্তানের ভঙ্গুর ব্যাটিং লাইনআপের জন্য অপেক্ষা করছে আরেকটি পরীক্ষা। তবে জিম্বাবুয়ের ব্যাটসম্যানদের নাভিশ্বাস তোলার জন্য আবার জুনাইদ-আজমলরা তো আছেনই! স্বাগতিকদের স্বস্তি, প্রথম সন্তানের মুখ দেখে এই টেস্টেই ফিরছেন নিয়মিত অধিনায়ক ব্রেন্ডন টেলর। অভিষেকে ফিফটি পাওয়ার পরও জায়গা হারাবেন সম্ভবত সিকান্দার রাজা। পাকিস্তান দলে রাহাত আলীর জায়গা নিতে পারেন ওয়াহাব রিয়াজ। ওয়েবসাইট।
