
ইয়ুর্গেন ক্লপ কেন যে ভুলটা করেন! শুধু শুধুই জেমস মিলনারকে লেফটব্যাকে খেলাচ্ছেন লিভারপুল কোচ। ইংলিশ মিডফিল্ডারকে আক্রমণভাগে খেলালেই তো পারেন। কেন? তাহলে মিলনারের গোল পাওয়ার সম্ভাবনা বাড়বে। আর তিনি গোল পেলেই লিভারপুলের জয় বা অন্তত ড্র নিশ্চিত! ক্লপ আক্রমণভাগে মিলনারকে খেলাবেন না, সেটি ধরে নেওয়াই যায়। সেটি নিছক মজা করেই বলা। তবে রেকর্ড বলছে, প্রিমিয়ার লিগে এ নিয়ে ৪৭ ম্যাচে গোল পেয়েছেন মিলনার, একটিতেও হারেনি তাঁর দল। পরশুও গোল পেয়েছেন মিলনার, পেনাল্টি থেকে গোল করেছেন সাবেক ক্লাব ম্যানচেস্টার সিটির বিপক্ষে। তাতে সিটির মাঠ থেকে ১-১ গোলে ড্র নিয়ে ফিরেছে লিভারপুল। সিটির সমতাসূচক গোলটি করেছেন সার্জিও আগুয়েরো। গোলডটকম।
