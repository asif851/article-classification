
তাহিতির জালে ‘মাত্র’ ১০ গোল! স্পেনের ভক্তরা হয়তো আশা করেছিল ৮০ বছরের পুরোনো বৃহত্তম স্প্যানিশ জয়ের রেকর্ডটা এবার ভেঙেই যাবে। হলো না সেটা, তবে যা হয়েছে সেটাই-বা কম কী? রেকর্ড বইয়ের একগাদা পাতায় তো পরিবর্তন এনেছে এই ম্যাচটাই। পরশু স্পেনের ১০-০ জয়টা কন-ফেডারেশনস কাপ তো বটেই, ফিফা আয়োজিত কোনো বৈশ্বিক টুর্নামেন্টেরই সবচেয়ে বড় জয়। স্প্যানিশরা পেছনে ফেলেছে বিশ্বকাপে গড়া হাঙ্গেরি ও যুগোস্লাভিয়ার রেকর্ড। ১৯৫৪ বিশ্বকাপে হাঙ্গেরি ৯-০ গোলে হারিয়েছিল দক্ষিণ কোরিয়াকে। ২০ বছর পর একই ব্যবধানে জায়ারকে হারায় যুগোস্লাভিয়া। ১৯৮২ সালে হাঙ্গেরি ১০-১ গোলে জেতে এল সালভাদরের বিপক্ষে। বিশ্বকাপে এক ম্যাচে সবচেয়ে বেশি গোল দেখেছে ওই ম্যাচটাই।
