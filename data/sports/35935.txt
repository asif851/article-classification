
সুপার লিগটাও জয় দিয়ে শুরু করল ভিক্টোরিয়া। এবারের ঢাকা প্রিমিয়ার লিগের প্রথম পর্বের শীর্ষ দলটি আজ ফতুল্লার খান সাহেব ওসমান আলী স্টেডিয়ামে ২৩ রানে হারিয়েছে বর্তমান চ্যাম্পিয়ন প্রাইম ব্যাংক ক্রিকেট ক্লাবকে। লিগে ভিক্টোরিয়ার এটা টানা চতুর্থ জয়।আগের রাত ও ভোরের বৃষ্টিতে ম্যাচটা নেমে আসে ৪০ ওভারে। বেলা সোয়া ১১টায় শুরু হওয়া ম্যাচে প্রথমে ব্যাট নিয়ে ভিক্টোরিয়া করে ৬ উইকেটে ২৭২ রান। ফিফটি করেছেন আবদুল মজিদ (৬৮ বলে ৭২) ও মুমিনুল হক (৪৭ বলে ৫৫)। প্রাইম ব্যাংক এরপর পুরো ৪০ ওভার ৮ উইকেট হারিয়ে তুলতে পারে ২৪৯ রান।৪০ ওভারের ম্যাচ। লক্ষ্য ২৭৩। রান তাড়াটা সমীকরণ মেনেই শুরু করে প্রাইম ব্যাংক। দুই ওপেনার মেহেদী মারুফ ও শানাজ আহমেদ শুরু করেন তেড়েফুঁড়ে। মাত্র ৭.২ ওভারেই উদ্বোধনী জুটিতে ৫৫ রান। এতে অবশ্য মাত্র ১৩ রানই অবদান শানাজের। অন্যপ্রান্তে মারুফ ছিলেন মারমুখো। তাঁর ৪৩ বলের ৫৫ রানের ইনিংসে আছে ৫টি চার; কাভার ও স্কয়ার লেগের ওপর দিয়ে মারা তিনটি বিশাল ছয়।
দলকে ১১৯ রানে রেখে বিদায় নেন মারুফ। ১৭তম ওভারেই প্রথম বোলিংয়ে আসেন মুমিনুল হক। তাঁর প্রথম বলটাকেই উড়িয়ে মারতে গিয়ে ডিপ মিডউইকেটে চতুরাঙ্গা ডি সিলভার হাতে ক্যাচ তুলে দেন মারুফ। এর আগেই রানআউট হয়ে ফিরেছেন শ্রীলঙ্কান শেহান জয়াসুরিয়া।তবে নূরুল হাসানকে নিয়ে দলকে এগিয়ে নিয়ে যাচ্ছিলেন সাব্বির রহমান। ২৮ বলে ১টি করে চার ও ছয়ে ২৭ রান করা সাব্বির শর্ট মিডউইকেটে আল আমিনের হাতে ক্যাচ তুলে। প্রাইম ব্যাংকের রান তখন ১৬৯। ৩ রান পর নেই সবচেয়ে বড় ভরসা হয়ে ওঠা নূরুল হাসানও। নাদিফ চৌধুরীর সরাসরি থ্রোতে রানআউট হওয়ার আগে ৪৮ বলে ৫২ রান নূরুলের।নাদিফের অসাধারণ ফিল্ডিংয়ের ঝলক আরেকবার দেখেছে ফতুল্লার দর্শকেরা। ষষ্ঠ উইকেট শুভাগত হোমকে নিয়ে ৪৩ রানের জুটি গড়েছিলেন তাইবুর রহমান। ৩৪তম ওভারে পেসার কামরুলের শেষটা বলটাকে স্কয়ার লেগের আকাশে তুলে দেন তাইবুর। মিড অন থেকে দৌড়ে এসে সামনে ঝাঁপিয়ে দারুণভাবে ক্যাচটা মুঠোবন্দী করেন ভিক্টোরিয়ার অধিনায়ক।এরপর প্রাইম ব্যাংকের বাকি ব্যাটসম্যানরা শুধু ব্যবধানই কমিয়েছেন। এই জয়ে ১২ ম্যাচে ১৭ পয়েন্ট নিয়ে এককভাবেই পয়েন্ট তালিকার শীর্ষস্থান ধরে রাখল ভিক্টোরিয়া। ১২ পয়েন্ট নিয়ে প্রাইম ব্যাংক পড়ে রইল ষষ্ঠস্থানে।
