
মাশরাফি বিন মুর্তজার প্রথম ছক্কাটা হলো বোলার মাহমুদউল্লাহর মাথার ওপর দিয়ে। পরেরটি আছড়ে পড়েছে ডিপ মিড উইকেটের ওপর দিয়ে। দুটি ছক্কা মারলেন। মাশরাফি যে মাহমুদউল্লাহকে কথা দিয়েছিলেন, দুটির বেশি মারবেন না!ম্যাচ শেষে সংবাদ সম্মেলনে দুই অধিনায়ককে পাওয়া গেল একসঙ্গেই। দুজন প্রশ্নের উত্তর দিলেন পাশাপাশি বসেই। মাশরাফির ব্যাটিং নিয়ে মাহমুদউল্লাহ বললেন, ‘অনুশীলনে সে আমাকে ভালো মারে। আজ আমি বলছিলাম, বেশি মেরো না।’ তাঁর কথা যে রেখেছেন, পাশ থেকে সেটিই বললেন মাশরাফি, ‘ও আমাকে যতটুকু বলেছে, ততটুকুই মেরেছি! সে বলেছিল, দুইটার বেশি মেরো না। দলকে তো দেখাতে হয়।’ রসবোধটা উপভোগ করলেন সবাই।মাশরাফিকে আটকাতে বোলিংয়ে ভালোই পরিকল্পনা এঁটেছিলেন মাহমুদউল্লাহ। কিন্তু সেটি কাজে দেয়নি বলে নিঃসংকোচে স্বীকার করে নিলেন, ‘আমি চেষ্টা করেছিলাম ওয়াইড ইয়র্কার করতে। কিন্তু পরিকল্পনা অনুযায়ী হয়নি। সে অবশ্য ঠিকঠাক কাজে লাগাতে পেরেছে।’বিপিএলে হারতে হারতে হঠাৎই জয়ের ধারায় ফিরেছে কুমিল্লা। এমন জয়ে কি আফসোস হচ্ছে মাশরাফির? রাজশাহী কিংসকে হারিয়ে কুমিল্লা অধিনায়ক বলেছিলেন, আফসোস বলে কোনো শব্দ তাঁর জানা নেই। যতই এড়িয়ে যান, শেষ দিকে এমন সাফল্যে আফসোস না হয়ে পারেই না। আফসোস হোক বা না হোক, শেষের জয়গুলো থেকে শিক্ষা নিতে চাইছেন মাশরাফি, ‘শেষ কয়েকটা ম্যাচ জিততে পারায় খেলোয়াড়দের ভালো লাগবে। আগেও বলেছিলাম, টুর্নামেন্টের সেরা হওয়া সব সময়ই কঠিন। পেশাদারি এমন একটা ব্যাপার, যেখানে আপনি শেষ পর্যন্ত লড়াই করছেন কি না, সেটাই দেখার বিষয়। আমরা কোথাও ছিলাম না। সেখান থেকে শেষ তিনটা ম্যাচ জেতা অনেক বড় পাওয়া। প্রত্যেক খেলোয়াড়ের জন্য ভবিষ্যতে এটা একটা অভিজ্ঞতা হয়ে থাকবে, কঠিন সময় থেকে কীভাবে ঘুরে দাঁড়াতে হয়।’
