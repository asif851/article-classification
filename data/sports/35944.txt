
‘আজকে রেফারিই আমাদের হারিয়ে দিল’, ‘নিশ্চিত পেনাল্টি দিল না’, ‘ওটা পরিষ্কার লাল কার্ড, চোখ নেই নাকি রেফারির!’—ফুটবল ম্যাচ মানেই বেচারা রেফারির চৌদ্দগুষ্টি উদ্ধার। যে দলই জিতুক না কেন রেফারিং নিয়ে সমালোচনা হবেই। ইংলিশ প্রিমিয়ার লিগ কমিটিও এটা ভালো করেই জানে। তাই পরশু স্টোক সিটি-টটেনহাম ম্যাচের রেফারি পাল্টে দেওয়ার সিদ্ধান্ত নিয়েছে প্রফেশনাল গেম ম্যাচ অফিশিয়াল লিমিটেড। কারণ, ম্যাচটি পরিচালনা করার কথা যাঁর সেই কেভিন ফ্রেন্ড লেস্টার নিবাসী। সুযোগ পেলেই লেস্টার সিটির ম্যাচ দেখতে যান। প্রিমিয়ার লিগে শীর্ষে আছে লেস্টার সিটি। ৭২ পয়েন্ট নিয়ে নিকটতম প্রতিদ্বন্দ্বী টটেনহামের চেয়ে ৭ পয়েন্ট এগিয়ে আছে। লিগের বাকি আর মাত্র ৫ ম্যাচ। এ অবস্থায় টটেনহামের ম্যাচ পরিচালনা করবেন একজন লেস্টার সমর্থক! অযথা বিতর্ক এড়াতে তাই ফ্রেন্ডকে এ ম্যাচ থেকে সরিয়ে নেওয়া হয়েছে। তাঁকে দেওয়া হয়েছে ম্যানচেস্টার সিটির ম্যাচ পরিচালনার, যারা আছে লিগের চতুর্থ স্থানে। এএফপি।
