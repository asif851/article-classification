



৯০ মিনিটের ফুটবলের মতোই ক্রিকেটে টানটান উত্তেজনা এনে দেবে ১০০ বলের ক্রিকেট


একদিকে ফুটবলে ৯০ মিনিটের টান টান উত্তেজনা। অন্যদিকে গুনে গুনে পাঁচ দিনজুড়ে টেস্ট খেলা, আর পুরো দিন ধরে চলা ওয়ানডে ম্যাচ। ক্রিকেট থেকে মুখ ফিরিয়ে নেওয়া দর্শকদের মাঠে ফেরাতেই ২০০৩ সালে টি-টোয়েন্টির সঙ্গে পরিচয় করিয়ে দেয় ইংল্যান্ড ক্রিকেট বোর্ড (ইসিবি)। এরপর থেকেই ক্রিকেটে-দুনিয়া বুঁদ টি-টোয়েন্টিতে। যার ফলই আজকের আইপিএল, সিপিএল, বিগ ব্যাশ...।
১৫ বছর বাদে এখন আরও একটি যুগান্তকারী পরিকল্পনা নিয়ে হাজির ইসিবি। ঘরোয়া ক্রিকেটে ১০০ বলের ক্রিকেট চালুর পরিকল্পনা তাদের। ১০০-কে ৬ দিয়ে ভাগ করা যাচ্ছে না? ইসিবির প্রস্তাবিত পরিকল্পনায় প্রতিটি দল স্বাভাবিক নিয়মে ১৫ ওভার বল করবে। বাকি ওভারটি হবে ১০ বলের। তবে ইনিংসের কোন সময়ে ১০ বলের ওভারটি করতে হবে, সেটি ইসিবির প্রস্তাবে পরিষ্কার করা হয়নি। ২০২০ থেকে ঘরোয়া ক্রিকেটে ১০০ বলের ম্যাচ শুরুর পরিকল্পনা ইসিবির।
