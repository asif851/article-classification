
ওভাল টেস্টে কাল দক্ষিণ আফ্রিকার ইনিংস মঈন আলী গুটিয়ে দিয়েছেন হ্যাটট্রিক করে। ম্যাচের শেষ বলটাই ছিল হ্যাটট্রিক বল। টেস্টের দীর্ঘ ইতিহাসে এমন ঘটনা খুব বেশি ঘটেনি। সর্বশেষ এমনটা ঘটেছিল প্রায় ৬০ বছর আগে!
হ্যাটট্রিকের মাধ্যমে টেস্ট শেষ হওয়ার প্রথম কীর্তিটিও এক ইংলিশ ক্রিকেটারের। ১৮৯৫-৯৬ মৌসুমে পোর্ট এলিজাবেথে ইংল্যান্ডের জর্জ লোহম্যানের বোলিং-তোপে মাত্র ৩০ রানে অলআউট হয়ে গিয়েছিল দক্ষিণ আফ্রিকা। লোহম্যানের হ্যাটট্রিকের মাধ্যমে সমাপ্তি ঘটেছিল প্রোটিয়াদের ব্যাটিং-দুঃস্বপ্নের। মাত্র ৭ রানে লোহম্যান নিয়েছিলেন ৮ উইকেট।দ্বিতীয় কীর্তিটি অস্ট্রেলীয় ক্রিকেটার হিউ ট্রাম্বলের। ১৯০১-০২ মৌসুমে মেলবোর্নে ইংল্যান্ডের বিপক্ষে তিনি দলকে জিতিয়েছিলেন হ্যাটট্রিকের মাধ্যমে।অর্ধশতক পর (১৯৫৭-৫৮) হ্যাটট্রিকের মাধ্যমে টেস্ট শেষ করার কীর্তি গড়েন আরেক অস্ট্রেলীয় ক্রিকেটার লিন্ডসে ক্লাইন। কেপটাউনে ক্লাইনের শিকার ছিল দক্ষিণ আফ্রিকা।২০১৭ সালে এসে আবারও হ্যাটট্রিক দিয়ে প্রোটিয়াদের গুটিয়ে যাওয়া। এবার মঈন আলী এমন কীর্তিতে চিরপ্রতিদ্বন্দ্বী অস্ট্রেলিয়ার পাশে বসালেন নিজের দেশকে। নিজেকেও। হ্যাটট্রিক দিয়ে টেস্ট শেষ করার কীর্তিতে ইংল্যান্ড-অস্ট্রেলিয়া এখন যে সমানে সমান। দুবার ইংলিশ বোলাররা করেছেন, দুবার অস্ট্রেলিয়ার।
