
এমআরআই রিপোর্টে দুঃসংবাদই পেলেন মুস্তাফিজুর রহমান। বিসিবির ফিজিও-ডাক্তারদের শঙ্কা সত্যি প্রমাণ করে তাঁর বাঁ কাঁধের স্ল্যাপেই (সুপিরিয়র ল্যাব্রাম অ্যান্টেরিয়র অ্যান্ড পোস্টেরিয়র) সমস্যা ধরা পড়েছে। বাংলাদেশ সময় আজ সন্ধ্যা সাতটায় রিপোর্ট নিয়ে ইউনিভার্সিটি অব গ্রিনউইচের অর্থোপেডিক সার্জন টনি কোচারের সঙ্গে দেখা করার কথা ছিল মুস্তাফিজের।মুস্তাফিজকে কোচার কী বলেছেন, সেটা এ প্রতিবেদন লেখা পর্যন্ত জানা যায়নি। তবে জাতীয় দলের ফিজিও বায়েজিদুল ইসলাম জানিয়েছেন, এ ধরনের চোটের চূড়ান্ত সমাধান দুইভাবে হতে পারে। একটা হলো ইনজেকশনের মাধ্যমে ওষুধ দিয়ে, অন্যটি অস্ত্রোপচার। কোচার হয়তো এর যেকোনো একটিই বেছে নেবেন। এ ছাড়া পুনর্বাসন এবং ব্যথানাশক ইনজেকশনের মাধ্যমে সাময়িক উপশম সম্ভব। তবে ব্যথানাশক ইনজেকশন বা ওষুধ দিয়ে মুস্তাফিজকে না খেলানোর নির্দেশনা বিসিবি থেকে কঠোরভাবেই দেওয়া আছে সাসেক্সকে। সে ক্ষেত্রে হোভে কাল র‍য়্যাল লন্ডন ওয়ানডে কাপে হ্যাম্পশায়ারের বিপক্ষে ম্যাচে মুস্তাফিজের খেলা না–খেলা নির্ভর করছে স্বাভাবিকভাবে ব্যথা কতটা কমে আসে তার ওপর।
২২ জুলাই ন্যাটওয়েস্ট টি-টোয়েন্টি ব্লাস্টে সারের বিপক্ষে ম্যাচে প্রথম বাঁ কাঁধে ব্যথা অনুভব করেন মুস্তাফিজ। ব্যথার কারণে খেলতে পারেননি রয়্যাল লন্ডন ওয়ানডে কাপে গ্লস্টারশায়ারের বিপক্ষে গত ২৪ জুলাইয়ের ম্যাচটিও।
