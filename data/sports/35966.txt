
আগের দিন নেইমারকে হারানোর দুঃখে কেঁদেছেন ব্রাজিল-সমর্থকেরা। দলের অন্যতম ভরসাকে হারানোর দুঃখ কাকে বলে, সেটা খুব ভালোভাবেই জেনেছেন তাঁরা। ২৪ বছর পর সেমিফাইনালে ওঠার আনন্দের মাঝেই দলের এক ভরসাকে হারানোর দুঃসংবাদটা পেলেন আর্জেন্টাইন সমর্থকেরা। বেলজিয়ামের বিপক্ষে কোয়ার্টার ফাইনালে ঊরুতে চোট পাওয়া অ্যাঙ্গেল ডি মারিয়ার বিশ্বকাপ শেষ হয়ে গেছে।যদিও এই ফরোয়ার্ডের বিশ্বকাপ শেষের ঘোষণাটা আনুষ্ঠানিকভাবে দেওয়া হয়নি আর্জেন্টিনা দলের তরফ থেকে, কিন্তু এটা নিশ্চিত যে তিনি সেফািইনালে খেলতে পারছেন না। দল ফাইনালে উঠলেও সেখানে তাঁর খেলার সম্ভাবনা নেই বললেই চলে।লিওনেল মেসির পরপরই দলের সবচেয়ে গুরুত্বপূর্ণ খেলোয়াড়টির এই পরিণতির সংবাদ কিছুটা রেখে-ঢেকেই দিতে চান সাবেলারা। পাছে সেমির প্রতিপক্ষ হল্যান্ড কোনো মনস্তাত্ত্বিক সুবিধা পেয়ে যায়!বেলজিয়ামের বিপক্ষে কোয়ার্টার ফাইনালে ৩৩ মিনিটের মাথায় মাঠ ছাড়তে হয় ডি মারিয়াকে। পরে হাঁটুতে বরফের থলে লাগিয়ে ডাগআউটে বসে ছিলেন আর্জেন্টাইন এই মিডফিল্ডার। পরে জানা যায়, ডান পায়ের ঊরুতে মারাত্মক চোট পেয়েছেন । ম্যাচের পর সাবেলা সাংবাদিকদের জানিয়েছিলেন, ‘মারাত্মক চোট নয়। রোববার বেলো হরিজন্তে অনুশীলন কেন্দ্রে ডি মারিয়ার স্ক্যান করা হবে। ও আমাদের গুরুত্বপূর্ণ খেলোয়াড়।’ সতীর্থের এ অনিশ্চয়তায় অন্যদের মতো ভীষণ উদ্বিগ্ন গঞ্জালো হিগুয়েইন। বললেন, ‘খুবই খারাপ লাগছে। তবে আমরা আশাবাদী, সে দ্রুত সেরে উঠবে। আমরা জানি, ও দলের জন্য কতটা নিবেদিতপ্রাণ।’আর্জেন্টিনার অন্যতম জনপ্রিয় পত্রিকা ‘ওলে’ লিখেছে, ‘নিশ্চিত: ডি মারিয়া ডান পায়ে মারাত্মক চোট পেয়েছেন। বিশ্বকাপের বাকি ম্যাচগুলো আর খেলা হচ্ছে না।’ আর্জেন্টিনার আরেক পত্রিকা ‘ক্লারিন’-এর অনলাইন সংস্করণে জানানো হয়েছে, ‘ডি মারিয়ার বিশ্বকাপ শেষ।’বিশ্বকাপে নিজেদের প্রথম দুটি ম্যাচে নিষ্প্রভ থাকলেও নাইজেরিয়া ও সুইজারল্যান্ডের বিপক্ষে জাত চেনাতে শুরু করেছিলেন ডি মারিয়া। সুইসদের বিপক্ষে আর্জেন্টিনার একমাত্র গোলটি করেছিলেন এ রিয়াল ফরোয়ার্ড। চোটের কারণে সার্জিও আগুয়েরো নেই, ডি মারিয়াও ছিটকে পড়লেন। আর্জেন্টিনার আক্রমণভাগ ধারালো রাখতে সামনে বড় পরীক্ষাই অপেক্ষা করছে লিওনেল মেসির জন্য। সূত্র: গার্ডিয়ান, ইয়াহু স্পোর্টস, ওলে, ক্লারিন।
