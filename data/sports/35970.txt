
শুধু দল জেতান বলেই বিরাট কোহলিকে দলে টানেনি রয়্যাল চ্যালেঞ্জার্স বেঙ্গালুরু। তাঁর ব্র্যান্ডমূল্যের কথাও মাথায় রেখেছিল। কোহলিকে কাজে লাগিয়ে স্পনসরদের কাছ থেকে অর্থ কামানোর কথা ভালোভাবেই মাথায় রেখেছিল দলটি। এ কারণে চুক্তিতে বেশ কিছু শর্তও জুড়ে দিয়েছিল বেঙ্গালুরু। এমনই এক শর্তের কারণে ১১ কোটি রুপি গচ্চা দিতে হয়েছে তাদের।
গোআইবিবোডটকম একটি প্রস্তাব নিয়ে এসেছিল বেঙ্গালুরুর কাছে। তাদের একটি বিজ্ঞাপনে কোহলিকে দেখাবে তারা, এর বিনিময়ে ১১ কোটি রুপি পাবে দলটি। কিন্তু সে প্রস্তাব না করে দিয়েছেন কোহলি। কারণ, কোহলির বিপরীতে অভিনয় করার কথা ছিল দীপিকা পাড়ুকোনের।এটুকু পড়েই মাথায় আসতে পারে, কোহলিকে প্রতিদ্বন্দ্বীর সঙ্গে কাজ করতে নিষেধ করে দিয়েছেন স্ত্রী আনুশকা শর্মা? না, কোহলির দীপিকার সঙ্গে কাজ করতে এমন কোনো বাধা ছিল না। কিন্তু বেঙ্গালুরু কোহলির সঙ্গে চুক্তি করার সময় শর্ত দিয়েছিল, অন্য কোনো তারকার সঙ্গে একই বিজ্ঞাপনে থাকতে পারবেন না কোহলি। চুক্তি ভঙ্গের ঝামেলায় যেতে চাননি কোহলি, সরাসরি না করে দিয়েছেন।নিজেদের দেওয়া শর্ত রক্ষা করতেই না করে দেওয়ায় বেঙ্গালুরুও এ ব্যাপারে কোহলিকে কিছু বলতে পারেনি। নিজেদের চুক্তির প্যাঁচে পড়ে ১১ কোটি রুপি গচ্চা দিতে হলো তাদের!
