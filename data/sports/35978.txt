
দুজন দুজনের তীব্রতম প্রতিদ্বন্দ্বী। তা তাঁরা স্বীকার করুন আর না-ই করুন। তবে দুজনেরই আছে দুজনার প্রতি সমীহ-সম্মান। কিন্তু এ তো প্রকাশ্যে। গোপনে কি একে অন্যের প্রতি তীব্র বিরাগ পোষণ করেন ক্রিস্টিয়ানো রোনালদো আর লিওনেল মেসি। অন্দরমহলের খবর বের করা কঠিন। তবে স্প্যানিশ ফুটবলের অলিগলি যাঁর চেনা, সেই গুইলেম বালেগ এবার বিস্ফোরক তথ্য এনে হাজির করলেন। নতুন লেখা একটি বইয়ে খ্যাতনামা এই ক্রীড়া সাংবাদিক জানিয়েছেন, রিয়াল মাদ্রিদের ড্রেসিংরুমে রোনালদো নাকি মেসিকে খুবই অশ্লীল একটা ভাষায় সম্বোধন করেন। এ রীতিমতো ছাপার অযোগ্য মাকে সম্বোধন করে দেওয়া পৃথিবীর অশ্লীলতম গালি!তিনি যে মেসিকে গোনার মধ্যে ধরেন না, সেটাই নাকি রিয়ালের ড্রেসিংরুমে সতীর্থদের বোঝাতে গিয়ে এই কাজটা করেন রোনালদো; যাতে করে তাঁর পুরুষকার প্রকাশিত হয় বলে তিনি মনে করেন। বালেগ লিখেছেন, ‘সম্ভবত আরও অনেক ফুটবলারের মতো রোনালদোও অপরিণতবোধ থেকেই মনে করে, মেসির ব্যাপারে সতীর্থদের সামনে সব সময় সাহসী মনোভাব দেখাতে হবে, মেসিকে ভয় পেলে চলবে না, এভাবেই চ্যালেঞ্জটার মুখোমুখি হতে হবে। সবই ভীষণ রকমের পৌরুষের প্রদর্শন, সবই বানোয়াট। এবং এ কারণেই, কিছু কিছু রিয়াল খেলোয়াড়ের দেওয়া তথ্যমতে, সিআরসেভেন মেসির ডাকনাম দিয়েছে...(মাকে সম্বোধন করা সেই অশ্লীল গালি)।’রিয়ালের ড্রেসিরুমে আরও নানাভাবেই মেসিকে অপমান করা হয়। সেটাও উল্লেখ করেছেন বালেগ, ‘রিয়ালের খেলোয়াড়েরা কৌতুক করে মেসিকে রোনালদোর কুকুর বা পাপেট কিংবা রোনালদোর হাতব্যাগে রাখা আর সব সামগ্রীর সঙ্গে তুলনা করে। যেটা আরও খারাপ।’বালেগের সঙ্গে রোনালদোসহ স্পেনের বড় বড় ক্রীড়া তারকার সম্পর্ক অনেক গভীর। বড় ক্লাবগুলোর একেবারে ভেতরে তাঁর বিশ্বস্ত সূত্র হিসেবে কাজ করেন অনেক খেলোয়াড়। কারণে প্রায়ই বিস্ফোরক সব খবর হাজির করেন তিনি। কিন্তু এবার যে খবর তিনি নিয়ে এলেন, সেটার জন্য যেন প্রস্তুত ছিল না কেউই। পৃথিবীর অশ্লীলতম গালি দিয়ে রোনালদো মেসিকে সম্বোধন করেন! সূত্র: আইরিশ ইনডিপেনডেন্ট ও স্পোর্ত
