
বঙ্গবন্ধু স্টেডিয়ামে তখন তুমুল শব্দে বাজছে , ‘এভরিবডি নোজ সে ব্রাভো আ চ্যাম্পিয়ন...।’ গত টি-টোয়েন্টি বিশ্বকাপে ওয়েস্ট ইন্ডিজ দলের থিম সং হয়ে ওঠা গানটির সঙ্গে নেচে চলেছে কৃষ্ণা, সানজিদা, মার্জিয়ারা। একটু আগেই পুরো স্টেডিয়াম ঘুরে দর্শকদের অভিবাদনের জবাব দিয়েছে তারা। ডাগআউটের পেছনে দুটি পতাকা নিয়ে যখন দাঁড়াল মেয়েরা, শরতের ভরা দুপুরে বাতাসে উড়তে থাকল তা পতপত করে।এক ম্যাচ হাতে রেখেই এএফসি অনূর্ধ্ব-১৬ মেয়েদের ফুটবলের চূড়ান্ত পর্বে উঠে গিয়েছিল কৃষ্ণারা। কাল গ্রুপের শেষ ম্যাচটি ছিল আসলে আনুষ্ঠানিকতার। তাই মনের আনন্দে তারা খেলতে পারল নির্ভার হয়ে। এবং আগের চার ম্যাচের মতোই বাংলাদেশ দাপটের সঙ্গে খেলে হারাল আরব আমিরাতকে। শুধু ব্যবধানটা ৪-০ হয়েছে, এই যা! গনগনে রোদের মধ্যে, বৃষ্টিভেজা ভারী মাঠে একটি পেনাল্টির সুযোগ নষ্ট করেও মেয়েরা এই জয়েই প্রচণ্ড খুশি। টানা পাঁচ ম্যাচ জিতে পুরো ১৫ পয়েন্ট নিয়ে চূড়ান্ত পর্বে উঠল বাংলাদেশ।আগের ম্যাচে চীনা তাইপের সঙ্গে যেখানে শেষ করেছিল, যেন সেখান থেকেই শুরু করে বাংলাদেশ। ম্যাচের তিন মিনিটেই বাংলাদেশ এগিয়ে যায়। মার্জিয়ার কর্নার থেকে উড়ে আসা বলে কৃষ্ণার হেডে লক্ষ্যভেদ (১-০)। ৩৬ মিনিটে বক্সের মধ্যে কৃষ্ণাকে ফেলে দেয় আমিরাতের মিডফিল্ডার সালমা। কিন্তু প্রাপ্ত পেনাল্টি থেকে এবার গোল করতে পারল না ‘পেনাল্টি বিশেষজ্ঞ’ শামসুন্নাহার! ডান পাশ দিয়ে বলটি দিল বাইরে। অথচ আগের চার ম্যাচে করা তার চার গোলের তিনটিই এসেছে পেনাল্টিতে। পেনাল্টি থেকে গোল কেন হয়নি, সেই ব্যাখ্যাটা শুনুন কৃষ্ণার মুখে, ‘মাঠ তো কাদায় ভরা। ও শট নেওয়ার সময় পা পিছলে যাওয়াতেই বল চলে যায় বাইরে।’ এই পেনাল্টি থেকে গোল না হলেও বড় ব্যবধানে জিততে সমস্যা হয়নি। ৫২ মিনিটে কৃষ্ণাই এনে দেয় দ্বিতীয় গোল। সানজিদার কর্নার থেকে জালে বল পাঠায় টাঙ্গাইলের কিশোরী। বাছাইপর্বে সব মিলিয়ে ৮ গোল করে বাংলাদেশের সর্বোচ্চ স্কোরার কৃষ্ণাই। ৫৭ মিনিটে আনুচিং তৃতীয় এবং ৮৭ মিনিটে তহুরা চতুর্থ গোল এনে দেয় দলকে। এর তিন মিনিট পরই কৃষ্ণাদের ভেসে যাওয়া জয়োৎসবে! এমনটাই তো হওয়া উচিত। এএফসি অনূর্ধ্ব-১৬ মেয়েদের ফুটবলের চূড়ান্ত পর্বে এশিয়ার সেরা ৮ দলের একটি যে বাংলাদেশ।বাংলাদেশ দল: মাহমুদা, শিউলি, শামসুন্নাহার, নার্গিস, মাসুরা, সানজিদা, মৌসুমী, আনুচিং (তহুরা), মার্জিয়া (মনিকা), কৃষ্ণা, মারিয়া।
