
বিশ্বকাপ ও ইউরোপিয়ান চ্যাম্পিয়নশিপ—এ দুটি আসরের বাছাইপর্বে ১১ বছর ধরে অজেয় ছিল ইতালি। শনিবার রাতে সান্তিয়াগো বার্নাব্যুতে জোড়া গোল করে ইতালির টানা ৫৬ ম্যাচের সেই অপরাজেয় যাত্রার সমাপ্তি ঘটালেন ইসকো । ২০১৮ বিশ্বকাপ বাছাইপর্বের এ ম্যাচে ইতালিকে ৩-০ গোলে বিধ্বস্ত করেছে স্পেন। অবসর ভেঙে এ ম্যাচ দিয়ে স্প্যানিশ জাতীয় দলে ফিরলেন ডেভিড ভিয়া।
২০১৪ বিশ্বকাপে স্পেনের জার্সিতে সর্বশেষ ম্যাচ খেলেছিলেন ভিয়া। অস্ট্রেলিয়ার বিপক্ষে সে ম্যাচে গোল করে আন্তর্জাতিক অঙ্গন থেকে অবসর নিয়েছিলেন নিউইয়র্ক সিটির এ স্ট্রাইকার। কিন্তু দেশের জার্সিকে ভিয়া ভুলতে পারেননি। তাই পরের বছর অবসর ভেঙে ফিরতে চেয়েছিলেন জাতীয় দলে। যুক্তরাষ্ট্রে চলতি মেজর সকার লিগে ভালো করার সুবাদে তিন বছর পর ভিয়া এবার ফেরার ডাক পেলেন ‘লা রোজা’ জার্সিতে।
তবে ইতালির বিপক্ষে স্পেন কোচ হুলেন লোপেতেগুর প্রথম একাদশে ঠাঁই হয়নি ৩৫ বছর বয়সী এ ফরোয়ার্ডের। ৮৯ মিনিটে ইসকোর বদলি হয়ে ভিয়া মাঠে নামার সময় তাঁকে দাঁড়িয়ে সম্মান দেখায় বার্নাব্যু দর্শকেরা। এর আগেই স্পেনের জার্সিতে ভিয়ার ‘প্রত্যাবর্তন’কে রাঙিয়েছেন ইসকো ও আলভারো মোরাতা। হাতের তালুর মতো চেনা মাঠে ম্যাচের প্রথম দুটি গোল করেন রিয়াল মাদ্রিদের অ্যাটাকিং মিডফিল্ডার, ১৩ ও ৪০ মিনিটে। অপর গোলটি মোরাতার।
ম্যাচের শুরু থেকে ‘বিশেষজ্ঞ’ কোনো সেন্টার ফরোয়ার্ড খেলাননি লোপেতেগু। ৭২ মিনিটে আন্দ্রেস ইনিয়েস্তার বদলি হিসেবে মাঠে নামেন মোরাতা। ৫ মিনিট পরই গোল করেন চেলসির এ ফরোয়ার্ড। ফিরে আসার ম্যাচে এর চেয়ে ভালো উপহার আর হয় না। স্পেনের জার্সিতে এটা ছিল ভিয়ার ৯৮তম ম্যাচ।
বাছাইপর্ব টেবিলে ৭ ম্যাচে ১৯ পয়েন্ট নিয়ে ‘জি’ গ্রুপের শীর্ষে স্পেন। ৩ পয়েন্ট পেছনে থেকে দ্বিতীয় ইতালি। আর মাত্র তিনটি ম্যাচ খেলবে দুই দল। গ্রুপ চ্যাম্পিয়ন হতে না পারলে সরাসরি রাশিয়া বিশ্বকাপে খেলার টিকিট পাবে না স্পেন কিংবা ইতালি। রানার্সআপ হলে প্লে-অফ পরীক্ষায় উত্তীর্ণ হয়ে উঠে আসতে হবে বিশ্বকাপের মূল পর্বে। সূত্র: এএফপি, বিবিসি
 
