


• ৬০ মিটার দূর থেকে গোল করেছেন এক গোলরক্ষক।• যোগ করা সময়ে কোসেভস্কির এ গোলে হার এড়ায় দল।

গোল করা শুধু স্ট্রাইকারের কাজ নয়। দায়িত্বটা দলের সবার। এমনকি গোলরক্ষকও তার বাইরে নন। প্যারাগুয়ের যেমন হোসে লুই চিলাভার্ট কিংবা ব্রাজিলের রোজারিও চেনি। মোটামুটি ভালো মানের অনেক স্ট্রাইকারের গোলসংখ্যাও কিন্তু চেনির থেকে কম (১৩১)। তাই বলে, ৬০ মিটার দূর থেকে গোল এবং সেটাও ম্যাচের যোগ করা সময়ে! সে গোলে আবার দলের হার থেকে বেঁচে যাওয়া? ভেদরান কোসেভস্কির এই কীর্তি দেখে চিলাভার্ট-চেনিরাও কিন্তু ঈর্ষা করতে পারেন।
এনকে শিরোকি ব্রিজেগের মুখোমুখি হয়ে ৩৬ মিনিটেই পিছিয়ে পড়েছিল জেলজেজিনকার। গোলটি তাঁরা শোধ করেছে দ্বিতীয়ার্ধের যোগ সময়ের ৩ মিনিটের মাথায়। জেলজেজিনকার গোলরক্ষক কোসেভস্কি তখন মাঝমাঠের একটু পেছনে দাঁড়িয়ে। প্রতিপক্ষ দলের রক্ষণভাগ থেকে উড়ে আসা বল পেয়ে যান। শিরোকির এক খেলোয়াড় তাঁকে চ্যালেঞ্জ জানাতে এলে দূরপাল্লার শট নেন কোসেভস্কি। বলটা বাতাসে ভেসে শিরোকি গোলরক্ষকের ঠিক সামনে টুপ করে বাউন্স খেয়ে তাঁর মাথার ওপর দিয়ে আশ্রয় নেয় জালে! ৬০ মিটার দূর থেকে কোসেভস্কির অবিশ্বাস্য এ গোলেই শেষ পর্যন্ত ১-১ গোলের ড্র নিয়ে মাঠ ছেড়েছে জেলজেজিনকার।
ইউরোপিয়ান ফুটবলে মোটেও পরিচিত কোনো নাম হয়তো নয় কোসেভস্কি। বসনিয়ার বয়সভিত্তিক দল থেকে উঠে আসা গোলরক্ষক খেলেন দেশেরই ক্লাব জেলজেজিনকারে। বসনিয়ান প্রিমিয়ার লিগে রেকর্ড ৬ বারের চ্যাম্পিয়ন এ দলটির মৌসুম শেষে ইউরোপে বড় বড় ক্লাবে প্রতিভা রপ্তানি করাই মূল কাজ। এই দলটিরই বয়সভিত্তিক দল থেকে ২০১৩ সালে মূল দলে নাম লেখান কোসেভস্কি। গতকাল প্রিমিয়ার লিগের ম্যাচে ২২ বছর বয়সী এ গোলরক্ষক যে ভেলকি দেখিয়েছেন, তাতে মৌসুম শেষেই হয়তো কোসেভেস্কিকে দেখা যেতে পারে ইউরোপের শীর্ষ পাঁচ লিগের কোনো ক্লাবে।
কোসেভস্কির অবিশ্বাস্য সেই গোলের ভিডিও লিংক: 
