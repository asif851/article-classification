
বলিউড বাদশাহ শাহরুখ খানের একধরনের স্বপ্নচারী ভাবনাই এটি। ভারতীয় নারী ক্রিকেট তারকা মিতালি রাজকে একদিন তিনি পুরুষ দলের কোচ হিসেবে দেখতে চান। বিরাট কোহলি, রোহিত শর্মা কিংবা হার্দিক পান্ডিয়া ও ভুবনেশ্বরদের ড্রেসিং রুমে বসে মিতালি কৌশল ঠিক করছেন, সবাইকে নির্দেশনা দিচ্ছেন—এটা কিং খানের স্বপ্নই।
স্টার প্লাসে শাহরুখের উপস্থাপিত ‘টেড টক ইন্ডিয়া নোয়ি সোচ’ অনুষ্ঠানে মিতালির সঙ্গে আলাপচারিতায় শাহরুখ তাঁর প্রশংসা করে বলেন, ‘আমার স্বপ্ন, আপনি একদিন ভারতীয় পুরুষ ক্রিকেট দলের কোচ হবেন।’উত্তরে স্মিতহাস্যে মিতালি বলেন, ‘আমি সব সময় আমার শতভাগই উজাড় করে দিতে চাই।’নিজের ক্রিকেটীয় ধ্যানধারণাও শাহরুখের কাছে তুলে ধরেছেন ৩৫ বছর বয়সী এই নারী ক্রিকেট তারকা, ‘যখন আপনি মাঠে নামেন, যখন আপনার এবং আপনার গোটা দলের দিকে সাধারণ মানুষ একটা সাফল্যের জন্য তাকিয়ে থাকে, তখন সেটি কেবল আর একটি খেলা থাকে না। সুতরাং, সর্বোচ্চ মনোযোগটা ধরে রাখা তখন আমাদের দায়িত্বের পর্যায়েই পড়ে।’ক্রিকেটের বাইরে রীতিমতো বইয়ের পোকা মিতালি। গত নারী বিশ্বকাপের সময় ড্রেসিং রুমে বই পড়ার সময় মিতালির একটি ছবি বেশ ভাইরাল হয়। শাহরুখ এটি নিয়েও প্রশ্ন করেছিলেন। মিতালির সাফ জবাব, ‘প্রত্যাশার চাপ থেকে নিজেকে নির্ভার করতেই ম্যাচের সময় বা আগে আমি বই পড়ি। এটি চাপ কাটানোসহ ভালোমতো পারফরম করতে বেশ কাজে দেয়।’মিতালিকে ভারতের নারী ক্রিকেটের অন্যতম বড় তারকা হিসেবেই ধরা হয়। এখনো পর্যন্ত একমাত্র ভারতীয় ক্রিকেট অধিনায়ক হিসেবে দুটি বিশ্বকাপের ফাইনালে খেলেছেন। নারী ক্রিকেটের ইতিহাসের সর্বোচ্চ রান সংগ্রাহক হিসেবে নিজেকে পরিচিত করেছেন। এক বিশ্বকাপে এক হাজারের বেশি রান করে বুঝিয়ে দিয়েছেন ক্রিকেটের কত বড় তারকা তিনি।
