
কয়দিন আগে ছিলেন বাংলাদেশ দলের কোচ। সে সুবাদে দলটার নাড়ি-নক্ষত্র সব জানা চন্ডিকা হাথুরুসিংহের। বাংলাদেশ সফরে শ্রীলঙ্কার পরিকল্পনাও সাজিয়েছেন সে অভিজ্ঞতা থেকে। কাল সংবাদ সম্মেলনে সেটা স্বীকারও করে নিলেন শ্রীলঙ্কার কোচ, ‘কয়েকজন ক্রিকেটারকে নিয়ে আমাদের কিছু কৌশলগত পরিকল্পনা ছিল। আমরা জানতাম, চাপকে কীভাবে তারা সামলায়।’ কিন্তু তাতেই বাংলাদেশের এমন ভেঙে পড়া অবাকই করেছে সাবেক কোচকে।
ত্রিদেশীয় সিরিজ শুরুর বাংলাদেশ আর শেষ টি-টোয়েন্টির আগের বাংলাদেশের মধ্যে তফাত আকাশ-পাতাল। ত্রিদেশীয় সিরিজে প্রথম দেখায় শ্রীলঙ্কাকে উড়িয়ে দেওয়া বাংলাদেশকে ‘প্রত্যাশিত’ বলছেন হাথুরু, ‘প্রথম দুই ম্যাচে দুর্দান্ত ছিল বাংলাদেশ। আমি সেটাই আশা করেছিলাম। এটা যদি না হতো তবে আমি হতাশ হতাম। আমি তাদের পারফরম্যান্সে খুশি ছিলাম। আর তারপর খুশি হলাম, আমরা যেভাবে সিরিজে ফিরে এলাম তা নিয়ে। আমার জন্য এই সফরটা পূর্ণ তৃপ্তিদায়ক ছিল।’ চ্যালেঞ্জটাও কম ছিল না হাথুরুর জন্য। সেটি উতরে এখন শতভাগ সাফল্যের চওড়া হাসি নিয়ে ফেরার অপেক্ষা তাঁর সামনে। কিন্তু সফরের শুরু আর শেষে দুই বাংলাদেশকে দেখে একটু অবাকই হয়েছেন তিনি, ‘সত্যি বলতে কী, অবাকই হয়েছি। বলছি না তারা আতঙ্কিত হয়ে পড়েছিল। আমার মনে হয়, ওদের শুরুটা দারুণ ছিল। ত্রিদেশীয় সিরিজের শুরুতে তাদের চিন্তাগুলো পরিষ্কার ছিল। প্রতিপক্ষ দুই দলকেই চাপে ফেলে দিয়েছিল। তবে কয়েকটি ম্যাচের পর নিজেদের সামর্থ্যে সংশয় জাগতে শুরু করল তাদের। বিশেষ করে কিছু ব্যর্থতার পর। ওদের এত দ্রুত ভেঙে পড়তে দেখে আমি অবাক হয়েছি।’ সাফল্যের মাপকাঠিতে বাংলাদেশের সেরা সময় কেটেছে কোচ হাথুরুসিংহের অধীনেই। বিতর্কেরও কমতি ছিল না। বাংলাদেশ দলের দায়িত্ব ছেড়ে যাওয়ার পর সেটি যেন কিছুটা বিদ্বেষেও রূপ নিয়েছে। তবু বাংলাদেশের জন্য হাথুরুসিংহের শুভকামনা, ‘আমি হয়তো চলে গেছি, তবু আমি চাই বাংলাদেশ ভালো করুক। তারা কখন কী করছে সেদিকে আমার চোখ থাকবে।’ হাথুরুসিংহেই যে দুই দলের মধ্যে ব্যবধান গড়ে দিচ্ছেন, সেটি শুরুতে মানতে চায়নি বাংলাদেশ শিবির। কিন্তু এখন অধিনায়ক মাহমুদউল্লাহরও মনে হচ্ছে, শ্রীলঙ্কা এগিয়ে গেছে তাদের কোচের কারণেই, ‘কিছুদিন আগেও উনি (হাথুরু) আমাদের সঙ্গে ছিলেন, আমাদের সঙ্গে কাজ করেছেন। আমাদের খুঁটিনাটি সম্পর্কে, সবকিছু সম্পর্কেই উনি খুব ভালো জানেন। তথ্যগুলো তো অবশ্যই কাজে লাগার কথা। আমি বিশ্বাস করি, উনি বেশ উঁচু মানের কোচ।’
