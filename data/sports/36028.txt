
সেরা ব্যাটসম্যানকে আউট করতে দিনের সেরা বলটা করতে হলো তাসকিনকে। গুড লেংথে পিচ করে বলটা একটু ভেতরে আসাতেই দুর্দান্ত ব্যাট করতে থাকা কেন উইলিয়ামসনের সব প্রতিরোধ থেমে গেল। পুরো ইনিংসের প্রথম ভুল, তাসকিনের বলটা সোজা ব্যাটে না খেলা। আলতো একটু ছোঁয়া, ওতেই আউট হয়ে গেলেন আগের বলেই ফিফটি করা নিউজিল্যান্ড অধিনায়ক। অধিনায়ককে হারালেও ভালো অবস্থানে আছে নিউজিল্যান্ড। চা-বিরতির আগে ২ উইকেটে ১৮৬ রান তুলেছে স্বাগতিক দল।উইলিয়ামসন ফেরার পরেই প্রথমবারের মতো বল করতে এলেন সাকিব আল হাসান। কত দিন পর ইনিংসের ৩৫তম ওভারে বল হাতে পেলেন সেটা স্মৃতি হাতরেও মনে করা গেল না! তবে বোলিংয়ে এসে ব্যাটিংয়ের ফর্মটা এখনো খুঁজে পাননি সাকিব। মেহেদী হাসান মিরাজও পারেননি কোনো চমক দেখাতে। পেস বোলারদের ওপরই ভরসা রাখতে হচ্ছে বাংলাদেশকে।
অধিনায়ককে হারালেও দিনের দ্বিতীয় সেশনটি নিউজিল্যান্ডেরই। ২৫ ওভারে ১ উইকেট হারিয়ে ১৩১ রান নিয়েছে তারা। শুরুটা করে দিয়েছেন উইলিয়ামসন। ওয়ানডে মেজাজে খেলা ইনিংসে বাংলাদেশি বোলারদের আত্মবিশ্বাস নড়িয়ে দিয়েছেন সময়ের অন্যতম সেরা ব্যাটসম্যান। ৫৪ বলে ফিফটি ছোঁয়া উইলিয়ামসন আউট হওয়ার পর আক্রমণের ভারটা নিয়েছেন রস টেলর। সদ্য চোখের অপারেশন করে আসা ব্যাটসম্যানের ঝাঁজ প্রথমে টের পেয়েছেন তাসকিন। তাঁর বলে টানা তিনটি চার মেরেছেন টেলর। এর মাঝে প্রথম দুটিই কভার ড্রাইভ তো ছিল একে অন্যের কার্বন কপি। সাকিবকেও যেভাবে এগিয়ে এসে তিনটি চার মেরেছেন তাতে নিজের মনোভাব পরিষ্কার জানিয়ে দিচ্ছেন টেলর। ৩৩ বলে ৩৬ রান করে অপরাজিত আছেন টেলর।অন্যপ্রান্তে ধৈর্যের প্রতিমূর্তি হয়ে টিকে আছেন টম ল্যাথাম। নিউজিল্যান্ডের ব্যাটসম্যানদের মধ্যে তাকেই সবচেয়ে অস্বচ্ছন্দ মনে হচ্ছে, কিন্তু সে সব ভুলে নিজের কাজটা ঠিকই করছেন এই ওপেনার। এক প্রান্ত ধরে রেখেছেন আবার সুযোগ পেলেই বাজে বলকে শাস্তি দিয়ে তুলে নিয়েছেন টেস্টে নিজের ১২তম ফিফটি (৬৫*)।দিনের প্রথম ঘণ্টায় সাব্বিরের ফিফটির পর (৫৪*) ৫৯৫ রানে ইনিংস ঘোষণা করেছে বাংলাদেশ। বোলিংয়ে বাংলাদেশকে প্রথম সাফল্য এনে দিয়েছেন কামরুল ইসলাম । নিজের প্রথম বলেই ফিরিয়ে দিয়েছেন ওপেনার জিত রাভালকে।
আরও পড়ুন:নিউজিল্যান্ড পিছিয়ে ৫৪০ রানে
