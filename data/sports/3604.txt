
কদিন আগে পাকিস্তানের বিপক্ষে ঢাকা টেস্টে বাংলাদেশের দীর্ঘশ্বাসের আরেক নাম হয়ে উঠল ‘নো বল’। পাকিস্তানের দুই ব্যাটসম্যান বেঁচে গেলেন নো বলের বদান্যতায়। রানআউট ছাড়া নো বলে আউট হওয়ার কোনো সুযোগ নেই, নিশ্চয় এ নিয়মটাই জেনে এসেছেন এত দিন। জেনে নিন, নো বলে রানআউট ছাড়াও অন্যভাবে আউট হওয়া সম্ভব। আর অদ্ভুতভাবে আউট হয়ে ইতিহাসের পাতায় ঠাঁই নিলেন ইংলিশ ক্রিকেটার ব্রিন ডার্বিশায়ার।নামটা একেবারেই অচেনা ঠেকবে। সেটাই স্বাভাবিক। ৩৫ বছর বয়সী ডার্বিশায়ার একজন অপেশাদার ক্রিকেটার, খেলেন হ্যাম্পশায়ারের স্থানীয় লিগে লিমিংটন ক্লাবে। ইংল্যান্ডের দ্য টাইমস পত্রিকা জানিয়েছে, ওভার স্টেপিংয়ের জন্য নো ডাকা একটি বল হাত দিয়ে ধরে ফিল্ডারকে ফেরত দিয়েছিলেন ডার্বিশায়ার। ফিল্ডিং দল আবেদন করতেই আউট দিয়ে দিলেন আম্পায়ার! ডার্বিশায়ারও হয়ে গেলেন ইতিহাসের অংশ।এর আগে হ্যান্ডল দ্য বল আউট হয়েছেন অনেকেই। আন্তর্জাতিক ক্রিকেটে এমন ঘটনা আছে নয়টি। সর্বশেষ হ্যান্ডল দ্য বলে আউট হয়েছেন মাইকেল ভন, ২০০১ সালের ১৯ ডিসেম্বরে, ভারতের বিপক্ষে। কিন্তু নো বলে হ্যান্ডল দ্য বল আউট? ক্রিকেটের আইনপ্রণেতা এমসিসির ক্রিকেট আইন উপদেষ্টা মার্ক উইলিয়ামসের মতে নো-বল সংক্রান্ত আইন ২৪-এর ১৬ ধারায় আউট সম্ভবত এবারই প্রথম হলো। উইলিয়ামস বললেন, ‘আইন অনুযায়ী, ফিল্ডিং দল যদি রান আউটের চেষ্টা করে, তবে কোনো ব্যাটসম্যান বল ধরতে পারবে না। আবেদনের পরিপ্রেক্ষিতে যথার্থ সিদ্ধান্ত পেয়েছে ফিল্ডিং দল।’ আইন অনুযায়ী নো বলে রানআউট, হ্যান্ডল দ্য বল, হিটিং দ্য বল টুয়াইস ও অবস্ট্রাকটিং দ্য ফিল্ড আউট হওয়া সম্ভব।
এতে বেজায় চটেছেন ডার্বিশায়ার। তবে তাঁর ক্ষোভ আম্পায়ারের ওপর নয়, প্রতিপক্ষের ওপর, ‘আম্পায়ার কোনো ভুল করেনি। তবে প্রতিপক্ষ খেলোয়াড়োচিত আচরণ করেনি।’ প্রতিপক্ষের খেলোয়াড়েরা বলতেই পারেন, ‘আহ মি. ডার্বিশায়ার, খেপছেন কেন? এভাবে আউট না হলে কি আর ইতিহাস গড়তে পারতেন!’ তথ্যসূত্র: এএফপি।
