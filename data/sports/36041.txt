
ম্যানুয়াল পেলেগ্রিনি তো বলেই ফেললেন মনের কথাটা, ‘আগুয়েরো প্রিমিয়ার লিগের সেরা স্ট্রাইকার।’ ম্যানচেস্টার সিটি কোচ এ কথা তো বলবেনই। স্টামফোর্ড ব্রিজে, চেলসির দুর্গে গিয়ে চেলসির বিপক্ষে হ্যাটট্রিক করাটা তো আর যেনতেন কোনো বিষয় নয়! আর্জেন্টাইন স্ট্রাইকারের দুর্দান্ত তিনটি গোলেই কাল চেলসিকে ৩-০ গোলে উড়িয়ে দিয়েছে পেলেগ্রিনির দল।
সপ্তাহটা দুর্দান্তই কাটছে সিটির। চ্যাম্পিয়নস লিগে প্রথমবারের মতো শেষ চারে পা রেখে যেন যেন শরীরী ভাষাটা বদলে গেছে ইংলিশ ক্লাবটির। প্রিমিয়ার লিগে এই মুহূর্তে ২২ ম্যাচে ৬০ পয়েন্ট নিয়ে তাদের অবস্থান তিনে। আগামী সপ্তাহে চ্যাম্পিয়নস লিগের সেমিফাইনালে রিয়াল মাদ্রিদের মুখোমুখি হওয়ার আগে যেন নিজেদের সেরা ছন্দে ফিরছে সিটি। আগুয়েরো হয়ে উঠতে পারেন সিটির মূল অস্ত্র।আগুয়েরো কাল ইংলিশ প্রিমিয়ার লিগের ক্যারিয়ারে পঞ্চম হ্যাটট্রিকটি পেলেন। অ-ইউরোপীয় খেলোয়াড়দের মধ্যে এই মুহূর্তে কেবল লুইস সুয়ারেজই ৬ হ্যাটট্রিক নিয়ে তাঁর ওপরে। সুয়ারেজের রেকর্ড ধরে ফেলতে আর একটাই হ্যাটট্রিক চাই আগুয়েরোর। অবশ্য সব দেশের খেলোয়াড় মিলিয়েই ইংলিশ প্রিমিয়ার লিগের রেকর্ডটি ভাঙতে আগুয়েরোর প্রয়োজন আরও ৬ হ্যাটট্রিক। রেকর্ডটি বেশ অনেক বছর ধরেই নিজের করে রেখেছেন সাবেক ইংলিশ ফরোয়ার্ড অ্যালান শিয়েরার।কাল ম্যাচের ৩২, ৫৪ ও ৮০তম মিনিটে তিন গোল করে হ্যাটট্রিক পূরণ করেন আগুয়েরো। তাঁর শেষ গোলটি অবশ্য ছিল পেনাল্টিতে পাওয়া। চেলসি গোলরক্ষক থিবো কোর্তয়া বক্সের মধ্যে সিটির ফার্নান্দিনহোকে ফেলে দিলে পেনাল্টি পায় সিটি। বাজে এই ট্যাকলটির কারণে লাল কার্ডও দেখতে হয়েছে চেলসির বেলজিয়ান গোলরক্ষককে।সব মিলিয়ে ইংলিশ প্রিমিয়ার লিগের এই মৌসুমে এখনো পর্যন্ত আর্জেন্টাইন স্ট্রাইকারের গোল সংখ্যা ২১। গোলের সংখ্যার চেয়েও কালকের ‘হ্যাটট্রিক-কীর্তি’ তাঁকে লাতিন প্রতিদ্বন্দ্বী সুয়ারেজের খুব কাছেই এনে দিয়েছে। সূত্র: রয়টার্স, গোল ডটকম।
