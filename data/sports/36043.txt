

ওয়েস্ট ইন্ডিজ নাকি একমাত্র টেস্ট খেলুড়ে দেশ, যাদের তিনশ লক্ষ্যমাত্রা ছোঁয়ার ইতিহাস নেই। এমন একটা রেকর্ড যে দলের সঙ্গী, সে দলকেই নাকি আজ ছুটতে হলো ৩৯৪ রানের পেছনে! এমন লক্ষ্যের পেছনে ছুটলে সাধারণত যা হয়, আজ ওয়েলিংটনে সেটাই হয়েছে। ওয়েস্ট ইন্ডিজকে মেনে নিতে হয়েছে ১৪৩ রানের বিশাল এক হার। কিন্তু ৩০.৩ ওভারে ২৫০ রানের সংগ্রহটা কিন্তু চোখে আঙুল দিয়ে দেখিয়ে দিচ্ছে, নিউজিল্যান্ডের ৩৯৩ রানের কাছে-পিঠে যাওয়ার সামর্থ্য ক্যারিবীয়রা রাখে। একদিক দিয়ে ওয়েস্ট ইন্ডিজের রান তাড়া দর্শকদের আনন্দই দিয়েছে। ৩৯৩ রানের জবাবে প্রায় ১৯ ওভার অব্যবহৃত রেখে অলআউট হয়ে যাওয়ার অর্থ হচ্ছে, এই ম্যাচে হারার আগে হারেনি ওয়েস্ট ইন্ডিজ। ক্রিস গেইল ৬১ রানের ইনিংস খেলেছেন। কিন্তু তিনি মার্টিন গাপটিল হয়ে উঠতে পারেননি। মারলন স্যামুয়েলস কিংবা লেন্ডল সিমন্সরা খেলতে পারেননি পরিকল্পিত কোনো ইনিংস। মিডল অর্ডার ও লোয়ার মিডল অর্ডারে বেশ কয়েকজনেরই ইনিংসে শুরুটা থাকলেও ছিল না শেষ দেখার বিষয়টা।গাপটিলের ২৩৭ রানের ইনিংসটি ছিল অতিমানবীয়। তাঁর একার ইনিংসের সঙ্গে দলগত ভাবে মাত্র ১৩ রান বেশিই যোগ করতে পেরেছে ​ওয়েস্ট ইন্ডিজ। ট্রেন্ট বোল্টের অসাধারণ বোলিংয়ের প্রসঙ্গটি বাদ পড়ে যাচ্ছে? ৪৪ রানে ৪ উইকেট নিয়ে বোল্ট কিন্তু আজ ক্যারিবীয়দের নীরব ঘাতকই। টিম সাউদি ও ড্যানিয়েল ভেট্টোরির ২টি করে উইকেট, আর অ্যাডাম মিলনে এবং কোরি অ্যান্ডারসনের একটি করে উইকেট ভাগাভাগিই ওয়েলিংটনে অসাধারণ এক জয় উপহার দিয়েছে নিউজিল্যান্ডকে। এই জয়ে বিশ্বকাপ ক্রিকেটে সর্বাধিকবার সেমিফাইনালে ওঠার অস্ট্রেলীয় রেকর্ডটিতে ভাগ বসাল কিউইরা।

