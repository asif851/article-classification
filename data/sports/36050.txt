
জিম্বাবুয়ের পাকিস্তান সফর নিয়ে কদিন ধরেই নানা খবর ভাসছে বাতাসে। তবে সর্বশেষ, দুই দলের সিরিজ নিয়ে তৈরি হওয়া অনিশ্চয়তার মেঘ কাটতে শুরু করেছে। জিম্বাবুয়ে ক্রিকেট (জেডসি) পাকিস্তানে যাওয়ার ব্যাপারটি নিশ্চিত করেছে। তবে বেঁকে বসেছে আন্তর্জাতিক ক্রিকেট কাউন্সিল (আইসিসি)। আজ এক বিবৃতিতে ক্রিকেটের অভিভাবক সংস্থা জানিয়েছে, পাকিস্তানে কোনো ম্যাচ অফিশিয়াল পাঠাবে না তারা। বিবৃতিতে আইসিসি জানিয়েছে, ‘পিসিবি ও জেডসিকে আজ আইসিসি জানিয়েছে, পাকিস্তান-জিম্বাবুয়ের আসন্ন সিরিজে কোনো ম্যাচ অফিশিয়াল পাঠানো হবে না।’ নিরাপত্তা পরামর্শকের পরামর্শ মেনে এ সিদ্ধান্ত নিয়েছে আইসিসি। প্রশ্ন উঠেছে, আইসিসির ম্যাচ অফিশিয়াল উপস্থিত না থাকলে সেগুলো কি আন্তর্জাতিক ম্যাচ হিসেবে স্বীকৃতি পাবে? এ ক্ষেত্রে আইসিসি আশ্বস্ত করেছে দুই দলকে। জানিয়েছে, এ ক্ষেত্রে বিকল্প হিসেবে স্থানীয় ম্যাচ অফিশিয়ালদের দায়িত্ব দিতে পারবে পিসিবি। তাতে আন্তর্জাতিক ম্যাচ হিসেবে স্বীকৃতি পেতে কোনো অসুবিধা হবে না। ওদিকে নানা নাটকের পর  জিম্বাবুয়ে পুনরায় ‘রাজি’ হয়েছে পাকিস্তান সফরে যেতে। নিরাপত্তার কারণে জিম্বাবুয়ের অনেক খেলোয়াড়ই নাকি যেতে রাজি ছিলেন না এ সফরে। তবে ক্যারিয়ারের ভবিষ্যতের কথা চিন্তা করে অনেকে মত বদলাতে বাধ্য হয়েছেন। বার্তা সংস্থা রয়টার্সকে জিম্বাবুয়ে কোচ ডেভ হোয়াটমোর বলেছেন, ‘দল পাকিস্তানের উদ্দেশে উড়াল দেবে রোববার।’ দুই টি-টোয়েন্টি ও তিন ওয়ানডের সিরিজ শুরু হওয়ার কথা ২২ মে। তথ্যসূত্র: ক্রিকইনফো ও রয়টার্স।
