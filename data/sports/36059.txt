
ক্রিস্টিয়ানো রোনালদো নিজেকেই এই গ্রহের শ্রেষ্ঠ ফুটবলার মনে করেন। তাঁর ধারণা, গত আট বছরের মাঠের পারফরম্যান্সেই তিনি ছাড়িয়ে গেছেন আর সবাইকে। এমনকি শ্রেষ্ঠত্বের দৌড়ে তিনি পেছনে ফেলেছেন লিওনেল মেসিকেও!স্প্যানিশ পত্রিকা মার্কার সঙ্গে দেওয়া এক সাক্ষাৎকারে নিজের অকপট চরিত্রই বাইরে নিয়ে এসেছেন পর্তুগিজ এই তারকা। গত আট বছরে নিজের সমস্ত অর্জনের কথা উল্লেখ করে বলেছেন, ‘এমন একজন খেলোয়াড়ের নাম বলুন তো যার সাফল্য আমার মতো।’রোনালদোর এমন কথার প্রতি-উত্তরে মেসির প্রসঙ্গ এলেও তিনি দমেননি। যুক্তি-টুক্তির ধার না ধেরেই তাঁর উত্তর, ‘আপনি বিশ্বের এক নম্বর খেলোয়াড় কি না, সেটা বড় প্রশ্ন নয়, এ নিয়ে বিশদ আলোচনারই দরকার আছে। অনেকে বলেন মেসি বিশ্বের এক নম্বর খেলোয়াড়। কিন্তু আমার তা মনে হয় না। আমি মনে করি, আমিই সেরা, মেসি নয়।’কঠোর পরিশ্রমই তাঁকে এই পর্যায়ে এনেছে। এই পর্যায়ে আসতে তাঁকে অনেক ব্যথা সইতে হয়েছে। অনেক ঘাম ঝরাতে হয়েছে। ক্যারিয়ারের এই পর্যায়ে এসে তাঁর উপলব্ধি, ‘কঠোর পরিশ্রমের বিকল্প নেই। প্রচণ্ড পরিশ্রম না করলে কোনো কিছুরই শীর্ষে যাওয়া যায় না।’ফুটবলকে প্রচণ্ড ভালোবাসেন তিনি। আর খেলাটিকে ভালোবেসেই সয়েছেন পরিশ্রমের কষ্ট, শারীরিক ব্যথা-বেদনা। ফুটবলকে তিনি মনে করেন তাঁর জীবনেরই অংশ।
