
বেশ কিছু দিন ধরেই আর্জেন্টাইন গণমাধ্যম সমালোচনার তিরে বিঁধছিল মেসিদের। বিশ্বকাপ বাছাইপর্বে বাজে পারফরম্যান্সের কারণে এমন সমালোচনা খুবই স্বাভাবিক। বিশেষ করে গত সপ্তাহে চিরপ্রতিদ্বন্দ্বী ব্রাজিলের কাছে ৩-০ গোলে হেরে যাওয়ার পর কোচ এদুয়ার্দো বাউজা ও ফুটবলারদের তুলাধোনা করে চলেছে গণমাধ্যম। মাঠের পারফরম্যান্সের সমালোচনা নিয়ে কোনো অভিযোগ নেই। কিন্তু সমালোচনা খেলোয়াড়দের ব্যক্তিজীবনকে লক্ষ্যবস্তু বানানোতেই চটেছেন মেসিরা। কলম্বিয়ার বিপক্ষে ৩-০ গোলে জিতে গণমাধ্যম বয়কটের ডাক দিয়েছেন তাঁরা।কলম্বিয়ার বিপক্ষে ম্যাচ শেষে লিওনেল মেসির নেতৃত্বে আর্জেন্টিনা দলের ২৫ জন খেলোয়াড় সংবাদ সম্মেলন কক্ষে এসে বয়কটের ঘোষণা দেন। এ সময় এক লিখিত বক্তৃতায় মেসি বলেন, পরবর্তী ঘোষণা না দেওয়া পর্যন্ত এই বয়কট চলবে। এ সময় আর্জেন্টাইন গণমাধ্যমের মুখোমুখি হবেন না মেসিসহ আর্জেন্টিনা দলের ফুটবলাররা। বক্তৃতায় মেসি বলেন, ‘আমরা সিদ্ধান্ত নিয়েছি, আপাতত আমরা কেউ গণমাধ্যমের সঙ্গে কথা বলব না। আমাদের বিরুদ্ধে অনেক অভিযোগ আনা হয়, যেগুলো খুবই অসম্মানজনক। আমরা কখনোই এ ব্যাপারে কিছু বলি না। আমরা খুবই দুঃখিত, কিন্তু এ ছাড়া আমাদের কোনো উপায়ও ছিল না।’ দু-একটি গণমাধ্যমের জন্যই এমন সমস্যার সৃষ্টি হয়েছে বলে জানিয়েছেন মেসি, ‘আমরা জানি, সব গণমাধ্যমই এ ধরনের বাজে কর্মকাণ্ডে জড়িত নয়। তারা আমাদের সম্মান করে। তবে কোনো খেলোয়াড়ের ব্যক্তিগত জীবনকে লক্ষ্য বানানোটা খুবই অন্যায্য একটা ব্যাপার।’ সম্প্রতি একটি রেডিও স্টেশনে এজেকুয়েল লাভেজ্জিকে নিয়ে একটি সংবাদ পরিবেশিত হয়। যাতে অভিযোগ করা হয়, লাভেজ্জি অনুশীলনের পর মারিজুয়ানা নিয়ে থাকেন। লাভেজ্জির এই সংবাদটিই আর্জেন্টাইন গণমাধ্যমের বিরুদ্ধে বয়কটের মতো সিদ্ধান্ত নিতে বাধ্য করেছে আর্জেন্টাইন ফুটবলারদের। আর্জেন্টাইন ফুটবলারদের কেউ কথা না বললেও কোচ বাউজা ঠিকই মুখোমুখি হয়েছিলেন সংবাদমাধ্যমের। কলম্বিয়ার বিপক্ষে তিন গোলের জয়ে তিনি প্রকাশ করেছেন নিজের সন্তুষ্টি, ‘আমি খেলোয়াড়দের বলেছি, আমি আজ খুবই খুশি ওদের পারফরম্যান্সে। এক সপ্তাহ ধরে গণমাধ্যমে আমাদের যেভাবে সমালোচনা হচ্ছে, তাতে করে কলম্বিয়ার বিপক্ষে এই ম্যাচটি মোটেও সহজ ছিল না আমাদের জন্য।’ সূত্র: রয়টার্স।
