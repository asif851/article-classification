
এই ম্যাচ হারলে আইপিএলের সেমিফাইনালের লড়াই থেকেই ছিটকে যেত কলকাতা নাইটরাইডার্স। তবে বাংলাদেশের ক্রিকেটপ্রেমীদের কাছে ম্যাচটা কলকাতা বনাম হায়দরাবাদ ছাপিয়ে হয়ে উঠেছিল বাংলাদেশের দুই তারকার লড়াই। ব্যক্তিগত সেই লড়াইয়ে মুস্তাফিজুর রহমানের কাছে সাকিব আল হাসান হারলেও দলীয় লড়াইয়ে অবশ্য জয়টা সাকিবের দলেরই। আজ ইডেনে সানরাইজার্স হায়দরাবাদকে ২২ রানে হারিয়ে আইপিএলের কক্ষপথেই আছে কলকাতা, উঠে এসেছে তিনে। 
কলকাতার জন্য স্বস্তির ম্যাচ, আর এই ম্যাচে মুস্তাফিজের ছয়টি বল খেলেছেন সাকিব। রান নিতে পেরেছেন মাত্র চার। মুস্তাফিজ তাঁর ৪ ওভারে অবশ্য রানের লাগামটা এভাবে টেনে ধরতে পারেননি। ৪ ওভারে দিয়েছেন ৩২ রান, উইকেট একটি। হায়দরাবাদের কেউই আসলে কৃপণ বোলিং করতে পারেননি। আগে ব্যাট করে তাই কলকাতা তুলে ফেলে ১৭১ রান; যা শেষ পর্যন্ত জয়ের জন্য হলো যথেষ্টই। তবে শিখর ধাওয়ান যতক্ষণ ছিলেন, জয়ের আশা ভালোভাবেই বেঁচে ছিল হায়দরাবাদের। ৩০ বলে ৫১ রানের দারুণ এক ইনিংস ফিরলেন এই ওপেনার, হায়দরাবাদও আস্তে আস্তে ছিটকে যেতে থাকল জয়ের রাস্তা থেকে।ডেভিড ওয়ার্নার, নামান ওঝা, যুবরাজ সিং, কেন উইলিয়ামসন—কেউই বেশি দূর টানতে পারলেন না হায়দরাবাদকে। কলকাতার স্পিনাররা বল করলেন দারুণ। সুনীল নারাইন ২৬ রানে নিলেন ৩ উইকেট। কুলদীপ যাদব ২৮ রানে ২টি। সাকিবও শেষ পর্যন্ত খারাপ করেননি। ৩৪ রানে নিয়েছেন যুবরাজ সিংয়ের উইকেট।  ১৭১ রানের জবাবে শুরুটা কিন্তু দারুণ করেছিল হায়দরাবাদ। প্রথম ৩ ওভারে স্কোরবোর্ডে ২৮ রান—কলকাতার বোলারদের ভালোই চ্যালেঞ্জ জানিয়েছিল হায়দরাবাদের ব্যাটসম্যানরা। তৃতীয় ওভারে বল করতে এসে সাকিব দিলেন ১১ রান। নিজের দ্বিতীয় ওভারে আরও ১২। তাঁর প্রথম ২ ওভারে ২৩ রান তুলে দারুণ শুরু করেছিল হায়দরাবাদ। ১৪ ওভারে হাতে ৭ উইকেট রেখে ১০৬ রান তুলে ফেলা হায়দরাবাদ থামল ৮ উইকেটে ১৪৯ রানে। সাকিব প্রথম ২ ওভারে খরুচে হলেও পরের দুই ওভারে রাশ টেনে ধরে শেষটা ভালোই করেছেন। এক ম্যাচ পর তাঁর দলও ফিরে এসেছে জয়ের পথে।
