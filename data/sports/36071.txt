
শুধু নাকি এনরিকে আসবেন না; মেসিকেও টেনে আসার চেষ্টা করবেন। গত নভেম্বরে মেসি বার্সেলোনার সঙ্গে নতুন চুক্তি সই করেছেন, যার মেয়াদ আছে ২০২১ সাল পর্যন্ত। আর নেইমার-ধাক্কা থেকে শিক্ষা নিয়ে মেসির রিলিজ ক্লজ বার্সেলোনা বানিয়ে দিয়েছে ৭০০ মিলিয়ন ইউরো।
আর্সেন আর আর্সেনাল! প্রায় সমার্থক হয়ে থাকা ২২ বছরের এই অধ্যায়ের শেষ হচ্ছে। ইংলিশ ক্লাবটির কোচের পদ থেকে সরে যাচ্ছেন ওয়েঙ্গার। জোর গুজব, নতুন কোচ হিসেবে দায়িত্ব নিতে যাচ্ছেন লুইস এনরিকে। বার্সেলোনার দায়িত্ব নিয়েও ট্রেবল জেতানো এই কোচ শুধু নিজে আসছেন না; সাবেক দল থেকে নাকি আনছেন লিওনেল মেসিকেও!
বার্সেলোনার হয়ে আটটি শিরোপা জেতা এনরিকে এক বছর ধরে বিশ্রামে আছেন। আবার কাজে ফেরার জন্য প্রস্তুত এই ৪৭ বছর বয়সী। ব্রিটিশ দৈনিক ডেইলি মেইলের খবর, ওয়েঙ্গারের উত্তরসূরি হিসেবে এনরিকে প্রায় নিশ্চিত হয়ে আছেন। কেবল বাকি শুধু আনুষ্ঠানিকতা। শুধু এনরিকে আসবেন না। মেসিকেও টেনে আসার চেষ্টা করবেন। গত নভেম্বরে মেসি বার্সেলোনার সঙ্গে নতুন চুক্তি সই করেছেন, যার মেয়াদ আছে ২০২১ সাল পর্যন্ত। আর নেইমার-ধাক্কা থেকে শিক্ষা নিয়ে মেসির রিলিজ ক্লজ বার্সেলোনা বানিয়ে দিয়েছে ৭০০ মিলিয়ন ইউরো।
ফলে আদৌ কি মেসিকে আর্সেনালে দেখা যাওয়া সম্ভব? উত্তরটা নেতিবাচক হলেও পুরো উড়িয়েও দেওয়া যাচ্ছে না। মেসি গত নভেম্বরে বার্সার সঙ্গে সই করার আগে কয়েক মাস ব্যাপারটি ঝুলিয়ে রেখেছিলেন। সব মিলিয়ে ‘মেসি-বার্সা চিরকালের সম্পর্ক’, ব্যাপারটি আর তেমন নেই। চ্যাম্পিয়নস লিগে টানা তৃতীয় বছরের ব্যর্থতার পর মেসিকে নিয়ে বার্সেলোনা-সমর্থকদের একটা অংশের মধ্যেও অনেক নেতিবাচক কথা শোনা গেছে। এমনকি ছাড় পাননি আন্দ্রেস ইনিয়েস্তা, যিনি নিজে ক্লাব ছাড়ছেন এ মৌসুমের পরেই।
অনেকে মনে করেন, মেসির আর বার্সেলোনাকে দেওয়ার কিছু নেই। এবার নতুন চ্যালেঞ্জ নেওয়া উচিত তাঁর। এনরিকে আর্সেনালের কোচ হলে মেসির সঙ্গে একবার হলেও কথা বলবেন নিশ্চিত। আর মেসি নিজে ক্লাব ছাড়তে চাইলে বার্সেলোনার সাধ্য থাকতে না তাঁকে আটকানোর। এমনিতে মেসির শৈশবেই আর্সেনাল তাঁকে দলে ভেড়ানোর একটা উদ্যোগ নিয়েও তা সম্পন্ন করেনি। সেই আক্ষেপ কি এত দিন পরে মেটানোর উদ্যোগ নেবে আর্সেনাল? মেসিও কি রাজি হবেন এত দিনের সম্পর্ক ছিন্ন করতে?
সবার আগে এনরিকেকে কোচ হতে হবে আর্সেনালের। সেটাই তো এখনো পুরো পাকা নয়! ফলে বার্সার সমর্থকেরা আপাতত স্বস্তিতে থাকতে পারেন। যদিও নেইমার-অভিজ্ঞতার পর এখন দলবদল-সংক্রান্ত কোনো গুঞ্জনকেই আর হালকা করে দেখার ভুল কেউ করবে না!
