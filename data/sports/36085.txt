
ওভালে আজ ৩০৫ রান করেও ইংল্যান্ডের বিপক্ষে জিততে পারেনি বাংলাদেশ। রানে ভরা এই উইকেটে স্কোরটা যে কিছু নয়, সেটি বুঝেছে বাংলাদেশ। মাশরাফি বিন মুর্তজাও স্বীকার করে নিচ্ছেন রানটা কম হয়ে গেছে। 
৩০০ রান—হৃষ্টপুষ্ট স্কোর বলতে হবে। কিন্তু এই সময়ে আইসিসির টুর্নামেন্টের রানপ্রসবা উইকেটে স্কোরটা যে নিরাপদ নয়, আজ ভালোভাবেই বুঝেছে বাংলাদেশ। ম্যাচ শেষে মাশরাফিও তা মানছেন, ‘৩০০ সব সময়ই ভালো স্কোর, তবে এই উইকেটে আমাদের রান কম হয়ে গেছে। তারা অসাধারণ ব্যাটিং করে ম্যাচটা আমাদের হাত থেকে নিয়ে গেছে।’বাংলাদেশ প্রথম ৫ ওভারে করেছে ১৪, শেষ ৫ ওভারে ৪৩ রান। শুরুটা যেমন ধীর, শেষে উইকেট হাতে রেখেও ঝড়টা তীব্র করতে ব্যর্থ। সংগ্রহটা তাই বিশাল পাহাড়ে রূপ নেয়নি। কেন প্রত্যাশা অনুযায়ী রান হয়নি, সেটির ব্যাখ্যায় বাংলাদেশ ওয়ানডে অধিনায়ক বললেন, ‘শুরুতে উইকেটে সুইং ছিল। ব্যাটসম্যানরা একটু সময় নিয়েছে। তবে পরে সাত-আট উইকেট হাতে রেখে আমাদের আরও ভালো করা উচিত ছিল।’বাংলাদেশ আজ আট ব্যাটসম্যান নিয়ে খেলেছে। এতে আরেকজন বোলারের প্রয়োজনীয়তা ভালোভাবে অনুভব করেছে বাংলাদেশ। একাদশ নির্বাচন ঠিক ছিল না কি না, সে প্রশ্ন তাই উঠছে। মাশরাফির উত্তর, ‘প্রথম ম্যাচ, তাই আটজন ব্যাটসম্যান নিয়ে খেলেছি। এটা নিয়ে ভাবতে হবে। মূল বোলারদের ভালো করতে হবে। বাড়তি একজন বোলার নিয়েও চিন্তা করতে হবে।’বাংলাদেশের উপলব্ধি তাই দুটি: রানটা কম হয়ে গেছে, বোলারের সংখ্যাটাও।
 
