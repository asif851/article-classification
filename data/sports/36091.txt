
হেলমেট খুলবেন তো? এক সময় মনে হচ্ছিল ব্যাট আলতো উঁচিয়েই শেষ! শেষ পর্যন্ত সাকিব আল হাসান হেলমেট খুললেন। এক হাতে ধরা হেলমেট, অন্য হাতে ‘উন্নত মম শির’ হয়ে থাকা ব্যাট—এতটুকুতেই শেষ হয়ে গেল তাঁর উদযাপন। ডাবল সেঞ্চুরিতে পৌঁছেও সাকিব এত নির্লিপ্ত! সামাজিক মাধ্যম থেকে সংবাদ সম্মেলন—কৌতূহল তো ছিলই। সর্বশেষ ‘স্যালুট’ উদযাপন দিয়ে ঝড় তুলে দেওয়া সাকিব এবার আলোচনায়—উদযাপনটা অনাড়ম্বর হলে বলে।
প্রশ্নটা দিন শেষে তাঁর কাছেও গেল। সংবাদ সম্মেলনে যে উত্তরটা দিলেন, এটাই যেন আসল সাকিব হয়ে থাকল, ‘সেলিব্রেশন কেন করিনি...জানি না কেন। মন থেকে আসেনি। মনে হয়নি ওই ভাবে করার দরকার। আসলে একটা অর্জন হয়ে গেলে তখন আরও একটা অর্জনের লক্ষ্য তৈরি হয়। সেটা ​শেষ হলে আরেকটা। এই জন্যই মনে হয়।’এই অন্তহীন ক্ষুধাই সাকিবকে ‘সাকিব’ বানিয়েছে। যিনি আরও ভালো করতে চান, আরও ভালো। আর এ কারণেই ২১৭ রানে আউট হয়ে, ইতিহাস আর রেকর্ডের পাতায় পাতায় নাম ছড়িয়ে দিয়েও কী ভীষণ অতৃপ্তি নিয়ে ফিরলেন। প্লেড অন হয়েছেন। আউটের ধরনটা একেবারেই পছন্দ হয়নি তাঁর নিজের। নিউজিল্যান্ডের সবাই এগিয়ে এসে হাত মেলালেন, অভিবাদন জানালেন। সাকিব মাথা নাড়তে নাড়তে ফিরলেন সাজঘরে।শেষ দিকে কি একটু ক্লান্ত হয়ে পড়েছিলেন? সারা দিন ব্যাটিং করেছেন, ২৭৬ বল—এত লম্বা ইনিংস ক্যারিয়ারেই আর কখনো খেলেননি। সাকিব জানালেন, ‘শেষ দিকে একটু ক্লান্ত লাগছিল। তবে এখানকার কন্ডিশনটা (শীতল) এমনই, খুব বেশি ক্লান্ত হই নাই। এটাই যদি বাংলাদেশ বা এশিয়ার কোনো জায়গায় হতো, গ্রীষ্মে বা ওই সময়ে, একেবারে শেষ হয়ে যেতাম। ২১৭ রানের ইনিংস খেলেছি, কিন্তু একবারও গ্লাভস বা কাপড় বদল করতে হয়নি।’সাকিব আসলে ব্যাটিং করছেন গতকাল থেকে। ৫ রানে অপরাজিত থেকে কাল ড্রেসিং রুমে ফিরেছিলেন। এর মধ্যে একবার ক্যাচ দিয়ে বেঁচেও গেছেন। গতকাল এভাবে বেঁচে যাওয়ার পর কোনো ভাবনা কাজ করেছিল ভেতরে-ভেতরে? সাকিবের উত্তর, ‘কালকে যখন ক্যাচটা মিস করল, সন্ধ্যার সময় রুমে গেলাম। বউ ইদানীং ক্রিকেট বোঝে। ওর সঙ্গে ফোনে কথা বলছিলাম। ওকে সরাসরি বলিনি, কিন্তু তখন আমার মনে কাজ করছিল, বড় ক্রিকেটাররা এ রকম ম্যাচে লাইফ পেলে বড় রান করে ফেরে। দেখা যাক হয় কি না। মনের ভেতর কেমন জানি করছিল। একটা আত্মবিশ্বাস ছিল। তবে শুধু ভাগ্য নয়; আমার কষ্ট ছিল, পরিস্থিতি বুঝে ব্যাটিং করতে হয়েছে। ভিন্ন ভিন্ন পরিস্থিতি সামলাতে পেরেছি—এটাই সবচেয়ে তৃপ্তির।’
