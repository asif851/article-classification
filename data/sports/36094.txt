
সড়ক দুর্ঘটনায় মারাত্মক আহত হয়েছেন বিসিবির হাই পারফরম্যান্স (এইচপি) ইউনিটের ক্রিকেটার নিহাদুজ্জামান। জাতীয় লিগের জন্য রাজশাহী বিভাগের ক্যাম্পে যোগ দিতে গত বুধবার ঢাকা থেকে রাজশাহী যাওয়ার পথে সিরাজগঞ্জে বাস দুর্ঘটনায় পড়েন বাংলাদেশ অনূর্ধ্ব-১৯ দলের বাঁহাতি স্পিনার। তাঁদের বহনকারী বাসটি গাছের সঙ্গে সজোরে ধাক্কা খায়, আর এতে অনেকের সঙ্গে আহত হন নিহাদুজ্জামান। তাঁর কপাল ও মাথায় ১২টি সেলাই দিতে হয়েছে। একই বাসে তাঁর সঙ্গে থাকা রাজশাহী দলের সতীর্থ নাঈম ইসলাম জুনিয়রও পায়ে ব্যথা পেয়েছেন।দুর্ঘটনার পর প্রথমে নাটোরে ও পরে রাজশাহীর হাসপাতালে নেওয়া হয় নিহাদুজ্জামানকে। চিকিৎসকেরা আশঙ্কামুক্ত ঘোষণার পর কালই তিনি রাজশাহীর বাসায় ফিরে গেছেন।
