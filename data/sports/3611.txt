
লক্ষ্যটা কঠিনই ছিল। চতুর্থ ইনিংসে ওই লক্ষ্য তাড়া করে টেস্ট জিতে নেওয়ার ভাবনাটা বোধ হয় দূরে সরিয়ে রেখেছিল শ্রীলঙ্কাই। কিন্তু তাই বলে এমন অসহায় আত্মসমর্পণ! ওয়েলিংটনে রীতিমতো আত্মসমর্পণই করেছে লঙ্কান-বাহিনী। অথচ এই টেস্টে তৃতীয় দিন পর্যন্ত জয়ের স্বপ্ন দেখছিল শ্রীলঙ্কাই!৩৯০ রানের লক্ষ্যে দ্বিতীয় ইনিংসে ব্যাট করতে নেমে শ্রীলঙ্কা ‘শেষ’ হয়ে গেছে ১৯৬ রানেই। প্রথম ইনিংসে ১৩৫ রানে পিছিয়ে থাকা নিউজিল্যান্ড জয় পেয়েছে ১৯৩ রানের বড় ব্যবধানেই।প্রথম ইনিংসে পিছিয়ে থাকার পরেও দৃঢ় প্রত্যয়ে ঘুরে দাঁড়িয়ে বেশ অনেক দিন পরই টেস্ট জিতল নিউজিল্যান্ড। ১৯৯৪ সালে পাকিস্তানের বিপক্ষে শেষবারের মতো প্রথম ইনিংসে ১৪৪ রান পেছনে থেকে জয় তুলে নিয়েছিল তারা। শ্রীলঙ্কার বিপক্ষে এবারের জয়টি এমন কেতার দ্বিতীয় জয়। প্রথম ইনিংসে ২২১ রানে অলআউট হওয়া নিউজিল্যান্ড দ্বিতীয় ইনিংসে গড়ে তোলে ৫২৪ রানের বিশাল সংগ্রহ। কেন উইলিয়ামসন ও বিজে ওয়াটলিং দ্বিতীয় ইনিংসে ষষ্ঠ উইকেট জুটিতে ৩৬৫ রান তুলেই মূলত প্রস্তুত করে দেন এই অনন্য জয়ের ক্ষেত্র।ওয়েলিংটন টেস্টে ব্যাটিংটা সুনামমতো করতে পারেনি শ্রীলঙ্কা। প্রথম ইনিংসে অবশ্য কুমার সাঙ্গাকারা দারুণ ব্যতিক্রম। বারো হাজারি ক্লাবের সদস্য হওয়া ছাড়াও ২০৩ রানের দুর্দান্ত এক ইনিংস খেলে দলকে দেখিয়েছিলেন জয়ের স্বপ্ন। তৃতীয় দিন পর্যন্ত এই স্বপ্নটা জিইয়ে ছিল বেশ ভালোভাবেই। কিন্তু চতুর্থ দিন উইলিয়ামসন ও ওয়াটলিং দেয়াল গড়ে তুলে ধীরে ধীরে লঙ্কান স্বপ্নকে ঠেলে দেন দূর-দিগন্তে।দ্বিতীয় ইনিংসে ব্যাটিংটা ভালো হলে অন্তত ড্রয়ের স্বপ্নটা দেখা যেত। কিন্তু সেটা আর হয়নি। মার্ক ক্রেইগের দারুণ বোলিংয়ে (৪/৫৩) লড়াইটাও জমিয়ে তুলতে পারেননি শ্রীলঙ্কান ব্যাটসম্যানরা। কুশল সিলভা আর লাহিরু থিরিমান্নের দুটো ফিফটি (যথাক্রমে ৫০ ও ৬২) নিউজিল্যান্ডের জয়টাকে প্রলম্বিতই করতে পেরেছে কেবল।নিউজিল্যান্ডের পক্ষে ক্রেইগের ৪ উইকেট ছাড়াও, ট্রেন্ট বোল্ট ৫৫ রানে তুলে নিয়েছেন ২ উইকেট। সাউদির সংগ্রহ ১ উইকেট। পাশাপাশি ব্রেসওয়েল তাঁর ঝুলিতে ২ উইকেট পুরেছেন ৫৫ রানের বিনিময়ে। সূত্র: এএফপি, ক্রিকইনফো।এই জয়ে দুই টেস্টের সিরিজ ২-০ ব্যবধানে জিতে নিল ব্রেন্ডন ম্যাককালামের দল।
