
দ্বিতীয় দিনে পার্থ টেস্ট ঘুরে গেল ১৮০ ডিগ্রি। কে জানত, প্রথম দিনে অস্ট্রেলিয়ার হাসি এমনভাবে কেড়ে নেবে দক্ষিণ আফ্রিকা? দ্বিতীয় দিন শেষে ৮ উইকেট হাতে রেখে ১০২ রানে এগিয়ে যাওয়া দক্ষিণ আফ্রিকার হাতেই তো এখন ম্যাচের নিয়ন্ত্রণ।অথচ সকালটা আভাস দিচ্ছিল অন্য কিছুর। আগের দিনের সঙ্গে আরও ৫৩ রান যোগ করে ফেলেছিলেন অস্ট্রেলিয়ার দুই ওপেনার। ডেভিড ওয়ার্নারের সেঞ্চুরিটা তখন মনে হচ্ছিল সময়ের ব্যাপার। দক্ষিণ আফ্রিকার ২৪২ রানকেও তখন মনে হচ্ছিল ছোট্ট একটা টিলা। কে জানত, সেটি টপকাতেই অস্ট্রেলিয়ার এমন দম ফুরিয়ে যাবে? সেঞ্চুরি থেকে ৩ রান দূরে ওয়ার্নার যখন আউট হলেন, অস্ট্রেলিয়ার রান তখন ১৫৮। এরপর ৮৬ রান যোগ করতেই হারিয়ে ফেলেছে ৯ উইকেট। তার চেয়েও বড় কথা, দক্ষিণ আফ্রিকা শেষ ৯ উইকেট তুলে নিয়েছে ডেল স্টেইনকে ছাড়াই। দিনের প্রথম আঘাতটা দিয়েছিলেন স্টেইনই। কিন্তু ওয়ার্নারকে ফিরিয়ে দেওয়ার পর করতে পারলেন মাত্র আটটি বল। কাঁধের পেশিতে চোট পেয়ে মাঠ ছেড়েছেন প্রোটিয়া পেসার। সফরটাই শেষ হয়ে গেছে তাঁর।দক্ষিণ আফ্রিকার জন্য যেটি বড় আঘাত হওয়ার কথা ছিল, সেটিকে তারা যেন নিল উল্টো প্রেরণা হিসেবে। ভারনন ফিল্যান্ডার, কাগিসো রাবাদা ও অভিষিক্ত বাঁহাতি স্পিনার কেশব মহারাজের বলে এরপর একের পর এক উইকেট হারিয়েছে অস্ট্রেলিয়া। রাবাদার দুর্দান্ত এক ডেলিভারিতে ছত্রখান খাজার স্টাম্প, কেশবের প্রথম টেস্ট উইকেটের শিকার অস্ট্রেলিয়া অধিনায়ক স্টিভেন স্মিথ। শন মার্শও ৬৩ রান করে ফিল্যান্ডারের বলে এলবিডব্লু। দুই ওপেনার ওয়ার্নার-মার্শের পর অ্যাডাম ভোজেস (২৮), পিটার নেভিল (২৩) ও পিটার সিডলের (১৮*) ব্যাটিংয়েই মাত্র ২ রানের লিড নিতে পারে অস্ট্রেলিয়া। ফিল্যান্ডার ৫৬ রান দিয়ে পেয়েছেন ৪ উইকেট, মহারাজও ওই ৫৬ রানেই পেয়েছেন তিনটি। ৭৮ রান দিয়ে রাবাদা পেয়েছেন ২ উইকেট। ব্যাটিংয়ের হতাশা বোলিংয়েও আরও বেড়েছে অস্ট্রেলিয়ার। ৪৫ রানের ভেতর কুক ও আমলাকে ফিরিয়ে একটু আশা দেখাচ্ছিলেন সিডল-হ্যাজলউড। কিন্তু অস্ট্রেলিয়ার বোলারদের হতাশ করে ৫৯ রানের অবিচ্ছিন্ন জুটি গড়ে মাঠ ছেড়েছেন এলগার-ডুমিনি। স্টার স্পোর্টস।
