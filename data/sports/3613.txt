
মহেন্দ্র সিং ধোনির বিকল্প খুঁজছে ভারত। ভবিষ্যত্ অধিনায়ক খোঁজার কাজটি নির্বাচকদের জন্য যে কঠিন হবে না, তা বোঝা যাচ্ছে। দুর্দান্ত পারফর্ম করে সেটা বুঝিয়ে দিচ্ছেন বিরাট কোহলি। ধোনি বিশ্রামে থাকায় জিম্বাবুয়ে সফরে ভারতকে নেতৃত্ব দিচ্ছেন ২৪ বছর বয়সী কোহলি। হারারেতে সিরিজের প্রথম ওয়ানডেতে আজ ৬ উইকেটের জয় দিয়ে শুরু হয়েছে সফরটা। ভারতীয় দল জিতেছে কোহলির সেঞ্চুরির ওপর ভর করে। তিন ম্যাচ আগে ওয়েস্ট ইন্ডিজের বিপক্ষে সেঞ্চুরি করেছিলেন তিনি। সেদিনও নেতৃত্বের ভারটা ছিল কোহলির কাঁধেই। এ ম্যাচে টসে জিতে প্রথমে ফিল্ডিং করার সিদ্ধান্ত নেয় ভারত। জিম্বাবুয়ের সংগ্রহ একেবারে মন্দ হয়নি। সিকান্দার রাজার ৮২, আর এলটন চিগুম্বুরার অপরাজিত ৪৩ রানের ওপর ভর করে সংগ্রহ দাঁড়ায় ৭ উইকেটে ২২৮। জবাবে ৩১ বল হাতে থাকতেই জয়ের দেখা পায় ভারতীয় দল। ২২৯ রানের লক্ষ্যে খেলতে নামা ভারতের শুরুটা তেমন ভালো হয়নি। ৫৭ রানের মধ্যে সাজঘরে ফেরেন দুই উদ্বোধনী ব্যাটসম্যান শিখর ধাওয়ান ও রোহিত শর্মা। এর পরই আম্বাতি রাইডুকে নিয়ে প্রতিরোধ গড়েন কোহলি। সেই প্রতিরোধেই জয়ের কাছাকাছি পৌঁছে যায় ভারত। জিম্বাবুয়ে যখন তৃতীয় উইকেটের দেখা পায়, তখন ভারতের সংগ্রহ ২১৬ রান। ১৩টি চার ও একটি ছক্কায় ১০৮ বলে ১১৫ রান করা কোহলিকে ফেরান প্রসপার উেসয়া। রাইডুর উইকেটের দেখা অবশ্য স্বাগতিকেরা পায়নি। দলকে জয়ের বন্দরে নিয়ে তবেই মাঠ ছাড়েন ২৭ বছর বয়সী এই ব্যাটসম্যান। অপরাজিত থাকেন ব্যক্তিগত ৬৩ রান নিয়ে।
 
সংক্ষিপ্ত স্কোর:
জিম্বাবুয়ে: ২২৮/৭ (৫০ ওভার)
রাজা ৮২, চিগুম্বুরা ৪৩*, সিবান্দা ৩৪
মিশ্র ৩/৪৩
ভারত: ২৩০/৪ (৪৪.৫ ওভার)
কোহলি ১১৫, রাইডু ৬৩*. রোহিত ২০, ধাওয়ান ১৭
উেসয়া ২/৩৪
ফল: ভারত ৬ উইকেটে জয়ী।
ম্যাচসেরা: বিরাট কোহলি
সূত্র: ক্রিকইনফো।
 
