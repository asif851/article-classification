
ক্রিকেট বইয়ের সব শট তাঁর দখলে। ব্যাকরণ মেনে মাঠের চারপাশে স্ট্রোকের পসরা সাজিয়ে তুলে নিয়েছেন একেকটা অনবদ্য সেঞ্চুরি। শ্রীলঙ্কা ক্রিকেটের মহিরুহ মাহেলা জয়াবর্ধনে বিদায় জানিয়ে দিলেন সাদা পোশাককে। দক্ষিণ আফ্রিকা ও পাকিস্তানের বিপক্ষে আসন্ন সিরিজ খেলেই টেস্ট থেকে জয়াবর্ধনের বিদায়। তবে তিনি ওয়ানডে ম্যাচ চালিয়ে যাবেন।এক বিবৃতিতে জয়াবর্ধনে জানিয়েছেন, ‘গত ১৮ বছর দেশের প্রতিনিধিত্ব করার বিশেষ অধিকার ও সম্মান পেয়েছি। ফলে সিদ্ধান্ত নেওয়াটা কঠিন ছিল। তবে আমার মনে হয়, এটিই উপযুক্ত সময়।’১৪৫ টেস্টে ২৪৪ ইনিংসে ৫০.১৮ গড়ে ১১ হাজার ৪৯৩ রান সংগ্রাহক জয়াবর্ধনের সেঞ্চুরি ৩৩ ও হাফ সেঞ্চুরি ৪৮টি। শ্রীলঙ্কান ক্রিকেটারের মধ্যে কুমারা সাঙ্গাকারার সঙ্গে যৌথভাবে সর্বোচ্চ রান সংগ্রাহক জয়াবর্ধনের টেস্ট অভিষেক ১৯৯৭ সালে, কলম্বোয়, ভারতের বিপক্ষে।
