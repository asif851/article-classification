
ওয়েস্ট ইন্ডিজের বিপক্ষে তিন ম্যাচের ওয়ানডে সিরিজের জন্য দল ঘোষণা করেছেন ভারতীয় নির্বাচকেরা। ঘোষিত ১৫ সদস্যের দলে বিশেষ কোনো চমক নেই। বাদ পড়েছেন ইশান্ত শর্মা ও বিনয় কুমার। প্রথমবারের মতো ওয়ানডে দলে ডাক পেয়েছেন মুম্বাইয়ের মিডিয়াম পেসার ধাওয়াল কুলকার্নি। সুযোগ পেয়েছেন এর আগে দুটি ওয়ানডেতে খেলা মুহিত শর্মাও।সম্প্রতি ঘরের মাঠে অস্ট্রেলিয়ার বিপক্ষে সিরিজে ব্যর্থ ছিলেন ইশান্ত ও বিনয়। ওয়েস্ট ইন্ডিজের বিপক্ষে তাঁদের বাদ পড়াটা একরকম অনুমিতই ছিল। ক্যারিবীয়দের বিপক্ষে কলকাতা টেস্টে ৯ উইকেট নিয়ে দলের বড় জয়ে অবদান রাখায় ডাক পেয়েছেন মিডিয়াম পেসার মোহাম্মদ সামি। কাঁধে ইনজুরির কারণে চলমান টেস্ট সিরিজের বাইরে থাকা অলরাউন্ডার রবীন্দ্র জাদেজা দলে ফিরেছেন। দলে জায়গা ধরে রেখেছেন মিডল অর্ডার-ব্যাটসম্যান যুবরাজ সিং। তিন ম্যাচের সিরিজ মাঠে গড়াবে ২১ নভেম্বর, কোচিতে। শেষ দুটি ম্যাচ অনুষ্ঠিত হবে যথাক্রমে ২৪ ও ২৭ নভেম্বর।
ভারতীয় দল: মহেন্দ্র সিং ধোনি (অধিনায়ক), শিখর ধাওয়ান, রোহিত শর্মা, বিরাট কোহলি, যুবরাজ সিং, সুরেশ রায়না, রবীন্দ্র জাদেজা, রবিচন্দ্রন অশ্বিন, ভুবনেশ্বর কুমার, মোহাম্মদ সামি, আম্বাতি রাইডু, অমিত মিশ্র, জয়দেব উনাদকাদ, ধাওয়াল কুলকার্নি ও মুহিত শর্মা। সূত্র: ক্রিকইনফো।
 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে।
