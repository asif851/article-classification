
এবারের ব্যালন ডি’অরের সেরা তিনে মনোনয়ন পেয়েছেন। বলা হচ্ছে, লিওনেল মেসি ও ক্রিস্টিয়ানো রোনালদোর ‘দ্বৈতশাসন’ ভেঙে ফুটবলে নতুন যুগের শুরু করবেন নেইমার। ইতো, রোনালদিনহো, রবার্তো কার্লোসের মতো সাবেক কিংবদন্তি থেকে শুরু করে হালের রাফিনহারা পর্যন্ত ফুটবলের ভবিষ্যৎ দেখছেন নেইমারের পায়ে। সবাই বলছেন, এভাবে চলতে থাকলে হয়তো এক সময় ফুটবলের সেরাদের কাতারেও নিজের জায়গা করে নেবেন ব্রাজিল ফরোয়ার্ড। চারিদিক থেকে গত কয়েক দিনে এমন অনেক প্রশংসাই পাচ্ছিলেন নেইমার। এর মধ্যে তাতে হঠাৎ একটু ছেদ ঘটালেন পেলে। বিশ্বসেরা তো দূরের কথা, ব্রাজিল কিংবদন্তি নেইমারকে তাঁর সাবেক ক্লাব সান্তোসেরই সেরা দশের মধ্যে রাখছেন না! পেলে-উত্তর যুগে অনেক নতুন তারকা পেয়েছে ব্রাজিল। জিকো, রোমারিও, রোনালদো, রোনালদিনহো, কাকা...তালিকা করতে শুরু করলে তা দীর্ঘতরই হবে। এঁদের মধ্যেও নেইমারকেই দেখা হচ্ছিল ‘নতুন পেলে’ হিসেবে। খেলার ধরনে, মানে অনেকটা মিল তো আছেই, দুজনে আবার উঠেও এসেছেন একই ক্লাব-সান্তোস থেকে। সাফল্য এনে দিয়েছিলেন দুজনই। ১৯৬৩ সালে পেলে যা করেছিলেন, সেটিই ২০১১ সালে করে দেখিয়েছেন নেইমারও— সান্তোসকে কোপা লিবার্তাদোরেস জিতিয়েছিলেন ৪৮ বছর পর। সে সময় পেলেও নেইমারকে ‘নিজের ছেলের মতো’ বলেই ঘোষণা দিয়েছিলেন।যোগ্য বাবার মতো ‘ছেলে’র প্রশংসা যেমন করেছেন সব সময়, তেমনি এবার করলেন সমালোচনা। এই মৌসুমে নেইমারের একের পর এক দুর্দান্ত পারফরম্যান্সে পুরো ফুটবল বিশ্ব যখন এই ব্রাজিলিয়ানে মজে আছে, ঠিক তখনই এল পেলের এই সমালোচনা। তুলে আনলেন নেইমারের খেলার কিছু সীমাবদ্ধতার কথা। ব্রাজিলিয়ান খেলার সাময়িকী প্ল্যাকারকে দেওয়া সাক্ষাৎকারে ব্রাজিল কিংবদন্তি বললেন, ‘ও নিচে নেমে রক্ষণে খুব বেশি অবদান রাখে না। খুব বেশি সুযোগও তৈরি করে না। বল টেনে নিয়ে আসে না। এত সীমাবদ্ধতার কারণে ওকে সেরা খেলোয়াড়দের সঙ্গে তুলনা করাটাও কঠিন। নেইমার ভালো খেলোয়াড়, কিন্তু ও হেড করে কয়টা গোল করেছে?’এটুকুতেই থামলেন না পেলে। বিশ্বসেরা তো নয়ই, নেইমারকে সান্তোসেরও সেরা দশ খেলোয়াড়ের মধ্যে রাখছেন না সর্বকালের অন্যতম সেরা এই ফুটবলার। গত অক্টোবরে একবার কথাটা বলেছিলেন, এবার আবারও বললেন, ‘নেইমারের চেয়ে ভাসকনসেলস (পঞ্চাশের দশকের সান্তোস খেলোয়াড়) দশ গুণ ভালো।’নেইমারকে সেরা না মানলেও তাঁর বার্সেলোনা সতীর্থ মেসিকে এই মুহূর্তে বিশ্বসেরা মানছেন পেলে, ‘মেসি গত দশ বছরেরই সেরা খেলোয়াড়। যদিও সে-ও খুব বেশি ভালো হেড করতে পারে না, আর ডান পা-ও খুব কম ব্যবহার করে। ক্রিস্টিয়ানো (রোনালদো) কিছুদিন আগে ওই মানে ছিল। আমার কাছে তো মনে হয়েছে, ও রোনালদো নাজারিওর (ব্রাজিল স্ট্রাইকার) সমমানের ছিল।’মেসি-রোনালদো-নেইমারদের ক্ষেত্রে যা হয়, তুলনাটা বর্তমান সময়ের খেলোয়াড়দের ছাপিয়ে সর্বকালের সেরাদের সঙ্গে হয়। তবে এভাবে এক যুগের সঙ্গে অন্য যুগের খেলোয়াড়দের তুলনা করতে রাজি নন পেলে। নিজের উদাহরণ দিয়েই বললেন, ‘আমার সময়ের চেয়ে এই সময়ে আমি আরও ভালো খেলোয়াড় হতে পারতাম। কারণ এখন শারীরিক প্রস্তুতিটা ওই সময়ের চেয়ে অনেক বেশি। প্রতিভা ঈশ্বরের দেওয়া, কিন্তু যদি আরও ভালো প্রস্তুতি নেওয়া যেত...’বাক্যটা শেষ করতে পারেননি পেলে। অবশ্য শেষ করবেন-ইবা কীভাবে! ‘শারীরিকভাবে কম প্রস্তুতি’ নিয়েই মাঠে যা করে দেখিয়েছেন, সেটা অন্যদের কাছে ছিল অকল্পনীয়। আরও ভালো প্রস্তুতি নিলে কী কী করতেন পেলে, সেটি হয়তো তাঁর নিজেরও কল্পনার বাইরে।
