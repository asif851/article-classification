
একের পর এক রূপকথা লিখেই যাচ্ছেন মাইকেল ফেল্‌প্‌স। অবসর ভেঙে ফিরেছিলেন এবারের রিও অলিম্পিকে, এর মধ্যেই তিনটি সোনাও জিতেছে। ২০০ মিটার ব্যক্তিগত মিডলেতে সোনা জিতে গড়ে ফেলেছেন বিরল একটা কীর্তি। পর পর চার অলিম্পিকে এই ইভেন্টের মুকুট ফেল্‌প্‌সের। অলিম্পিকের ইতিহাসেই একই ইভেন্টে পর পর চার বার সোনা জেতার কীর্তি আছে মাত্র দুইজনের- ডিসকাস থ্রোতে আল ওয়েটার (১৯৫৬-৬৮) এবং লং জাম্পে কার্ল লুইসের (১৯৮৪-১৯৯৬), দুজনেই ফেল্‌প্‌সের স্বদেশি। সব মিলে অলিম্পিকে নিজের ২২তম সোনা জিতলেন ফেল্‌প্‌স।অথচ প্রথম ল্যাপ শেষে মনে হচ্ছিল, আজ ফেল্‌প্‌সের কাছ থেকে সোনা হাতছাড়া হয়ে যেতে পারে। শুরুর বাটারফ্লাই স্ট্রোকে এগিয়ে ছিলেন স্থানীয় দর্শকদের সমর্থনধন্য ব্রাজিলের সাঁতারু থিয়াগো পেরেইরা। ব্যাকস্ট্রোক লেগেই ফিরে আসতে শুরু করেন ফেল্‌প্‌স। শেষ পর্যন্ত ১ মিনিট ৫৪.৬৬ সেকেন্ড সময় নিয়ে শেষ করেছেন। ১ মিনিট ৫৬.৬১ সেকেন্ড সময় নিয়ে দ্বিতীয় হয়েছেন জাপানের কসুকে হাগিনো। ১ মিনিট ৫৭.০৫ সেকেন্ড সময় ব্রোঞ্জ পেয়েছেন চীনের ওয়াং শুন। এই ইভেন্টে ফেল্‌প্‌সের দীর্ঘদিনের প্রতিদ্বন্দ্বী ও ছয়বারের পদকজয়ী রায়ান লোকটে হয়েছেন পাঁচ, আর পেরেরা শেষ পর্যন্ত শেষ করেছেন সাতে।ফেল্‌প্‌সের রিও মহাকাব্য অবশ্য এখনই শেষ হয়ে যাচ্ছে না। ১০০ মিটার বাটারফ্লাই এখনো বাকি আছে। আগামীকাল সকালে সেটিতে সোনা জিতলে মুকুটে আরও একটি পালক যোগ হবে সর্বকালের অন্যতম সেরা এই অলিম্পিয়ানের।
