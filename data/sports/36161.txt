
ঈদের ছুটির মধ্যেও বাফুফে ভবন সরগরম অনূর্ধ্ব-১৬ দলের বিজয়ী নারী খেলোয়াড় আর কর্মকর্তাদের উপস্থিতিতে। মেয়েরা এসেছে ক্যাম্পে যোগ দিতে। এই মেয়েদের নিয়ে আগামী এক বছরের পরিকল্পনা অনুমোদন করতে এলেন কর্মকর্তারা। গতকাল জরুরি সভায় বসে সেটাই অনুমোদন করেছে বাফুফের নির্বাহী কমিটি।পরপরই চার সহসভাপতিকে পাশে বসিয়ে বাফুফে সভাপতি কাজী সালাউদ্দিন সংবাদ সম্মেলন করে তুলে ধরেন বিস্তারিত। আসছে সেপ্টেম্বরে থাইল্যান্ডে অনূর্ধ্ব-১৬ নারী ফুটবলের চূড়ান্ত পর্বে ভালো করতে এক বছরের পরিকল্পনায় রাখা হয়েছে অনেক কিছুই। যদিও গত কয়েক দিনে কর্মকর্তারা যেসব পরিকল্পনার কথা বলেছেন, মূলত সেসবই আনুষ্ঠানিকভাবে জানানো হলো।নতুন তথ্য, আগামী এক বছর বাফুফে ভবনে ক্যাম্পে থাকার সময় মেয়েদের পড়াশোনার জন্য বাংলা, ইংরেজি, অঙ্কসহ অন্যান্য বিষয়ে চারজন শিক্ষক রাখা হবে। এ ছাড়া দেড় মাস পরপর মেয়েদের জন্য থাকবে ‘ফ্যামিলি ডে’। বাড়ি থেকে মেয়েদের অভিভাবকেরা আসবেন। তিন-চার মাস পর মেয়েরা কয়েক দিনের জন্য বাড়ি যেতে পারবে।এই এক বছরে মেয়েদের পাঁচ-ছয়টি প্রস্তুতি ম্যাচ আয়োজনের কথা আগেই বলা হয়েছিল, কালও সেটাই জানালেন বাফুফের মহিলা কমিটির প্রধান মাহফুজা আক্তার কিরণ। এবং প্রতিপক্ষ হিসেবে চীন, জাপান, কোরিয়ার মতো পরাশক্তির নামও আছে বাফুফের পরিকল্পনায়।ঢাকায় কদিন আগে এএফসি অনূর্ধ্ব-১৬ ফুটবলের গ্রুপ পর্বে বাংলাদেশ দল দুর্দান্ত খেলে চ্যাম্পিয়ন হয়েছে যাঁর কোচিংয়ে, সেই চ্যাম্পিয়ন কোচ গোলাম রব্বানীর নেতৃত্বে বর্তমান তিন কোচকে রাখার ঘোষণা এসেছে অনুমিতভাবেই। একজন বিদেশি ট্রেনার, দেশি না পেলে একজন বিদেশি মহিলা ফিজিও রাখার কথাও আবার বলেছেন কর্মকর্তারা। খেলোয়াড়দের মাসিক ভাতা দেওয়ারও ঘোষণা এসেছে। অঙ্কটা অবশ্য খোলাসা করেননি সালাউদ্দিন। তবে এটুকু বললেন, ‘ছেলেরা জাতীয় দলের ক্যাম্পে থাকলে যে ভাতা পায়, তার চেয়ে কম নয়। বরং বেশিই হবে।’এমন অর্জনের পরও ঈদে বাড়ি যাওয়ার সময় মেয়েদের হাতে বাফুফে দিয়েছিল মাত্র ৫ হাজার টাকা করে। ১৯ সেপ্টেম্বর সোনারগাঁও হোটেলে বিকেল তিনটায় মেয়েদের জন্য সংবর্ধনা অনুষ্ঠান করে সেখানেই নাকি আর্থিক পুরস্কারের বিষয়টা জানাবে দেশের ফুটবলের নিয়ন্ত্রক সংস্থাটি।মেয়েদের নিয়ে এসব পরিকল্পনা আসলেই বাস্তবায়ন হবে? অতীতে অনূর্ধ্ব-১৬ সাফজয়ী দলকে লম্বা সময়ের জন্য প্রশিক্ষণে রাখার কথা বলা হয়েছিল। একাডেমিতে দীর্ঘ মেয়াদে খেলোয়াড় পরিচর্যার অঙ্গীকারও করেছিল ফুটবল ফেডারেশন। কিন্তু সবই কথার কথা থেকেছে, বাস্তবতার মুখ দেখেনি। সেই উদাহরণ টেনে সংবাদ সম্মেলনে ওঠা প্রাসঙ্গিক প্রশ্নটাকে উড়িয়ে দিতে চাইলেন সালাউদ্দিন, ‘আমি যদি বেঁচে থাকি বা ফেডারেশনের চেয়ারে থাকি, তাহলে এসব লিখিত প্রতিশ্রুতি অক্ষরে অক্ষরে পালন করব। না করলে পদত্যাগ করব।’লক্ষণীয় বিষয়, বাংলাদেশের ফুটবলের রূপরেখা আঁকতে নিয়োগপ্রাপ্ত ব্রিটিশ টেকনিক্যাল ডিরেক্টর পল স্মলির এই পরিকল্পনার সঙ্গে দৃশ্যমান উপস্থিতি নেই। সালাউদ্দিনের ব্যাখ্যা, ‘পল এখন ছুটিতে, তবে তাঁর সঙ্গে কথা হয়েছে। তাঁকে নিয়েই পরিকল্পনাটা প্রকাশ করার ইচ্ছা ছিল, কিন্তু সবাই সকাল-বিকেল তাড়া দিচ্ছে, মেয়েদের নিয়ে কী করছি আমরা, জানতে চায়। তাই দ্রুতই এটা করলাম আমরা।’পরিকল্পনা প্রকাশের এই দিনে দুপুরে বাফুফে ভবনে ছিল মেয়েদের রিপোর্টিং। কিন্তু সংবাদমাধ্যমের কাউকে তখন বাফুফে ভবনে ঢুকতে দেওয়া হচ্ছিল না। ময়মনসিংহের কলসিন্দুরের ৯ নারী ফুটবলার ঈদে বাড়ি যাওয়ার পথে বাফুফের অবহেলায় বিড়ম্বনার পড়েছিল, সেই থেকে বাফুফে ‘কঠোর’ হয়ে গেছে। তারকা বনে যাওয়া এই মেয়েদের ছবি তোলারও অনুমতি পাননি ফটোসাংবাদিকেরা। সংবাদমাধ্যমে বাফুফেই ছবি সরবরাহ করেছে।
