
দক্ষিণ আফ্রিকার বিপক্ষে স্মরণীয় সিরিজ জয়, বাংলাদেশ ক্রিকেটের সোনালি এক মুহূর্ত উপহার দেওয়ার পর কী ‘উপহার’ চান খেলোয়াড়েরা? বাংলাদেশ অধিনায়ক মাশরাফি বিন মুর্তজার কথাবার্তায় এমনিতেই ব্যতিক্রম। আজও ব্যত্যয় হলো না। ম্যাচ শেষে পুরষ্কার বিতরণী অনুষ্ঠানে প্রধানমন্ত্রী শেখ হাসিনার কাছে বাংলাদেশ অধিনায়ক চাইলেন একদিনের অতিরিক্ত ঈদ ছুটি!
কদিন বাদেই ঈদ। ঈদুল ফিতরের তিন দিনের ছুটি শুরু হচ্ছে শুক্রবার থেকে। দারুণ এ জয়ের পর পুরস্কার বিতরণী অনুষ্ঠানে প্রধানমন্ত্রীকে ঈদের ছুটিটা একদিন বাড়িয়ে দেওয়ার অনুরোধ জানালেন মাশরাফি, ‘ঈদে এক্সট্রা একটি দিন ছুটি দেন প্লিজ’।প্রথম ওয়ানডেতে হারের পর দক্ষিণ আফ্রিকার বিপক্ষে যেভাবে ঘুরিয়ে দাঁড়িয়ে সিরিজটা জিতে নিল বাংলাদেশ, এক কথায় দুর্দান্ত! তবে এভাবে ঘুরে দাঁড়ানোটা মোটেও সহজ ছিল না বাংলাদেশের জন্য। মাশরাফি বললেন, ‘প্রথম ম্যাচে হারার পর দক্ষিণ আফ্রিকার মতো দলের বিপক্ষে দ্বিতীয় ম্যাচে ঘুরে দাঁড়ানো কঠিন ছিল। কারণ, মানসিকভাবে তৈরি হওয়ার যথেষ্ট সময় ছিল না হাতে। তবুও খেলোয়াড়েরা গুরুত্বের সঙ্গে নিয়েই ২২ গজে অসাধারণ পারফর্ম করেছে। শেষ ম্যাচে অসাধারণ খেলেছে।’সাকিব-মুস্তাফিজদের অসাধারণ বোলিংয়ে বৃষ্টির কারণে ৪০ ওভারে নেমে আসা ম্যাচে দক্ষিণ আফ্রিকা তুলেছে ৯ উইকেটে ১৬৮ রান। লক্ষ্যটাকে মামুলি বানিয়ে প্রোটিয়া বোলারদের প্রতাপের সঙ্গে শাসন করেছেন তামিম ইকবাল ও সৌম্য সরকার। তাতে দল পেয়েছে ৯ উইকেটের বিরাট জয়। মাশরাফি ধন্যবাদ দিচ্ছেন সহযোদ্ধাদের, ‘সৌম্যের ব্যাটিং ছিল দৃষ্টিনন্দন। সাকিবও আজ অসাধারণ খেলেছে। মুস্তাফিজও দারুণ ফাস্ট বোলার হয়ে উঠেছে। সব মিলিয়ে বোলাররা খুবই ভালো করেছে। ব্যাটিংয়ে প্রথম দুই ম্যাচের পর তামিম আজ স্বরূপে ফিরেছে। তার ব্যাটিং ছিল দুর্দান্ত।’ওয়ানডেতে ক্রমেই শক্তিশালী দল হয়ে ওঠা বাংলাদেশ টেস্টে কেন যেন খেই হারিয়ে ফেলে। তবে মাশরাফির বিশ্বাস এ জয় টেস্টেও আত্মবিশ্বাস জোগাবে দলকে, ‘টেস্টের আগে খেলোয়াড়ের আত্মবিশ্বাসের রসদ খুঁজে পাবে। আশা করি, টেস্টেও ভালো করবে বাংলাদেশ। আর দক্ষিণ আফ্রিকাকেও ধন্যবাদ জানায়।’তবে মাশরাফি সবচেয়ে বড় ধন্যবাদ দিলেন দর্শকদের, যারা প্রবল বর্ষণ উপেক্ষা করে উৎ​সাহ জুগিয়েছেন বাংলাদেশ দলকে, ‘আমাদের সমর্থন করার জন্য সকল দর্শককে ধন্যবাদ।’
