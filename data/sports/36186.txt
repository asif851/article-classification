
দিনেশ চান্ডিমাল হয়তো এখন আফসোস করছেন। এই ব্যাটিংটাই যদি তাঁর দল সকালের সেশনে করতে পারত, কলম্বো টেস্টের গল্পটা অন্য রকম হতো। সকালে আগের দিনের ২ উইকেটে ৫০ রান নিয়ে খেলতে নেমে মধ্যাহ্নবিরতির আগেই ১৮৩ রানে অলআউট হয়ে গেছে শ্রীলঙ্কা।
অথচ সেই শ্রীলঙ্কাই ফলোঅনে পড়ে দিনের বাকি দুই সেশনে করেছে ২ উইকেটে ২০৯ রান। সেঞ্চুরি করে আউট হয়েছেন মেন্ডিস, সেঞ্চুরি থেকে ৮ রান দূরে অপরাজিত করুণারত্নে। ইনিংস ব্যবধানে হার এড়াতে এখনো চাই ২৩০ রান। টেস্ট বাঁচানো প্রায় অসম্ভব স্বপ্ন। তবে ভারতকে আবার ব্যাট করতে নামানোর কথা এখন ভাবতেই পারে শ্রীলঙ্কা।
দ্বিতীয় ইনিংসে দলকে ৭ রানে রেখে ফিরে যান থারাঙ্গা। এরপরই করুণারত্নে-মেন্ডিসের ১৯১ রানের দুর্দান্ত জুটি। ১৩৫ বলে ১১০ রানের অসাধারণ এক ইনিংস খেলে মেন্ডিস ফিরেছেন দিনের খেলা শেষ হওয়ার মাত্র ৫ ওভার আগে। তবে ১২টি চারে ৯২ রানে অপরাজিত করুণারত্নে আশা দেখাচ্ছেন লঙ্কানদের।
এর আগে প্রথম ইনিংসে লঙ্কানদের ধসিয়ে দেওয়ার মূল কাজটা করেছেন অশ্বিন ও জাদেজা। আগের দিনের ২ উইকেটের সঙ্গে কাল আরও ৩ উইকেট যোগ করেছেন অশ্বিন। এ নিয়ে ক্যারিয়ারে ২৬তম বারের মতো ইনিংসে ৫ উইকেট পেলেন ভারতীয় অফ স্পিনার। ছাড়িয়ে গেছেন ২৫ বার ৫ উইকেট পাওয়া হরভজন সিংকে। ভারতীয় বোলারদের মধ্যে এখন অশ্বিনের সামনে শুধু অনিল কুম্বলে (৩৫ বার)।
২ উইকেট নিয়ে একটা কীর্তি গড়েছেন অশ্বিনের সঙ্গী জাদেজাও। ৩২তম টেস্টে এসে ছুঁয়েছেন ১৫০ উইকেটের মাইলফলক। বাহাঁতি বোলারদের মধ্যে তাঁর চেয়ে দ্রুত আর কেউ ১৫০ উইকেট পাননি।  আগের দ্রুততম ছিলেন মিচেল জনসন, ১৫০ উইকেট নিতে তাঁর লেগেছিল ৩৪ টেস্ট। ক্রিকইনফো।
