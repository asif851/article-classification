
স্টেডিয়ামের আঙিনায় পা রাখতেই বাঁ পাশে বড় বড় ছবি চোখে পড়বে আপনার। তাতে প্রকাশিত চট্টগ্রামের প্রবেশদ্বার সিটি গেট, আদালত ভবন, সাম্পান ইত্যাদি ঐতিহ্য। স্টেডিয়ামের ভেতরে চলছে বাংলাদেশ-জিম্বাবুয়ের চট্টগ্রাম পর্বের শেষ মুহূর্তের প্রস্তুতি। মাঠ, উইকেট, গ্যালারি সবকিছু প্রস্তুত করা হচ্ছে।তৃতীয় টেস্টের জন্য প্রস্তুত হচ্ছে বাংলাদেশ দলও। যদিও খুলনাতেই টেস্ট সিরিজ জিতে অনেকটা নির্ভার এখন স্বাগতিকেরা। আগের দিন রাতে চট্টগ্রাম এসে কাল অনুশীলনে নামেনি পুরো দল। মুশফিকের নেতৃত্বে বিকেলে মাঠে গেলেন মাত্র ছয়জন। জিম্বাবুয়ের সূচিতে তো অনুশীলনই ছিল না।মাঠে নেমেই মুশফিকসহ সবাই ছুটলেন উইকেট দেখতে। সঙ্গে বোলিং কোচ হিথ স্ট্রিকও। কথা বললেন কিউরেটর জাহিদ রেজার সঙ্গে। ঢাকায় প্রথম টেস্ট থেকেই স্পিনসহায়ক উইকেটপ্রত্যাশী মুশফিক চট্টগ্রামের উইকেট দেখে অসন্তুষ্ট নন।এরই মধ্যে সিরিজ জিতে নেওয়া মুশফিকের এখনো দুশ্চিন্তার নাম হয়তো দলের ওপেনিং জুটি। দুই টেস্টের চার ইনিংসে ৩৩ রান করা ওপেনার শামসুর জায়গা হারিয়েছেন, দলে এসেছেন ইমরুল কায়েস। কাল এই বাঁহাতি ওপেনার অনেকক্ষণ ব্যাট করলেন নেটে। তাঁর পাশের নেটে তখন ব্যাট করছিলেন আরেক ওপেনার এনামুল হক। দুজনের একজনই হবেন তামিম ইকবালের সঙ্গী।একাদশে সুযোগ পাওয়া বা না-পাওয়াটা পরের বিষয়। তবে ইমরুল চাইছেন সিরিজটি হোক ৩-০, ‘আমাদের লক্ষ্য থাকবে তৃতীয় টেস্টটিও জেতা। সেভাবেই আমরা খেলব।’ বাংলাদেশ নির্ভার, কিন্তু একাদশে থাকলে ইমরুল চট্টগ্রাম টেস্টকে নেবেন ব্যক্তিগত চ্যালেঞ্জ হিসেবেই, ‘ওপেনিং জায়গাটা চ্যালেঞ্জিং। যে ভালো খেলবে তাকে খেলাতে হবে। আমি শেষবার ওয়েস্ট ইন্ডিজে খেলেছি। এখন আমাকে আবার লাল বলে নতুন করে মানিয়ে নিতে হবে।’জহুর আহমেদ চৌধুরী স্টেডিয়াম ইমরুলের জন্য ‘লাকি গ্রাউন্ড।’ তাঁর একমাত্র টেস্ট শতকটি এসেছে এই মাঠে শ্রীলঙ্কার বিপক্ষে, গত ফেব্রুয়ারিতে। শামসুর রহমানের সঙ্গে দ্বিতীয় উইকেট জুটিতে তাঁর রেকর্ড ২৩২ রানের পার্টনারশিপও এই মাঠে। এর পর সেপ্টেম্বরে ওয়েস্ট ইন্ডিজে গিয়ে তাঁর ব্যাট পড়ল রানখরায়। কিন্তু সামনে আবার চট্টগ্রাম টেস্ট, আবার তিনি ডাক পেলেন টেস্ট দলে। আবারও একাদশে জায়গা আর নিজেকে ফিরে পাওয়ার স্বপ্ন দেখছেন চট্টগ্রামে এসেই, ‘চট্টগ্রামে আমার সেঞ্চুরি আছে। এখানে সব সময় ভালো খেলি। আমার লক্ষ্য থাকবে উইকেটে গিয়ে প্রথমে মানিয়ে নেওয়া। পরে নিজের ন্যাচারাল খেলাটা খেলতে চাই।’ইমরুলের মতো মুশফিকও নেটে ব্যাটিং অনুশীলন করলেন অনেকক্ষণ। আর মাঠে নেমে ওয়ার্মআপের পর টানা বল করে গেলেন শাহাদাত হোসেন। স্পিনারদের জয়োল্লাসের এই সিরিজে শেষ টেস্টে কিছু দেখাতে হলে পেসারদের শুধু ঘাম ঝরালেই চলবে? উইকেট কি তাঁদের জন্য কিছু রাখবে?
