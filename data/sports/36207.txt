
২১ ও ২৯ মিনিট। মাত্র আট মিনিটের ব্যবধানে দুই রকম লিওনেল মেসিকে দেখল স্প্যানিশ লিগের আজকের ম্যাচটি। ২১ মিনিটে লিগে নিজের অষ্টম গোলটি করে যে মেসি উদ্যাপন করছিলেন, সেই তিনিই কয়েক মিনিট পরে মাঠ ছাড়লেন খুঁড়িয়ে খুঁড়িয়ে। উরুর পেশিতে চোট পেয়েছেন বার্সার প্রাণভোমরা। ফলে আলমেরিয়ার বিপক্ষে ২-০ গোলে জিতেও ঠিক স্বস্তিতে নেই বার্সা। মঙ্গলবারেই আবার চ্যাম্পিয়নস লিগে বার্সেলোনার খেলা আছে। প্রতিপক্ষ সেল্টিক। এই ম্যাচে জাভি ও নেইমার দুজনকেই বিশ্রামে রেখেছিলেন কোচ জেরার্ডো মার্টিনো। কিন্তু মাত্র ২৯ মিনিটেই মাঠে নেমে পড়তে হয় জাভিকে। আগের ম্যাচের শেষ প্রান্তে যে মেসিকে মাঠ থেকে তুলে আনা নিয়ে স্প্যানিশ সংবাদ মাধ্যমে এত গুঞ্জন, সেই মেসিই বাধ্য হন আধঘণ্টার আগেই মাঠ ছেড়ে বেরিয়ে আসতে। মেসি-নেইমার দুজনের অনুপস্থিতিতেই বার্সার দ্বিতীয় গোলটি করেন আদ্রিয়ানো, ৫৬ মিনিটে। লিগে সাত ম্যাচে এটি বার্সার সপ্তম জয়। বার্সার কোচ হিসেবে অভিষেকের পর এখনো পরাজয়ের মুখ দেখতে হয়নি মার্টিনোকে। টানা সাত জয়ের পরেও মার্টিনোর মুখ ভার। মেসির ইনজুরি কতটা মারাত্মক সেটা এখনো বোঝা যাচ্ছে না। রোববার স্বাস্থ্য পরীক্ষার পরই তা জানা যাবে। আপাতত বার্সার পক্ষ থেকে শুধু এতটুকুই জানা গেছে, ‘ডান উরুর পেশিতে চোট পেয়েছেন মেসি।’ এমনিতেই বেশ ফিট মেসিকে গত মৌসুমের শেষ থেকেই ইনজুরি ভোগাচ্ছে। গত মৌসুমের শেষে ডান হ্যামস্ট্রিংয়ে চোট পেয়েছিলেন। এবারের মৌসুমের শুরুতে বাঁ উরুর পেশিতেও চোট পেয়েছেন। মেসির এমন ঘন ঘন চোট শুধু বার্সা নয়, আর্জেন্টিনার জন্যও দুশ্চিন্তার কারণ হতে পারে। বিশ্বকাপ যে আর খুব বেশি দূরে নেই।
আজ স্প্যানিশ লিগে গুরুত্বপূর্ণ এক রাত। রাতেই রিয়াল মাদ্রিদ মুখোমুখি হবে অ্যাটলেটিকো মাদ্রিদের। মাদ্রিদ ডার্বির এই ম্যাচে আসলে সবচেয়ে লাভবান হবে বার্সা। ছয় ম্যাচে ছয় জয় নিয়ে বার্সার ঘাড়ের ওপর নিঃশ্বাস ফেলছে অ্যাটলেটিকো। ১৬ পয়েন্ট নিয়ে তিনে আছে রিয়াল। এই ম্যাচে রিয়াল পয়েন্ট হারালেও বার্সার লাভ, অ্যাটলেটিকো হারালেও। মাদ্রিদ ডার্বি শুরু হবে বাংলাদেশ সময় রাত দুটোয়। 
