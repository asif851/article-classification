
 
পয়েন্ট তালিকায় তৃতীয় স্থান নিয়ে এবারের ইতালিয়ান লিগ শেষ করেছে এসি মিলান। এখন তাদের দৃষ্টি শক্তিশালী দল গঠন করে আগামী মৌসুমের শিরোপা জয়ের দিকে। আর এ জন্য মাঝমাঠের শক্তিমত্তা বাড়াতে এসি মিলান দলে ভেড়াতে চায় রিয়াল মাদ্রিদের তারকা মিডফিল্ডার জাবি আলোনসোকে। তবে রিয়ালের দাবি অনুযায়ী বিপুল পরিমাণ অর্থের জোগান দিয়ে এ চুক্তিটি করা সম্ভব হবে কি না, সেটাই এখন বড় প্রশ্ন। রিয়াল মাদ্রিদের সঙ্গে জাবি আলোনসোর বর্তমান চুক্তির মেয়াদ আছে ২০১৪ সালের জুন পর্যন্ত। এ সময়ের মধ্যে স্প্যানিশ এই মিডফিল্ডারকে দলে ভেড়াতে গেলে রিয়াল মাদ্রিদের দাবি পূরণ করতে হবে এসি মিলানকে। আলোনসোর জন্য ১৫ মিলিয়ন ইউরো দাবি করেছে ইউরোপের অন্যতম শীর্ষ ক্লাব রিয়াল মাদ্রিদ। এই বিপুল পরিমাণ টাকার জোগান নিশ্চিত করতে পারলেই আলোনসোর দিকে হাত বাড়াতে পারবে এসি মিলান। সেই সঙ্গে জাবি আলোনসোর ব্যক্তিগত চাওয়া-পাওয়ার দিকেও নজর দিতে হবে রোসানেরিদের। তিন বছরের চুক্তির জন্য প্রতিবছর কমপক্ষে চার মিলিয়ন ইউরো দাবি করতে পারেন আলোনসো। এসি মিলান ছাড়াও চেলসি ও ইন্টার মিলানও জাবি আলোনসোকে দলে ভেড়াতে চায় বলে গুঞ্জন আছে। তবে এ বিষয়ে এখনো আনুষ্ঠানিক কোনো পদক্ষেপ নেয়নি কোনো ক্লাবই। সকারনেট
