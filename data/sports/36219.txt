
ম্যাচের আগে কত সংশয়, কত দুশ্চিন্তা। যতটা না প্রতিপক্ষকে নিয়ে, তার চেয়েও বেশি আশঙ্কা জাগাচ্ছিল প্রকৃতি। যদি খেলাটা মাঝপথে বন্ধ হয়ে যায়, যদি বৃষ্টি আইনে কোনো বেমক্কা সমীকরণের সামনে পড়ে যায় বাংলাদেশ! শঙ্কাটা সত্যি হয়েছে, আবার হয়ওনি। বৃষ্টি ঠিকই বাগড়া বাঁধিয়েছে, ম্যাচ মাঝপথে বন্ধও হয়ে গেছে, তবে কোনো উল্টো-পাল্টা হিসেবের প্যাঁচে পড়তে হয়নি বাংলাদেশকে। ডাকওয়ার্থ-লুইস পদ্ধতিতে ওমানকে ৫৪ রানে হারিয়ে সুপার টেনে উঠে গেল বাংলাদেশ। বাংলাদেশ ১৮০ রানের পুঁজি পেয়েছিল​ তামিম ইকবালের ইতিহাস গড়া সেঞ্চুরির সৌজন্যে। দুই দফায় নতুন লক্ষ্যটা ছোট হয়ে আসাতেই আরও বড় হার এড়াতে পারল ওমান। ১২ ওভারে ১২০ রানের নতুন লক্ষ্যের জবাবে ওমান ৯ উইকেটে করতে পারল ৬৫। ব্যাট হাতে ৯ রানে ১৭ রানের ইনিংস খেলেছিলেন। বল হাতেও ৩ ওভারে ১৪ রান দিয়ে ৪ উইকেট। সাকিব আল হাসান সুপার টেনের আগে নিজের ছন্দে ফিরলেন। এটাও বাংলাদেশের জন্য সুখবর। একটি রান আউট। বাকি চারটি উইকেট তাসকিন, আল আমিন, সাব্বির ও মাশরাফি বিন মুর্তজার। ফেবারিটদের বার্তা দিয়েই সুপার টেনে চলে গেল বাংলাদেশ।কত সহজে বলা হয়ে গেল, 'সুপার টেনে উঠে গেল বাংলাদেশ।' জয় নিয়ে হয়তো সংশয় ছিল না, পরের রাউন্ডে যাওয়া নিয়েও সংশয় ছিল কমই। তবুও একটু যদি, একটু কিন্তু, একটু 'বলা তো যায় না' ঘিরে ধরছিল। সেটি অবশ্য টুর্নামেন্টের আগে। কিন্তু গত এক মাসে বাংলাদেশ যেন টি-টোয়েন্টির ধাঁধার জটও খুলে ফেলতে শুরু করেছে। বাংলাদেশের টি-টোয়েন্টি সামর্থ্য নিয়েই সব সময় প্রশ্ন ছিল। কিন্তু এবার এশিয়া কাপে ফাইনালে খেলেছেন মাশরাফিরা। বাছাই পর্বের সব জটিলতা একে একে মুছে দিয়ে দারুণ প্রত্যয় নিয়ে উঠে গেল আসল বিশ্বকাপে।এবারের ফরম্যাটের কারণেই একটা সংশয় তো ছিলই। সেই সংশয় আরও বাড়িয়ে দিয়েছিল ধর্মশালার আবহাওয়া। কিন্তু তিন ম্যাচের প্রত্যেকটিতেই দাপটের সঙ্গে খেলেছে বাংলাদেশ প্রতিটি মুহূর্তে। সব সংশয়, সব শঙ্কা, সব ডর-ভয় এক ফুৎকারে উড়িয়ে দিয়েছে। সঙ্গে একটা বার্তাও কী দিতে চাইল, ‘শুধু ওয়ানডে নয়, টি-টোয়েন্টিতেও আমরা রঙিন। সুপার টেনে কঠিন গ্রুপে পড়েছি ঠিকই, কিন্তু সেটি আমরা আছি বলেই কঠিন!'
সুপার টেনে বাংলাদেশের প্রতিপক্ষ এখন অস্ট্রেলিয়া, ভারত, পাকিস্তান ও নিউজিল্যান্ড। ১৬ মার্চ প্রথম ম্যাচ পাকিস্তানের বিপক্ষে, কলকাতায়।
