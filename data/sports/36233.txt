
তাঁর দুই ফেরার মধ্যে কত পার্থক্য! গত মে মাসে আইপিএল থেকে মুস্তাফিজুর রহমান ফিরেছিলেন রাজার মতো। আর কাল ইংল্যান্ড থেকে ফিরলেন একরাশ হতাশা বুকে নিয়ে। তবে তাঁর চোখে-মুখে হতাশার ছাপ খুঁজে পাওয়া কঠিন। দুপুরে ঢাকায় নামার পর সারল্যমাখা হাসি নিয়ে এলেন সংবাদমাধ্যমের সামনে। লন্ডনের কেনসিংটনের বুপা ক্রমওয়েল হাসপাতালে মুস্তাফিজের বাঁ কাঁধে অস্ত্রোপচার হয়েছে ১১ আগস্ট। শল্যবিদ অ্যান্ড্রু ওয়ালেসের ছাড়পত্র পেয়ে কাল দুপুরে ফিরেছেন দেশে। ২০ বয়সী এই পেসার বিমানবন্দরে শোনালেন তাঁর অস্ত্রোপচারের অভিজ্ঞতা, ‘আমার সুই নেওয়ার অভ্যাস নেই। এ কারণে সুই দেখলে ভয় লাগে। সুই ফোটালে ব্যথা লাগবে, অপারেশন করলে লাগবে না, এমনটা মনে হচ্ছিল।’মুস্তাফিজ জানালেন, অস্ত্রোপচারের পর তাঁকে কিছু কাজ দেখিয়ে দিয়েছেন চিকিৎসক ওয়ালেস। সেগুলো কীভাবে করতে হবে, ডাক্তার তা বুঝিয়ে দিয়েছেন বিসিবির চিকিৎসক দেবাশিস চৌধুরীকে। শুরুতে খুব বেশি চাপ দেওয়া হবে না মুস্তাফিজের ওপর। তবে চার-পাঁচ সপ্তাহ পর থেকে বাড়তে থাকবে মাত্রা। মুস্তাফিজের পুনর্বাসনপ্রক্রিয়া সম্পর্কে একটু ধারণা দিলেন দেবাশিস, ‘ওকে কিছু সহজ ব্যায়াম দেওয়া হয়েছে। আপাতত এগুলোই করবে। পাঁচ সপ্তাহ বা এক মাস পর শুরু হবে পরের ধাপ।’আপাতত দু-তিন দিন মিরপুর একাডেমি ভবনে থাকবেন মুস্তাফিজ। পুনর্বাসনপ্রক্রিয়া সম্পর্কে চিকিৎসকের পরামর্শ নিয়ে যাবেন সাতক্ষীরায়। সপ্তাহ খানেক থেকে চলে আসবেন ঢাকায়। তবে পুরোপুরি সুস্থ হয়ে খেলায় ফিরতে মাস পাঁচেক লাগবে। মুস্তাফিজ তাই থাকছেন না অক্টোবরে ইংল্যান্ডের বিপক্ষে হোম সিরিজে। আর সেই যন্ত্রণায় পুড়তে শুরু করেছেন এখনই, ‘খেলতে না পারলে খারাপ তো লাগারই কথা।’
