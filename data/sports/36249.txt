
অস্ট্রেলিয়ার বিপক্ষে টেস্ট সিরিজ জয়ের সুযোগটা বাংলাদেশের হাতছাড়া হয়েছে চট্টগ্রাম টেস্টে হেরে। তবে এই হারের পর সবচেয়ে বেশি প্রশ্ন উঠেছে দলের ব্যাটিং অর্ডারের অদল-বদল নিয়ে। বিশেষ করে ৪ নম্বর ব্যাটিং পজিশন নিয়ে কথা হচ্ছে। চারে কেন নাসির? মুশফিকই বা কেন নামলেন না এই পজিশনে? পুরো ঘটনায় মুশফিকুর রহিমকে দায়ী করেছেন বিসিবি সভাপতি নাজমুল হাসান।
বিসিবি সভাপতি শুক্রবার সংবাদমাধ্যমের সামনে প্রশ্ন তুললেন মুশফিকের অধিনায়কত্ব নিয়েই, ‘সমস্যাটা মুশফিকের, একদম পরিষ্কার। মাশরাফি অধিনায়কত্ব করে না? ও কখনো এমন সমস্যায় পড়েনি। টি-টোয়েন্টিতে সাকিবও কখনো পড়বে না, লিখে দিতে পারি। এ বিষয়গুলো সরাসরি অধিনায়কের সিদ্ধান্ত। বাইরে থেকে আমরা হয়তো একটা কৌশল দিতে পারি। কিন্তু কখন কী করতে হবে, সিদ্ধান্ত নিতে হবে অধিনায়কের।’
কেন চারে নামেননি, এই প্রশ্নের জবাবে মুশফিক অবশ্য কাল জানিয়েছিলেন, ১২০ ওভার কিপিংয়ের ধকল সামলে তাঁর পক্ষে চারে নামা কঠিন ছিল। এ নিয়েও মুশফিকের ওপর দায় চাপালেন নাজমুল, ‘মুশফিক আদৌ কিপিং করবে কি না, সেটা তাকে জিজ্ঞেস করেছি। ও ৪ নম্বরে ব্যাটিং করবে কি না, সেটাও ওকে জিজ্ঞেস করেছি। আগের দিনেও খবর পাঠিয়েছি ও চারে নামুক। ও তো নামেনি। ও তো নিজের সিদ্ধান্তেই সব করছে।’

