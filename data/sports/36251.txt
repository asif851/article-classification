
এই সিরিজটা অদ্ভুত কাটল তাঁর। পাঁচ বছর পর দলে ফিরেই ২৪৫ রানের ক্যারিয়ার সেরা ইনিংস দিয়ে শুরু আবুধাবিতে। আজ শারজায় ক্যারিয়ার​ সেরা বোলিং করে ৩৩ রানে নিলেন ৪ উইকেট। উল্টো ছবিটাও আছে। এই সিরিজেই দুটো শূন্য মেরেছেন। আজ তো একেবারে গোল্ডেন ডাক। প্রথম ইনিংসেই প্রায় আড়াই শ তুলে ফেলার পর বাকি পাঁচ ইনিংস মিলিয়ে ৪৭!
এসবই যদি নাটকীয় উত্থান-পতন হয়ে থাকে তবে শোয়েব মালিক তাতে বাড়তি মসলা যোগ করে শারজা টেস্টের তৃতীয় দিনেই বলে দিলেন বিদায়। ৩৪ বছর বয়সী এই অলরাউন্ডারের এটাই শেষ টেস্ট। অবশ্য খেলবেন সংক্ষিপ্ত সংস্করণে। পরিবারকে সময় আর তরুণদের সুযোগ দিতেই ​এই সিদ্ধান্ত নিয়েছেন বলে জানালেন। সবচেয়ে বড় লক্ষ্য ২০১৯ বিশ্বকাপ খেলা।৩৫ টেস্টের ক্যারিয়ারে ৩৫.১৪ গড়ে ১৮৯৮ রান করেছেন। আছে ২৯ উইকেটও। অবশ্য উইকেট বা​ড়িয়ে নেওয়ার সুযোগ থাকছে। প্রথম ইনিংসে তাঁর বোলিংয়েই পাকিস্তান ইংল্যান্ডকে ৩০৬ রানে আটকে রাখে। মোহাম্মদ হাফিজের অপরাজিত ৯৭ রানের ইনিংসে ৭২ রানের ঘাটতি পুষিয়ে এরই মধ্যে এরই মধ্যে ৭৪ রানের লিড নিয়েছে পাকিস্তান। ৩ উইকেটে ১৪৬ রানে দিন শেষ করা স্বাগতিকেরা ইংল্যান্ডের সামনে বড় লক্ষ্য ছুড়ে ​দিতেই পারে। এর পর মালিক আরও একবার বল হাতে জাদু দেখিয়ে নায়কের বেশেই বিদায় নেওয়ার সুযোগ পাচ্ছেন।
