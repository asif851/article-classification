
অকল্যান্ড টেস্টে টস জিতে ইংল্যান্ডকে ব্যাটিংয়ে পাঠিয়েছিলেন নিউজিল্যান্ডের কেন উইলিয়ামসন। প্রথম ইনিংসে মাত্র ৫৮ রান গুটিয়ে গিয়ে ম্যাচটা ইনিংস ব্যবধানে হেরেছিল ইংল্যান্ড। ক্রাইস্টচার্চ টেস্টেও ইংল্যান্ডকে একই পথে নিয়ে যেতে চেয়েছিলেন উইলিয়ামসন। টস জিতে তাই নেমে পড়লেন ফিল্ডিংয়ে। ইংল্যান্ডও ১০০ রান তোলার আগেই ৫ উইকেট হারিয়ে দ্বিতীয় সেশনেই পথচ্যুত! কিন্তু জনি বেয়ারস্টো এই মড়ক রুখে পথে ফিরিয়েছেন দলকে।
অ্যালিস্টার কুক হতে পারেন টেস্টে ইংল্যান্ডের ইতিহাসে অন্যতম সেরা ব্যাটসম্যান, কিন্তু এ বছর তাঁর ব্যাটে নিদারুণ রানখরা চলছে। ৩ ম্যাচে ৫ ইনিংসে মোট রান মাত্র ৫৮! ক্রাইস্টচার্চেও ইংল্যান্ডের প্রথম ইনিংসে মাত্র ২ রানে ট্রেন্ট বোল্টের শিকার হন। প্রথম সেশনে জেমস ভিন্সকেও হারিয়ে মধ্যাহ্নবিরতিতে (৭২/২) গিয়েছিল ইংল্যান্ড। ভিন্সকে তুলে নেওয়া সাউদি তাণ্ডব চালান দ্বিতীয় সেশন থেকে। ৩৫.৬ ওভার থেকে ৩৭.২ ওভার—এই ৯ বলের ব্যবধানে ইংল্যান্ড হারিয়েছে ৩ উইকেট!
অধিনায়ক রুট ও স্টোনম্যানকে তুলে নেন সাউদি। ডেভিড মালানকে ফিরিয়েছেন বোল্ট। ৯৪ রানেই ৫ উইকেট হারিয়ে বিপদে পড়ে ইংল্যান্ড। বেয়ারস্টোর লড়াই ঠিক এখান থেকেই শুরু। ষষ্ঠ উইকেটে বেন স্টোকসের সঙ্গে ৫৭ রানের জুটি গড়ার পর অষ্টম উইকেটে মার্ক উডকে সঙ্গে নিয়ে ১০৯ বলে ৯৫ রানের ঝোড়ো গতির জুটি উপহার দেন বেয়ারস্টো। সাউদির শিকার হওয়ার আগে ৫২ রান করা উড তুলে নিয়েছেন টেস্টে নিজের প্রথম ফিফটি।
নবম উইকেটে জ্যাক লিচকে সঙ্গে নিয়ে অবিচ্ছিন্ন ৩১ রানের জুটিতে প্রথম দিন পারি দেন বেয়ারস্টো। ৯৭ রানে অপরাজিত থাকা এ ব্যাটসম্যান কাল নিশ্চয়ই পঞ্চম টেস্ট সেঞ্চুরির লক্ষ্যে মাঠে নামবেন। ১১ চার আর ১ ছক্কায় সাজানো ইনিংসটাই বলে দেয় ব্যাটকে তলোয়ার বানিয়ে বেয়ারস্টো হেঁটেছেন স্রোতের বিপরীতে। ৮ উইকেটে ২৯০ রান নিয়ে প্রথম দিন শেষ করা ইংল্যান্ড তো কাল বেয়ারস্টোর ব্যাটেই তাকিয়ে থাকবে।
৬০ রানে ৫ উইকেট নিয়েছেন নিউজিল্যান্ডের পেসার সাউদি। বোল্টের শিকার ৩ উইকেট। টেস্টে এ নিয়ে সপ্তমবারের মতো এক ইনিংসে ন্যূনতম ৫ উইকেট নিলেন সাউদি। নিউজিল্যান্ডের টেস্ট ইতিহাসে সাউদি এখন ক্রিস কেয়ার্নসের সঙ্গে যুগ্মভাবে চতুর্থ সর্বোচ্চ (২১৮) উইকেট শিকারি।
