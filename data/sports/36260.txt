
ওয়ানডেতে ইংল্যান্ডের হয়ে সর্বোচ্চ ইনিংসের রেকর্ড গড়লেন অ্যালেক্স হেলস। অথচ ইংল্যান্ড ইনিংস শেষে সেদিকে কী আর কারও নজর দেওয়ার সময় আছে? দেশ-জাতির সীমা ছাড়িয়ে বিশ্ব রেকর্ডই করে ফেলেছে ইংল্যান্ড দল। ৫০ ওভার শেষে ৩ উইকেটে ৪৪৪ রান ইংল্যান্ডের। ওয়ানডেতে এক ইনিংসে সর্বোচ্চ রান! জিততে হলে পাকিস্তানকেও গড়তে হবে বিশ্ব রেকর্ড!
শেষ ওভারে বল করতে এসে হাসান আলীর লক্ষ্য ছিল একটাই। কোনোভাবেই ৫ রান না দেওয়া! ৪৯ ওভার শেষে ইংল্যান্ডের রান ৩৩৮! ২০০৬ সালে হল্যান্ডের বিপক্ষে শ্রীলঙ্কার করা ৪৪৩ রান হাতের নাগালে। প্রথম ৫ বলে ২ রান দিয়েও আশাও জাগিয়েছিলেন আলী। কিন্তু শেষ বলে চার মেরে নতুন রেকর্ডই করে ফেললেন জস বাটলার।রেকর্ড গড়তে পারতেন ওয়াহাব রিয়াজও। সেটি অবশ্য লজ্জার। ১০ ওভারে ১১০ রান দিয়েছেন। ২০০৬ সালে জোহানেসবার্গে অস্ট্রেলিয়ার মিক লুইস দিয়েছিলেন ১১৩ রান। ওয়ানডেতে সবচেয়ে খরুচে বোলিংয়ের রেকর্ড হিসেবে সেটিই টিকে রইল। জোহানেসবার্গের ওই ম্যাচেই রান তাড়া করে বিশ্ব রেকর্ড গড়েছিল দক্ষিণ আফ্রিকা। অস্ট্রেলিয়ার ৪৩৪ রান তাড়া করে ৪৩৮ রান করেছিল স্বাগতিক দল। এর আগে রেকর্ড গড়েছেন অ্যালেক্স হেলস। তবে বিশ্ব রেকর্ড নয়, ইংল্যান্ডের রেকর্ড। ইংল্যান্ডের ইনিংসটা সবে ৩৩ ওভার পেরিয়েছে। আর এরই মধ্যে ১৫০ রান করে ফেলেছিলেন হেলস। যেভাবে খেলছিলেন, ক্রিকেট পরিসংখ্যানবিদদের নড়েচড়ে বসতে হচ্ছিল। ওয়ানডের সর্বোচ্চ ব্যক্তিগত ইনিংসটাই না আবার নতুন করে লেখা হয়! তা আর হয়নি, রবিন স্মিথের ২৩ বছরের পুরোনো ১৬৭ রানের রেকর্ড ভেঙে হেলস ফিরলেন ১৭১ রানে। মাত্র ১২২ বলে ২২ চার ও ৪ ছয়ে এই রান ইংল্যান্ড ওপেনারের। দ্বিতীয় উইকেটে হেলসের সঙ্গে ২৪৮ রানের জুটি গড়া রুট ৮৬ বলে করেছেন ৮৫। আর ইংল্যান্ডের রেকর্ড গড়া নিশ্চিত করেছেন ৫১ বলে ৯০ করা বাটলার ও ২৭ বলে ৫৭ করা এউইন মরগান।
