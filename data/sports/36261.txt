
কলম্বো টেস্টের তৃতীয় দিনে চালকের আসনে থেকেই মধ্যাহ্নবিরতিতে যায় অস্ট্রেলিয়া। দুর্দান্ত ব্যাটিংয়ে শ্রীলঙ্কাকে রানের পাহাড়ে চাপা দেওয়ার ইঙ্গিত দিচ্ছিলেন শন মার্শ ও স্টিভেন স্মিথ। দুজনই তুলে নেন সেঞ্চুরি। দ্বিতীয় উইকেট-জুটিতে যোগ করেন ২৪৬ রান, শ্রীলঙ্কার বিপক্ষে যেটি অস্ট্রেলিয়ার সর্বোচ্চ। এশিয়ার মাটিতে যেকোনো উইকেটে অস্ট্রেলীয়দের এটি চতুর্থ সর্বোচ্চ। ম্যাচের রংবদল এরপরই। চা-বিরতিতে যাওয়ার আগে ৮১ রানে ৩ উইকেট হারায় অস্ট্রেলিয়া। শেষ সেশনে পড়ে বাকি ৬ উইকেট। ১১২ রানেই শেষ ৯ উইকেট হারিয়েছে অস্ট্রেলিয়া। রঙ্গনা হেরাথের দুর্দান্ত স্পিনে স্মিথরা অলআউট ৩৭৯ রানে। লঙ্কান বাঁহাতি স্পিনার নিয়েছেন ৮১ রানে ৬ উইকেট। দ্বিতীয় ইনিংসে ১ উইকেটে ২২ রান তুলে দিন শেষ করেছে শ্রীলঙ্কা। লঙ্কানরা পিছিয়ে ২ রানে। ক্রিকইনফো।
