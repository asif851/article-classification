
চ্যাম্পিয়নস ট্রফির প্রায় প্রতি ম্যাচে প্রথমে ব্যাট করা দলের জন্য ৩০০ রান তোলা নিত্য ঘটনা। প্রথম পাঁচটি ম্যাচ হয়েছে ওভালে-এজবাস্টনে। চ্যাম্পিয়নস ট্রফির তৃতীয় ভেন্যু কার্ডিফের প্রথম ম্যাচও দেখল রান বন্যা। নিউজিল্যান্ডের বিপক্ষে ৪৯.৩ ওভারে অলআউট হওয়ার আগে স্কোর বোর্ডে ৩১০ রান তুলে ফেলেছে ইংল্যান্ড। 
তিন অঙ্ক ছুঁতে পারেননি কোনো ইংলিশ ব্যাটসম্যান। শতরানের জুটি হয়নি একটিও। তবুও ইংল্যান্ড ৩০০ পেরিয়েছে ‘দশে মিলে কাজ করি’ নীতিতে। অ্যালেক্স হেলস, জো রুট, জস বাটলারের ফিফটি আর বেন স্টোকসের ৪৮ বড় অবদান রেখেছে ইংলিশদের স্কোরটা হৃষ্টপুষ্ট করতে। ৩৭ রানে ওপেনার জেসন রায়কে হারানো ইংল্যান্ডকে এগিয়ে নিয়েছেন অ্যালেক্স হেলস-জো রুট। দ্বিতীয় উইকেট জুটিতে দুজন যোগ করেছেন ৮১ রান। অ্যাডাম মিলনের বলে বোল্ড হওয়ার আগে হেলসের রান ৫৬। ১৩৪ রানে ৩ উইকেট হারানো ইংল্যান্ডকে বড় স্কোরের স্বপ্ন দেখায় চতুর্থ উইকেটে জো রুট-বেন স্টোকসের ৫৪ রানের জুটি। নিজেদের আগের ম্যাচে বাংলাদেশের বিপক্ষে সেঞ্চুরি করা রুট এই ম্যাচেও তিন অঙ্ক ছোঁয়ার আভাস দিয়েছিলেন। কোরি অ্যান্ডারসনের বলে বোল্ড হয়ে তিনি থেমেছেন ৬৪ রানে। বোল্টের বলে মিলনের ক্যাচ হয়ে স্টোকস ফিফটি হাতছাড়া করেছেন ২ রান দূরে থেকে। ৪৩ ওভার শেষ ৬ উইকেটে ২৫০ রান করা ইংল্যান্ড ৩০০ পেরিয়েছে অষ্টম উইকেটে লিয়াম প্ল্যাঙ্কেট-বাটলারের ৩০ বলে ৪৯ রানের সৌজন্যে। কিন্তু ইংলিশদের সংগ্রহ আরও বড় হয়নি চার বলে শেষ তিনটি উইকেট হারিয়ে। চোখের পলকে কিউই বোলাররা এভাবে তাঁদের লেজটা মুড়ে দেবে হয়তো ভাবতে পারেননি ৪৮ বলে ৬১ রান করে অপরাজিত থাকা বাটলার!
