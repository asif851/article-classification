
প্রথমে ট্র্যাকে নামলেন লরা ট্রট। ৯০ মিনিট পর জেসন কেনি। সময়ে পার্থক্য থাকলেও সাফল্যে দুজন মিললেন এক বিন্দুতে। অবশ্য হৃদয়ের মোহনায় তাঁরা মিলেছেন আরও আগে। রিও অলিম্পিকে মঙ্গলবার রাতটা ছিল এই ব্রিটিশ প্রেমিক-প্রেমিকার। দুই ব্রিটিশ সাইক্লিস্ট জিতেছেন সোনা। প্রথমে মেয়েদের সাইক্লিং​ অমনিয়ামে ট্রট, খানিক পরেই পুরুষ কিরিনে কেন। সোনা জয়ের পর আনন্দে ট্র্যাকে জড়িয়ে ধরলেন, চুমু এঁকে দিলেন একে অপরের ঠোঁটে। 
ব্রিটেনের হয়ে অলিম্পিক সাইক্লিংয়ে সবচেয়ে বেশি ছয়টি সোনা জেতার রেকর্ড স্যার ক্রিস হয়ের। হয়কে ছুঁয়ে তৃপ্তি ছুঁয়ে যাচ্ছে কেনি​র, ‘ক্রিসকে ছোঁয়াটা দারুণ ব্যাপার। বেইজিংয়ে যখন শুরু করেছিলাম, তিনটি সোনা জিতেছিলেন তিনি। এখানে তাঁকে স্পর্শ করা অসাধারণ ব্যাপার।’ প্রথম ব্রিটিশ নারী হিসেবে অলিম্পিকে চারটি সোনা জয়ের কীর্তি গড়ে ভীষণ উচ্ছ্বাসিত কেনির বাগ্‌দত্তা ট্রট, ‘বিশ্বাসই করতে পারছি না। এমনটা আশা করিনি। ভীষণ খুশি। সব একসঙ্গে পেলাম। দুর্দান্ত একটা দিন। আক্ষরিক অর্থেই আমি চাঁদে আছি।’অলিম্পিকে কেনি-ট্রট যুগলের সোনা সংখ্যা দাঁড়াল ১০ (কেনির ৬, ট্রটের ৪)। দুজনের গলায় একের পর এক সোনার পদক ওঠায় কেনির কণ্ঠে রসিকতা, ‘১০টা মেডেলে, মন্দ নয়।’ এএফপি, রয়টার্স।
