
কুমার সাঙ্গাকারা তবু ভবিষ্যদ্বাণী করেছেন টুর্নামেন্ট শুরুর আগে। টুর্নামেন্ট শুরুর অনেক পরে এসে বলেছেন শচীন টেন্ডুলকার। দুজনই সেমিফাইনালের সম্ভাব্য চার দলের তালিকায় বাংলাদেশকে রাখেননি। টেন্ডুলকার পড়েছেন আরেক ঝামেলায়। তাঁর সম্ভাব্য চার দলের কথা যখন ছড়িয়ে পড়েছে, ততক্ষণে বাংলাদেশ উঠে গেছে সেমিফাইনালে। এ নিয়ে সামাজিক মাধ্যমে টেন্ডুলকারকে সহ্য করতে হচ্ছে খোঁচা।
টুর্নামেন্ট শুরুর আগে আইসিসির ওয়েবসাইটে লেখা কলামে সাঙ্গাকারা সেমিফাইনালের সম্ভাব্য চার দল সম্পর্কে লিখেছিলেন, ‘ফাইনালে কে কে খেলবে তা বেছে নেওয়া খুব কঠিন। তবে সেমিফাইনালের চার দল হিসেবে আমার ফেবারিট অস্ট্রেলিয়া, ইংল্যান্ড, ভারত ও দক্ষিণ আফ্রিকা।’আর গতকাল ইংল্যান্ড অস্ট্রেলিয়াকে হারানোর আগে টেন্ডুলকার তাঁর চার সেমিফাইনালিস্ট বেছে নিতে গিয়ে বলেছেন, ‘সেমিফাইনালে চার দলের মধ্যে আমি ইংল্যান্ড, অস্ট্রেলিয়া, ভারত এবং শ্রীলঙ্কা-পাকিস্তানের মধ্যে একটি দলকে বেছে নেব। চার দলকে বেছে নেওয়া খুব কঠিন কাজগুলোর একটি। পাকিস্তান যদি ফিল্ডিং ভালো করে, তাহলে ওদের শেষ চারে যাওয়ার সম্ভাবনা ৬০ শতাংশ বাড়বে। আর ওদের ফিল্ডিং ভালো না হলে চলে যাবে শ্রীলঙ্কা।’ইনস্টাগ্রামে এই ভিডিও আইসিসি পোস্ট করেছে কাল বাংলাদেশ সময় রাত সাড়ে আটটার দিকে। এর কিছুক্ষণ পর অস্ট্রেলিয়া বিদায় নিয়ে নেয়। ফলে সামাজিক মাধ্যমে টেন্ডুলকারের এ বক্তব্য অনেকের কাছে বেখাপ্পা ঠেকেছে। সবাই তো আর তারিখ, সময় দেখে মন্তব্য করে না। আর যারা বুঝতে পেরেছে, তারাও টেন্ডুলকারের ভবিষ্যদ্বাণী নিয়ে খোঁচা দিচ্ছেন—বলেছেন, টেন্ডুলকার কাজটি ভালো পারেন না।পরে আরেকজন মন্তব্য করে ব্যাখ্যা দেন, এই ভিডিওটি ৮ জুন রেকর্ড করা হয়। কিন্তু প্রচার করা হয় ১০ জুন। এ কারণে সবার বিভ্রান্তি বাড়ছে। সূত্র : ইনস্টাগ্রাম।
