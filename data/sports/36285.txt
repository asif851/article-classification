
ফিফা বর্ষসেরা হতে পারবেন কি না, সেটা এখনো জানা যাচ্ছে না। তবে ব্যালন ডি’অর যে এবার ক্রিস্টিয়ানো রোনালদোর হচ্ছে, এ ব্যাপারে প্রায় নিশ্চিত সবাই। এখনো বছরের অর্ধেক বাকি থাকায়, কিছু অনিশ্চয়তা রয়ে গেছে। সেটা না হয় বছরের শেষেই বুঝে নেবেন। তবে তার আগেই অন্য একটি ‘‌শিরোপা’ চলে এল রোনালদোর হাতে। বছরে প্রায় সাড়ে সাত শ কোটি টাকা আয় করে টানা দ্বিতীয়বারের মতো ফোর্বস সাময়িকীর চোখে বিশ্বের সবচেয়ে দামি ক্রীড়াবিদ পর্তুগিজ ফরোয়ার্ড। সব খেলা মিলিয়েই!
বিস্ময়ের কারণ আছে। জনপ্রিয়তায় ফুটবলের ধারে ঘেঁষতে পারবে না অন্য কোনো খেলা। তারকা ফুটবলারদের বেতন-ভাতাও রীতিমতো ঈর্ষণীয়। কিন্তু যুক্তরাষ্ট্রভিত্তিক খেলা অর্থাৎ বাস্কেটবল কিংবা গলফের তুলনায় আয়ে সাধারণত অনেক পিছিয়ে থাকেন তাঁরা। তবে সে অচলাবস্থা ভাঙছেন রোনালদো ও লিওনেল মেসি। গত বছরই প্রথমবারের মতো ফোর্বস-এর সবচেয়ে ধনী তারকা হয়েছিলেন রোনালদো। এবারও নিজের শীর্ষস্থান ধরে রেখেছেন। সেটাও গত বছরের তুলনায় ৫ মিলিয়ন ডলার বেশি আয় করে। ৮৮ থেকে বেড়ে এ বছর আয় হয়েছে ৯৩ মিলিয়ন ডলার। বাংলাদেশি মূল্যমানে ৭৫০ কোটি টাকা। এর মধ্যে বেতন ও বোনাস থেকে পেয়েছেন ৫৮ মিলিয়ন ডলার আর বাকিটা এসেছে স্পনসরদের কাছ থেকে। বাজারে যে গুঞ্জন শোনা যাচ্ছে তাতে আগামী বছরও রোনালদোকে এই চূড়া থেকে সরানো কঠিন হবে। রিয়াল মাদ্রিদ নাকি নতুন চুক্তি করতে যাচ্ছে রোনালদোর সঙ্গে। সে ক্ষেত্রে শুধু বেতন হিসেবেই বার্ষিক ৫০ মিলিয়ন ডলার পাবেন পর্তুগিজ অধিনায়ক। এর সঙ্গে বোনাস যোগ হলে আয় আরও বাড়বে।মেসি একটু পিছিয়ে গেছেন এ বছর। গত বছর ৮১.৪ মিলিয়ন ডলার নিয়ে দুইয়ে উঠে আসা মেসি এবার তিনে নেমে গেছেন। আয়ও কমে হয়েছে ৮০ মিলিয়ন। আর গত বছর তিনে থাকা লেব্রন জেমস এবার চলে এসেছেন দ্বিতীয় স্থানে (৮৬.২)। যুক্তরাষ্ট্রের এই বাস্কেটবল তারকা গত এক বছরে বাড়তি ৯ মিলিয়ন ডলার আয় করেছেন। গত বছরের তুলনায় আয় কমলেও কদিন আগেই ১৮তম গ্র্যান্ড স্লাম বিজয়ী রজার ফেদেরার ধরে রেখেছেন চতুর্থ স্থান। পাঁচেও কোনো নড়চড় নেই, আরেক বাস্কেটবল তারকা কেভিন ডুরান্ট (৬০.৬ মিলিয়ন) আছেন এখানে। তবে রোনালদো-মেসিরাই ব্যতিক্রম। শীর্ষ ৫০-এ আর মাত্র তিন ফুটবলার জায়গা পেয়েছেন—নেইমার (১৮তম), গ্যারেথ বেল (২৪) ও জ্লাতান ইব্রাহিমোভিচ (৩০)। সব মিলিয়ে শীর্ষ ১০০-তে আছেন নয়জন ফুটবলার। অনুমিতভাবে বাস্কেটবল থেকেই সবচেয়ে বেশি খেলোয়াড়ের (৩২) স্থান হয়েছে এখানে। বেসবল থেকে ঢুকেছেন ২২ জন। একমাত্র নারী হিসেবে তালিকায় আছেন সেরেনা উইলিয়ামস (৫১)। আর ক্রিকেট থেকে সুযোগ হয়েছে শুধু বিরাট কোহলির (৮৯তম)। 
