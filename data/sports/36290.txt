
গত বছরের নভেম্বরের শুরুতেও অস্ট্রেলিয়া-নিউজিল্যান্ড টেস্ট সিরিজে সবচেয়ে বড় জুটিটি ছিল চ্যাপেল ভাইদের। ১৯৭৪ সালে ওয়েলিংটনে তৃতীয় উইকেটে ২৬৪ রান যোগ করেছিলেন ইয়ান ও গ্রেগ চ্যাপেল। চলতি ফেব্রুয়ারিতে চ্যাপেল ভাইদের জুটিটা নেমে গেল তালিকার চারে। কাল ক্রাইস্টচার্চে জো বার্নস ও স্টিভেন স্মিথের ২৮৯ রানের তৃতীয় উইকেট জুটিটাই চারে ঠেলে দিয়েছে চ্যাপেলদের। বার্নস-স্মিথের এই জুটিটা মৌসুমে অস্ট্রেলিয়ার দ্বিতীয় সর্বোচ্চ। গত নভেম্বরে পার্থে নিউজিল্যান্ডের বিপক্ষেই দ্বিতীয় উইকেটে ৩০২ রানের জুটি গড়ে ডেভিড ওয়ার্নার ও উসমান খাজা ভেঙে দেন দুই চ্যাপেল ভাইয়ের ৪১ বছর অক্ষত থাকা রেকর্ড। অস্ট্রেলিয়া-নিউজিল্যান্ড সিরিজে এখনো ওটাই সর্বোচ্চ জুটি। ওই টেস্টেই তৃতীয় উইকেটে ২৬৫ রান যোগ করেন নিউজিল্যান্ডের রস টেলর ও কেন উইলিয়ামসন। এই জুটিটি আছে তিনে।
