

* ওয়ানডে র‍্যাঙ্কিংয়ে পাকিস্তান ছয়ে, বাংলাদেশ সাতে* দুই দলের রেটিং ব্যবধান ৩ পয়েন্ট* ২০১৫ সালে পাকিস্তানকে টপকে গিয়েছিল বাংলাদেশ, গত চ্যাম্পিয়নস ট্রফিতে বাংলাদেশকে টপকে যায় পাকিস্তান

নিউজিল্যান্ডে গিয়ে একের পর এক ম্যাচে নাকানি-চুবানি খাওয়া পাকিস্তান বাংলাদেশকে সুখবরই দিয়েছে। হু হু করে রেটিং পয়েন্ট বাড়ছিল ১৩ ম্যাচের ১২টি জিতে নিউজিল্যান্ড সফরে যাওয়া পাকিস্তানের। এখন সেটাই কমছে। আর ত্রিদেশীয় সিরিজে টানা তিন ম্যাচ জেতা বাংলাদেশেরও রেটিং পয়েন্ট বাড়ছে একটু একটু করে। ওয়ানডে র‍্যাঙ্কিংয়ের ছয়ে থাকা পাকিস্তানের সঙ্গে সাতে থাকা বাংলাদেশের ব্যবধান কমছে। বাংলাদেশ কি পারবে আবার পাকিস্তানকে টপকে যেতে? র‍্যাঙ্কিংয়ের খোঁজ-খবর যাঁরা নিয়মিত নেন, তাঁদের অনেকেই এখন এই প্রশ্নটা করছেন।
২০১৫-এর সিরিজে পাকিস্তানকে হোয়াইটওয়াশ করেছিল মাশরাফির দল। সেই সুবাদে পাকিস্তানকে প্রথমবারের মতো পেছনে ফেলেছিল বাংলাদেশ। পাকিস্তানকে তাদের ওয়ানডে ইতিহাসের সবচেয়ে বাজেতম অবস্থান নয়ে ঠেলে দিয়ে নিজেরা উঠে এসেছিল আটে। ২০১৫-এর সাফল্য ২০১৬তেও টেনে নিয়েছিল বাংলাদেশ। পাকিস্তানের পর ভারত, দক্ষিণ আফ্রিকা, জিম্বাবুয়ে, আফগানিস্তানকেও সিরিজে হারায় বাংলাদেশ। এরপর দীর্ঘ সময় ধরে টি-টোয়েন্টিতে মূল মনোযোগ ধরে রাখা আর বিদেশের মাটিতে প্রত্যাশিত সাফল্য না পাওয়ার মধ্যেও বাংলাদেশ উঠে এসেছিল র‍্যাঙ্কিংয়ের ছয়ে। চ্যাম্পিয়নস ট্রফির আগে আয়ারল্যান্ডে অনুষ্ঠিত ত্রিদেশীয় সিরিজে নিউজিল্যান্ডকে হারিয়ে।
তখনকার দলের ইতিহাসসেরা ৯৩ রেটিং পয়েন্ট চ্যাম্পিয়নস ট্রফি এবং দক্ষিণ আফ্রিকা সফরের পর কিছুটা কমলেও বাংলাদেশ আবার তা পুনরুদ্ধার করেছে। এখন বাংলাদেশের রেটিং পয়েন্ট ৯৩। সমস্যা হলো, দেয়ালে পিঠ ঠেকে যাওয়া পাকিস্তান চ্যাম্পিয়নস ট্রফির আগে ঘুরে দাঁড়ায়। ওয়েস্ট ইন্ডিজে গিয়ে সিরিজ জেতার পর চ্যাম্পিয়নস ট্রফিতে চমকে দিয়ে চ্যাম্পিয়ন হয়। তখন আবার বাংলাদেশকে টপকে যায় তারা। এরপর শ্রীলঙ্কাকে ধবল ধোলাই করে রেটিং ব্যবধান আরও বাড়িয়ে নেয়।
বাংলাদেশ আর পাকিস্তানের ব্যবধান এখন দুই রেটিং পয়েন্টের। সমস্যা হলো, দুই প্রতিপক্ষের রেটিং পয়েন্ট এত কম (আটে থাকা শ্রীলঙ্কার ৮৩, দশে থাকা জিম্বাবুয়ের ৫৩), বাংলাদেশ জিতলেও বেশি সুবিধা করতে পারছে না। সিরিজে বাংলাদেশের ম্যাচ বাকি দুটি। এই ম্যাচ জিতলেও বাংলাদেশের রেটিং পয়েন্ট হবে ৯৫। ফলে আপাতত পাকিস্তানকে টপকে যাওয়ার সুযোগ নেই। এই সিরিজ শেষে দুই দলের ব্যবধান অবশ্য হবে নিশ্বাস ছোঁয়া দূরত্বের।
পরবর্তী সূচিতে এ দুই দল কে কেমন করে, তার ওপর নির্ভর করছে অনেক কিছু। এ বছর বাংলাদেশ আর পাকিস্তান দুই দলের সম্ভাব্য ওয়ানডে সূচিগুলো এখনো চূড়ান্ত হয়নি। তবে জুলাইয়ে ওয়েস্ট ইন্ডিজ সফর করার কথা বাংলাদেশের।




দল


ম্যাচ


পয়েন্ট


রেটিং




দক্ষিণ আফ্রিকা


৫৩


৬৩৮৬


১২০




ভারত


৫৬


৬৬৮০


১১৯




ইংল্যান্ড


৫৭


৬৬৪৬


১১৭




নিউজিল্যান্ড


৫৭


৬৫৫০


১১৫




অস্ট্রেলিয়া


৫৫


৬১৪৩


১১২




পাকিস্তান


৫১


৪৮৭৫


৯৬




বাংলাদেশ


৩৬


৩৩৪৯


৯৩




শ্রীলঙ্কা


৭০


৫৭৭৮


৮৩




ওয়েস্ট ইন্ডিজ


৪৩


৩২৬০


৭৬




জিম্বাবুয়ে


৪৪


২৩৩৭


৫৩




আফগানিস্তান


৩৩


১৬৯১


৫১




আয়ারল্যান্ড


২৮


১২৪০


৪৪




