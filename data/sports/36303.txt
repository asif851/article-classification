



৩১ মে মুখোমুখি হবে বিশ্ব একাদশ ও ওয়েস্ট ইন্ডিজ
লর্ডসে হবে এই চ্যারিটি ম্যাচ
ম্যাচ থেকে প্রাপ্ত অর্থ খরচ করা হবে পাঁচটি স্টেডিয়ামের পুনর্গঠনে


পাকিস্তান দলের জার্সিতে শহীদ আফ্রিদির চেহারা অনেকেই ভুলতে বসেছেন। তবে ক্রিকেট বিশ্ব এ তাঁকে ভোলেনি, সেটা জানিয়ে দেওয়া হলো আবার। আইসিসির বিশ্ব একাদশে জায়গা পেয়েছেন এই অলরাউন্ডার। ওয়েস্ট ইন্ডিজের বিপক্ষে একটি টি-টোয়েন্টি ম্যাচের জন্য সৃষ্ট এই বিশ্ব একাদশে আফ্রিদির সঙ্গী শোয়েব মালিক ও থিসারা পেরেরা। 
গত বছর হারিকেন ইরমা ও মারিয়ার তাণ্ডবে ক্ষতিগ্রস্ত হয়েছে ক্যারিবীয় অঞ্চলের বেশ কিছু স্টেডিয়াম। এর মাঝে পাঁচটি স্টেডিয়াম পুনর্গঠনের জন্য তহবিল সংগ্রহ করা হচ্ছে। সে উদ্দেশ্যেই আগামী ৩১ মে লন্ডনে একটি চ্যারিটি টি-টোয়েন্টি ম্যাচের আয়োজন করা হয়েছে। সে ম্যাচেই কার্লোস ব্রাফেট, ক্রিস গেইল, মারলন স্যামুয়েলসদের মুখোমুখি হবেন আফ্রিদি-মালিকরা। বিশ্ব একাদশের জন্য ডাকা তারকা ক্রিকেটারদের মধ্যে ইংলিশ অধিনায়ক এউইন মরগানের নামও আছে। তবে আফ্রিদি, মালিক ও পেরেরাই এখনো পর্যন্ত ম্যাচটি খেলার ব্যাপারে নিশ্চয়তা দিয়েছেন।এ চ্যারিটি ম্যাচে ডাক পেয়ে উল্লসিত আফ্রিদি বলেছেন, ‘এত মহান একটি ব্যাপারে নির্বাচিত করায় আমি ধন্য। ক্রিকেট একটি বিশাল পরিবারের মতো, একে অপরের বিপক্ষে যতই প্রতিদ্বন্দ্বিতাই করি না কেন, আমাদের মধ্যে বন্ধনটা অনেক দৃঢ়। এ কারণেই আমাদের নৈতিক ও পেশাদার দায়িত্ববোধ থেকেই যখনই সুযোগ আসে, আমাদের সব সদস্য, খেলোয়াড় এবং সমর্থকদের সাহায্য করা উচিত।’এ ম্যাচের টিকিট অনলাইনে এখনই পাওয়া যাচ্ছে লর্ডসের ওয়েবসাইটে।
