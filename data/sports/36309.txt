
সবার প্রথমে শুধু ফিনিশিং লাইনেই পা রাখলেন না, উসাইন বোল্ট যেন পা রাখলেন অ্যাথলেটিক ইতিহাসের আরেকটি পাতায়। আজ মস্কোর ট্র্যাকে আরেকটি পালক যুক্ত হলো তাঁর মুকুটে। সতীর্থদের নিয়ে বোল্ট জিতলেন ৪–১০০ মিটার রিলের সোনা। বিশ্ব চ্যাম্পিয়নশিপে এ নিয়ে আটটি সোনা জিতলেন এই জ্যামাইকান। অ্যাথলটিকস ইতিহাসে সর্বোচ্চ আটটি সোনা জেতার কীর্তি আর আছে কেবল কার্ল লুইস ও মাইকেল জনসনের। দুই কিংবদন্তির পাশে বসলেন বোল্ট; তাঁকেও এখন নিঃসন্দেহে কিংবদন্তি বলে দেওয়াই যায়!বোল্ট, নেস্তা কার্টার, কেমার বেইলি-কোল ও নিকেল আশমিয়াডকে নিয়ে গড়া জ্যামাইকান রিলে দল দৌড় শেষ করতে সময় নিয়েছে ৩৭.৩৬ সেকেন্ড। ৩৭.৬৬ সেকেন্ড সময় নিয়ে রুপা জিতেছে যুক্তরাষ্ট্র। ৩৭.৮০ সেকেন্ড সময় নিয়ে তৃতীয় হয়েছে ব্রিটেন।আজকের এই সোনা দিয়ে হ্যাটট্রিকও পূর্ণ হলো বোল্টের। বিরল ‘ট্রেবল’ জিতলেন তিনি। এমনিতে কৃতিত্বটা বিরল হলেও বোল্ট নিজেই স্প্রিন্টের তিন সোনার সবগুলোই এক আসরে জেতার কৃতিত্ব দেখালেন দুবার। ২০০৯ সালে বার্লিন বিশ্ব চ্যাম্পিয়নশিপেও তিনটি সোনা জিতেছিলেন তিনি। ২০১১ সালে দেগু চ্যাম্পিয়নশিপে ১০০ মিটারে ফলস স্টার্ট করার কারণে হ্যাটট্রিকের হ্যাটট্রিকটা হলো না। সেবার সোনাটা জিততে পারলে লুইস-জনসনকেও ছাড়িয়ে যেতে পারতেন বোল্ট।সেই সুযোগ এখনো অবশ্য বোল্টের সামনে আছে। তবে ২০১৫ সালে অনুষ্ঠেয় বেইজিং চ্যাম্পিয়নশিপে দৌড়াবেন, নাকি রিও অলিম্পিকে খেলেই অবসর নেবেন, তা অবশ্য নিশ্চিত নয়। বোল্টের বয়স যদিও এখন ২৬ বছর।
