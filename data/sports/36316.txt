
আরেকটু হলেই রেকর্ডটা ভেঙে যেত। সেই ২০ বছর আগে আরব আমিরাতের বিপক্ষে অপরাজিত ১৮৮ রানের ইনিংস খেলেছিলেন গ্যারি কারস্টেন। এখনো সেটি ওয়ানডেতে দক্ষিণ আফ্রিকার পক্ষে সর্বোচ্চ ব্যক্তিগত ইনিংস হয়ে আছে। কুইন্টন ডি কক কাল আরেকটু হলেই সেটি ভেঙে দিয়েছিলেন। মাত্র ১০ রানের জন্য সেই রেকর্ড ভাঙতে পারলেন না। তবে অস্ট্রেলিয়ার বিপক্ষে ১৭৮ রান করে আউট হ​ওয়ার আগেই অবশ্য নিশ্চিত করে গেছেন দলের জয়।রেকর্ড না হোক, নিজের সর্বোচ্চ ব্যক্তিগত ইনিংস অনেক আগেই হয়ে গেছে। অস্ট্রেলিয়ান বোলারদের ওপর কাল যেটা গেছে, ঝড় বললেও কম বলা হয়। মাত্র ৭৪ বলেই সেঞ্চুরি পূর্ণ করেছেন ডি কক, ১৭৮ রান করার জন্য খেলতে হয়েছে মাত্র ১১৩ বল। ওয়ানডেতে এর আগে ১০টি সেঞ্চুরি ছিল, তবে ১৫০–এর বেশি কখনো করা হয়নি। অথচ এমন একটা ইনিংসের পরও সেটিকে কুণ্ঠাহীনভাবে সেরা বলছেন না ডি কক, ‘এ রকম হাত খুলে আমি কখনো খেলিনি। তবে এর চেয়েও বেশি উপভোগ করেছি এমন ইনিংসও আছে। সেখানে রান তুলতে আমাকে অনেক বেশি পরিশ্রম করতে হয়েছে। ওই ইনিংসগুলো খেলে বেশি তৃপ্তি পেয়েছি।’সুপার স্পোর্ট পার্কের উইকেট বোলারদের জন্য বধ্যভূমিই ছিল। আর ছোট মাঠের সুবিধা তো নিয়েছেনই। ডি কক তাই মনে করিয়ে দিলেন, ‘এদিন আমাকে একটু খাটতে হয়েছে বটে, কিন্তু দিনটা আসলে আমারই ছিল। উইকেট ব্যাট করার জন্য খুব ভালো ছিল। নিজের স্বাভাবিক খেলাটাই খেলতে পেরেছি। আশা করি, সিরিজে এ রকম উইকেট আরও পাব।’নিজের ১১তম সেঞ্চুরির জন্য মাত্র ৬৫টি ইনিংস খেলতে হয়েছে ডি কককে। ওয়ানডে ১১টি সেঞ্চুরির জন্য এর চেয়ে কম ইনিংস খেলতে হয়েছিল শুধু হাশিম আমলাকেই (৬৪টি)। ডি ককের বয়স মাত্র ২৩, নিশ্চয় আরও অনেক দূর যেতে চাইবেন!
