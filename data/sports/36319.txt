
এই মুহূর্তে ওয়েস্ট ইন্ডিজের ক্রিকেটের সবচেয়ে বিস্ফোরক ব্যাটসম্যান কে? কেন, সুনীল নারাইন!এমনিতে জিবের ডগায় ক্রিস গেইলের নাম চলে আসে। কিন্তু টি-টোয়েন্টির ইতিহাসে একমাত্র ব্যাটসম্যান হিসেবে ১০ হাজার রান পূর্ণ করা মহাতারকা গেইল সুপারনোভার দিকে এগোচ্ছেন। কাল যেমন গোল্ডেন ডাক পেয়েছেন বেঙ্গালুরুর গেইল। আর সেই ম্যাচেই কেকেআরের নারাইন গড়লেন দ্রুততম ফিফটির রেকর্ড! ১৭ বলে ৫৪ রানের ইনিংস খেলে ম্যাচসেরা হয়েছেন। বোলার নারাইন নয়; ব্যাটসম্যান নারাইনই এবারের আইপিএলের মূল আলোচনা!২০১২ সালে ২৪ উইকেট নিয়ে টুর্নামেন্ট সেরা এই অফ স্পিনার এবারের আইপিএলে নিয়মিত ওপেন করছেন। অথচ গত মাসেও ওয়েস্ট ইন্ডিজের হয়ে খেলার সময় ব্যাট করেছেন ৯ নম্বরে । এবার ৯ ম্যাচে আইপিএলে ওপেন করে ১৯৪ রান করেছেন ১৮৮.৩৪ স্ট্রাইক রেটে। কাল তো ফিফটি করলেন ১৫ বলে, যেটি আইপিএলের ইতিহাসে যুগ্ম দ্রুততম ফিফটি।ক্রিস লিন মাত্র দুই ম্যাচ খেলে চোট নিয়ে ছিটকে গেলে কলকাতা নাইট রাইডার্সের বিকল্প ওপেনার হিসেবে রবিন উথাপ্পা আর গৌতম গম্ভীর জুটিরই ফেরা ছিল স্বাভাবিক ভাবনা। আইপিএল ইতিহাসেই বেশ সফল ওপেনিং জুটি এটি। কিন্তু কেকেআর ভাবল অন্যভাবে। ওপেনিংয়ে তারা তুলে আনল নারাইনকে।অনেকের কাছে এটি ছিল চমক। আবার এক অর্থে চমকও নয়। বিগ ব্যাশে মেলবোর্ন রেনেগেডসের হয়ে এ বছরের শুরুর দিকে ওপেন করতে দেখা গেছে তাঁকে। পাকিস্তান সুপার লিগে ৮ ম্যাচে ১৮১ স্ট্রাইক রেটে ১১৬ রান বলছে, টি-টোয়েন্টির ব্যাটিংটা নারাইন ভালোই জানেন।ধর তক্তা মার পেরেক স্টাইলের ব্যাটিং তিনি চালিয়ে যাচ্ছেন। এ ধরনের ব্যাটিংয়ের ঝুঁকিটা হলো, তাতে ব্যর্থ হওয়ার শঙ্কা থাকে। তবে নারাইনকে ‌‌‌‌‘লাইসেন্স টু কিল’ দিয়ে রেখেছে কেকেআর। আর তাতেই মিলছে অবিশ্বাস্য সাফল্য। না, প্রতিটি ম্যাচেই যে নারাইন জ্বলে উঠছেন এমন নয়। কালকের আগের চার ম্যাচে যেমন ব্যর্থ হয়েছেন। তবে নয় ইনিংসের চারটিতে তাঁর ব্যাট থেকে মিলেছে ৫৪, ৩৪, ৪২ ও ৩৭ রানের চারটি ইনিংস। প্রত্যেকটিই ঝোড়ো।নারাইনের কাছ থেকে ব্যাটিংয়ে যা পাওয়া যায়, তাই বোনাস ধরে নিয়েছে কেকেআর। সবচেয়ে বড় সুবিধা হলো, নারাইন ডট বল হজম করেন খুব কম। কেকেআরের হয়ে প্রথম যেদিন ওপেন করতে নামলেন, সেদিনই ১৮ বলে ৩৭ করেছেন। কেকেআর তাদের ইতিহাসে সবচেয়ে কার্যকরী পাওয়ার প্লের দেখা পেয়েছে সেদিনই। ৬ ওভারে তুলেছে ৭৬ রান! কেকেআর তাই দ্বিতীয়বার আর ভাবেনি।এবারের আইপিএলে গেইল ৮ ইনিংসে ১২১.৬০ স্ট্রাইক রেটে ১৫২ রান করেছেন। ১২টি চার, ১১ ছক্কা। নারাইন ১১ ইনিংসে ১৮৪.৯০ ইনিংসে করেছেন ১৯৬ রান। ৩০টি চার, ৯ ছক্কা! গেইলের চেয়ে নারাইন ভালো তো হবেনই!
