
বাংলাদেশের ক্রিকেটের অনেক পুরোনো একজন দর্শক সৌরভ গাঙ্গুলী। নিজের চোখের সামনেই এ দেশের ক্রিকেটের পথচলার অনেকটা দেখেছেন। এ দেশের মাঠে খেলেছেন; বাঙালি বলেই হয়তোবা লাল-সবুজের ক্রিকেটের প্রতি আলাদা একটা টানও অনুভব করেন কলকাতার মহারাজ। বাংলাদেশ নিয়ে নিজের সব অভিজ্ঞতা জোড়া লাগিয়ে তাই বলতে পারেন, ‘ক্রিকেটে প্রচুর উন্নতি করেছে বাংলাদেশ।’ কলকাতার আনন্দবাজার পত্রিকায় লেখা এক কলামে সৌরভ বলেছেন, ভারতকে ভালোই চ্যালেঞ্জ ছুড়ে দেবে বাংলাদেশ।গত জুনে বাংলাদেশের ক্রিকেটের উন্নতির রেখাচিত্রটা চোখে পড়েছে সৌরভের। ভারত-বাংলাদেশ সিরিজের ওপর চোখ রেখেছিলেন আলাদা করেই। ভারতের বিপক্ষে সর্বশেষ সিরিজ বাংলাদেশ শ্রেয়তর দল হিসেবেই জিতেছিল বলে রায় দিয়ে ফেললেন ভারতের অন্যতম সফল এই অধিনায়ক, ‘এটা বলতেই হয় নিজেদের চেয়ে অনেক ভালো দলের কাছে হেরেছিল ভারত।’জুনের ভারত আর এই ফেব্রুয়ারির ভারতের মধ্যে পার্থক্য দেখছেন সৌরভ। এশিয়া কাপের দলটাকে অনেক আত্মবিশ্বাসী লাগছে তাঁর কাছে। সেই আত্মবিশ্বাসের জ্বালানিটা ভারত পেয়েছে সাম্প্রতিক অস্ট্রেলিয়া সফরে টি-টোয়েন্টি সিরিজ থেকে। বাংলাদেশকেও আত্মবিশ্বাসে টইটম্বুর এক দল বলছেন সৌরভ। বিশেষ করে ঘরের মাঠে বাংলাদেশ দুর্দান্ত এক দলই, সেটিও মনে করিয়ে দিতে ভোলেননি। তাই ধোনিদের সতর্কই করে দিলেন, ‘নিজেদের মাঠে বাংলাদেশ দুর্দান্ত। চেনা পরিবেশে খেলাটা ওরা উপভোগ করে। দলটাও দারুণ। দলে সিনিয়র ও জুনিয়রের ভারসাম্যটা বেশ ভালোই। মাশরাফি, সাকিব, মুশফিক, মাহমুদউল্লাহর সঙ্গে আছে তাসকিন, মুস্তাফিজদের মতো তরুণ।’আট মাস আগে বাংলাদেশ সফরে ভারত-হন্তারকের ভূমিকায় ছিলেন মুস্তাফিজুর রহমান। এশিয়া কাপের আগেও তাই মুস্তাফিজের ওপরই সৌরভ চোখ রাখছেন আলাদা করে, ‘ ইতিমধ্যে সে বেশ বিখ্যাত হয়ে উঠেছে। টি-টোয়েন্টিতে ভারত ওকে কীভাবে খেলে, সেটা দেখতে আগ্রহ হচ্ছে।’
