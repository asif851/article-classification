
রিয়াল মাদ্রিদ এখন আনুষ্ঠানিকভাবে শিরোপাকে ‘বিদায়’ বলে দিতে পারে। অংকের হিসেবে সুযোগ হয়তো এখনও আছে, কিন্তু আজ ঘরের মাঠে মাদ্রিদ ডার্বিতে অ্যাটলেটিকোর কাছে ১-০ গোলে হেরে বাস্তবতার বিচারে শিরোপার স্বপ্নটাকে এই মৌসুমের মতো জলাঞ্জলি দিয়ে দিল জিনেদিন জিদানের দল। হারলে এক দলের কপাল পুড়বে, ড্র হলে দুই দলেরই—ম্যাচের সমীকরণটা ছিল এমন। শিরোপা দৌড়ে বার্সেলোনার চেয়ে অনেকটা পিছিয়ে থেকেই যে ম্যাচটা শুরু করেছিল দুই মাদ্রিদ প্রতিদ্বন্দ্বী রিয়াল ও অ্যাটলেটিকো। তাতে ৫৩ মিনিটে অ্যাটলেটিকো মাদ্রিদ ফরোয়ার্ড আঁতোয়া গ্রিজমানের গোলে কপালটা পুড়ল রিয়ালেরই। প্রথমার্ধে দুই দলের হিসেবী ফুটবলের কারণে পরিষ্কার সুযোগ মিলেছে খুব কমই। দুই দলের গোলকিপারকে অবশ্য কিছু গুরুত্বপূর্ণ সেভ করতে হয়েছে। রিয়ালের পক্ষে বলার মতো সুযোগ ছিল শুধু ক্রিস্টিয়ানো রোনালদোর একটা ফ্রি কিক, অ্যাটলেটিকো গোলকিপার ইয়ান অব্লাক দারুণ নৈপুণ্যে সেটি ফিরিয়ে দেন। প্রথমার্ধের শেষদিকে দুর্দান্ত সেভ করেছেন কেইলর নাভাসও। শেষ পাঁচ মিনিটে কোকে ও গ্রিজমানের টানা দুটি শট ফিরিয়ে দিয়েছিলেন রিয়াল গোলকিপার।গোলের দেখা মিলল দ্বিতীয়ার্ধের আট মিনিটে। অ্যাটলেটিকোর পক্ষে গোলটির পুরো কৃতিত্বই চাইলে গ্রিজমানকে দিয়ে দিতে পারেন। লেফট ব্যাক লুইসের সঙ্গে দুবার বল দেওয়া-নেওয়া করে আক্রমণ গড়েছিলেন, সেটিকে সুন্দর সমাপ্তিও এনে দিলেন ফ্রেঞ্চ স্ট্রাইকার। 
এরপরও অবশ্য কিছু সুযোগ পেয়েছিল দুদল। রিয়ালের হয়ে গোলের খুব কাছাকাছি গিয়েছিলেন রোনালদো ও দানিলো। অন্যদিকে অ্যাটলেটিকোর সাউলও সুযোগ পেয়েছিলেন ব্যবধানটাকে ২-০ করার। কিন্তু শেষ পর্যন্ত দুই দলের গোলকিপারের নৈপুন্যে ব্যবধানটা আর পরিবর্তন হয়নি। তা না হোক, দিনশেষে কপাল পুড়ল রিয়ালের। জিনেদিন জিদান নিজেকে দুর্ভাগাই ভাবতে পারেন। জিততেই হবে এমন ম্যাচে এসে কিনা রিয়ালের দায়িত্বে প্রথম হারের মুখ দেখলেন ফ্রেঞ্চ কিংবদন্তি! সূত্র: সনি ইএসপিএন।
