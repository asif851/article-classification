
তীব্র গরমে স্বাভাবিক খেলাটা খেলতে পারছিল না কোনো দলই। কিন্তু তারপরেও গোল করতে মরিয়া ছিল দুই দলই, ম্যাচটা যেখানে নক আউট। সেই মরিয়া লড়াইয়ে জয়ী শেখ জামাল ধানমন্ডি ক্লাব। মোহামেডান স্পোর্টিং ক্লাবকে ১-০ গোলে হারিয়ে ফেডারেশন কাপ ফুটবলের সেমিফাইনালে উঠে গেছে তারা। আজ বঙ্গবন্ধু স্টেডিয়ামে প্রথম কোয়ার্টার ফাইনালে ৭৬ মিনিটে গোল পায় শেখ জামাল। গাম্বিয়ান ফুটবলার সলোমন কিং ক্যানফর্ম গোলের নায়ক। গোলটি করার একটু আগেই নাইজেরীয় ফুটবলার মমোদু বোর বদলি হয়ে মাঠে নেমেছিলেন। আরেক নাইজেরীয় রাফায়েলের বাড়ানো বল থেকে মোহামেডানের হৃদয় ভাঙেন সলোমন।সাফল্যের দেখা যেন পাচ্ছেই না ঐতিহ্যবাহী মোহামেডান। গত লিগ দশ নম্বরে থেকে শেষ করার পর এবার ভালো দল গড়েই মাঠে নেমেছে। কিন্তু ফেডারেশন কাপ থেকে বিদায়ই নিতে হলো তাদের।
 
 
