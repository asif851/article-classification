
বিরাট কোহলি-আনুশকা শর্মার বিয়ে কি সত্যিই হচ্ছে? নাকি সবটাই গুজব? এই মুহূর্তে ক্রিকেটপ্রেমীরা এটাই জানতে চায়। কেউ বলছেন, মিলানেই মালাবদল হবে। কারও যুক্তি, ‘বিরুশকা’ জুটি জীবনের গাঁটছড়া বাঁধবে, সেটাই এত গোপনীয়তা বজায় রেখে? যাহ! তা আবার হয় নাকি!
শেষ পর্যন্ত কী ঘটবে, তা শুধু বিরাট আর আনুশকাই জানেন। তবে টাইমস অব ইন্ডিয়া জানিয়েছে, ভীষণ আলোচিত এই জুটির বিয়েটা সম্ভবত ইতালিতেই হচ্ছে। চোখ ধাঁধিয়ে দেওয়া কোনো আয়োজন নয়, সাদামাটাভাবেই আনুশকার গলায় বিয়ের মালা পরিয়ে দেবেন কোহলি। বিয়ের সম্ভাব্য শহর ফ্লোরেন্স ও মিলান। সম্ভাব্য দিন-তারিখ শনিবার (৯ ডিসেম্বর) থেকে মঙ্গলবার (১২ ডিসেম্বর)।বিয়ের আচার-অনুষ্ঠান নিয়ে সবকিছু গোপন রাখা হয়েছে। তবে এটুকু জানা গেছে, ঘনিষ্ঠ আত্মীয়স্বজন আর দু-একজন বন্ধুবান্ধবের উপস্থিতিতে সাত পাকে বাঁধা পড়বেন বিরাট-আনুশকা। অর্থাৎ, ভারতীয় অধিনায়কের বিয়েতে নিমন্ত্রণ পাচ্ছেন না জাতীয় দলে তাঁর কোনো সতীর্থই! তবে দুজন ক্রিকেটারের দাওয়াত পাওয়ার কথা জানিয়েছে টাইমস অব ইন্ডিয়া। তাঁরা হলেন শচীন টেন্ডুলকার ও যুবরাজ সিং। শ্রীলঙ্কার বিপক্ষে চলমান সিরিজের জন্যই হয়তো সতীর্থদের নিমন্ত্রণ করেননি বিরাট। এরই মধ্যে ওয়ানডে ও টি-টোয়েন্টি সিরিজ থেকে বিশ্রাম নিয়েছেন তিনি।এদিকে ভারতের ‘মোস্ট এলিজিবল ব্যাচেলর’-এর সম্ভাব্য বিয়ে নিয়ে কিন্তু সামাজিক যোগাযোগমাধ্যমে তোলপাড় চলছে। বিয়ের গোপনীয়তা দেখে একজনের টুইট, ‘যত রহস্য বিরুশকার বিয়েতে রয়েছে, অত রহস্য তো “ইত্তেফাক” ছবিতেও ছিল না...।’ আরেকজনের আবার ভারতীয় অধিনায়কের বিয়ের খবর শুনে হৃদয় ভেঙে গেছে। কিন্তু বিয়েটা হচ্ছে কি না, সেটাই তো নিশ্চিত নয়! তাই সেই কোহলি–ভক্তের টুইট, ‘আমি নিশ্চিত খবর চাই, যাতে শান্তিমতো দুঃখ পাওয়া শুরু করতে পারি।’ সূত্র: টাইমস অব ইন্ডিয়া
