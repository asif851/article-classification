
 
চিরপ্রতিদ্বনন্দ্বী রিয়াল মাদ্রিদের কাছে হারানো লিগ শিরোপাটা পুনরুদ্ধার করতে পেরেছিলেন টিটো ভিলানোভা। কিন্তু গলার ক্যান্সারের সঙ্গে লড়াইয়ে আর পেরে উঠলেন না বার্সেলোনার কোচ। রয়টার্সের খবরে বলা হচ্ছে, স্বাস্থ্যের অবনতি হওয়ায় সরে দাঁড়ালেন কোচের পদ থেকে। এখনো কোনো নির্ভরযোগ্য সূত্র থেকে নিশ্চিত না করা হলেও ভিলানোভার এই পদত্যাগের খবরটি ব্যাপকভাবেই প্রচারিত হচ্ছে স্প্যানিশ গণমাধ্যমে। তবে ইতিমধ্যে একটি সংবাদ সম্মেলন আয়োজনের ঘোষণা দিয়েছেন বার্সার সভাপতি সান্দ্রো রোচেল। ধারণা করা হচ্ছে এখানেই ভিলানোভার পদত্যাগের খবরটি আনুষ্ঠানিকভাবে জানাবেন বার্সেলোনার পরিচালকেরা। বিগত দুই বছর ধরেই ক্যান্সারের সঙ্গে লড়াই চালিয়ে আসছিলেন ৪৪ বছর বয়সী ভিলানোভা। ইউরোপিয়ান ফুটবলের গত মৌসুমে চিকিত্সার জন্য প্রায় দুই মাস কাটিয়েছিলেন নিউইয়র্কে। তবে শারীরিক এই প্রতিবন্ধকতা সত্ত্বেও মৌসুমটা সফলভাবেই শেষ করতে পেরেছিলেন তিনি। বার্সেলোনাকে জিতিয়েছিলেন স্প্যানিশ লিগ শিরোপা।
