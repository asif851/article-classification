
একেই কি বলে ‘বউ-ভাগ্য’? মুশফিকুর রহিম বিয়ে করলেন গত সেপ্টেম্বরে। বিয়ের পর যেন ব্যাটের ধার আরও বেড়েছে বহুগুণে! বিয়ের পর পেয়েছেন পাঁচ ফিফটি। কিন্তু সেঞ্চুরিটা কেন যেন হচ্ছিল না। অবশেষে আজ পাকিস্তানের বিপ‌ক্ষে এল আরাধ্য সেঞ্চুরি। ওয়ানডেতে শতক আগে হাঁকিয়েছেন দুবার। তবে মুশফিকের কাছে পাকিস্তানের বিপক্ষে সেঞ্চুরির মাহাত্ম্য আলাদা।দল জিতেছে, সেটা একটা কারণ তো বটেই। তবে এর তাৎপর্য বোঝাতে সংবাদ সম্মেলনে গুরুত্বপূর্ণ একটি কারণ বললেন মুশফিক, ‘এই সেঞ্চুরিটা স্পেশাল। বিয়ের পর প্রথম সেঞ্চুরি এটা। তাই অনেক হ্যাপি। অবশ্য এর মধ্যে অনেকগুলো ফিফটি ছিল। তবে সেগুলো কেন যেন সেঞ্চুরিতে রূপান্তরিত হচ্ছিল না।’ম্যাচসেরা কে হবেন, তামিম নাকি মুশফিক, এ নিয়ে ছিল বেশ গুঞ্জন। মুশফিকও খানিকটা অবাক ম্যাচসেরা হয়ে, ‘আমি কিছুটা অবাক হয়েছি। কারণ, ম্যান অব দ্য ম্যাচ পুরস্কারটা তামিমেরও প্রাপ্য।’তামিমের সেঞ্চুরি উদ্‌যাপনের সময় অপর প্রান্তে ছিলেন মুশফিক। স্বাভাবিকভাবে প্রশ্ন হলো, তামিমের অমন উদ্‌যাপনের হেতু কি? মুশফিক মৃদু হাসলেন, ‘এর অর্থ যে কেউ বুঝবে। ওর উদ্‌যাপনটা অসাধারণ লেগেছে। গত ছয়-সাত মাস ওকে নিয়ে অনেক কথা হয়েছে। তামিমের মতো একজন ব্যাটসম্যান বাংলাদেশে কমই আছে। সাম্প্রতিক সময়ে সে কিন্তু বাজে বলে আউট হয়নি। সব বলই ভালো ছিল। বিশ্বকাপে স্কটল্যান্ডের বিপ‌ক্ষেÿম্যাচে অমন ইনিংস না খেললে আমাদের জেতাটা কঠিন হতো। আজও ও দুর্দান্ত ইনিংসটা না খেললে আমার পক্ষে বড় স্কোর গড়া কঠিন হতো। আসলে ভালো সময়ের সমর্থন দরকার হয় না। দরকার হয় খারাপ সময়ে। এ সময়ে যেকোনো খেলোয়াড়কেই উৎসাহ জোগানো উচিত।’
