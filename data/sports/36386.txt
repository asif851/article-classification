
এ তো আরেক ক্ল্যাসিকো! এই লড়াইয়ের জন্য বিশ্বজুড়ে অপেক্ষা করে থাকেন ফুটবলপ্রেমীরা। আগামীকাল মুখোমুখি হচ্ছে ব্রাজিল-আর্জেন্টিনা। ফিফা র‍্যাঙ্কিংয়ের এক ও দুই নম্বর দল। প্রীতি ম্যাচ হলেও আর্জেন্টিনার জন্য বাড়তি গুরুত্ব পাচ্ছে এই ম্যাচ। কাল যে দক্ষিণ আমেরিকার এই সুপারক্ল্যাসিকো দিয়ে শুরু হচ্ছে সাম্পাওলি-যুগ। অনেক কাঠখড় পুড়িয়ে কোচ বানানো হোর্হে সাম্পাওলি কাল থাকবেন আর্জেন্টিনার ডাগআউটে।
কোথায়-কখনম্যাচটি হবে অস্ট্রেলিয়ায়। মেলবোর্ন ক্রিকেট গ্রাউন্ডে। শুরু হবে বাংলাদেশ সময় বিকেল ৪টা ৫ মিনিটে। ম্যাচটি অবশ্য বাংলাদেশে দেখা যায় এমন কোনো চ্যানেলে দেখানো হবে না।
মেসি-নেইমার খেলবেন?এই ম্যাচ দিয়ে শুরু হবে সাম্পাওলি-মেসি যুগ। মেসির কোচ হওয়ার ইচ্ছার কথা অনেকবারই বলেছেন চিলি ও সেভিয়াকে কোচিং করিয়ে আলোচিত এই কোচ। অবশেষে তাঁর স্বপ্ন পূরণ হচ্ছে। মেসি এই ম্যাচের অধিনায়ক হিসেবে থাকছেন। তবে এই ম্যাচে খেলবেন না নেইমার। বার্সেলোনা ফরোয়ার্ডকে বিশ্রাম দেওয়া হয়েছে।
মুখোমুখি লড়াইফিফার মুখোমুখি লড়াইয়ের পরিসংখ্যান বলছে, দুদল ১০৩ বার মুখোমুখি হয়েছে। ব্রাজিল জিতেছে ৪০ বার, ৩৭ বার আর্জেন্টিনা। ২৬টি ম্যাচ হয়েছে ড্র। সর্বশেষ দেখায় আর্জেন্টিনাকে ৩-০ গোলে উড়িয়ে দিয়েছিল ব্রাজিল। গত নভেম্বরের এই পরাজয় প্রভাব ফেলেছে আর্জেন্টিনার বাছাই পর্বের দুর্দশায়। দক্ষিণ আমেরিকা অঞ্চল থেকে সবার আগে বিশ্বকাপ নিশ্চিত করেছে ব্রাজিল। আর্জেন্টিনা এখনো পাঁচে পড়ে আছে।
