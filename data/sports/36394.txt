

* জাতীয় দলের চেয়ে পিএসএলে খেলাই বেশি প্রাধান্য পাচ্ছে পোলার্ড-ব্রাভোদের কাছে। * বিশ্বকাপ বাছাইপর্বে ওয়েস্ট ইন্ডিজ দলে নেই পোলার্ড, ব্রাভো, নারাইন ও রাসেল।

২০১৯ বিশ্বকাপে সরাসরি জায়গা করে নিতে না পারার লজ্জাটা গত সেপ্টেম্বরেই পেয়েছে ওয়েস্ট ইন্ডিজ। ইংল্যান্ডের মাটিতে ওয়ানডে সিরিজের প্রথম ম্যাচে হার দিয়ে বিশ্বকাপের বাছাইপর্বে নেমে যেতে হয় ক্যারিবীয়দের। জিম্বাবুয়ের মাটিতে এ বছরের মার্চে বিশ্বকাপের বাছাইপর্ব খেলতে হবে ওয়েস্ট ইন্ডিজকে। জাতীয় দলকে সাহায্য করতে সেখানে ক্রিস গেইল থাকলেও দেখা যাবে না কাইরন পোলার্ড, সুনীল নারাইন ও ড্যারেন ব্রাভোদের।
বাছাইপর্বের জন্য গতকাল ১৫ সদস্যের স্কোয়াড ঘোষণা করেছে ক্রিকেট ওয়েস্ট ইন্ডিজ (সিডব্লিউআই)। এ স্কোয়াডে জায়গা হয়নি পোলার্ড, রাসেল, নারাইন ও ব্রাভোদের মতো তারকাদের। বোর্ডের প্রধান নির্বাচক কোর্টনি ব্রাউন জানিয়েছেন, জাতীয় দলের চেয়ে পাকিস্তান সুপার লিগে (পিএসএল) খেলাকে প্রাধান্য দেওয়ায় তাঁদের দলে রাখা হয়নি।
ব্রাউনের ভাষ্য, ‘ক্রিস গেইল ও মারলন স্যামুয়েলস পূর্ণ সমর্থন দেওয়ায় আমরা আনন্দিত। তবে কাইরন পোলার্ড, ড্যারেন ব্রাভো, সুনীল নারাইন ও আন্দ্রে রাসেল বাছাইপর্বে কোনো সাহায্য করতে পারবেন না, কারণ তাঁদের কাছে পাকিস্তান সুপার লিগে খেলার প্রাধান্য বেশি।’ ২২ ফেব্রুয়ারি থেকে ২৫ মার্চ পর্যন্ত মাঠে গড়াবে পাকিস্তান সুপার লিগ। বিশ্বকাপের বাছাইপর্ব অনুষ্ঠিত হবে ৪ মার্চ থেকে ২৫ মার্চ পর্যন্ত।
ডোয়াইন ব্রাভোকেও দলে রাখেনি ক্যারিবীয় টিম ম্যানেজমেন্ট। ব্রাউন জানিয়েছেন, ব্রাভো বেশ আগেই ওয়েস্ট ইন্ডিজ দলে আর না খেলার কথা বলেছেন, তাই তাঁকে দলে রাখা হয়নি। বাছাইপর্বে জ্যাসন হোল্ডারের নেতৃত্বে লড়বেন গেইল-স্যামুয়েলসরা। জিম্বাবুয়ে, আয়ারল্যান্ড, আফগানিস্তান, স্কটল্যান্ড, নেদারল্যান্ডস ও হংকং ছাড়াও আরও দুটি দল অংশ নেবে বাছাইপর্বে। এখান থেকে দুটি দল জায়গা পাবে বিশ্বকাপের মূল পর্বে।
