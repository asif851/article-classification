
সাকিব আল হাসানের ব্যাট অবশেষে হেসেছে। কুমিল্লা ভিক্টোরিয়ানসের সঙ্গে ২৬ বলে ৪১ রানের ইনিংসটা নিশ্চয়ই তাঁকে স্বস্তি দিচ্ছে। অবশ্য ব্যক্তিগত পারফরম্যান্স নিয়ে চিন্তিত নন বাঁহাতি অলরাউন্ডার। বিপিএলে সাকিবের লক্ষ্য একটাই—শিরোপা জয়। 
টুর্নামেন্টে অন্যতম ফেবারিট ঢাকা ডায়নামাইটস। মাঠে তাদের পারফরম্যান্সও বেশ উজ্জ্বল। ৮ ম্যাচে ৫ জয়ে ১০ পয়েন্ট নিয়ে ঢাকা আছে পয়েন্ট তালিকার দুইয়ে। দল যতই ভালো করুক, সাকিব যেন ঠিক নিজেকে চেনাতে পারছিলেন না। আগের ৭ ম্যাচে তাঁর রান মাত্র ৯৩।কুমিল্লার বিপক্ষে আজকের রানটা সাকিবকে দিয়েছে আত্মবিশ্বাস, ‘দলে একটু অবদান রাখতে পারলে ভালোই লাগে। খুব বেশি ব্যাটিং করার সুযোগ পাচ্ছিলাম না, আজ সেই সুযোগটি ছিল। এর আগে এক-দুই ম্যাচে সুযোগ ছিল, তবে কাজে লাগাতে পারিনি।’আগের ম্যাচগুলোয় পারফরম্যান্স প্রত্যাশা অনুযায়ী ভালো হয়নি সাকিবের। তবে মানছেন দলে পারফরম্যান্স দিয়ে অবদান রাখার গুরুত্বটা। সেটি মেনে নিয়েই বলেন, ‘চ্যাম্পিয়ন হওয়া ছাড়া আমার আর কোনো লক্ষ্য নেই।’
