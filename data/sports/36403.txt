
বর্তমান বিশ্বের সেরা দুই ফুটবলারের প্রসঙ্গ এলে আসে লিওনেল মেসি ও ক্রিস্টিয়ানো রোনালদোর নাম। তাহলে তৃতীয় সেরা ফুটবলার কে? ম্যানচেস্টার সিটির কোচ ম্যানুয়েল পেলেগ্রিনি মনে করেন, তৃতীয় সেরা খেলোয়াড় হলেন তাঁর দলেরই সার্জিও অ্যাগুয়েরো।গত রাতে টটেনহামকে ৬-০ গোলে বিধ্বস্ত করে সিটি। ওই ম্যাচে দুটি গোল করেন অ্যাগুয়েরো। ১১ ম্যাচে ১৪ গোল নিয়ে প্রিমিয়ার লিগের এবারের আসরে সবার ওপরে আর্জেন্টাইন তারকা। ২০১১ সালে অ্যাটলেটিকো মাদ্রিদ থেকে সিটিতে যোগ দেওয়া অ্যাগুয়েরো ইতিহাদ স্টেডিয়ামে সর্বশেষ চার ম্যাচের তিনটিতেই দুটি করে গোল করেছেন। গত রাতে ম্যাচ শেষে ডিয়েগো ম্যারাডোনার সাবেক জামাতাকেই বিশ্বের ‘তৃতীয় সেরা’ ফুটবলার হিসেবে আখ্যা দেন পেলেগ্রিনি, ‘আমি মনে করি, বিশ্বের তিন সেরা খেলোয়াড়ের তালিকায় মেসি, রোনালদোর পরই থাকবে অ্যাগুয়েরো।’সিটির আক্রমণভাগে অ্যাগুয়েরোর সঙ্গী আলভারো নেগ্রেদোরও উচ্ছ্বসিত প্রশংসা করেন ৬০ বছর বয়সী পেলেগ্রিনি, ‘প্রিমিয়ার লিগে যথার্থ খেলোয়াড় নেগ্রেদো। সিটির খুবই গুরুত্বপূর্ণ খেলোয়াড় সে। ইংল্যান্ডে ওর সময়টা দারুণ কাটছে। আমাদের খেলার ধরনও ওর জন্য স্বস্তির। এটাই অ্যাগুয়েরোর সঙ্গে ওর কাজটা সহজ করে দিয়েছে।’গত রাতে অ্যাগুয়েরোর মতো জোড়া গোল করেন জেসাস নাভাস। একটি গোল করেন নেগ্রেদো। বাকি গোলটি ছিল টটেনহামের মিডফিল্ডার স্যান্দ্রোর আত্মঘাতী। সব মিলিয়ে সিটির জয় ৬-০ গোলে! পেলেগ্রিনির নিজের কাছেও ব্যবধানটা অবিশ্বাস্য লাগছে, ‘টটেনহামের মতো শক্তিশালী দলের বিপক্ষে ছয় গোলের ব্যবধানে জয় পাওয়া স্বাভাবিক কিছু নয়। এটা ঠিক, আমাদের দল দারুণ খেলছে। ঘরের মাঠে গত ছয় ম্যাচে আমরা ২৬টি গোল করেছি। এর মানে, প্রতি ম্যাচে গড়ে চারটিরও বেশি গোল পেয়েছি আমরা।’ সূত্র: ইএসপিএন। 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে।
