
টানা বৃষ্টিতে ভেসে যাচ্ছে চট্টগ্রাম। আজ রোববার সকাল নয়টা পর্যন্ত গত ২৪ ঘণ্টায় বৃষ্টি হয়েছে ১১০ দশমিক ৮ মিলিমিটার। এমন মুষলধারে বৃষ্টি চোখ রাঙাচ্ছে আগামীকাল সোমবার থেকে শুরু হতে যাওয়া চট্টগ্রাম টেস্টকে। তবে আজ বিকেল থেকে বৃষ্টির তোপ কমে আসার সম্ভাবনা রয়েছে।
বৃষ্টিতে আজ সকালের অনুশীলন শুরু হতেও দেরি হচ্ছে। বেলা সাড়ে ১১টায় বাংলাদেশ দল জহুর আহমেদ চৌধুরী স্টেডিয়ামে পৌঁছায়। তবে মাঠ ভেজা থাকায় অনুশীলন শুরু হতে কিছু সময় দরকার বলে জানিয়েছেন কিউরেটর জাহিদ রেজা।
জাহিদ রেজা বলেন, ‘বৃষ্টি থেমে গেছে এখন। বৃষ্টি যদি আর না হয়, কিছু সময় পার হলে অনুশীলনে নামতে পারবেন ক্রিকেটারেরা।’
বাংলাদেশের পর বেলা একটায় অস্ট্রেলিয়া দল অনুশীলনে যাবে।
ভারী বৃষ্টি না হলে আগামীকালের ম্যাচেও খুব একটা সমস্যা হবে না বলে মনে করছেন সংশ্লিষ্টরা। সে ক্ষেত্রে আবহাওয়া দপ্তরের দিকে তাকিয়ে রয়েছে সবাই।
পতেঙ্গা আবহাওয়া দপ্তর সূত্রে জানা গেছে, গতকাল শনিবার রাত থেকে থেমে থেমে মাঝারি থেকে ভারী মাত্রার বৃষ্টি হচ্ছে। সেই সঙ্গে বজ্রপাতও ছিল সকালের দিকে। তবে আগামী ২৪ ঘণ্টার পূর্বাভাসে ভারী বৃষ্টিপাতের সম্ভাবনা নেই।
আবহাওয়া দপ্তরের কর্তব্যরত আবহাওয়াবিদ আতিকুর রহমান বলেন, ‘আজ বিকেল থেকে ভারী বৃষ্টির সম্ভাবনা নেই। আগামীকালও এ রকম বৃষ্টির সম্ভাবনা নেই। আমার মনে হয় খেলা হবে। হয়তো একটু দেরি হবে।’
এই আবহাওয়াবিদের মুখে ফুল-চন্দন পড়ুক—এমনটিই প্রত্যাশা ক্রীড়ামোদীদের। ১-০-তে এগিয়ে যাওয়া বাংলাদেশ যে অজিদের একটি ধবলধোলাই দিয়ে ইতিহাস তৈরির জন্য মুখিয়ে রয়েছে!
