
বিনা প্রতিদ্বন্দ্বিতায় নির্বাচিত হয়ে গেছেন প্রায় সবাই। শুধু সাংগঠনিক সম্পাদক পদেই দুই প্রার্থী। আর এই এক পদের ভোটের জন্যই পেছাতে হলো প্রিমিয়ার ক্রিকেট লিগের অষ্টম ও নবম রাউন্ডের খেলা।২১ মে অনুষ্ঠেয় বাংলাদেশ স্কোরার্স অ্যান্ড আম্পায়ার্স অ্যাসোসিয়েশনের বার্ষিক সাধারণ সভায় হবে ওই এক পদে নির্বাচন। সে কারণে ২০ ও ২২ মে অষ্টম এবং ২৪ ও ২৬ মে নবম রাউন্ডের খেলাগুলো হওয়ার কথা থাকলেও এখন আর তা হচ্ছে না। কাল সপ্তম রাউন্ডের খেলা শেষ হলে পড়বে পাঁচ দিনের বিরতি। এরপর ২৪ ও ২৬ মে হবে অষ্টম রাউন্ড এবং ২৮ ও ৩০ মে নবম রাউন্ডের খেলা। সিসিডিএম সদস্যসচিব রাকিব হায়দার জানিয়েছেন, ‘এজিএম ও নির্বাচনের কারণে ২০ থেকে ২২ মে ম্যাচ পরিচালনা করতে পারবে না বলে স্কোরার-আম্পায়ারদের সংস্থা আমাদের জানিয়েছে। সে জন্যই খেলা পেছাতে হয়েছে।’
