
কানাঘুষা শোনা যাচ্ছিল বেশ কয়েক দিন ধরেই। ইনজামাম-উল হক পাকিস্তানের প্রধান নির্বাচকের দায়িত্ব নিতে পারেন, সেই গুঞ্জনটা বাতাসে ভেসে বেড়াচ্ছিল। পরশু যখন আফগানিস্তানের কোচের পদ ছাড়লেন, বোঝা যাচ্ছিল সেটাই হতে চলেছে। আর গতকাল সোমবার তো আনুষ্ঠানিক ঘোষণাই চলে এল। কিন্তু দেশে ফিরতে গিয়ে ইনজামাম যে একটা ‘আত্মত্যাগ’ করেছেন, সেটা হয়তো অনেকেরই জানা নেই। আফগানিস্তানের কোচ হিসেবে পাকিস্তানি মুদ্রায় ১২ লাখ রুপি বেতন পেতেন ইনজামাম। কিন্তু পাকিস্তানের প্রধান নির্বাচক হিসেবে তাঁকে দেওয়া হবে ৮ লাখ রুপি। এ ব্যাপারে সমঝোতায় আসার পরেই পিসিবি ইনজামামের সঙ্গে চুক্তি চূড়ান্ত করেছে। মাসে চার লাখ রুপি করে কম পাবেন। কিন্তু তবু কাজটা ভালোবেসেই নিয়েছেন ইনজি। চার সদস্যের নির্বাচক কমিটিতে ইনজামাম ছাড়াও থাকছেন তাঁর একসময়ের সতীর্থ ওপেনার ওয়াজাহাতউল্লাহ ওয়াস্তি, সাবেক অফ স্পিনার তৌসিফ আহমেদ ও সাবেক পেস বোলিং অলরাউন্ডার ওয়াসিম হায়দার।
