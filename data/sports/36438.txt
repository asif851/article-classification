
সিরিজের শুরু থেকেই অপেক্ষা ছিল মুহূর্তটির। সে জন্যই বোধ হয় এত দিন মধুর অপেক্ষায় রাখলেন অ্যালিস্টার কুক। আজ ডারহাম টেস্টের দ্বিতীয় ইনিংসে নুয়ান প্রদীপকে চার মেরেই লক্ষ্যে পৌঁছালেন কুক। প্রথম ইংলিশ ব্যাটসম্যান হিসেবে পেরোলেন ১০ হাজার রানের মাইলফলক।শচীন টেন্ডুলকারের একটি রেকর্ডও ভেঙে ফেললেন ইংলিশ অধিনায়ক। এত দিন সবচেয়ে কম বয়সে ১০ হাজার রানের রেকর্ডটি ছিল টেন্ডুলকারের। ২০০৫ সালে কলকাতা টেস্টে ৩১ বছর ১০ মাস ২০ দিন বয়সে ১০ হাজার রান করেছিলেন ‘লিটল মাস্টার’। আজ সেই মাইলফলক ছোঁয়ার সময় কুকের বয়স ছিল ৩১ বছর ১৫৭ দিন। টেন্ডুলকারের চেয়েও ৫ মাস কম সময়ে রেকর্ড গড়লেন কুক।১০ হাজারি ক্লাবের দ্বাদশ সদস্য কুক। ইনিংসের হিসাবে কুক অবশ্য আছেন নবম স্থানে। সম্ভ্রান্ত এই ক্লাবের অংশ হতে ১২৮ টেস্টে ২২৯ ইনিংস খেলতে হয়েছে কুককে।
