
সব আনুষ্ঠানিকতা প্রায় চূড়ান্ত। ম্যানচেস্টার ইউনাইটেডে ফিরে আসছেন জুভেন্টাসের ফ্রেঞ্চ মিডফিল্ডার পল পগবা। দুই ক্লাবই তাঁর দলবদল ফির ব্যাপারে একটা সমঝোতায় পৌঁছেছে। বেতন ও অন্যান্য আর্থিক সুবিধা নিয়েও পগবার সঙ্গে সমঝোতা হয়ে গেছে ইউনাইটেডের। বাধা এখন একটিই—পগবার এজেন্ট মিনো রাইওলার ফি। সেটি কে দেবে সেটি চূড়ান্ত হলেই দলবদলের বিশ্ব রেকর্ড গড়তে চলেছেন পগবা।
ব্রিটিশ, ফ্রেঞ্চ, ইতালিয়ান সংবাদমাধ্যমের খবর, পগবাকে দলে নিতে ইউনাইটেডের ১০০ মিলিয়ন পাউন্ড অর্থাৎ ১১৯ মিলিয়ন ইউরোর প্রস্তাব মেনে নিয়েছে জুভেন্টাস। গ্যারেথ বেল টটেনহাম ছেড়ে ২০১৩ সালে রিয়াল মাদ্রিদে যান ৮৫ মিলিয়ন পাউন্ড (১০০ মিলিয়ন ইউরো)  ট্রান্সফার ফিতে। ওটাই ছিল দলবদলের এযাবৎকালের বিশ্ব রেকর্ড। কিন্তু ২৩ বছর বয়সী ফ্রেঞ্চ মিডফিল্ডার ৩ বছরের মধ্যেই ওই রেকর্ড ভেঙে গড়ছেন নতুন বিশ্ব রেকর্ড।
ইউরোতে ঠিক প্রত্যাশা পূরণ করতে পারেননি জুভেন্টাসে আলো ছড়ানো পগবা। তবে এতেও তাঁকে নিয়ে ইউরোপিয়ান ক্লাবগুলোর কাড়াকাড়ি কমেনি। দলবদল ফি তো জানলেনই, বেতনও জুভেন্টাসের চেয়ে প্রায় তিন গুণ বেশি পেতে যাচ্ছেন পগবা। বছরে প্রায় ১৩ মিলিয়ন ইউরো! মানে মাসে ৯ কোটিরও বেশি টাকা!
কাল পগবার ব্যক্তিগত হেয়ার স্টাইলিস্ট ইনস্টাগ্রামে ফ্রেঞ্চ তারকার নতুন চুলের ছাঁটের ছবি দিয়ে লিখেছেন, ‘নতুন ক্লাবের জন্য পগবার চুলের ছাঁট বদলাতেই হলো।’ ম্যানচেস্টার ইভনিং-এর প্রতিবেদন, পগবার এজেন্ট মিনো রাইওলার ১৮.৪ মিলিয়ন পাউন্ড ফি কে দেবে সেটি এখনো চূড়ান্ত হয়নি। ইউনাইটেড চায়, দুই ক্লাব সমান ভাগাভাগি করুক, জুভেন্টাস চায় পুরোটাই দিক ইউনাইটেড।
এই জটটা ছুটলেই ইউনাইটেডের যুব প্রকল্পে বেড়ে ওঠা পগবা ফিরছেন ওল্ড ট্রাফোর্ডে। যেখানে তিন বছর কাটানোর পর মূল দলে সুযোগ পাচ্ছিলেন না দেখেই ‘ফ্রি এজেন্ট’ পগবা যান জুভেন্টাসে। গিয়েছিলেন বিনা মূল্যে, চার বছর পর ফিরছেন বিশ্ব রেকর্ড গড়ে! এএফপি, আইএএনএস।
