
রাউল গঞ্জালেজের কথা মনে আছে? স্পেনের হয়ে মাঠ কাঁপানো এই স্ট্রাইকারকে বলা হতো রিয়াল মাদ্রিদের ঘরের ছেলে। রাউলের সঙ্গে রিয়ালের সম্পর্কটা এতটাই গভীর প্রোথিত ছিল যে অনেক সময় তাঁকে ‘রাউল মাদ্রিদ’ হিসেবেও তাঁকে অভিহিত করা হত হরহামেশাই। কিন্তু ক্যারিয়ারের শেষটা রিয়ালে করতে পারেননি রাউল। ইকার ক্যাসিয়াস ও রিয়ালের গল্পটা আরও লম্বা। কিন্তু সেই গল্পেও নাকি দাঁড়ি পড়তে যাচ্ছে খুব দ্রুতই। বাতাসে ভেসে বেড়ান কানাঘুষা যদি সত্যি হয় তাহলে বার্নাব্যুতে ক্যাসিয়াসের শেষটা ইতিমধ্যেই দেখে ফেলেছেন রিয়াল-ভক্তরা।ফুটবল পত্রিকা মার্কা জানিয়েছে ক্যাসিয়াসের সঙ্গে রিয়ালের ২৫ বছরের সম্পর্কটা শেষ হয়ে যাচ্ছে নতুন মৌসুমে। স্পেনের হয়ে একটি বিশ্বকাপ ও দুটো ইউরো জেতা আর রিয়ালের হয়ে ‘লা ডেসিমা’ জেতা এই গোলরক্ষক-তারকা চলে যাচ্ছেন পর্তুগালের ক্লাব পোর্তোতে। রিয়ালের একাডেমি থেকে বেড়ে ওঠা ক্যাসিয়াসকে পেয়ে নিশ্চয়ই নতুন মৌসুমে অনেক বেশি উজ্জীবিত থাকবে এই ক্লাবটি।রিয়াল সমর্থকদের জন্য ক্যাসিয়াসকে বিদায় দেওয়াটা সত্যিই অনেক কষ্টের। ১৯৯৯ সালে অ্যাটলেটিকো বিলবাওর বিপক্ষে মূল একাদশে জায়গা পাওয়ার পর আর কখনো পেছনে ফিরে তাকাননি ভক্তদের কাছে ‘সন্ত’ নামে পরিচিত এই তারকা। দলের হয়ে সকল ধরনের প্রতিযোগিতায় মোট ৭২৫ বার গোলবার সামলেছেন। ক্লাবের হয়ে জিতেছেন মোট আঠারোটি শিরোপা। কিন্তু সম্প্রতি তাঁর বিশ্বস্ত হাতজোড়া আর আগের মতো আস্থা দিতে পারছিল না। পারফরম্যান্সের কারণে প্রিয় ‘সন্ত’কে কয়েকবার দুয়োও দিলেও ক্যাসিয়াস আর রিয়ালে খেলবেন না—এই সত্য অনেকের জন্যই হৃদয় ভেঙে দেওয়ার মতোই। তথ্যসূত্র: মার্কা।
