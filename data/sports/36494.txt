
গত কয়েকটা সপ্তাহ খুব আতঙ্কে কেটেছে মোহাম্মদ শামির। ভারতীয় পেসারের বিরুদ্ধে একের পর এক অভিযোগ তুলেছেন তাঁর স্ত্রী হাসিন। এর মাঝে একটি অভিযোগ ছিল দুর্নীতির। এ কারণে বোর্ডের কেন্দ্রীয় চুক্তিতে প্রাথমিকভাবে তাঁকে রাখা হয়নি। গতকাল অবশ্য সুখবর পেয়েছেন শামি, বোর্ডের তিন কোটি রুপির চুক্তিতে রাখা হয়েছে তাঁকে।
দাম্পত্য কলহের জেরে হাসিন স্বামীর বিরুদ্ধে অভিযোগ তুলেছিলেন, এক পাকিস্তানি তরুণী আলিশবা ও মোহাম্মদ ভাই নামক এক ব্যক্তির কাছ থেকে অর্থ গ্রহণ করেছিলেন শামি। তাতে ম্যাচ পাতানোর ইঙ্গিতই ছিল। সে অভিযোগের পরের দিনই নতুন চুক্তি ঘোষণা করেছিল বিসিসিআই। ২৬ ক্রিকেটারের মধ্যে শামির নাম না থাকায় বোঝা গিয়েছিল, অভিযোগ গুরুত্ব দিয়েই দেখছে ভারতীয় বোর্ড।
বোর্ডের দুর্নীতিবিরোধী ইউনিটের সপ্তাহব্যাপী অনুসন্ধান ও তদন্তের পর অবশ্য নির্দোষ প্রমাণিত হয়েছেন শামি। এরপরই বোর্ডের বেতন কাঠামোর তৃতীয় স্তর ‘বি’ শ্রেণিতে নাম রাখা হয়েছে শামির। ‘বি’ শ্রেণির খেলোয়াড়েরা বোর্ড থেকে পাচ্ছেন তিন কোটি রুপি। এই শ্রেণিতে শামির সঙ্গে আছেন আরও দুই পেসার ইশান্ত শর্মা ও উমেশ যাদব।
চুক্তির সুখবর পাওয়ার পর শামি এখন ভবিষ্যতে দৃষ্টি দিচ্ছেন, ‘আমি প্রচণ্ড চাপের মধ্যে ছিলাম। কিন্তু বিসিসিআই সব অভিযোগ থেকে মুক্তি দেওয়ায় স্বস্তি পাচ্ছি। দেশের প্রতি আমার আনুগত্য ও দায়বদ্ধতা নিয়ে প্রশ্ন ওঠায় খুব দুঃখ পেয়েছিলাম। কিন্তু বোর্ডের তদন্তে আমার আস্থা ছিল। এখন মাঠে ফেরার দিকেই মনোযোগ দিতে পারব।’
