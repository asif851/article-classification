
২০১৪ সাল খুব একটা ভালো কাটছে না নোভাক জকোভিচের। বছরের প্রথম গ্র্যান্ড স্লাম অস্ট্রেলিয়ান ওপেনে শিরোপা ধরে রাখার মিশনটা শেষ হয়েছিল কোয়ার্টার ফাইনালেই। এবার দুবাই চ্যাম্পিয়নশিপেও বিদায় নিতে হলো সেমিফাইনাল থেকে। জকোভিচকে ৩-৬, ৬-৩, ৬-২ গেমে হারিয়ে ফাইনাল নিশ্চিত করেছেন রজার ফেদেরার।পুরোনো ফর্মে ফেরার ইঙ্গিতটা ফেদেরার দিয়েছিলেন টুর্নামেন্ট শুরুর আগেই। সেটা যে শুধুই কথার কথা ছিল না, তা প্রমাণ করার জন্যই যেন মরিয়া হয়ে আছেন এই সুইস তারকা। প্রথম সেটটা হেরে পিছিয়ে পড়লেও বাকি দুটি সেটে জকোভিচকে আর কোনো সুযোগই দেননি ফেদেরার। দুবাইয়ের দর্শকদের সমর্থনও যে এই জয়ে বড় ভূমিকা পালন করেছে, সেটাও স্মরণ করেছেন তিনি, ‘নোভাকের বিপক্ষে জেতাটা কখনোই সহজ না। আজ আমার শুরুটা বেশ কঠিনভাবেই হয়েছিল। প্রথম সেটটা হেরে চলে গিয়েছিলাম ব্যাকফুটে। কিন্তু দর্শকেরা আমাকে ক্রমাগত সামনের দিকে ঠেলেছেন।’২০০৯ সালের পর থেকে প্রায় একচ্ছত্র আধিপত্য ছিল জকোভিচের। পাঁচটি আসরের চারটি শিরোপাই হাতে তুলেছিলেন সার্বিয়ান এই তারকা। মুখোমুখি লড়াইয়েও জকোভিচই এগিয়ে ছিলেন ফেদেরারের চেয়ে। এর আগের ১২টি ম্যাচের মধ্যে নয়টিতেই জয় পেয়েছেন জকোভিচ।আরেক সেমিফাইনালে জার্মানির ফিলিপ কোহলস্ক্রেইবারকে ৭-৫, ৭-৫ গেমে হারিয়ে টানা দ্বিতীয়বারের মতো দুবাই চ্যাম্পিয়নশিপের ফাইনালে উঠেছেন টমাস বারডিচ।— রয়টার্স
 
