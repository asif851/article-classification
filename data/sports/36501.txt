
টেবিল সাজানো নানা পদের খাবারের ছবি দিয়ে কদিন আগে সাব্বির রহমান ফেসবুকে লিখেছেন, ‘অনেক দিন পর বাংলা খাবার দিয়ে রাতে খেলাম...।’ বুঝতেই পারছেন, বিদেশ সফরে খেলোয়াড়দের কাছে কতটা আরাধ্য হয়ে ওঠে ‘বাংলা খাবার’। দেশের বাইরে পছন্দের খাবার পাওয়াটা সব সময় কঠিন। তবে একটি শহরে এ সমস্যায় বাংলাদেশ দলকে কম পড়তে হয়, সেটি লন্ডন। এ কারণেই হয়তো তামিম ইকবাল লন্ডন শহরটা এত পছন্দ করেন!ইংল্যান্ডে, বিশেষ করে লন্ডনে প্রচুর বাংলাদেশির বাস। স্বাভাবিকভাবেই সেখানে দেশের একটা আবহ টের পান খেলোয়াড়েরা। চেনা সংস্কৃতি, চেনা খাবারের দেখা মেলে হাজার মাইল দূরের লন্ডনেও। আইসিসিকে দেওয়া সাক্ষাৎকারে তামিম তাই বলছেন, বাংলাদেশ দল এ কারণেই ইংল্যান্ড সফর করতে পছন্দ করে, ‘কখনো কখনো মনে হয় ঢাকায় আছি। অনেক বাংলাদেশির বাস এখানে। এই একটা জায়গা যেখানে দলের সবাই সফর করতে পছন্দ করে...এখানে খাবার নিয়ে কোনো সমস্যা নেই। কিন্তু দুঃখের বিষয় একটাই, সচরাচর আমাদের সফর করা হয় না এখানে।’ শুধু খাবার কেন, ক্রিকেটীয় দিক দিয়েও লন্ডন শহরটা পছন্দ হওয়ার কথা তামিমের। ২০১০ সালে সেঞ্চুরি পেয়েছেন লর্ডসে। পরশু সেঞ্চুরি পেলেন ওভালে। কিন্তু ইংলিশদের বিপক্ষে আরও একটি সেঞ্চুরি বৃথা গেছে তামিমের। বাঁহাতি ওপেনার এতে আশা হারাচ্ছেন না। ফেসবুকে ভক্তদের জানিয়েছেন, ‘কখনো আশা হারাবেন না।’ ওপেনিংয়ে তাঁর আরেক সঙ্গী সৌম্য সরকারও বলছেন একই কথা, ‘আশা করি পরের ম্যাচে আমরা ঘুরে দাঁড়াব। আমাদের জন্য প্রার্থনা করবেন।’ সূত্র: আইসিসি ও ফেসবুক।
