
কাগজে-কলমে সানরাইজার্স হায়দরাবাদ ও মুম্বাই ইন্ডিয়ানসের খেলা। তবে বাংলাদেশি ক্রিকেটপ্রেমীদের কাছে এটা শুধুই সাকিব আল হাসান ও মোস্তাফিজুর রহমান ম্যাচ। ম্যাচে হয়তো হায়দরাবাদ জিতেছে শেষ বলে, ১ উইকেটে। কিন্তু ব্যক্তিগত লড়াইয়ে কে জিতলেন, সাকিব না মোস্তাফিজ?
প্রথমে ব্যাট করতে নেমেছিল মুম্বাই। ফলে সাকিব-মোস্তাফিজ লড়াই দেখার কোনো সুযোগ প্রথম ইনিংসে হয়নি। মোস্তাফিজের যদিও শেষ ওভারে নামার একটা সম্ভাবনা জেগেছিল, কিন্তু সাকিবের বোলিং কোটা এর আগেই শেষ হয়ে গেছে। প্রথম ওভারে মাত্র ১ রান দিয়ে ভালো শুরু করেছিলেন। কিন্তু ইনিংস শেষে অন্য বোলারদের তুলনায় সাকিবের বোলিং ফিগার (৪-০-৩৪-১) একটু বেশিই খরচে দেখাচ্ছে।
অলরাউন্ডার হওয়ার সুবাদে ব্যাট হাতে দায় মেটানোর সুযোগ ছিল সাকিবের সামনে। দলের বিপদে ব্যাট করতে নেমে খুব ভালো করেননি সাকিব। ১২ বলে ১২ রান করেছেন, মেরেছেন মাত্র ১টি চার। তবে সে চারই ছিল মোস্তাফিজের বলে। ১২তম ওভারেই মুহূর্তটা এল, আইপিএলের ‘বাংলাদেশ’ পর্ব। সে পর্বে জিতলেন সাকিব। মোস্তাফিজের ৪ বলে ৮ রান নিলেন সাকিব। কিন্তু এর পরের ওভারেই সাকিবের বিদায়ে অমন কিছু আর দেখার সুযোগ হয়নি। প্রথম দুই ওভারে ২০ রান দিয়ে এক উইকেট পাওয়া মোস্তাফিজ তৃতীয় ওভারে মাত্র ৩ রান দিয়ে দলকে আশা দেখিয়েছেন।
মোস্তাফিজ চতুর্থ ওভার করতে এসেছেন মহা চাপ মাথায় নিয়ে। ১২ বলে ১২ রান দরকার এমন মুহূর্তে। ১ রান, ডট, ডট, আউট! টানা দুটি বল অফ স্টাম্পের বাইরে করার পর চতুর্থ বল স্টাম্পে ফেলতেই মোস্তাফিজের হাতে বল তুলে দিয়ে ফিরলেন সিদ্ধার্থ কৌল। পরের বল ডট, শেষ বলে আবারও আউট। মোস্তাফিজকে ফাইন লেগ দিয়ে উড়িয়ে মারতে গিয়ে শর্ট ফাইনে আউট সন্দীপ শর্মা। ৪ ওভারে ২৪ রান দিয়ে ৩ উইকেট মোস্তাফিজের। এর চেয়েও গুরুত্বপূর্ণ শেষ দুই ওভারে মাত্র ৪ রান দিয়ে ২ উইকেট পেয়ে দলকে জয়ের আশাও দেখিয়েছিলেন মোস্তাফিজ। প্রথম দেখাতে তাই মোস্তাফিজই জিতলেন আজ!
