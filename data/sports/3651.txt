
নিরাপত্তার অজুহাত তুলে গত অক্টোবরে বাংলাদেশ সফরে আসেনি অস্ট্রেলিয়া। বাংলাদেশের সাবেক অস্ট্রেলীয় কোচ শেন জার্গেনসেনের মতে ব্যাপারটা ‘দুঃখজনক।’ বাংলাদেশে অনেক দিন ছিলেন। নতুন দায়িত্ব নিয়ে আবার এসে তাঁর মনে হয়েছে, এ দেশে নিরাপত্তা নিয়ে কোনো সমস্যা নেই। তিনি মনে করেন অস্ট্রেলিয়া ঠিকই বাংলাদেশে আসবে। অপেক্ষাটা এখন কেবল সময়ের।বাংলাদেশ প্রিমিয়ার লিগে (বিপিএল) রংপুর রাইডার্সের কোচ হিসেবে এসেছে বাংলাদেশকে বেশ কয়েকটি ওয়ানডে সিরিজ জেতানো এই কোচ। বৃহস্পতিবার মিরপুরে সংবাদমাধ্যমের মুখোমুখি হয়ে বেশ নস্টালজিক তিনি। বাংলাদেশের কোচ হিসেবে নিজের সুখস্মৃতির বর্ণনা দিয়ে বলেছেন, বাংলাদেশে চাকরির সময় দলকে অনুশীলন করানোর বাইরেও বাজেট ও পরিকল্পনা ইত্যাদি নিয়েও কাজ করতে হয়েছে। পরে যা কোচ হিসেবে কাজ করায় সাহায্য করেছে।বাংলাদেশ দলের সাম্প্রতিক সাফল্য তাঁর সময়কার স্মৃতিগুলোও ফিরিয়ে আনে জার্গেনসেনের মনে, ‘বাংলাদেশের কোচ হিসেবে আমার অভিজ্ঞতা ছিল চমৎকার। আমরা কিছু ওয়ানডে সিরিজে সাফল্য পেয়েছিলাম। কিন্তু এখন দল যেভাবে খেলছে, তা দেখে সত্যিই খুব ভালো লাগে। খেলোয়াড়েরাও ভালো খেলছে। অনেকেই তাঁর ক্যারিয়ারের নিজেদের সেরা সময় কাটাচ্ছে।’অস্ট্রেলীয় নাগরিকদের বাংলাদেশে সর্বোচ্চ সতর্কতা নিয়েই চলাফেরা করার পরামর্শ আছে দেশটির। একজন অস্ট্রেলীয় হিসেবে এ দেশে কাজ করতে এসে তাঁরও এই সতর্কতা মেনে চলা উচিত। কিন্তু জার্গেনসেন চলছেন তাঁর মতো করেই, ‘কাল আমি হাঁটতে বেরিয়েছিলাম। আমার কাছে তো সবকিছুই ঠিকঠাক মনে হয়েছে।’
