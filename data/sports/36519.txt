
ডোপ টেস্টে ‘পজিটিভ’ হয়ে মার্চ থেকেই সাময়িক নিষিদ্ধ ছিলেন। আরও দুই বছর নিষিদ্ধই থাকতে হচ্ছে মারিয়া শারাপোভাকে। কাল এক বিবৃতিতে ইন্টারন্যাশনাল টেনিস ফেডারেশন (আইটিএফ) শারাপোভাকে দুই বছরের জন্য নিষিদ্ধ করার সিদ্ধান্তের কথা জানিয়েছে।গত জানুয়ারিতে অস্ট্রেলিয়ান ওপেন চলার সময়ে ডোপ টেস্ট হয়েছিল শারাপোভার। এই বছরেরই ১ জানুয়ারি থেকে নিষিদ্ধ ঘোষিত মেলডোনিয়ামের উপস্থিতি পাওয়া গিয়েছিল তাঁর শরীরে। গত মার্চে ডোপ টেস্টের ফল জানার পর শারাপোভা নিজেই সংবাদ সম্মেলনে প্রথম জানিয়েছিলেন খবরটি। সাময়িক নিষিদ্ধ তিনি সেদিন থেকেই। চার বছর পর্যন্ত নিষিদ্ধ হতে পারেন বলে শোনা যাচ্ছিল।তবে চার বছর নয়, আজ আইটিএফ জানিয়েছে নিষেধাজ্ঞাটা দুই বছর, যেটি শুরু হচ্ছে ডোপ টেস্টের তারিখ ২৬ জানুয়ারি থেকে। নিষেধাজ্ঞা শেষ হবে ২০১৮ সালের ২৫ জানুয়ারি। তবে ফেসবুকে নিজের ফ্যান পেজে দেওয়া প্রতিক্রিয়ায় এই রায়কে ‘অন্যায়রকম বেশি শাস্তি’ জানিয়ে শারাপোভা লিখেছেন, এই শাস্তির বিরুদ্ধে তিনি লুজানের আন্তর্জাতিক ক্রীড়া আদালতে আপিল করবেন। ২৯ বছর বয়সী শারাপোভা ৫টি গ্র্যান্ড স্লাম শিরোপা জিতেছেন। খেলার সঙ্গে গ্ল্যামার যোগ হয়ে তিনি পরিণত হয়েছিলেন টেনিসের সবচেয়ে জনপ্রিয় তারকায়। নিষিদ্ধ হওয়ার আগ পর্যন্ত টানা এগারো বছর আয়ের দিক থেকে শারাপোভা ছিলেন বিশ্বের নারী ক্রীড়াবিদদের মধ্যে শীর্ষে। সূত্র: এএফপি।
