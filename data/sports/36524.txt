
লিওনেল মেসি কাঁদছেন! চোখ দিয়ে টুপ করে মুক্তোর দানার মতো অশ্রুফোঁটা গাল বেয়ে নামছে। চোখ-মুখে কষ্টের আঁকিবুকি! ধীরে ধীরে নড়ে উঠল ঠোঁটজোড়া। যার মুখে সব সময় শোভা পায় মিষ্টি হাসি, সেই মেসির চোখে কিনা অশ্রুধারা! কী যেন বলতে চান শোকার্ত মেসি!এমনই একটা প্রচারণামূলক ভিডিও প্রকাশ করেছে লিওনেল মেসির ফাউন্ডেশন। ফুটবলে হুলিগানদের দৌরাত্ম্য রুখতে, ফুটবল মাঠে অহেতুক রক্তপাত বন্ধ করতেই কাতর মেসি সবার কাছে আহ্বান জানিয়েছেন এই ভিডিওর মাধ্যমে।আর্জেন্টিনার স্টেডিয়ামগুলোয় হরহামেশাই ঘটে সহিংসতা। হতাহত হয় অসংখ্য দর্শক। খেলা পর্যন্ত থেমে যায় অনেক সময়। দেশটিতে এ ধরনের ঘটনার মাত্রা এতটাই মারাত্মক আকার ধারণ করেছে যে,  ‘নিউইয়র্ক টাইমস’ পর্যন্ত একে অভিহিত করেছে ‘আর্জেন্টিনার ফুটবল সংস্কৃতির অংশ’ হিসেবে। ফুটবল মাঠের এই সহিংসতার বিরুদ্ধেই সোচ্চার হয়েছেন মেসি।
দর্শকের সচেতনতা বাড়াতেই সাদা-কালো একটি ছোট্ট ক্লিপ ছেড়েছে লিও মেসি ফাউন্ডেশন। ভিডিওর শেষাংশে অশ্রুসিক্ত মেসি সবাইকে একটি বার্তা দিচ্ছেন, ‘একা কেউই জেতে না। চলুন সবাই মিলে একসঙ্গে গড়ি সহিংসতামুক্ত পৃথিবী।’
এমন আবেগময় ভিডিও দেখেও কি দাঙ্গাবাজ দর্শকদের বোধোদয় হবে না!
