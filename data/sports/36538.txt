
টি-টোয়েন্টি ক্রিকেটের মূলকথা যদি বিনোদন হয়, তবে ক্রিস গেইল সেই বিনোদনের ফেরিওয়ালা। গত জানুয়ারিতে বিগ ব্যাশে নারী সাংবাদিক মেল ম্যাকলফলিনকে অভিসারের আমন্ত্রণ জানিয়ে বিতর্কের ঝড় তুলেছিলেন। তাই অস্ট্রেলিয়ার ঘরোয়া টি–টোয়েন্টি টুর্নামেন্টে তিনি আর খেলতে পারবেন কি না এই নিয়ে সংশয় ছিল। কিন্তু এমন একজনকে কি আর ফেরাতে পারে বিগ ব্যাশ! ক্রিকেট অস্ট্রেলিয়ার প্রধান নির্বাহী জেমস সাদারল্যান্ড আভাস দিলেন, ফিরতেও পারেন গেইল।এবার মেলবোর্ন রেনেগেডসের হয়ে শেষ ম্যাচে ১২ বলে ফিফটি করে গেইল বলেছিলেন, ‘সম্ভবত অস্ট্রেলিয়ায় আমার শেষ ইনিংসটা খেলে ফেলেছি। অস্ট্রেলিয়ায় ভক্তদের সঙ্গে আমার স্মৃতি সারা জীবন টিকে থাকবে!’ কিন্তু সাদারল্যান্ড জানালেন, ‘গেইলের ওই ঘটনা নিয়ে এই সিদ্ধান্তে আসা অন্তত ঠিক হবে না যে ও আমাদের এখানে আর খেলতে পারবে না।’ রেনেগেডসের চেয়ারম্যান জেসন ডানস্টলও বলেছেন, ‘সে (গেইল) এ খেলাটায় যে রোমাঞ্চ নিয়ে আসে, সেটা অতুলনীয়।’তাহলে গেইল আবার ফিরছেন বিগ ব্যাশে? সূত্র: ক্রিকেট অস্ট্রেলিয়া।
