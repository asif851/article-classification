
গত এক মাস বিশ্বকাপ জয়ের স্বপ্নেই বিভোর হয়ে ছিল আর্জেন্টিনা। ফুটবল ছাড়া অন্য কোনো কিছুর কথা হয়তো খুব কমই ভেবেছে দেশটির ফুটবলপাগল মানুষ। অথচ আর্জেন্টিনার প্রেসিডেন্ট ক্রিস্টিনা ফার্নান্দেজ যেন ভিন্ন গ্রহের মানুষ। এবারের বিশ্বকাপে মেসি-ডি মারিয়াদের একটি খেলাও দেখেননি ফার্নান্দেজ।মেসি-ডি মারিয়া-আগুয়েরোদের ভক্ত ছড়িয়ে আছে বিশ্বজুড়ে। ফুটবলের মাধ্যমে পুরো দুনিয়াই মাতিয়ে রাখেন এই আর্জেন্টাইন তারকারা। কিন্তু তাঁদের পাশে দাঁড়িয়েই আর্জেন্টিনার প্রেসিডেন্ট করলেন বিস্ময়কর মন্তব্যটি, ‘আপনারা যেমন জানেন, আমি ফুটবলভক্ত নই। আমি একটা ম্যাচও দেখিনি, ফাইনালও না।’আর্জেন্টিনার প্রেসিডেন্ট যে ক্রীড়াজগতের খবরাখবর খুব বেশি রাখেন না, সেটা সবারই জানা। কিন্তু ফুটবল বিশ্বকাপ নিয়ে এমন মন্তব্যের কারণে নিন্দা কুড়িয়েছেন ফার্নান্দেজ। টুইটারে একজন লিখেছেন, ‘দেশে দারিদ্র্য আছে, তিনি সেটা দেখেন না। এখানে নিরাপত্তাহীনতা আছে, সেটা তিনি দেখেন না। আর্জেন্টিনা বিশ্বকাপের ফাইনালে উঠেছে, সেটাও তিনি দেখেন না। অন্ধ মহিলা।’
শীর্ষ একজন রাজনীতিবিদের কাছে এমনটা আশা করা যায় না বলেই মনে করেন আর্জেন্টিনার রাজনৈতিক বিশ্লেষক ফেলিপে নোগুয়েরা। তিনি বলেছেন, ‘তিনি খুব বেশি মাত্রায় নিজের জগত্ নিয়ে আচ্ছন্ন থাকেন। গত এক মাস দেশে খুবই ইতিবাচক একটা মনোভাব ছিল। আর তিনি এতে কোনো অংশই নেননি।’
দীর্ঘ ২৪ বছর পর বিশ্বকাপ জয়ের খুব কাছাকাছি গিয়েছিল আর্জেন্টিনা। কিন্তু ফাইনালে জার্মানির বিপক্ষে ১-০ গোলে হারের পর অধরাই থেকে গেছে বিশ্বকাপ শিরোপাটি। স্বপ্নভঙ্গ হলেও দেশে ফিরে উষ্ণ অভ্যর্থনাই পেয়েছেন আর্জেন্টিনার ফুটবলাররা।— রয়টার্স।
