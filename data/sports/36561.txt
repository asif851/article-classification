
সবার ওপরেই উঠে গেলেন সেরেনা উইলিয়ামস। পেছনে পড়ে গেলেন রাজার ফেদেরারও। ৩০৮তম গ্র্যান্ড স্লাম ম্যাচটি জিতে ইতিহাসের পথে আরও এক ধাপ এগিয়ে গেলেন তিনি। এই জয়ে ইউএস ওপেনের কোয়ার্টার ফাইনালটা নিশ্চিত হয়ে গেছে সেরেনার। ইয়ারোস্লাভা শেভেদোভার বিপক্ষে জয়টা অনুমিতই ছিল। হেরে গেলেই বরং হতো অঘটন। বিশ্ব র‍্যাঙ্কিংয়ের ৫২তম খেলোয়াড়টি একেবারেই চ্যালেঞ্জ জানাতে পারেননি সেরেনাকে। মার্কিন তারকা জিতেছেন ৬-২, ৬-৩-এ। এটি গ্র্যান্ড স্লাম টুর্নামেন্টে তাঁর ৩০৮তম জয়। আগের ম্যাচে জিতে সেরেনা ​গড়েছিলেন মেয়েদের মধ্যে সবচেয়ে বেশি ম্যাচ জেতার নতুন রেকর্ড। এবার নারী-পুরুষ মিলিয়েই রেকর্ডটা হয়ে গেল তাঁর।সেরেনা উচ্ছ্বাসটাই স্বাভাবিক, ‘ব্যাপারটা দারুণ আনন্দময়।’ ইউএস ওপেনে যে রেকর্ডটা হলো, সেটাও বাড়তি আনন্দ দিচ্ছে। এটা যে তাঁর ঘর। বলেছেন, ‘এখান থেকেই তো সবকিছুর শুরু। সুতরাং, ইউএস ওপেন সব সময়ই আমার কাছে বিশেষ কিছু। ৩০৮ সংখ্যাটা কিন্তু দারুণ শোনাচ্ছে।’ ফেদেরার অবশ্য অন্যান্য পুরুষ তারকার চেয়ে এই তালিকায় এগিয়ে আছেন অনেক ব্যবধানেই। ফেদেরারের পর সবচেয়ে বেশি গ্র্যান্ড স্লামজয়ী পুরুষ তারকা হচ্ছেন জিমি কনোর্স (২৩৩টি জয়)। হালের নোভাক জোকোভিচ ফেদেরারকে ছাড়িয়ে যাওয়ার চেষ্টা করতেই পারেন, তাঁর জয় ২২৬টি। 
মেয়েদের মধ্যে নাভ্রাতিলোভার জয় ছিল ৩০৬টি। ২৯৯টি জয়ে মেয়েদের মধ্যে তৃতীয় স্থানে আছেন ক্রিস এভার্ট। চতুর্থ স্থানে থাকা স্টেফি গ্রাফের জয় ২৭৮। সেরেনার বোন ভেনাসের জয় ২৪২টি। সূত্র: এএফপি।
