
মুস্তাফিজুর রহমানের বাঁ কাঁধের স্ল্যাপে (সুপিরিয়র ল্যাব্রাম অ্যান্টেরিয়র অ্যান্ড পোস্টেরিওর) সমস্যা ধরে পড়েছে আগের এমআরআইতেই। আজ করানো এমআর অর্থোগ্রামের পর জানা গেছে, এই চোট টাইপ-২ শ্রেণির। রিপোর্ট দেখে ইউনিভার্সিটি অব গ্রিনউইচের শল্যবিদ টনি কোচার অস্ত্রোপচারের পরামর্শ দিয়েছেন সাসেক্সের হয়ে খেলতে যাওয়া বাংলাদেশের বাঁহাতি এ​ই পেসারকে। কবে, কোথায় অস্ত্রোপচার হবে, টনি কোচারের সঙ্গে জাতীয় দলের কোচ-ফিজিওদের আলোচনার পর নেওয়া হবে সে সিদ্ধান্ত।বিসিবির মিডিয়া কমিটির প্রধান জালাল ইউনুস বলেছেন, ‘বিসিবির কোচ, ফিজিও, চিকিৎসকেরা এখন ওখানকার ফিজিও, চিকিৎসকদের সঙ্গে কথা বলে আমাদের পরবর্তী করণীয় সম্পর্কে জানবেন।’ অস্ত্রোপচারটা মুস্তাফিজ ইংল্যান্ড থেকেই করে আসবেন কি না, জানতে চাইলে তাঁর উত্তর, ‘আমরা সম্ভাব্য সেরা জায়গায়ই ওর চিকিৎসা করাব।’অস্ত্রোপচার হলে সুস্থ হয়ে মাঠে ফিরতে মাস ছয়েক সময় লাগবে মুস্তাফিজের। সাসেক্সের হয়ে ন্যাট ওয়েস্ট টি-টোয়েন্টি ব্লাস্টে নিজের দ্বিতীয় ম্যাচ খেলার সময়ই বাঁ কাঁধে ব্যথা অনুভব করেন মুস্তাফিজ। পরে সাসেক্স জানায়, অন্তত গ্রুপ পর্বে আর খেলার সম্ভাবনা নেই তাঁর।
