
ডানেডিন টেস্টে সুযোগ ছিল দুই দলেরই। দক্ষিণ আফ্রিকা নিজেদের লিডটাকে ১৯১ থেকে বাড়িয়ে নিতে পারত অনেকখানি। নিউজিল্যান্ডও প্রোটিয়াদের শেষ ৪ উইকেট দ্রুত তুলে নিয়ে জয়ের পথে হাঁটতে পারত। কিন্তু এর কিছুই হয়নি। টেস্টের শেষ দিনটা পুরোপুরিই চলে গেল বৃষ্টির পেটে। গোটা দিন একটা বলও গড়ায়নি ইউনিভার্সিটি ওভালের মাঠে। শেষ পর্যন্ত আম্পায়াররা পঞ্চম দিনের খেলা পরিত্যক্ত ঘোষণা করলে ড্রয়েই শেষ হয় সিরিজের প্রথম টেস্ট।চতুর্থ দিন ৬ উইকেটে ২০৮ রান তুলে ১৯১ রানে এগিয়ে ছিল দক্ষিণ আফ্রিকা। ডিন এলগারের ব্যাট থেকে এসেছিল ৮৯ রান। তবে তাদের আশা হয়ে টিকে ছিলেন ফাফ ডু প্লেসি—৫৬ রানে। শীর্ষ প্রায় সব প্রোটিয়া ব্যাটসম্যানদের ফিরিয়ে ম্যাচে ছিল নিউজল্যান্ডও। পঞ্চম দিনে শেষ পর্যন্ত হতাশাই সঙ্গী হলো দর্শকদের। সূত্র: ক্রিকইনফো।
