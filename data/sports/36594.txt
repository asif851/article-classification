


• পাকিস্তানের এক মেয়ের সঙ্গে শামির সম্পর্ক রয়েছে।• মামুদ ভাই নামের একজনের মাধ্যমে সেই মেয়ের সঙ্গে শামির পরিচয় ঘটে।• শামি পাকিস্তানের সেই মেয়েকে বিয়ে করতে চেয়েছিলেন।• এ কারণেই স্বামীর বিরুদ্ধে হাটে হাঁড়ি ভেঙেছেন হাসিন।

মোহাম্মদ শামির বিরুদ্ধে এত দিন অভিযোগের পর অভিযোগ দিয়ে গেছেন স্ত্রী হাসিন জাহান। ভারতীয় পেসারের বিরুদ্ধে এবার বিস্ফোরক তথ্য প্রকাশ করলেন হাসিনের আইনজীবী জাকির হুসেইন। তাঁর দাবি, পাকিস্তানের এক মেয়ের সঙ্গে শামির নাকি সম্পর্ক রয়েছে এবং তাঁকে বিয়েও করতে চেয়েছিলেন। ব্যাপারটা সইতে না পেরেই হাসিন নাকি স্বামীর কেচ্ছা-কাহিনি ফাঁস করেছেন সংবাদমাধ্যমে।
পরিচয় থেকে প্রণয়ের পর চার বছর আগে হাসিনকে বিয়ে করেন শামি। তাঁদের সংসারে একটি মেয়েসন্তানও রয়েছে। কিন্তু বুধবার একেবারে হঠাৎ করেই শামির বিরুদ্ধে বিবাহবহির্ভূত একাধিক সম্পর্কে জড়ানোর অভিযোগ তোলেন হাসিন। সামাজিক যোগাযোগমাধ্যমে নিজের দাবির পক্ষে ছবিসহ কিছু পোস্টও করেন তিনি।
কলকাতা পুলিশের কাছে শামির বিরুদ্ধে একাধিক সম্পর্ক ও নির্যাতনের লিখিত অভিযোগও করেছেন কলকাতার সাবেক এ মডেল। পুলিশ সেই অভিযোগের ভিত্তিতে আজ শামি এবং তাঁর পরিবারের চার সদস্যের বিরুদ্ধে ভারতীয় দণ্ডবিধি ধারায় এফআইআর করে অজামিনযোগ্য পরোয়ানা জারি করেছে। পাকিস্তানের এক মেয়ের সঙ্গে শামির সম্পর্ককেই এতসব বিতর্কের মূল কারণ বলে মনে করছেন জাকির হুসেইন। মুম্বাই মিররকে তাঁর ভাষ্য, ‘এ ব্যাপারটাই শামির একাধিক সম্পর্ক নিয়ে হাসিনকে জনসমক্ষে ফেটে পড়ার দিকে ঠেলে দিয়েছে।’
শামির এই বিবাহবহির্ভূত সম্পর্কের ব্যাপারে ভারতীয় সংবাদমাধ্যমকে জাকির হুসেইনের ব্যাখ্যা বেশ গুরুতর, ‘পাকিস্তানের একটি মেয়ের সঙ্গে শামির সম্পর্ক রয়েছে। শামি ওই মেয়েকে বিয়ের প্রস্তাবও দিয়েছিল, যে কারণে হাসিন ফেটে পড়েছে। ম্যানচেস্টারে মামুদ ভাই নামের একজন আছেন, তাঁর মাধ্যমে সেই মেয়ের সঙ্গে পরিচিত হন শামি। এ ছাড়া কুলদ্বীপ সিং নামের এক ব্যক্তি আন্তর্জাতিক চক্রের সঙ্গে জড়িত। এই চক্রের মাধ্যমে কুলদ্বীপ মেয়ে সরবরাহ করে।’
এর আগে হাসিন অভিযোগ করেছিলেন, ‘ভারতীয় দল যেখানে সফর করুক না কেন, কুলদীপ নামের এক লোক তাঁকে (শামি) মেয়ে সরবরাহ করে। বিসিসিআই এ ব্যাপারে কিছুই করছে না।’ জীবনসঙ্গীর বিপক্ষে গুরুতর সব অভিযোগ করলেও বিবাহবিচ্ছেদের কথা কিন্তু ভাবছেন না হাসিন। তাঁর ভাষ্য, ‘শামি যা যা চেয়েছে সবই করেছি। বেঁচে থাকতে ডিভোর্স দেব না। আমার কাছে সব প্রমাণ আছে এবং দ্রুতই তাঁকে আদালত পর্যন্ত নেব।’
