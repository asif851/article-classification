
ইংল্যান্ড সিরিজেই কি টেস্ট অভিষেক হতে চলেছে তাসকিন আহমেদের? টেস্ট দল ঘোষণার আগ পর্যন্ত জানা যাবে না উত্তর। তবে উঁকি দিচ্ছে সম্ভাবনা। ইংল্যান্ডের বিপক্ষে দ্বিতীয় প্রস্তুতি ম্যাচের বিসিবি একাদশ দলে হঠাৎ যে নেওয়া হলো এই পেসারকে!২০ অক্টোবর শুরু প্রথম টেস্টের আগে এম এ আজিজ স্টেডিয়ামে বিসিবি একাদশের বিপক্ষে দুটি দুই দিনের প্রস্তুতি ম্যাচ খেলবে ইংল্যান্ড। প্রথমটি শুরু আজ, মাঠ ভেজা থাকায় যদিও দুপুরের আগে খেলা শুরুর সম্ভাবনা কম। পরের প্রস্তুতি ম্যাচটি ১৬ অক্টোবর। তাসকিনকে অন্তর্ভুক্ত করা হয়েছে দ্বিতীয় ম্যাচের দলে। প্রধান নির্বাচক মিনহাজুল আবেদীন কাল জানান, ‘আমরা তাসকিনের অবস্থাটা একটু দেখতে চাই। সে জন্যই তাকে দ্বিতীয় প্রস্তুতি ম্যাচের দলে অন্তর্ভুক্ত করা হয়েছে।’ এর আগে দুই প্রস্তুতি ম্যাচের কোনোটির দলেই রাখা হয়নি তাসকিনকে।আন্তর্জাতিক ক্রিকেটে তাসকিনের অভিষেক হয়েছে দুই বছর হলো। এই সময় ২০টি ওয়ানডে এবং ১৩টি টি-টোয়েন্টি ম্যাচ খেললেও চোটের ঝুঁকি থাকায় টেস্ট ক্যাপ পরা হয়নি এখনো। দুই দিনের প্রস্তুতি ম্যাচে ফিটনেস ও সামর্থ্যের প্রমাণ দিতে পারলে সেটা হয়ে যেতে পারে ইংল্যান্ডের বিপক্ষেই।প্রস্তুতি ম্যাচ দুটিতে নির্বাচকদের দৃষ্টি তাক করা থাকবে আরও দু-একজনের দিকে। সাব্বির রহমানের নেতৃত্বে আজকের এবং সৌম্য সরকারের নেতৃত্বে পরের ম্যাচের বিসিবি একাদশে থাকা মোসাদ্দেক হোসেন তাঁদের অন্যতম। ওয়ানডেতে এরই মধ্যে আস্থার প্রতিদান দিলেও ঘরোয়া প্রথম শ্রেণির ক্রিকেটের নিয়মিত পারফরমার মোসাদ্দেকের কাছে দীর্ঘ পরিসরেই চাওয়াটা বেশি। ১৮টি প্রথম শ্রেণির ম্যাচে একটি ডাবল সেঞ্চুরি, সাতটি সেঞ্চুরিসহ ৭০.৮৯ গড়ে রান করেছেন ১৯৮৫। মোসাদ্দেক প্রত্যাশার কতটা পূরণ করতে পারবেন, প্রস্তুতি ম্যাচে সেটাই বোঝার চেষ্টা করবেন নির্বাচকেরা। রাডারে আছেন আরেক তরুণ মেহেদী হাসানও (মিরাজ)। তাঁকে অবশ্য রাখা হয়েছে শুধু দ্বিতীয় ম্যাচের দলে।টেস্টের আবহ চলে এলেও চট্টগ্রাম নগরের বাতাসে কালও ভেসে বেড়াল ওয়ানডে সিরিজ নিয়ে আলোচনা। সেই আলোচনায় আফসোসের চেয়ে তৃপ্তি বেশি। জুতার দোকানি থেকে শুরু করে বিসিবির ক্রিকেট পরিচালনা প্রধান আকরাম খান। সিএনজিচালক থেকে শুরু করে প্রধান নির্বাচক মিনহাজুল আবেদীন। ইংল্যান্ডের কাছে সিরিজ হারে কারও মধ্যেই হতাশা নেই। একটি জয়ের সঙ্গে হেরে যাওয়া দুই ম্যাচেও যে ইংল্যান্ডকে শঙ্কার মধ্যে ফেলা গেছে, তা নিয়েই তৃপ্ত সবাই। ঘরের মাঠে সিরিজ জয়ের ধারায় দাঁড়ি পড়লেও জস বাটলারদের বিপক্ষে এমন লড়াই করতে পারাটাকেও ধরা হচ্ছে সাফল্য হিসেবে।আকরাম তো ওয়ানডে সিরিজে বাংলাদেশ দলের পারফরম্যান্সে খুবই খুশি, ‘সিরিজ জিততে পারলে সবারই ভালো লাগত। তবে ইংল্যান্ডের বিপক্ষে এই পারফরম্যান্সও অনেক।’ প্রশংসা মিনহাজুলের কণ্ঠেও, ‘যত যা-ই বলুন, আমরা কিন্তু ভালো খেলেছি এই সিরিজে। ইংল্যান্ড যে ফর্ম নিয়ে এখানে এসেছে, ওদের হারানো সহজ ছিল না। তবু তো আমরা একটা ম্যাচ জিতলাম। বাকি দুই ম্যাচেও খারাপ খেলিনি।’চট্টগ্রামের এই দুই সন্তানই দুই সময়ে জাতীয় দলের অধিনায়ক ছিলেন। ইংল্যান্ড সিরিজে বাংলাদেশ দলের পারফরম্যান্স নিয়ে তাঁদের মতো আনন্দিত সাধারণ মানুষ। ক্রিকেট নিয়ে যেখানেই আলোচনা, সবার এক কথা—বাংলাদেশ হারলেও ভালো খেলেছে। এমন হারে দুঃখের কিছু নেই।র্যাডিসন ব্লু হোটেলের লবিতে কাল দুপুরে বিসিবি কর্মকর্তাদের আড্ডায় অবশ্য কিছু আফসোসেরও প্রতিধ্বনি ছিল। বাংলাদেশি আম্পায়ারদের ভুলগুলো কেন দুর্ভাগ্যজনকভাবে বাংলাদেশেরই বিপক্ষে যায়! কেন ঘরের মাঠের উইকেট থেকে টার্ন তুলে নেয় ভিনদেশিরা? বাংলাদেশের বোলিংয়ের সময় সেই উইকেটই ধোঁকা দেয় সাকিবদের! ওয়ানডে অধিনায়ক মাশরাফি বিন মুর্তজা ঢাকায় ফিরে গেছেন কাল সকালে। টেস্ট দলে থাকার সম্ভাবনা নেই বলে টিম হোটেল ছেড়েছেন নাসির হোসেনও। বাকি খেলোয়াড়দের জন্য দিনের আকর্ষণ বলতে ছিল আয়নাবাজি দেখা। জাতীয় দলের ক্রিকেটারদের জন্য বিকেলে র্যাডিসন ব্লু হোটেলেই আয়োজন করা হয় এই সিনেমার একটি শো। খেলোয়াড়দের সঙ্গে ছিলেন আয়নাবাজির পরিচালক অমিতাভ রেজাও।
