
এক এক করে সাতটি টুর্নামেন্ট হয়ে গেল, এখনো যেন নিজের অস্তিত্ব খুঁজে পেল না চ্যাম্পিয়নস ট্রফি। কখনো সূচি পরিবর্তন, কখনো ফরম্যাটে বদল...এর মধ্যে ২০১৩ সালে একবার ভাবাও হয়েছিল বাদই দিয়ে দেওয়া হবে টুর্নামেন্টটাকে। সে যাত্রা বেঁচে গেলেও আবার আইসিসি চ্যাম্পিয়নস ট্রফিকে ঘিরে তৈরি হয়েছে শঙ্কা। ভারতে ২০২১ সালের আয়োজনের পর, এমনকি আগামী বছরের ইংল্যান্ড অনুষ্ঠেয় টুর্নামেন্টের পর বাতিল হয়ে যেতে পারে ক্রিকেটের টেস্ট কুলীনদের নিয়ে এই ওয়ানডে আয়োজন।আইসিসির চলমান আন্তর্জাতিক ক্রিকেটকে ঢেলে সাজানোর পরিকল্পনার অংশ হিসেবেই চ্যাম্পিয়নস ট্রফিকে বাদ দেওয়ার ভাবনা। ২০১৯ সাল থেকেই আইসিসির সম্ভাব্য ওয়ানডে চ্যাম্পিয়নশিপ শুরু হওয়ার কথা। সেটিকে জায়গা করে দিতেই বাদ পড়তে পারে চ্যাম্পিয়নস ট্রফি। বিশ্বকাপ ও ওয়ানডে চ্যাম্পিয়নশিপের পর তৃতীয় আরেকটি ৫০ ওভারের আন্তর্জাতিক টুর্নামেন্ট—অতিরিক্ত ওয়ানডে হয়ে যায় ভেবেই আইসিসি এমন সিদ্ধান্ত নেওয়ার কথা ভাবছে।বিশ্বকাপ, টি-টোয়েন্টি বিশ্বকাপ...আইসিসির এত আয়োজনের ভিড়ে সব সময় যেন সৎ ভাইয়ের অনাদর পেয়ে এসেছে চ্যাম্পিয়নস ট্রফি। এর আগে ২০১৩ সালেও একবার এই টুর্নামেন্টটি বাতিল করে দেওয়ার সিদ্ধান্ত নেওয়া হয়েছিল। কিন্তু ইংল্যান্ডে অনুষ্ঠিত সেই সংস্করণ অনেক বেশি দর্শকপ্রিয়তা পাওয়ায় আইসিসি সে যাত্রায় সিদ্ধান্ত বদলে ফেলে। ২০১৭ সালে অনুষ্ঠেয় বিশ্ব টেস্ট চ্যাম্পিয়নশিপ বাতিল করে দিয়ে ফিরিয়ে আনে চ্যাম্পিয়নস ট্রফিকে।
এবার অবশ্য বাণিজ্যিক দিক নিয়ে অত ভাবতে হচ্ছে না। টি-টোয়েন্টি বিশ্বকাপকে যে আবার দুই বছরের বিরতিতে নিয়ে আসার কথা ভাবছে আইসিসি (এডিনবরায় আইসিসির সামনের বার্ষিক কনফারেন্সে এই বিষয়ে চূড়ান্ত সিদ্ধান্ত হবে)। চ্যাম্পিয়নস ট্রফি বাতিল হলে যে আর্থিক ক্ষতি হবে, দুই বছর পর পর টি-টোয়েন্টি বিশ্বকাপ হলে তার চেয়েও অনেক বেশি লাভ হবে বলে আশা করছে বিশ্ব ক্রিকেটের নিয়ন্ত্রক সংস্থা।ক্রিকইনফোর প্রতিবেদন, দুবাইয়ে সম্প্রচার সংস্থা স্টার স্পোর্টসের সঙ্গে আলোচনা হয়েছে আইসিসির। আইসিসির ভবিষ্যৎ ইভেন্টের পাশাপাশি চ্যাম্পিয়নস ট্রফির ভাগ্য নিয়েও আলোচনা হওয়ার কথা সেখানে। ২০১৮ ও ২০২২ সালের সম্ভাব্য বাড়তি টি-টোয়েন্টি বিশ্বকাপ সম্প্রচারের সত্ত্ব পেলে চ্যাম্পিয়নস ট্রফি বাদ দিয়ে দিতে একমত হতে পারে স্টার স্পোর্টসও।আগামী বছর অনুষ্ঠেয় চ্যাম্পিয়নস ট্রফিতে খেলবে আটটি দল। ইংল্যান্ডের এই টুর্নামেন্টে অংশ নেবে বাংলাদেশও।

