
অবশেষে দেখা মিলল ওয়েস্ট ইন্ডিজের টপ অর্ডারের। ভারতের বিপক্ষে চলতি টেস্ট সিরিজে এর আগে তো নামমাত্রই মাঠে নামতেন ওয়েস্ট ইন্ডিজের ওপেনার কিংবা ওয়ান ডাউনে নামা ব্যাটসম্যানরা। কিন্তু সেন্ট লুসিয়া টেস্টের দ্বিতীয় দিন অন্য রকম এক ইঙ্গিতই দিল। দ্বিতীয় দিন শেষে মাত্র ১ উইকেট হারিয়ে ওয়েস্ট ইন্ডিজের সংগ্রহ ১০৭ রান। ভারতের প্রথম ইনিংস শেষে হয়েছে ৩৫৩ রানে। শুরুতে অবশ্য দিনটি ভারতের হবে বলেই মনে হচ্ছিল। দিনের প্রথম সেশনে ছড়ি চালালেন তো রবিচন্দ্রন অশ্বিন ও ঋদ্ধিমান সাহা। ২৫ ওভারে এই জুটি তুলে ফেলে ৮২ রান। মধ্যাহ্ন বিরতি থেকে ফিরেই সিরিজে নিজের দ্বিতীয় সেঞ্চুরিটি পেয়ে যান অশ্বিন। একটু পরেই তাঁর সঙ্গী ঋদ্ধিমানও পেয়ে যান ক্যারিয়ারের প্রথম সেঞ্চুরি। সেঞ্চুরির একটু পরেই ফেরেন ঋদ্ধিমান। আলজারি জোসেফের বলে ঋদ্ধিমানের (১০৪) ফেরাতেই শেষ হয় ভারতের সব প্রতিরোধ। ২১৩ রানের ষষ্ঠ উইকেট জুটির পতনের রীতিমতো এক ভূমিধসই নামে ভারতের ইনিংসে। ১৬ বল ও ২ রানের মধ্যে শেষ ৪ উইকেটের পতন হয় সফরকারীদের। অশ্বিনসহ (১১৮) ৩ জনই মিগুয়েল কামিন্সের শিকার। ব্যাটিংয়ে নামার পর ওপেনাররাও প্রমাণ দিলেন পরিবর্তিত মানসিকতার। অযথা আক্রমণাত্মক খেলার চেষ্টা না করে বল ছাড়ার দিকেই মনোযোগ দিলেন। ফলে ২০১৫ সালের পর (২৬ ইনিংস) ওপেনিংয়ে ৫০ পেরোল ওয়েস্ট ইন্ডিজ। ২৪তম ওভারের শেষ বলে লিওন জনসন রানআউট না হলে সেটি সেঞ্চুরিও পেরোতে পারতেন। দিনের বাকি সময়টা নিরাপদেই পার করে দিয়েছেন ক্রেইগ ব্রাফেট ও ডোয়েইন ব্রাভো। ২৩ ওভারে ৪৮ রান তুলেছে এই জুটি। 
সংক্ষিপ্ত স্কোর: দ্বিতীয় দিন শেষেভারত ১ম ইনিংস: ৩৫৩ (অশ্বিন ১১৮, ঋদ্ধিমান ১০৪; কামিন্স ৩ / ৫৪, জোসেফ ৩ / ৬৯) ওয়েস্ট ইন্ডিজ ১ম ইনিংস: ৪৭ ওভারে ১০৭ / ১ (ব্রাফেট ৫৩ *, জনসন ২৩; ভুবনেশ্বর ০ / ১১)। 
