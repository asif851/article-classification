
জাতীয় প্রতিযোগিতায় নিজের ইভেন্টে সেরা ছিলেন গত ১১ বছর। জিতেছেন একটি আন্তর্জাতিক পদকও। ২০১৪ সালে দিল্লিতে এশিয়ান ট্র্যাক সাইক্লিংয়ের ব্রোঞ্জজয়ী পারুল আক্তারকে আর বাঁচানো গেল না। পারিবারিক কলহের জেরে কদিন আগে আত্মহত্যার চেষ্টা করলে তাঁকে সাভারের হাসপাতালে ভর্তি করা হয়েছিল। গত রাতে তাঁর মৃত্যু হয়েছে।বাংলাদেশে এমনিতেই নারী খেলোয়াড় খুব একটা উঠে আসছে না। তারওপর প্রতিষ্ঠিত একজন খেলোয়াড়ের এভাবে চলে যাওয়া সাইক্লিংয়ের কেউই মানতে পারছেন না। সাইক্লিং ফেডারেশনের সাধারণ সম্পাদক ইমতিয়াজ খান বাবুলের দুঃখ, ‘সে খুব ভালো খেলোয়াড় ছিল। নিজের ইভেন্ট সেরা। এভাবে তাকে আমরা হারিয়ে ফেলব ভাবতেই পারিনি। শুনেছি সে আত্মহত্যা করেছে।’ বাংলাদেশ আনসারের হয়ে সফিপুর আনসার একাডেমিতে প্রস্তুতি নিচ্ছিলেন আরেকবার জাতীয় প্রতিযোগিতায় নামার। কিন্তু এর আগেই জীবন থেকে ছুটি নিলেন পারুল। রেখে গেলেন তাঁর তিন বছরের একমাত্র শিশু কন্যাকে।
