
‘শেষ হলো অধ্যায়। বন্ধ হলো বই। থামল আমার দেশের প্রতিনিধিত্ব করাও। যা পেয়েছি, তাতেই আমি গর্বিত।’ কাল টুইট করেই আন্তর্জাতিক ক্রিকেট ছাড়ার ঘোষণা দিলেন অস্ট্রেলীয় ব্যাটসম্যান ব্র্যাড হজ। টি-টোয়েন্টি বিশ্বকাপে ভারতের বিপক্ষে ম্যাচটিই হয়ে রইল ৩৯ বছর বয়সী ক্রিকেটারের অস্ট্রেলিয়ার হয়ে শেষ ম্যাচ। টি-টোয়েন্টি বিশ্বকাপ সামনে রেখে গত জানুয়ারিতেই ছয় বছর পর হজকে দলে ফেরায় অস্ট্রেলিয়া। কিন্তু শেষটা ভালো হলো না। ইংল্যান্ড ও দক্ষিণ আফ্রিকা সফরে এবং বিশ্বকাপ মিলিয়ে খেলা ছয় ইনিংসে মাত্র ৮৯ রান। আন্তর্জাতিক ক্রিকেট আর না খেললেও আইপিএলসহ ঘরোয়া টি-টোয়েন্টি টুর্নামেন্টগুলোয় খেলা চালিয়ে যাবেন হজ। ওয়েবসাইট।
 
