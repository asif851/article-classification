
খেলাটা ক্রিকেট। কিন্তু কোনো ক্রিকেটার যদি ফুটবল খেলতে গিয়ে চোট-আক্রান্ত হন তাহলে কার না মেজাজ বিগড়ে যাবে! হয়েছেও তা-ই। পরশু মিরপুরে বোর্ড একাডেমির মাঠে খালি পায়ে ফুটবল খেলার অনুশীলন করছিল ভারত! মজা করতে গিয়েই ঘটেছে ‘অঘটন’। বাঁ গোড়ালিতে চোট পেয়েছেন সদ্যই ফর্মে ফেরা যুবরাজ সিং। পরে পায়ে ব্যান্ডেজ নিয়ে খুঁড়িয়ে খুঁড়িয়ে মাঠ ছেড়েছেন ভারতীয় ব্যাটসম্যান। এ ঘটনার পর অনুশীলনে ফুটবলই নিষিদ্ধ করেছে টিম ম্যানেজমেন্ট।চোট-আক্রান্ত হওয়ার পর বিশ্রামে রয়েছেন যুবি। দলের মিডিয়া ম্যানেজার অবশ্য জানিয়েছেন, যুবরাজের চোট গুরুতর নয়। যদি ম্যাচের আগে সেরে না উঠতে পারেন, তবে যুবরাজের জায়গায় চার নম্বরে অজিঙ্কা রাহানেকে খেলানোর কথা ভাবছে টিম ম্যানেজমেন্ট।     
