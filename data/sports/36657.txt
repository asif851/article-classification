
তাঁর নামের ডান পাশে গ্র্যান্ড স্লামের সংখ্যাটা এখন ২। ভেনাস উইলিয়ামসকে হারিয়ে গত পরশু ক্যারিয়ারের দ্বিতীয় গ্র্যান্ড স্লাম জিতলেন গারবিনিয়ে মুগুরুজা, প্রথম উইম্বলডন। কিন্তু ২২ বছর বয়সী স্প্যানিশ মেয়ের নামের বাঁ পাশে র‍্যাঙ্কিংয়ের ঘরের সংখ্যাটা ঠিক চ্যাম্পিয়নসুলভ নয়। উইম্বলডন শুরুর আগে ছিল ১৫, শিরোপা জিতে সেটি হয়েছে ৫। র‍্যাঙ্কিং-সেরার স্বাদ পাননি কখনোই।
কিন্তু এ নিয়ে মুগুরুজার কোনো খেদ থাকলে তো! গত পরশু উইম্বলডনে মেয়েদের নতুন চ্যাম্পিয়ন জানিয়ে দিলেন, গ্র্যান্ড স্লাম জেতাই তাঁর মূল লক্ষ্য, র‍্যাঙ্কিংয়ের শীর্ষে উঠতে পারলে সেটি ‘বোনাস’।
‘নাম্বার ওয়ান হতে কেমন লাগে, সেটি জানি না। আশা করি, কোনো একদিন হতে পারব। তখন (এক নম্বর হওয়া না-হওয়ার মধ্যে) তুলনাও করতে পারব। তবে এ মুহূর্তে আমি র‍্যাঙ্কিংয়ে ১-এ ওঠার চেয়ে বরং র‍্যাঙ্কিংয়ে দশম হয়ে গ্র্যান্ড স্লাম জিততে চাইব’—পরশু সাংবাদিকদের ছোট্ট একটি দলকে বলছিলেন মুগুরুজা।
এই উইম্বলডনের পর মেয়েদের টেনিসে র‍্যাঙ্কিং-শীর্ষে বসতে যাওয়া ক্যারোলিন প্লিসকোভাও হয়তো মুগুরুজার সঙ্গে একমত হবেন। চেক প্রজাতন্ত্রের ২৫ বছর বয়সী তারকা এবার উইম্বলডনে দ্বিতীয় রাউন্ডেই বাদ পড়েছেন, তবু জার্মানির অ্যাঞ্জেলিক কারবারকে হটিয়ে হতে যাচ্ছেন র‍্যাঙ্কিং-শ্রেষ্ঠা। কিন্তু প্লিসকোভারও এই আক্ষেপটা না থেকে পারে না, এখনো যে কোনো গ্র্যান্ড স্লাম জেতা হলো না। গ্র্যান্ড স্লামের ফাইনালেই উঠেছেন মাত্র একবার (২০১৬ ইউএস ওপেন)!
এ জন্যই হয়তো র‍্যাঙ্কিং নয়, গ্র্যান্ড স্লামেই প্রেরণা খোঁজেন ২০১৬ ফ্রেঞ্চ ওপেনের পর এবারের উইম্বলডনজয়ী মুগুরুজা, ‘র‍্যাঙ্কিং তো সাময়িক একটা ব্যাপার। তবে ভালো খেলোয়াড় হওয়া ও ট্রফি জেতার সুযোগ পাওয়া অসাধারণ। এটার জন্যই অনুশীলন করি, জিমে যাই, সবকিছু করি। কিছু কিছু দিন আসে যখন নড়তেও ইচ্ছা হয় না। তখন নিজেকে বলি, যদি কঠোর পরিশ্রম করো, তাহলে ফাইনালে ওঠার একটা সুযোগ হয়তো পেতেও পারো।’
তবে এই উইম্বলডনের আগেও মনে হচ্ছিল, গ্র্যান্ড স্লাম শিরোপাই বুঝি মুগুরুজার জন্য কাল হলো! গত বছর ফ্রেঞ্চ ওপেন জয়ের পর যে আর মাথা তুলে দাঁড়াতেই পারছিলেন না। এবারও তাঁকে নিয়ে সংশয় ছিল, সব উড়িয়ে দিয়েই প্রথমবারের মতো উইম্বলডনের অনার্স বোর্ডে নিজের নামটা লিখিয়ে নিলেন মুগুরুজা।
এরপর কী? আবার পথ হারানো? নাহ্‌, এবার নিজের প্রত্যাশার চাপ আরও ভালো সামলানোর প্রতিশ্রুতিই দিচ্ছেন মুগুরুজা, ‘সাফল্যের সঙ্গে মানিয়ে নেওয়া কঠিনই। (ফ্রেঞ্চ ওপেনের পর) নিজের ওপর প্রত্যাশা বেড়ে গিয়েছিল। ভালো লাগছিল, আর ভাবতে শুরু করলাম, “এভাবেই প্রতি ম্যাচে খেলব!” কিন্তু এটা হয় না। তখন নিজেকে নিয়ে সংশয় জাগে, একটু হতাশাও ঘিরে ধরে, আর এটাই নিচে নামিয়ে আনে। যে কারণে পারফরম্যান্স অনেক বেশি ওঠানামা করে। আশা করি, এটা এবার ধরে রাখতে পারব।’ রয়টার্স।
