
দোষ নিজেদের নয়, তবু কপাল পুড়ছে আর্জেন্টিনার। দক্ষিণ আমেরিকার বিশ্বকাপ বাছাইপর্বে বলিভিয়া অযোগ্য খেলোয়াড় খেলানোয় তাদের পয়েন্ট কাটা হয়েছিল, হিসেবের মারপ্যাঁচে বিশ্বকাপ বাছাইপর্বের পয়েন্ট তালিকায় এক ধাপ নেমে যেতে হয়েছিল লিওনেল মেসির দলকে। অবস্থাটা বদলাচ্ছে না, ফিফার কাছে সিদ্ধান্তটা পাল্টাতে আপিল করেছিল বলিভিয়া। কিন্তু ফিফা সেই আবেদন খারিজ করে দিয়েছে। আর এতে ২০১৮ বিশ্বকাপে যাওয়া নিয়ে আর্জেন্টিনার শঙ্কাটা থাকছেই।
বিশ্বকাপ বাছাইপর্বে চিলি ও পেরুর বিপক্ষে ম্যাচ দুটিতে অযোগ্য খেলোয়াড় খেলায় বলিভিয়া। পেরুকে তারা হারায় ২-০ গোলে, চিলির সঙ্গে করে গোলশূন্য ড্র। কিন্তু নিয়ম ভাঙায় গত নভেম্বরে বলিভিয়ার পয়েন্ট কেটে নেয় কনমেবল, বদলে দুই প্রতিপক্ষ পেরু ও চিলিকে দেওয়া হয় ৩-০ গোলের ‘ওয়াকওভার’ জয়। চিলি ম্যাচে বলিভিয়ার সঙ্গে ড্র করে ১ পয়েন্ট তো আগেই পেয়েছিল, তারা বাড়তি পায় আরও দুটি পয়েন্ট। আর পেরু ম্যাচ হেরে গেলেও বলিভিয়ার ৩টি পয়েন্ট তাদের দেওয়া হয়।চিলি বাড়তি দুই পয়েন্ট পাওয়াতেই কপাল পোড়ে আর্জেন্টিনার। নভেম্বরে আর্জেন্টিনা ছিল পয়েন্ট তালিকার চারে। কিন্তু চিলি বাড়তি ওই দুই পয়েন্ট পাওয়ায় আর্জেন্টিনার চেয়ে তাঁদের পয়েন্ট হয়ে যায় একটি বেশি। তারা উঠে যায় চারে, আর্জেন্টিনা নেমে যায় পাঁচে। কনমেবল অঞ্চল থেকে সরাসরি বিশ্বকাপে খেলতেই পারে চারটি দল, পঞ্চম দলটিকে খেলতে হয় প্লে-অফ।পয়েন্ট ফিরে পাওয়ার জন্য ফিফার কাছে আবেদন করেছিল বলিভিয়া। কিন্তু ফিফা সেই আবেদন গতকাল নাকচ করে দিয়েছে। বিবৃতিতে ফিফা লিখেছে, ‘বলিভিয়ান ফুটবল ফেডারেশনের আপিল খারিজ করে দেওয়ার সিদ্ধান্ত নিয়েছে ফিফার আপিল কমিটি। সঙ্গে এটিও নিশ্চিত করা হচ্ছে, অযোগ্য খেলোয়াড় খেলানোর বিষয়ে এসব সিদ্ধান্ত নেওয়া হয় ফিফার শৃঙ্খলা বিষয়ক কমিটির সুপারিশের ভিত্তিতে।’ বলিভিয়া এখন আন্তর্জাতিক ক্রীড়া আদালতে যাওয়ার কথা ভাবছে।এখনো ছয়টি করে ম্যাচ বাকি আছে বিশ্বকাপ বাছাইপর্বে। কিন্তু বাছাইপর্বের শুরু থেকে আর্জেন্টিনার যেমন ফর্ম, তাতে শঙ্কাটা আরও বাড়ছে। মেসি অনেকটা সময়ই ছিলেন চোটাক্রান্ত, আর তাতে ভুগেছে এদগার্দো বাউজার দল। আগের ১২ ম্যাচে আর্জেন্টিনা জিতেছে মাত্র পাঁচটি, হেরেছে ৩টি। সবচেয়ে বড় ভয়ের ব্যাপার, কথিত বিশ্বসেরা আক্রমণভাগ নিয়েও গোল করেছে মাত্র ১৪টি!এই মুহূর্তে ১২ ম্যাচ শেষে দক্ষিণ আমেরিকার বাছাইপর্বে সবার ওপরে আছে ব্রাজিল (২৭ পয়েন্ট)। দুইয়ে উরুগুয়ে (২৩)। তিনে থাকা ইকুয়েডর ও চারে থাকা চিলির পয়েন্ট সমান (২০), তবে গোল ব্যবধানে এগিয়ে ইকুয়েডর। আর্জেন্টিনা পাঁচে, তাদের পয়েন্ট ১৯। আর হামেস রদ্রিগেজের কলম্বিয়ার পয়েন্ট ১৮! সূত্র: রয়টার্স, ফিফা।
