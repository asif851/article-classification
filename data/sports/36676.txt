
কিছুদিন ধরে পাকিস্তান ক্রিকেটে কোচ নিয়োগ নিয়ে দারুণ একটা ‘খেলা’ হলো। যাঁকেই প্রস্তাব দেওয়া হয়, তিনিই আর রাজি হন না! অবশেষে অচলাবস্থার সমাপ্তি ঘটল। পাকিস্তান ক্রিকেট দলের কোচের দায়িত্ব নিতে একজন অবশেষে রাজি হলেন— মিকি আর্থার। ওয়াকার ইউনিস দায়িত্ব থেকে সরেছেন প্রায় এক মাস হতে চলল। টি-টোয়েন্টি বিশ্বকাপ ও ওয়ানডে ক্রিকেটে টানা ব্যর্থতার দায় নিয়ে সরে গেছেন ওয়াকার। কিন্তু তাঁর উত্তরসূরি খুঁজতে গিয়ে বিপাকে পড়ে যায় পাকিস্তান। প্রথমে শোনা গিয়েছিল, দায়িত্ব পাচ্ছেন ওয়াকারেরই সাবেক সতীর্থ আকিব জাভেদ। কিন্তু কিছুদিন পরেই জানা গেল, সেটি আর হচ্ছে না। পর পর নাম শোনা গেল ডিন জোন্স, টম মুডি, পিটার মুরসের। তাঁরা সবাই কোনো না কোনো পর্যায়ে পাকিস্তানকে ফিরিয়ে দিয়েছেন। পরশু তো পিসিবি এক প্রকার নিশ্চিত করেই দিয়েছিল কোচ হচ্ছেন স্টুয়ার্ট ল। এটাও জানিয়ে দেওয়া হয়, কোনো কারণে ল-কে পাওয়া না গেলে কোচ হবেন ইংল্যান্ডের অ্যান্ডি মোলস। কিন্তু আজ সবাইকে অবাক করে দিয়ে জাতীয় দলের কোচ হিসেবে দক্ষিণ আফ্রিকান মিকি আর্থারের নাম ঘোষণা করল পিসিবি। দক্ষিণ আফ্রিকা ও অস্ট্রেলিয়ার সাবেক এই কোচই ক্রিকেট বিশ্বের অন্যতম কঠিন দায়িত্বটি নিতে রাজি হয়েছেন। আর্থার হবেন পাকিস্তানের পঞ্চম বিদেশি কোচ। কঠিন এক চ্যালেঞ্জ অপেক্ষা করছে তাঁর জন্য। ওয়ানডে নিজেদের ইতিহাসের সবচেয়ে খারাপ অবস্থানে আছে পাকিস্তান, র‍্যাঙ্কিংয়ের ৯-এ আছে সাবেক বিশ্ব চ্যাম্পিয়নরা। ২০১৭ সালের ৩০ সেপ্টেম্বরের আগে র‍্যাঙ্কিংয়ে এগোতে না পারলে পরবর্তী বিশ্বকাপ খেলতে বাছাইপর্ব পেরোতে হবে তাদের। সূত্র : এএফপি
