
প্রথমে শোনা গেল মুস্তাফিজুর রহমান বিমানবন্দরে পা রাখবেন সাড়ে নয়টার দিকে। পরে জানা গেল, দেরি হবে আরও এক ঘণ্টা। অবশেষে এলেন পৌনে ১১টার দিকে। পরনে হলদে টি-শার্টের সঙ্গে নীল জিনস। মাথায় গোলাপের পাগড়ি! গলায় পুষ্পমালা। কাল রাতে শাহজালাল আন্তর্জাতিক বিমানবন্দরে এভাবেই বরণ করে নেওয়া হলো সানরাইজার্স হায়দরাবাদের হয়ে আইপিএল মাতিয়ে আসা মুস্তাফিজকে।
হায়দরাবাদের সাফল্যে বল হাতে গুরুত্বপূর্ণ ভূমিকা রেখেছেন মুস্তাফিজ। প্রথম বিদেশি হিসেবে আইপিএলের ‘সেরা উদীয়মান’ ক্রিকেটারের পুরস্কার জিতেছেন। ১৬ ম্যাচে ২৪.৭৬ গড়ে নিয়েছেন ১৭ উইকেট, ইকোনমি রেট ৬.৯০। বাংলাদেশের দর্শকের কাছে আইপিএল যেন হয়ে উঠেছিল মুস্তাফিজের ৪ ওভার! দেশে ফিরে তাই দর্শকদের ধন্যবাদ দিতে ভুললেন না বাঁহাতি পেসার, ‘ধন্যবাদ জানাই সবাইকে। এটা আমার প্রথম আইপিএল ছিল। শুরুটা ভালো হয়েছিল, শেষটাও।’
ফ্র্যাঞ্চাইজিভিত্তিক টুর্নামেন্ট মানেই বৈচিত্র্যপূর্ণ সংস্কৃতির সম্মিলন, সারা বিশ্বের ক্রিকেট তারকাদের এক ছাদের নিচে আসা। আইপিএল থেকে সঞ্চিত অভিজ্ঞতা মুস্তাফিজ কাজে লাগাতে চান সামনের দিনগুলোতেও, ‘আমি এখনো ছোট। সব সময় শিখতে চাই। অনেক দেশের অনেক খেলোয়াড় ছিল সেখানে। চেষ্টা করব সামনে সুযোগ পেলে আরও ভালো করতে।’ 
 ফাইনালের আগে হ্যামস্ট্রিংয়ের সামান্য চোট ছিল মুস্তাফিজের। আজ বাংলাদেশ দলের ফিজিও বায়োজিদুল ইসলামের সঙ্গে দেখা করবেন তিনি। এরপর ঠিক করবেন পরবর্তী করণীয়।    
 
