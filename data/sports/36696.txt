
২০০৫ সালের স্মৃতিটা আবার উসকে যেতেই পারত। জাতীয় পতাকা কিংবা ট্রফি নিয়ে ল্যাপ অব অনার। ২০০৫ সালে চট্টগ্রামেই জিম্বাবুয়েকে হারিয়ে প্রথমবারের মতো টেস্ট জয়ের স্বাদ পেয়েছিলেন বাংলাদেশ। এরপর তুমুল করতালির বৃষ্টিতে ভিজতে ভিজতে উপচে পড়া গ্যালারি অভিবাদন বাংলাদেশ দল গ্রহণ করেছিল পুরো মাঠে চক্কর দিয়। হাতে ছিল প্রাণের লাল-সবুজ জাতীয় পতাকা।
সেবার অবশ্য সিরিজ জয়ের উৎসবটা হয়েছিল ঢাকায়। এবার বাংলাদেশ সিরিজ জয় নিশ্চিত করেছে খুলনাতেই। কিন্তু চট্টগ্রামে উৎসবের উপলক্ষ কম ছিল না। এই প্রথম যে টেস্টে কোনো দলকে ৩-০ ব্যবধানে গুঁড়িয়ে দিল বাংলাদেশ। কিন্তু আশ্চর্যের বিষয় হলো, ম্যাচ শেষে পুরস্কার বিতরণীতে ম্যাচ-সেরার পুরস্কার দেওয়া হলো মুমিনুলকে, বাংলাদেশের সবচেয়ে ‘ভ্যালুয়েবল’ খেলোয়াড় হিসেবে পুরস্কার পেলেন তাইজুল ইসলাম, সিরিজ সেরার পুরস্কারও দেওয়া হলো সাকিবকে। কিন্তু ব্যক্তিগত পুরস্কারেই সীমাবদ্ধ থাকল সব আয়োজন। আসল ট্রফিটাই দেওয়া হলো না! সিরিজ জিতেও মুশফিকুর রহিমের হাতে উঠল না সিরিজের ট্রফি!একটু অবাক হওয়ারই কথা। এ নিয়ে অনেকের মনে কৌতূহলও দেখা দিয়েছে। কেন দেওয়া হলো না সিরিজের ট্রফি। কেন সিরিজ জয়ের ট্রফি নিয়ে উল্লাসে মেতে ওঠার ছবিটা ক্যামেরাবন্দী হলো না আজ?উত্তরটা হলো, সেই উৎসবের জন্য বাংলাদেশ দলকে আরেকটু অপেক্ষা করতেই হচ্ছে। বাংলাদেশ ক্রিকেট বোর্ডের (বিসিবি) ইচ্ছা, ওয়ানডে সিরিজ শেষেই দুটো ট্রফি একেবারেই দেওয়া। বাংলাদেশ দল ওয়ানডে সিরিজ যে জিতবেই, তার নিশ্চয়তা নেই। তবে ফেবারিট তো অবশ্যই। দুটো ট্রফি বাংলাদেশ দলের দুই অধিনায়কের হাতে বিশেষ অতিথির হাত দিয়েই দেওয়ার ইচ্ছা বাংলাদেশ দলের। বিসিবির কর্তাব্যক্তিদের সঙ্গে কথা বলে যেটুকু জানা গেছে, সেই বিশেষ অতিথি হিসেবে বিসিবি চাইছে প্রধানমন্ত্রী শেখ হাসিনাকে। এমনিতে প্রধানমন্ত্রীর ক্রিকেটের প্রতি আছে অন্য রকম ভালোবাসা। তার ওপর বাংলাদেশের ক্রিকেটের জন্য এই সিরিজ জয় বিশেষ এক অর্জন। সব মিলে মুহূর্তটাকেও আরও বিশেষ করে রাখার ইচ্ছা বিসিবির। আজ তাই ‘উইনার’ লেখা বোর্ড সামনে রেখে ঠিকই ছবি তুলল বাংলাদেশ। কিন্তু সেই ছবিটায় থেকে গেল সবচেয়ে বড় শূন্যতা। ‘উইনার ট্রফি’টাই যে ছবিটায় নেই।
