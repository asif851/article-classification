
ডানেডিন টেস্টে নিউজিল্যান্ডের কাছে বড় ব্যবধানে হারতে চলেছিল ওয়েস্ট ইন্ডিজ। সেটা হয়নি প্রকৃতির আশীর্বাদে। শেষ দিনের বৃষ্টি বাঁচিয়ে দিয়েছিল ক্যারিবীয়দের। গতকাল শুরু হওয়া ওয়েলিংটন টেস্টেও নিজেদের মেলে ধরতে পারছে না সফরকারী দল।ওয়েলিংটনে আজ দ্বিতীয় দিনের খেলা শেষে ওয়েস্ট ইন্ডিজের সংগ্রহ ৪ উইকেটে ১৫৮ রান। মারলন স্যামুয়েলস ৫০ ও ডিওনারাইন ১১ রান নিয়ে অপরাজিত আছেন। এর আগে প্রথম ইনিংসে ৪৪১ রানে অলআউট হয় স্বাগতিক নিউজিল্যান্ড।৬ উইকেটে ৩০৭ রান নিয়ে আজ দিনের খেলা শুরু করে নিউজিল্যান্ড। আগের দিন সেঞ্চুরি করেছিলেন রস টেলর। আজ সেঞ্চুরির আশা জাগিয়েছিলেন ওয়াটলিং। তবে ব্যক্তিগত ৬৫ রানে গ্যাব্রিয়েলের শিকারে পরিণত হন তিনি। লেজের ব্যাটসম্যানরাও দলের সংগ্রহে বেশ অবদান রাখেন। সাউদি ও সোধি করেন যথাক্রমে ২১ ও ২৭ রান। ৩৮ রান নিয়ে অপরাজিত থাকেন বোল্ট। নিউজিল্যান্ডের সফলতম বোলার টিনো বেস্ট। চারটি উইকেট নেন এই পেসার।  দুটি করে উইকেট নেন গ্যাব্রিয়েল ও স্যামি।ওয়েস্ট ইন্ডিজের ইনিংসের শুরুটা মন্দ ছিল না। তবে দলীয় ৪৬ রানে কাইরন পাওয়েলের (২১) বিদায়ের পর দ্রুত উইকেট হারাতে থাকে ক্যারিবীয়রা। একপর্যায়ে ১১৯ রানে চারটি উইকেটের পতন ঘটে। এখন পর্যন্ত দলীয় সর্বোচ্চ ইনিংসটা কির্ক এডওয়ার্ডসের। ৫৫ রান করেন উদ্বোধনী এই ব্যাটসম্যান। ড্যারেন ব্রাভো ও শিবনারায়ণ চন্দরপল আউট হন যথাক্রমে ৪ ও ৬ রান করে। নিউজিল্যান্ডের হয়ে কোরে অ্যান্ডারসন দুটি এবং বোল্ট ও সাউদি একটি করে উইকেট নেন। সূত্র: ক্রিকইনফো।
 
