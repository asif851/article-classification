

হল্যান্ডের বিপক্ষে ম্যাচেই প্রশ্ন উঠেছিল আরাফাত সানির বোলিং অ্যাকশন নিয়ে। তাই ১২ মার্চ বোলিং অ্যাকশনের পরীক্ষা দিতে ধর্মশালা থেকে চেন্নাইয়ে উড়ে যান তিনি। বাংলাদেশ দলের এই বাঁহাতি স্পিনারের পরীক্ষার ফল আজ দুপুর দেড়টার দিকে জানিয়ে দিয়েছে আইসিসি। সানির বোলিং অ্যাকশন অবৈধ ধরা পড়েছে।
বেঙ্গালুরুতে দলের সঙ্গে থাকা ক্রিকেট পরিচালনা বিভাগের প্রধান আকরাম খান বিষয়টি নিশ্চিত করে বললেন, ‘আইসিসি এখন শুধু ফলটাই জানিয়েছে। বোলিং করার সময় ওর হাত কত ডিগ্রি বেঁকে যায়, তা নিয়ে বিস্তারিত কিছু বলেনি।’ অবশ্য সানির বোলিং অ্যাকশন নিয়ে কিছুটা সংশয় ছিল দলের মধ্যেও। সেই সংশয়ই শেষ পর্যন্ত সত্যি হলো। এতে শেষ হয়ে গেল সানির টি-টোয়েন্টি বিশ্বকাপ।সানির সঙ্গে প্রশ্ন উঠেছিল তাসকিন আহমেদের বোলিং অ্যাকশন নিয়েও। চেন্নাইয়ের একই পরীক্ষাগারে বাংলাদেশ দলের এই পেসার পরীক্ষা দেন ১৫ মার্চ। তাসকিনের পরীক্ষার প্রসঙ্গে আকরাম বললেন, ‘ওর ব্যাপারে এখনো কিছু জানায়নি আইসিসি। তবে শিগগিরই জানিয়ে দেবে বলেছে।’ তাসকিনকে নিয়ে অবশ্য বাংলাদেশ দল আশাবাদী। পরীক্ষার সময়ও নাকি তাঁর অ্যাকশন ত্রুটিমুক্তই মনে হয়েছে সঙ্গে থাকা বোলিং কোচ হিথ স্ট্রিকের কাছে। এখন তাসকিনের ইতিবাচক ফলের অপেক্ষায় টিম ম্যানেজমেন্ট।
