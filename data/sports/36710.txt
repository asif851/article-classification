
চার্লস ব্যানারম্যান, ভিভ রিচার্ডস...জস ডানস্ট্যান!
প্রথম দুজনকে চিনিয়ে দিতে হয় না। সে তুলনায় ডানস্ট্যানকে চেনানোর চেষ্টা অপচেষ্টায় রূপ নেবে। তবে অন্তত এক দিনের জন্য হলেও আলোচনায় অস্ট্রেলিয়ার এই অখ্যাত ক্রিকেটার। দলের ৩৫৪ রানের ৩০৭ রানই যখন একজনের ব্যাট থেকে আসে, তখন তা আলোচনার জন্ম তো দেবেই! ইতিহাসের প্রথম টেস্ট সেঞ্চুরিয়ান ব্যানারম্যান। ১৬৫ রানের ওই ইনিংসে দলের ৬৭.৩৪ ভাগ রান নিয়েছিলেন এই ওপেনার। ১৮৭৭ সালের এ রেকর্ড ১০০ বছরেও ভাঙতে পারেননি কেউ—না টেস্টে, না ওয়ানডেতে। অবশেষে ১৯৮৪ সালে রিচার্ডসের কল্যাণে সে রেকর্ড গড়া হলো নতুন করে। ওল্ড ট্রাফোর্ডে ইংল্যান্ডের বিপক্ষে ২৭২ রান তুলেছিল ওয়েস্ট ইন্ডিজ। এর মধ্যে রিচার্ডস একাই করেছিলেন সে সময়ের বিশ্ব রেকর্ড ১৮৯ রান। দলের রানের ৬৯.৪৮ ভাগই করেছিলেন বিশ্ব ক্রিকেটের সবচেয়ে ভয়ংকরতম ব্যাটসম্যান।গত ৩৩ বছরে অনেক ব্যাটিং বিপর্যয় দেখেছে ক্রিকেট। ব্যাটিং ধসের মধ্যে লড়াই করতে দেখা গেছে অনেক ব্যাটসম্যানকে। কিন্তু রিচার্ডসকে পেছনে ফেলতে পারেননি কেউ। তবে আন্তর্জাতিক ক্রিকেটে না হলেও স্বীকৃত ক্রিকেটে সেই রেকর্ডটা এখন ডানস্ট্যানের। দলের ৮৬.৭৩ শতাংশ রানই যে এসেছে তাঁর একার ব্যাটে!ডানস্ট্যান খেলেন ওয়েস্ট অগাস্টা ‘বি’ দলের হয়ে। দক্ষিণ অস্ট্রেলিয়ার পোর্ট অগাস্টার স্থানীয় লিগে শনিবার সেন্ট্রাল স্টার্লিং দলের বিপক্ষে তিনে নেমেছিলেন ডানস্ট্যান। দলের রান তখন ১০। সপ্তম ব্যাটসম্যান হিসেবে যখন ডানস্ট্যান ফিরেছেন, দলের রান ৩২৮। এই ৩১৮ রানের ৩০৭-ই তাঁর! এর মাঝে সপ্তম উইকেট জুটিতে বেন রাসেলের সঙ্গে ২০৩ রানের জুটি গড়েছেন। এতে রাসেলের অবদান ৫ রান।এ অসম্ভব কীর্তি গড়তে ৪০টি ছক্কা মারতে হয়েছে ডানস্ট্যানকে। ৩৫ ওভারের এ ম্যাচে ওয়েস্ট অগাস্টা ‘বি’ দলের দ্বিতীয় সর্বোচ্চ রান রাসেলের, ১৮! পাঁচজন ব্যাটসম্যান ফিরেছেন শূন্য রানে।
