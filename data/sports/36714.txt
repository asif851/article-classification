
কম তো নয়, বছর চারেক হয়ে গেছে অস্ট্রেলিয়া দলে। এই সময়ে কম উত্থান-পতন দেখেননি। সাফল্যের সোনালি সন্ধ্যা যেমন দেখেছেন, দেখেছেন বিপর্যয়ের ঝোড়ো রাতও। ক্যারিয়ারের শুরুতে অধিনায়ক হিসেবে গ্লেন ম্যাক্সওয়েল পেয়েছিলেন মাইকেল ক্লার্ককে। আর এখন পাচ্ছেন স্টিভেন স্মিথকে। ম্যাক্সওয়েল জানাচ্ছেন, ক্লার্কের চেয়ে স্মিথের অধীনে কাজ করতেই বেশি স্বাচ্ছন্দ্যবোধ করেন।
অভিষেকের পর থেকে ক্লার্ককে অনেক দিন অধিনায়ক হিসেবে পেয়েছেন ম্যাক্সওয়েল। ভালো সময়ের পাশাপাশি খারাপ সময়ও দেখেছেন। এর মধ্যে ২০১৩ সালে দুঃস্বপ্নের ভারত সিরিজ তো অস্ট্রেলিয়ান ক্রিকেটেই একটা কালো দাগ হয়ে আছে। সেই তুলনায় স্মিথের অধীনে অস্ট্রেলিয়া যেন অনেক বেশি ধারাবাহিক। ১১টি টেস্টের মধ্যে সাতটিই জিতেছেন স্মিথ, হারেননি একটিতেও।স্মিথকেই অনেক বেশি আন্তরিক মনে হয়েছে ম্যাক্সওয়েলের, ‘স্টিভ অনেক বেশি মিশতে পারে। কাউকে ডেকে এনে বিয়ার খাওয়ার ব্যাপারে তার কোনো অস্বস্তি নেই। খেলা নিয়ে কথা বলতে বা শুধু মজা করতেও নয়। আবার দল যখন খারাপ করে, তখন তার কথাবার্তা অন্য রকম হয়ে যায়। তারপরও সে অনেক বেশি খোলামেলা। সবার সঙ্গেই সে মিশে যেতে পারে।’ক্লার্ককে সেই তুলনায় ম্যাক্সওয়েল একটু গোটানোই বলছেন, ‘আমার মনে হয় ক্লার্ক হচ্ছে দুর্দান্ত একজন পেশাদার, ট্যাকটিক্যাল দারুণ। সবাই তার কাছে পরামর্শ চাইত। কিন্তু ব্যক্তিগতভাবে সে ঠিক সহজ হতে পারেনি। আমার মতো একজন তরুণের মনে হয়েছে, সে নিজেকে সব সময় অধিনায়ক হিসেবে দেখাতে চেয়েছে। নিজেকে ওই ভূমিকাতেই চেনাতে চেয়েছে। এটা যে ভুল বা ঠিক সে রকম কিছু নয়। দুজনেই বাকিদের কাছ থেকে সেরাটা বের করে আনার চেষ্টা করে। স্মিথের মধ্যেও ওর কিছুটা প্রভাব আছে।’
