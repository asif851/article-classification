



রোনালদো রিয়ালে আসার পর মোট ১৫ শিরোপা জিতেছেন
২০০৯ সাল থেকে কাল পর্যন্ত ২৩ শিরোপা জিতেছেন মেসি


তর্কটা চলছে, চলবে। এমনকি তাঁরা দুজন অবসর নেওয়ার পরও থামবে না। কে সেরা? লিওনেল মেসি না ক্রিস্টিয়ানো রোনালদো? এ প্রশ্নের নিখুঁত কোনো জবাব নেই। তবে পরিসংখ্যান থেকে একটা ধারণা মিলতে পারে। স্পেনে মেসি-রোনালদোর প্রতিদ্বন্দ্বিতা শুরু হওয়ার পর শিরোপা সাফল্য—এই পরিসংখ্যানে রোনালদো পিছিয়ে।
ম্যানচেস্টার ইউনাইটেড ছেড়ে রোনালদো রিয়াল মাদ্রিদে পা রাখেন ২০০৯ সালে। এই নয় বছরে ৩৬টি শিরোপা জয়ের সুযোগ পেয়েছেন পর্তুগিজ তারকা। কিন্তু জিততে পেরেছেন ১৫ শিরোপা (এবারের লা লিগা জিততে পারছেন না তা ধরে নিয়ে)। এই একই সময়ে মেসি বার্সার হয়ে জিতেছেন ২৩ শিরোপা। অর্থাৎ স্পেনে মেসির সঙ্গে শিরোপা দৌড়ে রোনালদো পিছিয়ে ৮ ট্রফি ব্যবধানে।
তবে এই মৌসুমেই শিরোপার সংখ্যা বাড়ানোর সুযোগ পাচ্ছেন দুই চিরপ্রতিদ্বন্দ্বী। বার্সার তো লা লিগা জেতা প্রায় নিশ্চিত। অন্যদিকে চ্যাম্পিয়নস লিগের সেমিফাইনালে উঠেছে রিয়াল। এই নয় মৌসুমে শিরোপাসংখ্যা ‘১৬’ বানাতে টুর্নামেন্টটির সেমিফাইনাল বাধা উতরে ফাইনাল জিততে হবে রিয়ালকে। এই নয় মৌসুমে লা লিগা শিরোপা জয়েও মেসির তুলনায় রোনালদো প্রমাণ ব্যবধানে পিছিয়ে। রিয়ালের হয়ে এ পর্যন্ত দুই মৌসুমে (১১-১২, ১৬-১৭) লা লিগা জিতেছেন রোনালদো। মেসি এই একই সময়ে লা লিগা জিতেছেন পাঁচবার। একটু ভুল হলো, ষষ্ঠ শিরোপাটা তো এবার দৃশ্যত জিতেই আছেন!
তবে ইউরোপ সেরার মঞ্চে (চ্যাম্পিয়নস লিগ) এই নয় মৌসুমে মেসি তাঁর চিরপ্রতিদ্বন্দ্বীর চেয়ে পিছিয়ে। বার্সার হয়ে দুইবার চ্যাম্পিয়নস লিগ জিতেছেন মেসি। রোনালদো জিতেছেন তিনবার। ২০০৯ সাল থেকে কোপা ডেল রে ও স্প্যানিশ সুপার কাপ জয়ে আবার মেসি এগিয়ে। এ দুটি আসর পাঁচবার করে জিতেছেন বার্সা ফরোয়ার্ড। রোনালদো জিতেছেন দুইবার করে। এ ছাড়া দুজনেই তিনবার করে জিতেছেন ফিফা ক্লাব বিশ্বকাপ ও ইউরোপিয়ান সুপার কাপ।
