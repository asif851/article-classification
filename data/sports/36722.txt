
খবরটা শুধু সাঁতার অঙ্গন নয়, বিশ্ব ক্রীড়াঙ্গনেই সাড়া ফেলার মতো। মাইকেল ফেল্প্স ফিরছেন সাঁতারে। সাঁতারের মানুষ সাঁতারে ফিরছেন, বিস্ময়ের হয়তো কিছু নেই। কিন্তু তিনি তো আর সাধারণ একজন নন। ফেল্পেসর মতো কিংবদন্তির ফিরে আসার খবর মানেই তো সুইমিংপুলে আবার ঝড় তোলার আভাস। রোমাঞ্চের হাতছানি।পরশু যুক্তরাষ্ট্রের সাঁতার নিশ্চিত করেছে, ফেল্প্স আবার প্রতিযোগিতামূলক সাঁতারে নাম লেখাচ্ছেন। আগামী সপ্তাহে (২৪-২৬ এপ্রিল) শুরু হতে যাওয়া অ্যারিজোনার মেসা মিটই হবে প্রত্যাবর্তনের পর তাঁর প্রথম প্রতিযোগিতা। এরপর আগস্টে যুক্তরাষ্ট্রের জাতীয় প্রতিযোগিতা। এই মিটের পরই ২০১৫ বিশ্ব চ্যাম্পিয়নশিপের জন্য যুক্তরাষ্ট্র সাঁতার দল চূড়ান্ত করা হবে। তবে ফেল্প্স পাখির চোখ করেছেন আসলে ২০১৬ রিও ডি জেনিরো অলিম্পিককে।২০১২ সালের ৪ আগস্ট লন্ডন অলিম্পিকের ৪–১০০ মিটার রিলেতে সোনা জয়ের পরই সাঁতার বিশ্বকে চমকে দিয়েছিলেন ফেল্প্স। সোনার পদক গলায় ঝুলিয়ে হাসি হাসি কণ্ঠে বলে দিয়েছিলেন ‘বিদায়’। ২৭-এ পা দেওয়া একজনের মুখে আচমকা অবসরের ঘোষণা চমক হয়েই এসেছিল। তবে আরেক অর্থে বিস্ময়ের কিছু ছিল না। সর্বকালের অন্যতম সেরা অলিম্পিয়ান, অলিম্পিক ইতিহাসের সবচেয়ে বেশি সোনা (১৮টি) জয়ের রেকর্ড, সবচেয়ে বেশি পদক (২২টি) জয়ের রেকর্ড, এক অলিম্পিকে আটটি সোনা জয়ের বিস্ময়কর রেকর্ড, আর কী-ই বা পাওয়ার আছে তাঁর? সাফল্যের চূড়ায় পৌঁছে যাওয়া একজন তাই তৃপ্ত কণ্ঠে বিদায়ের ঘোষণা দিতেই পারেন!কিন্তু কিছুদিন যেতে না যেতেই আকুলি-বিকুলি শুরু হয়ে যায় মনের ভেতরে। হয়তো বুঝতে পারেন ক্যারিয়ারজুড়ে ধ্যানজ্ঞান বানানো পুল থেকে দূরে থাকা অসম্ভব। উপলব্ধি করতে পেরেছেন, এখনো সাঁতারকে তাঁর দেওয়ার আছে অনেক কিছু। গত বছরের মে মাসে তাই গুঞ্জন ছড়ায় অবসর ভেঙে ফিরতে পারেন ফেল্প্স। কিছুদিন আগে তাঁর দীর্ঘদিনের কোচ বব বাউম্যান সেই গুঞ্জনটাকে আরও উসকে দেন। পরশু সেই বাউম্যান যুক্তরাষ্ট্রের টুডে পত্রিকায় লিখেছেন, ‘আজ আমি নিশ্চিতভাবেই ওকে সাঁতারে প্রত্যাশা করছি। এ নিয়ে আমরা সামনে তাকিয়ে আছি। আমি মনে করি, আবার মাইকেলের প্রতিদ্বন্দ্বিতা করাটা হবে এই খেলার জন্য দারুণ।’বছর দুয়েকের বিরতিতে ফেল্পেসর অবস্থা যে আগের মতো নেই, তা অনুমিতই। বাউম্যান বলছেন, ‘কী ঘটবে, তা নিয়ে আমরা সত্যিই উচ্চাকাঙ্ক্ষী নই। আমরা মজা করতে চাই এবং দেখতে চাই কী হয়।’ অ্যারিজোনায় রিলের সঙ্গে ১০০ মিটার বাটারফ্লাই ও ১০০ মিটার ফ্রিস্টাইলে অংশ নেবেন ফেল্প্স। এ তথ্য জানিয়ে বাউম্যান বলছেন, ‘দুটো ইভেন্টই প্রথম দিনে। সে সম্ভবত সকালে দুটোরই বাছাইয়ে নামবে, দেখবে কী হয়। ফাইনালে উঠতে পারলে সে সম্ভবত একটির ফাইনালে খেলবে। দ্বিতীয় দিনে ৫০ মিটার ফ্রিস্টাইলে এবং সম্ভবত ৫০ মিটার বাটারফ্লাইতে চেষ্টা করবে। তবে আমরা ঠিক নিশ্চিত নই। এরপরই সিদ্ধান্ত হবে, ফেল্প্স সামনে কী করতে চায়।’ এএফপি।
 
