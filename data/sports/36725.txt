
প্রিয় তারকার জন্য ভক্তরা কত কিছুই না করেন! কয়েক দিন আগে লিওনেল মেসির জন্য বাংলাদেশি এক তরুণীর উপবাসের খবর পর্যন্ত মিলল। অবশ্য আর্জেন্টিনার হার্নান বাইগোরিয়া উপবাস করেননি, তবে যা করেছেন, এতে রীতিমতো মুগ্ধ মেসি। ছুটে এসেছেন ভক্তের কাছে, মিটিয়েছেন তাঁর আবদার।ঘটনা খুলেই বলা যাক। আর্জেন্টাইন তরুণ বাইগোরিয়া পিঠজুড়ে উল্কি এঁকেছেন মেসির জার্সির আদলে। ওপরে লেখা ‘মেসি’, নিচে জার্সি নম্বর ‘১০’। ২০ জুন ওই তরুণের ছবি ছাপা হয় আর্জেন্টিনার জনপ্রিয় পত্রিকা ‘ওলে’তে। এ খবর জেনে সম্প্রতি মেসি ছুটে আসেন ভক্তকে দেখতে। মহাতারকা দেখতে আসবেন—কল্পনাও করতে পারেননি বাইগোরিয়া। স্বাভাবিকভাবে আবেগাপ্লুত।এরপর জার্সি, বল, ‘ওলে’ পত্রিকার সেই খবরের পাশে অটোগ্রাফ দিয়েছেন। আর ছবি তোলা তো ছিলই। মেসি বললেন, ‘হ্যাঁ, তাকে আমি দেখেছি, ছবি তুলেছি, দারুণ!’ শুধু তা-ই নয়, মেসি এতটাই মুগ্ধ—ফেসবুকে তাঁর ভেরিফায়েড পেজে সেই ভক্তের ছবি পোস্ট করা হয়েছে।এতে লেখা হয়েছে, ‘একজন লিও-ভক্ত উল্কি দিয়ে পিঠে ‘‘মেসি’’ ও ১০ নম্বর লিখেছেন। ভক্তের আবেগ দেখতে তাঁর কাছে ছুটে গেছেন লিও। নিঃস্বার্থ এ সমর্থন ও ভালোবাসার জন্য তাঁকে ধন্যবাদ দিয়েছেন।’ সূত্র: ওলে।
