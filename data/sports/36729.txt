
লিওনার্দো ডিক্যাপ্রিও পর্যন্ত এবার অস্কার জিতে গেলেন। তবু লিওনেল মেসির কাছে আরাধ্য অধরাই থেকে গেল লরিয়াস ক্রীড়া পুরস্কার। খেলার দুনিয়ায় অনেকে যেটিকে ‘অস্কার’ বলেই জানে। সব খেলা মিলিয়ে যে বছরের সেরাকে দেওয়া হয় এই পুরস্কার। টানা দ্বিতীয়বারের মতো এবার এটি জিতলেন নোভাক জোকোভিচ। বর্ষসেরা নারী ক্রীড়াবিদ হয়েছেন সেরেনা উইলিয়ামস। ২০০০ সাল থেকে চালুর পর এ নিয়ে ১৭ বারের মতো দে​ওয়া হলো এই পুরস্কার। এখন পর্যন্ত কোনো ফুটবলারই তা জেতেননি। এমনকি মেসি বা ক্রিস্টিয়ানো রোনালদোও নয়। অবশ্য বর্ষসেরা দল হিসেবে ফুটবলের ভাগে এই পুরস্কার বেশ কবার গেছে। গতবার যেমন বর্ষসেরা দল হয়েছিল ২০১৪ বিশ্বকাপজয়ী জার্মানি। তবে এবার বর্ষসেরা দলের পুরস্কার জিতেছে নিউজিল্যান্ড রাগবি দল।গত বছর তিনটি গ্র্যান্ড স্লাম জিতেছেন, একটির ফাইনালেও গিয়েছিলেন। জোকোভিচ যোগ্য হিসেবেই জিতেছেন এই পুরস্কার। তবে গতবার ট্রেবল জিতিয়েও ​যদি এই পুরস্কার মেসি না জেতেন, তাহলে প্রশ্নটা ওঠেই—কোনো ফুটবলার কি কখনোই জিতবে না ক্রীড়াঙ্গনের অস্কার! 
টেনিসের প্রতি যেন এই পুরস্কারের দুর্বলতা আছে। আটবারই জিতেছেন টেনিস তারকারা। এর মধ্যে জোকোভিচ জিতলেন তৃতীয়বারের মতো। ২০১২ সালেও লরিয়াস জিতেছিলেন। সেরেনাও তৃতীয়বারের মতো হলেন বর্ষসেরা নারী। এবার আজীবন সম্মাননা পেয়েছেন সাবেক ফর্মুলা ওয়ান চালক নিকি লাউডা।
