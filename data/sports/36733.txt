
কঠিন সময়ে দলের নেতৃত্বভার নিয়ে ভালোই করছিলেন। কিন্তু গত জিম্বাবুয়ে সফরের ব্যর্থতায় হুট করে বজ্রপাতের মতো দিলেন ঘোষণা, জাতীয় দলের অধিনায়কের পদ থেকে সরে যাচ্ছেন তিনি। ‘অভিমান’ থেকে নেওয়া সেই সিদ্ধান্ত থেকেই আপাতত সরে এসেছেন মুশফিকুর রহিম। এ বছর ৩১ ডিসেম্বর পর্যন্ত তাঁকেই নেতৃত্বভার দিল বাংলাদেশ ক্রিকেট বোর্ড। মুশফিকের ডেপুটি হিসেবে থাকছেন মাহমুদউল্লাহই। আজ বিসিবির জরুরি সভায় নেওয়া হয়েছে এই সিদ্ধান্ত।আগের জিম্বাবুয়ে সফরের ব্যর্থতাতেই সাকিব আল হাসান হারিয়েছিলেন অধিনায়কত্ব। ডেপুটির পদ থেকে সরিয়ে দেওয়া হয়েছিল তামিম ইকবালকেও। ২০১১ সালের অক্টোবরে বাংলাদেশ অধিনায়ক হিসেবে অভিষেক হয় মুশফিকের।ঘরের মাঠে ওয়েস্ট ইন্ডিজের বিপক্ষে দুটো সিরিজের পাশাপাশি পাকিস্তানের বিপক্ষে একটি সিরিজেও নেতৃত্ব দেন মুশফিক। এরপর শ্রীলঙ্কা ও জিম্বাবুয়ে সফরেও ছিলেন দলের নেতৃত্বে। তাঁর নেতৃত্বেই এশিয়া কাপের ফাইনালে মাত্র ২ রানে পাকিস্তানের কাছে হেরেছিল বাংলাদেশ।জিম্বাবুয়ে সফরের ব্যর্থতায় মাঝপথেই পদ ছেড়ে দেওয়ার ঘোষণা দেন মুশফিক। অবশ্য বিসিবি ওই সিরিজ পর্যন্তই তখন দায়িত্ব দিয়েছিল তাঁকে। আবেগের মাথায় ঘোষণাটি দেওয়া ঠিক হয়নি বলে পরে স্বীকার করেছিলেন এই উইকেটকিপার-ব্যাটসম্যান। বিসিবি আবারও তাঁর সঙ্গে কথা বলেই এ বছরের বাকিটা সময় পর্যন্ত নেতৃত্ব দিয়েছে মুশফিককে।আজ বোর্ডের জরুরি সভায় আরও কিছু সিদ্ধান্ত নেওয়া হয়েছে। ২৫ জুলাই শুরু হবে প্রিমিয়ার লিগের দলবদল। ২৯ আগস্ট থেকে শুরু হবে প্রিমিয়ার লিগ। এ ছাড়া বিসিবির নির্বাচন আয়োজনের জন্য এ মাসেই জাতীয় ক্রীড়া পরিষদকে চিঠি দেওয়া হবে।
