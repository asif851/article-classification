
মোনাকো ছেড়ে রিয়ালে আসছেন এমবাপ্পে? স্পেনের গণমাধ্যম জানিয়েছে, ১৮ বছর বয়সী এই ফরাসি ফুটবলারকে নাকি রেকর্ড ১৮০ মিলিয়ন ইউরোতে সই করাতে যাচ্ছে রিয়াল। বাংলাদেশি মুদ্রায় যা ১ হাজার ৭০০ কোটি টাকা।স্প্যানিশ পত্রিকা মার্কা বিশেষ সূত্রের বরাত দিয়ে জানিয়েছে, এমবাপ্পে শিগগিরই ছয় বছরের চুক্তিতে রিয়ালে যোগ দিতে যাচ্ছেন।ফরাসি পত্রিকা লা পার্সিয়েন মোনাকোর কাছে এ বিষয়ে জানতে চাইলে তারা পুরো বিষয়টিই অস্বীকার করেছে।মার্কার দাবি, এমবাপ্পেকে দলে নিতে মোনাকোর সঙ্গে ইতিমধ্যেই সমঝোতায় পৌঁছেছে রিয়াল। এই সমঝোতার অঙ্কটা প্রায় ১৮০ মিলিয়ন ইউরোই। দলবদলের অঙ্ক মূলত ১৬০ মিলিয়ন ইউরো হলেও বাকি ২০ মিলিয়ন ইউরো এমবাপ্পের ভবিষ্যৎ পারফরম্যান্সের ওপর ভিত্তি করে দেওয়া হবে। মার্কার খবর সত্যি হলে, গত মৌসুমে পল পগবা জুভেন্টাস থেকে ম্যানচেস্টার ইউনাইটেডে ১০৫ মিলিয়ন ইউরোতে যোগ দিয়ে যে রেকর্ড গড়েছিলেন, সেটি ভাঙতে যাচ্ছেন এমবাপ্পে। রিয়াল মাদ্রিদে এই চুক্তিতে যোগ দিলে বছরে ৭০ লাখ ইউরো বেতন পাবেন এই ফরাসি তরুণ। সূত্র: এএফপি
