
রাশিয়ার ক্রাসনাধারে আর্জেন্টিনা-নাইজেরিয়া ম্যাচের বিরতির সময় ড্রেসিংরুমে অসুস্থ হয়ে পড়েছিলেন সার্জিও আগুয়েরো। সঙ্গে সঙ্গে তাঁকে হাসপাতালে নিয়ে যাওয়া হয়। পরীক্ষা-নিরীক্ষার পর অবশ্য ছেড়ে দেওয়া হয়েছে।
আর্জেন্টাইন ফুটবল অ্যাসোসিয়েশন এক বিবৃতিতে জানিয়েছে, আগুয়েরো লাইপোথিমিয়াতে আক্রান্ত হয়েছেন। এতে শরীর নিস্তেজ হয়ে গেলেও রোগীর জ্ঞান থাকে। হাসপাতালে তাঁর প্রয়োজনীয় পরীক্ষা-নিরীক্ষা হয়েছে। চিকিৎসকেরা বলেছেন, তিনি শঙ্কামুক্ত।
গত শনিবার রাশিয়ার বিপক্ষে আর্জেন্টিনার জয়ের নায়ক ছিলেন ম্যানচেস্টার সিটির এই ফরোয়ার্ড। গতকাল নাইজেরিয়ার বিপক্ষেও ম্যাচের ৩৬ মিনিটে একটি গোল করেন তিনি। যদিও ২-০ গোলে এগিয়ে গিয়েও ম্যাচটি ৪-২ গোলে হেরেছে আর্জেন্টিনা।
১৫ বছর বয়সে হৃৎপিণ্ডে অস্ত্রোপচার হয়েছিল আগুয়েরোর। তাঁর অসুস্থতার কারণ সেটিই কি না, তা অবশ্য ভালোভাবেই পরীক্ষা করে দেখা হয়েছে বলে জানিয়েছেন আর্জেন্টিনা দলের চিকিৎসক দোনাতো ভিলানি। সে ধরনের কিছু পরীক্ষায় পাওয়া যায়নি বলেই সবাইকে আশ্বস্ত করেছেন ভিলানি, ‘সে দুবার অসুস্থ বোধ করে। ১৫ বছর বয়সে তার হৃৎপিণ্ডে একটি ছোট অস্ত্রোপচার হয়েছিল। ক্রাসনাদরের যে ক্লিনিকে ওকে নেওয়া হয়েছিল, সেখানকার চিকিৎসকেরা জানিয়েছেন, তার অসুস্থতার সঙ্গে সেই অস্ত্রোপচারের কোনো সম্পর্ক নেই।’
ম্যানচেস্টার সিটির হয়ে রেকর্ড গোল স্কোরার কিছুদিন আগেই আমস্টারডামে গাড়ি দুর্ঘটনায় পড়েছিলেন। সেই দুর্ঘটনায় তাঁর পাঁজরের হাড় ভেঙে গিয়েছিল। সূত্র: এএফপি
