
চোটের কারণে বিপিএলে খেলতে পারবেন না বলে প্লেয়ারস বাই চয়েজে তাঁর নাম ছিল না। কিন্তু সবাইকে চমকে দিয়ে মোস্তাফিজুর রহমানকে কাল দেখা গেল ঢাকা ডায়নামাইটসের জার্সি গায়ে। না, খেলতে নেমে যাননি বাঁহাতি এই পেসার। তবে মাঠে ফ্র্যাঞ্চাইজির মালিক সায়ান এফ রহমানের সঙ্গে একই সোফায় বসে দেখলেন ঢাকা ডায়নামাইটস-বরিশাল বুলসের ম্যাচটি।জাতীয় দলের ক্রিকেটার হয়েও মোস্তাফিজের একটি ফ্র্যাঞ্চাইজির পক্ষভুক্ত হওয়া বিস্ময়কর। এটা কীভাবে সম্ভব হলো জানতে চাইলে আরও বড় বিস্ময় উপহার দিলেন বিসিবির প্রধান নির্বাহী কর্মকর্তা নিজাম উদ্দিন চৌধুরী। মুঠোফোনে প্রথমে এর সুনির্দিষ্ট কোনো ব্যাখ্যা দিতে পারেননি তিনি। পরে নিজেই ফোন করে বলেন, ‘আমি খোঁজ নিয়ে দেখলাম, সে (মোস্তাফিজ) কিন্তু ঢাকার ব্র্যান্ড অ্যাম্বাসেডর। গত বছর সে এই দলে খেলেছে। সে জন্যই তাদের সঙ্গে আছে। তবে ও ম্যাচ খেলবে না।’ব্র্যান্ড অ্যাম্বাসেডর হতে মোস্তাফিজ বিসিবির অনুমতি নিয়েছেন কি না জানতে চাইলে প্রথমে তিনি বলেন, ‘ফ্র্যাঞ্চাইজির ব্র্যান্ড অ্যাম্বাসেডর হতে হলে বিসিবির অনুমতির কিছু নেই। কমার্শিয়াল এনডোর্সমেন্টে বিসিবির অনুমতির দরকার হয়। এটা ভিন্ন একটা ব্যাপার। ফ্র্যাঞ্চাইজি বিসিবির অংশ। তারা আমাদের টুর্নামেন্টের অংশ।’ একই নিয়ম বিসিবির সঙ্গে চুক্তিভুক্ত অন্যদের বেলায় প্রযোজ্য কি না, জানতে চাইলে প্রধান নির্বাহীর ব্যাখ্যা, ‘টেকনিক্যাল পারসন, যারা বিসিবিকে সার্ভিস দিচ্ছে, তাদের অনুমতি লাগবে।’পরে আরেক প্রশ্নের জবাবে তিনিই জানিয়েছেন, ব্র্যান্ড অ্যাম্বাসেডর হিসেবে ঢাকা ডায়নামাইটসের সঙ্গে মোস্তাফিজের চুক্তি হয়েছে এবং তাতে বিসিবির সম্মতি আছে। সেটাই যদি হয়, বিসিবির প্রধান নির্বাহী হিসেবে তা আগেই জানা থাকার কথা নিজাম উদ্দিন চৌধুরীর। তাঁকে ব্যাপারটা ‘খোঁজ’ নিয়ে জানতে হলো কেন, তা একটা বড় প্রশ্ন। তা ছাড়া মাঠে মোস্তাফিজ যে জায়গায় বসেছিলেন, খেলোয়াড় না হয়ে অন্য কোনো পরিচয়ে সেখান পর্যন্ত গেলে গলায় অবশ্যই অ্যাক্রিডিটেশন কার্ড থাকতে হয়। অথচ মোস্তাফিজের গলায় কোনো কার্ড ছিল না।আরও মজার ব্যাপার হলো, বিসিবির প্রধান নির্বাহীর বক্তব্যের সঙ্গে মেলে না ঢাকা ডায়নামাইটসের ম্যানেজার আজিজুর রহমানের বক্তব্য। তাঁর ব্যাখ্যা, ‘মোস্তাফিজ গত বিপিএলে আমাদের দলে খেলেছে। এবার চোটের কারণে খেলতে পারছে না। সে জন্যই আমাদের মালিক বললেন ওকে নিয়ে আসতে। তখন আমি একাডেমি ভবন থেকে মোস্তাফিজকে নিয়ে আসি।’ ব্র্যান্ড অ্যাম্বাসেডর হিসেবে মোস্তাফিজের সঙ্গে তাদের কোনো চুক্তি হয়েছে কি না, জানতে চাইলে আজিজের উত্তর, ‘এ ব্যাপারে আমার কিছু জানা নেই।’
