
এখন পর্যন্ত টি-টোয়েন্টি বিশ্বকাপে ম্যাচ হারেনি নিউজিল্যান্ড। কিন্তু সেমিফাইনালের আগে দারুণ ছন্দে থাকে দলটির চিন্তার বিষয় হয়ে দাঁড়িয়েছে দিল্লির ফিরোজ শাহ কোটলা! গুরুত্বপূর্ণ এই ম্যাচের ভেন্যুটাই যে এখন পর্যন্ত নতুন তাদের জন্য!কিউই ব্যাটিং পরামর্শক ক্রেইগ ম্যাকমিলান বিশেষভাবে চিন্তিত ব্যাপারটা নিয়ে। তাঁর শঙ্কা, বিশ্বকাপজুড়ে দল যে দারুণ ছন্দে আছে, অপরিচিত ভেন্যুতে গিয়ে সেটা না আবার কেটে যায়, ‘টি-টোয়েন্টি ক্রিকেটের মূলই হলো ছন্দ। নিউজিল্যান্ড দল এই মুহূর্তে দারুণ ছন্দে আছে। কিন্তু আমরা এমন একটি ভেন্যুতে খেলতে যাচ্ছি, যে ভেন্যুর সঙ্গে দলের কেউই পরিচিত নয়।’ম্যাকমিলানের আশার জায়গাও অবশ্য আছে, ‘এটাও তো সত্যি, বিশ্বকাপে এখন পর্যন্ত কন্ডিশনের সঙ্গে মানিয়ে নেওয়ার ক্ষেত্রে এগিয়ে নিউজিল্যান্ডই। আশা করি, দিল্লিতেও এর কোনো ব্যত্যয় হবে না।’ আজ দিল্লিতে টি-টোয়েন্টি বিশ্বকাপের প্রথম সেমিফাইনালে নিউজিল্যান্ড মুখোমুখি হবে ইংল্যান্ডের।
