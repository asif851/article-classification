
অবশেষে ক্রিকেটের জন্য বায়োমেকানিকস ল্যাবরেটরি বানাচ্ছে পাকিস্তান। যন্ত্রপাতি কেনার আট বছর পর আগামী জুনে আলোর মুখ দেখতে যাচ্ছে এই ল্যাবরেটরি। লাহোরের ইউনিভার্সিটি অব ম্যানেজমেন্ট সায়েন্সকে ল্যাব তৈরির জন্য যন্ত্রপাতিগুলো দিচ্ছে পাকিস্তান ক্রিকেট বোর্ড (পিসিবি)। এত দিন যন্ত্রপাতিগুলো অব্যবহৃত হয়ে পড়েছিল দেশটির ন্যাশনাল ক্রিকেট একাডেমিতে।একাডেমিটা পাকিস্তানি বোলারদের অবৈধ বোলিং অ্যাকশন শোধরাতে ব্যবহৃত হবে। অবৈধ বোলিং অ্যাকশনের কারণে গত কয়েক বছরে কম দুর্ভোগ পোহাতে হয়নি পাকিস্তানকে। অ্যাকশন শুধরে ফেরার পর পাকিস্তানের অন্যতম সেরা বোলার সাঈদ আজমল হারিয়ে ফেলেছেন কার্যকারিতা। এক বছরের নিষেধাজ্ঞার কারণে বোলিং করতে পারছেন না অলরাউন্ডার মোহাম্মদ হাফিজ। আর তাঁদের অ্যাকশনের পরীক্ষা দিতে যেতে হয়েছে অন্য দেশে।এখন বোলিং অ্যাকশন পরীক্ষার ও অ্যাকশন নিয়ে কাজ করার জন্য ব্রিসবেন, চেন্নাই, কার্ডিফ, লোফবরো ও প্রিটোরিয়ায় আইসিসির অনুমোদিত পাঁচটি ল্যাব আছে। আট বছর আগে ল্যাবটি তৈরি করলে দক্ষিণ এশিয়ার প্রথম দেশ হিসাবে বায়োমেকানিক্যাল ল্যাবের মালিক হতে পারত পিসিবি। তথ্যসূত্র: ক্রিকইনফো।
