
• প্রিমিয়ার লিগে চেলসিকে ২-১ গোলে হারিয়েছে ম্যানচেস্টার ইউনাইটেড। • মূল লড়াইটা ছিল হোসে মরিনহো ও অ্যান্তোনিও কন্তের মধ্যে।
পেপ গার্দিওলার ম্যানচেস্টার সিটির লিগ শিরোপা প্রায় নিশ্চিত। তাই আর ম্যানচেস্টার ইউনাইটেড ও চেলসি ম্যাচের মধ্যে শিরোপা লড়াইয়ের কোনো ঝাঁজ থাকার বিষয় নেই। উত্তাপ থাকার মধ্যে যা ছিল, কোচ হোসে মরিনহো ও অ্যান্তোনিও কন্তের মধ্যে ডাগআউটে। সে লড়াইয়ে কন্তের চেলসিকে ২-১ গোলে হারিয়ে দিয়েছে মরিনহোর ম্যানইউ। আজকের জয়ে ৫৯ পয়েন্ট নিয়ে টেবিলের দ্বিতীয় স্থানটা পোক্ত করেছে ম্যানইউ। আর ৫৩ পয়েন্ট নিয়ে পঞ্চম স্থানে চেলসি।
গত মৌসুম থেকেই মরিনহোর সঙ্গে কন্তের কথার লড়াই চলে আসছে। যদিও আজকের ম্যাচের আগে দুজনেই সংবাদ সম্মেলনে উড়িয়েছিলেন শান্তির পায়রা। কিন্তু তা তো ওই প্রথাগত সংবাদ সম্মেলনের মধ্যেই সীমাবদ্ধ। না হলে কী আর ম্যানইউ-চেলসি ম্যাচের গায়ে লাগিয়ে দেওয়া হয় ‘মরিনহো-কন্তে যুদ্ধ’ ট্যাগ। সে যুদ্ধে বেশ ভালোভাবেই পার হয়ে গেলেন স্পেশাল ওয়ান। যদিও প্রথম পর্বের যুদ্ধে জিতেছিলেন কন্তে।
আজকেও এগিয়ে গিয়েছিলেন ইতালিয়ান এই কোচ। ৩২ মিনিটে চেলসিকে এগিয়ে দেন উইলিয়ান। কাউন্টার অ্যাটাকে বল নিয়ে দ্রুত ছুটে ডান দিকে এডেন হ্যাজার্ডকে বাড়িয়ে সামনে জায়গা তৈরি করেন ব্রাজিলিয়ান এ মিডফিল্ডার। সতীর্থের ফিরতি পাস নিয়ন্ত্রণে নিয়ে ডি-বক্সে ঢুকে কোনাকুনি শটে গোলটি করেন তিনি। ম্যানইউ সমতায় ফিরতে সময় নিয়েছে মাত্র সাত মিনিট। ১-১ করেছেন বেলজিয়াম স্ট্রাইকার লোকাকু। ৭৫ মিনিটে জয়সূচক গোলটি করেছেন ইংলিশ মিডফিল্ডার লিনগার্ড। লুকাকুর ক্রসে হেডে গোলটি করেছেন ইংলিশ এই স্ট্রাইকার। পঞ্চম স্থানে নেমে যাওয়া চেলসির পয়েন্ট ৫৩। এক ম্যাচ কম খেলা আর্সেনাল ৪৫ পয়েন্ট নিয়ে আছে ষষ্ঠ স্থানে।
