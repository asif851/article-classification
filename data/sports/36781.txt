
এখন অবশ্য এটা নিয়মিত ব্যাপারই হয়ে গেছে। কিছুদিন পর পরই সাকিব আল হাসানের সামনে এমন একটা ম্যাচ আসে, যেখানে থাকে নতুন মাইলফলক আর অর্জনের হাতছানি। ভারতের বিপক্ষে আজ এশিয়া কাপের ফাইনালেও তেমনই এক মাইলফলকের সামনে দাঁড়িয়ে বিশ্বের অন্যতম সেরা অলরাউন্ডার। আজ ৪৭ রান করতে পারলেই ইতিহাসের দ্বিতীয় ক্রিকেটার হিসেবে টি-টোয়েন্টিতে ১০০০ রান ও ৫০ উইকেটের অভিজাত তালিকায় ঢুকে যাবে তাঁর নাম। যে অর্জন এখন পর্যন্ত আছে শুধু একজনেরই—পাকিস্তানের শহীদ আফ্রিদির।
এখন পর্যন্ত ৯৪টি টি-টোয়েন্টি খেলে ১৭.৭৭ গড়ে ১৩১৫ রান করেছেন আফ্রিদি। ২৪.১১ গড়ে তাঁর উইকেট ৯৩টি। ২০১৩ সালের ডিসেম্বরে শ্রীলঙ্কার বিপক্ষে সিরিজের প্রথম টি-টোয়েন্টি ম্যাচে ইতিহাসের প্রথম ক্রিকেটার হিসেবে টি-টোয়েন্টিতে ১০০০ রান ও ৫০ উইকেটের ‘ডাবল’ হয় তাঁর। যেটি অর্জন করতে আফ্রিদিকে খেলতে হয়েছিল ৬৯ ম্যাচ।সাকিব অবশ্য আফ্রিদির চেয়ে অনেক কম ম্যাচ খেলেই এই অভিজাত তালিকায় নাম লেখাতে পারেন। এখন পর্যন্ত ৪৬ টি-টোয়েন্টি খেলে ২০.৫৪ গড়ে ৫৫ উইকেট তাঁর, ইকোনমি ৬.৬১। গত ২২ জানুয়ারি খুলনায় জিম্বাবুয়ের বিপক্ষে সিরিজের চতুর্থ ম্যাচে প্রথম বাংলাদেশি হিসেবে টি-টোয়েন্টিতে ৫০ উইকেট পান সাকিব। ব্যাট হাতে অবশ্য সময়টা খুব একটা ভালো যাচ্ছে না তাঁর। এশিয়া কাপে ভারতের বিপক্ষে প্রথম ম্যাচেই টি-টোয়েন্টি ক্যারিয়ারের ৯০০ রানের মাইলফলক ছুঁয়েছেন। পরের তিনটি ম্যাচ মিলিয়ে তাঁর টি-টোয়েন্টি ক্যারিয়ারের মোট রান এখন ৯৫৩। এখন পর্যন্ত টি-টোয়েন্টিতে হাজার রান করতে পেরেছেন মাত্র ২৪ জন ব্যাটসম্যান। আজ ৪৭ রান করলেই ২৫তম খেলোয়াড় ও প্রথম বাংলাদেশি হিসেবে হাজার রান হয়ে যাবে সাকিবের। হয়ে যাবে ১০০০ হাজার রান ও ৫০ উইকেটের ‘ডাবল’ও।দুর্দান্ত এই অর্জনের জন্য এশিয়া কাপের ফাইনালের চেয়ে ভালো মঞ্চ আর কী হতে পারে!
