
এজবাস্টনে আজ পাকিস্তানের সঙ্গে মাশরাফিদের প্রস্তুতি ম্যাচ
২০১৫ সালের এপ্রিল মাসেও বাংলাদেশ ছিল ওয়ানডে র‍্যাঙ্কিংয়ের ৯ নম্বর দল। সেখান থেকেই অবিশ্বাস্য ধারাবাহিকতায় দুই বছরের মাথায় বাংলাদেশ বিশ্বের ৬ নম্বর ওয়ানডে দল। আয়ারল্যান্ড ত্রিদেশীয় সিরিজের শেষ ম্যাচে নিউজিল্যান্ডকে হারিয়ে র‍্যাঙ্কিংয়ের ছয়ে ওঠা বাংলাদেশের সামনে নতুন চ্যালেঞ্জ নিজেদের আরও সামনে এগিয়ে নিয়ে যাওয়ার।
সেই সুযোগটা মাশরাফিরা পাচ্ছেন আইসিসি চ্যাম্পিয়নস ট্রফিতেই। বিশ্বসেরা আটটি দলের সঙ্গে লড়াই করে বাংলাদেশ আরও এগিয়ে যাবেই বলে মনে করছেন অধিনায়ক মাশরাফি বিন মুর্তজা। বার্মিংহামে কাল টুর্নামেন্ট-পূর্ব সংবাদ সম্মেলনে প্রত্যয়ই ফুটল অধিনায়কের কণ্ঠে, ‘খুব ভালো লাগছে যে আমরা এখন র‍্যাঙ্কিংয়ের ৬ নম্বর দল। দলের সবাই বেশ খুশি এতে। আমরা এখান থেকে সামনে এগোতে চাই। চাই যত দূর সম্ভব ওপরে উঠতে।’স্বাগতিক ইংল্যান্ড, দুবারের চ্যাম্পিয়ন অস্ট্রেলিয়া ও নিউজিল্যান্ডের সঙ্গে একই গ্রুপে পড়েছে বাংলাদেশ। র‍্যাঙ্কিংয়ের ছয়ে উঠেও গ্রুপে বাংলাদেশই সবচেয়ে নিচে। তাই কাজটা যে সহজ নয় তা মানছেন মাশরাফিও, ‘টুর্নামেন্টটা আমাদের জন্য খুব কঠিন হবে। কন্ডিশন বিবেচনায় আমাদের গ্রুপটা খুব কঠিন হয়েছে। তবে নিজেদের দিনে যেকোনো কাজ করা সম্ভব। ম্যাচ ঘুরিয়ে দেওয়ার মতো মানসম্পন্ন খেলোয়াড় আছে আমাদের। আমাদের শুধু একটা দল হয়ে খেলতে হবে। খেলতে হবে এত দিন যেভাবে খেলে এসেছি সেভাবেই।’মাশরাফি চান বাংলাদেশের খেলোয়াড়েরা যেন নিজেদের দক্ষতা পুরোপরি কাজে লাগান। কারণ তাতেই আছে সাফল্যের বীজ, ‘আমার মনে হয়, এই টুর্নামেন্টটা মোটেও সহজ হবে না। আমাদের যা দরকার তা হলো নিজেদের খেলায় মনোযোগ দেওয়া। চাই নিজেদের দক্ষতা পুরোপুরি কাজে লাগাতে।’সেই দক্ষতার প্রমাণ দেওয়ার আগে আজ নিজেদের ঝালিয়ে নেওয়ার ম্যাচ বাংলাদেশের। এজবাস্টনে নিজেদের প্রথম প্রস্তুতি ম্যাচে বাংলাদেশের প্রতিপক্ষ পাকিস্তান। প্রস্তুতি ম্যাচটাকেও খাটো করে দেখছেন না মাশরাফি, র‍্যাঙ্কিংয়ে নিচে থাকা পাকিস্তানকে সমীহও করছেন, ‘যদি কিছু করতে চান, সেটা করার এটাই সময়। আমরা যদি কিছু করতে চাই, তা করার এটাই সময়। দরকার হলো সামনে এগিয়ে কাজে নামার। যখনই আমরা তাদের সঙ্গে খেলি না কেন পাকিস্তানই বড় দল। আর এ ধরনের টুর্নামেন্টে সবার ওপরেই চাপে থাকে।’তবে নিজেদের ওপর বিশ্বাসটাও হারাননি মাশরাফি, বললেন নিজেদের দিনে যে–কাউকে হারাতে পারে তাঁর দল, ‘এই দলটা খুব শক্তিশালী। নিজেদের দিনে যেকোনো দলকে গুঁড়িয়ে দিতে পারে। তাই খুব ভালো সুযোগ আছে বড় কিছু করার।’ তথ্যসূত্র: আইসিসি।
 
