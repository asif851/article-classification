
জিম্বাবুয়ে ‘এ’ দলের বিপক্ষে দ্বিতীয় চার দিনের ম্যাচে ভালো শুরু করেছে বাংলাদেশ ‘এ’ দল। বৃষ্টিবিঘ্নিত প্রথম দিনে ৬৭ ওভারে জিম্বাবুয়ে ‘এ’ করেছে ৮ উইকেটে ২৪৮ রান।দিনের দ্বিতীয় ওভারে ৫ রানেই ওপেনার ব্রায়ান চারিকে উইকেটকিপার নুরুল হাসানের ক্যাচ বানিয়েছেন পেসার আবু জায়েদ। এরপর অবশ্য নিয়ন্ত্রণটা তুলে নিয়েছিল স্বাগতিকেরা। দ্বিতীয় উইকেটে ১১৮ রান যোগ করেন হ্যামিল্টন মাসাকাদজা ও পিটার মুর। দুজনেই ফিফটি পেয়েছেন—মাসাকাদজা ৫০ ও মুর ৬২। ইনিংসের ৩৪তম ওভারের শেষ দুই বলে দলকে ১২৩ রানে রেখেই আউট হয়েছেন এঁরা। ৩ রান পর আউট সিবান্দাও। স্বাগতিকদের রান ২৫০ ছুঁই ছুঁই হয়েছে রায়ান বার্ল (৪২), জয়লর্ড গাম্বির (৪৪*) ব্যাটিংয়ে। বাংলাদেশ ‘এ’-এর মোহাম্মদ শহীদ, আবু জায়েদ ও শুভাগত হোম নিয়েছেন ২টি করে উইকেট।
