
 
৩৮ রানে পাঁচ উইকেট পেয়েছেন মনির হোসেন। কিন্তু নায়ক হয়ে গেলেন শেষ ওভারের আগ পর্যন্ত উইকেটশূন্য থাকা নিহাদ-উজ-জামান। তাঁর নাটকীয় শেষ ওভারে জয় পেল ব্রাদার্স। আর ২৩৫ রান তাড়া করতে নামা ভিক্টোরিয়া হেরে গেল ১ রানে!শেষ ওভারেও টান টান উত্তেজনা। ৬ বলে ৯ রান দরকার ভিক্টোরিয়ার। সেটা শেষ ২ বলে দাঁড়াল ৫ রানে। ম্যাচটা নিজেদের দিকে টেনে নিলেন নিহাদ। ৪২ ওভারে সপ্তম উইকেট হারানো ভিক্টোরিয়াকে টেনে নেওয়া আবু সায়েমকে আউট করে দিলেন নিহাদ। সমীকরণ দাঁড়াল ১ বলে ৫ রানের। নাটক জমাতেই কিনা পরের বলে ওয়াইড। মইনুল ইসলামের সামনে তখন নায়ক হওয়ার অপূর্ব সুযোগ। একটি বাউন্ডারি; ব্যস, তাতেই দলের জয়! কিন্তু ব্যাটে বলে ঠিকমতো হলো না। দৌড়ে কেবল দুই রানই নিতে পারলেন। ম্যাচ টাই করতে তিন রান নিতে ছোটা মইনুল হলেন রান আউট। জিতে গেল ব্রাদার্স ইউনিয়ন।এর আগে ম্যাচের নায়ক হিসেবে মনির হোসেনের নামই বারবার উঠে এসেছে। বাঁহাতি এই স্পিনার, মাহবুবুল আলম ও মইনুল মিলে ২৩৫ রানে অলআউট করে দিয়েছেন ব্রাদার্সকে। মানবিন্দর বিসলার ৮৭ বলে ৭৮ রানের ইনিংসটাই স্কোরটাকে ভদ্রস্থ করেছে। পরে বোলিংয়েও ৩৯ রানে তিন উইকেট পেয়েছেন উইকেটকিপার হিসেবেই বেশি পরিচিত বিসলা।ফতুল্লায় ১ রানের দুঃখে পুড়েছেন রাজা আলী দার। ঠিক ৯৯ রানে আউট হয়েছেন লিজেন্ড অব রূপগঞ্জের এই পাকিস্তানি ব্যাটসম্যান। তবে তাঁর দল ঠিকই জয়ের হাসি হেসেছে। পারটেক্স গ্রুপের ২৭২ তাড়া করে ৪ বল বাকি রেখেই ম্যাচ জিতেছে রূপগঞ্জ। এর আগে যতীন স্যাক্সেনার ঝোড়ো ব্যাটিং আরও বড় স্কোরের আশা দেখিয়েছিল। কিন্তু ৫০ বলে ১১ চার ও পাঁচ ছক্কায় ৯১ রান করে স্যাক্সেনা আউট হওয়ার পর আর কেউ দ্রুতগতিতে রান তুলতে পারেননি। রূপগঞ্জের সৈয়দ রাসেল ৩৮ রানে পেয়েছেন ৪ উইকেট।
