
বাংলাদেশ প্রিমিয়ার লিগ (বিপিএল) সামনে রেখে আগামী বুধবার চট্টগ্রামের এম এ আজিজ স্টেডিয়ামে হবে কনসার্ট। এরপর ২৪ জুলাই একই ভেন্যুতে উদ্বোধন হবে ঘরোয়া ফুটবলের প্রধান প্রতিযোগিতা জেবি বাংলাদেশ প্রিমিয়ার ফুটবল লিগ। চট্টগ্রামে আয়োজিত হবে মোট ২০টি ম্যাচ। শুধু ঢাকা-চট্টগ্রামই নয়, বাংলাদেশ প্রিমিয়ার লিগের ম্যাচগুলো হবে দেশের আরও কয়েকটি বিভাগীয় শহরে। আজ রাজধানীর সোনারগাঁও হোটেলে লিগের লোগো উন্মোচন করা হবে।
গতকাল রোববার সার্কিট হাউসে বিপিএল নিয়ে আয়োজিত এক সমন্বয় সভা শেষে এসব তথ্য জানান বিপিএল আয়োজক কমিটির উপদেষ্টা, জেলা ক্রীড়া সংস্থার সাধারণ সম্পাদক ও সিটি মেয়র আ জ ম নাছির উদ্দীন। 
  কনসার্টে গান গাইবেন সংগীতশিল্পী মমতাজ এবং উদ্বোধনী অনুষ্ঠানে গান গাইবে ব্যান্ড দল এলআরবি। চট্টগ্রাম সিটি মেয়র বলেন, ‘যুবসমাজ ক্রীড়াবিমুখ হওয়ায় নানা অপরাধমূলক কর্মকাণ্ডে জড়িয়ে পড়ছে। ফুটবল যেহেতু বাংলাদেশের সবচেয়ে জনপ্রিয় খেলা, তাই প্রিমিয়ার লিগের মাধ্যমে ফুটবলকে তৃণমূলের কাছে পৌঁছে দিতেই এভাবে ঢাকা থেকে বের করে আনা হয়েছে প্রিমিয়ার লিগকে।’
 এম এ আজিজ স্টেডিয়ামে ২৪ জুলাই থেকে প্রতিদিন দুটি করে ম্যাচ হবে দিনে ও রাতে। টিকিটের দাম ৫০ টাকা। দেশের বর্তমান পরিস্থিতিতে ফুটবল লিগে নিরাপত্তার বিষয়টি খুব গুরুত্বপূর্ণ, এ জন্য আইনশৃঙ্খলা বাহিনীর সহায়তা চাইবেন আয়োজকেরা।
জেলা প্রশাসক ও চট্টগ্রাম জেলা ক্রীড়া সংস্থার সভাপতি মেজবাহ উদ্দিনের সভাপতিত্বে অনুষ্ঠিত সভায় মহানগরের অতিরিক্ত পুলিশ সুপার আবদুর রউফ, সিজেকেএসের নেতা সাহাবুদ্দিন শামীম, ওয়াহিদ দুলাল ও মো. ইউছুফ, অতিরিক্ত জেলা প্রশাসক আবদুল জলিল প্রমুখ উপস্থিত ছিলেন। 
