
প্রশাসনিক ও অর্থনৈতিক কাঠামোতে বেশ কিছু বড় পরিবর্তনের নীতিগত সিদ্ধান্ত নিয়েছে আইসিসি। তাতে আইসিসিতে ভারতের একাধিপত্য কমে যাওয়ার সম্ভাবনা তৈরি হয়েছে। আয় বণ্টনেও আগের তুলনায় এখন অনেক সুষম নীতি নিয়েছে আইসিসি। যদিও এর সবগুলো উদ্যোগই এখন পড়েছে বাধার মুখে। ভারতীয় ক্রিকেট বোর্ড (বিসিসিআই) আবারও স্পষ্ট করে জানিয়ে দিল, সামনের আইসিসি বৈঠকে কোনো ছাড় দিতে রাজি নয় তারা। এ কথাই বলেছেন বিসিসিআইয়ের অন্তর্বর্তী প্রধান বিনোদ রাই।ভারতের সর্বোচ্চ আদালত বিসিসিআই পরিচালনার জন্য ভারতের সাবেক প্রধান নিরীক্ষক বিনোদকে প্রধান করে তিন সদস্যের প্রশাসক প্যানেল (সিওএ) নিয়োগ করেন। বিনোদ এবার জানিয়েছেন, আইসিসিতে ভারতের স্বার্থে কোনো ছাড় দেবে না বিসিসিআই। আইসিসির সর্বশেষ সভায় ‘বিগ-থ্রি’ নীতি বাতিল করে নতুন একটি সুষম অর্থনৈতিক বণ্টনপদ্ধতিতে যাওয়ার নীতিগত সিদ্ধান্ত হয়েছিল। বিসিসিআই ১১ পৃষ্ঠার এক চিঠি দিয়ে আইসিসিকে জানিয়ে দিয়েছে, নতুন এই অর্থনৈতিক মডেল তারা মানে না। আইসিসি চেয়ারম্যানের ক্ষমতা পুনর্মূল্যায়নেরও দাবি তুলেছে বিসিসিআই। আইসিসির নতুন প্রস্তাবে বিসিসিআইয়ের বিরোধিতার কথা আবারও বললেন বিনোদ, ‘আমাদের একটা জিনিস পরিষ্কার করতে হবে, ভারতের কোনো স্বার্থে আমরা ছাড় দেব না। আদালত আমাদের নির্দেশ দিয়েছেন বিসিসিআই পরিচালনা করতে। আমাদের লক্ষ্য হবে বিসিসিআইয়ের যাতে কোনো লোকসান না হয়।’ 
কদিন আগে আইসিসির চেয়ারম্যান পদ ছেড়ে দেওয়া শশাঙ্ক মনোহরের সঙ্গে দেখা করেছে বিসিসিআইয়ের প্রশাসক প্যানেল। বিনোদ বলছেন, মনোহরের সঙ্গে কথা বলে তারা অনেক বিষয়ে পরিষ্কার হয়েছেন, ‘এই বিষয়টা (আইসিসি) নিয়ে আমরা শশাঙ্ক মনোহরের সঙ্গে দেখা করেছি। তিনি আমাদের সুন্দর দিক নির্দেশনা দিয়েছেন। আমরা ছোট দলগুলো নিয়ে সচেতন আছি। আমাদের একটা ভারসাম্য রাখতে হবে, একই সঙ্গে ক্রিকেটের উন্নয়নেও অবদান রাখতে হবে।’ সূত্র: ডিএনএ।
