
কেবল মাশরাফিরা নয়, এগিয়ে চলেছে বাংলাদেশের মেয়েরাও। কয়েক বছর আগেও বাংলাদেশের মেয়েদের ক্রিকেট বলতে ছিল কেবল আনুষ্ঠানিকতা যেন। ‘অংশগ্রহণই বড় কথা’র আপ্তবাক্য। প্রতিযোগিতামূলক ক্রিকেটে এত দ্রুত বাংলাদেশের মেয়েদের ভালো কিছু করার প্রত্যাশা বা দাবি কেউ করে না। কিন্তু তবু নিজেদের উন্নতির ছাপটা বেশ ভালোভাবেই দেখাচ্ছেন জাহানারা-সালমারা।
ইংল্যান্ডের মতো একটা দলকে বাংলাদেশ এখনই হারিয়ে দেবে, এতটা আশা কেউ করে না। আজ টি-টোয়েন্টি বিশ্বকাপে নিজেদের দ্বিতীয় ম্যাচে বাংলাদেশ হেরেছেও। কিন্তু ইংল্যান্ডের বিপক্ষে ৩৬ রানের এই পরাজয়েও বাংলাদেশের আছে অনেক প্রাপ্তি। সবচেয়ে বড় প্রাপ্তি তো অবশ্যই নিজেদের সর্বোচ্চ রানের স্কোরের রেকর্ডটা নতুন করে লেখা। ১১৭ রানই এখন বাংলাদেশের মেয়েদের নতুন সর্বোচ্চ স্কোর। দুই বছর আগে শ্রীলঙ্কার বিপক্ষে ১১৫ করেছিল বাংলাদেশ। টি-টোয়েন্টিতে বাংলাদেশের মেয়েরা এর আগে মাত্র সাতবারই এক শ পেরোতে পেরেছিল।নিগার সুলতানার ২৮ বলে ৩৫, সালমা খাতুনের ৩০ বলে ৩২ আর পঞ্চম উইকেটে দুজনের ৬৪ রানের জুটিটাই বাংলাদেশ নতুন এক উচ্চতায় নিয়ে গেল। পঞ্চম উইকেটে এটি বাংলাদেশের নতুন রেকর্ড জুটি। যেকোনো চতুর্থ সর্বোচ্চ। ফারজানা আর রুমা​নার ব্যাট থেকেও এসেছে ১৯ রানের দুটি ইনিংস। এর মধ্যে নিগারের লং অফের ওপর দিয়ে মারা একটি ছক্কাও আছে।এর আগে বাংলাদেশ অধিনায়ক জাহানারা বল হাতে ৩ উইকেট নেন। জাহানারা এ নিয়ে তিনবার তিন উইকেট করে নিলেন। ৭ উইকেটে ১৫৩ তুলেছিল ইংল্যান্ড।
