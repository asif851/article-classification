

আয়ারল্যান্ডে ত্রিদেশীয় সিরিজ নাকের ডগায়। এর আগে কাল দল খেলবে এক প্রস্তুতি ম্যাচ। এই ম্যাচের আগে আজ স্টরমন্ট ক্রিকেট গ্রাউন্ডে দুভাগে ভাগ হয়ে প্রস্তুতি সেরেছেন মাশরাফি-সাকিবরা।‘এ’ ও ‘বি’—দুই গ্রুপে ভাগ হয়ে দুটি দলও এসেছে ভিন্ন ভিন্ন সময়ে। গ্রুপ ‘এ’ মাঠে এসেছে স্থানীয় সময় সকাল ৯টা ১৫ মিনিটে। এই গ্রুপে আছেন ইমরুল কায়েস, সাকিব আল হাসান, সাব্বির রহমান, মাহমুদউল্লাহ, সানজামুল ইসলাম, শফিউল ইসলাম, শুভাশিস রায়, নুরুল হাসান ও মোস্তাফিজুর রহমান। গ্রুপ ‘বি’ মাঠে এসেছে ১০টা ৩০ মিনিটে। তামিম ইকবাল, সৌম্য সরকার, মুশফিকুর রহিম, মোসাদ্দেক হোসেন, নাসির হোসেন, মাশরাফি বিন মুর্তজা, রুবেল হোসেন ও মেহেদী হাসান মিরাজ আছেন এই গ্রুপে।এ মাঠেই কাল প্রস্তুতি ম্যাচে বাংলাদেশের প্রতিপক্ষ আয়ারল্যান্ড ‘উলভস’। মূলত আয়ারল্যান্ডের ‘এ’ ও একাডেমি দলের খেলোয়াড়দের নিয়ে গড়া হয়েছে দলটা। সাসেক্সে প্রস্তুতি ভালো হয়েছে। ত্রিদেশীয় সিরিজ শুরুর আগ মুহূর্তে এ ম্যাচ দিয়ে নিজেদের আরও ভালোভাবেই ঝালিয়ে নিতে চাইবেন মাশরাফিরা।
