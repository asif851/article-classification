
ওমানের কাছে হেরে আঁধার নেমে এসেছিল বাংলাদেশ হকি দলে। বিশ্ব হকি লিগের সেমিফাইনালে খেলার পথ কঠিন হয়ে গিয়েছিল সেই হারে। মিসরের কাছে বড় ব্যবধানে হেরে সে স্বপ্নের সমাধি হয়ে গেছে আগেই। গতকাল শ্রীলঙ্কাকে ৯-০ গোলে উড়িয়ে দিয়ে ৫ম ও ষষ্ঠ স্থান নির্ধারণী খেলায় সুযোগ করে নেওয়া রাসেল মাহমুদ জিমির দল শেষ পর্যন্ত ৫ম হয়েই শেষ করল বিশ্ব হকি লিগের দ্বিতীয় পর্বের খেলা।
রোববার দুপুরে মাওলানা ভাসানী হকি স্টেডিয়ামে বাংলাদেশ টাইব্রেকারে হারিয়েছে ঘানাকে। নির্ধারিত সময়ের খেলা অমীমাংসিত ছিল ৩-৩ গোলে। ওমানকে হারাতে পারলে মিসরের জায়গায় এই ঘানার সঙ্গেই হতো সেমিফাইনালে যাওয়ার লড়াই।
তীব্র প্রতিদ্বন্দ্বিতার পর ঘানার বিপক্ষে জয় পেয়েছে বাংলাদেশ। ১৭ মিনিটে পেনাল্টি কর্নার থেকে ঘানাকে ১-০ গোলে এগিয়ে দেন জনি বোতসিও। ২ মিনিট পরই প্রাপ্ত পেনাল্টি কর্নার কাজে লাগিয়ে বাংলাদেশকে ম্যাচে ফেরান পিসি বিশেষজ্ঞ মামুনুর রহমান চয়ন। ২১ মিনিটে চয়নের আরও একটি পেনাল্টি কর্নারেরর গোলে ২-১ গোলে এগিয়ে স্টেডিয়ামকে আনন্দে ভাসায় বাংলাদেশ।
পিছিয়ে পড়ে ঘানা ম্যাচে ফেরে সর্বশক্তি দিয়েই। ৪৩ মিনিটে ফিল্ড গোলে খেলায় সমতা (২-২) ফিরিয়ে নিয়ে আসেন ঘানার এলিকেম আকাবা। ১০ মিনিট পর সবাইকে স্তব্ধ করে দিয়ে ঘানাকে পেনাল্টি স্ট্রোক উপহার দেন আম্পায়ার। তা থেকে ৩-২ করেন ম্যাথিউ দামালি।
নিশ্চিত পরাজয়ের মুখে জ্বলে ওঠে অধিনায়ক রাসেল মাহমুদ জিমির স্টিক। ম্যাচের একেবারে শেষ মিনিট পাওয়া পেনাল্টি কর্নার কাজে লাগিয়ে ৩-৩ সমতায় ম্যাচ টাইব্রেকারে নিয়ে যান তিনি।
টাইব্রেকারেও নাটক হয়েছে। শ্বাসরুদ্ধকর ১২টি শুট আউটের পর শেষ হাসি হাসে বাংলাদেশই। তবে প্রথম শটেই গোল করতে ব্যর্থ হয়েছিলেন চয়ন। ঘানার জনি বোতসিওও মিস করেন প্রথম শুট আউট। কৃষ্ণ কুমার সাহার গোলে বাংলাদেশ পায় প্রথম সাফল্যটি। এলিকেম আকাবা সমতা ফেরান পরের শটেই। মঈনুল ইসলাম কৌশিক বাংলাদেশকে এগিয়ে দেন ২-১ গোলে। ২-২ করেন আরনেস্ট আকাবা। বাংলাদেশকে আবারও এগিয়ে দেওয়ার সুযোগ হাতছাড়া করেন রোমান সরকার। তার পরের শটেই ঘানাকে ৩-২ গোলে এগিয়ে দেন রিচার্ড আদেজি। নবম শটে জিমির গোলে সমতায় ফেরে বাংলাদেশ।
টান টান উত্তেজনার মধ্যে ঘানার পরপর দুটি শট নষ্ট করেন সালিয়া এনসালবিনি ও আরনেস্ট অপুকু। ১২তম শটে কৃষ্ণ কুমার দাস সফল হলে আনন্দে ভাসে মাওলানা ভাসানি হকি স্টেডিয়াম। যদিও এই আনন্দের সঙ্গে মিশে আছে সম্ভাবনা জাগিয়েও শেষে পথ হারানোর আক্ষেপ!
 
