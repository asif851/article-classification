
বছর শেষ হবে, বর্ষসেরা দল বানানো হবে না—এমনটা ভাবাও যায় না। এবারও তাই বর্ষসেরা দল বানানোর হিড়িক পড়েছে। ধারাভাষ্যকার হার্শা ভোগলেও বাদ যাবেন কেন? ওয়ানডে ক্রিকেটে ২০১৭ সালের নিজের পছন্দের একাদশ দিয়েছেন ভোগলে। তাঁর নির্বাচিত একাদশে অলরাউন্ডার হিসেবে জায়গা করে নিয়েছেন বাংলাদেশের সাকিব আল হাসান।
ক্রিকবাজকে নিজের একাদশের কথা জানাতে গিয়ে ভোগলে প্রথমেই স্বীকার করে নিয়েছেন, তাঁর দল নিয়ে বিতর্ক হবেই। বিতর্ক জন্ম হতেই পারে। ভোগলের দলে পাঁচজন ভারতীয় ডাক পেলেও কোনো অস্ট্রেলিয়ানের সুযোগ মেলেনি। জায়গা হয়নি নিজেদের ইতিহাসে সবচেয়ে বাজে সময়ের মধ্য দিয়ে যাওয়া শ্রীলঙ্কা দলের কারও। তবে দলের অলরাউন্ডার হিসেবে সাকিবকে নিয়ে অন্তত কোনো বিতর্কের মুখোমুখি হতে হবে না ভোগলেকে। ২০১৭ সালে ব্যাটিং ও বোলিংয়ে গুরুত্বপূর্ণ ভূমিকা ছিল টি-টোয়েন্টি ও টেস্ট অধিনায়কের। ১৪ ম্যাচে নিয়েছেন ৬ উইকেট, ওভারপ্রতি রান দিয়েছেন ৫.৫০। কিন্তু মঈন আলীকে টপকে ভোগলের দলে জায়গা পেতে ব্যাটিংটাই বেশি সাহায্য করেছে সাকিবকে। ১৪ ম্যাচে ৩৫.৮৩ গড়ে ৪৩০ রান। সেঞ্চুরি পেয়েছেন একটিই, ১১৪ রানের সে ইনিংসেই বাংলাদেশ অস্ট্রেলিয়া-নিউজিল্যান্ডকে টপকে চ্যাম্পিয়নস ট্রফির সেমিফাইনালে উঠেছিল। এ ছাড়া ৩টি ফিফটিও আছে তাঁর। এ বছর ৪৩০ রান তুলেছেন ৮২.৫৩ স্ট্রাইক রেটে।ভোগলের দলের বাকি সদস্যদের দেখলেই বোঝা যায় কতটা শক্তিশালী দল বানিয়েছেন। ২০১৭ সালের সেরা ওয়ানডে একাদশের প্রথম তিনজনই ভারতীয়। ওপেনিংয়ে আছেন রোহিত শর্মা ও শিখর ধাওয়ান, তিনে আছেন বিরাট কোহলি। এরপর এবি ডি ভিলিয়ার্স (দক্ষিণ আফ্রিকা), মহেন্দ্র সিং ধোনি (উইকেটরক্ষক, ভারত), বেন স্টোকস (ইংল্যান্ডে), সাকিব আল হাসান (বাংলাদেশ), রশিদ খান (আফগানিস্তান), যশপ্রীত বুমরা (ভারত), লিয়াম প্লাংকেট (ইংল্যান্ড) ও হাসান আলী (পাকিস্তান)।
