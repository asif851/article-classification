
দেশ ছাড়ার আগেই ভেবে রেখেছিলেন, হায়দরাবাদ টেস্টের পরপরই রবিচন্দ্রন অশ্বিনের কাছ থেকে কিছু টিপস নেবেন মেহেদী হাসান মিরাজ। এই মুহূর্তে ক্রিকেট দুনিয়ার সেরা অফ স্পিনারকে এত কাছে পেয়ে বাংলাদেশের এই তরুণ উদীয়মান অফ স্পিনার কিছু শিখতে চেষ্টা করবেন না, তা কী করে হয়! টেস্টের পরপরই অশ্বিনের সঙ্গে বসলেন তিনি। মিরাজের জানালেন, তাঁকে অনেক কিছুই শিখিয়েছেন বিশ্বসেরা এই অফ স্পিনার।কী শেখালেন অশ্বিন? ভারতীয় ক্রিকেট বোর্ডের ওয়েবসাইটকে দেওয়া এক সাক্ষাৎকারে মিরাজ বলেছেন, ‘ম্যাচে কীভাবে পরিস্থিতি অনুযায়ী বল করতে হয়, অশ্বিন আমাকে সেটিই বলেছে। ঢাকা ছাড়ার আগেই ভেবে রেখেছিলাম, অশ্বিনের সঙ্গে কথা বলব। টেস্ট ম্যাচের কোন পরিস্থিতিতে কীভাবে বল করতে হয়, সেটা জানব।’অশ্বিন মিরাজের সঙ্গে কথা বলেছেন আন্তরিক এক শিক্ষকের মতোই। মিরাজকে অভয় দিয়ে বলেছেন, অভিজ্ঞতার সঙ্গে সঙ্গে চলতে থাকবে তাঁর উন্নতিটাও। তবে আন্তর্জাতিক ক্রিকেটে যে পরিশ্রমের বিকল্প নেই মিরাজকে সেটি বলেছেন স্পষ্ট করেই, ‘অশ্বিন বলেছে, আন্তর্জাতিক ক্রিকেটে সফল হতে গেলে পরিশ্রমের কোনো বিকল্প নেই। মাঠে নিজের সেরাটা উজাড় করে দিতে হবে।’শিক্ষক হিসেবে অশ্বিনকে বেছে নেওয়ার কারণটাও বিসিসিআই ওয়েব সাইটকে বলেছেন মিরাজ, ‘অশ্বিন কয়েক বছর ধরে ​তো দুর্দান্ত খেলছে। তাঁর অনেক অভিজ্ঞতা। অনেক ভেরিয়েশন নিয়ে সে বল করে। আমার জন্য ওর কাছ থেকে বোলিং টিপস নেওয়াটা দারুণ এক অভিজ্ঞতা। সে একজন সফল এবং দারুণ বোলার।’
