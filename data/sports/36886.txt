



ক্লাব ফুটবলে বিরতি, এর ফাঁকে আগামীকাল প্রায় সব বড় দলের প্রীতি ম্যাচ
ব্রাজিল খেলবে রাশিয়ার সঙ্গে, আর্জেন্টিনার প্রতিপক্ষ ইতালি
চার দিন পর আবারও প্রীতি ম্যাচ খেলতে নামবে দলগুলো


বিশ্বকাপের আগে এটাই শেষ সুযোগ নিজেদের ঝালিয়ে নেওয়ার। নামে প্রীতি ম্যাচ হলেও ব্রাজিল-আর্জেন্টিনা তাই নিজেদের পরবর্তী দুই ম্যাচ নিয়েছে অনেক গুরুত্বের সঙ্গে। আগামীকাল মস্কোয় রাশিয়ার মুখোমুখি হবে ব্রাজিল। আর আর্জেন্টিনা-ইতালি ম্যাচটি হবে ইংল্যান্ডে। কদিন পর এই দুই দল আরও একটি করে প্রীতি ম্যাচ খেলবে। ক্লাব ফুটবলের ফাঁকে জাতীয় দলের জন্য এটাই শেষ বিরতি সব দলের জন্য। ব্রাজিলের জন্য বাড়তি সুযোগ হলো রাশিয়ার স্বাদ আগেই একটু চেখে নেওয়া। মস্কোর এই মাঠে হবে বিশ্বকাপের উদ্বোধন আর সমাপনী। ফাইনালের সেই ম্যাচটায় ব্রাজিল আবার ফিরতে চাইবে নিশ্চয়ই! রাশিয়া-ব্রাজিল ম্যাচটি শুরু হবে বাংলাদেশ সময় রাত ১০টায়। ব্রাজিলের পর ম্যাচ মঙ্গলবার দিবাগত রাতে। সেদিন প্রতিপক্ষ জার্মানি। ম্যাচটি বাংলাদেশ সময় রাত পৌনে একটায় শুরু।কাল ইতালি-আর্জেন্টিনা ম্যাচটি হবে ম্যানচেস্টারে। বাংলাদেশ সময় রাত ১টা ৪৫-এ শুরু হবে খেলা। মঙ্গলবার দিবাগত রাত দেড়টায় আর্জেন্টিনার ম্যাচ স্পেনের বিপক্ষে।কাল ব্রাজিল-আর্জেন্টিনার খেলাগুলো বাংলাদেশে দেখা যায় এমন কোনো টিভি চ্যানেলে সম্প্রচারিত হচ্ছে না। তবে জার্মানি বনাম স্পেন ম্যাচটি দেখা যাবে সনি টেন ২-এ। শুরু হবে রাত ১টা ৪৫ মিনিটে। আর ফ্রান্স-কলম্বিয়া ম্যাচটি দেখা যাবে সনি টেন ১, শুরু রাত ২টায়। আগামীকাল পর্তুগাল-মিসর প্রীতি ম্যাচ আছে। রোনালদো-ভক্তরাও উন্মুখ হয়ে থাকবেন ম্যাচটির জন্য। এটিও অবশ্য বাংলাদেশে দেখা যায় এমন টিভি চ্যানেলে সম্প্রচারিত হবে না। অনলাইনের ভিন্ন উৎসগুলো তাই হতে পারে খেলা দেখার ভরসা।
কালকের গুরুত্বপূর্ণ প্রীতি ম্যাচের সূচি দেখে নিন:



 

ম্যাচের সময়

 



উরুগুয়ে


বিকেল ৫টা ৩৫


চেক প্রজাতন্ত্র




রাশিয়া


রাত ১০টা


ব্রাজিল




হল্যান্ড


রাত ১২টা ৪৫


ইংল্যান্ড




ফ্রান্স


রাত ১টা


কলম্বিয়া




ইতালি


রাত ১টা ৪৫


আর্জেন্টিনা




জার্মানি


রাত ১টা ৪৫


স্পেন




পর্তুগাল


রাত ১টা ৪৫


মিসর




