
গতবারের সেই চ্যাম্পিয়ন দলটি ভেঙে গেছে। কোন রকমে জোড়াতালি দিয়ে একটা দল গড়ে এবারের লিগে খেলছে শেখ জামাল ধানমন্ডি। সেই দলই লিগের প্রথম পাঁচ রাউন্ড শেষে আপাতত শীর্ষ উঠে এল। আরামবাগের সঙ্গে ১-১ ড্রয়ে লিগ শুরুর পর উত্তর বারিধারাকে ৫-৩ গোলে হারিয়ে রহমতগঞ্জের সঙ্গে ১-১। ময়মনসিংহ পর্বে চট্টগ্রাম আবাহনীর সঙ্গে ০-০ ড্র, আজ এই পর্বের দ্বিতীয় ম্যাচে ফেনী সকারকে ৩-১ গোলে হারিয়ে আবার ছন্দে ফিরেছে শেখ জামাল। ময়মনসিংহ স্টেডিয়ামে শেখ জামাল প্রথম গোলটি পেয়েছে উপহার হিসেবে, পরের দুটি করেন এমেকা ও ওয়েডসন। ৩-০ হওয়ার পর ব্যবধান কমান পারভেজ। আগের ম্যাচেই শেখ রাসেলকে হারিয়ে আত্মবিশ্বাসের তুঙ্গে থাকা ফেনী সকার আজ সেভাবে নিজেদের মেলে ধরতে পারেনি মাঠে। অবশ্য সকারের ব্যর্থতার চেয়ে শেখ জামালের আক্রমণভাগের কৃতিত্বই বেশি। এমেকা, ল্যান্ডিংরা একাই শেষ করে দিতে পারেন প্রতিপক্ষকে। আজ প্রথম গোলের আগে এনামুলকে বল বাড়ান এমেকা, ব্যাক হিলে সেই বল আবার এনামুলকেই দেন এমেকা, এক ডিফেন্ডার ক্লিয়ার করতে গিয়ে বল পাঠান নিজেদের জালে। এই গোলটিই শেখ জামালের জয়ের ভিত গড়ে দেয়। পাঁচ ম্যাচে দুই জয় আর তিন ড্রয়ে সবার ওপরে থাকা শেখ জামালের পয়েন্ট এখন ৯। চার ম্যাচে ৮ পয়েন্ট নিয়ে দুইয়ে ঢাকা আবাহনী, চট্টগ্রাম আবাহনী, মুক্তিযোদ্ধা ও রহমতগঞ্জ। পাঁচ ম্যাচে দুই হার, এক জয় আর দুই ড্রয়ে ৫ পয়েন্ট ফেনী সকারের।
