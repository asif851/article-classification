
প্রথম ম্যাচে দুই দলেরই খুব বাজে অভিজ্ঞতা হয়েছে। ৭২ রানে অলআউট হয়ে গিয়ে বাংলাদেশের বিপক্ষে আফগানিস্তান হেরেছে ৯ উইকেটে। আর হংকং নেপালের ১৪৯ রান তাড়া করতে গিয়ে অলআউট হয়ে যায় মাত্র ৬৯ রানে। কাল জহুর আহমেদ চৌধুরী স্টেডিয়ামের প্রথম ম্যাচটা তাই আফগানিস্তান-হংকং দুই দলের জন্যই ছিল টুর্নামেন্টে প্রথম জয় পাওয়ার সুযোগ।শেষ পর্যন্ত সেটি কাজে লাগিয়েছে আফগানিস্তানই। মোহাম্মদ শাহজাদের ৫৩ বলে ৬৮ রানের ইনিংসের পর শফিকউল্লাহর ২৪ বলে অপরাজিত ৫১ রানের সৌজন্যে ২ ওভার বাকি থাকতেই ৭ উইকেটের জয় পেয়ে যায় আফগানরা।এমনিতে আফগানিস্তান-হংকংয়ের ম্যাচে খুব বেশি দর্শক হওয়ার কথা নয়। কিন্তু পরের ম্যাচটাই যে বাংলাদেশ দলের! টি-টোয়েন্টি বিশ্বকাপে আইসিসি এক টিকিটে দুই খেলা দেখানোর নীতির কারণে তাই আফগানিস্তান-হংকং ম্যাচও ভালোই দর্শক পেল। শাহজাদ ও শফিকউল্লাহর ব্যাটিং নিশ্চিতভাবেই বিনোদিত করেছে তাদের। হংকংয়ের ১৫৩ রানের জবাব দিতে গিয়ে ৬৯ রানে ২ উইকেট হারানোর পর দুজনের ৪৭ রানের জুটি হয়েছে। অবশ্য দলের ১১৬ রানে শাহজাদ ড্রেসিংরুমে ফিরে যাওয়ার পর বাকি কাজটা বলতে গেলে একাই করেছেন শফিকউল্লাহ।এর আগে ম্যাচের প্রথম বলেই উইকেট হারিয়েও ৮ উইকেটে ১৫৩ রান করে হংকং। শাপুর জাদরানের ইন সুইংয়ে বোল্ড হয়ে যান ওপেনার ইরফান আহমেদ। আন্তর্জাতিক টি-টোয়েন্টি ম্যাচে প্রথম বলে উইকেট পড়ার ১২তম ঘটনা এটি। এর মধ্যে সর্বশেষ দুটিই এবারের টি-টোয়েন্টি বিশ্বকাপে। এর আগে আফগানিস্তানের বিপক্ষে ম্যাচের প্রথম বলে উইকেট নিয়েছিলেন বাংলাদেশের মাশরাফি বিন মুর্তজা।সংক্ষিপ্ত স্কোরহংকং: ২০ ওভারে ১৫৩/৮ (চ্যাপম্যান ৩৮, বরকত ৩২, অ্যাটকিনসন ৩১, আফজাল ১১; শাপুর ২/২৭, নবী ২/২৭, হোতাক ২/৩২, দওলত ১/২৪)। আফগানিস্তান: ১৮ ওভারে ১৫৪/৩ (শাহজাদ ৬৮, শফিকউল্লাহ ৫১*, স্টানিকজাই ১৩; আফজাল ১/১৯, আমজাদ ১/৩৫, আইজাজ ১/৩৯)।ফল: আফগানিস্তান ৭ উইকেটে জয়ী।ম্যান অব দ্য ম্যাচ: মোহাম্মদ শাহজাদ।
