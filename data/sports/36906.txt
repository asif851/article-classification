
নেইমারের ভক্ত তালিকায় রাষ্ট্রপ্রধান থেকে শুরু করে হলিউড তারকা—সবাই রয়েছেন। সমাজের অন্ধকার জগতের বাসিন্দারাও যে নেইমারের জাদুতে মুগ্ধ, এবার তাঁরই প্রমাণ মিলল। চোর ঢুকেছিল পিএসজি কোচ উনাই এমেরির বাড়িতে। অর্থ, ঘড়ির পাশাপাশি চোর ব্যাটা নেইমারের দুটি জার্সিও হাতিয়ে নিয়েছে। হাজার হোক ২২২ মিলিয়নে কেনা খেলোয়াড়ের জার্সি বলে কথা।
পিএসজি দল নিয়ে ফ্রেঞ্চ লিগ কাপের ম্যাচ খেলতে স্ট্রাসবুর্গ গিয়েছেন এমেরি। এই ফাঁকে বৃহস্পতিবার সকালে তাঁর প্যারিসের বাড়িতে চোর ঢুকেছিল। তাঁর স্ত্রীর ভাষ্যমতে, চোর ক্লাবের দলবদল সম্পর্কিত বেশ কিছু কাগজপত্র চুরি করেছে। এ ছাড়া অন্য জিনিসপত্র মিলিয়ে বাড়ি থেকে প্রায় ২০ হাজার ইউরো মূল্যমানের সম্পদ খোয়া গেছে। এর মধ্যে রয়েছে একটি রোলেক্স ঘড়ি ও দুটি শ্যানেল ব্যাগ।
চোর হয়তো ফুটবল ভক্ত। হয়তো সে কারণেই এত সব জিনিসের মধ্যেও নেইমারের জার্সি নিতে ভোলেনি। দলবদলের কাগজপত্রগুলো জরুরি কিছু ছিল কি না, তা এখনো জানা যায়নি। তবে অত্যাধুনিক সার্ভিলেন্সের যুগে সবকিছুতেই নাকি নজরদারি করা যায়। এমেরির বাড়িতেও ভিডিও ক্যামেরা লাগানো ছিল। সেগুলো খতিয়ে দেখেই চোর ধরার চেষ্টা করছে ফরাসি পুলিশ। সূত্র: মার্কা।
