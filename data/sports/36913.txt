
কে সেরা? বিরাট কোহলি না স্টিভেন স্মিথ? এমন বিতর্ক এখন ক্রিকেটপ্রেমীদের দুই ভাগে ভাগ করেছে। ক্রিকেটের রেকর্ড বইয়ে নিয়মিত হানা দিচ্ছেন দুই দেশের দুই অধিনায়ক। সাবেক ক্রিকেটাররাও দুজনের মধ্যে তুলনা করছেন, বেছে নিচ্ছেন সময়ের সেরা ব্যাটসম্যান। তবে অস্ট্রেলিয়ার কিংবদন্তি লেগ স্পিনার শেন ওয়ার্ন এগিয়ে রাখছেন স্মিথকেই।
ক্রিকেট ইতিহাসের অন্যতম সেরা লেগ স্পিনার স্মিথকে এগিয়ে রাখছেন টেস্টের রেকর্ড হিসাবে নিয়ে। সীমিত ওভারের ক্রিকেটে কোহলি ইতিমধ্যেই নিজেকে আধুনিক ক্রিকেটের অন্যতম সেরা হিসেবে নিজেকে প্রতিষ্ঠিত করেছেন। কিন্তু টেস্টে বড় ইনিংস খেলায় দিন দিন নিজেকে ছাড়িয়ে যাচ্ছেন স্মিথ। নিউজ কর্পের কলামে ওয়ার্ন লিখেছেন, ‘আমার কাছে স্টিভ স্মিথ বিশ্বের সেরা টেস্ট ব্যাটসম্যান। কোহলি হয়তো তিন সংস্করণে সেরা, কিন্তু পাঁচ দিনের খেলায় স্মিথই আসল খেলোয়াড়।’কোহলির ব্যাটিংকে যথেষ্ট কদর করেন ওয়ার্ন। কিন্তু ২০১৪ সালে ভারতের সর্বশেষ ইংল্যান্ড সফরে কোহলির ব্যর্থতার কারণেই তাঁকে নম্বর কম দিয়েছেন, ‘আমার বিচারে সেরা ব্যাটসম্যানদের তিনটি দেশে রান করতে হবে। ইংল্যান্ডের সুইং ও সিমিং কন্ডিশনে ডিউক বলে, অস্ট্রেলিয়ার গতিময় আর বাউন্সি উইকেটে আর ভারতের ধুলোময় স্পিনিং উইকেটে।’
ইংল্যান্ডের মাটিতে তিনটি অ্যাশেজ সেঞ্চুরির পাশাপাশি ৪টি ফিফটি রয়েছে স্মিথের। ১২ ম্যাচ ও ২৩ ইনিংস খেলে তাঁর মোট রান ৯৩৫, সর্বোচ্চ ২১৫ ও গড় ৪৩.৩১। এর মধ্যেই ২২টি টেস্ট সেঞ্চুরি করা অস্ট্রেলীয় অধিনায়কের টেস্টে ক্যারিয়ার গড়টা ঈর্ষণীয়, ৬২.৩২। ব্র্যাডম্যান-পরবর্তী যুগে কোনো অস্ট্রেলীয় অধিনায়কের এতটা ভালো গড় ছিল না। অন্যদিকে ইংল্যান্ডে ২০১৪ সালের সেই সিরিজে ৫ ম্যাচ ও ১০ ইনিংস মিলিয়ে মোটে ১৩৪ রান করেছিলেন কোহলি, সর্বোচ্চ ৩৯ ও গড় ১৩.৪০। অথচ টেস্ট ক্যারিয়ারে কোহলির গড়টাও ফেলনা নয়, ৫৩.৭৫ রান।
দুজন পুরোপুরি দুই ঘরানার ব্যাটসম্যান। কোহলি যেমন ব্যাকরণের পাশাপাশি পেশির ক্রিকেটেও সমান দক্ষ। অন্যদিকে স্মিথের ব্যাটিংকে কোনো ঘরানায় ফেলা সম্ভব নয়। নিজেদের মতো করেই রানের ফোয়ারা ছোটান দুজন। কিন্তু বিভিন্ন কন্ডিশনে রান করেই নিজের শ্রেষ্ঠত্ব প্রমাণ করতে হবে কোহলিকে। অন্তত ওয়ার্নের দাবি সে রকমই।
