
রিয়াল মাদ্রিদের জালে ৪ গোল, খুব নিয়মিত কোনো দৃশ্য নয়। তা সেটা প্রীতি ম্যাচই হোক না কেন। আজ লস অ্যাঞ্জেলেসে ম্যানচেস্টার সিটি গুনে গুনে এক হালি গোলই দিল রিয়ালের জালে। শেষ মুহূর্তে সান্ত্বনার গোলে ব্যবধান কমালেও শেষ পর্যন্ত ৪-১ গোলে হেরেছে জিনেদিন জিদানের দল।
গোলশূন্য প্রথমার্ধ শেষেও বোঝা যায়নি এমন গোলের বন্যা বইয়ে দেবেন পেপ গার্দিওলার শিষ্যরা। ৫২ মিনিটে নিকোলাস ওটামেন্ডি গোলমুখ খোলার পর থেকে সিটি যেন পথ চিনে যায়। ৫৯ মিনিটে রাহিম স্টার্লিং, ৬৭ মিনিটে জন স্টোনস, ৮১ মিনিটে ব্রাহিম ডিয়াজ গোল করেন সিটির পক্ষে। ৯০ মিনিটে এক গোল শোধ করেন অস্কার।এ ম্যাচে ছিলেন না ক্রিস্টিয়ানো রোনালদো। তবে জিদান বেশ শক্তিশালী দলই গড়েছিলেন। গোলপোস্টের নিচে নাভাস, রক্ষণে কারভাহাল, মার্সেলো, ভারান, নাচো। মাঝমাঠে কাসেমিরো, মডরিচ, কোভাচিচ। আক্রমণে বেনজেমা, বেল, ইসকো। অবশ্য ৬২ মিনিটে একাদশের নয়জনকে বদলে ফেলেন জিদান। রিয়াল তখন পিছিয়ে ছিল ২-০ গোলে।ইন্টারন্যাশনাল চ্যাম্পিয়নস কাপের দুটি ম্যাচেই হারল রিয়াল। আগের ম্যাচে নির্ধারিত সময়ে ১-১ ড্রয়ের পর টাইব্রেকারে ম্যানচেস্টার ইউনাইটেডের কাছে ২-১ ব্যবধানে হেরেছিল তারা; রিয়ালের পরের ম্যাচ বার্সেলোনার বিপক্ষে (বিস্তারিত সময় ও সূচি দেখুন এখানে)। গত বছর প্রাক-মৌসুমে পিএসজির কাছে ৩-১ গোলে হেরে গেলেও পুরো মৌসুমে কখনো ৪ গোল খায়নি রিয়াল। বদলি হিসেবে নামা তরুণ ডিফেন্ডার আলভারো তেয়েরো, হেসুস ভায়েখো, আশরাফ হাকিমিরা বলতে পারেন, অর্ধেক দায় তো সিনিয়রদেরও।প্রথম ম্যাচে ইউনাইটেডের কাছে ২-০ গোলে হেরে যাওয়ার পর আজকের জয় সিটিকে দারুণ আত্মবিশ্বাস জোগাবে। ম্যাচ শেষে গার্দিওলাকে বেশ তৃপ্তও দেখাল। বার্সেলোনার কোচ থাকার সময় অবশ্য রিয়ালকে ৫-০ আর ৬-২ গোলে হারানোর অভিজ্ঞতা তাঁর ছিল।
