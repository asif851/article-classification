
ভোর হতে তখনো অনেক সময় বাকি। করাচি বিমানবন্দরের বাইরে মানুষের ঢল। সবারই অপেক্ষা—কখন রাত পোহাবে, ভোরের আকাশে ফুটবে আলোর রেখা। কারও চোখেই কিন্তু ক্লান্তির ছাপ নেই। অধীর আগ্রহে তারা তাকিয়ে ছিল নিস্তরঙ্গ পাকিস্তানের ক্রিকেটে সাফল্যের দোলা দেওয়া অধিনায়ক সরফরাজ আহমেদকে বহন করা বিমানটি কখন আসবে। সেটি করাচিতে পৌঁছাল কাল সকালে। বিমানবন্দরের আনুষ্ঠানিকতা সেরে সরফরাজ বাইরে আসতেই রাতজাগা হাজারো মানুষ ‘দীর্ঘজীবী হও সরফরাজ’ স্লোগানে চারপাশ মুখর করে তোলে।
ট্রফি হাতে সরফরাজ বাইরে এলেন সবার আগে। অধিনায়কের পথ ধরে একে একে এলেন করাচির আর তিন ক্রিকেটার রুম্মন রইস, শাদাব খান ও ইমাদ ওয়াসিম। জড়ো হওয়া মানুষের মুখে তখন হর্ষধ্বনি-চিৎকার। চিরপ্রতিদ্বন্দ্বী ভারতকে হারিয়ে রোববার জেতা ট্রফিটি ওপরে তুলে ধরলেন সরফরাজ। সমর্থকদের দিকে তাকিয়ে বললেন, ‘এই ট্রফিই আমরা জিতেছি।’
একটু দূরে তখন পুলিশের একটি ব্যান্ড দল পাকিস্তানের দেশাত্মবোধক গান বাজিয়ে যাচ্ছিল। আর সরফরাজ ভাসছিলেন ফুলের মালায়। বিমানবন্দরে যাওয়া কর্মকর্তারা উপহার হিসেবে সরফরাজকে দিয়েছেন সিন্ধি শাল আর টুপি, যেটা পাকিস্তানে বিশেষ সম্মান জানাতেই দেওয়া হয়ে থাকে। বিমানবন্দর ছেড়ে অধিনায়কের এবার করাচিতে নিজের বাড়িতে ফেরার পালা। পুলিশি পাহারায় বিমানবন্দর থেকে বেরিয়ে মূল রাস্তা ধরতে লেগে যায় প্রায় আধা ঘণ্টা। অধিনায়ককে কাছ থেকে একটু দেখার আশায় তাঁর গাড়ি যে ঘিরে ধরেছিল ভক্তরা।
করাচিতে তাঁর বাড়ি ঘিরেও একই অবস্থা—মানুষের ভিড়। অনেক দূর থেকেই রাস্তার দুই পাশে ভিড় করে ছিলেন হাজার হাজার মানুষ। নিজেদের উদ্যোগে সেই মানুষেরা আগেই ফুল আর আলোতে সাজিয়ে রেখেছিলেন সরফরাজের বাড়ি। অধিনায়ক যখন ফিরলেন তাঁদের কণ্ঠেও ছিল একই স্লোগান—দীর্ঘজীবী হও সরফরাজ। বহু কষ্টে সবার ভালোবাসার আলিঙ্গন এড়িয়ে সরফরাজ যখন বাড়ির ব্যালকনিতে ঠাঁই নিলেন, ভেসে গেলেন গোলাপ পাপড়ির বৃষ্টিতে। নিজের ব্যালকনিতে উঠে আবার ট্রফিটি উঁচিয়ে ধরেন সরফরাজ, ‘আপনাদের ট্রফি। আমরা এটা আপনাদের জন্যই জিততে পেরেছি।’
বাড়ি ফেরা পাকিস্তানের সব খেলোয়াড়ই দেশের মানুষের কাছ থেকে পেয়েছেন বীরের মর্যাদা। ফুলের পাপড়িতে তাঁদের বরণ করে নিয়েছে যাঁর যাঁর শহরের মানুষেরা। শিরোপা জয়ের আনন্দে আত্মহারা হয়ে গত দুই রাত ঘুমাতে পারেননি বলে জানিয়েছেন পেসার রুম্মন রইস। দেশের মানুষের ভালোবাসায় মুগ্ধ এই পেসারের প্রতিক্রিয়া, ‘এই ট্রফি আমি পুরো জাতিকে উৎসর্গ করলাম। পুরো দেশকে অভিনন্দন।’
টুর্নামেন্টের সেরা খেলোয়াড় হাসান আলী নেমেছেন তাঁর শহর লাহোরে। সেখানে তাঁদের বরণ করে নিতেও ভিড় জমেছিল মানুষের। হাসান আলীর সঙ্গে বাবর আজম, ফাহিম আশরাফ ও আহমেদ শেহজাদকে স্বাগত জানায় বিমানবন্দরে টানানো এক দৈত্যাকার ব্যানার, যাতে লেখা, ‘চ্যাম্পিয়নদের চ্যাম্পিয়ন। অসাধারণ এই জয় নিয়ে ফেরা পাকিস্তান দলকে স্বাগত।’ এএফপি, ডন।
