
এই তো গত জানুয়ারির কথা। ১১ জানুয়ারির সন্ধ্যায় লিওনেল মেসির মতো মহা তারকাকে হারিয়ে ফিফা পুসকাস অ্যাওয়ার্ড জিতেছিলেন ওয়েন্ডেল লিরা। সেদিন জুরিখে অভাবিত সেই পুরস্কার জিতে মঞ্চে উঠে নিজে কেঁদেছিলেন, কাঁদিয়েছিলেন সবাইকে। ব্রাজিলের তৃতীয় বিভাগ ফুটবলে অ্যাটলেটিকো গোইয়ানেন্সের বিপক্ষে বৃষ্টিভেজা পিচে দুর্দান্ত ‘স্পিনিং বাইসাইকেল কিক’ দিয়েই সবার মন কেড়ে নিয়েছিলেন লিরা। সেই লিরা অবসরের ঘোষণা দিয়ে দিলেন ফুটবল থেকেই।
২০১৫ সালের ১১ মার্চ, যেদিন গোলটি করেছিলেন লিরা, সেদিন মাঠে ছিলেন ছিলেন মাত্র ২৯৭ জন সৌভাগ্যবান দর্শক। তবু সে গোলটি মানুষের চোখে পড়ে সেদিন মাঠে থাকা এক দর্শকের করা ভিডিও থেকে। ইউটিউবে ছড়িয়ে পড়া সেই ভিডিওর সৌজন্যেই জুরিখে পা রেখেছিলেন। বিশ্বসেরা তারকাদের সঙ্গে এক মঞ্চে দাঁড়িয়েছিলেন। ইউটিউবের শক্তি বুঝতে পেরেছেন বলেই হয়তো ফুটবল ছেড়ে এখন এই ভিডিওকেই জীবিকা হিসেবে বেছে নিচ্ছেন লিরা।সেদিন জুরিখেই প্রমাণ দিয়েছিলেন, মাঠে অসাধারণ গোল দেওয়াতেই তাঁর প্রতিভা আটকে নেই। ভিডিও গেম ফিফাও দারুণ খেলেন তিনি। এতটাই দুর্দান্ত খেলেন, ফিফার বর্তমান বিশ্বচ্যাম্পিয়ন আবদুল আজিজ আলশেহরিকে হারিয়ে দিয়েছিলেন ৬-১ গোলে। নিজের এ প্রতিভাকেই এখন পুঁজি করবেন লিরা। ইউটিউবে ব্যক্তিগত এক চ্যানেলে শেখাবেন কীভাবে ফিফায় ভালো খেলা যায়। সেখানে পুরোপুরি মন দিচ্ছেন বলেই মাত্র ২৭ বছর বয়সে পেশাদার ফুটবলকে বিদায় জানাচ্ছেন। বিশ্বজুড়ে ইউটিউবার এখন সম্ভাবনাময় একটি পেশা। লিরা হয়তো বুঝতে পেরেছেন, মাঠের চেয়ে ভার্চুয়াল জগতের ফুটবলেই ভালো করবেন। সূত্র: গোল।
