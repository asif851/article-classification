
টানটান উত্তেজনা আর শ্বাসরুদ্ধকর এক ম্যাচের সাক্ষী হলো ফেডারেশনস কাপের চতুর্থ কোয়ার্টার ফাইনাল। শুরু থেকে শেষ পর্যন্ত উত্তেজনায় ঠাসা ছিল শেখ রাসেল আর বিজেএমসির লড়াইটা। নির্ধারিত ৯০ মিনিট, অতিরিক্ত ৩০ মিনিট এমনকি টাইব্রেকারেও নির্ধারণ করা যায়নি জয় পরাজয়। শেষ পর্যন্ত ম্যাচের ভাগ্য গড়ে দিয়েছে সাডেন ডেথ। শেষ হাসি হেসেছে বিজেএমসি। গতবারের ট্রেবলজয়ী শেখ রাসেলকে হারিয়ে উঠে গেছে সেমিফাইনালে।
নির্ধারিত ৯০ মিনিটের খেলায় দুবার পিছিয়ে পড়েও ঘুরে দাঁড়িয়েছে বিজেএমসি। প্রথমার্ধের ২২ মিনিটে ম্যাচের প্রথম গোলটি করেছিলেন শেখ রাসেলের মিঠুন। ৩৩ মিনিটে পেনাল্টি থেকে গোল করে খেলায় সমতা ফেরান বিজেএমসির ইরাঙ্গা। ১-১ গোলের সমতা নিয়ে প্রথমার্ধ শেষ হওয়ার পর ৫৭ মিনিটে আবারও এগিয়ে যায় শেখ রাসেল। এবার পেনাল্টি থেকে গোল করেন ওসকার। ৭৩ মিনিটে আবারও শেখ রাসেল সমর্থকদের হতাশ করে খেলায় সমতা ফেরান স্যামসন ইলিয়াসু।নির্ধারিত সময়ে ফলাফল নির্ধারণ না হওয়ায় খেলা গড়ায় অতিরিক্ত সময়ে। সেই ৩০ মিনিট প্রতিপক্ষের রক্ষণ ভাগে বেশ কয়েকবার মরিয়া আক্রমণ চালিয়েছিল বিজেএমসি। কিন্তু কাঙ্ক্ষিত গোলের দেখা পায়নি তারা। পেনাল্টি শুটআউটেও নির্ধারণ করা যায়নি উত্তেজনাপূর্ণ ম্যাচটির জয়-পরাজয়। এখানেও সমতা ৪-৪ ব্যবধানে। অবশেষে সাডেন ডেথে ৫-৪ ব্যবধানে এগিয়ে জয় নিশ্চিত করে বিজেএমসি।শেষ চারের লড়াইয়ে আগামী শনিবার মুক্তিযোদ্ধা সংসদের মুখোমুখি হবে বিজেএমসি। আর শুক্রবারে শেখ জামালের বিপক্ষে খেলবে আবাহনী।
