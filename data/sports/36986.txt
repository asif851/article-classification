
মাঠে বাজে খেলার দায়টা দিন শেষে খেলোয়াড়দেরই। ইয়ান বেল তা মাথা পেতে নিচ্ছেন বিনা তর্কে। অস্ট্রেলিয়া ও নিউজিল্যান্ডের কাছে লজ্জাজনকভাবে হারের দায় নিয়ে দেশবাসীর কাছে ক্ষমাও চেয়েছেন ইংল্যান্ড ওপেনার।বেল বুঝতে পারছেন, দেশের মানুষ ভীষণ ক্ষুব্ধ তাঁদের পারফরম্যান্সে। প্রথম দুটি ম্যাচে ইংল্যান্ড যেভাবে খেলেছে, তাতে তিনি নিজেও বেশ বিব্রত ও মর্মাহত, ‘আমরা যে ক্রিকেট খেলেছি তাতে এখন আমাদের ক্ষমাই চাওয়া উচিত। আমরা যা করেছি, সত্যিই তা খুব হতাশাজনক।’ ব্যর্থতার একটা কারণও দাঁড় করিয়েছেন অভিজ্ঞ ব্যাটসম্যান, ‘আমরা আক্রমণাত্মক খেলতে চাই। তার অর্থ অবশ্য এই নয়, সব বল মারতে হবে। সব বিভাগে আক্রমণাত্মক মনোভাব দেখানোই আমাদের লক্ষ্য। কিন্তু প্রথম দুই ম্যাচে আমরা সেটা পারিনি।’পাঠকের হাতে আজকের পত্রিকা পৌঁছানোর আগেই ভোর চারটায় তৃতীয় ম্যাচে নামার কথা ইংল্যান্ডের। প্রতিপক্ষ পুঁচকে স্কটল্যান্ড। ক্রাইস্টচার্চে এ ম্যাচে ঘুরে দাঁড়িয়ে জিতলেও ইংল্যান্ডের ক্ষতটা যাবে না। বেল নিজেও তা স্বীকার করেছেন। এএফপি।
