
ফুটবল ইতিহাসের অ্যালবামে চিরঠাঁই পেয়ে গেছে ছবিটা। ২০০৬ বিশ্বকাপের ফাইনালের দুই গোলদাতা যে ছবির দুটো চরিত্র। মার্কো মাতেরাজ্জি ও জিনেদিন জিদান। না, গোলের কারণে নয়, ছবিটা মানুষ মনে রাখবে একটা অঘটনের কারণে। মাতেরাজ্জিকে ঢুস মারছেন জিদান!এই ‘ঐতিহাসিক’ ঢুস নিয়ে গল্প-উপন্যাস-গান-কবিতা সবই হয়েছে। হয়েছে ভাস্কর্যও। সেই ভাস্কর্যটাই এবার প্রদর্শনীর জন্য নিয়ে আসা হয়েছে ২০২২ বিশ্বকাপের আয়োজক কাতারে। ভাস্কর্যটি কাতারে নিয়ে এসেছে কাতার মিউজিয়াম অথরিটি। ‘ক্যু দে তেতে’ নামের ভাস্কর্যটি বানিয়েছেন জিদানেরই মতো আলজেরিয়ার বংশোদ্ভূত ফরাসি শিল্পী আদেল আবদেসসামেদ।১৬.৪ ফুট উচ্চতার ভাস্কর্যটি এর আগে প্যারিসের পম্পিউ সেন্টারে প্রদর্শন করা হয়েছিল। জিদানের দেশ ঘুরে জুলাই ও সেপ্টেম্বরে ভাস্কর্যটি এসেছিল মাতেরাজ্জির দেশে। দেখানো হয়েছে ইতালির সমুদ্রতীরবর্তী শহর পিয়েত্রাসান্তায়।
