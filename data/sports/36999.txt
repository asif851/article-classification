
বিপিএল চলার সময়ই বাংলাদেশ দলের এক সিনিয়র খেলোয়াড় বলছিলেন, ‘সে তো আমাদের ভেতর-বাহির সবই জানে। অন্তত শ্রীলঙ্কা সিরিজটায় তাকে আটকানোর দরকার ছিল।’ এই ‘সে’ হচ্ছেন চন্ডিকা হাথুরুসিংহে। বাংলাদেশের সাবেক এই কোচের প্রথম অ্যাসাইনমেন্ট শুরু হচ্ছে জানুয়ারিতে, বাংলাদেশের বিপক্ষে সিরিজ দিয়েই।
আগামী মাসে শ্রীলঙ্কার বিপক্ষে সিরিজ তাই যতটা চ্যালেঞ্জের, বিসিবির কাছে তার চেয়েও বেশি ‘উদ্বেগে’র। গত সাড়ে তিন বছরের অভিজ্ঞতায় যেহেতু বাংলাদেশ দলের আদ্যোপান্ত সবই জানা হাথুরুর, বিসিবির ক্রিকেট পরিচালনা বিভাগের প্রধান আকরাম খান তাই আজ সংবাদমাধ্যমকে বললেন, ‘চ্যালেঞ্জের চেয়ে চিন্তাটাই একটু বেশি। যেহেতু একটা দলের সঙ্গে এত দিন সে ছিল। আমাদের ভালো দিকটা সে যেমন জানত, দুর্বলতাগুলোও জানে। এই জিনিসটা আমাদের জন্য চিন্তার ব্যাপার। এই সিরিজটার পরে আমরা শ্রীলঙ্কায়ও (মার্চে) খেলব। সেটাও আমাদের জন্য চ্যালেঞ্জের। আমাদের কাছে এটা গুরুতর ব্যাপার।’
হাথুরুকে নিয়ে যেমন বিসিবি চিন্তা করছে, বাংলাদেশ দলকে নিয়ে তেমনি চিন্তায় থাকার কথা হাথুরুরও। সাবেক শিষ্যরা না আবার ‘গুরুমারা বিদ্যা’ ফলিয়ে বসেন!
