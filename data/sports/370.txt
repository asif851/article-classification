
ভারত সফরটা একেবারেই ভালো যায়নি মার্টিন গাপটিলের। টেস্ট সিরিজের ৬ ইনিংসে মেরেকেটে তাঁর ব্যাট থেকে এসেছে মাত্র ১৫৯ রান। এমন পারফরম্যান্সের পর পাকিস্তানের বিপক্ষে দুই টেস্টের হোম সিরিজে তাঁকে বিশ্রাম দেওয়াটাই যুক্তিসংগত মনে করেছেন নিউজিল্যান্ডের নির্বাচকেরা। গাপটিল একা নন। ভারত সফরের বাজে পারফরম্যান্সের কারণে নিউজিল্যান্ড দল থেকে বাদ পড়েছেন আরও চার ক্রিকেটার। তাঁরা হলেন স্পিনার ইশ সোধি, জিতান প্যাটেল, ফাস্ট বোলার ডগ ব্রেসওয়েল ও উইকেটকিপার-ব্যাটসম্যান লুক রনকি। এই সিরিজে নিউজিল্যান্ড দলে নতুন মুখ জিত রাভাল। আরও একজন নতুন মুখ আছেন—কলিন ডি গ্র্যান্ডহোম। অকল্যান্ডের এই দুই ক্রিকেটার ঘরোয়া ক্রিকেটে ভালো খেলার পুরস্কারটা পেয়ে গেলেন দলে ডাক পেয়ে। তাঁদের পাশাপাশি ২০১২ সালের পর এই প্রথম নিউজিল্যান্ড টেস্ট দলে ডাক পেয়েছেন অলরাউন্ডার টড অ্যাস্টল। ১৭ নভেম্বর থেকে ক্রাইস্টচার্চে শুরু হবে প্রথম টেস্ট। নিউজিল্যান্ড দল: কেন উইলিয়ামসন (অধিনায়ক), রস টেলর, টম লাথাম, হেনরি নিকোলস, জিমি নিশাম, বিজে ওয়াটলিং, টিম সাউদি, নিল ওয়াগনার, ট্রেন্ট বোল্ট, ম্যাট হেনরি, জিত রাভাল, কলিন ডি গ্র্যান্ডহোম, টড অ্যাস্টল। সূত্র: রয়টার্স।
