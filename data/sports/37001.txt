
২০১৫ সালে ভারতীয় ক্রিকেট বোর্ডের (বিসিসিআই) সঙ্গে সমঝোতা চুক্তি অনুযায়ী উত্তর প্রদেশের গ্রেটার নয়ডা স্পোর্টস কমপ্লেক্স গ্রাউন্ডকে নিজেদের ‘ঘরের মাঠ’ হিসেবে ব্যবহার করে আসছে আফগানিস্তান। বিসিসিআইয়ের অনুমতি সাপেক্ষে দেরাদুন হচ্ছে আফগানদের ‘দ্বিতীয় ঘরের মাঠ’। উত্তরাখন্ডের এ ভেন্যুতেই জুনের প্রথম সপ্তাহে বাংলাদেশের বিপক্ষে একটি সিরিজ আয়োজন করতে যাচ্ছে আফগানিস্তান।
দুদিন আগে বিসিবি সভাপতি নাজমুল হাসান জানিয়েছেন, তাঁরা আফগানিস্তান ক্রিকেট বোর্ডকে দেরাদুনের বিকল্প ভেন্যু ঠিক করার কথা বলেছেন। বাংলাদেশ সিরিজটা বেঙ্গালুরু কিংবা কলকাতায় খেলতে বেশি আগ্রহী বলে জানান নাজমুল। আজ বিসিবির ক্রিকেট পরিচালনা প্রধান আকরাম খান জানালেন ভিন্ন কথা।আকরাম বলছেন, ভেন্যু নিয়ে কোনো জটিলতার কথা তাঁর জানা নেই। নতুন যে বিষয়টি সামনে এসেছে, এ সিরিজ কোন সংস্করণে খেলতে চায়, সেটি নিয়ে কিছুটা দ্বিধায় বাংলাদেশ। আফগানিস্তান বাংলাদেশের বিপক্ষে তিন ম্যাচের ওয়ানডে সিরিজ খেলার প্রস্তাব দিয়েছে। বিসিবি এখনো সিদ্ধান্ত নিতে পারেনি, আফগানদের বিপক্ষে ওয়ানডে নাকি টি-টোয়েন্টি খেলবে।ফেব্রুয়ারিতে দেশের মাঠে শ্রীলঙ্কার বিপক্ষে দুটি টি-টোয়েন্টি খেলেই মার্চে কলম্বোয় বাংলাদেশ নিদাহাস ট্রফি খেলেছে টি-টোয়েন্টি সংস্করণে। আবার জুনের তৃতীয় সপ্তাহে বাংলাদেশকে ওয়েস্ট ইন্ডিজ রওনা দিতে হচ্ছে, যে সফরটা শুরু হবে টেস্ট দিয়ে। আফগানিস্তান কদিন আগে বিশ্বকাপ বাছাই খেলেছে ওয়ানডে সংস্করণে। প্রতিপক্ষ ও নিজেদের সুবিধা-অসুবিধার কথা ভেবেই একটু দ্বিধায় বিসিবি। আকরাম আজ দুপুরে সংবাদমাধ্যমকে বললেন, ‘যত দূর জানি, ভেন্যু নিয়ে কোনো সমস্যা নেই। আমরা কোন সংস্করণে খেলতে চাই, সেটাই হচ্ছে ব্যাপার। ওরা ওয়ানডে খেলতে চায়। আমরা এখনো সিদ্ধান্ত নিইনি। আমরা আমাদের সুবিধা অনুযায়ী খেলতে চাইব।’সিরিজের সূচি এখনো ঠিক হয়নি। তবে সিরিজটা জুনের প্রথম সপ্তাহে হওয়ার কথা।
