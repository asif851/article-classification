
এ বোধ হয় শুধু ধোনির ক্ষেত্রেই সম্ভব! শেষ বলে ছয় মেরে দল জেতাতে হবে। এমন অবস্থাতেও কী নির্ভার, কী আবেগহীন একটি মুখ! অক্ষর প্যাটেলের ওই বলটি কী ছিল সে প্রশ্নে না গেলেও চলবে। কারণ বলটি যেরকমই হোক না কেন, ওই বলের ভাগ্যে একটি ফলই লেখা ছিল—ছক্কা। শেষ বলের ছক্কাতেই রাইজিং পুনে সুপার জায়ান্টস হারাল কিংস ইলেভেন পাঞ্জাবকে।হেলিকপ্টার শটের ওই ছক্কাই হয়তো ম্যাচ জেতাল, কিন্তু আগের দুই বলের কথাও ভুললে চলবে না। ৩ বলে ১৬ রান দরকার—এমন সময়ে ঠিক ২ ছক্কা ও ১ চারে ১৬! যেন পুরোনো সেই ধোনির দেখাই মিলল বিশাখাপত্তমে। এর আগে ১৭২ রান তাড়া করতে নেমে পরাজয় দেখছিল পুনে। ১৪ ওভারে ৮৬ রান তুলতেই ৫ উইকেট নেই। শেষ ৫ ওভারে দরকার ৭০, যা শেষ ওভারে গিয়ে থামল ৬ বলে ২৩ রানের সমীকরণে। ম্যাচ জেতাতে দৃঢ়প্রতিজ্ঞ ধোনি সব দায়িত্ব তুলে নিলেন নিজের কাঁধে। দুটি বলে দৌড়ে রান নেওয়ার সুযোগ পেয়েও তাই কোনো রান নেওয়ার চেষ্টা করলেন না। ৩ ছক্কা ও ১ চারে দল জিতিয়েই ফিরেছেন তিনি। ৩২ বলে ৬৪ রানের ইনিংসে পুনে অধিনায়ক মেরেছেন ৪টি চার ও ৫টি ছক্কা।এর আগে মুরালি বিজয়ের ৫৯ ও গুরকিরাত সিংয়ের ৫১ রানে ১৭২ রানের পুঁজি পেয়েছিল পাঞ্জাব। কিন্তু ধোনির ব্যাটের ঝড়ে হারতে হলো তাদের। সে সঙ্গে এ আসরে পয়েন্ট তালিকার সবার নিচে থাকাও নিশ্চিত হলো। আর পাঞ্জাবকে হারিয়ে সপ্তম হলো পুনে।
