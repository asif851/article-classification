

ঘরোয়া ক্রিকেটে তুষার ইমরানের রানের ফোয়ারা ছোটানো নিয়মিত ঘটনা হয়ে দাঁড়িয়েছে! গত জাতীয় লিগের শেষ তিন ম্যাচে সেঞ্চুরি করার পর বিসিএলেও ছিলেন উত্তুঙ্গ ফর্মে। গত মৌসুমে ঘরোয়া প্রথম শ্রেণির ক্রিকেট শেষ করেছিলেন ডাবল সেঞ্চুরি দিয়ে। এবার জাতীয় লিগের প্রথম পর্বে ৫৪ রান করা তুষার আজ খুলনায় বরিশালের বিপক্ষে ফিরেছেন স্বরূপে। তানভীর ইসলামের বলে আউট হওয়ার আগে খুলনার এই ব্যাটসম্যান করেছেন ১৩২ রান।২২টি সেঞ্চুরি নিয়ে প্রথম শ্রেণির ক্রিকেটে বাংলাদেশের ব্যাটসম্যানদের মধ্যে সবার শীর্ষে ছিলেন আগেই। আজকের সেঞ্চুরিটা তাঁকে এগিয়ে নিল আরেক ধাপ। তবে তুষারকেও ছাপিয়ে গেছেন দুর্দান্ত ব্যাটিং করা মেহেদী হাসান। খুলনার এই তরুণ ব্যাটসম্যান প্রথম দিন শেষে অপরাজিত আছেন ১৬৫ রানে। মেহেদী কাল ক্যারিয়ারের প্রথম ডাবল সেঞ্চুরির দেখা পাবেন কি না, বলার উপায় নেই। তবে ক্যারিয়ার-সর্বোচ্চ রান করে ফেলেছেন এরই মধ্যে।প্রথম সেশনেই খুলনার দুই উইকেট নিয়ে শুরুটা ভালোই করে বরিশাল। কিন্তু মেহেদী-তুষারের তৃতীয় উইকেট জুটিতে তোলা ২৭২ রানের সৌজন্যে দিনটা শেষ পর্যন্ত নিজেদের করে নিয়েছে খুলনা। নয় বোলার ব্যবহার করেও প্রতিপক্ষের রানের চাকা আটকে রাখতে পারেনি বরিশাল। ৩ উইকেটে ৩৪৮ রান তুলে দিন শেষ করেছে খুলনা।
