
নিজেদের শততম টেস্টের বৃত্তপূরণ করছে বাংলাদেশ। কলম্বোর পি সারা ওভালে শ্রীলঙ্কার বিপক্ষ সিরিজের দ্বিতীয় টেস্টটি মাইলফলক হয়ে থাকছে বাংলাদেশের ক্রিকেট ইতিহাসে। ইতিহাসের সাক্ষী হতে সবাই চাইবেন এই ম্যাচটা উপভোগ করতে। তবে ব্যস্ততার কারণে সেটি হয়তো পুরোপুরি সম্ভব নয়। প্রতিটা মুহূর্তে চোখ রাখতে না পারলেও ক্ষতি নেই। ম্যাচের উল্লেখযোগ্য সব মুহূর্ত এক নজরে মিলবে এখানেই...
** তৃতীয় দিনের খেলা শেষ। শ্রীলঙ্কার স্কোর ১৩ ওভারে বিনা উইকেটে ৫৪। স্বাগতিক দল এখনো পিছিয়ে ৭৫ রানে।
** ১৩৪.১ ওভার: ৪৬৭ রানে অলআউট বাংলাদেশ। রঙ্গনা হেরাথকে উড়িয়ে মারতে গিয়ে স্টাম্পড মোসাদ্দেক (৭৫)। বাংলাদেশের লিড ১২৯ রানের।
** ১২৮.২ ওভার: বাংলাদেশ ৪৫৪/৯। টানা দুই বলে দুই উইকেট!
** রেকর্ড গড়ল বাংলাদেশ। শততম টেস্টে সর্বোচ্চ রানের রেকর্ড এখন বাংলাদেশের। ১২৮ ওভারে বাংলাদেশ ৪৫৪/৭। শততম টেস্টে এর আগের সর্বোচ্চ ইনিংসটি শতবর্ষ পুরোনো। ১৯১২ সালে দক্ষিণ আফ্রিকার বিপক্ষে ৪৪৮ রান করেছিল অস্ট্রেলিয়া।
** তৃতীয় দিনের দ্বিতীয় সেশন শেষ। চা বিরতি। বাংলাদেশ ৪২৮/৭। মোসাদ্দেক ৫৫*, মিরাজ ৫*। বাংলাদেশ ৯০ রানে এগিয়ে।
** সাকিব আউট! ১১৬ রান করে ফিরে গেলেন সাকিব। মিড অনে সান্দাকানের বলে চান্ডিমালের হাতে ধরা পড়লেন। বাংলাদেশ ৪২১/৭।
** সাকিবের সেঞ্চুরি! পঞ্চম টেস্ট সেঞ্চুরি পূর্ণ করলেন ১৪৩ বলে। ৯টি চার। দেশের শততম টেস্টে সেঞ্চুরি করা ইতিহাসের অষ্টম ব্যাটসম্যান হয়ে গেলেন সাকিব।
** ১০৭.৫ ওভার। ফিফটি হয়ে গেল মোসাদ্দেক হোসেনের। ১৪তম বাংলাদেশি হিসেবে টেস্ট অভিষেকে ফিফটি হয়ে গেল মোসেদ্দেকের। বাংলাদেশ ৩৯২/৬।
** ১০৬.৪ ওভার। মোসাদ্দেকের এক রানে সপ্তম উইকেটে ১০০ রানের জুটি। বাংলাদেশ ৩৯০/৬।
** ১০০ ওভার। বাংলাদেশ ৩৬৩/৬। সাকিব ৭১*, মোসাদ্দেক ৪৪*। অভিষেকে আটে নেমে বাংলাদেশের সর্বোচ্চ ইনিংসের রেকর্ড এখন মোসাদ্দেকের। বাংলাদেশ এগিয়ে ২৫ রানে, হাতে আছে ৪ উইকেট।
** ৯৩.৫ ওভার। বাংলাদেশ ৩৪১/৬। লাকমলের বলে মোসাদ্দেকের চারে লিড নিয়ে নিল বাংলাদেশ। সাকিবরা এগিয়ে ৩ রানে।
** মধ্যাহ্ন বিরতি। ৮৮ ওভার শেষে বাংলাদেশের স্কোর ৩১৬/৬। প্রথম সেশনে মুশফিককে হারিয়ে ১০২ রান করেছে সফরকারীরা। এখনো ২২ রান পিছিয়ে বাংলাদেশ। সাকিব ৫৪*, মোসাদ্দেক ১৫*।
** সাকিবের ফিফটি! ২২তম ফিফটি পূর্ণ করলেন বাঁ হাতি অলরাউন্ডার। ৬৯ বলে ৫০। ৫টি চার।
** ৮৬তম ওভারে বাংলাদেশের ৩০০ পূর্ণ হলো। প্রথম শ্রেণির ক্রিকেটে তিনটি ডাবল সেঞ্চুরির মালিক মোসাদ্দেক উইকেটে। টেস্টে রানের খাতা খুলে ফেলেছেন। প্রথম চারের দেখাও পেয়েছেন। ব্যাট করছেন ৭ রানে, সাকিব ফিফটি থেকে ১ রান দূরে। বাংলাদেশ ৩০৩/৬। ৩৫ রানে পিছিয়ে।
** মুশফিক আউট! নতুন বলের প্রথম ডেলিভারিতেই মুশফিককে বোল্ড করলেন লাকমল। সোজা ড্রাইভ করতে চেয়েছিলেন মুশফিক, লাইন মিস করলেন, বল ব্যাটের ভেতরের দিকে লেগে সোজা স্টাম্পে। ৮১ বলে ৫২ রানের ইনিংসটির সমাপ্তি। বাংলাদেশ ২৯০/৬। সাকিব অপরাজিত ৪৪।
** ৮২তম ওভার। নতুন বল নিল শ্রীলঙ্কা। আক্রমণে লাকমল।
** ৭৭তম ওভারে চার মেরে ফিফটি পূর্ণ করলেন মুশফিক। ক্যারিয়ারের ১৭তম ফিফটিটাকে সেঞ্চুরিতে নিয়ে যেতে পারেন কি না, সেটাই দেখার। বাংলাদেশ ২৮৫/৫। পিছিয়ে ৫৩ রানে।
** পানি পানের বিরতি। ৭৫ ওভার শেষে বাংলাদেশের স্কোর ২৭৫/৫। সাকিব ৩৯*, মুশফিক ৪২*। তৃতীয় দিনের প্রথম ঘণ্টায় বাংলাদেশ ৬১ রান তুলেছে।
** ৬৯.৩ ওভার। কভার দিয়ে মুশফিকের দারুণ এক শট। এই চারেই পঞ্চাশ পেরোল সাকিব-মুশফিক জুটি। বাংলাদেশ ২৫০/৫।
** আগের দিনের দুই অপরাজিত ব্যাটসম্যান সাকিব আল হাসান (১৮*) ও মুশফিকুর রহিম (২*) নামছেন ব্যাটিংয়ে।
** দ্বিতীয় দিন শেষে বাংলাদেশের সংগ্রহ ৫ উইকেটে ২১৪। ১২৪ রানে পিছিয়ে তারা।
