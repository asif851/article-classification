
মৌসুমের শুরুতে নিজেদের প্রথম ম্যাচেই রেকর্ডটা দখলে নিয়েছিল বায়ার্ন মিউনিখ। বায়ার্নের কীর্তিটা উয়েফা চ্যাম্পিয়নস লিগে ঘরের মাঠে টানা জয়ের। রাশিয়ার ক্লাব রোস্তভকে ৫-০ গোলে হারিয়ে ঘরের মাঠে টানা ১৩তম জয় পেয়েছিল জার্মান পরাশক্তিরা। টানা জয়ের সংখ্যা ১৬-তে উন্নীত করার পরই থেমেছে বায়ার্ন। গত বুধবার আলিয়াঞ্জ অ্যারেনায় বাভারিয়ানরা হেরে গেছে রিয়াল মাদ্রিদের কাছে। চিরপ্রতিদ্বন্দ্বীদের জয় বায়ার্নের কীর্তি ছোঁয়ার সুযোগ এনে দিয়েছে বার্সেলোনাকে। ২০১৪-১৫ মৌসুমের শুরু থেকে চ্যাম্পিয়নস লিগে ন্যু ক্যাম্পে টানা ১৫টি ম্যাচ জিতেছে বার্সা। আগামী বুধবার জুভেন্টাসকে ঘরের মাঠে হারাতে পারলেই সংখ্যাটা ১৬ হয়ে যাবে। বার্সেলোনা কি পারবে?
