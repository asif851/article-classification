
৯৮ রানে অপরাজিত থাকার চেয়ে আউট হয়ে আসাই বোধ হয় ভালো। তবুও ‘সান্ত্বনা’ থাকে—‘আউটই তো হয়ে গেছি!’ মাত্রই এক ম্যাচ আগে ৯৮ রানে অপরাজিত থাকার দুঃখটা টাটকা থাকতে থাকতেই এবার রকিবুল হাসান করলেন অপরাজিত ৯০! আজ শেখ জামালের বিপক্ষে মাত্র ১০ রানের জন্য সেঞ্চুরিটা পেলেন না রকিবুল। তবে সেঞ্চুরি না পেলেও দলকে জিতিয়েই মাঠ ছেড়েছেন। প্রিমিয়ার লিগ ক্রিকেটে ৬ উইকেটের সহজ জয় পেয়েছে তাঁর দল গাজী ট্যাংক।গতকাল ১৪৫ রানের বিস্ফোরক ইনিংস খেললেও আজ খুব বেশি জ্বলে উঠতে পারেননি শেখ জামালের অধিনায়ক মুশফিকুর রহিম। ৮৭ রানেই ছয় উইকেট হারিয়ে ফেলা শেখ জামালকে ভালো অবস্থানে নিয়ে গিয়েছিলেন এলটন চিগুম্বুরা। জিম্বাবুয়ের এই অলরাউন্ডারের অপরাজিত ১০৯ রানে ভর করেই শেষ পর্যন্ত স্কোরবোর্ডে ২৫৯ রান জমা করতে পেরেছিল শেখ জামাল। জবাবে ব্যাট করতে নেমে চতুর্থ ওভারেই ওপেনার আফতাব আহমেদের উইকেট হারালেও তৃতীয় উইকেটে রকিবুল ও ইমরুলের ১২৩ রানের জুটিটির সুবাদে সহজেই জয়ের লক্ষ্যে পৌঁছে গেছে গাজী ট্যাংক। ইমরুল কায়েস করেছেন ৮১।
প্রিমিয়ার লিগের অন্য ম্যাচে হাড্ডাহাড্ডি লড়াই হয়েছে কলাবাগান ক্রিকেট একাডেমি ও প্রাইম ব্যাংকের মধ্যে। রবি বোপারার ১৩৮ রানের ইনিংসটি জয়ের অনেক কাছাকাছিই নিয়ে গিয়েছিল প্রাইম ব্যাংককে। কিন্তু জয়ের জন্য ৩০৬ রানের লক্ষ্য তাড়া করতে নেমে এক বল বাকি থাকতেই প্রাইম ব্যাংকের ইনিংস শেষ হয়েছে ২৯৮ রানে। কলাবাগান ৩০৫ রানের বড় সংগ্রহ গড়েছিল হ্যামিল্টন মাসাকাদজার ১২৫ রনের ইনিংসটির সুবাদে।
ঠিক উল্টো ছবি ছিল মোহামেডান ও প্রাইম দোলেশ্বরের ম্যাচটিতে। শুরুতে ব্যাট করতে নেমে সাত ওভার বাকি থাকতেই ১৪৩ রানে গুটিয়ে যায় মোহামেডান। ১৪৪ রানের সহজ লক্ষ্যটা প্রাইম দোলেশ্বর পেরিয়ে গেছে মাত্র ২৭ ওভার ব্যাটিং করেই, তিন উইকেট হারিয়ে।
