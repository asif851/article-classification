



 ক্ষমা চেয়েছেন রুবেল হোসেন।
 তিনি মনে করেন, তাঁর কারণেই দল হেরেছে।
 ১৯তম ওভারে ২২ রান দিয়েছেন, আগের ৩ ওভারে দিয়েছিলেন ১৩ রান।


অধিনায়ক সাকিব আল হাসান যখন ১৯তম ওভারে রুবেল হোসেনকে নিয়ে এলেন, তখন জয়ের জন্য ১২ বলে ৩৪ রান দরকার ভারতের। সবচেয়ে ভরসার হাতটিতেই বল তুলে দিয়েছিলেন সাকিব। তখনো বাংলাদেশের পক্ষে দিনের সেরা বোলার রুবেল। আগের ৩ ওভারে রান দিয়েছেন মাত্র ১৩। উইকেট পেয়েছেন ২টি। ১৬৬ রানের লক্ষ্যটাকেও শেষের দিকে বাংলাদেশ যে বড় বানিয়ে ফেলতে পেরেছিল, রুবেলের ভূমিকা তাতে ছিল সবচেয়ে বেশি। অন্তত মোস্তাফিজের ১৮তম ওভারটির পর।
বিধি বাম! রুবেল ১৯তম ওভারে দিলেন ২২ রান। প্রথম বলেই ছক্কা মারলেন মাত্র ক্রিজে আসা দিনেশ কার্তিক। পরের বলে চার, তৃতীয় বলে আবারও ছক্কা! পরের দুই বল থেকে এল ২। কিন্তু শেষ বলে আবারও চার মেরে খেলাটাকে পুরোপুরি নিজেদের আয়ত্তে নিয়ে নেয় ভারত। এর পরের ইতিহাস তো সবারই জানা। শেষ বলের ছক্কায় শেষ পর্যন্ত ম্যাচটা জিতে নিল ভারতই। শূন্য হাতে আরও একটি ফাইনাল শেষ করলেন সাকিব, মাহমুদউল্লাহ, তামিমেরা।
১৯তম ওভারে রুবেলের ২২ রানই ম্যাচের ভাগ্য গড়ে দিয়েছে। বাংলাদেশের এই পেসার কি রাতে ঘুমাতে পেরেছেন? মনে তো হয় না! নিজের ফেসবুক পেজে মনের কষ্ট তুলে ধরেছেন রুবেল। চেয়েছেন দেশবাসীর কাছে ‘ক্ষমা’ও।
ফেসবুকে দেওয়া স্ট্যাটাসে নিজেকেই দায়ী করেছেন তিনি, ‘ম্যাচ শেষ হওয়ার পর থেকে খুব খারাপ লাগছে। সত্যি বলতে কি, কখনোই ভাবিনি আমার কারণে বাংলাদেশ দল জয়ের এত কাছে এসেও ম্যাচ থেকে এভাবে ছিটকে যাবে। সবার কাছে আমি ক্ষমাপ্রার্থী। আমাকে ক্ষমা করে দেবেন সবাই।’
