
রানের জন্য বেশ কিছু দিন ধরেই মরিয়া নাসির হোসেন, কিন্তু ব্যাটেবলে জুত হচ্ছিল না। মাঝে মধ্যে চমক দেখালেও মন ভরছিল না। রানের সেই ব্যাকুলতা আজ ঘুচিয়ে দিল ব্যাটিংয়ের খরা। শত রানের ঝিলিক তো দেখালেনই, দলকে নিয়ে গেলেন সম্মানজনক স্থানে। বাংলাদেশ-এ দলের হয়ে ভারতের বিপক্ষে এ নৈপুণ্য দেখিয়েছেন নাসির। প্রথম ম্যাচে পঞ্চাশের পর আজ দ্বিতীয় খেলায় একেবারে শতকই হাঁকিয়েছেন এই স্টাইলিশ ব্যাটসম্যান।  ব্যাটিং অর্ডারে সাত নম্বরে নামায় নাসির এমনিতেই ব্যাটিংয়ের সুযোগ পান কম। 'এ' দলের ভারত সফরে অবশ্য ব্যাটিংয়ের ভালো সুযোগই পাচ্ছেন নাসির। প্রথম খেলায় ক্রিজে এসেছিলেন ১৭ তম ওভারেই। সেদিন অবশ্য দলের মান বাঁচানো ৫০ হাঁকিয়েই আউট হয়ে গিয়েছিলেন। আজও টপ অর্ডারের ব্যর্থতায় উনিশতম ওভারের প্রথম বলে মাঠে নামেন নাসির। দল তখন মহা বিপর্যয়ে। পাঁচ উইকেট হারিয়ে দলের সংগ্রহ তখন মাত্র ৮২। লিটন দাসকে সঙ্গী করে দলের ইনিংস মেরামত করতে শুরু করেছিলেন মাত্র। কিন্তু দলীয় ১৫২ রানের মাথায় আউট হয়ে যান লিটন। ৭০ রানের জুটি ভেঙে গেলে আবারও বিপদে পড়ে বাংলাদেশ। কিন্তু হাল ছাড়েননি নাসির। আরাফাত সানিকে নিয়ে আবারও ৫০ রানের একটি কার্যকরী জুটি গড়েন তিনি। কিন্তু মাত্র ১০ রানের মধ্যে দুই উইকেটের পতন হলে অল আউটের শঙ্কায় পড়ে বাংলাদেশ। কিন্তু শেষ পাঁচ ওভারে ৪০ রান তুলে নিয়ে দলকে আড়াই শত রান পাড় করান নাসির। এরই মাঝে নিজের শতকও পূর্ণ করেছেন তিনি। ১০২ রানের এই ইনিংস গড়তে ৯৬টি বল খেলেছেন তিনি। ইনিংসে ছিল ১২টি চারের মার এবং একটি ছয়। নাসিরের এই ইনিংসের কল্যাণেই দলের সংগ্রহ ২৫২তে পৌঁছায়।  দলের হয়ে দ্বিতীয় সর্বোচ্চ ৪৫ রান নিয়েছেন লিটন। সৌম্য ও এনামুলের সংগ্রহ ২৪ এবং ৩৪ রান। ভারতীয় দলটির হয়ে সর্বোচ্চ তিন উইকেট পেয়েছেন রিশি ধাওয়ান। সিরিজের প্রথম খেলায় হেরে ১-০ তে পিছিয়ে আছে বাংলাদেশ।
