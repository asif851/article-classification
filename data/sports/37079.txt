
তাহলে নতুন এক লিওনেল মেসিকে খুঁজে পেল বার্সেলোনা? ফাকুন্দো বারতুচি নামের এক ১৬ বছর বয়সী আর্জেন্টাইনের মধ্যে বার্সেলোনা দেখতে পাচ্ছে মেসির ছায়া। বার্সেলোনা এখন বারতুচিকে বার্সেলোনা গড়ে তুলতে চাইছে মেসির মতো করেই।মেসিকেও সেই কিশোর কাল থেকেই বার্সেলোনার লা মাসিয়া একাডেমিতে গড়ে তোলা হয়েছে। মেসির পরিবারও আর্জেন্টিনার রোজারিও থেকে বার্সেলোনায় চলে এসেছিল শুধু ছেলের ফুটবল ক্যারিয়ারের স্বার্থেই। সেই মেসি আজ ভুবন বিখ্যাত, মহাতারকা। বারতুচিরও প্রতিভা আছে। তাঁরও ‘নতুন মেসি’ হয়ে ওঠার সম্ভাবনা উজ্জল।২০০৯ সালে এই বারতুচির ওপর চোখ পড়ে বার্সেলোনার। সেবার অনূর্ধ্ব-১০ বছর বয়সীদের একটি ফুটবল প্রতিযোগিতায় বারতুচি অংশ নিয়েছিলেন আর্জেন্টাইন ক্লাব এস্তুদিয়ান্তেসের অনূর্ধ্ব-১০ বছর বয়সী দলের হয়ে। স্পেন সফরে বার্সেলোনার কিশোর দলের বিপক্ষে এস্তুদিয়ান্তেসের ৬-০ গোলের জয়ে বারতুচির পা থেকে এসেছিল জোড়া গোল।যোগাযোগটা ছিলই। এই তো কিছুদিন আগেই বার্সেলোনায় ডেকে পাঠানো হয় বারতুচির পরিবারকে। প্রয়োজনীয় আর্থিক চুক্তি সেরে বার্সার যুবদলে বারতুচি যোগ দেবে আগামী ২২ জুলাই।আর্জেন্টিনার মানুষও আশায় বুক বাঁধতে পারেন। মেসির পর ‘আরও এক মেসি’কে খুঁজে পাওয়াটা তাদের ফুটবলের জন্য আশীর্বাদই হয়ে আসবে। শুধু বার্সেলোনাই নয়, বারতুচির প্রতি আগ্রহী ইউরোপের অন্যতম সেরা ক্লাব বায়ার্ন মিউনিখও। বার্সেলোনা আর বায়ার্নের কাড়াকাড়িতে আগ্রহী হয়েও রণে ভঙ্গ দিয়েছে স্প্যানিশ ক্লাব ভিয়ারিয়াল। সূত্র: মার্কা।
