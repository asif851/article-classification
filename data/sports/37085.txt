
হাঁটি হাঁটি পা পা করে এখন দুর্দান্ত গতিতে এগোচ্ছে বাংলাদেশের নারী ফুটবল। এরই মধ্যে দক্ষিণ এশিয়ার একমাত্র দল হিসেবে এএফসি অনূর্ধ্ব-১৬ চ্যাম্পিয়নশিপে জায়গা করে নিয়েছে বাংলাদেশ। পাইপলাইন হিসেবে বিকেএসপিতে গড়ে উঠছে আরও এক ঝাঁক কিশোরী। কাল বৃহস্পতিবার সুব্রত মুখার্জি কাপ আন্তর্জাতিক টুর্নামেন্টে নিজেদের প্রথম ম্যাচে ৪০ সেকেন্ডে গোল করে ভারতবাসীকে তাক লাগিয়ে দিয়েছে তারা।
ম্যাচে ত্রিপুরা রাজ্যের বিপক্ষে ৫-০ গোলে জয় পায় বিকেএসপি অনূর্ধ্ব-১৭ নারী দল। দলটি টুর্নামেন্টে বাংলাদেশের প্রতিনিধিত্ব করছে। দিল্লির আমবেদকার স্টেডিয়ামে কিকঅফ বাঁশির ৪০ সেকেন্ডেই রিপার গোলে এগিয়ে যায় বিকেএসপি। এরপর রেহানা ও মুক্তা জোড়া গোল করে হাতের মুঠোয় নিয়ে আসে জয়। ২৬ ও ৪৫ মিনিটে গোল করেছে রেহানা। মুক্তার গোল দুটি হয়েছে ৫২ ও ৬০ মিনিটে।  সুব্রত কাপের (নারী বিভাগ) গত আসরে প্রথমবারের মতো অংশগ্রহণ করেছিল বিকেএসপি। সেবার কোয়ার্টার ফাইনাল থেকে বিদায় নেয় তারা। চলতি আসরে অংশগ্রহণ করছে মোট ৩২ টি দল।
