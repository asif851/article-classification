
তাঁর নেতৃত্বে গত বিপিএলে শিরোপা জিতেছে ঢাকা ডায়নামাইটস। এবার শিরোপা ধরে রাখার অভিযানে দুর্দান্ত গতিতে এগোচ্ছে সাকিব আল হাসানের ঢাকা ডায়নামাইটস। সিলেটের কাছে উদ্বোধনী ম্যাচটা হারের পর টানা দুই জয়। তারকায় ঠাসা ঢাকাকে নেতৃত্ব দেওয়া সাকিবের জন্য নিশ্চয়ই বড় চ্যালেঞ্জ। সেই চ্যালেঞ্জটা কীভাবে উতরে যাচ্ছেন বিশ্বসেরা অলরাউন্ডার? দলের অন্যতম ভরসা সুনীল নারাইন শুধু বিপিএলেই কেন, বিশ্ব ক্রিকেটেরই বড় নাম। প্রায় সারা বছরই ব্যস্ত থাকেন একের পর এক ফ্র্যাঞ্চাইজি টুর্নামেন্ট নিয়ে। অনেক অধিনায়কের অধীনেই খেলেছেন ক্রিকেটের এই ফেরিওয়ালা। তো অধিনায়ক সাকিবকে কীভাবে দেখেন নারাইন? আজ বিকেলে বিসিবি একাডেমি মাঠে অনুশীলনের আগে সংবাদমাধ্যমকে বাংলাদেশ টি-টোয়েন্টি অধিনায়কের কিছু রহস্য উন্মোচন করলেন ‘রহস্যময়’ এই ক্যারিবীয় স্পিনার, ‘ও ভালো করছে। দলের সবাইকে নিয়ে এগোচ্ছে। দলের সব সদস্যের শক্তির জায়গায় মনোযোগ দিয়ে ঠিক করছে কাকে কী করতে হবে। সে অধিনায়ক হিসেবে অনেক নির্ভার। খেলোয়াড়দের কাছ থেকে সেরাটাই পাচ্ছে।’নিজেদের গত ম্যাচেই টি-টোয়েন্টিতে প্রথম স্পিনার হিসেবে ৩০০তম উইকেট পূর্ণ করেছেন নারাইন। সর্বোচ্চ উইকেট-শিকারিদের তালিকায় অবশ্য তাঁর অবস্থান তৃতীয়। নিজের এই অর্জন নিয়ে খুব একটা উচ্ছ্বসিত মনে হলো না নারাইনকে, ‘ক্রিকেটে আপনি সব সময়ই ভালো করতে চাইবেন। ভালো কিছু করা মানে হচ্ছে আপনি ক্রিকেট নিয়ে কাজ করছেন, এটাতেই মনোযোগ দিচ্ছেন। আশা করি, ভবিষ্যতে এমন আরও কিছু অর্জন হবে। আমি ধাপে ধাপে, ম্যাচ ধরে ধরে এগোতে চাই।’
