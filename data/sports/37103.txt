

প্রস্তুতি শেষ, এবার পরীক্ষায় বসার পালা। তাসকিন আহমেদ-আরাফাত সানি—দুজনই আজ রাতে বোলিং অ্যাকশন পরীক্ষা দিতে উড়াল দিচ্ছেন অস্ট্রেলিয়ায়। বাংলাদেশ দলের দুই বোলারই আশাবাদী, পেরিয়ে যাবেন সব বাধা।
সকালে যখন কোর্টনি ওয়ালশের ক্লাসে বাংলাদেশ দলের পেসাররা, তাসকিন তখন অন্য কাজে ব্যস্ত। রাত ১১টা ৫০ মিনিটে সানির সঙ্গে তাঁর অস্ট্রেলিয়ার ফ্লাইট। পরীক্ষা মানেই টেনশন। স্নায়ুচাপে ভুগছেন তাসকিনও। তবে পরীক্ষায় ভালো করার আশা বাংলাদেশ দলের এই ফাস্ট বোলারের, ‘চার-পাঁচ মাস কঠোর পরিশ্রম করেছি। ইতিবাচক আশা নিয়ে ফিরব। সবাই দোয়া করবেন যাতে আমরা দুজনই আবার আন্তর্জাতিক ম্যাচে ফিরতে পারি, পরের সিরিজ থেকেই খেলতে পারি। আমরা শতভাগ চেষ্টা করেছি। আত্মবিশ্বাস আছে ভালো কিছুই হবে।’গত মার্চে চেন্নাইয়ের পরীক্ষায় অভিযোগ উঠেছিল তাসকিনের বাউন্সার বোলিং নিয়ে। তিনি অবশ্য এখন নির্দিষ্ট কোনো সমস্যা নয়, ভাবছেন পুরো পরীক্ষা নিয়েই, ‘ছোট-বড় বলে নয়, একটা বলেও সমস্যা হতে পারে। পরীক্ষা তো পরীক্ষাই। একটু টেনশন কাজ করেই। তবে শতভাগ দিয়ে সব বাধা কাটিয়ে আসব ইনশা আল্লাহ।’পরীক্ষা নিয়ে চাপ অনুভব করেছেন সানিও। তবে তিনিও পরীক্ষায় উতরে যেতে আশাবাদী, ‘এত দিন অনেক পরিশ্রম করেছি। বোলিং রিভিউ কমিটি, কোচিং স্টাফ সবাই আমাদের অনুপ্রাণিত করেছে। পরীক্ষা যেহেতু, একটু তো চাপ কাজ করবেই। তবে নিজেদের কাজটা ঠিকঠাক করতে পারলে আবার ফিরে আসতে পারব।’সানি শারীরিকভাবে বেশ অসুস্থ। কদিন ধরে জ্বরে ভুগছেন। এটি খানিকটা চিন্তার কারণ হয়ে দাঁড়ালেও মানসিকভাবে শক্ত থাকার চেষ্টা করছেন সানি, ‘হাতে দুদিন সময় আছে। আশা করি সেরে উঠতে পারব। কালও খুব বাজে অবস্থায় ছিলাম। আজ কিছুটা ভালো। যত তাড়াতাড়ি সুস্থ হতে পারব, পরীক্ষাটা তত সহজ হয়ে যাবে।’
