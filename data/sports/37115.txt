
সর্বশেষ ম্যাচে শিখর ধাওয়ান পারেননি, আজ নমন ওঝা পেরেছেন। সেদিন প্রথম বলেই উইকেট পেতে পেতেও না পাওয়ার দুঃখটা ঘুচল মুস্তাফিজের। আজ প্রথম বলেই উইকেট পেলেন, আইপিএলে সেরা বোলিংও হলো মুস্তাফিজুর রহমানের। একই সঙ্গে জ্বলে উঠলেন সানরাইজার্স হায়দরাবাদের অন্য বোলাররাও। বোলারদের কৃতিত্বেই আজ মুম্বাই ইন্ডিয়ানসকে ৮৫ রানে হারিয়ে দিয়েছে হায়দরাবাদ।
এবারের আইপিএলে হায়দরাবাদের ম্যাচের মুখস্থ স্ক্রিপ্ট—ষষ্ঠ ওভারে মুস্তাফিজের হাতে বল। কিন্তু আজ যাঁরা নিয়ম মেনে মুস্তাফিজের বল দেখতে টিভির সামনে দাঁড়িয়েছেন, তাঁরা বড় এক ধাক্কাই খেলেন। এ কী, ষষ্ঠ ওভারে নেহরা ! ষষ্ঠ ওভার পেরিয়ে সপ্তম, অষ্টম এমনকি নবম ওভারও চলে গেল—মুস্তাফিজের দেখা নেই! অপেক্ষার অবসান হলো দশম ওভারে। ততক্ষণে ম্যাচের উত্তেজনা শেষ। ১৭৭ তাড়া করতে নেমে ৯ ওভার শেষে মুম্বাইয়ের স্কোর ৫০/৬। সেটি ৫০/৭ হয়ে গেল মুস্তাফিজের প্রথম বলে। তবে সে আউট ফিরিয়ে আনল মুস্তাফিজের আন্তর্জাতিক ক্রিকেটের প্রথম উইকেটের স্মৃতি। ব্যাটসম্যানকে বিভ্রান্ত করে বল উইকেটকিপারের কাছে। তীব্র আবেদন, আউট! কিন্তু রিপ্লেতে দেখা গেল বল ব্যাটে লাগেনি! শহীদ আফ্রিদির আউটের স্মৃতি ফিরিয়ে এনে ফিরলেন হার্দিক পান্ডিয়া। পরের ওভারের প্রথম বলেই ফিরলেন টিম সাউদি। এবারও ওঝার ক্যাচ, এবার আর ব্যাটে বল লেগেছে কি না সন্দেহ নেই। মুস্তাফিজের শেষ উইকেটটি এল তাঁর তৃতীয় ওভারের শেষ বলে। তাঁর স্লোয়ারে বিভ্রান্ত মিচেল ম্যাকলেনাহান ক্যাচ তুলে দেন হেনরিকেসের হাতে। ৩ ওভারে ১৬ রানে ৩ উইকেট, আইপিএলে মুস্তাফিজের সেরা বোলিং। তবুও আজ হায়দরাবাদের সেরা বোলিং নয়। ১৫ রানে ৩ উইকেট নিয়ে এগিয়ে আশিস নেহরা।এর আগে ধাওয়ানের ৫৭ বলে ৮২ রানের ইনিংস হায়দরাবাদকে এনে দিয়েছিল ১৭৭ রান। সেটিকেই দূরতিক্রম্য পাহাড় বানিয়ে দেন ভুবনেশ্বর কুমার, নেহরা ও বারিন্দর স্রানরা। আর সমাপ্তি টানেন মুস্তাফিজ।
