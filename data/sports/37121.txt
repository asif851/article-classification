
অস্ট্রেলীয় ক্রিকেট দলের বাংলাদেশ সফরের ব্যাপারে চূড়ান্ত সিদ্ধান্ত জানা যেতে পারে বুধবারের মধ্যেই। অগ্রবর্তী দল হিসেবে বাংলাদেশের নিরাপত্তা পর্যবেক্ষণে আসা তিন সদস্যের প্রতিনিধি দল কালই তাঁদের অভিজ্ঞতা বিনিময়ের জন্য বৈঠকে বসবে অস্ট্রেলীয় ক্রিকেটার ও ক্রিকেট অস্ট্রেলিয়ার কর্তাব্যক্তিদের সঙ্গে।গত শুক্রবার অস্ট্রেলিয়ার পররাষ্ট্র ও বাণিজ্য বিষয়ক দপ্তর (ডিএফএটি) সম্ভাব্য জঙ্গি হামলার আশঙ্কায় অস্ট্রেলীয় নাগরিকদের জন্য বাংলাদেশকে ‘অনিরাপদ’ হিসেবে অভিহিত করে প্রতিবেদন প্রকাশ করে। সেই প্রতিবেদন আমলে নিয়ে ক্রিকেট অস্ট্রেলিয়া বাংলাদেশ সফর স্থগিত ঘোষণা করে। অস্ট্রেলিয়া দলের বাংলাদেশে পা রাখার কথা ছিল গতকাল সোমবারই।বুধবার বাংলাদেশ সফর করে যাওয়া প্রতিনিধি দল এই ডিএফএটির সঙ্গেও বৈঠকে মিলিত হবে। অস্ট্রেলীয় ক্রিকেট দলের বাংলাদেশ সফরের ব্যাপারে চূড়ান্ত সিদ্ধান্ত গ্রহণের ব্যাপারে ডিএফএটির সঙ্গে এই বৈঠকটি যথেষ্ট গুরুত্বপূর্ণ হিসেবে বিবেচিত হচ্ছে। সূত্র: সিডনি মর্নিং হেরাল্ড।
