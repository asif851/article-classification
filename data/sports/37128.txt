
রিয়াল মাদ্রিদের বাঁ প্রান্ত দিয়ে ছুটছেন ক্রিস্টিয়ানো রোনালদো। আশপাশে ডিফেন্ডারদের ভিড় দেখে বল পাঠালেন অন্য প্রান্তে। উড়ে আসা সে বল আলতো পায়ে বুঝে নিলেন লিওনেল মেসি! শরীরের এক মোচড়ে ছিটকে ফেললেন গায়ের সঙ্গে লেগে থাকা ডিফেন্ডারকে। তারপর নিখুঁত জোরালো এক শট, গোল! 
কল্পনায়ও হয়তো এমন দৃশ্যের কথা ভাবেননি কোনো রিয়াল সমর্থক! তবে ফ্লোরেন্তিনো পেরেজ এমন দৃশ্যের কথা ভাবেন মাঝে মাঝে। আর সময়টা যদি হতো ২০০২ কিংবা ২০০৩, তবে সে কল্পদৃশ্যকে পেরেজ বাস্তবে রূপ দেওয়ার চেষ্টা করতেন। মেসিকে যে রিয়াল কেনার চেষ্টা করেছে, এটা কোনো গোপন খবর নয়। পেরেজ নিজেও বেশ কয়েকবার প্রস্তাব পাঠিয়েছেন বার্সেলোনা ফরোয়ার্ডকে। কিন্তু সেটা আর আলোর মুখ দেখেনি। তবে মেসি পেরেজের প্রথম যুগে (২০০০ সালে রিয়াল সভাপতি হয়েছেন) খেললে, অবশ্যই সর্বস্ব দিয়ে চেষ্টা করতেন। পেরেজ লুই ফিগোকে ঠিক যেভাবে রিয়ালে এনেছিলেন, সেভাবে! এমনকি মেসি বর্তমানে যে অবস্থায় আছেন, সে অবস্থায় তাঁকে পেলেও দলে আনার চেষ্টা করতেন। ৩০ বছরের মেসিও যে মেসি! ঠিক যেভাবে ২৯ বছরের জিনেদিন জিদানকে কিনতে দলবদলের রেকর্ড ভেঙেছিলেন পেরেজ, ‘প্রথমবার যদি মেসি থাকত, অবশ্যই ওর পেছনে ছুটতাম আমি। সে জিদানের মতো খেলোয়াড়।’ রিয়ালের সভাপতি হিসেবে প্রথম দফায় ‘তারকাপুঞ্জ’ বানানোর সিদ্ধান্ত নিয়েছিলেন পেরেজ। ফিগো, জিদান ছাড়াও একে একে ডেভিড বেকহাম, রোনালদো ও মাইকেল ওয়েনের মতো সব খেলোয়াড় ড্রেসিংরুম ভাগাভাগি করেছিল। তবে বর্তমান পেরেজ এখন ভিন্ন। বড় বড় নামের চেয়ে ভবিষ্যতে তারকা হতে পারেন, এমন খেলোয়াড়েই আগ্রহ বেশি এখন রিয়ালের। এ কারণেই মেসিকে আর দলে টানার আশা করেন না পেরেজ। রেডিও কাদেনা এসইআরকে বলেছেন, ‘আমার প্রথম মেয়াদে হলে, সম্ভবত। কিন্তু সে এখন বার্সেলোনার খেলোয়াড়। ছোটবেলা থেকেই সেখানে আছে। এখন ব্যাপারটা খুব কঠিন।’ শব্দচয়নটা কি খেয়াল করেছেন? পেরেজ ‘কঠিন’ বলেছেন, ‘অসম্ভব’ নয়। বার্সেলোনার সঙ্গে এখনো নতুন চুক্তি করেননি মেসি। জানুয়ারির আগে নতুন চুক্তি না করলে, তখন যেকোনো ক্লাবের সঙ্গে কথা বলতে পারবেন আর্জেন্টাইন ফরোয়ার্ড। আসছে জুনেই তখন মুফতে নতুন ক্লাবে চলে যেতে পারবেন মেসি। তবে কি পেরেজ সে অপেক্ষাতেই আছেন? সূত্র: এএস, গোল।
