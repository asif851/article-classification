
ছাত্ররা চেয়েছিলেন তিনি থাকুন। আর্জেন্টাইন ফুটবল ফেডারেশনের চাওয়াটাও ছিল তাই। কিন্তু আলেসান্দ্রো সাবেলা থাকলেন না। দুদিন আগে আর্জেন্টাইন প্রচারমাধ্যম জানিয়েছে, সাবেলা আর্জেন্টিনা কোচের পদ থেকে সরে দাঁড়িয়েছেন। গত পরশু সংবাদ সম্মেলনে আনুষ্ঠানিকভাবে সিদ্ধান্তটা জানানোর কথা ছিল। কিন্তু ফেডারেশন প্রেসিডেন্ট হুলিও গ্রন্দোনার মৃত্যুর কারণে সেটি স্থগিত করা হয়েছে। সাবেলার বিদায়ে অবধারিতভাবেই প্রশ্নটা চলে আসে যে পরবর্তী কোচ কে হচ্ছেন? আর্জেন্টাইন প্রচারমাধ্যম জানাচ্ছে, বার্সেলোনার বিদায়ী কোচ জেরার্ডো মার্টিনোই দৌড়ে এগিয়ে। মার্টিনোর অবশ্য জাতীয় দলে কাজ করার অভিজ্ঞতাও আছে। ২০১০ বিশ্বকাপে প্যারাগুয়ের কোচ ছিলেন তিনি। ব্রাজিল বিশ্বকাপে কলম্বিয়ার কোচ হোসে পেকারম্যানের নামও শোনা যাচ্ছে। মার্টিনো এখন ফাঁকা আছেন, তবে পেকারম্যান কলম্বিয়া কোচের পদ কাল পর্যন্ত ছাড়েননি। পেকারম্যান অবশ্য ২০০৬ বিশ্বকাপে আর্জেন্টিনার কোচ ছিলেন। সেবার জার্মানির কাছে কোয়ার্টার ফাইনালে দৌড় থেমেছিল আলবিসেলেস্তেদের। তবে কাল পর্যন্ত আর্জেন্টাইন ফেডারেশনও আনুষ্ঠানিকভাবে কিছু জানায়নি। তবে ঘোষণাটা শিগগিরই চলে আসার কথা। ৩ সেপ্টেম্বর জার্মানির সঙ্গে প্রীতি ম্যাচ খেলবে আর্জেন্টিনা, পরের বছর চিলিতে আছে কোপা আমেরিকা। এমন সময় নতুন একজন কোচ দরকারই। সাবেলার সিদ্ধান্তটা অবশ্য ঠিক বিস্ময় হয়ে আসেনি। বিশ্বকাপ ফাইনালের দুদিন আগে সাবেলার এজেন্ট ইউজেনিও লোপেজ প্রথম আভাস দিয়েছিলেন, সাবেলা সরে দাঁড়াতে পারেন। দুই সপ্তাহ আগে সাবেলার কথায়ও ছিল সেটারই প্রতিধ্বনি, ‘কখনো কখনো আপনার উদ্যমের ঘাটতি দেখা দিতে পারে। সেটা আপনাকে পূরণ করতে হবে। আমাকে ভাবতে হবে আমি নিজের শতভাগ দেওয়ার মতো অবস্থায় আছি কি না।’ কথায় স্পষ্ট করে সরে দাঁড়ানোর ইঙ্গিত দেননি, কিন্তু বিদায়ের একটা অনুরণন ঠিকই ছিল। দুদিন আগে সেটাই নিশ্চিত করলেন ৫৯ বছর বয়সী আর্জেন্টাইন। অথচ এমন নয় যে, ব্যর্থতার দায় তাঁকে বইতে হচ্ছে। বিশ্বকাপে যা করেছেন, তাতে সাবেলাকে সফলই বলতে হবে। ২০১১ সালে দায়িত্ব নেওয়ার পর আর্জেন্টিনাকে বিশ্বকাপে নিয়ে এসেছিলেন মসৃণ গতিতেই। ব্রাজিলে তো শিরোপার স্বপ্নপূরণ থেকে মাত্র এক ধাপ দূরে থেমে যেতে হয়েছে। ২৪ বছর পর প্রথমবারের মতো আর্জেন্টিনাকে নিয়ে গিয়েছেন ফাইনালে। মারিও গোটশের গোলটা শেল হয়ে বিঁধেছে তাঁর বুকে। ভঙ্গুর রক্ষণের জন্য যে দলের ‘দুর্নাম’ ছিল, সেই রক্ষণকেই গড়ে তুলেছিলেন চীনের প্রাচীরের মতো যূথবদ্ধ। এককাট্টা হয়ে খেলাতে পেরেছেন পুরো দলকে। শেষ পর্যন্ত শিরোপা জেতাতে পারেননি বটে, তবে দলকে ফাইনালে নিয়ে যাওয়ার জন্য সাবেলাকে কৃতিত্ব দিতেই হবে। রয়টার্স।
