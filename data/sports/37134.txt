
বাংলাদেশ সফরের দল এখনো ঘোষণা করেনি ইংল্যান্ড। দল ঘোষণা করা হবে আগামী শুক্রবার। তবে যে দিনক্ষণ বেঁধে দিয়ে​ছিল ইসিবি, এর মধ্যেই দুজন খেলোয়াড় এই সফর থেকে নাম প্রত্যাহার করে নিয়েছেন। ইসিবির আশা, আর কোনো খেলোয়াড় সরে যাবেন না। অন্তত তাদের কাছে সেই বার্তাই দেওয়া হয়েছে। দুজন বাদে তাই পুরো শক্তির ইংল্যান্ড দলই আসতে পারে এই সফরে। 
এর আগে ইংলিশ সংবাদমাধ্যমের বরাতেই জানা গিয়েছিল, এউইন মরগান আর অ্যালেক্স হেলস এই সফরে আসতে রাজি নন। দুজন অবশেষে তাঁদের আপত্তির কথা আনুষ্ঠানিকভাবে জানিয়ে দিয়েছেন। মরগান অধিনায়ক হয়েও এমন সিদ্ধান্ত নেওয়ায় ইংলিশ সংবাদমাধ্যমই সমালোচনা করছে। ইসিবির ক্রিকেট পরিচালক অ্যান্ড্রু স্ট্রাউসও হতাশার কথা বলেছেন, ‘এউইন আর অ্যালেক্সের সিদ্ধান্ত আমরা বুঝি, সম্মান করি। তারপরও বাংলাদেশ সফরে যে ওরা যাচ্ছে না, এতে আমরা খুবই হতাশ। বাংলাদেশ সফরের নিরাপত্তাব্যবস্থা নিয়ে আমরা সব খেলোয়াড়ের সঙ্গে ​খোলাখুলি ও সততার সঙ্গে​ আলোচনা করেছি। ​এই পর্যায়ে আমরা আশা করছি, আর কোনো খেলোয়াড় এই সফর থেকে সরে যাবে না। বাংলাদেশ সফরের চূড়ান্ত দল ঘোষণা করা হবে শুক্রবার।’স্ট্রাউস আবার আশ্বস্ত করেছেন, ‘ইংল্যান্ডের যেকোনো বিদেশি সফরেই খেলোয়াড় ও দলের কর্মীদের নিরাপত্তা ইসিবির কাছে সব সময়ই সর্বোচ্চ গুরুত্ব পায়। পাঁচ সপ্তাহ ধরে আমাদের সফরে আমরা বাংলাদেশের পরিস্থিতি ক্রমাগতভাবে পর্যবেক্ষণ করে যাব। পরামর্শ এবং সঠিক পদক্ষেপগুলোই নেব।’বাংলাদেশ সফরে কেউ যদি না যেতে চান, সেটি জানাতে সপ্তাহান্তের শনি-রবিবার পর্যন্ত সময় দিয়েছিল ইসিবি। নির্ধারিত সময়ের মধ্যে এই দুজন বাদে আর কোনো খেলোয়াড় আপত্তির কথা জানাননি। ফলে ইংল্যান্ড এই সফরে পূর্ণশক্তির দল নিয়েই আসতে পারে। অবশ্য বাংলাদেশ সফরে নতুন মুখদের সুযোগ দেওয়ার কথাও ভাবছে ইংল্যান্ড। বিশেষ করে টেস্ট সিরিজে।দুটি টেস্ট ও তিনটি ওয়ানডে খেলতে ৩০ সেপ্টেম্বর বাংলাদেশে আসবে ইংল্যান্ড। প্রথমে আসবে ওয়ানডে দল, যার নেতৃত্বে এখন থাকবেন জস বাটলার। টেস্ট দলের বাকি সদস্যরা আসবেন পরে।

