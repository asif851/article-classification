
বসন্ত এল বলে। অপেক্ষা আর মাত্র তিন দিনের। তার আগেই অবশ্য বসন্ত এসে গেল বাংলাদেশের গলফ অঙ্গনে। আজ শুরু দ্বিতীয় বসুন্ধরা বাংলাদেশ ওপেনকে ঘিরে নিজেকে রাঙিয়েছে কুর্মিটোলা গলফ ক্লাব। সব প্রস্তুতি সম্পন্ন, এবার এশিয়ান ট্যুরের এই টুর্নামেন্টের শিরোপা লড়াইয়ে নেমে পড়ছেন বাংলাদেশসহ ৩০টিরও বেশি দেশের ১৩৮ গলফার। পাঁচজন অ্যামেচার গলফারসহ বাংলাদেশের প্রতিযোগী ৩১ জন।গলফ কোর্সের বিস্তীর্ণ সবুজে চোখটা বেশি খুঁজবে ঘরের ছেলে সিদ্দিকুর রহমানকে। দুইবারের এশিয়ান ট্যুর চ্যাম্পিয়ন সিদ্দিকুর এবার আক্ষেপ ঘোচাবেন গতবারের ব্যর্থতার, ভক্তদের চাওয়া এটাই। তবে জিততেই হবে, এমন ভাবনা নিয়ে এবার আর খেলতে নামছেন না সিদ্দিকুর। গতবার শিরোপার লড়াইয়ে নেমে শেষ পর্যন্ত ৩৮তম হয়েছিলেন। সেই অভিজ্ঞতা থেকেই কিনা কাল সংবাদ সম্মেলনে জানালেন, ‘গতবার ভালো করতে পারিনি। চাপটা বোধ হয় একটু বেশিই নিয়ে ফেলেছিলাম। আমার সব ভাবনা ছিল টুর্নামেন্ট জেতা নিয়ে। এবার চেষ্টা করব নির্ভার থাকতে। আমি খেলাটা উপভোগ করতে চাই। এবার আবহাওয়াটাও ভালো, কোর্সও খুব ভালো অবস্থায় আছে। চ্যালেঞ্জ নেওয়ার জন্য আমি তৈরি।’সিদ্দিকুর ছাড়া টুর্নামেন্টে অংশ নেওয়া সবচেয়ে পরিচিত মুখ থাবর্ন ভিরাতচান্ত। বাবার অসুস্থতার কারণে শেষ মুহূর্তে নাম প্রত্যাহার করেছেন বর্তমান চ্যাম্পিয়ন সিঙ্গাপুরের মারদান মামাত। কাল অবশ্য সংবাদ সম্মেলনে আসেননি এশিয়ান ট্যুরের রেকর্ড শিরোপাজয়ী ভিরাতচান্ত। তবে সিদ্দিকুরের সঙ্গে এসেছিলেন গত সপ্তাহে শেষ হওয়া মিয়ানমার ওপেনের শীর্ষ দশে থাকা দুই খেলোয়াড় যুক্তরাষ্ট্রের ক্যাসি ও’টুল ও দক্ষিণ কোরিয়ার ইকিউন চ্যাং। ২০১৫ সালে এশিয়ান ডেভেলপমেন্ট ট্যুরের অর্ডার অব মেরিট চ্যাম্পিয়ন ও’টুলের এশিয়ান ট্যুরে অভিষেক হয়েছিল বাংলাদেশ ওপেনেই। মার্কিন এই গলফার তো প্রেমেই পড়ে গেছেন কুর্মিটোলার, ‘এখানে আবার এসে খুব ভালো লাগছে। আমি এই গলফ কোর্সটাকে দারুণ পছন্দ করি।’আজ সকাল ৬টা ৫০ মিনিটে শুরু হবে প্রথম রাউন্ডের খেলা। সিদ্দিকুর শুরু করবেন দুপুর ১২টা ২৫ মিনিটে এক নম্বর হোলে।
