
 
পাঁচ ম্যাচের ওয়ানডে সিরিজে ছিলেন না। তবে আঙুলের চোট কাটিয়ে দক্ষিণ আফ্রিকার বিপক্ষে টি-টোয়েন্টি সিরিজের দলে ফিরেছেন ফাস্ট বোলার নুয়ান কুলাসেকারা।আজ বৃহস্পতিবার ঘোষিত ১৫ সদস্যের দলে নির্বাচকেরা ফিরিয়ে এনেছেন আরও কয়েকজনকে। পঞ্চম ওয়ানডেতে বিশ্রামে থাকা মাহেলা জয়াবর্ধনে ও লাসিথ মালিঙ্গা ফিরেছেন। ফিরেছেন ওয়ানডে সিরিজের দলে ঠাঁই না পাওয়া স্পিনার জিভান মেন্ডিসও। স্পিনার রঙ্গনা হেরাথকে অবশ্য দলের বাইরে পাঠিয়েছেন নির্বাচকেরা।আইসিসির টি-টোয়েন্টি র‌্যাঙ্কিংয়ের এক নম্বর দল শ্রীলঙ্কা। অন্যদিকে দক্ষিণ আফ্রিকার অবস্থান ষষ্ঠ। তিন ম্যাচের টি-টোয়েন্টি সিরিজ মাঠে গড়াবে কাল শুক্রবার, কলম্বোতে। পরবর্তী ম্যাচ দুটি অনুষ্ঠিত হবে রবি ও মঙ্গলবার, হাম্বানটোটায়।
শ্রীলঙ্কা টি-টোয়েন্টি দল: দিনেশ চান্ডিমাল (অধিনায়ক), লাসিথ মালিঙ্গা, কুশল পেরেরা, তিলকরত্নে দিলশান, কুমার সাঙ্গাকারা, মাহেলা জয়াবর্ধনে, অ্যাঞ্জেলো ম্যাথুস, লাহিরু থিরিমান্নে, অ্যাঞ্জেলো পেরেরা, জিভান মেন্ডিস, থিসারা পেরেরা, নুয়ান কুলাসেকারা, সুরাঙ্গা লাকমাল, সাচিত্র সেনানায়েকে ও অজন্তা মেন্ডিস। সূত্র: রয়টার্স।
