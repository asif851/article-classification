
মাত্র দুটি সিরিজের সাফল্যই আবারও টেস্ট র‌্যাঙ্কিংয়ের শীর্ষে নিয়ে এসেছে অস্ট্রেলিয়াকে। ২০০৯ সালের আগস্টের পর এই প্রথমবারের মতো টেস্টের শীর্ষ দল তারা। গত অ্যাশেজে ইংল্যান্ডকে হোয়াইটওয়াশ করার পাশাপাশি দক্ষিণ আফ্রিকায় সিরিজ জয়ই এক নম্বর স্থানটি ফিরিয়ে দিয়েছে তাদের। অন্যদিকে আইসিসির হিসাব থেকে পুরো ২০১০-১১ সাল বাদ পড়ে যাওয়ায় ২০১২ সালের পর এই প্রথমবারের মতো টেস্ট র‌্যাঙ্কিংয়ের দ্বিতীয় স্থানে নেমে গেছে দক্ষিণ আফ্রিকা। তৃতীয়, চতুর্থ এবং পঞ্চম স্থানগুলোতে আছে যথাক্রমে ইংল্যান্ড, পাকিস্তান ও ভারত। বাংলাদেশের অবস্থান যথারীতি দশে।
টেস্টের পাশাপাশি ওয়ানডে র‌্যাঙ্কিংয়েও ভারতকে দ্বিতীয় স্থানে ঠেলে দিয়ে শীর্ষস্থানে এখন অস্ট্রেলিয়া। তৃতীয় স্থানে আছে শ্রীলঙ্কা। চতুর্থ ও পঞ্চম স্থানটি যথাক্রমে ইংল্যান্ড ও দক্ষিণ আফ্রিকার। জিম্বাবুয়েকে পেছনে ফেলে ওয়ানডে র‌্যাঙ্কিংয়ে নবম স্থানে আছে বাংলাদেশ। আটে আছে ওয়েস্ট ইন্ডিজ। রয়টার্স।
