
বিসিবি একাডেমি মাঠে সতীর্থদের সঙ্গে খানিকক্ষণ গা গরম করেই ক্রিস গেইল চলে গেলেন নেটে। সেখানে গেইল-ঝড়ের নমুনা মিলল কমই। ঘেরাটোপে ঝড় তুলতে তাঁর পছন্দ নয়, জ্যামাইকান ওপেনার ঝড় তুলতে ভালোবাসেন ২২ গজের মুক্তমঞ্চে!টি-টোয়েন্টিতে তাঁর ৮২২৪ রান, সবার ওপরে। সেঞ্চুরি সংখ্যায় ধারেকাছেও কেউ নেই। ১৬ সেঞ্চুরি নিয়ে একেবারে চূড়ায়। তাঁর পরে ৭ সেঞ্চুরির ব্রেন্ডন ম্যাককালাম। এমন পরিসংখ্যান যাঁর নামের পাশে, যেকোনো টি-টোয়েন্টি টুর্নামেন্টে অতি কাঙ্ক্ষিত চরিত্র তো হবেনই।বাংলাদেশে পা রেখেই বিপিএল উৎসবে যোগ করেছেন আরেকটি রং। চোটের কারণে আসতে এবার একটু দেরিই হয়েছে। তাতে খুব একটা সমস্যা হওয়ার কথা নয়। হাতের কাছেই রয়েছে আগের দুই আসরের উদাহরণ। এখনো পর্যন্ত বিপিএলে সর্বোচ্চ ৩ সেঞ্চুরি তাঁর। ৬ ম্যাচে ১০০.৫ গড়ে রান ৪০২। এবারও রাঙাতে চান জ্যামাইকান ওপেনার, ‘বাংলাদেশে আবার আসতে পেরে ভালো লাগছে। এখানে যখনই খেলেছি, ভালো করেছি। এবার আমার দলও খুব ভালো খেলছে। এ কারণে চাপ কিছুটা কম অনুভব হচ্ছে। চোট থেকে ফেরার পর কাল (আজ) প্রথম মাঠে নামছি। ম্যাচে ভালো কিছু করার চেষ্টা করব।’মাঠের বাইরে আমুদে আর ২২ গজে সংহার মূর্তি—গেইলের উপস্থিতি মানেই ভিন্ন কিছু। তো নতুন কী উপহার দিচ্ছেন বরিশাল বুলস ওপেনার? চোট থেকে ফেরা গেইল নিশ্চয়তা এখনো না দিলেও দ্রুত স্বরূপে ফেরারই প্রতিশ্রুতি দিলেন, ‘আমি তো এ রকমই! সব সময় সবাইকে উপভোগ্য কিছু উপহার দিতে চাই। সবাই আমার কাছে রান চায়। মাত্রই চোট থেকে উঠেছি। একটু চাপে আছি। অবশ্য এ রকম পরিস্থিতিতে অভ্যস্ত। যত তাড়াতাড়ি সম্ভব ২২ গজে নিজেকে ফিরে পেতে চাই। আর খেলার আগে নেট অনুশীলনটা খুবই কাজে দেয়।’কদিন আগে টুইট করে জানিয়েছিলেন নিজের নতুন ব্র্যান্ডের ব্যাটের কথা। তবে তাতে বোলারদের জন্য বিশেষ কোনো বার্তা ছিল না বলেই দাবি বরিশাল ওপেনারের, ‘ওটা ছিল নতুন ব্যাট, হাতে পেয়েছিলাম। সেখানে বোলারদের জন্য বিশেষ কোনো বার্তা নেই। কিছু কম তো আর করিনি, নতুন করে কিছু চাওয়ার নেই।’সৌজন্যের খাতিরেই কি বোলারদের ভড়কে দিতে চাইলেন না টি-টোয়েন্টি ইতিহাসের সবচেয়ে বেশি রান, সেঞ্চুরি ও ছক্কার মালিক?
