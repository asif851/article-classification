
বিপত্তি শুরু খুলনা টেস্টের দ্বিতীয় দিনেই। অনামিকায় চোট পেলেন মুশফিকুর রহিম। সে চোটের ধাক্কা এখনো কাটিয়ে উঠতে পারেননি বাংলাদেশ দলের টেস্ট অধিনায়ক। অবস্থা এমন দাঁড়িয়েছে ১০ জুন শুরু হতে যাওয়া ভারতের বিপক্ষে একমাত্র টেস্টে তাঁর উইকেটকিপিং না করার সম্ভাবনাই বেশি। এমনই ইঙ্গিত দিয়েছেন বিসিবি সভাপতি নাজমুল হাসান।খুলনা টেস্টে আঙুলে ব্যথা পাওয়ায় মুশফিকের বদলে কিপিং গ্লাভস তুলে নিয়েছিলেন ইমরুল কায়েস ও মাহমুদুল্লাহ। পরে আঙুলের চোট নিয়ে মুশফিক খেলেছিলেন ঢাকা টেস্টেও। তবে উইকেটের পেছনে খুব একটা স্বাচ্ছন্দ্য বোধ করেননি। তখন এও প্রশ্ন উঠেছিল, চোটের পরও মুশফিক কেন মিরপুর টেস্টে খেললেন? খেলাটা তাঁর জন্য ভালোর চেয়ে তো ক্ষতিই করেছে বেশি। ওই টেস্টে দুই ইনিংসে ১২ ও ০ রানে আউট হয়েছিলেন মুশফিক। সিরিজের শেষ টেস্টটি প্রায় দেড় দিন বাকি থাকতেই হেরেছিল দারুণ ছন্দে থাকা বাংলাদেশ।আজ শেরেবাংলা স্টেডিয়ামে বিসিবি সভাপতি জানালেন, ‘ভারতের বিপক্ষে প্রথম টেস্টে উইকেটরক্ষক হিসেবে মুশফিককে নাও দেখা যেতে পারে। তার আঙুলের ব্যথা এখনো পুরোপুরি সেরে না উঠায় এমন সিদ্ধান্ত নেওয়ার সম্ভাবনা রয়েছে।’দলে তখন মুশফিকের ভূমিকা হবে দুটি—অধিনায়ক ও ব্যাটিং। তবে কদিন ধরে মুশফিকের অধিনায়কত্ব নিয়ে নানা কথা ভাসছে বাতাসে। এ প্রসঙ্গে নাজমুল বললেন, ‘এটা আমরা মুশফিকের ওপরই ছেড়ে দিয়েছি। সে সিদ্ধান্ত নেবে অধিনায়কত্ব করবে কী করবে না। আমরা ওর ওপর কিছু চাপিয়ে দেব না। তবে মুশফিকের ব্যাটিং আমাদের কাছে গুরুত্বপূর্ণ। তার জন্য চাপ হয়ে দাঁড়ায়, এমন সিদ্ধান্ত নেব না। টেস্ট ম্যাচে সারা দিন কিপিং করা সহজ কাজও নয়।’
গত কদিন দলের অনুশীলনে মুশফিককে কিপিং করতে দেখা যায়নি। ব্যাট হাতেই বরং বেশি মনোযোগী ছিলেন। তবে উইকেটরক্ষকের অনুশীলনে দেখা গেছে প্রাথমিক দলে থাকা লিটন কুমার দাসকে। প্রধান নির্বাচক ফারুক আহমেদ এ প্রসঙ্গে প্রথম আলোকে বললেন, ‘আমাদের হাতে এখনো নয় দিন সময় আছে। সে ব্যাটিং অনুশীলন করছে। দেখা যাক কতটা উন্নতি করে।’যদি মুশফিক ফিট না হতে পারেন, সে ক্ষেত্রে বিকল্প কী হতে পারে? ফারুক বললেন, ‘সে ক্ষেত্রে বিকল্প কাউকে দলে তো রাখতেই হবে। এখনো এ ব্যাপারে সিদ্ধান্ত না নিলেও সেটা আমাদের মাথায় আছে। মুশফিক তো আর দলের বাইরে যাবে না, ব্যাটসম্যান হিসেবে দলে থাকবেই। আর আমাদের দলে সব সময়ই একজন বিকল্প উইকেটরক্ষক থাকে। এর আগে এনামুল হক ছিল, গত সিরিজে ছিল লিটন।’এবার প্রাথমিক দলে অবশ্য এনামুল-লিটন দুজনই আছেন। উইকেটরক্ষক হিসেবে মুশফিকের বিকল্প এ দুজনের একজন। যতটা না ভারত সিরিজ, টিম ম্যানেজমেন্ট তার চেয়েও বেশি ভাবছে সামনে বাংলাদেশের ক্রিকেটের ব্যস্ত সূচির দিকে। এ কারণেই হালকা চোটে পড়াও কোনো খেলোয়াড়কে নিয়ে বাড়তি ঝুঁকি না নেওয়ার পক্ষেই নীতি নির্ধারকেরা।
