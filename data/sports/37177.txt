
ক্রিকেটে অস্ট্রেলিয়ার সময়টা ভালো যাচ্ছে না। মাঠের খেলায় টানা ব্যর্থতা, দলের মধ্যে কোন্দল-বিশৃঙ্খলার কারণে কোচ মিকি আর্থার বরখাস্ত হয়েছেন ইতিমধ্যেই। এর কয়েক ঘণ্টা পরই দল নির্বাচনের দায়িত্ব থেকে সরে দাঁড়িয়েছেন অস্ট্রেলিয়ার অধিনায়ক মাইকেল ক্লার্ক।
অস্ট্রেলিয়ায় দল নির্বাচন করে পাঁচ সদস্যের একটি প্যানেল। সেই প্যানেলে থাকেন দলের অধিনায়ক ও কোচ। ২০১১ সাল থেকে চলে এসেছে নিয়মটা। অ্যাশেজের আগে কোচ আর্থারকে বরখাস্ত করায় স্বেচ্ছায় দল নির্বাচন-প্রক্রিয়া থেকে সরে দাঁড়িয়েছেন ক্লার্ক।
ফক্সস্পোর্টস জানায়, আজ সোমবার সংবাদ সম্মেলন করে দল নির্বাচন-প্রক্রিয়া পুনর্গঠনের ঘোষণা দিতে পারেন ক্রিকেট অস্ট্রেলিয়ার প্রধান নির্বাহী জেমস সাদারল্যান্ড। আর্থারের উত্তরসূরি ড্যারেন লেহম্যানকে দল নির্বাচন-প্রক্রিয়ায় রাখা হবে কি না, তা স্পষ্ট নয়। ৪৫ বছর বয়সী লেহম্যান এ মুহূর্তে অস্ট্রেলিয়া ‘এ’ দলের প্রশিক্ষণের দায়িত্বে আছেন। লেহম্যানকে আগামী বিশ্বকাপ পর্যন্ত দলের দায়িত্বে রাখার ইচ্ছা ক্রিকেট অস্ট্রেলিয়ার।
