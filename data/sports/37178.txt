
প্রথম বিভাগ ক্রিকেট লিগের খেলা চলছে বিকেএসপির ৪ নম্বর মাঠে। অগ্রণী ব্যাংক ক্রিকেট ক্লাব ও উদয়াচলের মধ্যে। ম্যাচটি নিয়ে আগ্রহ খুব কম মানুষেরই। কিন্তু আজ এই ম্যাচেই ঘটে গেছে দারুণ এক ঘটনা। অগ্রণী ব্যাংকের ওপেনার আজমীর আহমেদ খেলেছেন অপরাজিত ২২২ রানের এক দুর্দান্ত ইনিংস।
প্রথম বিভাগ তো নয়ই, ৫০ ওভারের স্বীকৃত ক্রিকেটে বাংলাদেশে এর আগে কেউ ডাবল সেঞ্চুরি করেছেন কি না, সেটি গবেষণার ব্যাপার। কিন্তু সাম্প্রতিক অতীতে যে এমন কীর্তি আর কারোরই নেই, সেটি বোধ হয় বলে দেওয়াই যায়। ২২২ রান করতে আজমীর খেলেছেন ১৬৮টি বল। এতে আছে ১৬টি করে চার ও ছয়ের মার। তাঁর অনবদ্য ব্যাটিংয়ে টসে হেরে ব্যাটিংয়ে নেমে উদয়াচলের বিপক্ষে ২ উইকেটে ৩৮৩ রান করেছে অগ্রণী ব্যাংক। আজমীরের ২২২ রানের পাশাপাশি সাদ্দাম হোসেন ৪০ বলে করেছেন ৪১। জাভেদও করেছেন ৪১ রান। মাত্র ২১ বলে।অগ্রণী ব্যাংকের সহকারী কোচ জাতীয় ক্রিকেট দলের সাবেক উইকেটকিপার মোহাম্মদ সেলিম। ২০০৩ সালে দেশের হয়ে দক্ষিণ আফ্রিকার বিপক্ষে দুটি টেস্ট ও একটি ওয়ানডে খেলেছিলেন। সেলিম দারুণ উচ্ছ্বসিত আজমীরের এই পারফরম্যান্সে, ‘এই মৌসুমে আজমীর একেবারেই ভালো করতে পারছিল না। লিগের ১২তম ম্যাচে এসে সে প্রথম ফিফটি পেল, সে যে সেই ফিফটিটিকেই ডাবল সেঞ্চুরি বানিয়ে ফেলবে, সেটা ভাবতে পারিনি।’এই প্রতিবেদন লেখার সময় অগ্রণী ব্যাংকের বিশাল সংগ্রহের জবাবে ব্যাট করছিল উদয়াচল। লিগে ১১ ম্যাচে ৯ জয় পাওয়া অগ্রণী ব্যাংক প্রিমিয়ার লিগের দিকে এক পা বাড়িয়েই রেখেছে।
