
প্লে অফ নিশ্চিত হয়ে যাওয়াতেই কি জ্যামাইকা তালওয়াসের খেলায় একটু গা ছেড়ে দেওয়া ভাব? দীর্ঘ বিরতি কাটিয়ে ফ্লোরিডার লডারহিলে আগের দিনই সেন্ট লুসিয়া জুকসের বিপক্ষে বড় হার দেখেছিল জ্যামাইকা তালওয়াস। এক দিন পরেই একই দলের বিপক্ষে হার দিয়ে শেষ হলো গেইল-সাকিবদের রাউন্ড রবিন লিগ মিশন। সেন্ট লুসিয়া জুকসদের বিপক্ষে জ্যামাইকার টানা দ্বিতীয় হারটি ১৭ রানের। প্রথমে ব্যাট করা সেন্ট লুসিয়া নির্ধারিত ২০ ওভারে মাত্র ৩ উইকেট হারিয়ে ১৯৪ রান স্কোরবোর্ডে তোলার পর জ্যামাইকা সেই রান তাড়া করে থেমেছে ১৭৭ রানে। ব্যাটে-বলে এই দিনটিও ছিল সাকিবের জন্য গড়পড়তা। বল হাতে কিছু করতে পারেননি। অবশ্য জ্যামাইকার কমবেশি সব বোলারই বল হাতে বিবর্ণ ছিলেন। আন্দ্রে ফ্লেচার (৭০), জনসন চার্লস (৬৪) আর শেন ওয়াটসনই (৪২*) জ্যামাইকা বোলারদের ওপর খড়্গহস্ত ছিলেন। সাকিব ৩ ওভার বল করে ২১ রান দিয়ে ছিলেন উইকেটশূন্য।  জ্যামাইকার ইনিংসের ১৬.৩ ওভার শেষ হয়ে যাওয়ার পর ব্যাট করতে নামেন সাকিব। ততক্ষণে প্রায় নিশ্চিতই হয়ে গেছে দলের পরাজয়। সাকিব অবশ্য ৯ বল খেলার সুযোগ পেয়েছিলেন। কিন্তু ৯ বলে নিতে পেরেছেন ৯টি সিঙ্গেল।এর আগে সেন্ট লুসিয়ার ১৯৪ রানের জবাবে জ্যামাইকার কেউই বড় ইনিংস খেলতে পারেননি। ক্রিস গেইল কিংবা কুমার সাঙ্গাকারা অল্পতেই ফিরেছেন। গেইলের ব্যাট থেকে আসে ৩০, সাঙ্গাকারার ২৪। এই দুজনের পাশাপাশি চ্যাডউইক ওয়ালটন ১৫, রোভমান পাওয়েল ২৮, আন্দ্রে রাসেল ২১, টিমরয় অ্যালেন ১৯ ও অ্যালেক্স রস ২৩ রান করেন। সেন্ট লুসিয়ার সেরা বোলার ছিলেন শেন শিলিংফোর্ড। ৩০ রানে তিনি নিয়েছেন ২ উইকেট। এ ছাড়া ডেলোর্ন জনসন, জেরোম টেলর ও শেন ওয়াটসন—প্রত্যেকেই নিয়েছেন একটি করে উইকেট। লিগ পর্ব শেষে ক্যারিবীয় প্রিমিয়ার লিগের শীর্ষ চারে আছে যথাক্রমে গায়ানা অ্যামাজন ওয়ারিয়র্স, জ্যামাইকা তালওয়াস, সেন্ট লুসিয়া জুকস ও ত্রিনবাগো নাইট রাইডার্স।
৩ আগস্ট প্রথম প্লে অফে গায়ানার মুখোমুখি হবে জ্যামাইকা। সূত্র: ইএসপিএনক্রিকইনফো।
