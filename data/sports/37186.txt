
ঝামেলা যেন পিছু ছাড়ছে না উমর আকমলের। গত ফেব্রুয়ারিতে ট্রাফিক পুলিশের গায়ে হাত তুলে আইনি ঝামেলায় জড়িয়ে তাঁকে কারাভোগ করতে হয়েছে। পরে মাফমুক্তি চেয়ে এবং এশিয়া কাপে ও টি-টোয়েন্টি বিশ্বকাপে ভালো খেলায় কোনোমতে সেই ঝামেলা থেকে পার পেয়ে যান। এবার তিনি জড়িয়েছেন আরেক ঝামেলায়। তা হচ্ছে নিজ শহর লাহোরের গাদ্দাফি স্টেডিয়ামের এক নিরাপত্তারক্ষীর সঙ্গে বাগবিতণ্ডা।এ মাসের শেষের দিকে বিয়ের পিঁড়িতে বসতে যাচ্ছেন আকমল। পাকিস্তানের সাবেক লেগ স্পিনার আবদুল কাদিরের মেয়ের সঙ্গে তাঁর বিয়ে। সে বিয়েরই দাওয়াতপত্র নিয়ে পিসিবির প্রধান কার্যালয়ে (গাদ্দাফি স্টেডিয়াম) যাচ্ছিলেন তিনি। স্টেডিয়ামের প্রবেশ পথে তাঁকে আটকে দেন এক নিরাপত্তারক্ষী। ওই নিরাপত্তারক্ষী নাকি তাঁকে চিনতে পারেননি। আকমলকে তিনি বলেন, ‘আপনি ভেতরে যেতে পারেন, তবে গাড়ি ভেতরে পার্ক করতে পারবেন না।’ এতে ভীষণ চটে যান আকমল। শুরু হয় বাকযুদ্ধ। একপর্যায়ে রেগেমেগে বিয়ের দাওয়াতপত্র বিলি না করেই স্টেডিয়াম ছেড়ে চলে যান।স্টেডিয়ামে অবশ্য খেলোয়াড়দের গাড়ি পার্ক করার অনুমোদন রয়েছে। কিন্তু আকমলকে যদি নিরাপত্তারক্ষী চিনতেই না পারেন, তবে তিনি পার্কিং করতে দেবেন কী করে? কথা তো এখানেই, দেশের জাতীয় দলের খেলোয়াড়কে কেন চিনতে পারেননি নিরাপত্তারক্ষী। বিষয়টি অবশ্য খতিয়ে দেখার নির্দেশ দিয়েছে পিসিবি।
