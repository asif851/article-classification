
আজ কি জ্বলে উঠবেন বাংলাদেশের বোলাররা? চ্যাম্পিয়নস ট্রফির ফাইনালে উঠতে হলে জ্বলে উঠতেই হবে। টুর্নামেন্টে এখনো যে বাংলাদেশের বোলাররা নিজেদের প্রতি সুবিচার করেননি। একটি পরিসংখ্যান দেখলে বরং তাঁদের গায়ে জ্বালা করার কথা। চ্যাম্পিয়নস ট্রফিতে এখনো পর্যন্ত সবচেয়ে নিষ্প্রভ বোলিং যে বাংলাদেশেরই। এই টুর্নামেন্টে দল হিসেবে সবচেয়ে কম উইকেট। ৪ ম্যাচে বাংলাদেশের বোলাররা উইকেট নিতে পেরেছেন মাত্র ১০টি। 
চ্যাম্পিয়নস ট্রফিতে সেরা বোলিং দল পাকিস্তান। গতকাল কার্ডিফে ফেবারিট ইংল্যান্ডকে হারিয়ে ফাইনালে যাওয়ার দলটির সাফল্যের পেছনে আছেন তাদের বোলাররাই। এখনো পর্যন্ত ৪ ম্যাচে ওভারপ্রতি ৪.৯৪ রান দিয়ে তাঁরা তুলে নিয়েছেন সর্বোচ্চ ২৮ উইকেট। ইংলিশ বোলাররা আছেন পাকিস্তানিদের পরেই। ৪ ম্যাচে তাঁদের উইকেট একটি কম—২৭টি। ভারতের বোলাররা আছেন এর পর। আজকের ইনিংসটা ধরে এখন পর্যন্ত ২৩ উইকেট নিয়েছেন তাঁরা।অস্ট্রেলিয়ার বোলাররা নিয়েছেন ২২ উইকেট। নিউজিল্যান্ডের বোলাররা ১৮টি। ১৬ উইকেট নিয়েছেন শ্রীলঙ্কার বোলাররা। দক্ষিণ আফ্রিকার বোলাররা নিতে পেরেছেন ১৩টি উইকেট। বাংলাদেশ আছে এই তালিকার সবচেয়ে নিচে। ৪ ম্যাচে বাংলাদেশের বোলাররা উইকেট নিতে পেরেছেন মাত্র ১০টি। ১৩ জন বোলার ব্যবহার করে ১০ উইকেট কিন্তু খুব প্রেরণাদায়ী চিত্র নয়। ইংল্যান্ডের বিপক্ষে ৩০৫ রান করেও জিততে পারেনি বাংলাদেশ। সেদিন ইংল্যান্ডের মাত্র ২টি উইকেটই ফেলতে পেরেছিলেন মাশরাফিরা। অস্ট্রেলিয়ার সঙ্গে বৃষ্টিতে পরিত্যক্ত ম্যাচের শিকার ছিল ১টি। নিউজিল্যান্ডের সঙ্গেই যা একটু ভালো বোলিং করতে পেরেছিল বাংলাদেশ। সে ম্যাচে জয়ের পথটা কিন্তু দেখিয়েছিলেন বোলাররাই। তিন শর ওপরে যেখানে কিউইদের রান ওঠার কথা ছিল, সেখানে বোলারদের কৃতিত্বে নিউজিল্যান্ডকে বেঁধে রাখা গিয়েছিল ২৬৫ রানেই। আজও জ্বলে উঠুক মাশরাফিদের বোলিং।
