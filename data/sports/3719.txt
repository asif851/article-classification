
অতিরিক্ত সময়ে মার্কাস রাশফোর্ডের গোল, নাটকীয় এক জয়ে (দুই লেগ মিলিয়ে ৩-২) ইউরোপা লিগের সেমিফাইনালে ম্যানচেস্টার ইউনাইটেড। কিন্তু হোসে মরিনহোর আনন্দে গা ভাসানোর কোনো সুযোগ নেই। অদ্ভুত এক চোটে যে মৌসুম শেষ হয়ে যেতে বসেছে মূল ভরসা জ্লাতান ইব্রাহিমোভিচের।পরশু ওল্ড ট্রাফোর্ডে অতিরিক্ত সময়ের শুরুতে হেড করার পর বেকায়দায় পা পড়েছিল ইব্রাহিমোভিচের। ডান হাঁটুর সে চোটে সঙ্গে সঙ্গে মাঠ ছাড়তে হয়েছে তাঁকে। এর আগে ম্যাচের ২৩ মিনিটেই মাঠ ছেড়েছেন ডিফেন্ডার মার্কোস রোহো। মরিনহো তাই চিন্তিত দল নিয়ে, ‘মনে হয় না এগুলো ছোটখাটো চোট, তবে পরীক্ষার ফল আসার পরই কথা বলতে চাই। তবে খারাপ সংবাদ বলেই মনে হচ্ছে।’ ইউনাইটেডের সঙ্গে এ মৌসুমেই চুক্তি শেষ সুইডিশ স্ট্রাইকারের। সে ক্ষেত্রে এটাই হয়ে যেতে পারে ইউনাইটেডে ইব্রার শেষ ম্যাচ! ইএসপিএন।
