
কী ব্যাটিংটাই না করলেন রুদ্র ধন্দে! বোলারদের বেধড়ক পিটিয়ে করেছেন ডাবল সেঞ্চুরি। সেটিও আবার টি-টোয়েন্টিতে! গত বৃহস্পতিবার মুম্বাইয়ের মাতুঙ্গা জিমখানায় একটি আন্তঃকলেজ টুর্নামেন্টে শুরু থেকেই রুদ্রর ‘রুদ্রমূর্তি’ দেখেছে পি ডালমিয়া কলেজের বোলাররা।রুদ্র ৩৯ বলে করেছে সেঞ্চুরি, সেটি ডাবলে রূপ দিতে খেলেছে আর মাত্র ২৮ বল। অর্থাৎ ৬৭ বলে ডাবল সেঞ্চুরি! তার উইকেট নিতেই পারেনি প্রতিপক্ষের বোলাররা। অপরাজিত ঠিক ২০০ করেই। ২১টি চার আর ১৫টি ছক্কায় সাজানো তার দুর্দান্ত ইনিংসটি। রুদ্রর দল রিজভি কলেজ ২ উইকেট হারিয়ে পেয়েছে ৩২২ রানের বিশাল স্কোর। জবাবে ডালমিয়া কলেজ ১০.২ ওভারে গুটিয়ে গেছে ৭৫ রানেই। রুদ্ররা জিতেছে ২৪৭ রানের বিশাল ব্যবধানে।‘ভাষা হারিয়ে ফেলেছি। যা করেছি তা বিশ্বাসই হচ্ছে না। এটি আমার বাবা-মায়ের জন্য দারুণ এক উপহার—কাল (শুক্রবার) তাঁদের বিয়ের দিন। বাবাই আমার কোচ। তিনি ভীষণ খুশি। তাঁর সঙ্গে কথা হয়েছে, আমাকে এভাবেই খেলে যেতে বলেছেন।’— আলো ছড়ানো ইনিংসটি খেলে এখন উচ্ছ্বাসে ভাসছে রুদ্র।তা কী খেয়ে ব্যাটিং করতে নেমেছিলে মাঠে খেলতে, প্রশ্নটা করা হলো রুদ্রকে। ‘কিছুই না, এক গ্লাস দুধ। সকালে আসলে নাশতা করার সময়ই পাইনি’—ঝটপট উত্তর তাঁর। এক গ্লাস দুধের এত শক্তি! সূত্র: ডিএনএ।
 
 
