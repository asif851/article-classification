
বিশ্বের সর্বোচ্চ বেতনের ফুটবলার কে? এই প্রশ্নে বেশির ভাগ মানুষই হয়তো ক্রিস্টিয়ানো রোনালদো বা লিওনেল মেসির নাম বলবেন। কেউ কেউ গ্যারেথ বেল বা নেইমারের নামও নিতে পারেন। এজেকিয়েল লাভেজ্জির নাম কি কেউ নেবেন? অথচ একটি খবর বলছে, এই মুহূর্তে সর্বোচ্চ বেতন পাওয়া ফুটবলার আর্জেন্টিনার এই ফরোয়ার্ডই।
চলতি বছরের গোড়ার দিকে প্যারিস সেন্ট জার্মেই থেকে চীনের ক্লাব হেবেই চায়না ফরচুনে নাম লেখান লাভেজ্জি। সেই সময় বিভিন্ন সংবাদমাধ্যম খবর দিয়েছিল মেসির জাতীয় দলের এই সতীর্থের সাপ্তাহিক বেতন হতে পারে ৪ লাখ পাউন্ডের মতো। তবে আসল বেতন এই ধারণার চেয়ে বেশ বেশি বলে দাবি করা হয়েছে ‘ফুটবল লিকস’ প্রকাশিত কিছু নথিতে।অঙ্কটাও বেশ বড়‍—সপ্তাহে ৪ লাখ ৯৩ হাজার পাউন্ড। মেসির বেতনের চেয়ে যা প্রায় দ্বিগুণ, রোনালদোর চেয়েও প্রায় দ্বিগুণের কাছাকাছি। বার্সেলোনার সঙ্গে নতুন চুক্তি করার অপেক্ষায় থাকা মেসির সাপ্তাহিক বেতন ২ লাখ ৭০ হাজার পাউন্ড। ৩১ বছর বয়সী লাভেজ্জির চেয়ে যেটা ২ লাখ ২৩ হাজার পাউন্ড কম। গত মাসে রিয়াল মাদ্রিদের সঙ্গে নতুন চুক্তি করা রোনালদোর বেতন সপ্তাহে ৩ লাখ ৬৫ হাজার। করের অংশটা বাদ দিলে রিয়ালের আরেক তারকা গ্যারেথ বেলের সাপ্তাহিক বেতন দাঁড়ায় ৩ লাখ ৫০ হাজার পাউন্ডের বেশি।ফুটবল লিকসের খবরের সত্যতা নিশ্চিত করা কঠিন। কারণ ফুটবলারদের আসল বেতন নিয়ে ক্লাবগুলো সর্বোচ্চ গোপনীয়তা অনুসরণ করে। তবে এর আগে ফুটবল লিকসের বেশ কিছু খবর পরে সত্যও প্রমাণ হয়েছিল। তাই এই খবর উড়িয়েও দেওয়া যাচ্ছে না। সূত্র: গোল।
