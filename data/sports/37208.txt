
ভারতের ছুঁড়ে দেওয়া ২৪৬ রানের লক্ষ্যে ব্যাট করতে নেমে ভালো শুরুর পরও ধুঁকছে পাকিস্তান। দুই উদ্বোধনী ব্যাটসম্যান সারজিল খান ও আহমেদ শেহজাদ বেশ স্বাচ্ছন্দ্যেই এগিয়ে নিচ্ছিলেন ইনিংস-গাড়ি। এরপরই ছন্দপতন। দুই ওপেনার ১০.৫ ওভারে তোলেন ৭১। এরপর ৪২ রানের মধ্যে ৪ উইকেট হারিয়ে পথ হারায় পাকিস্তান। আপাতত ৩৭ রানের জুটি গড়ে এই ধাক্কা সামলানোর চেষ্টা করছেন হাফিজ (৪৬*) ও মাকসুদ (১৮*) । ৩৩ ওভার শেষে পাকিস্তানের স্কোর ১৫০/৪। ১০২ বলে ৯৬ রান চাই পাকিস্তানের।২৫ করা সারজিল খানকে বোল্ড করে ভারতের প্রথম ব্রেক-থ্রু এনে দেন রবিচন্দ্রন অশ্বিন। তবে পাকিস্তানের ইনিংসের মূল ভূমিকম্প শুরু হয় ১৫তম ওভারের শেষ বলে, যখন অমিত মিশ্রর শিকার হয়ে আহমেদ শেহজাদ ফেরেন ৪২ করে। টানা দ্বিতীয় ম্যাচে উইকেটে এসেই রান আউটের শিকার মিসবাহ-উল হক (১)। ভুল শট খেলে বিদায় আগের ম্যাচের নায়ক উমর আকমলও। ৯৩ থেকে ১১৩—এই ২০ রানেই পাকিস্তান খুইয়েছে ৩ উইকেট।এর আগে ভারত ৫০ ওভারে ৮ উইকেটে তোলে ২৪৫। পাকিস্তানের বিপক্ষে ভারতের এ লড়াই করার মতো পুঁজির পেছনে সবচেয়ে বড় অবদান রবীন্দ্র জাদেজা ও আম্বাতি রাইডুর শেষ দিকের দুটি ফিফটি। দিনেশ কার্তিক ও রাইডুর পঞ্চম উইকেট জুটিতে এসেছে ৫২ আর রাইডু ও জাদেজার ষষ্ঠ উইকেট জুটিতে উঠেছে ৫৯। মূলত এ দুটি জুটিই লড়াই করার পুঁজি এনে দিল ভারতকে।পাকিস্তানের নিয়ন্ত্রিত বোলিংয়ে ভারতীয় ব্যাটসম্যানরা হাত খুলে মারার সুযোগ কমই পেয়েছেন। বিরাট কোহলির দল মূলত পাকিস্তানের বোলারদের চড়াও হয়েছে ৪২তম ওভারে গিয়ে। শেষ ৫৪ বলে ভারত তুলেছে ৭৩। জাদেজা স্পর্শ করেছেন নবম ফিফটি ও আর রাইডু ছুঁয়েছেন দ্বিতীয় ফিফটি। ৫৮ করে সাঈদ আজমলের শিকার হয়ে রাইডু ফিরলেও জাদেজা অপরাজিত ছিলেন ৫২ রানে।এশিয়া কাপের প্রথম দুই ম্যাচে যথার্থ অধিনায়কের মতোই ব্যাটিং করেছিলেন বিরাট কোহলি। কিন্তু আজ চিরপ্রতিদ্বন্দ্বী পাকিস্তানের বিপক্ষে গুরুত্বপূর্ণ ম্যাচটিতেই ব্যর্থ হয়েছেন ভারতীয় অধিনায়ক। সাজঘরে ফিরেছেন মাত্র ৫ রান করে। তার আগে তৃতীয় ওভারে ওপেনার শিখর ধাওয়ানের উইকেটও তুলে নিয়েছেন মোহাম্মদ হাফিজ। মোহাম্মদ তালহার শিকার হয়ে ফিরেছেন রোহিত শর্মা ও অজিঙ্কা রাহানে। ১০৩ রান তুলতেই ৪ উইকেট হারায় ভারত।প্রথম ১০ ওভারের মধ্যেই ধাওয়ান ও কোহলির উইকেট হারালেও রানের চাকা ভালোভাবেই ঘুরিয়ে যাচ্ছিলেন রোহিত শর্মা। প্রথম দুই ম্যাচে খুব একটা ভালো পারফরম্যান্স দেখাতে না পারলেও আজ পাকিস্তানের বিপক্ষে শুরু থেকেই মারমুখী ভূমিকায় ছিলেন ডানহাতি ওপেনার। প্যাভলিয়নে ফেরার আগে করেছেন ৫৬। কোহলির পর উইকেটে এসে বেশিক্ষণ দাঁড়াতে পারেননি রাহানেও, করেছেন ২৩। এরপর শেষ দিকে রাইডু আর জাদেজার লড়াই। পাকিস্তানের পক্ষে সর্বোচ্চ ৩ উইকেট নিয়েছেন আজমল।
