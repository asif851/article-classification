
ভেঙে পড়েছে ইতালিয়ান ফুটবল। ২০১৮ বিশ্বকাপের চূড়ান্ত পর্বে খেলতে ব্যর্থ হওয়ায় দেশজুড়ে নেমে এসেছে শোকের ছায়া। কিন্তু এর মধ্যেই দেশের ফুটবল নিয়ে ভাবতে শুরু করেছে চারবারের বিশ্ব চ্যাম্পিয়নরা। আর পুনর্গঠন প্রক্রিয়ার প্রথম পদক্ষেপেই ছাঁটাই করা হয়েছে বর্তমান কোচ জিয়ান পিয়েরো ভেনতুরাকে।
ইউরোপের ফুটবলে কোচদের চাকরি যেন কচুপাতায় পানির ফোঁটার মতো। একটু এদিক-ওদিক হলেই বরখাস্ত হতে হয়। আর ভেনতুরার ‘অপরাধ’ তো রীতিমতো পর্বতসমান। ৬০ বছরের মধ্যে প্রথমবারের মতো বিশ্বকাপের চূড়ান্ত পর্বে খেলতে ব্যর্থ হয়েছে ‘আজ্জুরিরা’। প্লে অফের দুই লেগে কোনো গোল করতে পারেনি। এরপর বরখাস্ত হওয়াটা অনুমিতই ছিল।
বড়সড় একটি বিবৃতি প্রকাশ করেছে ইতালিয়ান ফুটবল ফেডারেশন। তাতে বলা হয়েছে, ‘ফেডারেশনের প্রেসিডেন্ট কার্লো তেভেচ্চিওর ডাকা জরুরি বৈঠকে ২০১৮ রাশিয়া বিশ্বকাপে খেলতে দলের ব্যর্থতা নিয়ে আলোচনা করা হয়। কাজের প্রথম পর্যায়ে তেভেচ্চিও টেকনিক্যাল দলের সবাইকে অব্যাহতি দিয়েছেন। জিয়ান পিয়েরো ভেনতুরা আর জাতীয় দলের কোচ নন।’
সুইডেনের বিপক্ষে ম্যাচের পরপরই পদত্যাগপত্র জমা দেননি ভেনতুরা। সোমবার তিনি বলেছিলেন, প্রেসিডেন্টের সঙ্গে তাঁর কথা হয়নি। তাঁর মতে, ‘প্লে অফের আগে আমরা প্রত্যাশামতোই এগোচ্ছিলাম। আমাদের দুর্ভাগ্য, আমরা তাদের (সুইডিশ) বিপক্ষে গোল করতে পারিনি। আমি ইতালিয়ানদের কাছে ক্ষমা চাই। তবে সেটা শুধুই ম্যাচের ফলের জন্য, প্রতি ম্যাচে আমরা যে প্রচেষ্টা ঢেলে দিই, তার জন্য নয়।’
অবস্থাদৃষ্টে মনে হচ্ছে, এখন আর কোনো কিছুই তাঁর হাতে নেই। দায়িত্ব নেওয়ার দেড় বছরের মধ্যেই ছাঁটাই করা হলো ৬৯ বছর বয়সী এই কোচকে। তাঁর আগে ইতালির কোচ ছিলেন আন্তোনিও কন্তে (বর্তমানে চেলসির ম্যানেজার)। সর্বশেষ ইউরোতে তাঁর অধীনে কোয়ার্টার ফাইনাল খেলেছিল আজ্জুরিরা। জার্মানির বিপক্ষে পেনাল্টিতে হেরে যাওয়ার পর অনেকেই বলেছিলেন, দলের সামর্থ্যের চেয়েও অনেক বেশি জিতেছে ইতালি। নতুন কোচ কে হবেন, সে ব্যাপারে এই বিবৃতিতে কোনো আভাস দেওয়া হয়নি। তবে বাজারের গুজব অনুযায়ী সাবেক এসি মিলান ও বায়ার্ন মিউনিখ কোচ কার্লো আনচেলত্তিকে দায়িত্ব দেওয়া হতে পারে। সূত্র: গোল ডটকম।
