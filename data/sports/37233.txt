
এক দিনের আন্তর্জাতিক ক্রিকেট (ওডিআই) ‍ ও টি-২০ ক্রিকেটে নতুন নিয়ম চালু করতে যাচ্ছে আন্তর্জাতিক ক্রিকেট কাউন্সিল (আইসিসি)। নতুন নিয়মানুযায়ী, ওডিআই ও টি-২০তে সব ধরনের নো বলেই ‘ফ্রি-হিট’ হবে। ওডিআইতে প্রথম ১০ ওভারে বাধ্যতামূলক ‘পাওয়ার প্লে’ চলাকালীন সময়ে সর্বোচ্চ দুজন ফিল্ডার ৩০ গজের বৃত্তের বাইরে থাকবে। ১৫ থেকে ৪০ ওভারের মধ্যে আর ব্যাটিং ‘পাওয়ার প্লে’ নেওয়া যাবে না। তবে এ সময়ের মধ্যে চারজন ফিল্ডার বৃত্তের বাইরে থাকবে। ৪০ থেকে ৫০ ওভার পর্যন্ত চারজনের বদলে পাঁচজন ফিল্ডার ৩০ গজ বৃত্তের বাইরে থাকবে। খবর এএফপি ও টাইমস অব ইন্ডিয়া। আইসিসির ২০১৫ সালের বার্ষিক সভায় এসব সিদ্ধান্ত হয়েছে। আগামী ৫ জুলাই থেকে এটি কার্যকর হবে। এক বিবৃতিতে আইসিসির প্রধান নির্বাহী কর্মকর্তা ডেভিড রিচার্ডসন জানান, বার্বাডোসে আইসিসির সাধারণ সভায় এসব সিদ্ধান্ত হয়েছে। খুব সফল একটি আইসিসি ক্রিকেট বিশ্বকাপ শেষ করার পর ওডিআই ফরম্যাটকে খোলাখুলিভাবে মূল্যায়নের পর এ সিদ্ধান্ত নেওয়া হয়। আইসিসির প্রধান নির্বাহীর দাবি, প্রাণবন্ত ও জনপ্রিয় ওডিআই ফরম্যাটে আমূল পরিবর্তনের দরকার নেই। কিন্তু ফরম্যাটটিকে মানুষের কাছে আরও সহজ করতে ও বল ব্যাটের মধ্যে ভারসাম্য আনতেই এ নতুন নিয়ম চালু করা হচ্ছে।
