
আগের ম্যাচে কুইন্টন ডি কক ১১৩ বলে করেছিলেন ১৭৮ রান। সেই তুলনায় ৯৩ বলে ফ্যাফ ডু প্লেসির ১১১ বিশেষ কিছু নয়। কিন্তু অস্ট্রেলিয়ার বিপক্ষে গতকাল জোহানেসবার্গের ওয়ান্ডারার্সে ম্যাচজয়ী এই ইনিংসই ক্রিকেটের রেকর্ড বইয়ে নাম লিখিয়েছে প্রোটিয়া এই ব্যাটসম্যানকে! ওয়ান্ডারার্সে টেস্ট ও টি-টোয়েন্টিতে সেঞ্চুরি আগেই করেছিলেন ডু প্লেসি। আর গতকাল সেঞ্চুরি করলেন ওয়ানডেতে। আর এতেই তিনি নিজেকে তুললেন নতুন উচ্চতায়। একই ভেন্যুতে টেস্ট, টি-টোয়েন্টি, ওয়ানডে—তিন ফরম্যাটের ক্রিকেটেই সেঞ্চুরির একমাত্র কীর্তি শুধু তাঁরই। 
চোটের কারণে এবি ডি ভিলিয়ার্স না থাকায় অস্ট্রেলিয়ার বিপক্ষে চলতি সিরিজে দক্ষিণ আফ্রিকা দলকে নেতৃত্ব দিচ্ছেন ডু প্লেসি। কালকের সেঞ্চুরিটি দিয়ে রেকর্ড বইয়ের আরেকটি পাতায় উঠিয়েছেন নিজের নাম—অধিনায়ক হিসেবে তিন ফরম্যাটের ক্রিকেটেই সেঞ্চুরি। এখানে অবশ্য তিনিই প্রথম এবং একমাত্র নন। এই কীর্তি আছে আরেক অধিনায়কের, শ্রীলঙ্কার তিলকরত্নে দিলশানের। ডু প্লেসির সেঞ্চুরিতে গতকাল দক্ষিণ আফ্রিকা ৬ উইকেটে তোলে ৩৬১ রান। রান তাড়া করতে এসে অস্ট্রেলিয়া ২১৯ রানে অলআউট হয়ে গেলে ১৪২ রানের বড় জয় পায় দক্ষিণ আফ্রিকা। টাইমসঅবইন্ডিয়া।
