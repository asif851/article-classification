
মেসি যে আরও কিছুদিন বার্সেলোনাতেই থাকছেন, এতে মনে হয় না কোনো সন্দেহ ছিল। তবু সংবাদমাধ্যমে একটু-আধটু গুঞ্জন শুনে দুশ্চিন্তায় ছিলেন তাঁর সমর্থকেরা। আজ একটু আগে সে সন্দেহও দূর করে দিল কাতালান ক্লাবটি। নিজেদের ওয়েবসাইটে এক বিবৃতি দিয়ে তারা জানিয়ে দিয়েছে, ২০২১ সাল পর্যন্ত ক্লাবের ইতিহাসের সেরা খেলোয়াড়কে ধরে রাখছে তারা।এই সন্দেহটা অবশ্য তৈরি হয়েছিল মেসির কারণেই। বার্সেলোনার সঙ্গে তাঁর বর্তমান চুক্তি শেষ হবে আগামী মৌসুমের শেষে। ক্লাব অনেক আগেই তাঁকে নতুন চুক্তির প্রস্তাব দিয়ে রেখেছিল। কিন্তু মেসি সেই চুক্তি সই করতে সময় নিচ্ছিলেন। বেতন–ভাতা আর স্প্যানিশ কর কর্তৃপক্ষ মিলিয়ে একটু শঙ্কা জেগেছিল মেসির চুক্তি নিয়ে। বার্সেলোনা আজ এক বিবৃতিতে সব শঙ্কা দূর করে দিয়েছে, ‘ক্লাব খুব আনন্দের সঙ্গে জানাচ্ছে, ইতিহাসের সেরা খেলোয়াড় মেসি চুক্তি নবায়ন করেছে। ২০২১ সালের ৩০ জুন পর্যন্ত ক্লাবের সঙ্গে থাকার চুক্তি করেছেন আর্জেন্টাইন ফরোয়ার্ড। মেসি পেশাদার ফুটবলের পুরো ক্যারিয়ার বার্সায় কাটিয়েছেন। এখানে অবিশ্বাস্য সাফল্য ভরা একটা যুগ সৃষ্টি করেছেন, যা বিশ্ব এর আগে কখনোই দেখেনি।’চূড়ান্ত হলেও চুক্তিটি এখনো মৌখিক পর্যায়ে আছে। ক্লাবের বিবৃতিতেই বলা হয়েছে, প্রাক-মৌসুম প্রস্তুতিতে মেসি বার্সেলোনায় ফেরার পরই কাগজে–কলমে চুক্তি স্বাক্ষরিত হবে। সূত্র : এফসি বার্সেলোনা।
