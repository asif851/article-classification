
 


 প্রথম আলোর ‘আলাপন’ অনুষ্ঠানে কাল আকরাম খান জানিয়েছেন, আমিনুল ইসলামকে কোচ হওয়ার প্রস্তাব অনেকবার দেওয়া হয়েছে।
 পরে এটি নিয়ে প্রথম আলোয় একটি প্রতিবেদনও প্রকাশিত হয়েছে।
 প্রতিবেদনটি নিয়ে ফেসবুকে প্রতিক্রিয়া জানিয়েছেন আমিনুল।
 অস্ট্রেলিয়া থেকে মুঠোফোনে তিনি জানিয়েছেন, প্রতিবেদন নিয়ে প্রশ্ন নয়, বলতে চেয়েছেন তাঁকে নিয়ে যে কথাটা বলা হয়েছে, সেটি ভুল।


ফেসবুকে প্রথম আলোর সরাসরি সম্প্রচারিত অনুষ্ঠান ‘আলাপনে’ কাল সাবেক অধিনায়ক ও বিসিবির ক্রিকেট পরিচালনা বিভাগের প্রধান আকরাম খানকে এক পাঠক প্রশ্ন করেন, আমিনুল ইসলাম বুলবুলকে কি কাজে লাগানো যায় না? উত্তরে আকরাম বলেছেন, ‘ওকে (আমিনুল) আমরা অনেকবার প্রস্তাব দিয়েছি।’
আমিনুল সম্পর্কে আকরামের মন্তব্য নিয়ে পরে ‘বুলবুলকে অনেকবার কোচের প্রস্তাব দেওয়া হয়েছিল’ শিরোনামে একটি প্রতিবেদনও প্রকাশিত হয়েছে প্রথম আলোয়। প্রতিবেদনটি নিয়ে ফেসবুকে তীব্র প্রতিক্রিয়া জানিয়েছেন আমিনুল। বর্তমানে আইসিসিতে কর্মরত সাবেক এ অধিনায়কের সঙ্গে যোগাযোগ করা হয়েছিল আজ দুপুরে। অস্ট্রেলিয়া থেকে মুঠোফোনে তিনি বললেন, ‘প্রতিবেদন নিয়ে কোনো প্রশ্ন তুলিনি। লেখায় আমাকে যথেষ্ট সম্মান করা হয়েছে। আমি বলতে চেয়েছি আমাকে নিয়ে যে কথাটা বলা হয়েছে, সেটি ভুল।’‘ভুল’ বলতে আকরাম জানিয়েছেন, আমিনুলকে অনেকবার প্রস্তাব দেওয়া হয়েছে। কিন্তু আমিনুলের কথা, দেশে গেলে মাঠে দেখা-সাক্ষাৎ হলে কথাচ্ছলে বলা হলেও কোচ হিসেবে কাজ করার আনুষ্ঠানিক প্রস্তাব বলতে যা বোঝায়, সেটি কখনো দেওয়া হয়নি তাঁকে, ‘আনুষ্ঠানিক কোনো প্রস্তাব কখনো দেওয়া হয়নি। দেখা হলে, কী কোচিং করাবে নাকি, এসো—এ ধরনের কথা বলা হয়েছে। কিন্তু কখনো বলেনি, “তুমি কেন এই পদে আবেদন করছ না? অনেকে তো আবেদন করছে, তুমি কি করবে?” যদি আমাকে আনুষ্ঠানিক প্রস্তাব দেওয়া হতো আর আমি সেটা না করতাম...কিন্তু এ ধরনের কিছুই তো হয়নি। তবে ক্লাব কিংবা বিপিএলের ফ্র্যাঞ্চাইজির পক্ষ থেকে প্রতিবছরই প্রস্তাব পাই। আমি যেহেতু একটা জায়গায় স্থায়ী চাকরি করি। কত দিন কাজ করব, কী করব, এসবের আনুষ্ঠানিক প্রস্তাব না থাকলে...আমাকে বর্তমান চাকরিটাও তো দেখতে হয়।’দেশে ছুটিতে এলে বাংলাদেশ দলের সাবেক অধিনায়ক হিসেবে প্রাপ্য সম্মান পান না, অভিমান নিয়ে সেটিও জানালেন আমিনুল, ‘(মিরপুর শেরেবাংলা স্টেডিয়ামে) ক্যাপ্টেন বক্সের ২৬টা টিকিট থাকে। গত বিপিএলে দেখলাম আমার জন্য টিকিট বরাদ্দ নেই। বললাম, আমার টিকিটটা কোথায়? ওরা বলল, নেই। কেন নেই? বলে আপনি তো দেশে থাকেন না, নাম কেটে দিয়েছি! বললাম, এখন তো দেশে আছি। তারা বক্সের টিকিট দিতে পারেনি। পরে লিপু ভাই (গাজী আশরাফ হোসেন) ব্যবস্থা করে দিয়েছেন।’
