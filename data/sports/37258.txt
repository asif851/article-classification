
আগামী মৌসুমে পেপ গার্দিওলা আসছেন ম্যানচেস্টার সিটিতে, লিভারপুল এই মৌসুমেই ইয়ুর্গেন ক্লপকে নিয়ে এসেছে। ম্যানচেস্টার ইউনাইটেডেও হোসে মরিনহো আসবেন বলে শোনা যাচ্ছে। চেলসি হাত গুটিয়ে বসে থাকে কী করে? লন্ডনের ক্লাবটিও তিন বছরের চুক্তিতে নিয়ে এসেছে বর্তমান ইতালি দলের কোচ আন্তোনিও কন্তেকে।চুক্তি হয়ে গেলেও কন্তে চেলসির দায়িত্ব নেবেন আগামী মৌসুমের শুরুতে। ইতালি জাতীয় দলের সঙ্গে তাঁর চুক্তি শেষ হবে জুনে অনুষ্ঠিত হতে যাওয়া ইউরোয়। জিয়ানলুকা ভিয়াল্লি, ক্লদিও রানিয়েরি, কার্লো আনচেলত্তি ও রবার্তো ডি মাত্তেওর পর চেলসির পঞ্চম ইতালিয়ান কোচ হতে যাচ্ছেন কন্তে।কন্তে চেলসির কোচ হচ্ছেন, সেটি অনুমিতই ছিল। গতকাল চুক্তির ‘আনুষ্ঠানিকতা’ শেষে ৪৬ বছর বয়সী ইতালিয়ান কোচের উচ্ছ্বাস, ‘চেলসির হয়ে কাজ করার সুযোগ পেয়ে আমি উচ্ছ্বসিত। ক্লাবের সবার সঙ্গে কাজ করতে, প্রিমিয়ার লিগের প্রতিদিনের চ্যালেঞ্জের বিষয়েও রোমাঞ্চিত।’চেলসিও খুশি কন্তের ‘সিভি’ দেখে। ইতালির দায়িত্ব নেওয়ার আগে তিন মৌসুম জুভেন্টাসের কোচ ছিলেন, তিন মৌসুমেই ইতালিয়ান লিগ চ্যাম্পিয়ন হয়েছিল জুভ। তথ্যসূত্র: চেলসি ওয়েবসাইট।
