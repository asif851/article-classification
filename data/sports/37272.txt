

অলিম্পিক ফুটবলে পুঁচকে দলগুলোর চমকে দেওয়ার ইতিহাস অনেক পুরোনো। মূলত অনূর্ধ্ব-২৩ বয়সীদের দল খেলে বলে অঘটনও ঘটে বেশ। গতবারই তো ব্রাজিলকে হারিয়ে সোনা জিতেছে মেক্সিকো। ২০০০ অলিম্পিকে সোনা জিতেছিল ক্যামেরুন, এর আগেরবার নাইজেরিয়া। এসব তথ্য মাথায় রেখেও কিছুতেই যেন মেনে নেওয়া যাচ্ছে না গ্রুপ পর্ব থেকে আর্জেন্টিনার বিদায়। তাদের যে বাড়িতে পাঠিয়ে দিল হন্ডুরাস!
ক্যামেরুন-নাইজেরিয়ার তবু দীর্ঘ ফুটবল-ঐতিহ্য আছে। মেক্সিকোরও। হন্ডুরাসও একেবারে ফেলনা নয়। তিনবার বিশ্বকাপ খেলার কীর্তি আছে তাদেরও। কিন্তু ফিফা র‌্যাঙ্কিংয়ের ৮২ নম্বর দেশটির অলিম্পিক দল আর্জেন্টিনাকে বাড়ি পাঠিয়ে দেবে, এটা কেই-বা কল্পনা করেছিল!
কাল আর্জেন্টিনাকে ১-১ গোলে রুখে দিয়ে ‘ডি’ গ্রুপে পর্তুগালের সঙ্গী হয়ে কোয়ার্টার ফাইনালে চলে গেল হন্ডুরাসই। কোপা আমেরিকার হতাশা ভোলার ছোট কোনো উপলক্ষও পেল না আর্জেন্টিনা।
আর্জেন্টিনা আসলে হারতেই বসেছিল হন্ডুরাসের হাতে। জিততেই হবে এমন ম্যাচে ৭৫ মিনিটে পেনাল্টি থেকে গোল খেয়ে বসেছিল। সেই গোল শোধ হয়েছে ৯৩ মিনিটে। ততক্ষণে বাড়ি ফেরা তাদের নিশ্চিত।
হন্ডুরাসের সঙ্গে পয়েন্ট সমান হলেও গোল-ব্যবধানে ছিটকে গেল আর্জেন্টিনা। এ কারণে আর্জেন্টিনাকে আসলে বাড়ি পাঠাতে মূল ভূমিকা রাখল পর্তুগালই, যাদের কাছে ২-০ গোলে হেরে এবারের অলিম্পিক শুরু করেছিল আর্জেন্টিনা। পরের ম্যাচে আলজেরিয়াকে ২-১ গোলে হারালেও হন্ডুরাসের গোল-ব্যবধান (০) পিছিয়ে রেখেছিল আর্জেন্টিনাকে (-১)।
আর্জেন্টিনা নিজেদের দুর্ভাগা ভাবতেই পারে। স্পট কিকে আবারও বুক ভাঙল তাদের। এবার অবশ্য টাইব্রেকারে নয়, পেনাল্টিতে। নবম মিনিটেই পেনাল্টি পেয়ে গিয়েছিল আর্জেন্টিনা। অ্যাঙ্গেল কোরেয়া গোলটা করতে পারেননি। হন্ডুরাস একটি পেনাল্টি মিস করলেও দ্বিতীয়টি থেকে গোল করতে ভোলেনি। মরিসিও মার্টিনেজ দুর্দান্ত ফ্রি কিক থেকে খেলায় সমতা ফেরালেও ততক্ষণে সর্বনাশ হয়েই গেছে দুবারের অলিম্পিক চ্যাম্পিয়নদের।
একই দিন অবশ্য বর্তমান চ্যাম্পিয়ন মেক্সিকোও বাড়ির পথ ধরেছে গ্রুপ পর্ব থেকেই। দক্ষিণ কোরিয়া ১-০ গোলে হারিয়ে দিয়েছে ২০১২-এর চ্যাম্পিয়নদের। জার্মানি ১০-০ গোলে ফিজিকে উড়িয়ে দিয়ে চলে গেছে শেষ আটে। আসল সময়ে ঝলসে উঠেছে ব্রাজিলও। ডেনমার্ককে ৪-০ গোলে উড়িয়ে দিয়েছে তারা। দক্ষিণ আফ্রিকা-ইরাক ম্যাচটি ১-১ ড্র। এই দুই দলই প্রথম দুই ম্যাচে ব্রাজিলকে চমকে দিয়েছিল ড্র করে। এবার দুই দলই বাড়ির পথ ধরল! হেরে গিয়েও ব্রাজিলের সঙ্গী হিসেবে শেষ আটে উঠল ডেনমার্ক।
কোয়ার্টার ফাইনালে পর্তুগাল মুখোমুখি হবে জার্মানির, হন্ডুরাস দক্ষিণ কোরিয়ার, ব্রাজিল কলম্বিয়ার আর নাইজেরিয়া মুখোমুখি হবে ডেনমার্কের।
