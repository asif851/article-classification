
মুস্তাফিজুর রহমানের বলে যেভাবে নাকাল হয়ে বোল্ড হয়েছেন, ক্রিস গেইলের হয়তো বেশ কিছুদিন মনে থাকবে সেই স্মৃতি। গেইলের জন্য আপাতত সুখবর, পাকিস্তান সুপার লিগে (পিএসএল) অন্তত মুস্তাফিজের মায়াবী বিভ্রম জাগানো কাটারের সামনে পড়তে হচ্ছে না। গেইল আর মুস্তাফিজ যে পড়েছেন পিএসএলের একই দলে। আবির্ভাবেই সাড়া জাগানো এই বাঁহাতি পেসারকে দলে নিয়েছে লাহোর কালান্দার্স।মুস্তাফিজের মতো এই প্রথম পাকিস্তানের ঘরোয়া ক্রিকেট লিগে খেলতে যাচ্ছেন সাকিব আল হাসান ও তামিম ইকবালও। গতকাল যে ৪৫ জন ক্রিকেটারকে বেছে নিয়েছে পাঁচটি ফ্র্যাঞ্চাইজি, এর মধ্যে বাংলাদেশের এই তিনজন আছেন। মুশফিকুর রহিম, সৌম্য সরকার ও শাহরিয়ার নাফীস—তিনজনের দলে জায়গা হয়নি। পরে দ্বিপাক্ষিক আলোচনায় এঁদের এখনো সুযোগ আছে। তবে সবচেয়ে বেশি সুযোগ আছে সিলভার ক্যাটাগরিতে থাকা চার বাংলাদেশি মুমিনুল হক, ইমরুল কায়েস, মাহমুদউল্লাহ ও এনামুল হকের। আজ দ্বিতীয় দিনের খেলোয়াড় বাছাইয়ে সিলভার ও উদীয়মান ক্রিকেটারদের তালিকা থেকে খেলোয়াড় বেছে নেবে ওই পাঁচটি দল।বিপিএলের আদলে পাকিস্তানের এই টি-টোয়েন্টি লিগের খেলোয়াড় বাছাইয়ে কাল ‘প্লাটিনাম ক্যাটাগরি’তে শুরুর দিকেই সাকিবকে বেছে নিয়েছে করাচি কিংস। এই ক্যাটাগরির খেলোয়াড়দের দাম ১ লাখ ৪০ হাজার ডলার। বাংলাদেশি মুদ্রায় যেটি ১ কোটি টাকার কিছু বেশি। ‘গোল্ড ক্যাটাগরিতে’তে থাকা তামিম ও মুস্তাফিজ পাবেন ৫০ হাজার ডলার করে। তামিমকে বেছে নিয়েছে শহীদ আফ্রিদির দল পেশোয়ার জালমি।পিএসএলে সাকিব সতীর্থ হিসেবে পাচ্ছেন শোয়েব মালিক, সোহেল তানভীর, রবি বোপারা, লেন্ডল সিমন্স ও মোহাম্মদ আমিরকে। মুস্তাফিজের সামনে অবশ্য নতুন অভিজ্ঞতার হাতছানি। বিপিএলে ঢাকা ডায়নামাইটসে কুমার সাঙ্গাকারাকে পেয়েছিলেন সতীর্থ হিসেবে। পিএসএলে টি-টোয়েন্টির বড় তারকা ক্রিস গেইলের সঙ্গে ড্রেসিংরুম ভাগাভাগির অভিজ্ঞতা হবে তাঁর। লাহোর কালান্দার্সে গেইল-মুস্তাফিজ ছাড়াও আছেন ডোয়াইন ব্রাভো, উমর আকমল, মোহাম্মদ রিজওয়ান, ইয়াসির শাহ ও শোহেব মাকসুদদের মতো ক্রিকেটার।বাংলাদেশের পক্ষে টেস্ট-ওয়ানডের সর্বোচ্চ রানের মালিক তামিমের পেশোয়ার জালমি দলটা বেশ ভারসাম্যপূর্ণই হয়েছে। আফ্রিদি-তামিম ছাড়াও দলে আছেন ওয়াহাব রিয়াজ, ড্যারেন স্যামি, কামরান আকমল, মোহাম্মদ হাফিজ, ক্রিস জর্ডান। তবে দলগুলোর পুরো চিত্র পাওয়া যাবে আজ। সিলভার ক্যাটাগরি থেকে পাঁচ ও উদীয়মান ক্যাটাগরি থেকে দুজন করে নিয়ে কালকের নয়জনসহ প্রতি দল হবে ১৬ খেলোয়াড়ের। তবে দলগুলো চাইলে অতিরিক্ত খেলোয়াড় হিসেবে আরও চারজনকেও রাখতে পারবে।পাকিস্তানের লিগ হলেও নিরাপত্তার কারণেই টুর্নামেন্ট হবে সংযুক্ত আরব আমিরাতের দুটি ভেন্যুতে। ৪ ফেব্রুয়ারি শুরু হবে পাঁচ দল ও ২৪ ম্যাচের এই টুর্নামেন্ট। ফাইনাল ২৩ ফেব্রুয়ারি। পাকিস্তানের ১৩৭ ও ১৭১ জন বিদেশি ক্রিকেটারকে নিয়ে চলছে দুই দিনের খেলোয়াড় বাছাই।
