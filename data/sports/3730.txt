
ক্রিস্টিয়ানো রোনালদো মনে হয় আগেই টের পেয়েছিলেন যে, ইউরোপের বর্ষসেরা ফুটবলারের পুরস্কারটা কোনোভাবেই তাঁর হাতে উঠবে না। একারণেই হয়তো আসেননি আজকের অনুষ্ঠানেই। বার্সেলোনার তারকা লিওনেল মেসি এসেছিলেন। কিন্তু তাঁকেও মঞ্চ ছাড়তে হলো খালি হাতে। ২০১২-১৩ মৌসুমের ইউরোপসেরা ফুটবলারের পুরস্কারটা জিতলেন ট্রেবলজয়ী বায়ার্ন মিউনিখের প্রধান সেনানি ফ্রাঙ্ক রিবেরি। ১৯৯৬ সালের পর এবারই প্রথমবারের মতো জার্মানির কোনো ক্লাবের খেলোয়াড় পেলেন ইউরোপসেরা ফুটবলারের মর্যাদা।পুরস্কারটা যে রিবেরিই পাবেন, এটা আগেই অনুমান করেছিলেন ফুটবলপ্রেমীরা। গত মৌসুমে বায়ার্নের ইতিহাসগড়া ট্রেবল জয়ের পেছনে ব্যপক অবদান ছিল এই ফরাসি উইঙ্গারের। বুরুশিয়া ডর্টমুন্ডের বিপক্ষে চ্যাম্পিয়নস লিগের ফাইনালে বায়ার্নের দুইটি গোলের কারিগরই ছিলেন রিবেরি। আগামীকাল উয়েফা সুপার কাপ জয়ের লড়াইয়ে চেলসির বিপক্ষে মাঠে নামার আগে এই পুরস্কারটা নিশ্চয়ই অনুপ্রাণিত করবে ৩০ বছর বয়সী এই ফুটবলারকে।২০০৮ সাল থেকে টানা পঞ্চমবারের মতো সেরা তিন ফুটবলারের সংক্ষিপ্ত তালিকায় জায়গা করে নিয়েছেন লিওনেল মেসি ও ক্রিস্টিয়ানো রোনালদো। ২০০৮ সালে ম্যানচেস্টার ইউনাইটেডে খেলার সময় বর্ষসেরার পুরস্কারটা জিতেছিলেন পর্তুগিজ স্ট্রাইকার রোনালদো। আর মেসির হাতে পুরস্কারটা উঠেছিল ২০১১ সালে।
