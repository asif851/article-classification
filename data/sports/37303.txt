
আইপিএলের চলতি আসরে পরশু পর্যন্ত সেঞ্চুরি ছিল দুটি। গতকাল সেঞ্চুরির সংখ্যা একটা বাড়ল। দুই সেঞ্চুরিয়ান কুইন্টন ডি কক (১০৮) ও বিরাট কোহলির (১০০*) পাশে নাম লেখালেন স্টিভ স্মিথ। কিন্তু সেঞ্চুরি পেলেও কাল গুজরাট লায়নসের বিপক্ষে জিততে পারল না স্মিথের দল রাইজিং পুনে সুপারজায়ান্টস। শেষ বল পর্যন্ত রোমাঞ্চ ধরে রাখা ম্যাচটি গুজরাট জিতেছে ৩ উইকেটে।৮টি চার ও ৫টি ছয়ে সাজানো ৫৪ বলে স্টিভের ১০১ রানের ইনিংসের সুবাদে ৩ উইকেটে ১৯৫ রান তুলেছিল পুনে। চ্যালেঞ্জিং এই স্কোর তাড়া করতে এসে গুজরাটকে উড়ন্ত সূচনা এনে দেন ডোয়াইন স্মিথ (৩৭ বলে ৬৩) ও ব্রেন্ডন ম্যাককালাম (২২ বলে ৪৩)। ৮ ওভারে এই জুটির ৯৩ রানেই জয়ের ভিত গড়ে দেয়। শেষ ওভারে জয়ের জন্য গুজরাটের দরকার ছিল ৯ রান। শেষ বলে এসেছে দলটির জয়সূচক শেষ রান। তথ্যসূত্র: ক্রিকইনফো।
