
এক ব্রাজিলিয়ানের জায়গায় আরেক ব্রাজিলিয়ানের দিকে হাত বাড়িয়েছে বার্সেলোনা। নেইমার চলে গেছেন, তাঁর জায়গায় লিভারপুল থেকে ফিলিপে কুতিনহোকে আনার পথে অনেকটাই এগিয়ে গেছে বার্সা।
নেইমার চলে যাওয়াতেই যে কুতিনহোর জন্য ন্যু ক্যাম্পে আসার পথ উন্মুক্ত হয়েছে, ব্যাপারটি আসলে তেমন নয়। লিভারপুলের এই প্লেমেকারের দিকে চোখটা আগে থেকেই রেখেছিল বার্সা। নেইমার যাওয়াতে বার্সা মরিয়া হয়ে উঠেছে।
স্প্যানিশ পত্রিকা স্পোর্ত জানিয়েছে, কুতিনহোর সঙ্গে চুক্তিটা কেবল সময়েরই ব্যাপার। গতকাল মঙ্গলবার দিনভর বার্সা কর্মকর্তারা ইংল্যান্ডে কুতিনহোর চুক্তির ব্যাপারটি চূড়ান্ত করতেই কাজ করেছেন। বোনাস-টোনাস মিলিয়ে কুতিনহোর ট্রান্সফার ফিটা বেশ বড়ই হতে যাচ্ছে। ১২০ মিলিয়ন ইউরোতে অ্যানফিল্ড ছাড়বেন তিনি। লিভারপুলকে তিনিও অনুরোধ করেছেন বদলি-প্রক্রিয়া শুরু করতে।
কুতিনহোকে কীভাবে ব্যবহার করা হবে, সেটিও ভেবে রেখেছে বার্সা। কুতিনহো কেবল নেইমারেরই বদলি হিসেবে আসবেন না, মেসি ও সুয়ারেজের সঙ্গে নতুন আক্রমণভাগ গড়ে তুলবেন। আবার আন্দ্রেস ইনিয়েস্তারও ভালো একটা বিকল্পও হয়ে উঠবেন তিনি।
তবে লিভারপুল এখনো কুতিনহোকে ছাড়তে রাজি নয়। মরিয়া চেষ্টা করে যাচ্ছে তাঁকে আটকানোর। কুতিনহো ‘বিক্রির জন্য নয়’ বলে মন্তব্য করেছেন লিভারপুল কোচ ইয়ুর্গেন ক্লপ। বার্সাকে বলেছেন কুতিনহোর পেছনে অহেতুক ছুটে ‘ক্লান্ত’ না হয়ে শক্তিটা অন্য কোথাও ব্যবহার করতে। তবে যতটুকু খবর মিলছে, তাতে ক্লপকে এ লড়াইয়ে হার মানতে হবে বলেই মনে হচ্ছে।
কুতিনহোর জন্য স্প্যানিশ লিগের অভিজ্ঞতাটা অবশ্য নতুন কিছু নয়। ২০১২ সালে ধারে কিছুদিনের জন্য এসপানিওলে খেলেছিলেন। পরে ২০১৩ সালে মাত্র ১৩ মিলিয়ন ইউরোতে লিভারপুল কিনে নেয় তাঁকে। অ্যানফিল্ডে গত চার মৌসুমে ম্যাচে নিজেকে নতুনভাবে চিনিয়েছেন। বার্সা এ কারণেই মরিয়া কুতিনহোর জন্য। সূত্র: এএফপি
