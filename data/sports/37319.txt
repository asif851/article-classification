
হকিতে ভারত-পাকিস্তানের দাপট ফুরিয়েছে কবেই। যদিও সাম্প্রতিক সময়ে ভারত কিছুটা ঘুরে দাঁড়ানোর চেষ্টা করছে। তবে পারছে না পাকিস্তান। ঢাকায় এশিয়া কাপ শুরুর দুই দিনের মধ্যেই বোঝা যাচ্ছে দল দুটির শক্তি। যে জাপানকে ৫-১ গোলে হরিয়ে বুধবার টুর্নামেন্টে শুভ সূচনা করেছ ভারত। সেই জাপানের কাছেই আজ ২-২ গোলে ড্র করেছে পাকিস্তান। 
বিশ্ব হকি র‌্যাঙ্কিংয়ে পাকিস্তানের অবস্থান ১৪। তিন ধাপ পেছনে ১৭ নম্বরে আছে জাপান। কিন্তু মাওলানা ভাসানী স্টেডিয়ামে মাঠের খেলায় এগিয়ে থাকল জাপানই। রক্ষণভাগ জমাট রেখে ছোট ছোট পাসে বিল্ডআপ খেলেছে সূর্যোদয়ের দেশটি। সেখানে পাকিস্তানিরা খেলার চেষ্টা করেছে লম্বা পাসে। প্রথমে এগিয়ে গিয়েছিল পাকিস্তানই। ১৬ মিনিটে পেনাল্টি কর্নার থেকে অধিনায়ক ইরফান মোহাম্মদের ড্রাগ ফ্লিকে কানেক্ট করেন ১-০ করেন কাদির মোহাম্মদ। ছয় মিনিটের মধ্যেই সমতায় ফেরে জাপান। ২২ মিনিটে একক প্রচেষ্টায় তিনজনকে কাটিয়ে ১-১ করেছেন তানাকা কেন্টা। ৭ মিনিট পরেই এগিয়ে যায় তারা। ২৯ মিনিটে ইয়োশি হারার ফিল্ড গোলে ২-১ । জাপানের জয়ের দিকেই এগিয়ে যাচ্ছিল ম্যাচটি। কিন্তু ৫০ মিনিটে উমর ভুট্ট পাকিস্তানকে সমতায় ফেরান। নিজেদের প্রথম ম্যাচে বাংলাদেশের জালে ৭ গোল দিয়েছিল পাকিস্তান। কিন্তু একদিন পরেই জাপানের সামনে পরে কেঁপে গেছে তাদের ভিত। জাপানের সঙ্গে ড্র করতে পেরেই যেন হাঁফ ছেড়ে বেঁচেছে তারা!
