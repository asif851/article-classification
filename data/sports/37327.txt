
‘বাইরের কেউ তোমাদের এ জয় পাইয়ে দিয়েছে। সরফরাজের এত খুশি হওয়ার কারণ নেই।’ ‘আমরা সবাই জানি, পর্দার আড়ালে কী হয়!’—পাকিস্তানের এক টিভি অনুষ্ঠানে এভাবেই একের পর এক বোমা ফেলেছেন আমির সোহেল। চ্যাম্পিয়নস ট্রফিতে পাকিস্তানের দাপুটে যাত্রাকে তিনি কোন চোখে দেখছেন, সেটা তাই আর বলে দিতে হচ্ছে না। তবে ম্যাচ পাতানোর এমন অভিযোগ তুলে সাবেক পাকিস্তান অধিনায়ক নিজেও বিপদে পড়ে গেছেন। সমালোচনার তোপ সামলাতে নিজের সুরও বদলে ফেলেছেন। 
‘যারা কারসাজি করছে, তাদের নাম নেব না। মাঠের খেলায় না, বাইরের হস্তক্ষেপে এখানে এসেছ’, টিভি অনুষ্ঠানে সোহেলের এসব মন্তব্য পরিষ্কার জানিয়ে দিয়েছে ম্যাচ পাতানোর ইঙ্গিত দিচ্ছেন। বাইরের প্রভাব ও ইচ্ছার কারণেই নাকি ২০০৭ সালের পর আরেকটি ভারত-পাকিস্তান ফাইনাল দেখা যাচ্ছে আইসিসির কোনো প্রতিযোগিতায়! সোহেলের এমন মন্তব্য ভালোভাবে নিতে পারেনি পাকিস্তানের সমর্থকেরা। টিভি অনুষ্ঠানের সেই ভিডিও সামাজিক মাধ্যমে ছড়িয়ে পড়ায় সমালোচনার ঝড় বয়ে গেছে সোহেলের ওপর দিয়ে। এমন তোপের মুখে পড়ে সোহেলও নিজের কথা গিলে নিয়েছেন। তাঁর দাবি, ‘আমি শুনেছি শ্রীলঙ্কার বিপক্ষে পারফরম্যান্স সরফরাজ মিয়াঁদাদকে উৎসর্গ করতে চায়নি। আর বলেছে, মিয়াঁদাদ নাকি এ দলের খুব বেশি সমালোচনা করেন। এটা শোনার পরই আমি ওই কথাগুলো বলেছি। আর যা বলেছি, ওদের এ জয়ের সুবিধা যারা নিচ্ছে, তাদের নাম নেওয়া যাচ্ছে না। আমি ম্যাচ পাতানো বা অন্য কোনো ইঙ্গিত কিন্তু দিইনি। আমার বক্তব্য ভুল বোঝা হয়েছে।’ তবে পর্দার আড়াল কিংবা বাইরের কারসাজি মন্তব্যের কোনো ব্যাখ্যা দেননি সোহেল।
