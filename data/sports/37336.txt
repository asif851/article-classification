

লাওসের বিপক্ষে প্রীতি ম্যাচ নতুন কিছুর ইঙ্গিত দিয়েছিল। কিন্তু অস্ট্রেলীয় কোচ অ্যান্ড্রু ওর্ড চাকরি ছেড়ে দেওয়ার পর থেকেই আবার ঝিমিয়ে গেছে জাতীয় ফুটবল দলের কার্যক্রম। বাফুফে সাধারণ সম্পাদক অবশ্য জানিয়েছেন, শিগগিরই জাতীয় দল ব্যবস্থাপনা কমিটি সভায় বসে এ ব্যাপারে নতুন সিদ্ধান্ত নেবে।

লাওসের বিপক্ষে প্রীতি ম্যাচ সামনে রেখে দীর্ঘদিন পর শুরু হয়েছিল জাতীয় ফুটবল দলের কার্যক্রম। কাতারে দুই সপ্তাহ অনুশীলন ক্যাম্প এরপর থাইল্যান্ডে প্রস্তুতি ম্যাচ—লাওসের বিপক্ষে ভিয়েনতিয়েনের ম্যাচটি ভালো প্রস্তুতি নিয়েই খেলেছিল বাংলাদেশ। খেলোয়াড়েরাও হতাশ করেননি। ২-০ গোলে পিছিয়ে পড়েও লড়াকু ফুটবলে ম্যাচটি ড্র করে নতুন কিছুর ইঙ্গিতই মিলেছিল তাতে। কিন্তু এরপর আবার সুনসান। জাতীয় দলের জন্য নতুন কোনো পরিকল্পনা এখনো পর্যন্ত দিতে পারেনি জাতীয় দল ব্যবস্থাপনা কমিটি। এরই মধ্যে আবার চাকরি ছেড়েছেন জাতীয় দলের অস্ট্রেলীয় কোচ অ্যান্ড্রু ওর্ড।কোচের চাকরি ছাড়ার বিষয়টি ফুটবলে অহরহই ঘটে। কিন্তু পর্তুগিজ ট্রেনার মারিও সিমাওয়ে বসে আছেন অলস। তাঁকে ব্যবহার করারও কোনো লক্ষ্মণ আপাতত দেখা যাচ্ছে না। অথচ তারই অধীনে বাংলাদেশের ফুটবলারদের ফিটনেসের মান যে বাড়ছিল, সেটা লাওস ম্যাচেই দেখা গিয়েছিল। খেলোয়াড়েরা দলছুট হয়ে পড়েছেন। ফুটবল মৌসুম না হওয়ার কারণে খেলোয়াড়দের অর্জিত ফিটনেস নিয়ে নিজের শঙ্কার কথাই জানিয়েছেন পর্তুগিজ ট্রেনার, ‘খুব ভালো একটা পর্যায়ে চলে এসেছিল ফুটবলারদের ফিটনেসের মান। কিন্তু বড় একটি বিরতি পড়ে যাওয়ায় খুব ক্ষতি হয়ে গেল। আশা করছি, দ্রুতই আবার কাজ শুরু করতে পারব।’ বিশ্বস্ত সূত্র বলছে, দ্রুতই ফুটবলারদের জন্য কোনো ফিটনেস ক্যাম্প আয়োজনের কোনো পরিকল্পনা ফেডারেশনের নেই। আগস্টে জাকার্তায় এশিয়ান গেমস, সেখানে পুরো জাতীয় দল না খেললেও অনূর্ধ্ব ২৩ দলের মোড়কে জাতীয় দলের বেশির ভাগ খেলোয়াড়ই থাকবেন। সেপ্টেম্বরে বাংলাদেশের ‘বিশ্বকাপ’ সাফ চ্যাম্পিয়নশিপ। লাওসের বিপক্ষে প্রীতি ম্যাচের আগে যে কার্যক্রম শুরু হয়েছিল, সেটার বড় অংশজুড়েই ছিল সাফ চ্যাম্পিয়নশিপ নিয়ে ভাবনা। কিন্তু এক কোচের বিদায়ে পুরো ব্যাপারটাই কেন যেন ঝিমিয়ে গেছে। বাফুফে সাধারণ সম্পাদক আবু নাঈম সোহাগ অবশ্য আশার বাণীই শোনাতে চেয়েছেন, ‘শিগগিরই জাতীয় দল ব্যবস্থাপনা কমিটি সভায় বসবে। সেখানেই ঠিক করা হবে নতুন কর্মপরিকল্পনা।’
