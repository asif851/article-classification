
ভাগ্যিস লিওনেল মেসি সিদ্ধান্তটা বদলেছিলেন! উরুগুয়ে ম্যাচে ১০ জনের দলকে মেসি জিতিয়ে দেওয়া পরও এই উপলব্ধি যদি আর্জেন্টিনা সমর্থকদের না হয়ে থাকে, আজ নিশ্চয়ই হলো। এবার মেসি না থেকেই বুঝিয়ে দিলেন, তাঁর শূন্যতা পূরণ করার সাধ্য আর্জেন্টিনার নেই। নিশ্চিত হারতে বসা ম্যাচটা কোনোমতে ড্র করে একটা পয়েন্ট নিয়ে ফিরতে পারল আর্জেন্টিনা। 
২ গোলে পিছিয়ে পড়েও ভেনেজুয়েলার বিপক্ষে শেষ পর্যন্ত ২-২ ড্র করল। এভাবে পিছিয়ে পড়েও ম্যাচে ফিরে আসার জন্য আর্জেন্টিনাকে বাহবা দেওয়াই যায়। কিন্তু যখন জানবেন, ভেনেজুয়েলা এবার রীতিমতো ছন্নছাড়া ফুটবল খেলছে বিশ্বকাপ বাছাইপর্বে, পয়েন্ট টেবিলের তলানিতে পড়ে থাকা দলটার কাছে ২ গোল হজম করাটাও পয়েন্ট টেবিলের শীর্ষে থাকা দলটার জন্য লজ্জার। মেসিকে ছাড়া কেমন যেন হতোদ্যম, প্রাণহীন দেখানো আর্জেন্টিনা আজ ৩৫ ও ৫৩ মিনিটে দুটি গোল হজম করে ভেনেজুয়েলাকে অষ্টম ম্যাচে এসে প্রথম জয়ের মুখ দেখার আশা আলো দেখিয়েছিল।কিন্তু ৫৮ মিনিটে লুকাস প্রাত্তো, আর ম্যাচ শেষের ৭ মিনিট আগে নিকোলাস ওটামেন্ডির ভলি বাঁচিয়ে দিল আর্জেন্টিনাকে। সাত ম্যাচের ছয়টাতেই হারা ভেনেজুয়েলার কাছে নিজের দ্বিতীয় ম্যাচে হেরে গেলে এদগার্দো বাউজার জন্যও হয়ে যেত কঠিন চাপের। আর্জেন্টিনার নতুন কোচকে বাঁচিয়ে দিলেন প্রাত্তো, তিনিও খেলেছেন নিজের দ্বিতীয় ম্যাচ।চোটের কারণে মেসি ছিলেন না। সার্জিও আগুয়েরোও। গঞ্জালো হিগুয়েইনকে তো শুরুতেই ছেঁটে ফেলা হয়েছে। নিষেধাজ্ঞার কারণে ছিলেন না পাওলো দিবালা। গত ম্যাচে মেসি তবু নিঃসঙ্গ লড়াইয়ে আর্জেন্টিনার ভার বয়ে নিয়ে গেছেন। কিন্তু মেসি ছাড়া এমন কাঁধ যে আর কারও নেই এই দলে! গোলরক্ষক সার্জিও রোমেরোর জন্য খুব বাজে একটা রাত আরও বাজে হয়ে যেতে পারত। বল ক্লিয়ার করতে গিয়ে উল্টো তিনি মিকেল ভিয়ানুয়েভার কাছে পাঠিয়ে দিয়েছিলেন। শটটাও ঠিকমতোই নিয়েছিলেন ভিয়ানুয়েভা। কিন্তু বল পোস্টে লেগে ফিরে এল। ভেনেজুয়েলার তাই অষ্টম ম্যাচেও জয় পাওয়া হলো না। আর আর্জেন্টিনা শীর্ষস্থান থেকে নেমে গেল তিন নম্বরে।ব্রাজিল টানা দুই জয়ে উঠে এল দুই নম্বরে। আর উরুগুয়ে প্যারাগুয়ের জালে এক হালি গোল দিয়ে আবার ফিরে এল শীর্ষে।
