
বিশ্বকাপ এলেই পাকিস্তান দলের ছায়া হয়ে থাকে আরও একটি নাম—বব উলমার। ঘুরেফিরে সাবেক এই কোচের প্রসঙ্গ চলেই আসে। আট বছর আগে বিশ্বকাপ চলাকালীন টিম হোটেলে মৃত অবস্থায় পাওয়া যায় কোচ বব উলমারকে। সে ঘটনার মাত্র এক দিন আগেই আয়ারল্যান্ডের কাছে হেরে গিয়েছিল পাকিস্তান। সেই মৃত্যু নিয়ে কম জল ঘোলা হয়নি অবশ্য। আবার বিশ্বকাপ। আবারও পাকিস্তানের সামনে প্রতিপক্ষ আয়ারল্যান্ড। এবার আয়ারল্যান্ডকে হারিয়ে জয়টি বব উলমারকে উৎসর্গ করতে চান ইউনিস খান।২০০৭ বিশ্বকাপে আয়ারল্যান্ডের কাছে হেরেই বিশ্বকাপ থেকে বিদায় নেয় পাকিস্তান। তার মাত্র এক দিন পরই ঘটে উলমারের সেই মর্মান্তিক মৃত্যুর ঘটনা। টিম হোটেলে থেকে উদ্ধার করা হয় তাঁর নিষ্প্রাণ দেহ। বর্তমান পাকিস্তান দলে সেই ঘটনার একমাত্র সাক্ষী ইউনিস। বিশ্বকাপে আবার আইরিশদের মুখোমুখি হওয়ার আগে তাই তিনি মন থেকে সরাতে পারছেন না উলমারের স্মৃতি। যেকোনো মূল্যে ম্যাচটি জিততে চাওয়া ইউনিস বলেন, ‘আয়ারল্যান্ডের সঙ্গে ম্যাচটি আমাদের সবার জন্যই বেশ আবেগপূর্ণ। বিশেষ করে আমার জন্য। বব মৃত্যুর আগ পর্যন্ত আমার দলের জন্য পরিশ্রম করে গেছেন। আশা করছি আমরা কালকের ম্যাচটি জিতব। ববের জন্য এর চেয়ে ভালো উপহার আর কিছুই হতে পারে না।’ইউনিস খান ছাড়াও সে ঘটনার সাক্ষী বর্তমান আয়ারল্যান্ড দলের অধিনায়ক উইলিয়াম পোর্টারফিল্ড, কেভিন ও’ব্রায়েন এবং নিয়াল ও’ব্রায়েন। সেই বিশ্বকাপে আয়ারল্যান্ডের হয়ে খেলেছিলেন এউইন মরগানও। বর্তমানে মরগান ইংল্যান্ড দলের অধিনায়ক।
কোয়ার্টার ফাইনালে যেতে হলে এমনিতেও পরের ম্যাচটিতে জয় খুবই গুরুত্বপূর্ণ পাকিস্তানের জন্য। এ মুহূর্তে ‘বি’ গ্রুপের তৃতীয় অবস্থানে পাকিস্তান, চতুর্থ অবস্থানে আয়ারল্যান্ড। ৫টি ম্যাচ খেলে উভয়েরই পয়েন্ট ৬।
