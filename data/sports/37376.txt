
ফিফা বর্ষসেরা খেলোয়াড়ের ট্রফির নাম ‘দ্য বেস্ট’। গত মৌসুমে নামকরণ করা এ সংস্করণের প্রথম ট্রফিটা জিতেছিলেন ক্রিস্টিয়ানো রোনালদো। পর্তুগিজ তারকা এবারও ফিফার বর্ষসেরার ট্রফি জয়ে ফেবারিট। এর আগে ফিফা ‘দ্য বেস্ট মেনস প্লেয়ার অ্যাওয়ার্ড’-এর জন্য প্রাথমিকভাবে ২৪ জনের তালিকা প্রকাশ করা হয়েছিল। সেখান থেকে কাটছাঁট করে আজ তিনজনের সংক্ষিপ্ত তালিকা প্রকাশ করেছে ফিফা। তিনজনের এ সংক্ষিপ্ত তালিকায় রয়েছেন ক্রিস্টিয়ানো রোনালদো, লিওনেল মেসি ও নেইমার।
ইউরোপিয়ান সংবাদমাধ্যমের মতে, ফিফা ‘দ্য বেস্ট’-২০১৭ ট্রফি জয়ে রোনালদোই ফেবারিট। ২০১৬-১৭ মৌসুমে লা লিগা জয়ের পাশাপাশি চ্যাম্পিয়নস লিগও জিতেছেন রিয়াল মাদ্রিদের এ ফরোয়ার্ড। গত বছরও চ্যাম্পিয়নস লিগ জিতেছিলেন রোনালদো। পাশাপাশি ইউরোপিয়ান চ্যাম্পিয়নশিপ জেতায় ফিফা ‘দ্য বেস্ট’ সংস্করণের প্রথম ট্রফিটা উঠেছিল রোনালদোর ঘরে।রোনালদো এর আগে ২০০৮ সালে ফিফা বর্ষসেরার ট্রফি জিতেছেন। এ ছাড়া ব্যালন ডি’অর জিতেছেন চারবার (২০০৮, ২০১৩, ২০১৪, ২০১৬)। এর মধ্যে ২০১০ থেকে ২০১৫ সাল পর্যন্ত ব্যালন ডি’অর মিলিয়ে দেওয়া হতো ফিফা ব্যালন ডি’অর পুরস্কার। বার্সেলোনার হয়ে গত মৌসুমে ৫৪ গোল করার পাশাপাশি কোপা ডেল রে ও স্প্যানিশ সুপার কাপ জিতেছেন মেসি। রেকর্ড পাঁচবারের ব্যালন ডি’অর জয়ী আর্জেন্টাইন এ তারকা এবারও দারুণ ফর্মে আছেন। সব প্রতিযোগিতা মিলিয়ে ৮ ম্যাচে ইতিমধ্যেই করেছেন ১২ গোল।নেইমার ট্রান্সফারের বিশ্বরেকর্ড গড়ে বার্সেলোনা ছাড়ার আগে গত মৌসুমে কোপা ডেল রে শিরোপা জেতেন। এবার ‘দ্য বেস্ট’ পুরস্কার জয়ে ব্রাজিলিয়ান তারকাটি রোনালদো-মেসির মতো ফেবারিট নন। তবে বার্সায় মেসির ছায়া থেকে বেরিয়ে নেইমার বর্ষসেরার ট্রফি জিততেই যে পিএসজিতে নাম লিখিয়েছেন, সেটা বলাই বাহুল্য। গতবার ফিফা ‘দ্য বেস্ট’ সংক্ষিপ্ত তালিকায় মেসি, রোনালদোর সঙ্গে ছিলেন আঁতোয়ান গ্রিজমান। এবার মেসি, রোনালদো থাকলেও প্রথমবারের মতো জায়গা পেলেন নেইমার। ব্রাজিলিয়ান ফরোয়ার্ডের সময়টা অবশ্য ভালো যাচ্ছে না। কিছুদিন আগে বিতর্কে জড়িয়েছেন পিএসজি সতীর্থ এডিনসন কাভানির সঙ্গে। ইনজুরির কারণে আগামীকাল মঁপেলিয়ের বিপক্ষে মাঠেও নামতে পারছেন না নেইমার। এবার মেয়েদের বর্ষসেরা ‘দ্য বেস্ট’ ট্রফি জয়ে সংক্ষিপ্ত তালিকায় স্থান পাওয়া তিন ফুটবলার—ভেনেজুয়েলার ডেইনা কাস্তেলানোস, যুক্তরাস্ট্রের কার্লি লয়েড ও নেদারল্যান্ডসের লিয়েক মার্টেনস। বর্ষসেরা কোচের দৌড়ে লড়াই হবে তিনজনের মধ্যে—রিয়াল মাদ্রিদের জিনেদিন জিদান, চেলসির আন্তোনিও কন্তে ও জুভেন্টাসের মাসিমিলিয়ানো অ্যালেগ্রি।আগামী ২৩ অক্টোবর লন্ডনে জমকালো অনুষ্ঠানের মাধ্যমে বর্ষসেরা ‘দ্য বেস্ট’-২০১৭ পর্বের বিজয়ীর নাম ঘোষণা ও ট্রফি তুলে দেবে ফিফা। সূত্র: এএফপি
