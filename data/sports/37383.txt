
ভারতের একটি টেলিভিশন চ্যানেলে সরাসরি বিশেষজ্ঞের মতামত দেওয়ার সময় বাধার শিকার হলেন ওয়াসিম আকরাম। গতকাল টি-টোয়েন্টি বিশ্বকাপে ভারত-অস্ট্রেলিয়া ম্যাচের পর আকরাম ম্যাচের বিভিন্ন দিক নিয়ে কথা বলছিলেন ‘আজতক’ চ্যানেলের সঙ্গে। মুম্বাইয়ের একটি স্টুডিওতে সরাসরি রেকর্ডিং চলার সময় এক ব্যক্তি ক্যামেরাম্যানকে শারীরিকভাবে আঘাত করেন। এ সময় নিজের বক্তব্য দিতে থাকা আকরাম হতভম্ব হয়ে যান। তিনি কথা বলা বন্ধ করে চেয়ার থেকে উঠে দাঁড়ান। হতভম্ব হয়ে যান স্টুডিওতে বসা অনুষ্ঠানটির উপস্থাপক ও চ্যানেলটির ক্রীড়া সম্পাদক বিক্রান্ত গুপ্ত। বিক্রান্ত পরে এক টুইট বার্তায় বলেছেন, ‘আতঙ্কিত হওয়ার কিছু নেই। আকরাম পুরোপুরি নিরাপদ আছেন।’ তাঁর দাবি, ঘটনাটা ঘটিয়েছেন এক ‘মাতাল’ ব্যক্তি।আকরাম নিজেও ঘটনাটিকে গুরুতর নয় বলে উড়িয়ে দিয়েছেন। বিক্রান্তের টুইটারের জবাবে লিখেছেন, পুরো ঘটনাটাই পেশাদারির সঙ্গে মোকাবিলা করা হয়েছে। এই আক্রমণের লক্ষ্যবস্তুও তিনি ছিলেন না বলে জানিয়েছেন আকরাম। সূত্র: ডন।
ভিডিওতে দেখুন:
