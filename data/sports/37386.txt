
মহেন্দ্র সিং ধোনি সীমিত ওভারের ক্রিকেটে ভারতের নেতৃত্বভারটা ছেড়ে দিয়েছেন কদিন আগেই। তবে আজ শেষবারের মতো নেতৃত্বে দেখা গেল তাঁকে। ইংল্যান্ডের বিপক্ষে মুম্বাইয়ে প্রথম প্রস্তুতি ম্যাচে ভারত ‘এ’ দলের অধিনায়ক করা হয়েছিল ধোনিকে। ‘ক্যাপ্টেন কুলে’র শেষটা হলো হার দিয়ে। ইংল্যান্ডের কাছে ধোনির দল হেরেছে ৩ উইকেটে।
৩০৫ রানের বিশাল লক্ষ্য তাড়া করতে নেমে ইংল্যান্ডকে দারুণ শুরু এনে দেন জেসন রয় ও অ্যালেক্স হেলস। দুজনের ওপেনিং জুটিতে আসে ৯৫ রান। তবে ১৭ রানের মধ্যে ৩ উইকেট হারিয়ে খানিকটা চাপে পড়ে যায় ইংলিশরা। চতুর্থ উইকেটে জস বাটলার ও স্যাম বিলিংসের ৭৯ রানের জুটি এগিয়ে নেয়। ১৯১ রানে বাটলার ও মঈন আলী কুলদীপ যাদবের শিকার হলে আবারও চাপে পড়ে যায় ইংল্যান্ড। এই ধাক্কা সামলে ইংলিশদের জয়ের প্রান্তে নিয়ে গেছে ষষ্ঠ উইকেটে বিলিংস ও লিয়াম ডসনের ৯৯ রানের জুটি। হার্দিক পান্ডিয়ার বলে বোল্ড হওয়ার আগে বিলিংস খেলেছেন ৮৫ বলে ৯৩ রানের কার্যকরী এক ইনিংস। যাদব নিয়েছেন ৬০ রানে ৫ উইকেট।আম্বাতি রাইডুর সেঞ্চুরি; শিখর ধাওয়ান, যুবরাজ সিং ও ধোনির ফিফটিতে ৫ উইকেটে ৩০৪ রান করে ভারত ‘এ’। ৪০ বলে অপরাজিত ৬৮ রান করে ধোনি তাঁর অধিনায়কত্বের শেষটাও রাঙিয়ে রাখলেন। তবে ক্যাপ্টেন কুলের সামান্য আফসোস হতে পারে ম্যাচটা হেরে যাওয়ায়। যদিও এটা শুধুই প্রস্তুতি ম্যাচ। জয়-পরাজয়ের চেয়ে নিজেদের ঝালিয়ে নেওয়ায় আসল কাজ। সেটি ভালোভাবেই হয়েছে ধোনির। ক্রিকইনফো।
