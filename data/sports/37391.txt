
ফক্স স্পোর্টসে সাক্ষাৎকারটা দিয়েই নিজের ভুলটা হয়তো বুঝতে পেরেছিলেন সাবেক অস্ট্রেলীয় ক্রিকেটার ব্র্যাড হজ। আইপিএলে গুজরাট লায়নসের কোচ হিসেবে চাকরি করছেন, আর তিনি কিনা সাক্ষাৎকার দিচ্ছেন ভারত অধিনায়ক বিরাট কোহলির বিরুদ্ধে! শুধু কোহলি? এই মন্তব্যে তো খোঁচা গিয়ে লাগে আইপিএলেও। হজ যে বলেছেন, কোহলি নাকি আইপিএল খেলা নিশ্চিত করতে শেষ টেস্টটা খেলেননি!
মন্তব্যটা এমনিতে একটু ঢালাও ছিল। কোহলির চোট আসলেই গুরুতর। আইপিএলের শুরুটা মিসও করতে পারেন। এমন মন্তব্যের পর সামাজিক মাধ্যমে তাঁর দিকে ধেয়ে গেছে বিষমাখা তির। তবে সবচেয়ে ঝুঁকিতে ছিল তাঁর আইপিএলের চাকরিটা। শেষ পর্যন্ত নিজের মন্তব্যের জন্য ক্ষমাই চেয়েছেন। কেবল কোহলি নয়, হজ ক্ষমা চেয়েছেন ‘ভারতের জনগণে’র কাছেও।টুইটারে তিনি লিখেছেন, ‘এই সুযোগে আমি আমার আগের মন্তব্যের জন্য ভারতের জনগণ, সাধারণ ক্রিকেট অনুরাগী, ভারতীয় জাতীয় ক্রিকেট দল ও বিশেষ করে বিরাট কোহলির কাছে ক্ষমা চেয়ে নিচ্ছি। কারও ক্ষতি করা বা কাউকে ছোট করতে আমি আমার মন্তব্যটি করিনি। আইপিএলের পূর্ণ মর্যাদা রেখেই আমরা মন্তব্যটি ছিল হালকা চালের। আমি আইপিএল দারুণ উপভোগ করি। আমার এই মন্তব্যে সাধারণ মানুষ ও কোহলির ভক্তদের ক্ষুব্ধ হওয়ার যথেষ্ট কারণ আছে। মন্তব্যটি করে আমি যে পাল্টা আক্রমণের শিকার হয়েছি, তাতে আমার এই ক্ষমা প্রার্থনার মধ্য দিয়েই সবকিছুর সমাপ্তি ঘটবে বলে আমি মনে করি।’অস্ট্রেলিয়ার টেলিভিশন চ্যানেল ফক্স স্পোর্টসকে দেওয়া এক সাক্ষাৎকারে হজ কোহলির চোট নিয়েই সন্দেহ প্রকাশ করেন, ‘একজন ক্রীড়াবিদ হিসেবে আমি ভাবতে চাই, কোহলির আঘাতটা গুরুতর। সিরিজ–নির্ধারণী একটি টেস্ট ম্যাচে না খেলে পরের সপ্তাহেই যদি আইপিএলে রয়্যাল চ্যালেঞ্জার্স বেঙ্গালুরুর হয়ে সে মাঠে নামে, তাহলে সেটা হবে খুবই বাজে একটা ব্যাপার।’হজের এই মন্তব্যটা অবশ্য মেনে নিতে পারেননি গৌতম গম্ভীরসহ অনেকেই। রঞ্জি ট্রফিতে কোহলির দিল্লি সতীর্থ গম্ভীর মন্তব্য করেছিলেন, ‘শিরোনাম হওয়ার জন্য যে–কেউই যা খুশি বলতে পারে। কিন্তু কোনো ব্যক্তির চোট সম্পর্কে ভালোভাবে না জেনে, সেই ব্যক্তিকে ঠিকমতো না চিনে এ ধরনের মন্তব্য করা উচিত নয়।’ সূত্র: জি নিউজ।
