
নিজে ভালো খেলছেন না। দলও ছিল টানা হারের মধ্যে। এ অবস্থায় নিজে থেকেই সিলেট সুপারস্টারসের অধিনায়কত্ব ছেড়ে দিলেন মুশফিকুর রহিম। শুধু তা-ই নয়, নিজের পারফরম্যান্সে উন্নতি না এলে সরে দাঁড়াবেন দল থেকেও।বরিশাল বুলসের বিপক্ষে কাল মুশফিকের অধিনায়কত্ব না করা নিয়ে নানা গুঞ্জন থাকলেও প্রথম আলোকে মুশফিক জানিয়েছেন সিদ্ধান্তটা তাঁরই নেওয়া, ‘আমার নেতৃত্বে দল ভালো করছে না, নিজেও ভালো খেলতে পারছি না। সে জন্যই আমি চাই স্বাধীনভাবে খেলতে। আমার মনে হয়েছে দলের ভালোর জন্যই অন্য কারও অধিনায়কত্ব করা উচিত।’ বিপিএলে তাই মুশফিকের পরিবর্তে সিলেট সুপারস্টারসের দায়িত্ব দেওয়া হয়েছে শহীদ আফ্রিদিকে। প্রয়োজনে একাদশ থেকে সরে দাঁড়ানোর কথাও জানিয়ে রেখেছেন মুশফিক, ‘দলের ভালো হয়, এমন যেকোনো কিছুই করতে পারি আমি। এমনকি ভালো না খেললে নিজেকেও দল থেকে ড্রপ করতে পারি। আমার কাছে দলের স্বার্থটাই আগে।’বিপিএলের প্রথম ম্যাচে ফিফটি করেও জেতাতে পারেননি সিলেটকে। চিটাগং ভাইকিংসের কাছে ১ রানে হেরে গিয়েছিল মুশফিকের দল। পরের ম্যাচে শূন্য; এরপর তিন ম্যাচে রান করেছেন ২৫*, ২৩ ও ৪৭। কিন্তু কালকের আগের ম্যাচে আবারও আউট শূন্য রানে। কাল বরিশালকে হারানোর আগে দলটির একমাত্র জয়টি ছিল শুধু চট্টগ্রামে কুমিল্লা ভিক্টোরিয়ানসের বিপক্ষে।
