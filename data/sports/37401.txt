
চেতেশ্বর পূজারার সেই উত্তুঙ্গ তারকাখ্যাতি নেই। তার পেছনে বিজ্ঞাপনদাতাদের লম্বা লাইন লাগে না। ভারতের দুই-দশজন টি-টোয়েন্টি তারকার চেয়েও পূজারা যেন খ্যাতিতে কিছুটা পিছিয়েই। সেই চোখধাঁধানি গ্ল্যামারও নেই। চালচলনে নেই কারিশমা। মাথা নিচু করে দলের জন্য খেলে যাওয়াই যেন তাঁর নিয়তি। দলের বিজয়ে বড় অবদান রাখলেও শেষ পর্যন্ত মনোযোগ থেকেও যেন তিনি হারিয়ে যান। অথচ কী অসাধারণ এক ব্যাটসম্যান তিনি! রাঁচিতে ৫২৫ বলে খেললেন ২০২ রানের ইনিংস। রেকর্ড করলেন টেস্টে ভারতের হয়ে সবচেয়ে বেশি বল খেলার। এই ইনিংস বিরাট কোহলি, লোকেশ রাহুল কিংবা অন্য যে–কেউ করলে ভারতজুড়ে শোরগোল পড়ে যেত। কিন্তু পূজারাকে নিয়ে মাতামাতি নেই।এই ব্যাপারটাই দুঃখ দেয় কোহলিকে। পূজারাকে নিয়ে বেশ আফসোসই করেছেন ভারত অধিনায়ক, ‌‘মানুষ পূজারার গুরুত্বটা বুঝল না।’ পূজারার গুরুত্ব বর্ণনা করেছেন তিনি এভাবে, ‘মাঝেমধ্যে আমার পূজারার জন্য খুব দুঃখ হয়। মানুষ ভারতীয় দলে ওর গুরুত্বটা বুঝল না। দলের সবচেয়ে গোছানো ব্যাটসম্যান সে। সে রান করে যায় নিরলসভাবে। প্রচণ্ড চাপের মুখেও সে ব্যাটিং করতে পিছপা হয় না। সে ব্যাটিংয়ের সময় চ্যালেঞ্জ নিতে পছন্দ করে। সে কিন্তু দলের মহামূল্যবান এক সম্পদ।’এত কিছুর পরেও ভারতীয় ক্রিকেটারদের মধ্য তাঁকে নিয়ে আলোচনাটা খুব সীমিত। কোহলি মনে করেন এই অবস্থার পরিবর্তন হওয়া দরকার, ‘তাঁকে নিয়ে খুব বেশি আলোচনা হয় না। চাপের মধ্যে সে সব সময় দলের জন্য দীর্ঘ ইনিংস খেলে। আমার কাছে এটাকে দুর্দান্ত একটা ক্ষমতা মনে হয়। অনেক বেশি মনোযোগ তাঁর প্রাপ্য। এই মৌসুমে সে কী করেছে, কত রান করেছে, কোন পরিস্থিতিতে সে এই রানগুলো করেছে, এগুলো মন দিয়ে বোঝা উচিত মানুষের। সে ব্যাট হাতে দুর্দান্ত এক খেলোয়াড়। আমি আশা করি, সে এই ফর্ম ক্যারিয়ার শেষ করার আগ পর্যন্ত ধরে রাখবে।’ সূত্র: পিটিআই।
