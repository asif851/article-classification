
রাফায়েল নাদাল আর রজার ফেদেরারের লড়াই অনেকবারই দেখেছে এই দুনিয়া। কিন্তু নেটের একই প্রান্তে এই দুই কিংবদন্তিকে একসঙ্গে খেলতে দেখাটা সৌভাগ্যের ব্যাপারই বটে। ব্যাপারটা তো অনেকটাই লিওনেল মেসি আর ক্রিস্টিয়ানো রোনালদোর একই দলে খেলার মতো। গতকাল শনিবার চেক প্রাগে ওটু এরিনায় ১৭ হাজার দর্শকের সেই দুর্লভ অভিজ্ঞতাই হলো। গলফের রাইডার্স কাপের আদলে গড়া লেভার কাপে টিম ইউরোপের হয়ে রাফা-নাদাল জুটি হারিয়েছেন টিম ওয়ার্ল্ডের স্যাম কোয়েরি-জ্যাক সক জুটিকে।
নেহাতই প্রীতি টুর্নামেন্ট, জয়-পরাজয়ের কোনো প্রভাব পড়বে না এটিপি র‍্যাঙ্কিংয়ে। তবু দর্শকের কমতি ছিল না প্রাগে। শুক্রবার শুরু হওয়া তিন দিনব্যাপী এই টুর্নামেন্টে ৯-৭ ব্যবধানে এগিয়ে আছে টিম ইউরোপ। নিজেদের একক ম্যাচেও জিতেছেন টেনিসের দুই জীবন্ত কিংবদন্তি।
কোর্টে দুজনের সময়টা ভালোই কেটেছে। প্রথম সেটে ৬-৪ ব্যবধানে জেতার সময় হাসিঠাট্টা করতে দেখা গেছে দুজনকে। কিন্তু পরের সেট জিতে নাদাল-ফেদেরারের মুখ দুটি অন্ধকারে ঢেকে দেন কোয়েরি ও সক। হাজার হোক বিশ্বসেরা খেলোয়াড় তো! হার-জিত একটা বড় ব্যাপার তাঁদের কাছে। তবে নাদাল-ফেদেরার ম্যাচে ফেরেন দারুণভাবেই। ১০ পয়েন্টের সুপার টাইব্রেকারে ১০-৫ ব্যবধানে শেষ পর্যন্ত জয় তুলে নেন সর্বমোট ৩৫টি গ্র্যান্ডস্ল্যাম জেতা দুই তারকা।
প্রতিযোগিতামূলক কোনো টুর্নামেন্টে জুটি বাধার পরিকল্পনা না থাকলেও প্রাগের স্মৃতিটা অসাধারণই নাদালের কাছে, ‘এটা আমাদের জন্য স্মরণীয় একটা মুহূর্ত। আমাদের ক্যারিয়ারের উত্থান-পতন ও প্রতিদ্বন্দ্বিতার এতগুলো বছর পর একসঙ্গে খেলতে পারাটা দারুণ ব্যাপার।’
ফেদেরারও সুর মিলিয়েছেন নাদালের সুরে, ‘এটি আমার জন্যও মনে রাখার মতো ব্যাপার। কিন্তু এই টুর্নামেন্ট শেষেই আমরা আবার প্রতিদ্বন্দ্বী।’
এই টুর্নামেন্টে ইউরোপীয় দলের অধিনায়ক টেনিসের আরেক কিংবদন্তি বিয়ন বর্গ। অন্যদিকে, টিম ওয়ার্ল্ডের অধিনায়ক জন ম্যাকেনরো। টুর্নামেন্ট জিততে আর ৪ পয়েন্ট দরকার ইউরোপের। আজ শেষ হচ্ছে এই টুর্নামেন্ট। সূত্র এএফপি।
 
