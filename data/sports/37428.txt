

• ঘরের মাঠে চ্যাম্পিয়নস লিগের শেষ ষোলোর প্রথম লেগে বেসিকতাসকে ৫-০ ব্যবধানে হারিয়েছে বায়ার্ন।
• জোড়া গোল করেছেন মুলার ও লেভানডফস্কি।
•  বায়ার্ন তুরস্কে ফিরতি লেগ খেলবে ১৪ মার্চ।

আলিয়াঞ্জ অ্যারেনায় ম্যাচের ১৬ মিনিটে ১০ জনের দলে পরিণত হয়েও ৪২ মিনিট পর্যন্ত যে বায়ার্ন মিউনিখকে আটকে রাখল বেসিকতাস, সেটিও কম কী! যে দলটা চ্যাম্পিয়নস লিগের শেষ ষোলোর লড়াই করতে নেমেছে, ম্যাচের আগে তাদের নিশ্চয়ই সমীহ করেছে বায়ার্ন। কিন্তু মাঠে? স্রেফ উড়িয়ে দিয়েছে। ঘরের মাঠে চ্যাম্পিয়নস লিগের শেষ ষোলোর প্রথম লেগে বেসিকতাসকে ৫-০ ব্যবধানে হারিয়ে শেষ আটে এক পা দিয়ে রেখেছে বায়ার্ন।
১৬ মিনিটে রবার্ট লেভানডফস্কিকে বাজেভাবে ট্যাকল করে লাল কার্ড দেখেন বেসিকতাসের ভিদা। গ্রুপ পর্বে প্রতিটি অ্যাওয়ে ম্যাচ জেতা তুরস্কের ক্লাবটির পরিকল্পনা ছিল বায়ার্নকে আক্রমণ করা। কিন্তু শুরুতে ভিদাকে হারিয়ে সব যেন গড়বড় হয়ে গেল তাদের। তবে ১০ জনের দলে পরিণত বেসিকতাসের জালে প্রথম বল পাঠাতে বায়ার্নকে কেন অপেক্ষা করতে হয়েছে ৪৩ মিনিট পর্যন্ত, সেটির একটা ব্যাখ্যা দিয়েছেন বায়ার্ন কোচ ইয়ুপ হেইঙ্কেস, ‘শুরুটা কিছুটা নড়বড়ে ছিল, নিজেদের ছন্দ খুঁজে পাইনি। ম্যাচের বাঁকবদল ওই লাল কার্ড আর বিরতির ঠিক আগে পাওয়া গোলটা।’
বিরতির আগে টমাস মুলারই শুরু করলেন, ৫২ মিনিটে পরেরটি কোমান। ৬৬ মিনিটে আবার মুলার। নিজেদের মধ্যে গোল দেওয়ার এ প্রতিযোগিতায় ৭৯ ও ৮৮ মিনিটে নাম লেখালেন লেভানডফস্কি! ৫-০ ব্যবধানে এগিয়ে থাকা বায়ার্ন তুরস্কে ফিরতি লেগ খেলবে আগামী ১৪ মার্চ।
 
