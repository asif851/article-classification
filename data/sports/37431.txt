
‘ইশ! আরেকটু হলে ফিফটি হয়েই যেত’ এমন আফসোস নিয়ে নিশ্চয় মাঠ ছাড়তে হয়েছে বোলার রুবেল হোসেনের। ৪৪ বলে খেলেছিলেন ৪৫ রানের ‘ঝোড়ো’ ইনিংস। কিন্তু সঙ্গীর অভাবে ৫ রানের জন্য হলো না টেস্ট ক্যারিয়ারের প্রথম ফিফটি। সংবাদ সম্মেলনে তাই রুবেলকে বোলিংয়ের চেয়ে বলতে হলো ব্যাটিং নিয়েই।বোলিং নয়, ভালো ব্যাটিং করে সংবাদ সম্মেলনে আসার বিষয়টি কেমন লাগছে? জবাবে রুবেল বললেন, ‘ব্যাটিংয়ে মজা সব সময় ভালো লাগে। আমি খেলেছি শেষ উইকেট জুটিতে (জুবায়েরের সঙ্গে ৫১ রান)। কিছু শট খেলছি, টাইমিং ভালো হয়েছে—এই আর কি! খুব ভালো লাগছে। এ রকম আসলে আশা করিনি। আর উইকেটটাও খুব ভালো ছিল। ব্যাট চালাচ্ছিলাম, লেগে যাচ্ছিল । এভাবে আগে সেভাবে চার-ছক্কা মারিনি।’ক্যারিয়ার–সেরা ইনিংসটি নিয়ে অনুভূতি কী? রুবেল বললেন, ‘এ ধরনের ব্যাটিং সব সময় ভালো লাগে। ব্যাটিংয়ে যদি ৪০-৪৫ রান করা যায়, তাহলে তার মজাটাই অন্য রকম। খুব ভালো লাগছে।’ চার–ছক্কা ও দুই চারে খেলেছেন ঝোড়ো ইনিংস। এমন ইনিংস নাকি রুবেলের কাছে নতুন কিছু নয়। বললেন, ‘বাগেরহাটে আমার সেঞ্চুরি আছে। সেটি ছিল স্কুল ক্রিকেট টুর্নামেন্টে। খুলনা ডিভিশন প্রিমিয়ার লিগেও আমার ফিফটি আছে। ঢাকা লিগে ফিফটি নেই। তবে ঢাকায় তৃতীয় বিভাগ ক্রিকেট লিগে ফিফটি আছে।’দ্বিতীয় দিনে হতাশাই উপহার দিয়েছেন বাংলাদেশের বোলাররা। এ প্রসঙ্গে ডানহাতি পেসার বললেন, ‘আমরা জানতাম এই উইকেটে ব্যাটসম্যানদের আউট করা কঠিন হবে। আমাদের বোলিংয়ের মূল শক্তি হচ্ছে স্পিন। স্পিনেও কিন্তু বল খুব বেশি টার্ন করছে না। দেখা যাক কাল কী হয়। সকালে দ্রুত উইকেট নিতে হবে।’
