
ক্রিকেটের তিন সংস্করণে বাংলাদেশের প্রতিটি সর্বোচ্চ রানের জুটিতেই আছে তামিম ইকবালের নাম। এর মধ্যে কোনটিকে সবচেয়ে এগিয়ে রাখবেন? তামিম নির্দ্বিধায় এগিয়ে রাখবেন পাকিস্তানের বিপক্ষে খুলনা টেস্টে ইমরুল কায়েসের সঙ্গে সেই জুটিটিকে। এ বছরে বাংলাদেশের সেরা জুটিই তো নয়, এটি যে এক ইতিহাস।খুলনা টেস্টের প্রথম তিন দিনই বাংলাদেশে ছিল ‘ব্যাকফুটে’। প্রথম ইনিংসে বাংলাদেশ অলআউট ৩৩২ রানে। জবাবে পাকিস্তান গড়ল রানের পাহাড়। মোহাম্মদ হাফিজের ডাবল সেঞ্চুরিতে মিসবাহ্-উল-হকের দলের রান সবকটি উইকেট হারিয়ে ৬২৮। ২৯৬ রানে পিছিয়ে থেকে চতুর্থ দিন লাঞ্চের খানিক আগে বাংলাদেশ শুরু করল দ্বিতীয় ইনিংস।এ পরিস্থিতিতে জয় দূরে থাক, যেকোনো দলের ড্রয়ের স্বপ্ন দেখাও কঠিন! কিন্তু সেই কঠিন কাজটা সহজ করে ফেললেন তামিম-ইমরুল। পাকিস্তানি বোলারদের দারুণভাবে সামলে গড়লেন নতুন রেকর্ড।১৯৬০ সালে ওভাল টেস্টে দক্ষিণ আফ্রিকার বিপক্ষে জিওফ পুলারকে সঙ্গে নিয়ে কলিন কাউড্রে গড়েছিলেন ২৯০ রানের জুটি। ম্যাচের তৃতীয় ইনিংসে উদ্বোধনী জুটিতে সেটাই ছিল সর্বোচ্চ রানের রেকর্ড। একটুর জন্য তিন শ ছুঁতে পারেনি সেই জুটি। ৫৫ বছর আগে তাঁরা যা পারেননি, সেটাই করে দেখিয়েছিলেন বাংলাদেশের দুই ব্যাটসম্যান। প্রথমবারের মতো টেস্টের তৃতীয় ইনিংসে উদ্বোধনী জুটিতে হলো ৩০০ রান। দলের দ্বিতীয় ইনিংসেও উদ্বোধনী জুটিতে ৩০০ রান ওই প্রথম। তামিম-ইমরুলের শৌর্যে টেস্ট ক্রিকেট সাক্ষী হলো নতুন ইতিহাসের। জুটি ভাঙল ৩১২ রানে। তামিম করলেন টেস্টে বাংলাদেশের হয়ে সর্বোচ্চ ২০৬ রান। ইমরুলের রান ১৫০। দ্বিতীয় ইনিংসে দলের রান ৬ উইকেটে ৫৫৫। বাংলাদেশ পেল জয়ের সমান ড্র। সে গৌরবের বড় অংশীদার দুই ওপেনার।
