
এটা হবে জানাই ছিল। ক্রিস্টিয়ানো রোনালদোর জন্মই তো রেকর্ড গড়ার জন্য! কাল অবশ্য কোনো রেকর্ড গড়েননি, তবে যে কীর্তি গড়েছেন সেটা ঈর্ষা জাগাতে যথেষ্ট। আন্তর্জাতিক ফুটবলে গোল সংখ্যায় পেলেকে ছাড়িয়ে গেছেন রোনালদো। এমন দিনকে রাঙানোর বাকি আয়োজনটা সেরেছেন হ্যাটট্রিক আর দলের জয় নিশ্চিত করে। কাল বিশ্বকাপ বাছাইপর্বে ফারো আইল্যান্ডকে ৫-১ গোলে হারিয়েছে রোনালদোর পর্তুগাল। 
দুর্বল ফারো আইল্যান্ডের গোলমুখ খুলতে মাত্র ৩ মিনিট লেগেছে রোনালদোর। বের্নান্ডো সিলভার ক্রস থেকে দুর্দান্ত এক সাইড ভলিতে দলকে এগিয়ে দেন রোনালদো। ২৯ মিনিটে পেনাল্টি থেকে দ্বিতীয় গোল, এই গোলেই পেলেকে (৭৭ গোল) ছুঁয়ে ফেলেছেন রোনালদো। আর তিনবারের বিশ্বকাপ জয়ীকে ছাড়িয়ে যাওয়া গোলটি (৭৮ গোল) করেছেন ৬৫ মিনিটে। বাঁ পায়ের জোরালো সে শট ঠেকানোর কোনো সুযোগ পাননি ফারো গোলরক্ষক। জাতীয় দলের হয়ে এটি রোনালদোর পঞ্চম হ্যাটট্রিক। পর্তুগালের বাকি দুই গোলও এসেছে রিয়াল ফরোয়ার্ডের ছোঁয়ায়। এ জয়ে বিশ্বকাপ বাছাইয়ে নিজেদের গ্রুপে ১৮ পয়েন্ট নিয়ে দ্বিতীয় স্থান ধরে রেখেছে পর্তুগাল। পূর্ণ ২১ পয়েন্ট নিয়ে শীর্ষে আছে সুইজারল্যান্ড। তবে কাল ম্যাচ শেষে এসব হিসাবনিকাশ সবাই ভুলেই গেছেন। পেলেকে ছাড়িয়ে যাওয়ার ঘটনা তো আর প্রতিদিন কেউ করে দেখান না? রোনালদোর সামনে এখন ফেরেঙ্ক পুসকাস। আর ৭ গোল করলেই পুসকাসকে (৮৪) ছাড়িয়ে ইউরোপের সবচেয়ে আন্তর্জাতিক গোলের মালিক হবেন রোনালদো। বাছাইপর্বে ৭ ম্যাচে ১৪ গোল করা রোনালদো বাছাইপর্বে হাতে পাচ্ছেন আরও তিন ম্যাচ।
সবচেয়ে বেশি আন্তর্জাতিক গোল




খেলোয়াড়


দেশ


গোল


ম্যাচ




আলী দাইয়ি


ইরান


১০৯


১৪৯




পুসকাস


হাঙ্গেরি


৮৪


৮৫




কামামোতো


জাপান


৮০


৮৪




গডফ্রে চিতালু


জাম্বিয়া


৭৯


১০৮




ক্রিস্টিয়ানো রোনালদো


পর্তুগাল


৭৮


১৪৪




হুসেইন সাইদ


ইরাক


৭৮


১৩৭




পেলে


ব্রাজিল


৭৭


৯২




