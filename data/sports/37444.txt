
মাশরাফি বিন মুর্তজার চোটের খবরটাই সবচেয়ে বড়। তবে পাদটীকার মতো সঙ্গে আছে আরও দুটি চোটের খবর। বে ওভালে কালকের ম্যাচেই বাঁ হাতের বুড়ো আঙুলে চোট পেয়েছেন তামিম ইকবাল। হাঁটুতে চোট পেয়েছেন ইমরুল কায়েসও।মাশরাফির বলে কেন উইলিয়ামসনের ক্যাচ ছেড়েছেন তামিম। চোটটাও পেয়েছেন ওই ক্যাচ ধরার চেষ্টা করতে গিয়েই। ম্যাচ শেষে বাঁ হাতের ফুলে যাওয়া বুড়ো আঙুল দেখিয়ে তামিম বলছিলেন, ‘৪৮ ঘণ্টা পর কী হবে জানি না। তবে এখন ব্যথা আছে। দেখছেন তো কী রকম ফুলে গেছে জায়গাটা।’ আশার কথা, তামিমের এক্স-রে রিপোর্টে গুরুতর কিছু ধরা পড়েনি। ফিজিও ডিন কনওয়ে বলেছেন, ‘বুড়ো আঙুলে ব্যথা আছে। তবে এক্স-রেতে কিছু ধরা পড়েনি। ৪৮ ঘণ্টা পর চোটের অবস্থা কী দাঁড়ায়, সেটা পর্যালোচনা করে দেখব আমরা।’ইমরুল হাঁটুতে চোট পেয়েছেন মিড উইকেটে কোরি অ্যান্ডারসনের ক্যাচ নেওয়ার চেষ্টা করতে গিয়ে। মাশরাফির বলে নিজের ১০ ছক্কার প্রথমটি মেরেছিলেন অ্যান্ডারসন। সেটাকে ক্যাচ বানাতেই উল্টো দিকে দৌড়ে হুড়মুড়িয়ে পড়লেন বাউন্ডারি সীমানায় থাকা বিজ্ঞাপন বোর্ডের ওপারে। ইমরুলকে সঙ্গে সঙ্গেই মাঠ থেকে তুলে বরফ চিকিত্সা দেওয়া হয়। তামিম ইকবালের সঙ্গে নামেননি ইনিংস শুরু করতেও। তবে কালই তাঁর এক্স-রে করানোর প্রয়োজন মনে করেননি ডাক্তার-ফিজিওরা। ডিন কনওয়ে জানিয়েছেন, ৪৮ ঘণ্টা পর তাঁর অবস্থা পর্যালোচনা করা হবে।
তাতে ভালো খবর পাবেন বলেই আশাবাদী ইমরুল, ‘ব্যাটিং করব ভেবে ব্যথানাশক ওষুধ খেয়েছিলাম। সে জন্যই এখন ব্যথা নেই। আশা করি, বড় কোনো সমস্যা হবে না।’
দলে চোটে পড়া খেলোয়াড় বাড়ায় মোসাদ্দেক হোসেনকে টেস্ট দলের সঙ্গে রেখে দেওয়া হচ্ছে। তারমানে ১৫ জনের টেস্ট দলের বাইরে দলের সঙ্গে থাকছেন মোস্তাফিজ ও মোসাদ্দেক।
 
