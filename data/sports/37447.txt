
বিসিবি ও এর কয়েকজন কর্মকর্তাকে নিয়ে ‘আপত্তিকর’ মন্তব্যের কারণে লিজেন্ডস অব রূপগঞ্জ ক্লাবের কর্ণধার লুৎফর রহমানকে সব ধরনের ক্রিকেট কার্যক্রম থেকে আজীবন নিষিদ্ধ করেছে বিসিবির ডিসিপ্লিনারি কমিটি। একই সঙ্গে ক্লাবের যুগ্ম সচিব তরিকুল ইসলামকে পাঁচ বছরের এবং আরেক কর্মকর্তা সাব্বির আহমেদ রুবেলকে দেওয়া হয়েছে তিন বছরের নিষেধাজ্ঞা। গতকাল রাতে এ কথা জানানো হয় বিসিবির সংবাদ বিজ্ঞপ্তিতে। বিজ্ঞপ্তিতে বলা হয়, ‘লিজেন্ডস অব রূপগঞ্জের চেয়ারম্যান লুৎফর রহমান বাদল সম্প্রতি বাংলাদেশ ক্রিকেট বোর্ডের সভাপতিসহ নির্বাচিত পর্ষদ ও বাংলাদেশ ক্রিকেট বোর্ড সম্পর্কে অশালীন, আপত্তিকর মন্তব্য করেছেন এবং মিথ্যা-ভিত্তিহীন বক্তব্য দিয়েছেন। এসব মন্তব্য দেশ ও বিদেশে বাংলাদেশের ক্রিকেট এবং ক্রিকেট বোর্ডের ভাবমূর্তি চরমভাবে ক্ষতিগ্রস্ত করেছে। তাই বিসিবির অধীনস্ত সব ধরনের ক্রিকেট কার্যক্রম থেকে তাঁকে আজীবন নিষিদ্ধ করার সিদ্ধান্ত নেওয়া হয়েছে।’ রূপগঞ্জের অন্য দুই কর্মকর্তার বিরুদ্ধে অভিযোগ, তাঁরা ম্যাচ চলার সময় আম্পায়ারদের ভয়ভীতি দেখিয়েছেন।এর আগে গতকাল সন্ধ্যায় লুৎফর রহমান ও তারিকুল ইসলামকে লিগ থেকে সাময়িক নিষিদ্ধ করে সিসিডিএম (ক্রিকেট কমিটি অব ঢাকা মেট্রোপলিস)। সিসিডিএমের সদস্যসচিব রাকিব হায়দার ফোনে জানান, ‘বোর্ড প্রেসিডেন্ট ও পরিচালকদের নিয়ে অশালীন মন্তব্য করায় ওই দুজনকে নিষিদ্ধ করা হয়েছে এবং তাঁদের বিরুদ্ধে নিন্দা প্রস্তাবও আনা হয়েছে। আমরা বিস্তারিত সবকিছু বিসিবির ডিসিপ্লিনারি কমিটিকে জানিয়েছি। তাঁরা এখন চূড়ান্ত ব্যবস্থা নেবেন। সিদ্ধান্ত না হওয়া পর্যন্ত ক্রিকেট কার্যক্রম থেকে নিষিদ্ধ থাকবেন তাঁরা।’ বিস্ময়করভাবে রাতেই বিসিবির ডিসিপ্লিনারি কমিটির সভা বসে এবং সেখান থেকেই আসে চূড়ান্ত সিদ্ধান্ত।এর আগে বিসিবি প্রধানের কাছে ও সংবাদমাধ্যমে পাঠানো চিঠিতে ‘তাৎক্ষণিক উত্তেজনায়’ করা মন্তব্যের জন্য দুঃখ প্রকাশ করেন লিজেন্ডস অব রূপগঞ্জ ক্লাবের কর্ণধার। দুঃখ প্রকাশ করে পাঠানো চিঠিতে লুৎফর রহমান লেখেন, ‘চলতি প্রিমিয়ার ক্রিকেট লিগে আমার দল লিজেন্ডস অব রূপগঞ্জ মাঠে ও মাঠের বাইরের নানা ধরনের বৈষম্যের শিকার হওয়ায় গত ৪ ডিসেম্বর বিকেএসপিতে প্রাইম ব্যাংকের বিপক্ষে গুরুত্বপূর্ণ ম্যাচ শেষে আমি তাৎক্ষণিক উত্তেজনায় আবেগপ্রবণ হয়ে সাংবাদিকদের প্রশ্নের উত্তরে বেশ কিছু মন্তব্য করেছি ও প্রতিক্রিয়া জানিয়েছি। এতে যদি ক্রিকেটাঙ্গনের কেউ দুঃখ ও কষ্ট পেয়ে থাকেন, তবে আমি সেদিনের আবেগপ্রবণ মন্তব্যের জন্য দুঃখ প্রকাশ করছি। আশা করছি, আমার এই দুঃখ প্রকাশের মধ্য দিয়ে ক্রিকেটাঙ্গনে চলতি সব ধরনের উত্তেজনা ও ব্যক্তিকেন্দ্রিক বিদ্বেষের অবসান ঘটবে।’
