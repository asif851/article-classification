
ভারতীয় ক্রিকেট দলের পরিচালক রবি শাস্ত্রীর সঙ্গে ভারতীর ক্রিকেট কন্ট্রোল বোর্ডের (বিসিসিআই) চুক্তি ছিল সদ্য শেষ হওয়া টি-টোয়েন্টি বিশ্বকাপ পর্যন্ত। টুর্নামেন্টে সেমিফাইনাল থেকেই বিদায় নিয়েছে ভারত। শাস্ত্রীর সঙ্গে বোর্ডের চুক্তি নবায়নের সম্ভাবনাও অনেকটাই কমে গিয়েছে। তবে সাবেক পাকিস্তানি খেলোয়াড় ওয়াসিম আকরামের মতে শাস্ত্রীরই সেই পদে থাকা উচিত। ভারতীয় একটি দৈনিকে লেখা নিজের কলামে এ কথাই বলেছেন কিংবদন্তি পেসার।তিনি লিখেছেন, ‘বেশ কিছু জায়গায় লেখালেখি হতে দেখলাম যে রবি শাস্ত্রীর চুক্তির মেয়াদ শেষ হয়ে গেছে এবং বোর্ড নতুন কোচের সন্ধান করছে। আমার মনে হয়, শাস্ত্রী যদি রাজি থাকে, তাহলে তাকে আবার সুযোগ দেওয়া যেতে পারে।’ উল্লেখ্য, পরিচালকের অধীনেই কাজ করে থাকেন কোচিং স্টাফরা। শুধু তা-ই নয়, দলের জন্য যেকোনো নীতিনির্ধারণী সিদ্ধান্ত নেওয়ার ক্ষমতাও পরিচালকের আছে। শাস্ত্রী এত দিন নিজের দায়িত্বটা সঠিকভাবেই পালন করে এসেছেন বলে বিশ্বাস করেন ওয়াসিম আকরাম। এমনকি তাঁর মতে, শাস্ত্রী দায়িত্ব নেওয়ার পর দলের মনোভাবে অনেক ইতিবাচক পরিবর্তন এসেছে। ওয়াসিম আকরাম আরও বলেন, ‘আমি জানি না, বিসিসিআই কর্তৃপক্ষ কী ভাবছে। কিন্তু শাস্ত্রীকে সরানো হলে আমি বেশ অবাক হব।’চুক্তি থাকুক আর না থাকুক, সামনের দুই মাসের জন্য শাস্ত্রী বোর্ডের কাছ থেকে আগেই ‘ছুটি’ নিয়ে রেখেছেন। ড্রেসিংরুম ছেড়ে এই সময়টা কাটাবেন আইপিএলের ধারাভাষ্য কক্ষে।
