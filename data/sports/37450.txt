
পার্থে কাল বৃষ্টি হয়েছে ঠিক, কিন্তু বজ্রপাত হয়নি। বিষয়টা হয়তো ভালো লাগেনি মিচেল স্টার্কের। নিজেই তাই ঘটালেন বজ্রপাত!
পার্থের ঘড়িতে তখন ৪টা বেজে ৬ মিনিট। ৬০ রানে ৩ উইকেট হারানো ইংল্যান্ডের দ্বিতীয় ইনিংসটাকে জেমস ভিন্স ও ডেভিড ম্যালান একটু একটু করে গুছিয়ে নিচ্ছিলেন। ঠিক এমন সময় স্টার্কের বজ্রপাত! তাঁর ১৪৩.৯ কিলোমিটার গতির বলটি উপড়ে ফেলল ভিন্সের অফ স্টাম্প। বলটিকে কিংবদন্তি লেগ স্পিনার শেন ওয়ার্ন আখ্যা দিয়েছেন ‘একবিংশ শতাব্দীর সেরা’ হিসেবে। ১৯৯৩ সালে ওল্ড ট্র্যাফোর্ডে মাইক গ্যাটিংয়ের অফ স্টাম্প ভেঙে দেওয়া ওয়ার্নের বলটি পেয়ে গিয়েছিল ‘বল অব দ্য সেঞ্চুরি’ নাম।
ওয়ার্নের সেই বলটি লেগ স্টাম্পের বাইরে পিচ করে গ্যাটিংয়ের পেছন দিয়ে গিয়ে লেগেছিল স্টাম্পে। আর স্টার্কের বলটি প্রথমে বাতাসে ভেতরে ঢুকেছে। পিচের ক্ষতে পিচ করার পর বাইরে বাঁক দিয়ে ভেঙে দিয়েছে ডানহাতি ব্যাটসম্যান ভিন্সের স্টাম্প। ‘ওয়াইড ওয়ার্ল্ড অব স্পোর্টস’-এর কমেন্ট্রিতে ওয়ার্ন বলেছেন, ‘জেমস ভিন্সের কিছুই করার ছিল না। স্টার্ক হয়তো বলটি কিছুটা সুইং করাতে চেয়েছিল। কিন্তু বলটি একদম ঠিক জায়গায় পিচ করেছে।’
পরে ইনস্টাগ্রামে বলটির রিপ্লে পোস্ট করে আরও উদার হয়েছেন প্রশংসায়, ‘বল অব দ্য অ্যাশেজ। হয়তো একবিংশ শতাব্দীর সেরা বলও।’ সাবেক ইংল্যান্ড অধিনায়ক মাইকেল ভনও দেখা যাচ্ছে ‘একবিংশ শতাব্দীর সেরা বল’ কথাটার সঙ্গে একমত। ক্রিকেট অস্ট্রেলিয়া। 
