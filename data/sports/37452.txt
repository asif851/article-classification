
লাল-কালো ডোরাকাটা পোশাকটা স্কটল্যান্ডের বহু পুরোনো ঐতিহ্য। দেশটির জাতীয় পোশাকও এটি, নাম ‘টার্টান’। বিশ্বকাপে তো তা পরে মাঠে নামার উপায় নেই, তবু স্কটিশরা চেয়েছিল নিজেদের জার্সিতে এর একটা ছাপ রাখতে। তাই বিশেষ একধরনের ‘টার্টানের’ নকশাও করা হয়ে গিয়েছিল। কথা ছিল, ওটা পরা হবে জার্সির সঙ্গে। কিন্তু সম্ভবত ‘টার্টান’ ছাড়াই বিশ্বকাপ শুরু করতে হচ্ছে স্কটিশদের। স্কটল্যান্ড থেকে চীন ঘুরে পোশাকটি অস্ট্রেলিয়ায় আসার কথা ছিল জাহাজে। কিন্তু পোশাকের কাজ এখনো শেষ না হওয়া জাহাজ আসতে কয়েক দিন দেরিই হচ্ছে। অথচ আজকালের মধ্যেই নিউজিল্যান্ড চলে যাওয়ার কথা স্কটল্যান্ডের। সেখানে নিউজিল্যান্ডের সঙ্গে প্রথম ম্যাচে অন্তত ওই পোশাকটা পরতে পারছেন না স্কটিশ খেলোয়াড়েরা, এটা একরকম নিশ্চিতই। পরের ম্যাচগুলোয় পেলেই হয়! রয়টার্স।
