
বাংলাদেশের বিপক্ষে ভারত সর্বশেষ চারটি ম্যাচই জিতেছে—এই তথ্য আসলে লড়াইটাকে ভুলই বোঝাচ্ছে। বরং সত্যিটা হলো, বাংলাদেশের বিপক্ষে এখন প্রতিটা ম্যাচেই ভীষণ চাপে থাকে ভারত। একটা মানসিক চাপ তো আছেই, মাঠের খেলাতেও বাংলাদেশ ভারতকে এখন কোণঠাসা করে ফেলে প্রায়ই। দুই দলের সর্বশেষ ম্যাচটা যেমন ভারত ​জিতেছে মাত্র ১ রানে!
সেটিও বাংলাদেশের ভুলে। ভারতকে ভারতের মাটিতে হারানোর সুবর্ণ সুযোগ পেয়েছিল বাংলাদেশ, গত টি-টোয়েন্টি বিশ্বকাপে। তবে এবার খেলাটা টেস্ট। এখানে শক্তি ও সামর্থ্যের মধ্যে বিস্তর ব্যবধান দুই দলের। টেস্টে ভারত র‍্যাঙ্কিংয়ের এক নম্বর দল। খেলছে নিজেদের মাঠে। একমাত্র ম্যাচের সিরিজে বাংলাদেশ তাই বড় লক্ষ্য নিয়েও যাচ্ছে না। তবে বাংলাদেশ চায় পাঁচ দিনই যেন জমজমাট লড়াই হয়।ব্যক্তিগতভাবে সৌম্য সরকারেরও কিছু লক্ষ্য আছে এই সিরিজে। নিউজিল্যান্ডের বিপক্ষে টেস্টে সুযোগ পেয়ে নিজের ছন্দ যেন ফিরে পেয়েছেন। টেস্টে নিজেকে ফিরিয়ে আনার সুযোগটাও পাওয়া যায় বেশি। আজ ভারতের উদ্দেশে রওনা হওয়ার আগে বিমানবন্দরে সৌম্য বলেছেন, ‘ব্যক্তিগত লক্ষ্য তো একটাই—ভালো খেলতে হবে। যদি সুযোগ পাই তাহলে অবশ্যই চেষ্টা করব দলকে কিছু দেওয়ার জন্য। যেহেতু ভারতে এবারই আমাদের প্রথম দ্বিপক্ষীয় সফর, সবাই খুব রোমাঞ্চিত। চেষ্টা করব সফরটা স্মরণীয় করে রাখার। ভারতের মাটিতে প্রথম ম্যাচে মনে রাখার মতো কিছু করতে চাই।’সৌম্য মনে করেন, টেস্টে নিজেদের মাঠে ভারত প্রায় অজেয় একটা দল হয়ে উঠলেও এই ম্যাচে চাপে থাকবে স্বাগতিকেরাই, ‘এখান থেকে অনেক কিছু পাওয়ার আছে আমাদের। কিছু যদি পাই, তাহলে আমাদের জন্য অনেক বড় পাওয়া হবে। তবে আমাদের ভালো খেলেই কিছু নিতে হবে। চেষ্টা করব কিছু যদি আনতে পারি। যেহেতু একটা ম্যাচ এখানে তাদের চাপই বেশি।’ইতিবাচক সৌম্য জয়ের ভাবনটাও মাথায় রাখছেন, ‘সুযোগ পেলে ​আমার চেষ্টা থাকবে এমন কিছু করার, দল যেন জেতে।’
