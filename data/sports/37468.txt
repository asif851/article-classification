
সিরিজের দ্বিতীয় টেস্টে নিউজিল্যান্ডের বিপক্ষে দুর্দান্ত এক জয়ের স্বপ্ন দেখছিল পাকিস্তান। কিন্তু দুর্দান্ত এক জয়ের বদলে সেটাই হয়ে গেল লজ্জার এক রেকর্ড। মঙ্গলবার বিকেলে এক সেশনেই ৯ উইকেট হারিয়ে উল্টো বিশ্ব রেকর্ড করে বসল পাকিস্তান।
এক সেশনে ৯ উইকেট হারিয়ে বিশ্ব রেকর্ড শুনে অবাক হতেই পারেন। এই তো গত মাসেই বাংলাদেশের বিপক্ষে এর চেয়ে বড় ধসের মধ্য দিয়ে গেল ইংল্যান্ড। বিনা উইকেটে ১০০ রান করে চা বিরতিতে যাওয়া ইংল্যান্ড শেষ বিকেলে ৬৪ রানেই হারিয়ে বসল ১০ উইকেট। তবে ইংল্যান্ডের ঘটনাটি হয়েছে ম্যাচের তৃতীয় দিনে। আর এখানেই অনন্য পাকিস্তান।হ্যামিল্টনে ৩৬৯ রান তাড়া করে শেষ দিনে (২৯ নভেম্বর) ওপেনিং জুটিতেই ১৩১ রান করেছিল পাকিস্তান। চা-বিরতিতে যাওয়ার সময় পাকিস্তানের স্কোর ছিল ১ উইকেটে ১৫৮ রান। শেষ সেশনে ৩৪ ওভারে জয়ের জন্য ২১১ রান দরকার ছিল সফরকারীদের। কাজটি কঠিন, আবার যুগটা টি-টোয়েন্টির বলে, অসম্ভবও নয়। কিন্তু বিরতিতে থেকে ফিরেই ধাক্কা খেল পাকিস্তান। চতুর্থ বলেই আউট বাবর আজম। বাবরের আউটেই যেন খুলে গেল ‘সুইচ গেট’! কিছু বুঝে ওঠার আগেই শেষ হয়ে গেল পাকিস্তান ইনিংস। ১৫৯ রানে ১ উইকেট থেকে ২৩০ রানে অলআউট হয়ে গেল পাকিস্তান। ২৪.৪ ওভার ও ৬১ রানের মধ্যে ৯ উইকেট হারিয়ে বসল দলটি।অর্থাৎ, ম্যাচের শেষ সেশনে ৯ উইকেট হারিয়েছে পাকিস্তান। টেস্ট ইতিহাস এমন কিছু দেখেনি এর আগে। এতেই হলো রেকর্ড, ইতিহাসের প্রথম দল হিসেবে পঞ্চম দিনের শেষ সেশনে ৯ উইকেট হারানো প্রথম দল হিসেবে নাম লেখাল আজহার আলীর পাকিস্তান। সূত্র: জি নিউজ।
