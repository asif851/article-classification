
খেলেছেন আইপিএল, বিগব্যাশ ও ক্যারিবিয়ান প্রিমিয়ার লিগের মতো বিশ্বের জনপ্রিয় টি-টোয়েন্টি টুর্নামেন্ট। সাকিব আল হাসানই ক্রিকেটের সংক্ষিপ্ত সংস্করণে বাংলাদেশ দলের সবচেয়ে অভিজ্ঞ খেলোয়াড়। টি-টোয়েন্টি বিশ্বকাপের আগে রাজধানীর একটি পাঁচতারা হোটেলে দেশসেরা অলরাউন্ডার সাংবাদিকদের জানালেন, এশিয়া কাপের ব্যর্থতা ভুলে দ্রুতই নিজেদের ছন্দে ফিরতে হবে বাংলাদেশ দলকে।সাকিব অবশ্য মনে করেন না, এর জন্য নিজেদের খেলার ধরন পাল্টাতে হবে বাংলাদেশ দলকে। সাকিবের ব্যাখ্যা, ‘যেভাবে খেলে আগে সাফল্য পেয়েছে দল, এবারও সেভাবে খেলা হবে। খেলার পরিকল্পনা (গেম প্লান) পরিবর্তন করা হবে না।’ সাংবাদিকেরা অবশ্য এশিয়া কাপের ব্যর্থতার কথা তুললেন। তবে এশিয়া কাপের ব্যর্থতা নিয়ে পড়ে থাকতে নারাজ সাকিব। এশিয়া কাপের ব্যর্থতা টি-টোয়েন্টি বিশ্বকাপে পড়বে না বলেও মনে করেন তিনি, ‘আগে খেলেছি ওয়ানডে (এশিয়া কাপ)। এবার টি-টোয়েন্টি। স্বাভাবিকভাবেই দুটো ফরম্যাটে পার্থক্য রয়েছে। ফলে এশিয়া কাপের ব্যর্থতার প্রভাব এখানে পড়বে না।’বিশ্বকাপে বাংলাদেশ দলে ফিরছেন এশিয়া কাপে না খেলা তামিম ইকবাল, মাশরাফি বিন মুর্তজা। তাই পূর্ণশক্তির দলই পাচ্ছে মুশফিকের দল। সাকিব বললেন, ‘একাধিক সেরা খেলোয়াড় টি-টোয়েন্টিতে ফিরছেন। এ ছাড়া নতুন কয়েকজন প্রতিভাবান খেলোয়াড়ও দলে এসেছে।’ বিশ্বকাপে সাকিবের আপাতত লক্ষ্য আফগানিস্তানকে হারিয়ে মূল পর্বে খেলার যোগ্যতা অর্জন করা। মূল পর্বে ওঠার পরই পরবর্তী লক্ষ্যের কথা ভাববেন বলেও জানালেন তিনি। 
