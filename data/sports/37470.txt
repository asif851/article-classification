
প্রিমিয়ার লিগে টানা পাঁচ ম্যাচে জয়ের পর আজ হোঁচট খেয়েছে আর্সেনাল। দুর্দান্ত ফর্মে থাকা গানারদের মাটিতে নামিয়েছে ওয়েস্ট ব্রম। লিগে নিজেদের সপ্তম ম্যাচে ১-১ গোলে ড্র করে মাঠ ছাড়তে হয়েছে আর্সেন ওয়েঙ্গারের শিষ্যদের। প্রিমিয়ার লিগের অপর ম্যাচে আরও বড় অঘটনের শিকার হয়েছে টটেনহাম। নিচের সারির ক্লাব ওয়েস্ট হামের কাছে তারা হেরেছে ৩-০ গোলে। মরিনহোর চেলসি ৩-১ গোলে সহজেই হারিয়েছে নরউইচ সিটিকে।নিজেদের মাঠে শুরু থেকেই আক্রমণাত্মক মনোভাব নিয়ে খেলেছে ওয়েস্ট ব্রম। ৪১ মিনিটের মাথায় সফলতাও পেয়ে যায় স্বাগতিকেরা। দারুণ এক হেড করে আর্সেনালের জালে বল পাঠিয়ে দেন ক্লাউডিও জ্যাকব। ১ গোলের ব্যবধানে পিছিয়ে থেকেই প্রথমার্ধ শেষ করতে হয় আর্সেনালকে। দ্বিতীয়ার্ধে গোল শোধের জন্য মরিয়া হয়েই মাঠে নামে গানাররা। ৬১ মিনিটের মাথায় অবশেষে দেখা মেলে সেই কাঙ্ক্ষিত গোলটির। পেনাল্টি বক্সের বাইরে থেকে জোরালো এক শটে বল জালে পাঠান জ্যাক উইলশেয়ার। ৭২ মিনিটে অলিভিয়ের জিরু সহজ একটি গোলের সুযোগ নষ্ট না করলে হয়তো জয় নিয়েই মাঠ ছাড়তে পারত আর্সেনাল।
অপর ম্যাচে নিচের সারির ক্লাব ওয়েস্ট হামের বিপক্ষে লজ্জাজনকভাবেই হেরে গেছে টটেনহাম। প্রথমার্ধ গোলশূন্য থাকার পর দ্বিতীয়ার্ধে তারা হজম করেছে তিনটি গোল। ৬৬, ৭২ ও ৭৯ মিনিটে ওয়েস্ট হামের পক্ষে গোল তিনটি করেছেন উইন্সটন রেইড, রিকার্ডো ভাজ তে ও রাভেল মরিসন।প্রিমিয়ার লিগের সাত ম্যাচ পরে ১৬ পয়েন্ট নিয়ে যৌথভাবে শীর্ষে আছে লিভারপুল ও আর্সেনাল। ১৪ পয়েন্ট নিয়ে দ্বিতীয় স্থানে চেলসি ও সাউদ্যাম্পটন। তাদের পরেই আছে ম্যানচেস্টার সিটি ও টটেনহাম। গতবারের শিরোপাজয়ী ম্যানচেস্টার ইউনাইটেড ১০ পয়েন্ট নিয়ে আছে নবম অবস্থানে।
