
উইকেট দেখেই এমন একাদশ। সাকিব আল হাসানের সঙ্গে দুই বিশেষজ্ঞ স্পিনার-তাইজুল ইসলাম ও জুবায়ের হোসেন। গতি বোলার বলতে কেবল মোহাম্মদ শহীদ। সঙ্গে আছেন শুভাগত হোম। কিন্তু ফতুল্লার এই উইকেটে বোলারদের জন্য যে কিছু নেই, সেটা বাংলাদেশের বোলাররা বুঝতে পারছেন একেবারে শুরু থেকেই। গুরুত্বপূর্ণ টসটা জিতে নিয়েছে ভারত। সঙ্গে সঙ্গেই শুরু হয়েছে শিখর ধাওয়ানের আগ্রাসন। ভারতের এই উদ্বোধনী ব্যাটসম্যান ইতিমধ্যেই ফিফটি পূরণ করেছেন। সকালে খেলা হয়েছে মাত্র ১৩ ওভার। মাত্র ৪৭ বলে করা তাঁর ফিফটিটি বলে দিচ্ছে ফতুল্লার উইকেটে টস জয়টা কতটা গুরুত্বপূর্ণ ছিল। ধাওয়ানের ৫৪ রানের ওপর ভর করে ভারতের সংগ্রহ এই মুহূর্তে বিনা উইকেটে ৬৯। ধাওয়ানের উদ্বোধনী-সঙ্গী মুরলি বিজয় অপরাজিত আছেন ১৫ রানে। বাংলাদেশ অধিনায়ক মুশফিকুর রহিম আজ মাঠে নেমেছেন গ্লাভস-প্যাড না পড়েই। অর্থাৎ ফতুল্লায় কিপিংয়ের দায়িত্ব থেকে তাঁকে দেওয়া হয়েছে মুক্তি। উইকেটের পেছনে দাঁড়িয়েছেন অভিষিক্ত লিটন দাস। মোহাম্মদ শহীদকে দিয়ে বোলিং আক্রমণ শুরু করিয়ে মুশফিক ইতিমধ্যেই বোলার ব্যবহার করেছেন চারজন—সৌম্য, সাকিব আর শুভাগত। দ্বিতীয় পেসারের দায়িত্বটা সামলাচ্ছেন সৌম্য সরকারই। চার বোলারের কেউই এখনো পর্যন্ত ভারতীয় ব্যাটসম্যানদের ওপর কোনো প্রভাব সৃষ্টি করতে পারেননি।
