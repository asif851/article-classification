
করণ গান্ধী এখন যুক্তরাষ্ট্রে থাকেন। ক্রিকেটের খুব বড় ভক্ত। তার চেয়েও বড় ভক্ত শচীন টেন্ডুলকারের। ছোটবেলায় স্যারের বাসায় পড়তে না যেয়েও নাকি টেন্ডুলকারের খেলা দেখেছেন অসংখ্যবার।১৯৮৯ থেকে ২০১৩—২৪ বছরের ক্রিকেট–জীবনে এমন অজস্র ‘করণ’কে মোহাবিষ্ট করেছেন লিটল মাস্টার। নিজের ক্রিকেট–প্রতিভাকে ছড়িয়ে দিয়েছেন প্রজন্ম থেকে প্রজন্মান্তরে। ৭ থেকে ৭৭—সব বয়সই মানুষকেই বেঁধেছেন ভালোবাসার বন্ধনে। সেই ভালোবাসা থেকেই টেন্ডুলকারকে একটা চিঠি লিখেছেন করণ, ‘আপনার খেলা দেখতে দেখতেই বড় হয়েছি। প্রাইভেট পড়তে না গিয়ে আপনার খেলা দেখেছি।’ভক্তের সেই চিঠি টুইটারে পোস্ট করেছেন টেন্ডুলকার। দিয়েছেন উত্তরও। কিংবদন্তি এই ক্রিকেটার চিঠির উত্তর দিতে গিয়ে মজাও করেছেন, ‘আমি নিশ্চিত তোমার প্রাইভেট টিউশনের স্যাররা ওয়ানডে ম্যাচ চলার সময় খুব একটা খুশি হতেন না।’ টেন্ডুলকারের এই পোস্ট পৌঁছেছে ৮০ লাখ টুইটার ব্যবহারকারীর কাছে। খেলা ছেড়েছেন প্রায় চার বছর হয়ে গেছে। কিন্তু তাঁর অনন্য ক্যারিয়ার কোনো দিনই যেন অতীত হওয়ার নয়। সূত্র: টুইটার।
