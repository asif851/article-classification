
ইংল্যান্ড টেস্ট দলের অধিনায়কত্ব থেকে সরে দাঁড়াচ্ছেন অ্যালিস্টার কুক! ইঙ্গিতটা দিয়েছেন তিনি নিজেই। ভারতের বিপক্ষে সিরিজই হতে পারে টেস্ট অধিনায়ক হিসেবে তাঁর শেষ সিরিজ। ভারতের বিপক্ষে সিরিজের প্রথম টেস্ট শুরু হচ্ছে কাল। রাজকোটের এই টেস্টে টস করতে নামলেই মাইকেল আথারটনের ৫৪ টেস্টে অধিনায়কত্ব করার রেকর্ডটি ভাঙবেন কুকর। এমন একটি সম্মানের সামনে দাঁড়িয়ে ক্রিকেট সাময়িকী ক্রিকেটার-এর সঙ্গে আলাপচারিতায় ইংলিশ টেস্ট অধিনায়ক যা বলেছেন, তা অধিনায়কত্ব ছেড়ে দেওয়ারই ইচ্ছা, ‘সত্যি বলছি, আমি জানি না, কত দিন আমি অধিনায়কত্ব চালিয়ে যাব। হতে পারে দুই মাস, এক বছরও হতে পারে।’  ২০১২ সালে পাকাপাকিভাবে ইংল্যান্ডের অধিনায়কত্ব পেয়েছিলেন কুক। তার আগে অবশ্য ২০১০ সালের বাংলাদেশ সফরেই নিয়মিত অধিনায়ক অ্যান্ড্রু স্ট্রাউসের অনুপস্থিতিতে অধিনায়কত্বের স্বাদ পেয়ে গিয়েছিলেন তিনি। ২০১২ সালে ভারতের মাটিতে, স্বাগতিকদের বিপক্ষে ২-১ ব্যবধানে সিরিজ জিতেছিল ইংল্যান্ড। এখন পর্যন্ত তাঁর নেতৃত্বে ২৪ টেস্টে জিতেছে ইংল্যান্ড। এর মধ্যে আছে ঘরের মাঠে দুটি অ্যাশেজ সিরিজ। ১৩৫টি টেস্ট খেলা কুক ইতিমধ্যেই ইংল্যান্ডের হয়ে সবচেয়ে বেশি টেস্ট খেলার গৌরব নিজের করে নিয়েছেন। ২০০৬ সালে ভারতের বিপক্ষে নাগপুরে অভিষিক্ত হওয়ার পর, গত ১০ বছরে ১০ হাজারের বেশি রান করেছেন তিনি। ২৯টি টেস্ট সেঞ্চুরি করে ইংল্যান্ডের পক্ষে সবচেয়ে বেশি টেস্ট সেঞ্চুরির রেকর্ডটিও তাঁর। অধিনায়ক হিসেবে অনেক কিছুই পেয়ে গেছেন। বয়স মাত্র ৩১, অধিনায়কত্ব থেকে সরে দাঁড়িয়ে একজন সাধারণ সদস্য হিসেবেই টেস্ট ক্রিকেটে থাকতে চান তিনি, ‘আমি সেই দিনটির অপেক্ষায় আছি, যেদিন আমি ইংল্যান্ডের হয়ে কেবল একজন সাধারণ ব্যাটসম্যান হিসেবে খেলতে পারব—এ বিষয়ে কোনো সন্দেহই নেই।’ এই মুহূর্তে তাঁর ইচ্ছা ক্রিকেট খেলাটা উপভোগ করা। কোনো বাড়তি চাপ নেওয়া নয়, ‘সেটি যদি হয় (অধিনায়কত্ব ছেড়ে দেওয়া), তাহলে আমি প্রথম স্লিপে দাঁড়ানোটা খুব উপভোগ করব। তখন যে দায়িত্বে থাকবে, তাকে পরামর্শ দেওয়াটাই হবে আমার কাজে, নিজে সিদ্ধান্ত নেওয়া নয়।’ সূত্র: এএফপি।
