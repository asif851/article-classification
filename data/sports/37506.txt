
হতাশাটা নিমেষেই রূপ নিল উৎসবে, উন্মত্ত উৎসবে। তিন ম্যাচে নিষিদ্ধ থাকায় এল ক্লাসিকোতে মাঠে নামতে পারেননি বার্সেলোনা তারকা নেইমার। রিয়াল-মহারণে তাঁকে মাঠে নামানোর জন্য আবেদন করেও সফল হয়নি বার্সা। মেসি-সুয়ারেজ-রাকিটিচদের সঙ্গী না হতে পারার কষ্টটা ব্রাজিল তারকা ভুললেন দলের জয় উদ্‌যাপনের মাধ্যমে। 
ইনস্টাগ্রামে পোস্ট করা এক ভিডিওতে ফুটবলপ্রেমীরা সাক্ষী হয়েছেন নেইমারের উন্মত্ত উদ্‌যাপনের। দলের সঙ্গে মাদ্রিদ যাননি। তাই ঘরে বসেই টেলিভিশনে ‘এল ক্লাসিকো’র স্বাদ নিলেন তিনি। মাঠের খেলোয়াড় মাঠে থাকতে না পারলেও আনন্দটা ঠিকই অনুভব করেছেন তিনি।ইনস্টাগ্রামের ভিডিওটা অবশ্য ম্যাচ শেষের নয়। ইভান রাকিটিচের দ্বিতীয় গোলটির পর। রীতিমতো চিৎকার করেই আনন্দের পুরোটুকু অনুভব করলেন নেইমার। ম্যাচ শেষেও মোবাইলে ভিডিওকলের মাধ্যমে গোটা দলের উৎসবের সঙ্গী হয়েছেন আবারও। বার্নাব্যুর ড্রেসিংরুমে দাঁড়িয়ে চিরপ্রতিদ্বন্দ্বী রিয়ালকে হারানোর দারুণ উৎসবটা যেন নেইমারের জন্য দুধের স্বাদ ঘোলে মেটানোর মতো। ব্রাজিল অধিনায়কের তাতে সমস্যা নেই। রিয়াল মাদ্রিদের বিপক্ষে জয়টাই যে আসল।
