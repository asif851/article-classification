
লিভারপুলে দুর্দান্ত সময় কাটাচ্ছেন মোহাম্মদ সালাহ। গোলবন্যা বইয়ে জিতেছেন প্রিমিয়ার লিগের বর্ষসেরা খেলোয়াড়ের পুরস্কার। এমন সাফল্যে মিসরবাসী উল্লসিত। শুধু মিসর কেন, মুসলিম সম্প্রদায়ই সালাহর এমন সাফল্য উদ্‌যাপন করছে। প্রিমিয়ার লিগের সেরা খেলোয়াড় হওয়াতে সালাহকে পবিত্র ভূমি মক্কায় জমি দেওয়ার প্রস্তাব করা হয়েছে। সম্ভব হলে তাঁর নামে মসজিদও বানানো হবে!
পবিত্র নগরীর স্থানীয় প্রশাসনের সহসভাপতি ফাহাদ আল-রোকি জানিয়েছেন এ ইচ্ছার কথা। সৌদি অনলাইন পত্রিকা সাবককে নিজের পরিকল্পনা জানিয়েছেন আল-রোকি। বলেছেন, ‘যে জমিটার কথা বলা হচ্ছে, সেটা ব্যবহারের বিভিন্ন উপায় আছে। কোনটি গ্রহণ করা হবে, সেটা মোহাম্মদ সালাহ এবং সৌদি আইনি ব্যবস্থার ওপর নির্ভর করছে। যদি সৌদি আইনে সালাহকে জমির মালিক হতে বাধা না দেয়, তবে হারামের একটু বাইরে পবিত্র মক্কা শহরে তাঁকে জমি দেওয়া হবে। আর তা না হলে (আইনগত বাধা থাকলে), সে জমিতে তাঁর নামে একটি মসজিদ বানানো হবে।’
সালাহর জন্য এতটা কেন করতে চাইছেন, সে প্রশ্নের উত্তরে আল-রোকি জানান, যুক্তরাজ্যে যা করছেন সালাহ, সেটা ইসলামের দূত হিসেবে সবার জন্য অনুকরণীয়। আর এ উপহারে প্রতিভাবান ও সম্ভাবনাময় সব শিশু-কিশোর উৎসাহিত হবে। আরও অনেক ফুটবলারের মতো সালাহ এত সাফল্যেও চোখ উল্টে ফেলেননি। নৈশ জীবন তাঁকে টানে না। বরং ধর্মীয় অনুশাসন মেনে চলেন। সালাহর এই জীবন, বিশেষ করে নজর কেড়েছে লিভারপুল সমর্থকদের।লিভারপুলের সমর্থকেরা সালাহর গোলবন্যায় মুগ্ধ হয়ে বছরের শুরুতেই একটি গান বানিয়েছেন। কে জানে সে গানটাও হয়তো এ সিদ্ধান্তে ভূমিকা রেখেছে!
সে যদি তোমার জন্য যথেষ্ট ভালো, সে আমার জন্যও যথেষ্ট ভালোসে যদি আরও কিছু গোল করে, তবে আমিও মুসলিম হব সে যদি তোমার জন্য ভালো, সে আমার জন্যও ভালোমসজিদে যদি বসে থাকে, তবে আমিও সেখানে যাব!
