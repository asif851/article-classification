
২১ ফেব্রুয়ারি শ্রীলঙ্কার বিপক্ষে ঘোষিত ১৬ সদস্যের টেস্ট দলে ছিলেন না ইমরুল কায়েস। দল ঘোষণার দিন প্রধান নির্বাচক মিনহাজুল আবেদীন জানিয়েছেন, ফিটনেসের অবস্থা বুঝতে বিসিএলের দুটি রাউন্ড পর্যবেক্ষণে রাখা হবে তাঁকে। বিসিএলের দুই ম্যাচে ইমরুলের ফিটনেস দেখে সন্তুষ্ট নির্বাচকেরা। বাঁহাতি ওপেনারকে তাই কলম্বোর পি সারা ওভালে দ্বিতীয় টেস্টের জন্য শ্রীলঙ্কায় পাঠানোর সিদ্ধান্ত নিয়েছেন তাঁরা।
গত মাসে ভারত সফরের দলেও ছিলেন ইমরুল। কিন্তু টেস্টের আগেই ঊরুর পেশির সমস্যায় দেশে ফেরত আসতে হয়েছিল তাঁকে। শতভাগ ফিট না মনে করায় শ্রীলঙ্কার বিপক্ষে প্রথম টেস্টের দলে ইমরুলকে রাখা হয়নি। অবশেষে শ্রীলঙ্কায় যাচ্ছেন, এমনকি ওভালে শততম টেস্ট খেলার সুযোগও হতে পার তাঁর। তবে এ নিয়ে কোনো রোমাঞ্চ নেই ২৭ টেস্ট খেলা এ ওপেনারের, ‘সুযোগ দিলে চেষ্টা করব ভালো খেলার। তবে শততম টেস্টের রোমাঞ্চ নয়, ভাবছি ভালো খেলা নিয়ে।’ইমরুল শ্রীলঙ্কায় রওনা দেবেন ১১ মার্চ।
 
