
এ যেন চিরবিশ্বস্ত কারও পিঠে ছুরি মেরে বসা। আগের মৌসুমেই অবনমন অঞ্চলের আশপাশে ঘোরাফেরা করা দলটিকে ইংলিশ প্রিমিয়ার লিগের চ্যাম্পিয়ন বানিয়ে ​দিয়েছিলেন। কিন্তু এই কীর্তির এক বছর পূর্ণ হওয়ার আগেই ছাঁটাই হলেন ক্লদিও রানিয়েরি। বিশ্বাসঘাতকতার এও কি নতুন ‘হ্যামলেট’? দলের দায়িত্বে আসা ক্রেগ শেক্‌সপিয়ার কিন্তু ট্র্যাজেডিকে মিলনান্তক গল্পে রূপ দেওয়ার আভাস দিলেন প্রথম ম্যাচেই। কাল লিভারপুলকে ৩-১ গোলে উড়িয়ে দিয়েই নতুন দিনের ঘোষণা দিল লেস্টার সিটি।
লিগে টানা পাঁচ পরাজয়ের পর জয়ের মুখ দেখল বর্তমান চ্যাম্পিয়নরা। আগের ১৬ ম্যাচের মাত্র দুটিতে জয় ছিল তাদের। কতটা বাজে সময় কাটাচ্ছিল তারা, এই তথ্যেও বোঝা যাবে—ইউরোপের শীর্ষ ৫ লিগে খেলা দলগুলোর মধ্যে ২০১৭ সালে সবার শেষে গোল করেছে লেস্টার!অনেক সময় কোচ বদলালে দলের আবহ বদলায়। হয়তো এই অবস্থান থেকেই রানিয়েরিকে সরিয়ে দেওয়া হয়। দায়িত্বে আসেন ভারপ্রাপ্ত কোচ শেক্‌সপিয়ার, রানিয়েরির সহকারী ছিলেন যিনি। কিন্তু এক মৌসুম আগের কথা মানুষের স্মৃতিতে এখনো জ্বলজ্বলে বলেই হয়তো এই পদক্ষেপকে বলা হচ্ছিল বিশ্বাসঘাতকতা, অকৃতজ্ঞতার চরম উদাহরণ।যদিও দায়িত্বে এসেই শেক্‌সপিয়ার জানিয়ে দিয়েছেন, রানিয়েরির দর্শন নিয়েই চলবেন তিনি। শুধু লেস্টার নয়, জেমি ভার্ডিও যেন নিজের আসল ছন্দ খুঁজে পেয়েছিল কাল। ভার্ডি করেছেন জোড়া গোল। অন্য গোলটি ড্রিংকওয়াটারের। প্রথমার্ধে ২-০ গোলে এগিয়ে যাওয়া লেস্টার এক ঘণ্টায় ৩-০ করে ফেলেছিল। কুতিনহোর ৬৮ মিনিটের গোলটি কেবল সান্ত্বনা হয়েই থেকেছে লিভারপুলের জন্য।লিভারপুলও যেন পথের দিশা খুঁজে পাচ্ছে না। লিগে গত সাত ম্যাচে মাত্র একটিতে জিতেছে। এ বছরের শুরুতেও পয়েন্ট টেবিলের দুইয়ে ছিল তারা। নামতে নামতে এখন পাঁচে। ইয়ুর্গেন ক্লপ এই কঠিন সময়ের মধ্যেও যে রসিকতা করতে পারছেন, সেই ঢের। লিভারপুল কোচ বলেছেন, ‘ঈশ্বর রক্ষা করেছেন কালকে কোনো ম্যাচ নেই।’ সূত্র: এএফপি।
 
 
