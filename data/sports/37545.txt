

শুধু দেশেই নয়, আন্তর্জাতিক ক্রিকেটেও টেস্ট থেকে সাকিব আল হাসানের বিশ্রাম নিয়ে হচ্ছে নানা আলোচনা। আপাতত বিসিবি বাঁহাতি অলরাউন্ডারের ছুটি মঞ্জুর করেছে শুধু দক্ষিণ আফ্রিকার বিপক্ষে টেস্ট সিরিজের জন্য। আজ দুপুরে সাকিব নিজেই খোলাসা করলেন, কেন বিশ্রামটা তিনি নিচ্ছেন।
বনানীর নিজ বাসায় সাকিব সংবাদমাধ্যমের সামনে এলেন চনমনে মেজাজে। অস্বস্তিকর সব প্রশ্নের উত্তর দিলেন হাসিমুখেই। কেন এই বিশ্রামের সিদ্ধান্ত, সেটির ব্যাখ্যা দিলেন বিশ্বসেরা অলরাউন্ডার, ‘আমার আরও অনেক দিন খেলার বাকি আছে। এই সময়ে যদি ভালো খেলতে চাই, তাহলে বিশ্রামটা আমার জরুরি। চাইলেই খেলতে পারি। এখন আপনারা কী চান? পাঁচ-সাত বছর খেলি, নাকি দুই বছর খেলি! যদি এভাবে খেলতে থাকি, এক দুই বছর পর ওভাবে খেলতে পারব না। এভাবে খেলার চেয়ে না খেলাই ভালো। যত দিন খেলব যেন ভালোভাবে খেলতে পারি—এটাই আমার লক্ষ্য। বিরতিটা যদি পাই, শারীরিকভাবে না যতটা মানসিকভাবে আরও বেশি সতেজ হয়ে ফিরতে পারব। তাতে হয়তো পরের পাঁচ বছর চিন্তামুক্ত হয়ে আমার খেলা সম্ভব হবে। যেটা মনে করি এক-দুই ম্যাচ বা এক-দুই মাসের চেয়ে এটা বেশি গুরুত্বপূর্ণ।’
ছুটিটা শেষ পর্যন্ত মঞ্জুর হওয়ার জন্য বিসিবিকেও ধন্যবাদ দিলেন সাকিব, ‘দুই টেস্টের পর যদি যাই, প্রায় এক মাসের বিরতি হয়ে গেল আমার। এই বিরতি গত তিন-চার বছরে পাইনি। আমার জন্য এটা অনেক বড় বিরতি। ধন্যবাদ জানাই বিসিবিকে, তারা আমার কথাটা বুঝতে পেরেছে। আমার শারীরিক অবস্থা অন্যদের চেয়ে আমিই ভালো বুঝতে পারব। এটা ম্যানেজ করার দরকার আছে। সিদ্ধান্তটা নেওয়া এ কারণেই।’
