
অনুশীলনে ফিরেছেন আর্জেন্টাইন ফুটবল তারকা অ্যাঙ্গেল ডি মারিয়া। এতে বিশ্বকাপ ফুটবলের ফাইনালে তাঁর খেলার সম্ভাবনা খানিকটা হলেও দেখা দিয়েছে। গতকাল বৃহস্পতিবার রয়টার্সের খবরে এ কথা জানানো হয়।বিশ্বকাপে আর্জেন্টিনার দুর্দান্ত আক্রমণভাগ প্রতিপক্ষের রক্ষণভাগে প্রত্যাশামতো তছনছ করতে পারেনি। এর পেছনে অন্যতম কারণ হিসেবে ধরা হচ্ছে খেলোয়াড়দের চোট।কোয়ার্টার ফাইনালে বেলজিয়ামের বিপক্ষে ঊরুর পেশির চোটে দলের বাইরে চলে গেলেন অ্যাঙ্গেল ডি মারিয়া। দক্ষিণ আমেরিকার সৃজনশীল খেলোয়াড়দের মধ্যে লিওনেল মেসির পর ডি মারিয়াকে দ্বিতীয় ধরা হয়। খেলোয়াড়ের চোটে স্বাভাবিকভাবেই চিন্তায় পড়ে যান আলেসান্দ্রো সাবেলা। আর্জেন্টিনা দলের সুসংবাদ, চোট কাটিয়ে অনুশীলনে ফিরেছেন রিয়াল মাদ্রিদের এ তারকা।বৃহস্পতিবার বেলো হরিজন্তে দলের ঘাঁটিতে হালকা অনুশীলন করেছেন ডি মারিয়া। টুর্নামেন্টের মাঝপথে ছিটকে পড়েছিলেন আক্রমণভাগের আরেক ভরসা সার্জিও আগুয়েরো। তিনি অবশ্য চোট কাটিয়ে দলে ফিরেছেন। এখন ডি মারিয়া পুরোপুরি সেরে উঠলে পূর্ণশক্তি নিয়েই ফাইনালে জার্মানির বিপক্ষে মাঠে নামবে আর্জেন্টিনা।স্বপ্নের ফাইনাল নিয়ে সংবাদ সম্মেলনে সার্জিও আগুয়েরো বললেন, ‘আমাদের জিততেই হবে।  বুয়েনস এইরেস ছাড়ার আগে আমরা এ ম্যাচটির (ফাইনাল) স্বপ্ন দেখেছি। সেটি যত আগ্রাসী ও কঠিন প্রতিপক্ষ হোক না কেন।’ 
