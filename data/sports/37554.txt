


• লা লিগায় ৩৬টি আলাদা দলের বিপক্ষে গোলের রেকর্ড মেসির।• লা লিগায় সর্বোচ্চসংখ্যক ‘অ্যাসিস্ট’ এখন বার্সা ফরোয়ার্ডের।• লা লিগায় এ নিয়ে ৩২ ম্যাচ অপরাজিত থাকার ‘ক্লাব রেকর্ড’ গড়ল বার্সা।• লা লিগায় সর্বোচ্চসংখ্যক ম্যাচ অপরাজিত থাকার রেকর্ড রিয়াল সোসিয়েদাদের।

জিরোনার বিপক্ষে গোল উৎসব করেছে বার্সেলোনা। সেই উৎসবে লুইস সুয়ারেজের অবদান ‘হ্যাটট্রিক’ আর লিওনেল মেসির জোড়া গোল। এর মধ্যে ৩০ মিনিটে নিজের প্রথম গোলটি দিয়ে মেসি কাটান জিরোনা ‘জুজু’। পেশাদার ফুটবলে যে ১১টি ক্লাবের বিপক্ষে বার্সা ফরোয়ার্ড গোল পাননি, জিরোনা ছিল তাদের একটি। কাল রাতের পর সেই তালিকা থেকে বাদ পড়ল জিরোনা।লা লিগার দলটির জালে গোল করে একটি রেকর্ডও গড়েছেন মেসি। আসরটির ইতিহাসে একমাত্র খেলোয়াড় হিসেবে ৩৬টি আলাদা দলের বিপক্ষে গোল করলেন আর্জেন্টাইন তারকা। মেসি এ পথে টপকে গেলেন রিয়াল মাদ্রিদের ‘ঘরের ছেলে’ খ্যাত রাউল গঞ্জালেস ও অ্যাথলেটিক বিলবাও স্ট্রাইকার আরতিজ আদুরিজকে।মেসি লা লিগায় প্রথম গোল করেছিলেন ২০০৪ সালে। কাল সেই ন্যু ক্যাম্পেই জিরোনার বিপক্ষে গোল করে রেকর্ডটি গড়লেন তিনি। তবে লা লিগায় বেশ কয়েকটি দল কিন্তু গোল করার ব্যাপারে মেসিকে বেশ ভুগিয়েছে। ভিলারিয়ালের জালে যেমন গোল পেয়েছেন ছয়বারের মুখোমুখিতে, গেটাফের বিপক্ষে পঞ্চমবারের চেষ্টায়। লা লিগায় ১৪টি দলের বিপক্ষে মেসি গোল পেয়েছেন প্রথম মুখোমুখিতেই।মেসির রেকর্ড পাঁচালির এখানেই শেষ নয়; লা লিগায় তাঁর গোলসংখ্যা সর্বোচ্চ হলেও কাল রাতের আগ পর্যন্ত ‘গোল করানোর’ রেকর্ড ভাগাভাগি করছিলেন রিয়াল মাদ্রিদের সাবেক মিডফিল্ডার মিকেলের সঙ্গে (১৪৭ অ্যাসিস্ট)।জিরোনার বিপক্ষে ৫ মিনিটের মাথায় বার্সার সমতাসূচক গোলটি সুয়ারেজকে দিয়ে করিয়ে মিকেলকে টপকে যান মেসি। লা লিগায় এখন তাঁর ‘অ্যাসিস্ট’সংখ্যাই সর্বোচ্চ।জিরোনার বিপক্ষে তাঁদের বক্সের বাইরে থেকেও গোল করেছেন মেসি। গত পাঁচ মৌসুমে ইউরোপের শীর্ষ পাঁচ লিগ বিচারে বক্সের বাইরে থেকে গোল করায় তিনিই এগিয়ে। ২৯টি এমন গোল করেছেন তিনি। এ ক্ষেত্রে মেসির চেয়ে ১০ গোল পিছিয়ে ফিলিপে কুতিনহো। এর মধ্যে তাঁর শেষ গোলটি ছিল জিরোনার বিপক্ষে দূরপাল্লার শটে। ব্রাজিলিয়ান মিডফিল্ডারটি বার্সায় আসার আগে লিভারপুলের জার্সিতে নিয়মিত গোল করেছেন বক্সের বাইরে থেকে। কুতিনহোর সমান ১৯ গোল ক্রিস্টিয়ানো রোনালদোর।হ্যাটট্রিক দিয়ে বার্সার সর্বকালের সর্বোচ্চ গোলদাতার তালিকায় ছয়ে উঠে এলেন সুয়ারেজ (১৪৪ গোল)। উরুগুইয়ান স্ট্রাইকার এতে টপকে গেলেন পাউলিনো আলকান্ত্রাকে। মেসি-সুয়ারেজের রাতে বার্সাও কিন্তু ‘ক্লাব রেকর্ড’ গড়েছে। জিরোনার বিপক্ষে জয়ে লা লিগায় এ নিয়ে টানা ৩২ ম্যাচ অপরাজিত থাকল আর্নেস্তো ভালভার্দের দল। তাঁরা ভেঙেছে ২০১০-১১ মৌসুমে পেপ গার্দিওলার বার্সার গড়া ৩১ ম্যাচ অপরাজিত থাকার রেকর্ড। তিরিশের দশক থেকে প্রথম দল হিসেবে লা লিগার গোটা মৌসুম অপরাজিত থাকতে আর ১৩টি ম্যাচে হার এড়াতে হবে বার্সাকে। তিরিশের দশকে ১৮টি করে ম্যাচ খেলত প্রতিটি দল।গত মৌসুমে লুই এনরিকে কোচ থাকাকালে লা লিগায় রিয়াল সোসিয়েদাদের বিপক্ষে জয় দিয়ে এই অপরাজিত থাকার ধারা শুরু করেছিল বার্সা। এনরিকের অধীনে ৭ ম্যাচ অপরাজিত থাকার পর এ মৌসুমে ভালভার্দের অধীনে ২৫ ম্যাচে হারেনি কাতালান ক্লাবটি। সব মিলিয়ে ২৭ জয় এবং ৫ ড্র। লা লিগায় সবচেয়ে বেশিসংখ্যক ম্যাচ অপরাজিত থাকার রেকর্ড সোসিয়েদাদের। ১৯৭৮-৭৯ এবং ১৯৭৯-৮০ মৌসুম মিলিয়ে টানা ৩৮ ম্যাচ অপরাজিত ছিল সোসিয়েদাদ।
