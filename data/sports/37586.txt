
প্রথম ১১ ম্যাচে ফিফটি নেই একটিও। অগ্রণী ব্যাংকের ওপেনার আজমীর আহমেদ সেই ব্যর্থতা পুষিয়ে দিলেন এক ম্যাচেই। কাল প্রথম বিভাগ ক্রিকেটে ডাবল সেঞ্চুরি করেছেন আজমীর। বিকেএসপির ৪ নম্বর মাঠে উদয়াচলের বিপক্ষে ১৬৮ বলে ১৬ চার ও ১৬ ছক্কায় ২২২ রান করেছেন আজমীর। তাঁর দলও জিতেছে ১৮৬ রানের বড় ব্যবধানে।বাংলাদেশের স্কুল ক্রিকেটে এক দিনের ম্যাচে ডাবল সেঞ্চুরি, ট্রিপল সেঞ্চুরির খোঁজ মিললেও ঢাকার প্রথম বিভাগের ক্রিকেটে এটিই প্রথম কি না, সেটি গবেষণার বিষয়। আজমীরের ডাবল সেঞ্চুরিতে নির্ধারিত ৫০ ওভারে ৫ উইকেটে ৩৮৩ রানের পাহাড় গড়ে অগ্রণী ব্যাংক। জবাবে ইমরানুজ্জামানের অপরাজিত ১০২ রানেও উদয়াচল থেমেছে ১৯৭ রানে।অগ্রণী ব্যাংকের সহকারী কোচ জাতীয় দলের সাবেক উইকেটকিপার মোহাম্মদ সেলিম বলেন, লিগের শুরু থেকে নিজের ছায়া হয়ে ছিলেন আজমীর। নিজের ১২তম ম্যাচে এসে প্রথম ফিফটি পেয়েছেন। সেই ফিফটিকে শুধু সেঞ্চুরিতে রূপ দিয়ে থামেননি, ২০০ পার করেছেন। প্রতিযোগিতামূলক ক্রিকেটে প্রথম তিন অঙ্ক ছোঁয়ার পরও আজমীরের প্রতিক্রিয়া হলো পরিমিত, ‘আমি উড়িয়ে মারতে পছন্দ করি। আজ বেশির ভাগ ছক্কাই মেরেছি লং অন আর লং অফ দিয়ে। স্পোর্টিং উইকেট ছিল। স্পিনার-পেসার দুই বোলারকেই মেরেছি। এই মৌসুমে ছন্দ ফিরে পেতে বেশ কষ্ট হয়েছে। রান পাচ্ছিলাম না। সমস্যাটা অবশেষে কাটিয়ে উঠেছি।’কাল সেঞ্চুরি পেয়েছেন কাকরাইল বয়েজের ওপেনার তৌফিক খানও (১১৪)। বিকেএসপির ৩ নম্বর মাঠে শাইনপুকুরকে (২১৫/৬) ৫ উইকেটে হারিয়ে সুপার লিগে টানা তৃতীয় জয় পেয়েছে কাকরাইল। ফতুল্লার আউটারে সূর্য তরুণকে (১৯৯/৯) ৪৯ রানে হারিয়েছে ওরিয়েন্ট (২৪৮/৬)। জাহাঙ্গীরনগর বিশ্ববিদ্যালয় মাঠে রূপগঞ্জ টাইগার্স (৩২১/৭) ২০৫ রানের বড় ব্যবধানে হারিয়েছে কালিন্দীকে (১১৬)। রূপগঞ্জের নজরুল ২৪ রানে নিয়েছেন ৫ উইকেট।
