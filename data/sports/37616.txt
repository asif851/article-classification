
এখনো আর্জেন্টিনা বিশ্বকাপ বলতে তাঁর কথাই স্মরণ করে। ডিয়েগো ম্যারাডোনা, ছিয়াশির মহানায়ক। কোচ হিসেবে জাতীয় দলে ফিরে তিনিও দেখেছিলেন, দল কীভাবে ধুঁকছে বাছাইপর্বে। যে যাত্রা প্রায় অলৌকিকভাবে আর্জেন্টিনাকে বিশ্বকাপের চূড়ান্ত পর্বে তুললেও ২০১০-এর আসল মঞ্চে গিয়ে আর জাদু দেখানো হয়নি কোচ ম্যারাডোনার।
সেই আর্জেন্টিনা আবারও যখন বাছাইপর্বে ধুঁকছে, এবার আর আশার গান শোনাচ্ছেন না। বরং ম্যারাডোনার কণ্ঠে সংশয়ের সুর। আর্জেন্টিনা কি পারবে বিশ্বকাপে যেতে? মেসির নিষেধাজ্ঞা যদি না কমে, যেটা কমবে বলে এখনো নিশ্চিতভাবে কিছু শোনা যায়নি; ম্যারাডোনার সন্দেহ, আর্জেন্টিনা হয়তো বাদ পড়বে বাছাইপর্বেই!রেডিও রিভাদাভিয়াকে ম্যারাডোনা তাঁর অকপট ভঙ্গিতে বলেছেন, ‌‘আমরা সবকিছু তালগোল পাকিয়ে ফেলেছি। মেসি যদি না থাকে আমরা বাছাইপর্ব উতরে যাব কি না, আমার সন্দেহ হয়।’
