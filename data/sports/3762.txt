
হোসে মরিনহো ও ম্যানচেস্টার ইউনাইটেডকে ঘিরে মৌসুমজুড়ে যে নাটক হলো, তা নিয়ে হয়তো একটা সোপ অপেরাও বানিয়ে ফেলা যাবে। একদিন খবর আসে মরিনহোই ইউনাইটেডের কোচ হয়ে আসছেন, তো পরের দিন শোনা যায়, ‘পালাবদল প্রক্রিয়া’ পূর্ণ করার জন্য আরও এক বছর সময় পাবেন লুই ফন গাল। মাঝে আবার শোনা গেল, মধ্যপন্থা ধরবে ইংলিশ ক্লাবটি, ফুটবল পরিচালক ও কোচ—দুই পদে ফন গাল ও মরিনহো একসঙ্গে কাজ করবেন। তবে স্প্যানিশ দৈনিক এএস জানাচ্ছে, আগের সব হিসেব-নিকেশ বাদ, আজকের এফএ কাপের ফাইনালই সোপ অপেরাটার শেষ পর্ব। জিতুক বা হারুক, মরিনহোকে কোচ করে আনার ঘোষণা আজই দিয়ে দিতে পারে ইউনাইটেড। গত ডিসেম্বরে চেলসি থেকে বিদায় নেওয়ার পর থেকেই ‘বেকার’ বসে আছেন মরিনহো। কোনো ক্লাব তাঁকে চাকরির প্রস্তাব দেয়নি, এমন নয়। পর্তুগিজ কোচও আসলে ইউনাইটেডের কোচ হতেই বেশি আগ্রহী বলেই সব প্রস্তাব ফিরিয়ে দিয়েছেন। ইচ্ছেটা অবশেষে পূরণ হতে চলেছে। এএস লিখেছে, ইউনাইটেডের নির্বাহী সহসভাপতি এড উডওয়ার্ডের সঙ্গে পর্তুগিজ কোচের অ্যাজেন্ট হোর্হে মেন্দেসের কথা হয়েছে। ৩ বছরের চুক্তিও হয়ে গেছে। চুক্তি অনুযায়ী মৌসুমে মরিনহোর বেতন হবে প্রায় ১৫ মিলিয়ন ইউরো। ৫৩ বছর বয়সী কোচ চাকরির শর্ত হিসেবে নাকি এ-ও জানিয়েছেন, আগামী মৌসুমে ইউনাইটেডের দলে অনেক বদল আনতে হবে। 
তবে আগামী মৌসুমের হিসেব পরে, আজ এফএ কাপে ক্রিস্টাল প্যালেসের সঙ্গে ফাইনাল খেলতে নামবে ইউনাইটেড। আজ জিতলে আর্সেনালের সমান রেকর্ড ১২টি এফএ কাপ জেতা হয়ে যাবে রেড ডেভিলদের। তবে রেকর্ড ছাপিয়েও হতশ্রী মৌসুমের শেষটা ট্রফি দিয়েই করতে পারাই ইউনাইটেড সমর্থকদের জন্য স্বস্তি হয়ে আসবে। ফন গালের জন্যও স্বস্তি হয়ে থাকবে বিদায়ের আগে ইউনাইটেডে অন্তত একটা ট্রফি জিততে পারা। সূত্র: এএস।
