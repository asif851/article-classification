
রিয়াল মাদ্রিদ তো চাইছিলই, তিনি নিজেও ভীষণভাবে মুখিয়ে ছিলেন আবারও চ্যাম্পিয়নস লিগ শিরোপা জিততে। এই ম্যাচ জয়ের ফলে রিয়ালের খেলোয়াড়েরা বড় অঙ্কের বোনাস পেয়েছেন। কালকের ফাইনালটির আগে যখন কথা হচ্ছিল এই বোনাস নিয়ে, রোনালদো বলেছিলেন, শিরোপা জেতাটাই তাঁর কাছে সবচেয়ে বড় বোনাস। এ কারণে বোনাসের টাকা তিনি নেবেন না। সেই টাকা দিয়ে সতীর্থ ও দলের কর্মীদের গাড়ি কিনে দেবেন। এর পরও কিছু টাকা বাড়তি থাকলে সেগুলো দান করবেন কোনো দাতব্য কাজে।চ্যাম্পিয়নস লিগ জয়ের পর বোনাস হিসেবে প্রায় ১০ কোটি টাকা পাবেন রোনালদো। তাঁর কাছের এক বন্ধুর সূত্র থেকে ফাইনালের আগেই একটি ব্রিটিশ দৈনিক খবর দিয়ে দেয়, রোনালদো এই বোনাসের টাকাটা নেবেন না।ফিজিওদের সঙ্গে আলাপ করার সময় রোনালদো নাকি বলেছিলেন, টাকার চেয়েও চ্যাম্পিয়নস লিগের শিরোপাটাই তাঁর কাছে বেশি গুরুত্বপূর্ণ। তখন একজন মজা করেই বলেছিলেন, ‘ঠিক আছে, তা হলে আমরা চ্যাম্পিয়নস লিগ জিতলে তুমি তোমার বোনাসটা আমাদের সঙ্গে ভাগাভাগি করে নিতে পারো।’ প্রস্তাবে রাজি হতে নাকি বিন্দুমাত্র সময় নেননি। সঙ্গে সঙ্গেই রোনালদো জবাব দিয়েছিলেন, ‘ঠিক আছে। জিততে পারলে আমি তোমাদের সবাইকে একটা করে গাড়ি উপহার দেব।’কাঙ্ক্ষিত সেই শিরোপাটা ইতিমধ্যেই জায়গা করে নিয়েছে রিয়াল মাদ্রিদের ট্রফি কেসে। কে জানে, মাদ্রিদের ট্রেনার-ফিজিওরাও হয়তো পছন্দসই গাড়ি খুঁজতে শুরু করে দিয়েছেন।
