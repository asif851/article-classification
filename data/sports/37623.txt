
ধাক্কা সামলে নিতে সময় নিল না ভারত। সিরিজের দ্বিতীয় ওয়ানডেতেই নিজেদের ফিরে পেয়েছে স্বাগতিক দল। ২৪ বল হাতে রেখে নিউজিল্যান্ডকে ৬ উইকেটে হারিয়েছেন বিরাট কোহলিরা। তিন ম্যাচ সিরিজে এখন ১-১ সমতা।
তবে এ ম্যাচ হবে কি না, এ নিয়েই সংশয় জেগেছিল। পিচ কিউরেটর পান্দুরাং সালগাওনকার যে বাজিকরদের সঙ্গে সন্ধি করে পিচের চরিত্র বদলে দিতে চেয়েছিলেন! ভারতীয় সংবাদমাধ্যম ‘ইন্ডিয়া টুডে’র ভিডিওতে বাজিকরদের ইচ্ছামতো উইকেট বানানোর প্রতিশ্রুতি দিয়েছেন তিনি। ব্যাটিং সহায়ক উইকেটে নাকি ৩৪০ রান তাড়া করাও সহজ করে দেবেন তিনি!ম্যাচ শুরু হতে অবশ্য সালগাওনকারের অন্য প্রতিশ্রুতিটাই সত্য মনে হচ্ছিল। ছদ্মবেশী বাজিকরের কাছে একটু বাউন্স, মুভমেন্ট রাখারও প্রতিশ্রুতি দিয়েছিলেন পুনে কিউরেটর। নিউজিল্যান্ড ইনিংসের শুরুতে রাজত্ব করলেন ভারতীয় পেসাররা। মাত্র ৫৮ রানে ৪ উইকেট হারিয়ে বসল সফরকারীরা। রানরেট তখনো ৪-এর নিচে। ইনিংসটা থিতু হলো পঞ্চম উইকেটে। রান তোলা নয়, টিকে থাকার পণ নিয়ে ব্যাট করে দলকে ১০০ পার করেছেন টম ল্যাথাম ও হেনরি নিকোলস। চাপ সামলে বড় এক সংগ্রহের আশাও দেখছিল নিউজিল্যান্ড।কিন্তু ভারতীয় স্পিনাররা সে সুযোগ দেবেন কেন? ল্যাথামকে ফেরালেন অক্ষর প্যাটেল। এরপর নিয়মিত বিরতিতে উইকেট হারাতে থাকল কিউইরা। কখনো ভুবনেশ্বর কুমার, কখনো জসপ্রীত বুমরা অথবা যুজবেন্দ্র চাহাল বাদ সাধলেন। কলিন ডি গ্র্যান্ডহোমের ৪০ বলের ৪১ রান না হলে ২৩০ রানের স্কোরও হতো না আজ।তাড়া করতে নেমে শুরুতেই রোহিত শর্মাকে হারিয়েছে ভারত। কিন্তু কোহলি ও শিখর ধাওয়ান ধাক্কা সামলে নিলেন ৫৭ রানের জুটিতে। কোহলিকে ফিরিয়ে উত্তেজনা ছড়িয়েছিলেন ডি গ্র্যান্ডহোম। কিন্তু দীনেশ কার্তিককে নিয়ে ধাওয়ান ম্যাচ বের করে নিয়েছেন ধীরে ধীরে। ১৪৫ রানে তৃতীয় ব্যাটসম্যান হিসেবে ধাওয়ান (৬৮) মাঠ ছাড়লেও ম্যাচে ফিরতে পারেনি নিউজিল্যান্ড। প্রথমে পান্ডিয়া ও পরে ধোনিকে নিয়ে ঠান্ডা মাথায় কাজ সেরে নিয়েছেন কার্তিক (৬৪*)।
