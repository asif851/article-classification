
তাঁদের উদ্বোধনী জুটির ঝড় দেখার অপেক্ষায় ছিল সবাই। কিন্তু ওয়ার্নার-ফিঞ্চের ব্যাটে সেটা হলো না। ওয়ার্নার আউট হয়ে যান ৪ রান করেই, ফিঞ্চ চেষ্টা করেছিলেন। কিন্তু ৫৪ বলে ৬৫ রান অস্ট্রেলিয়ান ওপেনারের নামের সঙ্গে ঠিক যায় না। একটু অপ্রত্যাশিতভাবে ঝড় তুলেছিলেন গ্লেন ম্যাক্সওয়েল, ৩৩ বলে করেছিলেন ৭৪ রান। তার পরও টি-টোয়েন্টি বিশ্বকাপে নিজেদের প্রথম ম্যাচে পাকিস্তানের সঙ্গে অস্ট্রেলিয়া হেরে গেছে ১৬ রানে।হারটা অস্ট্রেলিয়াকে ফেলে দিয়েছে কঠিন পরিস্থিতির মধ্যে। ওয়েস্ট ইন্ডিজের সঙ্গে পরের ম্যাচটা না জিতলে প্রায় শেষ হয়ে যাবে সেমিফাইনালে ওঠার আশা। দেয়ালে পিঠ ঠেকে গেছে বলেই ফিঞ্চ যেন আরও বেশি আশাবাদী, ‘এ রকম একটা সংক্ষিপ্ত টুর্নামেন্টে আপনাকে এ ধরনের পরিস্থিতিতে পড়তে হতেই পারে। প্রথম ম্যাচের পরেই এ রকম কিছু না হলেই ভালো হতো। কিন্তু এখন এটি নিয়ে তো আমরা কিছু করতে পারব না। আমরা আক্রমণাত্মক দল, আগ্রাসী দল। আশা করি, এখন থেকে আমরা আরও গতিময়, আরও আক্রমণাত্মক খেলব। আমাদের এখন হারানোর আর কিছু নেই। তিনটি ম্যাচের তিনটিই জিততে হবে আমাদের।’
সেটা করার ফর্মুলা বাতলে দিয়েছেন ফিঞ্চ, ‘আপনি যদি বসে থাকেন ও অপেক্ষায় থাকেন খেলাটাই পথ দেখাবে তাহলে কিন্তু হবে না। আমার মনে হয় প্রতিপক্ষের ওপর আমাদের ভালোভাবেই চড়াও হতে হবে। তাদের শক্ত একটা ঝাঁকি দিতে হবে।’
পাকিস্তানের ম্যাচে স্পিনের সঙ্গে পেরে ওঠেননি ফিঞ্চরা। এক ম্যাক্সওয়েল ছাড়া বাকিরা সেভাবে সুবিধাই করতে পারেননি। ওয়েস্ট ইন্ডিজের বদ্রি-নারাইনরাও আছেন দারুণ ফর্মে। ফিঞ্চ মানছেন হুমকি হতে পারেন এই দুজন, ‘কয়েকটা ম্যাচ বদ্রিকে শুরুতে বোলিং করতে দেখা গেল। তার বোলিং বেশ কৌতূহল জাগায়। দারুণ লেংথে বল করতে পারে সে। ওকে মারা কঠিন, ওর বল লাইনের আড়াআড়ি খেলাটা ঝুঁকির। ওর মুখোমুখি হওয়ার আগে ভালো পরিকল্পনা নিয়ে নামতে হবে আমাদের। নারাইনকে বিগ ব্যাশ ও আইপিএলে আমাদের অনেকেই খেলেছে। সেও ভালো বোলার। দুই দিকেই সে স্পিন করাতে পারে। এ রকম কারও বল খেলাটাই আসলে চ্যালেঞ্জের।’
অস্ট্রেলিয়া দলে চোট কাটিয়ে ফিরতে পারেন জেমস ফকনার। ওয়েস্ট ইন্ডিজের সঙ্গে গত বছরের সাক্ষাৎ ফকনারের জন্য একটি তিক্ত স্মৃতিই। ফেব্রুয়ারিতে ক্যানবেরার সেই ম্যাচে ক্রিস গেইলকে আউট করার পর একচোট উত্তপ্ত বাক্যবিনিময় হয়েছিল দুজনের মধ্যে। সে জন্য ম্যাচ ফির ১০ শতাংশ জরিমানাও দিতে হয়েছিল ফকনারকে। আবার সেই গেইলের মুখোমুখি হলে কী করবেন? ২৩ বছর বয়সী অস্ট্রেলিয়ান অলরাউন্ডার এবার যেন আরও বেশি তেতে আছেন, ‘খুব কমই খেলোয়াড় আছে যাদের আমি মাটিতে শুইয়ে দিতে চাই, যাদের আমি হারাতে চাই। এটা করার জন্য আমি উন্মুখ।’ ওয়েবসাইট। 
