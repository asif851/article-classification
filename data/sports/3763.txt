
বড় কোনো আসরে প্রথমবারের মতো খেলছে আলবেনিয়া। আর সেই তুলনায় ধারেভারে সুইজারল্যান্ড অনেকটাই এগিয়ে। ১০ জন নিয়েও সুইসদের কাঁপিয়েই দিয়েছিল আলবেনিয়া। শেষ পর্যন্ত অবশ্য ১-০ গোলের জয় নিয়ে মাঠ ছেড়েছে সুইজারল্যান্ড। ইউরোতে ১০ বারের চেষ্টায় প্রথমবারের মতো নিজেদের প্রথম ম্যাচ জিতেছে সুইসরা। ম্যাচের ভাগ্য আসলে ঠিক হয়ে গেছে প্রথম পাঁচ মিনিটেই। জেরদান শাকিরির বাঁ পায়ের কর্নারটা ঠেকাতে গোলপোস্ট ছেড়ে বেরিয়ে এসেছিলেন আলবেনিয়ার গোলরক্ষক এতরিত বেরিশা। ভুলটা করেছেন ওখানেই, ফাঁকা পোস্টে বলটা হেড করে জালে জড়িয়ে দিতে ভুল করেননি সুইস ডিফেন্ডার ফাবিয়ান শার। পরে অবশ্য বেরিশা আরও বেশ কয়েকবার দলকে বাঁচিয়েছেন, তবে সুইস গোলরক্ষক ইয়ান সমারও কম যান না। প্রথমার্ধে ওয়ান টু ওয়ানে আলবেনিয়ার স্ট্রাইকার সাদিকুর শটে দারুণ এক সেভ করেছিলেন। ম্যাচ শেষের কয়েক মিনিট আগে আবার গোল করার সুযোগ পেয়ে গিয়েছিলেন বদলি খেলোয়াড় গাশি। কিন্তু সমার আবারও দুর্দান্ত এক সেভ করে তিন পয়েন্ট এনে দিয়েছেন দলকে। আলবেনিয়া আরও অনেক আগেই ১০ জনের দল হয়ে গেছে। ৩৬ মিনিটে দ্বিতীয় হলুদ কার্ড দেখে মাঠ ছেড়েছেন আলবেনিয়ার অধিনায়ক লরিক সানা। তবে ১০ জন নিয়ে আলবেনিয়া খুব একটা খারাপ করেনি, বরং মাঝে মাঝেই প্রতিআক্রমণে ভীতি ছড়াচ্ছিল। কিন্তু শেষ পর্যন্ত গোলটা নিজেদের দোষেই আর পাওয়া হয়নি।
