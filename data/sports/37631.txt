
চোট পিছুই ছাড়ছে না তামিম ইকবালের। দক্ষিণ আফ্রিকায় আসার পর তিন দিনের প্রস্তুতি ম্যাচের প্রথম সেশনে বাঁ ঊরুর ওপরের দিকের মাংসপেশিতে চোট পেয়েছিলেন, যেটি তাঁকে ভোগাচ্ছে এখনো। ব্যথা আবারও বেড়ে যাওয়ায় তামিম এবার অনিশ্চিত সিরিজের শেষ ওয়ানডেতেও।অনুশীলন করতে তামিম আজ দলের সঙ্গে মাঠে আসেননি। ছিলেন টিম হোটেলেই। স্থানীয় সময় দুপুর দুইটায় (বাংলাদেশ সময় সন্ধ্যা ছয়টা) তাঁর স্ক্যান করানোর কথা। স্ক্যান রিপোর্টের ওপর নির্ভর করছে তাঁর খেলা।তিন দিনের প্রস্তুতি ম্যাচে চোট পাওয়ার পর ব্যথা নিয়েই তামিম খেলেছিলেন পচেফস্ট্রুমে সিরিজের প্রথম টেস্ট। ‘গ্রেড ওয়ান টিয়ার’ চোটের মাত্রা আরও বেড়ে যাওয়ায় খেলতে পারেননি ব্লুমফন্টেইনে পরের টেস্ট। ব্যথা কমায় তামিম ফিরেছিলেন পার্লে ১৮ অক্টোবর দ্বিতীয় ওয়ানডেতে। কিন্তু ম্যাচটা খেলায় আবারও বেড়েছে তাঁর ব্যথা। পরশু সিরিজের শেষ ওয়ানডেতে তামিমকে নিয়ে তাই আবারও অনিশ্চয়তা।
