
ওয়ানডে সিরিজেও ধুঁকছে ওয়েস্ট ইন্ডিজ। কোচিতে সিরিজের প্রথম ওয়ানডেতে প্রথমে ব্যাট করে কোনোমতে ২০০ পেরিয়েছে তারা। ৫০ ওভার শেষে ক্যারিবীয়দের সংগ্রহ ২১১ রান।৩৭ ওভার শেষে ওয়েস্ট ইন্ডিজের স্কোরবোর্ডে জমা হয়েছিল ১৭৭ রান। হাতে ছিল পাঁচ উইকেট। ৫৮ রানে অপরাজিত থাকা ড্যারেন ব্রাভোর ব্যাটের দিকে তাকিয়ে হয়তো বড় সংগ্রহের স্বপ্নই দেখছিল ক্যারিবীয় শিবির। কিন্তু ৩৪ রানের মধ্যেই শেষ পাঁচটি উইকেট পড়ে গেলে সংগ্রহটা আর স্ফীত করতে পারেনি তারা।সফরকারীদের ব্যাটিং বিপর্যয়টা শুরু হয়েছিল ২৮তম ওভারের প্রথম বলেই লেন্ডি সিমন্সের উইকেট হারিয়ে। চতুর্থ উইকেটে ব্রাভোর সঙ্গে ৬৫ রানের জুটি গড়ে বেশ ভালোভাবেই এগিয়ে যাচ্ছিলেন সিমন্স। কিন্তু তিনি সাজঘরে ফেরার পর আর কোনো বড় জুটিই গড়ে তুলতে পারেনি ওয়েস্ট ইন্ডিজ। শেষ সাত উইকেটে তারা সংগ্রহ করতে পেরেছে মাত্র ৬৯ রান। ড্যারেন ব্রাভো প্রায় একাই লড়াই চালিয়েছিলেন বেশ কিছুক্ষণ। কিন্তু ৩৮তম ওভারে এই বামহাতি ব্যাটসম্যানকে ফিরিয়ে দেওয়ার পর ওয়েস্ট ইন্ডিজের ব্যাটিং গুটিয়ে দিতে একেবারেই বেগ পেতে হয়নি ভারতীয়দের। ব্রাভোর ব্যক্তিগত সংগ্রহ ছিল ৫৯। তবে ২০০ পেরোতে জ্যাসন হোল্ডারের ১৬ রানের ইনিংসটি ছিল যথেষ্ট গুরুত্বপূর্ণ।টসজয়ী ওয়েস্ট ইন্ডিজ ব্যাট করতে নেমে শুরুতেই হারায় ক্রিস গেইলকে। গেইলের রানআউট গোড়াতেই ব্যাকফুটে ঠেলে দেয় তাদের। দ্বিতীয় উইকেটে ৬৫ রানের জুটি গড়ে প্রাথমিক ধাক্কাটা সামাল দিতে পারলেও দলকে বড় সংগ্রহের পথে নিয়ে যেতে পারেননি মারলন স্যামুয়েলস ও জনসন চার্লস। ৩৪ বলে ৪২ রান করে রবীন্দ্র জাদেজার শিকারে পরিণত হয়েছেন চার্লস। স্যামুয়েলস আউট হওয়ার আগে করেছেন ২৪ রান।মূলত, তিন ভারতীয় স্পিনারই গুঁড়িয়ে দিয়েছেন সফরকারী ওয়েস্ট ইন্ডিজকে। তিনটি করে উইকেট পেয়েছেন রবীন্দ্র জাদেজা ও সুরেশ রায়না। রবিচন্দ্রন অশ্বিনের ঝুলিতে উইকেট গেছে দুটি।
