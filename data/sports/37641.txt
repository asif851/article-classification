
কুমিল্লা ভিক্টোরিয়ানস ও রাজশাহী কিংসের টসটাই শুধু নির্বিঘ্নে হয়েছে। মিরপুর শেরেবাংলা স্টেডিয়ামে বিপিএলের প্রথম দিনের বাকিটা ভেসে গেছে বৃষ্টিতে। টিপ টিপ বৃষ্টিতে দীর্ঘ অপেক্ষা শেষে নিরাশ হয়েই ঘরে ফিরেছেন দর্শকেরা।কাল প্রথম ম্যাচটি ছিল কুমিল্লা-রাজশাহীর। টসে জিতে ফিল্ডিংয়ের সিদ্ধান্ত নেন রাজশাহী অধিনায়ক ড্যারেন স্যামি। টসের খানিক পরেই শুরু হয় গুঁড়ি গুঁড়ি বৃষ্টি। সেই যে শুরু, বৃষ্টি আর থামেনি। বিকেল ৪টা ৫০ মিনিটে জানিয়ে দেওয়া হয়, ম্যাচ পরিত্যক্ত। বৃষ্টিবাধা উপেক্ষা করে তবুও দর্শকেরা অপেক্ষায় থাকেন সন্ধ্যায় খুলনা টাইটানস ও রংপুর রাইডার্সের ম্যাচটির জন্য। বৃষ্টির কারণেও সেটি হয়নি। রাত ৯টা ২৫ মিনিটে জানিয়ে দেওয়া হয়, এই ম্যাচও পরিত্যক্ত।আবহাওয়া অধিদপ্তর জানিয়েছে, বঙ্গোপসাগরে সৃষ্ট নিম্নচাপের প্রভাবে রাজধানী ঢাকাসহ দেশের বিভিন্ন স্থানে বৃষ্টি হচ্ছে। আবহাওয়ার যে পূর্বাভাস, বৃষ্টির সম্ভাবনা আছে আরও কয়েক দিন। তাই এবার বিপিএলের শুরুর দিকে ম্যাচগুলো নির্বিঘ্নে হবে কি না, তা নিয়ে আছে সংশয়।বৃষ্টির মধ্যেও কাল ছুটির দিনে গ্যালারিতে দর্শকদের উপস্থিতি ছিল বলার মতোই। সন্ধ্যায় বৃষ্টির মধ্যে হঠাৎ শুরু হয় কনসার্ট। ব্যান্ড এলআরবির পরিবেশনা শেষ হতেই আকস্মিক আতশবাজির ফোয়ারায় কেঁপে ওঠে স্টেডিয়াম! বড় উপভোগ্য সে দৃশ্য। কিন্তু মাঠে যদি ব্যাটে-বলের লড়াইটাই না দেখা যায়, দুধের সাধ কি আর ঘোলে মেটে!
