
বিশ্বকাপের ইতিহাসে সর্বোচ্চ গোলদাতা তিনি। ১৯৯৮, ২০০২ ও ২০০৬—তিন বিশ্বকাপ মিলিয়ে করেছেন ১৫ গোল। ব্রাজিলের হয়ে বিশ্বকাপ জিতেছেন দুবার। সেই রোনালদোকে চেনেন না ফ্রান্সের ক্রীড়ামন্ত্রী ভ্যালেরি ফোরনেরন!অবিশ্বাস্য লাগলেও সত্যিই ‘দ্য ফেনোমেনন’কে চিনতে পারেনি ফরাসি ক্রীড়ামন্ত্রী। উল্টো ব্রাজিলীয় রোনালদোকে পরিচয় করিয়ে দেন ‘ক্রিস্টিয়ানো রোনালদো’ হিসেবে!ঘটনাটা কয়েক দিন আগের, প্যারিসে ব্রাজিলের দূতাবাসে। ২০১৪ বিশ্বকাপ সামনে রেখে একটি অনুষ্ঠান আয়োজন করেছিলেন ব্রাজিলীয় কর্মকর্তারা। সক্রিয় আয়োজক হিসেবে সেখানে উপস্থিত ছিলেন রোনালদো। অনুষ্ঠানের একপর্যায়ে তাঁকে ‘ক্রিস্টিয়ানো’ বলে সম্বোধন করেন ফরাসি ক্রীড়ামন্ত্রী। ক্রীড়ামন্ত্রীর সহকারী দ্রুত ভুলটা ধরিয়ে দেন। ঘটনার আকস্মিকতায় হতবাক হয়ে পড়েন উপস্থিত সবাই।ঘটনাটা অবশ্য বেশি দূর গড়ায়নি। হেসে পরিস্থিতিটা সামলে নেন ক্রীড়ামন্ত্রী। এর পরও অনুষ্ঠান শেষে এক টুইটার বার্তায় দুঃখ প্রকাশ করেন তিনি। ফরাসি ক্রীড়ামন্ত্রী দাবি করেন, খুব বেশি ক্লান্ত থাকার কারণেই ভুলটা হয়েছিল তাঁর। সূত্র: ওয়েবসাইট।

 
