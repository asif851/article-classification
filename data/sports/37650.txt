
এমন একটা ‘শোকসংবাদ’ বদলে দিয়েছিল ক্রিকেটের ইতিহাস। সেই থেকে ইংল্যান্ড-অস্ট্রেলিয়া দ্বৈরথেরই নামই হয়ে গিয়েছিল ‘অ্যাশেজ’। কে জানে, এই শোকসংবাদও নতুন কোনো ইতিহাসের জন্ম দেয় কি না! ১৩৫ বছর আগে দ্য স্পোর্টিং টাইমস পত্রিকায় ছাপা হওয়া বিখ্যাত সেই ‘অবিচুয়ারি’র অনুকরণে একটা ‘অবিচুয়ারি’ প্রকাশ করেছে শ্রীলঙ্কার ইংরেজি পত্রিকা দ্য আইল্যান্ড। যেখানে পি সারা ওভালে শ্রীলঙ্কার হারটাকে দেখানো হয়েছে ‘শ্রীলঙ্কান ক্রিকেটের মৃত্যু’ হিসেবে! ১৮৮২ সালের আগস্টে ওভাল টেস্টে অস্ট্রেলিয়ার কাছে ৭ রানে হেরে গিয়েছিল ইংল্যান্ড। যেটি ছিল ইংল্যান্ডের মাটিতে অস্ট্রেলিয়ার প্রথম জয়। শেষ ইনিংসে ৮৫ রান তাড়া করতে নেমে ফ্রেড ‘ডেমন’ স্পফোর্থের বিধ্বংসী বোলিংয়ে (৭/৪৪) ইংল্যান্ড গুটিয়ে গিয়েছিল ৭৭ রানে। হারটা ইংলিশদের কাছে এত বড় ধাক্কা হয়ে এসেছিল যে, লন্ডনের তরুণ সাংবাদিক রেজিনাল্ড শার্লি ব্রুকস পরদিন দ্য স্পোর্টিং টাইমস-এ ব্যঙ্গ করে লিখেছিলেন ইংলিশ ক্রিকেটের ‘অবিচুয়ারি’। লেখার নিচে বিশেষ দ্রষ্টব্যে ব্রুকস লিখেছিলেন, ‘শবদেহ দাহ করে ছাই (অ্যাশেজ) নিয়ে যাওয়া হবে অস্ট্রেলিয়ায়।’ দ্য আইল্যান্ড ওই অবিচুয়ারির ছবিটিই ফটোশপ করে ‘ইংলিশ ক্রিকেট’-এর জায়গায় লিখেছে ‘শ্রীলঙ্কান ক্রিকেট’। ‘২৯ আগস্ট ১৮৮২’-এর জায়গায় লেখা হয়েছে বাংলাদেশের জয়ের দিনটা অর্থাৎ ‘১৯ মার্চ ২০১৭’। পি সারা ওভাল যেহেতু ‘ওভাল’ নামেই পরিচিত শ্রীলঙ্কায়, এটা বদলাতে হয়নি। তবে শেষে বিশেষ দ্রষ্টব্যে লেখা হয়েছে, ‘শবদেহ দাহ করে ছাই নিয়ে যাওয়া হবে বাংলাদেশে।’ এর পাশেই আরও একটা কার্টুন প্রকাশ করেছে দ্য আইল্যান্ড। যেখানে দেখা যাচ্ছে, শ্রীলঙ্কা ক্রিকেটের সভাপতি থিলাঙ্গা সুমাথিপালাসহ আরও কয়েকজন শবাধার বয়ে নিয়ে যাচ্ছেন!
