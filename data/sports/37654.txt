
ইদানীং সবচেয়ে বেশি আয় করা ক্রীড়া তারকাদের তালিকায় ক্রিকেটারদেরও উঁকি দিতে দেখা যায়। মহেন্দ্র সিং ধোনি, বিরাট কোহলিদের দাপট আছে ফোর্বস-এর তালিকায়। আর এর বড় কারণ আইপিএল। ভারতের ঘরোয়া এই টি-টোয়েন্টি টুর্নামেন্ট প্রথম দেখিয়েছে, খেলোয়াড়দের দাম কয়েক কোটি টাকা হতে পারে। মাত্র দুই মাসের একটি টুর্নামেন্ট খেলেই আয় করা যায় কাড়ি কাড়ি টাকা।আইপিএলের প্রথম আসরেই খেলোয়াড়দের নিলামে তোলার অভিনব ব্যাপারটি ঘটে। খেলোয়াড়ের​া নিলামে উঠছেন—এই চমক থাকতে থাকতে নিলামে কোনো কোনো খেলোয়াড়কে মিলিয়ন ডলারেও বিক্রি হতে দেখা গেল। আইপিএলের নিলাম মানে তাই কোটি কোটি টাকার কারবার। তাও ফ্র্যাঞ্চাইজিগুলো সর্বোচ্চ কত টাকা খরচ করতে পারবে সেই সীমা বেঁধে দেওয়া আছে। যেন প্রত্যেকে সমান সুযোগ পায়। সেই বেঁধে দেওয়া অঙ্কটাও কম নয়। প্রতিটি আসরে একেকটি ফ্র্যাঞ্চাইজি খেলোয়াড় কেনা বাবদে ৬৬ কোটি রুপি খরচ করতে পারে। আট ফ্র্যাঞ্চাইজি মিলে যে অঙ্কটা হয় ৫২৮ কোটি রুপি। বাংলাদেশি মুদ্রায় সোয়া ছয় শ কোটি টাকা। এখানে অবশ্য একটা ব্যাপার আছে। কোনো দল আগের নিলামে কেনা খেলোয়াড়দের রেখে দিলে তাদের দামটা যোগ করে ৬৬ কোটি রুপি থেকে বিয়োগ দেওয়া হয়। বাকি যে টাকা থাকে, সেটা দিয়েই তারা নিলামে অংশ নিতে পারে। দিল্লি ডেয়ারডেভিলস যেমন এরই মধ্যে খেলোয়াড়দের পেছনে ৪২ কোটি ৯০ লাখ রুপি খরচ করে ফেলেছে। অর্থাৎ তারা নিলামে অংশ নিতে পারবে ২৩ কোটি ১০ লাখ রুপি নিয়ে। এর বেশি খরচ করতে পারবে না।
