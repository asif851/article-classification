
খুলনা থেকে প্রতিনিধি  খ-তে খুলনা, খ-তে খাওয়াদাওয়া! শুধু ক্রিকেট নয়, জাতীয় ক্রিকেটারদের কাছে খুলনা মানে এখন ভূরিভোজের উপলক্ষও। গত বছর ওয়েস্ট ইন্ডিজ সিরিজের সময় নড়াইলে নিজের বাড়িতে পুরো দলকে আপ্যায়ন করছিলেন মাশরাফি বিন মুর্তজা। পরশু সবাইকে দাওয়াত করে বাগেরহাটে নিজের বাড়িতে নিয়ে গেলেন রুবেল হোসেন। প্যান্ডেল টানিয়ে, বাগেরহাটের স্পেশাল চিংড়িসহ হরেক রকম পদের খাবারের এলাহি আয়োজন করেছিলেন রুবেল। হাজির হয়েছিলেন শহরের অনেক গণ্যমান্য ব্যক্তিও। এত মানুষের উপস্থিতি, ক্রিকেটারদের হইহল্লা, সব মিলিয়ে রুবেলের বাড়ি নিয়েছিল বিয়েবাড়ির চেহারা। ফেরার পথে এক হোটেলে গরম গরম শিঙারা ভাজা হতে দেখে সেখানেও হামলে পড়েছিলেন সবাই! খুলনার ক্রিকেটার আছেন দলে আরও বেশ কয়েকজন, ভূরিভোজের পালা তাই নিশ্চিত শেষ নয় এখানেই!
