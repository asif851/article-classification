
টানা দুই ম্যাচ জিতে অস্ট্রেলিয়ার বিপক্ষে ওয়ানডে সিরিজে সমতা এনেছে ইংল্যান্ড দল। হেডিংলির ম্যাচে ৩০০ রান তাড়া করে ৩ উইকেটে ম্যাচ জিতে নিয়েছে ইংরেজ-সিংহরা। অবশ্য শুরুতেই ব্যাটিং বিপর্যয়ে পড়া অস্ট্রেলিয়া দল ২৯৯ রানের বড় সংগ্রহ গড়তে পারবে প্রথমে সেটিই বোঝা যায়নি । গ্লেন ম্যাক্সওয়েলের ঝোড়ো ৮৫ রানের ওপর ভর করেই সম্মানজনক স্কোর গড়তে সক্ষম হয় অজিরা। কিন্তু ব্যাটিং নয় ফিল্ডিংয়ে নেমে লিয়াম প্ল্যাঙ্কেটের ক্যাচটি ধরেই আলোচনার শীর্ষে ম্যাক্সওয়েল।৪৬তম ওভারের প্রথম বলে সপাটে ব্যাট চালিয়েছিলেন প্ল্যাঙ্কেট। বল উড়ে যাচ্ছিল বাউন্ডারির ওপর দিয়ে। কিন্তু বাধা হয়ে দাঁড়ালেন ম্যাক্সওয়েল। সীমানা দড়ির কাছে শূন্যে ঝাঁপিয়ে তালুবদ্ধ করলেন বলটি।কিন্তু ভারসাম্য হারিয়ে সীমানার বাইরে চলে যাচ্ছেন দেখেই বলকে ছুড়ে দিলেন বাতাসে।বলকে ছুড়ে নিজে চলে গেলেন সীমানার বাইরে,বল তখনো বাতাসে ভাসছে।সীমানা দড়ির বাইরে থেকেই আবারও লাফ দিলেন ম্যাক্সওয়েল, বাম হাতে বলকে মুঠোবন্দী করে ফিরে এলেন মাঠে। ব্যস, আউট হয়ে গেলেন প্ল্যাঙ্কেট।
