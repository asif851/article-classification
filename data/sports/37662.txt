
দুঃখটা জেরার্ড মার্টিনো সবচেয়ে ভালো বুঝবেন। প্যারাগুয়ের কোচ থাকার সময়েই নজর কেড়েছিলেন। টিটো ভিলানোভার জায়গায় তাঁকে কোচ বানাল বার্সা। কী দুর্দান্ত শুরুটাই না করল বার্সা! কিন্তু শেষে তারাই পথ হারাল। চ্যাম্পিয়নস লিগে বাদ পড়ল কোয়ার্টার ফাইনালে। স্প্যানিশ কাপের ফাইনালে হেরে হলো রানার্স আপ। লিগে খুব সুবিধাজনক অবস্থানে থেকেও শেষ তিনটি ম্যাচ টানা ড্র করে হারাল ৬ পয়েন্ট। লিগ শিরোপাও হাতছাড়া হয়ে গেল মাত্র ৩ পয়েন্টের ব্যবধানে।এবার তো মনে হচ্ছে সেই পথেই ছুটছে বার্সেলোনা! চ্যাম্পিয়নস লিগ থেকে সেই কোয়ার্টার ফাইনালেই বাদ। কাপের ফাইনাল আসতে এখনো বাকি। লিগেও বাকি ছয়টি ম্যাচ। কিন্তু বার্সার সাম্প্রতিক হতাশার ছাপ তো লিগেও পড়তে পারে।এমন আশঙ্কা করছেন জেরার্ড পিকেও। বার্সা ডিফেন্ডার তাই দ্রুত সতীর্থদের শোক কাটিয়ে ফেরার তাড়া দিলেন। আগামীকালই যে লিগে নেমে পড়তে হবে। পিকের কণ্ঠে যেন শঙ্কার সুর, ‘অস্বীকার করব না আমরা এমন একটা ধাক্কা খেয়েছি, যেটা আশাই করিনি। এখন নিজেদের চাঙা করতে হবে। কারণ এখনই আসল সময়। আমরা লা লিগা খেলব, কিংস কাপ। দুটি বড় টুর্নামেন্ট আছে, যা আমরা জিততে চাই। ঘুরে দাঁড়াতে আমরা মরিয়া। মানসিকভাবে শক্তিশালীও। কিন্তু কখনো কখনো একদম বাজে সময়ে ​খেলায় ধস নামে। আমাদের সেই সময়টাই চলছে।’এই সময় চলে, কেটেও যায়। বার্সার দ্রুত না কাটলে বিপদ। লিগে ছয় ম্যাচ বাকি, এগিয়ে মাত্র তিন পয়েন্টে। দুটি ম্যাচে অপ্রত্যাশিত ফল বার্সাকে ছিটকে দেবে। এই চাপ থেকে বার্সা জেগে ওঠে, নাকি আরও মানসিকভাবে পিছিয়ে পড়ে, সেটাই দেখার।
