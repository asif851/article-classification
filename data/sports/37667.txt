
হুমকিটা দিয়ে রেখেছিলেন প্যারিস সেন্ট জার্মেইয়ের (পিএসজি) প্রেসিডেন্ট শেখ নাসের আল খেলাইফি। বলেছিলেন, থিয়াগো সিলভাকে বার্সেলোনা কিনলে ‘বাই আউট ক্লজ’ পরিশোধ করে লিওনেল মেসিকে বার্সা থেকে তুলে আনবেন তিনি। হুমকিটা শেষ অবধি কাজে লেগেছে। থিয়াগোকে কেনার চেষ্টা থেকে সরে এসেছে কাতালানরা।স্প্যানিশ ক্রীড়া দৈনিক ‘স্পোর্ত’কে গতকাল বার্সার সভাপতি স্যান্দ্রো রোসেল জানিয়েছেন, সিলভাকে কেনার চেষ্টা থেকে সরে এসেছেন তাঁরা। একই সঙ্গে জানিয়ে দিয়েছেন, সব খেলোয়াড়কে ছাড়লেও কোনো পরিস্থিতিতেই লিওনেল মেসিকে অন্য ক্লাবে যেতে দেবে না বার্সা। ক্লাব সভাপতির ভাষায়, ‘যে কেউ চাইলে ক্লাব ছেড়ে যেতে পারে, শুধু মেসি ছাড়া।’পিএসজির ব্রাজিলীয় ডিফেন্ডার সিলভা খেলতে আগ্রহী বার্সেলোনায়। তাঁকে নিতে আগ্রহের কমতি ছিল না বার্সারও। গত মাসে রোসেল ঘোষণা দেন, সিলভাকে ন্যু ক্যাম্পে নিয়ে আসবেন তিনি। ব্যাপারটা ভালো চোখে দেখেনি পিএসজি কর্তৃপক্ষ। এরই ধারাবাহিকতায় আসে মেসির বাই আউট ক্লজ পরিশোধের হুমকি।গত ফেব্রুয়ারিতে নতুন চুক্তি করেন মেসি। চুক্তি অনুযায়ী, ২০১৮ সাল পর্যন্ত বার্সালোনায় থাকবেন আর্জেন্টাইন জাদুকর। চুক্তিতে টানা চারটি ব্যালন ডি’অর জেতা মেসির বাই আউট ক্লজে অবশ্য পরিবর্তন আনা হয়নি। রাখা হয় আগের ২৫ কোটি ইউরোই (২৬৩৮ কোটি টাকা প্রায়)। বাই আউট ক্লজের অর্থ হচ্ছে, ২০১৮ সালের আগে বার্সেলোনার অমতে অন্য কোনো ক্লাব মেসিকে নিতে চাইলে সেই ক্লাবকে এই পরিমাণ অর্থ ক্ষতিপূরণ দিতে হবে বার্সাকে। এটা বলতে গেলে অবিশ্বাস্য এক অঙ্ক। ফুটবলের সর্বকালের সর্বোচ্চ ট্রান্সফার ফির রেকর্ডই নয় কোটি ৩০ লাখ ইউরো। অর্থাত্ বার্সার চাওয়া অমান্য করে মেসিকে পেতে চাইলে সেই রেকর্ডের প্রায় তিনগুণ দাম চুকাতে হবে কাঙ্ক্ষিত ক্লাবকে। এর বাইরে বিশাল অঙ্কের কর তো রয়েছেই। তবে সিলভাকে বার্সা কিনলে রেকর্ড পরিমাণ অর্থ খরচ করে হলেও মেসিকে বার্সাছাড়া করার হুমকি দেন পিএসজির প্রেসিডেন্ট। এমন হুমকির পর বার্সা কর্তৃপক্ষ সিলভাকে কেনার দুঃসাহসটা আর দেখাল না। তাহলে যে দলের প্রাণভোমরার ওপর আঘাত আসার ঝুঁকি ছিল!
