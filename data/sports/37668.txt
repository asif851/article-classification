
সমর্থকদের উদ্বেগের বিষয়টা খুব ভালোভাবেই জানেন লুইস এনরিকে। লিওনেল মেসির মতো ফুটবলার যদি চোটে আক্রান্ত হলে সমর্থকদের উদ্বেগ কোন পর্যায়ে পৌঁছায় সেটা তো আর অজানা কোনো বিষয় নয় বার্সা কোচের। তবে একজন ফুটবলারের চোটকে তিনি খুব স্বাভাবিক বিষয় হিসেবেই দেখেন। সমর্থকদের প্রতিও তাঁর উপদেশ বিষয়টা একজন ফুটবলারের জীবনের অংশ হিসেবেই দেখার।উপদেশ-বাক্যে কি আর পেট ভরে সমর্থকদের? লুইস এনরিকে জানেন এটাও। তাই তো সেল্টা ভিগোর বিপক্ষে ম্যাচের আগে উপদেশ বাক্যের মধ্যেই জানিয়ে দিয়েছেন আসল তথ্যটা, যে তথ্যের জন্য ভক্তকুলের আগ্রহ আকাশ ছোঁয়াই, ‘চোট কাটিয়ে অনুশীলনে নেমেছেন মেসি। তিনি পুরোপুরি ফিট।’আহ শান্তি! রিয়াল মাদ্রিদের বিপক্ষে বার্সেলোনার ২-১ গোলে জয়ের ম্যাচে পায়ে চোট পেয়েছিলেন মেসি। সে কারণে এল সালভাদর আর ইকুয়েডরের বিপক্ষে আর্জেন্টিনার দুটি আন্তর্জাতিক প্রীতি ম্যাচে মাঠে নামেননি তিনি। ব্যাপারটা শঙ্কিতই করেছিল তাঁর সমর্থকদের। তবে এনরিকের কথায় অবশ্য এখন আশ্বস্ত হতেই পারেন সবাই।সেল্টা ভিগোর বিপক্ষে ম্যাচে আজ রাতের ম্যাচে মেসি খেলবেন কিনা, সেটা অবশ্য পরিষ্কার করে বলেননি এনরিকে কবে জানিয়েছেন, মেসি যে চোট পেয়েছিলেন, সেটা তিনি প্রায় কাটিয়েই উঠেছেন, ‘আমি যত দূর জানি মেসি এখন সুস্থ। সে পায়ে আঘাত পেয়েছিল এখন সে চোট কাটিয়ে উঠেছে। দলের সঙ্গে অনুশীলন করছে।’এনরিকে এই ফাঁকে একটা অভিযোগও করেছেন, প্রতিটি ম্যাচেই মেসি ব্যথা পায়। তাঁকে অনেক ব্যথা দেওয়া হয়। এসব নিয়ে নতুন করে কথা বলতে চাই না। তবে এটা বলতে পারি, সে খেলার মতো অবস্থাতেই আছে।’এই মুহূর্তে লা লিগায় চিরপ্রতিদ্বন্দ্বী রিয়াল মাদ্রিদের চেয়ে ৪ পয়েন্টের পরিষ্কার ব্যবধানে এগিয়ে বার্সেলোনা। আর দশটি ম্যাচ হাতে রেখে লিগ শিরোপা জয়ের সম্ভাবনায় আর সকলের চেয়েই এগিয়ে বার্সা। এরপরেও অবশ্য এনরিকে জোর গলায় বলছেন না শিরোপার কথা, ‘দেখুন শীর্ষ চারটি দলেরই শিরোপার সম্ভাবনা আছে। বাকি ম্যাচগুলোর প্রতিটি জিতলেই তো শিরোপার সম্ভাবনা দেখা দেয়। তবে আশা করব আমি ভুল প্রমাণিত হব। এবার শিরোপা বার্সার ঘরেই যাবে।’ সূত্র: এএফপি।
