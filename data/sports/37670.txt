
পরনে ট্রাফিক পুলিশের খাকি পোশাক। মুখে বাঁশি, হাতে লাঠি। শচীন টেন্ডুলকারকে এভাবে দেখতে কেমন লাগবে? ঠিক এভাবে নয়, তবে হঠাৎ করেই ভারতের এক রাস্তায় ট্রাফিক পুলিশের ভূমিকায় দেখা গেছে ভারতের সাবেক এই ব্যাটসম্যানকে। তাঁর হাতের ছোঁয়ায় সোনা ফলে। হোক তা ক্রিকেট, শিক্ষা প্রচারাভিযান কিংবা সমাজের দলিত মানুষের উন্নয়নকাজ। সবকিছুতেই যখন সফল, তাহলে সড়ক নিরাপত্তার বিষয়টিই বা বাদ যাবে কেন! কিংবদন্তি এই ক্রিকেটার সম্প্রতি টুইটারে একটি ভিডিও দিয়েছেন। এখানেই দেখা মিলল নতুন ভূমিকার টেন্ডুলকারের। ট্রাফিক সিগন্যালে দাঁড়িয়ে ছিল তাঁর গাড়ি। পাশে দাঁড়িয়ে থাকা মোটরসাইকেল আরোহীর মাথায় হেলমেট ছিল না। টেন্ডুলকার তাঁকে হেলমেট পরতে অনুরোধ করেন। এরপর আরও কয়েকজনকেও করেন একই অনুরোধ। তরুণ মোটরসাইকেল আরোহীরা টেন্ডুলকারের কথা তো শুনলেনই, তাঁর সঙ্গে সেলফিও তুললেন। এনডিটিভি।
