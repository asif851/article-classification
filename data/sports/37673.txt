
‘ক্রিস গেইল কী, সেটাই দেখাতে চাই’—ভারতের বিপক্ষে সেমিফাইনালের আগে হুংকার ক্যারিবীয় ওপেনারের। রবি শাস্ত্রীও কম যান না। ভারতের টিম ডিরেক্টরের পাল্টা জবাব, ‘আসতে দিন, আমাদের সব বোলার তাকে টার্গেট করবে।’ মুম্বাইয়ের ওয়াংখেড়েতে অনুষ্ঠেয় দ্বিতীয় সেমিফাইনালের আগে দুই দল রীতিমতো যুদ্ধংদেহী মেজাজে। ভারত-ওয়েস্ট ইন্ডিজের মোড়কে লড়াইটা আরও দুজনের। বিস্ফোরক ক্রিস গেইলের মুখোমুখি দুর্দান্ত বিরাট কোহলি।পাকিস্তানের বিপক্ষে অপরাজিত ৫৫, অস্ট্রেলিয়ার সঙ্গে অপরাজিত ৮২—চাপের মুখে কোহলির অসাধারণ ব্যাটিংয়ে মুগ্ধ বিশ্ব ক্রিকেট। ভারতের ‘রানমেশিনে’র পারফরম্যান্স নিয়ে কাল সংবাদ সম্মেলনে আরও একবার মুগ্ধতা প্রকাশ করলেন শাস্ত্রী, ‘এটা ছিল অসাধারণ ইনিংস (অস্ট্রেলিয়ার বিপক্ষে)। টি-টোয়েন্টির অন্যতম সেরা ইনিংস। আরও অনেক টি-টোয়েন্টি হবে। কিন্তু যদি উপলক্ষ ও চাপ বিবেচনা করেন, সে যে ধরনের শট খেলেছে, অবিশ্বাস্য! মাঠজুড়ে ক্রিকেটের সব ধরনের শটই খেলেছে।’নির্ধারিত ওভারের ক্রিকেটে ক্রমেই নিজেকে অন্য উচ্চতায় নিয়ে যাচ্ছেন কোহলি। তাঁর সাফল্যের কিছু কারণ জানেন শাস্ত্রী, ‘সেরাদের কাতারে সে থাকতে পারে, এই বিশ্বাস তার মধ্যে জন্মেছে। এ জন্য তাকে কৃতিত্ব দিতে হবে। বিরাটের চেয়ে বেশি পরিশ্রম আর কেউ করে না। গত ১৮ মাসে সে যেভাবে সাফল্য পেয়েছে, কৃতিত্ব তাকে দিতে হবে।’কোহলি কতটা ভয়ংকর, ওয়েস্ট ইন্ডিজের সেটি অজানা নয়। গত টি-টোয়েন্টি বিশ্বকাপে সুপার টেনে মিরপুর শেরেবাংলা স্টেডিয়ামে রোহিত শর্মার ৬২ রানের সঙ্গে কোহলির ৫৪ রানের ইনিংসের কাছেই হার মেনেছিল ওয়েস্ট ইন্ডিজ। আজও কোহলি দাঁড়িয়ে গেলে স্যামিদের কপালে বড় দুর্ভোগই আছে।নিউজিল্যান্ডের বিপক্ষে হেরে শুরু হলেও পাকিস্তান, বাংলাদেশ ও অস্ট্রেলিয়াকে হারিয়ে সেমিফাইনালে ওঠা ভারত ছন্দ ধরে রাখতে চায় শেষ চারেও। আত্মবিশ্বাসী হলেও প্রতিপক্ষ ওয়েস্ট ইন্ডিজের প্রতি পূর্ণ শ্রদ্ধা আছে শাস্ত্রীর, ‘এই সংস্করণে তারা ভয়ংকর একটা দল। তাদের দলে রয়েছে বেশ কয়েকজন বিস্ফোরক খেলোয়াড়। অনেক ম্যাচ জেতানো খেলোয়াড় আছে দলটিতে। তবে জানি তাদের বিপক্ষে কী করতে হবে। আমরা প্রস্তুত। এটাই আমাদের প্রথম নকআউট নয়। নকআউট ছিল সর্বশেষ ম্যাচটিও (অস্ট্রেলিয়ার বিপক্ষে)। সেটা ছিল কোয়ার্টার ফাইনাল। এটা সেমিফাইনাল।’এ পর্যায়ে পা হড়কালে পরিণতি কী, শাস্ত্রী কি সেটি জানেন না! দলের বিদায় হলে তাঁকেও পড়তে হবে তোপের মুখে। এক সাংবাদিক অবশ্য সংবাদ সম্মেলনে জিজ্ঞেস করলেন তাঁর ভবিষ্যৎ নিয়ে। শাস্ত্রীর জবাব, ‘কাল (আজ) কী হয়, সেটা আগে দেখেন। এটা সেমিফাইনাল। আপনি আচ্ছা মানুষ তো!’আইপিএলের সৌজন্যে গেইল-স্যামিরা ভারতে যথেষ্ট জনপ্রিয়। তাঁদের কঠিন কাজই করতে হবে আজ। ভারতীয়দের কাঁদিয়ে উঠতে হবে ফাইনালে। ভারত নিশ্চয়ই কাঁদতে চাইবে না। বরং অতিথিদের বিদায় করাই তাদের লক্ষ্য।জানি তাদের বিপক্ষে কী করতে হবে। আমরা প্রস্তুত—রবি শাস্ত্রী
