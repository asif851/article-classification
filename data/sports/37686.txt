
দুই প্রধানের সামনে বড় চ্যালেঞ্জ নিয়ে এমন দিন কতই এসেছে! জয়ীও হয়েছে দুই দল। চ্যালেঞ্জ জেতার ক্ষমতা আছে বলেই তো আবাহনী-মোহামেডান।কিন্তু সেই দিন আর নেই। আবাহনী তবু ফেনী সকারকে ১-০ গোলে হারিয়ে ফেডারেশন কাপের শেষ আটে ওঠার চ্যালেঞ্জটা পেরিয়েছে। মোহামেডান সেটিও পারেনি। বিজেএমসির কাছে ২-১ গোলে হেরে বিদায় নিয়েছে মৌসুমের দ্বিতীয় টুর্নামেন্ট থেকে। অবশ্য সাদা-কালোর এমন বিদায় দেখতে দেখতে সমর্থকেরা অভ্যস্তই হয়ে পড়েছেন। ফেডারেশন কাপের গ্রুপ থেকে তারা চার বছর আগেও বিদায় নিয়েছে। কদিন আগে স্বাধীনতা কাপেও সাদা-কালোরা আটকে গিয়েছিল গ্রুপের গেরোতেই।এই ফেডারেশন কাপে রহমতগঞ্জের সঙ্গে পিছিয়ে পড়েও ২-২ ড্র করেছিল মোহামেডান। কাল ড্র হলেও শেষ আটে চলে যেত সাদা-কালোরা। সেই সম্ভাবনাও তৈরি হয়েছিল মিলন পিছিয়ে পড়া ম্যাচে ৬৭ মিনিটে ১-১ করায়। কিন্তু দারুণ দুটি গোল করে বিজেএমসিকে গ্রুপ চ্যাম্পিয়ন হিসেবে শেষ আটে নিয়ে গেলেন জাতীয় দলের সাবেক স্ট্রাইকার মেহেদি হাসান তপু। তাঁর ওই দুই গোল ৩৩ ও ৮৩ মিনিটে।শেষ আটে উঠতে আবাহনীর প্রয়োজন ছিল জয়, ড্র হলেই বাদ। এমন স্নায়ুচাপের ম্যাচে ইংলিশ ফরোয়ার্ড লি টাকের একমাত্র গোলে ফেনী সকারকে হারিয়ে গ্রুপ রানার্সআপ হলো আকাশি-নীলেরা।লি টাক ছিলেন দারুণ ছন্দে। অফুরন্ত দম তাঁর। ৯০ মিনিট সারা মাঠ দাপিয়েও এতটুকু ক্লান্ত দেখাল না ম্যাচের পর। আক্রমণ থেকে রক্ষণ—সবই করলেন। কিক অফের পর ৪০ সেকেন্ডে বাঁ পায়ের কোনাকুনি শটে লক্ষ্যভেদ করে আবাহনীকে বড় জয়ের স্বপ্ন দেখান। কিন্তু এরপর সাত-আটটি সহজ সুযোগ পেলেও আকাশি-নীলেরা আর গোল বাড়াতে পারেনি।লি টাক ম্যাচসেরার পুরস্কার হিসেবে পেয়েছেন একটি ইস্ত্রি। এবার ফেডারেশন কাপে সব ম্যাচসেরাকেই দেওয়া হচ্ছে এটি। লি অবশ্য ওটা নিজের কাছে রাখছেন না, ‘ইস্ত্রিটা আমি দলের এক স্টাফকে দিয়ে দিয়েছি।’ ম্যাচসেরার স্বীকৃতিটাই তাঁর কাছে বড়।ব্যাংককে ছয় বছর খেলে বাংলাদেশে মাস দুয়েক আগে এসেছেন। প্রথম দিকে একটু সমস্যা হলেও এখন নাকি মানিয়েই নিয়েছেন, ‘এখানকার আবহাওয়া, খাবার সবকিছুর সঙ্গে খাপ খাইয়ে নিয়েছি। এখন আর সেভাবে সমস্যা হয় না।’লি ছাড়া আবাহনীর অন্য খেলোয়াড়দের ওপর বেজায় চটেছেন কোচ জর্জ কোটান। তাঁরা বক্সের সামনে গিয়ে খেই হারালেন। বল মারলেন বাইরে। তবু সমর্থকদের জন্য স্বস্তির এটাই যে, শেষ আটে উঠতে পেরেছে আবাহনী। মোহামেডান তো সেটিও পারল না!আজকের খেলা: মুক্তিযোদ্ধা-শেখ রাসেল, ব্রাদার্স-শেখ জামাল (বিকেল ৪টা ও সন্ধ্যা ৭-৩০ মি., বঙ্গবন্ধু স্টেডিয়াম)
