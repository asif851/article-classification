
আজ থেকে ঠিক এক বছর আগে ম্যানচেস্টার সিটিকে ইংলিশ প্রিমিয়ার লিগের শিরোপা জিতিয়েছিলেন রাবার্তো মানচিনি। এক বছর পর ব্যর্থতার দায়ভার মাথায় নিয়ে ‘ইতিহাদ চত্বর’ ত্যাগ করতে হচ্ছে তাঁকে। ম্যানচেস্টার সিটির কোচের পদ থেকে বরখাস্ত হয়েছেন এই ইতালীয়।এফএ কাপের ফাইনালে উইগান সিটির বিপক্ষে পরাজয়টাই তাঁর বিদায়ঘণ্টা বাজিয়ে দিয়েছিল। তাঁকে বরখাস্ত করা হতে পারে—এমন একটি খবর চাউর হয়েছিল আন্তর্জাতিক গণমাধ্যমে। দুই দিন যেতে না-যেতেই শঙ্কার ব্যাপারটি সত্যি হলো। ম্যানচেস্টার সিটির পক্ষ থেকে জানানো হয়েছে, এই মৌসুমে ক্লাবের কোনো লক্ষ্য পূরণ না হওয়ার দায়ভার নিতে হচ্ছে তাঁকে।গত মৌসুমে ম্যানচেস্টার ইউনাইটেডকে পেছনে ফেলে ইংলিশ প্রিমিয়ার লিগের শিরোপা জেতে সিটি। এটি ছিল ৪৪ বছর পর সিটির প্রথম শিরোপা। কিন্তু এক মৌসুমের মাথায়ই বদলে গেছে সবকিছু। উইগান সিটির বিপক্ষে হারের পর নিজেই বরখাস্ত হওয়ার আশঙ্কা প্রকাশ করেছিলেন কোচ মানচিনি। একই সঙ্গে পুরো ব্যাপারটিকে ‘ফুটবলীয়’ আখ্যা দিয়ে জানিয়েছিলেন, এসবে তিনি অভ্যস্ত। খুব সম্ভবত মালাগার কোচ ম্যানুয়েল পেলেগ্রিনিই হতে যাচ্ছেন রবার্তো মানচিনির উত্তরসূরি।
এদিকে ফুটবল ওয়েবসাইট গোল ডটকমের এক খবরে জানা গেছে, রবার্তো মানচিনির পরবর্তী গন্তব্য ফ্রান্স। ফরাসি লিগে তিনি দায়িত্ব নেবেন মোনাকোর। মোনাকোর দায়িত্ব নেওয়ার ব্যাপারে প্রাথমিক আনুষ্ঠানিকতা ইতিমধ্যেই সম্পন্ন করেছেন মানচিনি।
