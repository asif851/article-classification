
সাব্বির রহমান, মেহেদী হাসান মিরাজ, কামরুল ইসলাম—চট্টগ্রাম টেস্টে অভিষেক হয়ে গেছে এই তিন ক্রিকেটারের। আট বছর পর বাংলাদেশের হয়ে এক টেস্টে তিন খেলোয়াড়ের অভিষেক ঘটেছে। ২০০৮ সালে নিউজিল্যান্ডের বিপক্ষে ডানেডিনে অভিষেক হয়েছিল তামিম ইকবালের। আরেক ওপেনার জুনায়েদ সিদ্দিক ও বাঁহাতি পেসার সাজেদুল ইসলামের অভিষেক একই ম্যাচে। তামিম পরে বাংলাদেশের অধিকাংশ ব্যাটিং রেকর্ড নিজের করে নিয়েছেন। তিনি এখন দেশের অন্যতম সেরা ব্যাটসম্যান। তবে জুনায়েদ খুব বেশি দূর আসতে পারেননি। সাজিদ তো হারিয়েই গেছেন। একই টেস্টে দুজনের অভিষেক হয়েছে এমন ঘটনা এর পর আরও পাঁচ বার হলেও ২০০৮-এর পর এই প্রথম এক টেস্টে তিন অভিষেক ঘটল বাংলাদেশ দলে।  অকাতরে টেস্ট ক্যাপ বিলানোয় বেশ এগিয়ে বাংলাদেশে। টেস্ট আঙিনায় ১৬ বছরে ৯৪টি টেস্টে বাংলাদেশের অভিষেক হয়েছে ৮১ খেলোয়াড়ের। প্রতিবছর বাংলাদেশ গড়ে ছয়টি করে টেস্ট খেললে প্রতিবছর গড়ে টেস্ট ক্যাপ পেয়েছেন গড়ে ৫ জন খেলোয়াড়। গত দুই বছরে বাংলাদেশ টেস্ট দলে অভিষেক হওয়া জুবায়ের হোসেন, মোহাম্মদ শহীদ, সৌম্য সরকার, লিটন দাস ও মোস্তাফিজুর রহমান এই টেস্টে নেই চোট কিংবা পারফরম্যান্সের কারণে। সাব্বির অবশ্য ছোট সংস্করণে নিজেকে ভালোভাবেই প্রমাণ করেছেন। এখন সাদা পোশাকে তাঁর নিজেকে প্রমাণ করার পালা। মেহেদী হাসান মিরাজ অবশ্য নিজের অভিষেকটা আনন্দময় করেছেন প্রথম সকালেই ইংল্যান্ডের ২ উইকেট তুলে নিয়ে। কামরুল কেমন করেন এখন দেখার বিষয় এটিই।
