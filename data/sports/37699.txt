
• ভারতে লিগ খেলতে যাচ্ছেন সাবিনা ও কৃষ্ণা • আজই ভিসা পেয়েছেন তারা • সাবিনা এর আগে মালদ্বীপে খেলেছিলেন • কৃষ্ণা এই প্রথম খেলতে যাচ্ছেন বিদেশের লিগে
তিন দিন আগেও সাবিনা খাতুন ও কৃষ্ণা রাণী সরকারের মুখে ছিল রাজ্যের অন্ধকার। ভারতের নারী ফুটবল লিগে খেলার আমন্ত্রণ পেয়েও সেই সুযোগ হাতছাড়া হয়ে যেতে বসেছিল ভিসা না পাওয়ায়। সেই সমস্যা কেটে গেছে। অন্ধকার মুখে ফিরে এসেছে স্বস্তি। ভিসা পেয়েছেন বাংলাদেশের এই দুই নারী ফুটবলার।
যেকোনো খেলোয়াড়েরই স্বপ্ন থাকে বিদেশের মাটিতে খেলার। সাবিনা আর কৃষ্ণা সুযোগ পেয়েছেন ইন্ডিয়ান উইমেনস লিগে তামিলনাড়ু সিথু এফসির হয়ে খেলার। ভিসা পেয়ে আজ সন্ধ্যায় রওনা হচ্ছেন তাঁরা।
স্বাভাবিকভাবে ভিসা পেয়ে খুবই উৎফুল্ল সাবিনা, ‘শেষ পর্যন্ত ভিসা পেয়ে খুবই ভালো লাগছে। ভারতীয় দূতাবাস থেকে আমাদের শুভেচ্ছাও জানানো হয়েছে।’
সাবিনা এর আগে মালদ্বীপ লিগে খেলে সাফল্য কুড়িয়েছিলেন। অন্যদিকে কৃষ্ণা এবারই প্রথম খেলতে যাচ্ছেন বিদেশের কোনো লিগে।
