
ব্রিস্টলের একটি নৈশক্লাবে মারামারির অভিযোগে গ্রেপ্তার হয়েছিলেন ইংলিশ অলরাউন্ডার বেন স্টোকস। রোববার তৃতীয় ওয়ানডেতে ওয়েস্ট ইন্ডিজকে হারানোর পর সতীর্থ অ্যালেক্স হেলসকে নিয়ে সেদিন রাতেই ব্রিস্টলের ক্লিফটন ডিস্ট্রিক্টের একটি নৈশক্লাবে যান স্টোকস। সেখানে এক ব্যক্তির সঙ্গে মারামারিতে জড়িয়ে পড়ার সন্দেহে তাঁকে গ্রেপ্তার করে স্থানীয় পুলিশ। ২৬ বছর বয়সী এ ক্রিকেটারকে পরে কোনো জরিমানা ছাড়া ছেড়ে দেওয়া হলেও বিষয়টি তদন্ত করছে পুলিশ। ইংল্যান্ড অ্যান্ড ওয়েলশ ক্রিকেট বোর্ডের (ইসিবি) তরফ থেকে খবরটি নিশ্চিত করা হয়েছে।বিতর্কিত এ ঘটনার পরিপ্রেক্ষিতে আগামীকাল ওয়েস্ট ইন্ডিজের বিপক্ষে চতুর্থ ওয়ানডে থেকে স্টোকস ও হেলসকে বাদ দিয়েছে ইংলিশ টিম ম্যানেজমেন্ট। ইসিবির বিবৃতিতে বলা হয়, ‘ব্রিস্টলের ঘটনায় সোমবার সকালের দিকে গ্রেপ্তার হন স্টোকস। পরে কোনো জরিমানা ছাড়াই তদন্তসাপেক্ষে মুক্তি পেলেও লন্ডনে দলের সঙ্গে থাকবেন না তিনি। রোববার রাতের সেই ঘটনায় স্টোকসের সঙ্গে ছিলেন হেলস। আজ সকালে অনুশীলন করেননি এবং পুলিশকে সহযোগিতা করতে তিনি ব্রিস্টলে ফিরে গেছেন।’ব্রিস্টলের অ্যাভন অ্যান্ড সমারসেট পুলিশ জানিয়েছে, ‘ক্লিফটনের কুইন্স রোডে বিশৃঙ্খলতার খবর জেনে সেখানে যাই আমরা। মুখমণ্ডলে আঘাত পাওয়া ২৭ বছর বয়সী এক ব্যক্তিকে উদ্ধার করে ব্রিস্টল রয়্যাল ইনফার্মারিতে চিকিৎসার জন্য পাঠানো হয়। শারীরিক এ আঘাতের অভিযোগে ২৬ বছর বয়সী এক ব্যক্তিকে গ্রেপ্তার করা হয়েছে। পরে তাঁকে ছেড়ে দেওয়া হলেও বিষয়টি তদন্ত করা হচ্ছে।’ সূত্র: এএফপি, গার্ডিয়ান
