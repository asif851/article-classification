
প্রথমে কোচ নিয়োগ নিয়ে নাটক ছিল, এরপর যুক্ত হলো সহকারী কোচ নিয়ে নাটক। ভারতের কোচ নিয়োগ নাটকে দম ফেলার ফুসরত মিলছে না সংবাদমাধ্যমের। কী এমন চাকরি, যে পদ নিয়ে এমন হুলুস্থুল বেধে গেল ভারতজুড়ে। ভারতীয় ক্রিকেট বোর্ড যে ইঙ্গিত দিচ্ছে, তাতে বোঝা যায়, এমন লোভনীয় পদের জন্য এ রকম নাটক হওয়াটাই স্বাভাবিক!নতুন কোচের বেতন কত হবে, তা নিয়ে গুরুত্বপূর্ণ এক বৈঠকে বসার কথা বিসিসিআইয়ের। চার সদস্যের প্যানেলেই চূড়ান্ত হবে শাস্ত্রীর বেতনের পরিমাণ। তবে আকার-ইঙ্গিতে সংখ্যাটা জানিয়ে দেওয়া হয়েছে গতকাল। বোর্ডের এক শীর্ষ কর্মকর্তা টাইমস অব ইন্ডিয়াকে জানিয়েছেন, ‘বিসিসিআই বেতন হিসেবে ৭ কোটি রুপির একটু বেশি প্রস্তাব করবে শাস্ত্রীকে। মে মাসে অনিল কুম্বলে বোর্ডের কাছ থেকে এটাই চেয়েছিলেন। তবে বছরে এটা সাড়ে ৭ কোটির চেয়ে বেশি হবে না।’ সে ক্ষেত্রে শাস্ত্রী দুই বছরের চুক্তিতে ১৫ কোটি রুপি পাবেন। এতে অবশ্য সাবেক এই ক্রিকেটার অভ্যস্ত। দলের কোচিং পরিচালক হিসেবে যখন যুক্ত ছিলেন, তখনো এই পরিমাণ অর্থই পেতেন তিনি। তবে বোর্ড কর্মকর্তার দাবি মানছে না হিন্দুস্তান টাইমস। তাদের প্রতিবেদনে দাবি করা হয়েছিল, কুম্বলে প্রায় ৯ কোটি রুপি চেয়েছিলেন।ওই একই সূত্র জানিয়েছে, ব্যাটিং, বোলিং ও ফিল্ডিংয়ের সঙ্গে জড়িত থাকা কোচিং স্টাফরা দুই কোটি রুপির বেশি আয় করবেন না, ‘সাপোর্ট স্টাফদের বেতন দুই কোটি রুপির বেশি হবে না। বোর্ড খুব দ্রুত ব্যাপারটা নিশ্চিত করবে। এবং বোর্ড কর্মকর্তার দাবি, এ বেতনেই নাকি ব্যাটিং আর বোলিং কোচরা তৃপ্ত থাকবেন, সঞ্জয় বাঙ্গার আইপিএলে কিংস ইলেভেন পাঞ্জাবের দায়িত্ব থেকে সরে গেছেন।’ ভরত অরুণও যদি আসেন, তবে তাঁকে রঞ্জি ও আইপিএলের দায়িত্ব ছেড়ে দিতে হবে।তবে ব্যাটিং ও বোলিং পরামর্শকদের ব্যাপারে এখনো সিদ্ধান্তে পৌঁছাতে পারেনি বোর্ড। দ্রাবিড় অবশ্য বোর্ডের বয়সভিত্তিক দলগুলোর সঙ্গে জড়িত আছেন আগে থেকেই। তাই জহির খানের বেতনের ব্যাপারেই আলাদা করে সিদ্ধান্ত নিতে হবে, ‘জহিরকে কত দিন পাওয়া যাবে, সেটা এখনো নিশ্চিত নয়। তাঁকে যত দিন পাওয়া যাবে, সে অনুযায়ী বেতন দেওয়া হবে।’ সূত্র: জিনিউজ, টাইমস অব ইন্ডিয়া।
