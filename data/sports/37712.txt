
বিশ্বকাপে নিজেদের প্রথম দুই ম্যাচে আর্জেন্টিনা জিতেছে ঠিকই, কিন্তু সামগ্রিক পারফরম্যান্সের বিচারে তাদের ভালো নম্বর দেওয়ার কোনো উপায় নেই। দুটি ম্যাচেই আর্জেন্টিনা জিতেছে মেসির জয়সূচক গোলে। ব্যাপারটা মেসি-ভক্তদের জন্য দারুণ আনন্দের হলেও আর্জেন্টাইন কোচ অবশ্য এ ব্যাপারটি নিয়েই বেশি দুশ্চিন্তাগ্রস্ত। তিনি মনে-প্রাণেই চান দলের ব্যক্তি-নির্ভরতা কমাতে। দলগত ফুটবলে ব্যক্তি-নির্ভরতা না কমালে বেশিদূর এগোনো কঠিনই মনে করেন তিনি।‘ব্যক্তি-নির্ভরতা’ না বলে বলা উচিত ‘মেসি-নির্ভরতা’। সাবেলা বেরিয়ে আসতে চান ব্যাপারটি থেকে, ‘উন্নতির ব্যাপারে আমি উদ্বিগ্ন। আমাদের আরও গতিশীল হতে হবে। জায়গা বের করতে হবে। ম্যাচে ভিন্ন হলেও এটি আমাদের করতে হবে। আমরা আজ এমন দলের বিপক্ষে খেলতে যাচ্ছি, যারা খুবই সম্ভাবনাময়ী। দ্রুত আক্রমণাত্মক ফুটবল খেলতে পারে।’মেসি প্রসঙ্গে সাবেলার জবাব, ‘মেসির মতো খেলোয়াড় থাকলে সব সময় একধরনের নির্ভরতা তৈরি হয়। তবে আমরা এ নির্ভরতা কমাতে চাই। বিশ্বকাপে গ্রেট খেলোয়াড়দের ওপর চাপ থাকে। চেষ্টা করব তাঁর ওপর চাপ কমাতে। আমরা এখানে একটি দল। একে অপরকে সহায়তা করাই হবে প্রত্যেক খেলোয়াড়ের কাজ। ’ রয়টার্স

