
ব্যাটিংয়ে বেশ দক্ষ, বোলিংয়েও কম নন—ক্রিকেটে এমন অলরাউন্ডারের দেখা পাওয়া যায় নিয়মিত। স্যার গারফিল্ড সোবার্স থেকে শুরু করে জ্যাক ক্যালিস বা ঘরের ছেলে সাকিব আল হাসান— বিশ্ব মাতানো অলরাউন্ডারের কখনো অভাববোধ করেনি ক্রিকেট। কিন্তু ফুটবলে? এখানে তো সবার জন্য জায়গা আলাদা করা থাকে। কেউ ডিফেন্ডার, কেউ মিডফিল্ডার, কেউ স্ট্রাইকার কিংবা গোলকিপার। ছোটবেলা থেকে পেশাদার ফুটবলারদের মাঠের নির্দিষ্ট একটি অংশে খেলার প্রশিক্ষণই দেওয়া হয়। এর মধ্যেও হয়তো কেউ স্ট্রাইকার থেকে মিডফিল্ডার, কিংবা বড়জোর উইংব্যাক থেকে উইঙ্গার হয়ে যান। কিন্তু পুরোদস্তুর অলরাউন্ডার, যিনি মাঠের সব জায়গায়ই খেলতে পারেন, এমন খেলোয়াড় কজনইবা পাওয়া যায়?খুব বিরল হলেও এমন একজন খেলোয়াড়ের খোঁজ পাওয়া গেছে বার্সেলোনায়। মেসি-নেইমার-সুয়ারেজদের তুলনায় অনেক অখ্যাতই বলতে হবে, তবে দলের প্রয়োজনে সব সময়, সব জায়গায় (আক্ষরিক অর্থে) হাজির হয়ে যান—সার্জি রবার্তো!বার্সার একাডেমিতে বড় হয়েছেন। মূল দলে গত তিন-চার বছর ধরেই ‘আসি, আসি’ করছিলেন। পুরোপুরিভাবে এসে গেলেন গত মৌসুমে লুইস এনরিকে কোচ হয়ে আসার পর। আর এই মৌসুমে তো যেন নিজেকে অন্য ‘জায়গায়’ নিয়ে যাচ্ছেন রবার্তো, সেটি পারফরম্যান্সের হিসেবেই বলুন আর মাঠের পজিশনে। মূলত মিডফিল্ডার, তাই সেখানেই বেশি খেলেন। মৌসুমের শুরুতে দানি আলভেজ চোট পাওয়ার পর রাইট ব্যাকে খেলেছেন। সেখান থেকে ‘উন্নতি’ পেয়ে রিয়াল মাদ্রিদের ম্যাচে খেললেন রাইট উইংয়ে। চ্যাম্পিয়নস লিগে বাতে বরিসভ ম্যাচে আবার পুরো দিক পালটে লেফট উইং। মাঝে ডিফেন্সিভ মিডফিল্ড, অ্যাটাকিং মিডফিল্ড, অনেক জায়গাতেই খেলেছেন রবার্তো। ‘মি. ভার্সাটাইল’ তো তাঁকে আর এমনি এমনি বলা হচ্ছে না। 
গত পরশু কোপা ডেল রেতে খেললেন নতুন আরেক জায়গায়, লেফট ব্যাক। সব মিলিয়ে মৌসুমে এ পর্যন্ত মাঠের সাতটি ভিন্ন জায়গায় খেলেছেন এই ২৩ বছর বয়সী। ভালোও করছেন সবগুলো জায়গাতেই। এর প্রশংসাই পেলেন কোচ লুইস এনরিকের কাছ থেকে, ‘আমাদের মতো দলে গোলপোস্ট ছাড়া ও সব জায়গাতেই খেলতে পারে...এতে চমকানোর কিছু নেই। তবে সবচেয়ে কঠিন হলো সব জায়গাতেই ভালো খেলা এবং সার্জি রবার্তো সেটি ভালোভাবেই করছে।’এভাবে অলরাউন্ড নৈপুন্য দেখিয়ে যেতে পারলে হয়তো দিনে দিনে ‘ফুটবলের জ্যাক ক্যালিস’ হয়ে যেতে পারবেন রবার্তো। সূত্র: এফসি বার্সেলোনা।
