

প্রথম ম্যাচে জয়, দ্বিতীয় ম্যাচটা বৃষ্টির কারণে শেষই হলো না। কলম্বোয় আগামীকাল তৃতীয় ও শেষ ওয়ানডে জিতলে সিরিজ বাংলাদেশের। ২০০৯ সালে দেশের মাটিতে প্রথম ওয়ানডে সিরিজ জয়ের সামনে দাঁড়িয়ে কি একটু চাপ অনুভব করছে বাংলাদেশ? মাশরাফি বিন মুর্তজা বিষয়টিকে ওইভাবে দেখেনই না। একটি একটি করে ম্যাচ ধরে এগোনোই তাঁর দর্শন। কলম্বোর সিংহলিজ স্পোর্টস ক্লাব (এসএসসি) মাঠে এই ম্যাচটাও নির্ভার থেকে খেলে যেতে চান বাংলাদেশ অধিনায়ক। 
শ্রীলঙ্কার বর্তমান দলটির খেলোয়াড়দের সঙ্গে মাশরাফি-সাকিব-তামিমদের তুলনা করলে অভিজ্ঞতার দিক থেকে বাংলাদেশকেই এগিয়ে রাখতে হচ্ছে। এটি বিবেচনা করে এই সিরিজে অনেকেই বাংলাদেশকে ফেবারিট মানছেন। প্রথম ম্যাচে শ্রীলঙ্কাকে উড়িয়ে দেওয়ার পর সেটা আরও শক্তভাবে গেঁথে গেছে মানুষের মনে। এসব নিয়ে না ভেবে মাশরাফি শুধু নিজেদের খেলাটা খেলে যেতে চান, ‘হয় রক্ষণাত্মক, নয়তো আক্রমণাত্মক খেলতে হবে। আর ক্রিকেটে জিততে হলে রক্ষণাত্মক হয়ে খেলা যায় না। আমার মতে, নির্ভার থাকাটাই ভালো। কারণ, দল পর পর দুটি ম্যাচ (টেস্ট ও ওয়ানডে) জিতেছি। নির্ভার থেকে পরিকল্পনা অনুযায়ী খেলাটাই উচিত। তবে সব সময় চাইব, যেন আক্রমণাত্মকই খেলতে পারি।’সিরিজ জিতলে আইসিসি র‍্যাঙ্কিংয়ে বাংলাদেশের সপ্তম স্থানটা আরও দৃঢ় হবে। এই সেপ্টেম্বরেই ২০১৯ বিশ্বকাপের কাট-অফের সময়। র‍্যাঙ্কিং তাই মাশরাফিদের জন্য গুরুত্বপূর্ণ এক বিষয়। সেটা কি মাথায় আছে বাংলাদেশ অধিনায়কের? এসব নিয়ে ভেবে মাশরাফি দলের ওপর চাপ তৈরি করতে চান না, ‘আমরা আসলে ওসব নিয়ে ভাবছি না। কখনোই ভাবি না। এটা সব সময় ছেলেদের ওপর চাপ সৃষ্টি করে। আমরা একটা একটা করে ম্যাচ খেলতে চাই। দেখা যাক, কী হয়।’ মাশরাফি আপাতত ভাবছেন এসএসসির উইকেট নিয়ে, ‘ইতিহাস বলছে, এ উইকেটে সাধারণত ২৭০ থেকে ২৯০ রান ওঠে। এর মানে খুব সহজেই তিন শ পার করা সম্ভব। তাই মানসিকভাবে আমাদের প্রস্তুত থাকতে হবে।’

