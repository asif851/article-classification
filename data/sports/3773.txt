
ক্যারিবিয়ান প্রিমিয়ার লিগের (সিপিএল) সর্বশেষ মৌসুমে চ্যাম্পিয়ন হয়েছিল সাকিব আল হাসানের জ্যামাইকা তালওয়াস। এ মৌসুমেও বাংলাদেশ অলরাউন্ডারকে ধরে রেখেছে দলটি। এবার টুর্নামেন্টটির নিলামে জায়গা পেয়েছেন বাংলাদেশের আরও চার ক্রিকেটার। ড্রাফটে আছে তামিম ইকবাল, মাহমুদউল্লাহ, তাসকিন আহমেদ ও এনামুল হকের নাম। এর আগে সিপিএলের দল সেন্ট লুসিয়া জুকসের হয়ে খেলেছেন তামিম। ৭ ম্যাচে ১ ফিফটিতে বাঁহাতি ওপেনার করেছেন ১৬২ রান। কদিন আগে হয়ে যাওয়া আইপিএলের নিলামেও ছিল তামিম, মাহমুদউল্লাহ, তাসকিন ও এনামুলের নাম। যদিও তাঁদের কেনেনি কোনো ফ্র্যাঞ্চাইজি। সিপিএলে তাঁরা দল পাবেন কি না, সেটা জানা যাবে ১০ মার্চ। ওই দিনই হবে সিপিএলের নিলাম। এবার নিলামে উঠছেন মোট ২৫৮ জন খেলোয়াড়। এর মধ্যে আফগানিস্তানের পাঁচ, কানাডার দুই, আয়ারল্যান্ডের তিন, এমনকি ওমানের একজন খেলোয়াড় আছেন।১ আগস্ট শুরু হয়ে সিপিএল শেষ হবে ৯ সেপ্টেম্বর। সূত্র : সিপিএল।
