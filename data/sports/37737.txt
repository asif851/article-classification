
মাশরাফি-সাকিবরা কত বেতন পাবেন, সেটি কদিন আগেই জানিয়ে দেওয়া হয়েছে। যদি ভুলে গিয়েও থাকেন, তাহলে মনে করিয়ে দেওয়া যাক—মাসে ৪ লাখ টাকা করে বেতন পান বাংলাদেশের শীর্ষ চার ক্রিকেটার (মাশরাফি, সাকিব, তামিম ও মুশফিক)। কিন্তু তাঁদের কোচের বেতন কি জানা আছে কারও? ক্রিকেট মান্থলির নতুন সংখ্যায় এবার সেটিই জানিয়ে দেওয়া হলো। অঙ্কটা বিস্ময় জাগাতে বাধ্য। কারণ, বেতনের দিক থেকে ক্রিকেট দুনিয়ায় এখন চতুর্থ স্থানে আছেন চন্ডিকা হাথুরুসিংহে।
ক্রিকেট মান্থলি এবার সামনে নিয়ে এসেছে খেলাটার আর্থিক বিষয়াদি। সাময়িকীটিতে প্রতিটি ক্রিকেট বোর্ডের ম্যাচ ফি, আর্থিক অবস্থা, কোচ ও খেলোয়াড়দের বেতন নিয়ে তুলনামূলক একটি চিত্র তুলে ধরা হয়েছে। সে চিত্রে আবার খেলার জগতের অন্য তারকাদের টেনে এনে বোঝানো হয়েছে এঁদের তুলনায় ক্রিকেট খেলা ও এর খেলোয়াড়েরা কতটা পিছিয়ে। সেখানেই জানানো হয়েছে, বাংলাদেশ ক্রিকেট বোর্ডের কাছ থেকে শুধু বেতন হিসেবেই বার্ষিক ৩ লাখ ৪০ হাজার ডলার (বাংলাদেশি মূল্যমানে ২ কোটি ৭২ লাখ টাকা) পাচ্ছেন হাথুরুসিংহে। বেতন ও ম্যাচ ফি হিসাব করলে বাংলাদেশ দলের সর্বোচ্চ আয় সাকিব আল হাসানের। সেটিও ১ লাখ ৪০ হাজার ডলার। কিন্তু একজন খেলোয়াড়ের সঙ্গে কোচের বেতনের তুলনা টানা অর্থহীন।বিশ্বের ক্রিকেট কোচদের মধ্যে অবধারিতভাবে সবচেয়ে এগিয়ে আছেন ভারতীয় কোচ রবি শাস্ত্রী। বার্ষিক ১১ লাখ ৭০ হাজার ডলার বেতন পান এই কোচ। দুইয়ে থাকা ড্যারেন লেম্যান পান এর অর্ধেকেরও কম। অস্ট্রেলিয়ার দায়িত্বে থাকা লেম্যানের প্রাপ্তি ৫ লাখ ৫০ হাজার ডলার। ইংলিশ কোচ ট্রেভর বেইলিস পান ৫ লাখ ২০ হাজার ডলার। এঁদের পরেই আছেন বাংলাদেশের শ্রীলঙ্কান কোচ হাথুরুসিংহে।ওটিস গিবসন দায়িত্বে আসার আগে দক্ষিণ আফ্রিকার কোচের ভূমিকায় ছিলেন রাসেল ডমিঙ্গো। ওয়ানডে ও টেস্টে শীর্ষ দুইয়ে থাকা দলের কোচের বেতন ছিল বাংলাদেশ কোচের প্রায় চার ভাগের একভাগ! মাত্র ৯০ হাজার ডলার বেতন ছিল প্রোটিয়া কোচের! মাসিক চুক্তিতে শ্রীলঙ্কা দলের সঙ্গে যুক্ত নিক পোথাস। তাঁর বেতনও মাত্র ১ লাখ ৪০ হাজার ডলার। পাকিস্তানকে চ্যাম্পিয়নস ট্রফি জেতানো মিকি আর্থারের বেতন এখন ২ লাখ ২০ হাজার ডলার। নিউজিল্যান্ডের মাইক হেসন এগিয়ে আছেন তাঁর চেয়ে (২ লাখ ৫০ হাজার ডলার)।কোচের বেতনের দিক থেকে বাংলাদেশ ঈর্ষণীয় উন্নতি দেখালেও ক্রিকেটারদের বেতনের ক্ষেত্রে জিম্বাবুয়ের চেয়েও পিছিয়ে বিসিবি! শীর্ষস্থানীয় ক্রিকেটারদের চুক্তি কিংবা সবচেয়ে নিম্নশ্রেণির চুক্তির অঙ্কে বাংলাদেশ জিম্বাবুয়ে পাকিস্তান ও আয়ারল্যান্ডের চেয়েও পিছিয়ে। এমনকি বাংলাদেশের শীর্ষস্থানীয় চার ক্রিকেটারের বেতন (৬০ হাজার ডলার) অস্ট্রেলিয়া, ইংল্যান্ড, দক্ষিণ আফ্রিকা, ভারত ও ওয়েস্ট ইন্ডিজের সর্বনিম্ন ধাপের চেয়েও কম। নিউজিল্যান্ড বোর্ডের সঙ্গে চুক্তিবদ্ধ ক্রিকেটারদের সবচেয়ে নিচু স্তর (৫৭ হাজার ডলার) একটুর জন্য ডিঙিয়ে যেতে পারেনি বাংলাদেশকে। এমনকি ম্যাচ ফির ক্ষেত্রেও টেস্টে বাংলাদেশ শুধু এগিয়ে আছে জিম্বাবুয়ের চেয়ে। সূত্র: ক্রিকেট মান্থলি
