
আর্জেন্টিনার খেলা যে আর দেখেন না, সেটা কয়েক দিন আগেই জানিয়েছিলেন ডিয়েগো ম্যারাডোনা। নিজ দেশের প্রতি যে ভালোবাসা নেই ’৮৬ বিশ্বকাপের অধিনায়কের, এমনটা নয়। বর্তমান কোচ আলেসান্দ্রো সাবেলার কাজকর্ম পছন্দ নয় বলেই নাকি দূরে সরিয়ে রাখেন নিজেকে। আগামী বিশ্বকাপে আর্জেন্টিনা যে ভালো কিছু করতে পারবে, এমন আশাও নেই আর্জেন্টাইন কিংবদন্তির। ম্যারাডোনা আর্জেন্টিনাকে নিয়ে আশাবাদী নন—এটা যতটা না বিস্ময়ের, তার চেয়ে বেশি বিস্ময় হয়ে এল চিরপ্রতিদ্বন্দ্বী ব্রাজিলকেই আগামী বিশ্বকাপের ফেবারিট মানছেন আর্জেন্টাইন কিংবদন্তি!১৯৫০ সালের পর দ্বিতীয়বারের মতো ফুটবল বিশ্বকাপ অনুষ্ঠিত হতে যাচ্ছে ব্রাজিলের মাটিতে। সেই বিশ্বকাপে উরুগুয়ের কাছে হেরে বিশ্বকাপ জয়ের স্বপ্ন ধূলিসাৎ হয়েছিল ব্রাজিলের। এবার সেই ক্ষত কাটিয়ে ওঠার সর্বোচ্চ চেষ্টাটাই নিশ্চয়ই করবে স্বাগতিকরা। আর বিশ্বকাপের মহড়া প্রতিযোগিতা কনফেডারেশনস কাপেও অস্কার-নেইমার-ফ্রেডরা যেমন পারফরম্যান্স দেখিয়েছেন, তাতে নিজের মতের পক্ষে শক্ত যুক্তিই পেয়ে যাচ্ছেন ম্যারাডোনা।আর্জেন্টিনার বিশ্বকাপজয়ী অধিনায়ক বলেছেন, ‘বিশ্বকাপে ব্রাজিলের সমকক্ষ কাউকে পাওয়া যাবে না। কনফেডারেশনস কাপে কী ঘটেছে, সেটা আমরা সবাই দেখেছি। দক্ষিণ আমেরিকায় যখন খেলা হয়, তখন ইউরোপের দলগুলোর পারফরম্যান্স একধাপ নেমে যায়।’
নিজ দেশ আর্জেন্টিনার বিশ্বকাপ-সম্ভাবনা নিয়ে কোনো মন্তব্য করেননি ম্যারাডোনা। কিন্তু দেশের ফুটবল অ্যাসোসিয়েশনের ওপর যে এখনো প্রচণ্ড ক্ষেপে আছেন, সেটা স্পষ্টই বোঝা গেছে তাঁর কথায়, ‘আর্জেন্টিনার জাতীয় দলে একটা মাফিয়া আছে আর এটাই আর্জেন্টাইন ফুটবলকে ধীরে ধীরে ধ্বংস করছে। আমরা গ্রন্দোনাকে (আর্জেন্টিনা ফুটবল সংস্থার প্রধান) এখানে ৭০০ বছরের জন্য রেখে দিতে পারি না। তাঁর যা বয়স হয়েছে তাতে তিনি এখন নতুন কোনো কিছু করতে পারবেন না। খেলোয়াড়রা মাঠে যা করতে পারে, সেটা তো করবেই। কিন্তু সমস্যাটা হচ্ছে কর্মকর্তাদের নিয়ে।’
২০১০ সালে দক্ষিণ আফ্রিকায় আর্জেন্টিনার ব্যর্থ বিশ্বকাপ মিশনের পর থেকেই চলছে ম্যারাডোনা আর আর্জেন্টাইন ফুটবল অ্যাসোসিয়েশনের সভাপতি হুলিও গ্রন্দোনার দ্বন্দ্ব। ৮১ বছর বয়সী গ্রন্দোনার এখন বিদায় নেওয়াই উচিত বলে মনে করছেন ম্যারাডোনা।
