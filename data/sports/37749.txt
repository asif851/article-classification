
‘মেসি না রোনালদো?’—বিতর্ক তো সব সময়ই হয়। হয়তো এই বিতর্ক আছে বলেই দুজনের এত দুর্দান্ত দ্বৈরথটা আরও বেশি উপভোগ্য। কিন্তু সত্যিটা হলো, এই প্রজন্মের ফুটবলপ্রেমীদের ভাগ্য, একই সঙ্গে ফুটবল ইতিহাসের অন্যতম সেরা দুই ফুটবলারকে একই সঙ্গে প্রতিদ্বন্দ্বিতা করতে দেখছে।বার্সেলোনা-রিয়াল মাদ্রিদে খেলেন বলেই হয়তো মেসি আর রোনালদোর মধ্যে কথিত প্রতিদ্বন্দ্বিতা এত জোরালো, এত দুকূলপ্লাবী। সমর্থকেরাও তাই যেন আরও বেশি বিভক্ত। কিন্তু কী হতো যদি প্রতিদ্বন্দ্বী নয়; ওঁরা হতেন সতীর্থ? কী হতো, যদি মেসি ও রোনালদো দুজন একই দলে খেলতেন!এটা নিশ্চিত, প্রতিপক্ষ হয়তো মাঠেই নামতে চাইতো না। এক বাঘই সামলানো যেখানে দায়, সেখানে দুটি বাঘের মিলিত আক্রমণের সামনে সেধে কে পড়তে চায়?নিছক মজা করেই বলা। তবে কী হতে পারত, সেটির একটা ধারণা দিয়েছেন স্বয়ং ক্রিস্টিয়ানো রোনালদো। পরশুই ক্যারিয়ারের চতুর্থ ব্যালন ডি’অর জিতেছেন পর্তুগিজ অধিনায়ক। এরপর ফ্রেঞ্চ ফুটবল ম্যাগাজিনকে দেওয়া সাক্ষাৎকারে এ প্রশ্নের জবাবে বলেছেন, ‘আমাদের দুজনকে একই দলে দেখাটা অনেক মজার একটা ব্যাপার হতো। আমার মনে হয়, গ্রেট খেলোয়াড়দের একই দলে খেলা উচিত।’তা দুজন একসঙ্গে খেললে কী হতো? রোনালদো একটু মজাই করেছেন উত্তরটা দিতে গিয়ে, ‘আমার মনে হয়, ওর (মেসি) চেয়ে তাহলে আমিই বেশি ব্যালন ডি’অর জিততাম। অবশ্য ও খুব একটা পিছিয়ে থাকত না।’দুজনের সম্পর্কটা ঠিক বন্ধুর মতো না হলেও কখনো যে প্রতিদ্বন্দ্বিতার ছাপ ছিল না, সেটি মেসি-রোনালদো দুজনই অনেকবার বলেছেন। ব্যালন ডি’অর জয়ের পর যেমন আরেকবার বার্সেলোনা ফরোয়ার্ডের প্রশংসা করেছেন রোনালদো, ‘সবাই জানে মেসি অসাধারণ একজন খেলোয়াড়। পাঁচবার ব্যালন ডি’অর জিতেছে।’রোনালদো শুধু ব্যালন ডি’অর–কে বেশি জিতত সেই হিসাবটা দিয়েই শেষ করে দিয়েছেন। কিন্তু সমর্থক মাত্রই হয়তো এখন কল্পনাবিলাসে নেমে যাবেন, ‘আহা, যদি সত্যিই দুজন একই দলে খেলতেন!’ ডান পাশ থেকে মেসির ডিফেন্স-চেরা লং বলে ডিফেন্ডারকে পায়ের নাচনে ছিটকে ফেলে রোনালদোর বুলেটগতির শট... কল্পনাটা এমন রঙিনই হওয়ার কথা। কিংবা রোনালদোর থ্রু ধরে বক্সে ঢোকা মেসির চিপ করা ​গোল!কিন্তু তেমন হতে হলে মেসিকে রিয়াল মাদ্রিদে যেতে হবে, নতুবা রোনালদোকে বার্সেলোনায়। অথবা দুজনকে একসঙ্গে ভিন্ন কোনো ক্লাবে যেতে হবে। প্রীতি ম্যাচে হলেও তা হতে পারে, প্রতিযোগিতামূলক ফুটবলে সেই সম্ভাবনা নেই বললেই চলে। সূত্র : সিবিএসস্পোর্টস।
