
অস্ট্রেলিয়া ‌‌‘এ’ দলের দক্ষিণ আফ্রিকা সফর বাতিল হয়ে গেছে। দিন যত গড়াচ্ছে, বাংলাদেশ সফরের দিনক্ষণ যত ঘনিয়ে আসছে, তত শঙ্কা বাড়ছে। তবে সাবেক অস্ট্রেলীয় অধিনায়ক মার্ক টেলর আশাবাদী, সব ঠিক হয়ে যাবে। বাংলাদেশ সফর হবে, হবে অ্যাশেজও। টেলর ক্রিকেট অস্ট্রেলিয়ার (সিএ) গুরুত্বপূর্ণ বোর্ড সদস্য। ফলে তাঁর মন্তব্যের তাৎপর্য অন্য রকম।
৩০ জুনের মধ্যে ক্রিকেটারের সংগঠন (এসিএ) ও বোর্ডের সমঝোতা চুক্তি হয়নি। এর ফলে এরই মধ্যে অস্ট্রেলিয়া ‘এ’ দলের দক্ষিণ আফ্রিকা সফর ভেস্তে গেছে। বাংলাদেশ সফরও আর বেশি দূরে নেই। আগস্টের মাঝামাঝি ঢাকার বিমান ধরবে দল। এর আগে অনুশীলন করার কথা ডারউইনে। এর মধ্যে দুই পক্ষের বরফ গলার কোনো আভাস মেলেনি। উল্টো ক্রিকেটারদের কেউ কেউ এমন সব স্পনসরদের সঙ্গে চুক্তি করতে শুরু করেছে, যারা সিএর মূল স্পনসরদের সরাসরি প্রতিদ্বন্দ্বী। এতে পরিস্থিতি আরও জটিল হবে বলে অনুমান।তবে টেলর আশাবাদী, দ্রুত সব মতপার্থক্য দূর হয়ে যাবে, ‘আমাদের ঐকমত্যে পৌঁছাতে হবে। সবকিছু সমাধান করে ফেলতে হবে। আশা করি, সেটা আমরা দ্রুত করেও ফেলব। আমার দৃঢ় বিশ্বাস, অ্যাশেজের জন্য দল গড়তে আমাদের সমস্যা হবে না। আমি এ ব্যাপারেও বেশ আশাবাদী, মাত্র এক মাস দূরে থাকা বাংলাদেশ সফরেও আমরা দল পাঠাতে পারব।’তবে দিন যত গড়াচ্ছে, গুঞ্জনের ডালপালাও তত ছড়িয়ে পড়ছে। এ নিয়ে টেলরও চিন্তিত, ‘কী ঘটছে তা নিয়ে অনেক গুঞ্জন আর জল্পনা চলছে। পর্দার আড়ালে অনেক কিছুই ঘটছে। আলোচনা চলছে। কিন্তু এসব নিয়ে সাধারণ মানুষ যা কিছু পড়ছে বা শুনছে, সেটা আমাদের ক্রিকেটের জন্য ভালো নয়। ক্রিকেট অস্ট্রেলিয়ার জন্য তো ভালো নয়ই, এসিএর জন্যও ভালো নয়। তবে সব মিলিয়ে আমি আশাবাদী একজন মানুষ। এ বছর অবশ্যই অ্যাশেজ হবে।’
