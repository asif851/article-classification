
দারুণ হ্যাটট্রিকে অ্যাটলেটিকো মাদ্রিদকে উড়িয়ে দেওয়ার পর সমর্থকদের পুরোনো কথাটাই আবার মনে করিয়ে দিলেন ক্রিস্টিয়ানো রোনালদো, সমর্থকেরা তাঁকে যেন লক্ষ্যবস্তুতে পরিণত না করেন। সিটি বাজিয়ে তাঁকে অপমান যেন না করা হয়!ফর্মের উত্তান-পতনের কারণেই এই মৌসুমে বেশ কয়েকবারই সমর্থকদের উপহাসের লক্ষ্যে পরিণত হয়েছিলেন রোনালদো। রিয়াল–সমর্থকেরা দুয়ো দিয়েছেন, সিটি বাজিয়ে তাঁর বাজে ফর্মকে কটাক্ষ করেছেন। রিয়ালকে চ্যাম্পিয়নস লিগের ফাইনালের পথে এগিয়ে দিয়ে সমর্থকদের প্রতি আকুতিই ঝরল পর্তুগিজ তারকার কণ্ঠে, ‘আমি আবারও বলছি। আমি চাই, আমাকে আপনারা কেউ যেন সিটি বাজিয়ে উপহাস না করেন। আমি সব সময়ই নিজের সেরাটা দিয়েছি। ভবিষ্যতেও সেরাটা দেওয়ারই চেষ্টা করব।’অ্যাটলেটিকোর বিপক্ষে দুর্দান্তই খেলেছেন রোনালদো। স্প্যানিশ লিগে চিরপ্রতিদ্বন্দ্বী বার্সেলোনার সঙ্গে মাত্র ১০ দিন আগেই নিজের বাজে পারফরম্যান্সকে পেছনে ফেলেছেন বেশ ভালোভাবেই। ১০, ৭৩ ও ৮৬ মিনিটের তিনটি গোলে চ্যাম্পিয়নস লিগে নিজের গোল উৎসব অব্যাহত রাখার বড় কৃতিত্বটা তিনি ভাগাভাগি করে নিয়েছেন সতীর্থদের সঙ্গেই, ‘আমাদের দলটা দুর্দান্তই। আমি সুযোগ পেয়ে গোল করেছি। কিন্তু দল খেলেছে দুর্ধর্ষ।’প্রথম লেগে ৩-০ গোলে জিতে চ্যাম্পিয়নস লিগের আরও একটি ফাইনাল চোখের সামনেই দেখছে রিয়াল। নিজেদের মাঠে দ্বিতীয় লেগে রীতিমতো ইতিহাস গড়ে অসম্ভবকে সম্ভব করেই ফাইনালে খেলতে হবে অ্যাটলেটিকোকে। রোনালদো অবশ্য এখনই ফাইনালের প্রসঙ্গ আনতে চান না। অ্যাটলেটিকোর প্রতি প্রতিপক্ষ হিসেবেও যথেষ্ট শ্রদ্ধাবোধ তাঁর, ‘ম্যাচটা সবদিক দিয়েই আমাদের জন্য দারুণ ছিল। আমরা এখন সুবিধাজনক জায়গায় চলে গেলাম। তবে লড়াই তো এখনো বাকি। আরও ৯০ মিনিট লড়তে হবে আমাদের। আগামী বুধবার আমাদের খুব সতর্ক হয়েই খেলতে হবে।’ সূত্র: গোল ডটকম।
