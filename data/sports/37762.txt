
লিওনেল মেসির হেডে দুর্বলতা আছে। আছে ডান পায়ের শটেও। এই হলো রোনালদো-শিবিরের যুক্তি। মেসি-ভক্তরা পাল্টা যুক্তি দিয়ে বলে, এক বাঁ পায়ে খেলেই তো মেসি ক্রিস্টিয়ানো রোনালদোকে দর্শক বানিয়ে টানা চারবার জিতেছেন ফিফা বর্ষসেরার পুরস্কার। কে সেরা—এই বিতর্ক তাই শেষ হবার নয়। যা হতে পারে, বিতর্কটিকে নতুন করে উসকে দেওয়া। সেটাই করলেন মার্সেলিনো। বিস্ময়ের ব্যাপার হলো মার্সেলিনো ভিয়ারিয়ালের কোচ। আজ রোনালদোর মুখোমুখি হওয়ার আগে কিনা তাঁকেই প্রশংসার বৃষ্টিতে ভাসালেন মার্সেলিনো!​​রোনালদো আর মেসি দুজনই এই মুহূর্তের সেরা খেলোয়াড়। এটা নির্দ্বিধায় মেনে নিয়েছেন মার্সেলিনো। কিন্তু দুজনের মধ্যে কে সেরা, এটা বেছে নিতে রোনালদোর পক্ষেই গেছে তাঁর ভোট, ‘সব দিক বিবেচনায় নিলে রোনালদোই এই বিশ্বের সেরা খেলোয়াড়। মেসির তুলনায় সে দুই পায়ে এবং হেডে অনেক ভালো খেলোয়াড়। ও অনেক বেশি পরিপূর্ণ, অনেক বেশি অস্ত্রও আছে তাঁর। মাটিতে, শূন্যে দুই জায়গায়ই ভালো খেলে। দুই পায়েই সমান জোর। ডান পায়ে মেসির ফিনিশিং ভালো নয়। তা ছাড়া উচ্চতার কারণে শূন্যেও সে ভালো করতে পারে না। অন্যদিকে রোনালদোর চেয়ে ভালো হেডার খুঁজে পাওয়া দুষ্কর।’এত ব্যাখ্যা দিয়ে অবশ্য শেষে কূটনৈতিক উপসংহার টেনেছেন মার্সেলিনো, ‘আমার কাছে অবশ্য দুজনই এই বিশ্বের সেরা খেলোয়াড়।’ সূত্র: গোলডটকম।
