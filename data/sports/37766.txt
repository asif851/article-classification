

মার্ক ও’নিল বাংলাদেশ দলের নতুন ব্যাটিং কোচ হচ্ছেন, এমন গুঞ্জন ছিল। তবে ব্যাটিং কোচ নয়, আপাতত জাতীয় দলের ব্যাটিং পরামর্শকের দায়িত্ব নিচ্ছেন তিনি। সেটিও মাত্র এক মাসের জন্য।
গত বুধবার রাতে ঢাকায় এসে পৌঁছান মার্ক ও’নিল। এরপর দুই দিন বিশ্রাম নিয়ে তিনি মিরপুর শেরেবাংলা স্টেডিয়ামে আসেন আজ দুপুরের দিকে। ছুটি কাটিয়ে অস্ট্রেলিয়া থেকে ঢাকায় ফেরা হেড কোচ চন্ডিকা হাথুরুসিংহের সঙ্গে ও’নিল ঘুরে দেখেছেন মিরপুরের অনুশীলন-সুবিধা। কথা বলেন বিসিবির প্রধান নির্বাহী নিজাম উদ্দিন চৌধুরীর সঙ্গে। অস্ট্রেলিয়ার সাবেক এই প্রথম শ্রেণির ক্রিকেটারের কাজে নেমে পড়ার কথা আগামীকাল থেকেই।
ও’নিল খুব বেশি দিনের জন্য বাংলাদেশ দলের সঙ্গে থাকছেন না। স্টেডিয়াম ছেড়ে যাওয়ার সময় এই প্রতিবেদককে জানালেন, ব্যাটিং পরামর্শক হিসেবে বিসিবির সঙ্গে চুক্তিটা তাঁর মাত্র এক মাসের। কিন্তু এত অল্প সময়ে কতটা উন্নতি তিনি আনতে পারবেন ব্যাটসম্যানদের খেলায়? ও’নিল বললেন, ‘আপাতত আমি ওদের কিছুদিন দেখব। এখানকার অবস্থা পর্যবেক্ষণ করব। তারপর নতুন করে কথা হতেও পারে। তবে ছোটখাটো কিছু কাজ করার জন্য এই সময় যথেষ্টই।’
বিসিবির প্রধান নির্বাহীর কথায়ও একই আভাস, ‘জাতীয় দলের সঙ্গে অাপাতত উনি একমাস কাজ করবেন। এরপর হয়তো ওনাকে অামরা ডেভেলপমেন্ট প্রোগ্রামে কাজে লাগাবো।’৫৮ বছর বয়সী ও’নিল খেলেছেন নিউ সাউথ ওয়েলস ও ওয়েস্টার্ন অস্ট্রেলিয়ার হয়ে। ১৯৭৮-৭৯ থেকে ১৯৯০-৯১ পর্যন্ত বিস্তৃত ক্যারিয়ারে প্রথম শ্রেণির ম্যাচের সংখ্যা ৭৬। ৩৫.১৭ গড়ে ৯ সেঞ্চুরি ও ১৮টি ফিফটি আছে তাঁর। সর্বোচ্চ ইনিংস অপরাজিত ১৭৮ রানের।
