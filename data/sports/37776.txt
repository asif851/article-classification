
ইংলিশ কাউন্টি মৌসুম শুরু হচ্ছে শুক্রবার। কিন্তু আইপিএলের কারণে বেজায় বেকায়দা অবস্থা কাউন্টি দলগুলোর। একে তো অর্থের কারণে ক্রিকেটের আকর্ষণীয় এই প্রতিযোগিতায় শীর্ষ ইংলিশ ক্রিকেটাররা অনেকেই ব্যস্ত, তার ওপর নতুন করে কিছু ক্রিকেটার আইপিএলে ডাক পাওয়ায় নতুন মৌসুমে কাউন্টি দলগুলোর পরিকল্পনা হুমকির মুখে পড়েছে। আইপিএলের ‘আগ্রাসনে’র হাত থেকে বাঁচার উপায় খুঁজে বের করতে কাউন্টি দলগুলোর প্রতিনিধিরা একটি সভায় বসেছিলেন।
ইংল্যান্ডের ঘরোয়া প্রথম শ্রেণির ক্রিকেটে ১৮টি কাউন্টি দল খেলে। এজবাস্টনে গতকাল মঙ্গলবার একমাত্র এসেক্স বাদে বাকি ১৭টি দলের প্রতিনিধিরা পরবর্তী করণীয় ঠিক করতে সভায় বসেছিল। বিশেষ কারণে এসেক্স কোনো প্রতিনিধি না পাঠালেও সভায় আলোচ্যসূচির সঙ্গে তাদের একাত্মতা ছিল। বিভিন্ন কাউন্টি দলের কোচ ও পরিচালকেরা এ সভায় অংশ নেন।তাদের মূল ভাবনার জায়গাটা হচ্ছে, ইংলিশ ক্রিকেটাররা কাউন্টির চেয়ে আইপিএল নিয়ে বেশি আগ্রহী হয়ে পড়ছে। ইতিমধ্যেই মোট ১২ জন ইংলিশ ক্রিকেটার আইপিএলের বিভিন্ন ফ্র্যাঞ্চাইজিতে নাম লিখিয়েছেন। ইয়র্কশায়ারের লিয়াম প্লাংকেট ও ডেভিড উইলি হচ্ছেন এই তালিকায় সর্বশেষ সংযোজন। সভায় কাউন্টি দলগুলো প্রথম শ্রেণির ক্রিকেটের ঐতিহ্যবাহী এই প্রতিযোগিতার অস্তিত্ব যেন ভিন্ন কোনো দেশের ঘরোয়া প্রতিযোগিতার কারণে নষ্ট না হয়, সে ব্যাপারে ইংলিশ ও ওয়েলস ক্রিকেট বোর্ডকে প্রয়োজনীয় পদক্ষেপ নেওয়ার আহ্বান জানিয়েছেন। সভায় উপস্থিত প্রতিনিধিরা নিজ নিজ কাউন্টির প্রধান নির্বাহীদের কাছে এ ব্যাপারে প্রতিবেদনও পেশ করেছেন। নির্বাহীরা এখন এ ব্যাপারে প্রস্তাব তৈরি করে ইসিবির সঙ্গে আলোচনায় বসবেন।
