
এখনো গ্র্যান্ড স্লাম জেতা হয়নি ক্যারোলিনা প্লিসকোভার। তবে তাঁর আগেই টেনিসের নতুন রানি হয়ে গেলেন চেক প্রজাতন্ত্রের ২৫ বছর বয়সী এই খেলোয়াড়। মেয়েদের টেনিসের ২৩তম খেলোয়াড় হিসেবে উঠলেন র‍্যাঙ্কিং-শীর্ষে।
অ্যাঞ্জেলিক কারবার ও সিমোনা হালেপের উইম্বলডন-ব্যর্থতাই তাঁকে এক নম্বর হওয়ার সুযোগ করে দেয়। উইম্বলডনের চতুর্থ রাউন্ডে কারবারের বিদায়ের পর সুযোগটা এসেছিল র‍্যাঙ্কিংয়ের দুইয়ে থাকা হালেপের। কোয়ার্টার ফাইনালে তিনি জোহানা কন্তাকে হারাতে পারলেই প্রথমবারের মতো এক নম্বর হয়ে যেতেন। কিন্তু হালেপ হেরে গেলে র‍্যাঙ্কিংয়ে প্লিসকোভার প্রথমবারের মতো শীর্ষে উঠে আসা নিশ্চিত হয়। যদিও তিনি নিজে দ্বিতীয় রাউন্ডেই হেরে গেছেন। ৩৪ সপ্তাহ এক নম্বরে থাকার পর কারবার নেমে গেছেন তিন নম্বরে। র‍্যাঙ্কিংয়ে সবচেয়ে বড় লাফটা দিয়েছেন উইম্বলডনের নতুন রানি গারবিনিয়ে মুগুরুজা। ১৫ থেকে উঠে এসেছেন পাঁচে। অন্তঃসত্ত্বা হওয়ায় উইম্বলডন না খেলা সেরেনা ১০ ধাপ পিছিয়ে নেমে গেছেন ১৫ নম্বরে।
গ্র্যান্ড স্লাম না জিতে টেনিসের এক নম্বর হওয়া প্লিসকোভাই প্রথম প্রতিযোগী নন। তাঁর আগে কিম ক্লাইস্টার্স, অ্যামেলি মরেসমো, ইয়েলেনা ইয়াঙ্কোভিচ, দিনারা সাফিনা ও ক্যারোলিন ওজনিয়াকিও এক নম্বর হয়েছিলেন কোনো গ্র্যান্ড স্লাম না জিতেই। প্রথম দুজন পরে গ্র্যান্ড স্লাম জিতলেও পরের তিনজনের কাছে গ্র্যান্ড স্লাম শিরোপা অধরাই রয়ে গেছে। প্লিসকোভা নিশ্চয়ই ইয়াঙ্কোভিচ, সাফিনা, ওজনিয়াকিদের মতো হতে চাইবেন না। র‍্যাঙ্কিং-শীর্ষে ওঠা চেক প্রজাতন্ত্রের প্রথম খেলোয়াড়ও প্লিসকোভা। ১৯৭৫ সালে ডব্লুটিএ র‍্যাঙ্কিং প্রবর্তনের তিন বছর পর মার্টিনা নাভ্রাতিলোভা র‍্যাঙ্কিং-শীর্ষে উঠলেও তখন তিনি ছিলেন যুক্তরাষ্ট্রের নাগরিক।
উইম্বলডনের কোয়ার্টার ফাইনালে বিদায় নিলেও পুরুষ বিভাগে শীর্ষস্থান ধরে রেখেছেন অ্যান্ডি মারে। সেমিফাইনাল খেলা রাফায়েল নাদালও আছেন দুইয়েই। তবে রেকর্ড অষ্টম শিরোপা জিতে দুই ধাপ এগিয়ে তিনে উঠে এসেছেন রজার ফেদেরার।
র‍্যাঙ্কিংয়ে শীর্ষ দশ
পুরুষ
১ (-)        অ্যান্ডি মারে                        ৭৭৫০
২ (-)        রাফায়েল নাদাল                    ৭৪৬৫
৩ (‍+২)    রজার ফেদেরার                     ৬৫৪৫
৪ (-)        নোভাক জোকোভিচ                 ৬৩২৫
৫ (-২)       স্তান ভাভরিঙ্কা                      ৬১৪০
৬ (-)        মারিন চিলিচ                       ৫০৭৫
৭ (‍+১)      ডমিনিক থিম                       ৪০৩০
৮ (‍+১)      কেই নিশিকোরি                    ৩৭৪০
৯ (-২)       মিলোস রাওনিচ                    ৩৩১০
১০ (‍+১)     গ্রিগর দিমিত্রভ                      ৩১৬০
নারী
১ (‍+২)      ক্যারোলিনা প্লিসকোভা ৬৮৫৫
২ (-)        সিমোনা হালেপ                    ৬৬৭০
৩ (-২)      অ্যাঞ্জেলিক কারবার                 ৫৯৭৫
৪ (‍+৩)    জোহানা কন্তা                       ৫১১০
৫ (‍+১০)   গারবিনিয়ে মুগুরুজা                 ৪৯৯০
৬ (-১)       এলিনা সভিতোলিনা                ৪৯৩৫
৭ (-১)       ক্যারোলিন ওজনিয়াকি               ৪৭৮০
৮ (-)        সভেৎলানা কুজনেতসোভা       ৪৫০০
৯ (‍+২)      ভেনাস উইলিয়ামস                 ৪৪৬১
১০ (-)       অগ্নিয়েস্কা রাদভানস্কা                ৩৯৮৫
* বন্ধনীতে পরিবর্তন
 
