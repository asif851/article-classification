
ইতিহাসেই স্থান পাচ্ছেন বিবিয়ানা স্টেইনহাস। প্রথম নারী রেফারি হিসেবে ইউরোপের অন্যতম শীর্ষ ফুটবল লিগে পুরুষদের ফুটবল ম্যাচ পরিচালনার দায়িত্ব পাচ্ছেন তিনি। ৩৮ বছর বয়সী স্টেইনহাসের নাম ২০১৭-১৮ মৌসুমে জার্মান বুন্দেস লিগায় নতুন রেফারি হিসেবে অন্তর্ভুক্ত করা হয়েছে।
পেশায় পুলিশ কর্মকর্তা স্টেইনহাস ছয় বছর ধরেই জার্মান ফুটবলের নিচের স্তরের ফুটবলে ম্যাচ পরিচালনা করে আসছেন। তিনি জার্মান বুন্দেস লিগায় এর আগে সহকারী রেফারির দায়িত্ব পালন করেছেন। ২০১৪ সালে এই দায়িত্ব পালনের সময় বায়ার্ন মিউনিখের সে সময়কার কোচ পেপ গার্দিওলার সঙ্গে এক বিতর্কিত ঘটনায় জড়িয়ে পড়েছিলেন। ম্যাচের একটি বিষয় নিয়ে কথা-কাটাকাটির একপর্যায়ে গার্দিওলা স্টেইনহাসের কাঁধে হাত রাখলে তিনি গার্দিওলার হাত বেশ রূঢ়ভাবেই সরিয়ে দিয়েছিলেন। ব্যাপারটা নিয়ে সে সময় বেশ বিতর্ক হয়েছিল। গার্দিওলা সমালোচিত হয়েছিলেন স্টেইনহাসের কাঁধে হাত রাখার জন্য।
স্টেইনহাস বিখ্যাত ইংলিশ রেফারি হাওয়ার্ড ওয়েবের বান্ধবী। ওয়েব বিশ্বকাপেও ম্যাচ পরিচালনা করেছেন। বান্ধবীর এই সাফল্যে দারুণ খুশি ওয়েব বলেছেন, ‘ব্যাপারটায় আমি দারুণ রোমাঞ্চ অনুভব করছি। আমি নিশ্চিত স্টেইনহাসের এই সাফল্য ভবিষ্যতে সর্বোচ্চ পর্যায়ের ফুটবলে নারী রেফারিদের আসতে অনুপ্রাণিত করবে।’
স্টেইনহাস নিজেও দারুণ খুশি তাঁর এই সাফল্যে। জানিয়েছেন, অনেক কষ্ট করেই এই সুযোগটা পেয়েছেন তিনি, ‘আমি জানি, আমি বুন্দেসলিগার ইতিহাসে প্রথম নারী রেফারি হতে যাচ্ছি। এটিও জানি, বুন্দেস লিগার ম্যাচগুলো কত মানুষ দেখে, গণমাধ্যমে এই ম্যাচগুলো কত প্রচার পায়। এটা আমার জন্য স্বপ্ন সত্যি হওয়ার মতোই একটা ব্যাপার। আমি মনে করি, সাফল্যের সঙ্গে আমার এই দায়িত্ব পালন করতে পারব।’সূত্র: বিবিসি
 
