
ক্রিকেট বিশ্বে তাঁর মতো আর কাউকে দেখার সম্ভাবনা খুব কম। অনেক ফাস্ট বোলারই এসেছেন কিন্তু ব্রেট লির মতো পুরো ক্যারিয়ার একই গতিতে বল করতে পারেননি কেউ। ক্যারিয়ারে কখনো গতির সঙ্গে আপস করেননি সাবেক অস্ট্রেলিয়ান পেসার। বিশ্বকাপজয়ী এই ফাস্ট বোলার তাসকিনকে দেখে মুগ্ধ। বাংলাদেশি পেসারকে নিয়ে কাজ করতে আগ্রহী লি।
ভারতের বিপক্ষে ম্যাচ চলার সময় লিকে জিজ্ঞেস করা হয়েছিল , বাংলাদেশের পেসারদের মধ্যে কাকে ভালো লেগেছে তাঁর। লির মুখে বারবার তাসকিনের নামই শোনা গেছে। ভারতের বিপক্ষে তাঁকে একাদশে না দেখে হতাশও হয়েছেন লি, ‘কিছু বোলারকে দেখেছি। কয়েকজনের ভালো গতি আছে, যেমন—তাসকিন আহমেদ। এ ম্যাচে (ভারতের বিপক্ষে) তাসকিনকে একাদশের বাইরে রাখা হয়েছে দেখছি। আমার মনে হয় তার ঘাটতিটা আত্মবিশ্বাসে। ভালো তরুণ বোলার। চিন্তাশীল ক্রিকেটার মনে হয়। স্মার্ট ছেলে, কীভাবে সে ক্যারিয়ারটা এগিয়ে নেয় সেটি দেখতে আগ্রহী।’
অনেক প্রতিশ্রুতি নিয়ে এসেও তাসকিন হতাশ করেছেন। দলে এখনো নিয়মিত হতে পারেননি। এ ব্যাপারে তাসকিনকে সাহায্য করতে চান লি, ‘শুনেছি সে জোরে বোলিং করতে পারে। কিছুটা হতাশ, সে আজ (ভারতের বিপক্ষে) খেলছে না। আশা করি পরের ম্যাচে তাঁকে দেখব। সে এমন একজন বোলার, যাকে নিয়ে আমি কাজ করতে আগ্রহী। তার সঙ্গে দেখি কথা বলব।’
শুধু তাসকিনই নন, সব পেসারের জন্যই ভালো করার টোটকাও দিয়েছেন আন্তর্জাতিক ক্রিকেটে ৭১৮ উইকেট পাওয়া লি, ‘ব্যাটসম্যানরা ধারাবাহিক হয় তার রান দিয়ে, বোলারকে হতে হয় বোলিং দিয়ে। যথার্থ অনুশীলন করতে হবে, বোলিংয়ের আগে ভাবনাটা পরিষ্কার রাখতে হবে। তাসকিনের দুর্দান্ত বোলিং দেখতে উন্মুখ হয়ে আছি।’
শুধু তাসকিন নয়, প্রথম আলোর সঙ্গে আরও নানা বিষয়ে কথা হয়েছে ব্রেট লির। তাতে উঠে এসেছে তাঁর ক্যারিয়ার, শোয়েব আখতারের সঙ্গে প্রতিদ্বন্দ্বিতা এবং বলিউড! বিস্তারিত পড়তে চোখ রাখুন আগামীকাল প্রথম আলো অনলাইনে—প্রথম আলোর মুখোমুখি ব্রেট লি
