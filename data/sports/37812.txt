
আগ্রাসী ক্রিকেটের ধুয়া তুলে বাজে হারের কোনো মানেই দেখেন না ক্রিকেট গ্রেট সুনীল গাভাস্কার। শ্রীলঙ্কার বিপক্ষে গল টেস্টে ভারতের ৬৩ রানের পরাজয়ের পর তাঁর উপলব্ধি, ‘আগ্রাসী ক্রিকেট’ ‘পরীক্ষামূলক ক্রিকেট’ ইত্যাদি গাল ভরা বুলি কম আউড়ে ভারতীয় ক্রিকেট দলের উচিত আসল ক্রিকেটের দিকে মনোযোগ দেওয়া।ব্যাটিং ব্যর্থতায় গল টেস্টে জয়ের খুব কাছে এসেও লজ্জাজনক এক হারের মুখোমুখি হতে হয়েছে ভারতীয় ক্রিকেট দলকে। টেস্টের দুদিন হাতে রেখে জয়ের লক্ষ্যমাত্রা ১৭৬-এ পৌঁছতে পারেনি বিরাট কোহলির ‘নতুন দিনের’ ভারতীয় দল। দ্বিতীয় ইনিংসে কোহলি, ধাওয়ান, রোহিত শর্মাদের অসহায় আত্মসমর্পণকে গাভাস্কার অভিহিত করেছেন ‘ভয়াবহ বিপর্যয়’ হিসেবে। ভারতীয় টেলিভিশন চ্যানেল এনডিটিভিকে এই হারের প্রতিক্রিয়ায় গাভাস্কার বলেছেন, ‘বড় বড় কথা বাদ দিয়ে ভারতীয় ক্রিকেট দলের উচিত সত্যিকারের ভালো ক্রিকেটের দিকে মনোযোগ দেওয়া।’গাভাস্কারের মতে গল টেস্টে পরিবেশ-পরিস্থিতি বিচার করা ক্রিকেটটাই খেলতে পারেনি ভারত, ‘ভারতীয় ক্রিকেট দলের এখন বেছে নিতে হবে এমন ক্রিকেট, যা পুরো দলের সঙ্গে যায়, যা কন্ডিশন, প্রতিপক্ষ সবার সঙ্গে যায়। আমার মতে, এভাবে এটাই আসল ক্রিকেট। আপনাকে অবশ্যই কন্ডিশন ও প্রতিপক্ষকে বিশ্লেষণ করে খেলতে হবে। সেটা না পারলে আগ্রাসনের কথা বলে কোনো লাভ নেই। দিন শেষে ওটা হাস্যকর হিসেবে প্রতীয়মান হয়।’গল টেস্টের পরাজয়কে টেস্টে ভারতের অন্যতম বাজে পরাজয় হিসেবেই মনে করছেন গাভাস্কার। তাঁর মতে, প্রথম ইনিংসে ১৯২ রানের লিড নিয়েও হারটা একেবারেই মেনে নেওয়া যায় না। টেস্টের প্রথম ইনিংসে বড় ব্যবধানে এগিয়ে যাওয়ার পর জয়ই প্রত্যাশিত থাকে। কিন্তু গলে বড় ব্যবধানে এগিয়ে গিয়েও দ্বিতীয় ইনিংসে বোলিং-ব্যাটিং দুটোই খুব বাজে হয়েছে ভারতের।  ‘আমি তো বলেই ছিলাম, এই উইকেটে চতুর্থ ইনিংসে দেড়শ বা তার চেয়ে বেশি লক্ষ্য তাড়া করাটা কঠিনই হবে।’
