
গোল্ডফিশ মেমরি! সমর্থকদের স্মৃতিশক্তি নাকি বড্ড দুর্বল। এ কারণে আজ যাঁকে তারা মাথায় তুলে নাচে, কদিন বাদে তাঁরই গর্দান চেয়ে মিছিল বেরোয়। কার্লোস দুঙ্গা এই সত্যটাই এখন উপলব্ধি করছেন। ছিলেন বিশ্বকাপজয়ী অধিনায়ক। সেই দুঙ্গাকেই এখন শুনতে হয় দুয়ো। শুধু তা-ই নয়, ‘গাধা’ ‘গাধা’ ধিক্কার!গত বিশ্বকাপে ব্রাজিলের কোচ হিসেবে ব্যর্থ দুঙ্গা এ বছর দায়িত্ব নিয়েছেন ইন্টারন্যাসিওনালের। গত বৃহস্পতিবার ব্রাজিলিয়ান চ্যাম্পিয়নশিপে তাঁর দল ভিক্টোরিয়ার সঙ্গে ২-২ ড্র করে। ফলাফল হিসেবেই ক্লাব সমর্থকদের এমন তীব্র তিরস্কার শুনতে হয় দুঙ্গাকে। যদিও দুঙ্গা বলছেন, ‘গাধা’ হতে আপত্তি নেই তাঁর!‘আমাকে গাধা বললে আমি সেটা অপমান হিসেবে নিই না। কারণ গাধা হচ্ছে সবচেয়ে কঠোর পরিশ্রম করা প্রাণীগুলোর একটা’—বক্তব্যটা দুঙ্গার।লিগে ২০ ম্যাচের মাত্র তিনটিতে হারলেও খুব বেশি জয়ও তুলে নিতে পারেনি ইন্টারন্যাসিওনাল। সাতটি জয়, বাকি ১০টিই ড্র। পয়েন্ট টেবিলের পাঁচে দুঙ্গার দল। এত বেশি ড্র হজম করতে পারছে না সমর্থকেরা। তবে দুঙ্গার বক্তব্য, সমর্থকেরা বরাবরই এমন। তাই এতে মন খারাপের কিছু নেই। সূত্র: রয়টার্স।
