
দুই রোনালদোর সঙ্গেই খেলার সৌভাগ্য তাঁর হয়েছে। আর কাছে থেকে দেখার সেই অভিজ্ঞতা থেকে কাকা বলছেন, ক্রিস্টিয়ানো রোনালদোর চেয়ে অনেক ভালো খেলোয়াড় ছিলেন ব্রাজিল কিংবদন্তি রোনালদো। তিনি খেলেছেন এমন খেলোয়াড়দের মধ্যে থেকে সেরাকে বেছে নিতে গিয়ে স্বদেশির পক্ষেই ভোটটা দিয়েছেন কাকা।সম্প্রতি এক সাক্ষাত্কারে কাকাকে প্রশ্ন করা হয়েছিল, ক্যারিয়ারের এ পর্যন্ত কোন সতীর্থকে সবচেয়ে বেশি প্রতিভাবান মনে হয়েছে তাঁর? উত্তরে কাকা বলেছেন, ‘এটা অবশ্যই রোনালদো। দ্য ফেনোমেনন ছাড়া আর কে। অন্য রোনালদো, মানে ক্রিস্টিয়ানোকেও আমি সেরা পাঁচে রাখব। তবে আসল রোনালদোকে আমি যা যা করতে দেখেছি, সেটা আর কেউ করতে পারেনি।’এই সাক্ষাত্কারে তাঁর দেখা সেরা কোচও বেছে নিয়েছেন ৩১ বছর বয়সী এই অ্যাটাকিং মিডফিল্ডার। তিনি যেসব কোচের অধীনে খেলেছেন এমন কোচদের মধ্যে কাকার চোখে সবার চেয়ে এগিয়ে আছেন কার্লো আনচেলত্তি। আনচেলত্তির অধীনেই ২০০৭ সালে চ্যাম্পিয়নস লিগ জিতেছিল কাকার এসি মিলান। সেবার বর্ষসেরা খেলোয়াড়ও হয়েছিলেন কাকা। ‘আমার ক্যারিয়ারের সেরা সময় আমি কার্লো আনচেলত্তির সঙ্গেই কাটিয়েছি। অবশ্য সবার কাছ থেকেই আমি কিছু না কিছু শিখেছি।’ বলেছেন কাকা।
২০০৬-০৭ সেই চ্যাম্পিয়নস লিগেই ম্যানচেস্টার ইউনাইটেডের বিপক্ষে গোলটিকে কাকা নিজের সেরা গোল হিসেবে বেছে নিয়েছেন, ‘ওল্ড ট্র্যাফোর্ডে ম্যানচেস্টার ইউনাইটেডের বিপক্ষে করা গোলটাই আমার সেরা গোল। খেলার সময় দুই ডিফেন্ডারের মাঝখানে নিজের মাথা গলিয়ে দেওয়ার ঝুঁকিটা সম্পর্কে একটুও ভাবনা মাথায় কাজ করেনি।’
ইউনাইটেডের তিন ডিফেন্ডারকে ফুটবলীয় দক্ষতায় স্রেফ বুদ্ধু বানিয়ে দিয়ে গোলটি করেছিলেন কাকা। এর মধ্যে দুই ডিফেন্ডারের মারাত্মক ট্যাকেলের মাঝখানে হেড করে বলটা বের করে নিয়ে গিয়েছিলেন।
২০০৭ সালের পর থেকেই যেন পথ হারানো শুরু করলেন। সেই পথের খোঁজ আজও করছেন কাকা। নিজের ক্যারিয়ারের সবচেয়ে বাজে সময়টাও এসেছে এর মধ্যেই। কাকা বেছে নিয়েছেন ২০১০ বিশ্বকাপকে, ‘২০১০ বিশ্বকাপে হাঁটুর চোটটাই আমার ক্যারিয়ারের সবচেয়ে বাজে মুহূর্ত। কারণ এর পর ছয় মাস মাঠের বাইরে থাকতে হয়েছে আমাকে। ভেবেই পাচ্ছিলাম না আবার কী করে খেলায় ফিরব। নিজের ওপরই সন্দেহ জন্মাতে শুরু করেছিল। এর থেকে বের হওয়া খুবই কঠিন।’
 
কাকার সেই সেরা গোলটি দেখুন:

 
