
তেভেজ-মেসিদের পথে হাঁটতে চান অ্যাঞ্জেল কোরেয়া-জেরেনিমো রুইরা। দেশকে এনে দিতে চান অলিম্পিক ফুটবলের সোনা। প্রথম ম্যাচে পর্তুগালের কাছে ২-০ গোলের হার সে স্বপ্নে বড় এক ধাক্কা দিয়েছিল। আজ হারলেই গ্রুপ পর্ব থেকেই বিদায় নিতে হতো ভবিষ্যতের মেসিদের। তবে আলজেরিয়াকে ২-১ গোলে হারিয়ে এখনো প্রতিযোগিতায় টিকে রইল আর্জেন্টিনা। তবে আজও বিপাকে পড়েছিল দুবারের অলিম্পিক সোনাজয়ী দলটি। প্রথমার্ধের যোগ করা সময়ে দ্বিতীয়বারের মতো হলুদ কার্ড দেখে মাঠ ছাড়েন ডিফেন্ডার ভিক্টর কুয়েস্তা। বিরতির পরই অবশ্য আর্জেন্টিনাকে এগিয়ে দেন কোরেয়া। কিন্তু ৬৪ মিনিটের সময় আলজেরিয়াকে ম্যাচে ফেরান সোফিয়ানে বেনডেবকা। কিন্তু মিনিট তিনেক পরেই কুয়েস্তার মতোই দ্বিতীয় হলুদ কার্ড দেখেন আলজেরিয়ার আয়ুব আবদেল্লাউই। আর্জেন্টিনা আবারও এগিয়ে যেতে একদমই সময় নেয়নি। ৭০ মিনিটেই দলের দ্বিতীয় গোলটি করেন জোনাথন কায়েরি। ম্যাচ শেষ হয় ওই স্কোরলাইনেই। আগামী বুধবার হন্ডুরাসের বিপক্ষে গ্রুপের শেষ ম্যাচেই আর্জেন্টিনার ভাগ্য নির্ধারিত হবে। দ্বিতীয় পর্বে যেতে হলে হন্ডুরাসকে হারাতেই হবে তাদের। টানা দুই ম্যাচ হেরে আলজেরিয়া এরই মাঝে ছিটকে পড়েছে প্রতিযোগিতা থেকে। আর টানা দুই জয়ে পর্তুগাল পৌঁছে গেছে পরের পর্বে।
