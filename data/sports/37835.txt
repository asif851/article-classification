
অধিনায়ক সাকিব আল হাসান আসেননি, প্রথম ম্যাচের পর ঢাকা ডায়নামাইটসের হয়ে সংবাদ সম্মেলনে এলেন আবু হায়দার। বর্তমানে চ্যাম্পিয়ন, কাগজে-কলমেও শক্তিশালী দল ঢাকা। সিলেট আন্তর্জাতিক ক্রিকেট স্টেডিয়ামে বিপিএলের পঞ্চম আসরের উদ্বোধনী ম্যাচে সাকিবের দল পাত্তাই পায়নি নাসির হোসেনের সিলেট সিক্সারসের কাছে! হেরেছে ৯ উইকেটের বিশাল ব্যবধানে।
কেন বড় ব্যবধানে হার, সেটির ব্যাখ্যায় আবু হায়দার ঘুরেফিরে ‘খারাপ’ দিনের কথাই বললেন, ‘উইকেট ভালো ছিল। আজ আমাদের একটা খারাপ দিন গেছে। দ্রুত উইকেট পড়ে যাওয়া ও মাঝে দুজন সেট ব্যাটসম্যান আউট হয়ে যাওয়ায় বড় স্কোর হয়নি।’শুধু ব্যাটিং কেন, বোলিংটাও যাচ্ছেতাই হয়েছে ঢাকার। সিলেটের দুই ওপেনারের গায়ে তো আঁচড়ই ফেলতে পারেননি ঢাকার বোলাররা। বাজে বোলিংয়ের ব্যাখ্যায় ৩ ওভারে ২৭ রানে উইকেটশূন্য থাকা আবু হায়দার শুধু এতটুকুই বললেন, ‘যে পরিকল্পনা ছিল সে অনুযায়ী বোলিং করতে পারিনি। যে ভুলগুলো হয়েছে এখান থেকে শিক্ষা নিয়ে আশা করি পরের ম্যাচে ঘুরে দাঁড়াব।’বিপিএলের উদ্বোধনী ম্যাচেই ১৮ হাজার দর্শক ধারণক্ষমতাসম্পন্ন সিলেট আন্তর্জাতিক স্টেডিয়াম টুইটম্বুর। দর্শকের অধিকাংশই যে সিলেটের সমর্থক, না বললেও চলছে। প্রতিপক্ষের এই বিপুল দর্শকের সামনে খেলাটা কোনো চাপ নয় বলেই দাবি বাঁহাতি পেসারের, ‘আমরা পেশাদার ক্রিকেটার। যেখানেই খেলি দর্শক কখনো আমাদের পক্ষে থাকবে, কখনো বিপক্ষে। পেশাদার ক্রিকেটার হিসেবে আমাদের কাছে এটা কোনো ব্যাপার না।’তা ব্যাপার না হলেও ফেবারিটদের টুর্নামেন্ট শুরুটা যে হার দিয়ে হলো, সেটি নিয়ে নিশ্চয়ই বড় বার্তা। হারকে অবশ্য ইতিবাচকভাবেই দেখছেন আবু হায়দার, ‘একটা খারাপ দিন যেতেই পারে। আমাদের খারাপ দিনটা হয়তো আগেই চলে গেছে। শুরুতে খারাপ দিন যাওয়ায় আমাদের জন্য ভালো হয়েছে। চেষ্টা করব সামনে নতুন উদ্যমে আবার শুরু করতে।’নতুন উদ্যমে শুরু করার সুযোগটা কালই পাচ্ছে ঢাকা। একই মাঠে সন্ধ্যায় সাকিবদের প্রতিপক্ষ খুলনা টাইটানস।
