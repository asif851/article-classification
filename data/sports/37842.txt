

ওয়াঙ্গেরিতে পা রেখে গতকাল ছুটির আমেজেই ছিল বাংলাদেশ দল। সেই ছুটির মধ্যেই রুয়াকাকা সৈকতে সময়টা কেটেছে দারুণ। সেখানে আনন্দময় সময় কাটিয়ে নিউজিল্যান্ড সফরের শুরুতেই বেশ ঝরঝরে গোটা দল।আজ আরও একটা বড় ব্যাপার ঘটেছে। ওয়াঙ্গেরির মেয়রের সংবর্ধনা পেয়েছে বাংলাদেশ দল। সকালে ওয়াঙ্গেরির কোবহাম ওভালে ঘাম ঝরিয়েই সংবর্ধনা অনুষ্ঠানে যোগ দেয় তারা। অনুষ্ঠানে স্থানীয় ঐতিহ্য অনুযায়ী নেচে-গেয়ে বরণ করে নেওয়া হয় বাংলাদেশ ক্রিকেট দলকে।এই কোবহাম ওভালেই কাল একটি প্রস্তুতিমূলক ওয়ানডে ম্যাচ খেলার কথা দলের। এই অনুশীলন ম্যাচে নিউজিল্যান্ডের কন্ডিশনের সঙ্গে নতুন করে পরিচয় ঘটবে তাদের। প্রস্তুতি ম্যাচের প্রতিপক্ষ নিউজিল্যান্ড একাদশ। এই ম্যাচে জিতে আত্মবিশ্বাসের রসদটা ২৬ ডিসেম্বর ক্রাইস্টচার্চের প্রথম ওয়ানডেতে কাজে লা​গাতে মরিয়া এখন হাথুরুসিংহের দল।

