
বিশ্বকাপ-জ্বরে আক্রান্ত ক্রিকেট-দুনিয়া। সে জ্বরে বলিউড আক্রান্ত হবে না, তা কী করে হয়! আজ দক্ষিণ আফ্রিকার বিপক্ষে ভারতের ম্যাচ চলার সময় বেশ সরব ছিলেন বলিউড তারকারা। অবশ্য ক্রিকেট নিয়ে তারকাদের উন্মাদনা নতুন নয়।আমির খান ম্যাচ চলার সময় পর পর বেশ কয়েকটি টুইট করেছেন। শিখর ধাওয়ান-বিরাট কোহলির ব্যাটিংয়ের সময় ‘দ্য পারফেক্টশনিস্ট’ টুইট করেছেন, ‘জ্বলে উঠেছে শিখর-কোহলি!’ আবার কোহলি আউট হয়ে গেলে টুইট করেছেন, ‘বিরাট তোমার ভাগ্য খারাপ’। অভিষেক বচ্চন টুইট করেছেন, ‘জেগে ওঠো ভারত!’ ভারতের ইনিংস চলার সময় সোনাক্ষী সিনহা লিখেছেন, ‘৩০০-এর নিচে কোনো কথাই হবে না! জেগে ওঠো ভারত, দেখিয়ে দাও!’ সুশান্ত সিং রাজপুত টুইট করেছেন, ‘মনে আছে, ছেলেবেলায় যখন ভারতের ম্যাচ থাকত, তখন অন্য কোনো কাজই করতে চাইতাম না। এখনো তা-ই।’ অন্যদিকে তানিশা মুখার্জি লিখেছেন, ‘ভারতীয়দের অন্য কোনো খেলা এতটা রোমাঞ্চিত করে না, যতটা না করে ক্রিকেট।’মেলবোর্নে দক্ষিণ আফ্রিকার বিপক্ষে ভারতের বিশ্বকাপ-গেরো কেটে যাওয়ায় তারকা, তথা ভারতীয়দের আনন্দ নিশ্চয় দ্বিগুণ হয়েছে! তথ্যসূত্র: আইএএনএস।
