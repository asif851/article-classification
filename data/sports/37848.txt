
তাজিকিস্তানে শুরু হচ্ছে আজ এএফসি অনূর্ধ্ব-১৯ বাছাইপর্বের ‘বি’ গ্রুপের খেলা। বাংলাদেশের গ্রুপ সঙ্গী মালদ্বীপ, শ্রীলঙ্কা, উজবেকিস্তান ও স্বাগতিক তাজিকিস্তান। বাংলাদেশ সময় সন্ধ্যা ছয়টায় স্বাগতিকদের বিপক্ষেই ম্যাচ দিয়ে শুরু হবে বাংলাদেশের চূড়ান্ত পর্বের টিকিটের অভিযান। ১৬ দল নিয়ে আগামী বছরে যা অনুষ্ঠিত হবে ইন্দোনেশিয়ায়। দশ গ্রুপের চ্যাম্পিয়ন দল ও সেরা পাঁচ রানার্সআপ দলের সঙ্গে থাকবে স্বাগতিক ইন্দোনেশিয়া। বাংলাদেশের লক্ষ্য সেরা রানার্সআপের দল হিসেবে চূড়ান্ত পর্বে জায়গা করে নেওয়া।
স্বাগতিকদের বিপক্ষেই বাছাইপর্বের প্রথম ম্যাচ। খাতা কলমের হিসেবে বাংলাদেশের প্রতিপক্ষ তাজিকিস্তান হলেও আসল প্রতিপক্ষ যেন বারকি তাজিক দুশানবে ক্লাব। তাজিকিস্তানের পুরো যুব দলটিই এই ক্লাবের জার্সিতে তাজিক প্রিমিয়ার লিগে খেলে। চলমান লিগে আট দলের মধ্যে তারা আছে ছয়ে। কোনো সন্দেহ নেই, এমন একটি বোঝাপড়া সমৃদ্ধ দলের বিপক্ষে কঠিন লড়াই করতে বাংলাদেশকে।
মৌসুমের শূরতেই তাজিকিস্তান ফুটবল ফেডারেশন ঘোষণা দেয়, যারা জাতীয় অনূর্ধ্ব ১৯ দল নিয়ে দল গঠন করবে তাদের বিশেষ সুবিধা দেওয়া হবে। সুযোগটি লুফে নেয় বারকি তাজিক দুশানবে। ফলে সব খেলোয়াড় থেকে শুরু করে কোচ মুবিন আরগাশেভকেও পেয়েছে তারা ফেডারেশন থেকে। লিগের অন্যান্য দলেও বিদেশি খেলোয়াড় থাকলেও বারকিতে নেই কোনো বিদেশি। বরং অন্যান্য ক্লাবেরে রিজার্ভ বেঞ্চে বসে থাকা তরুণ ফুটবলারদের মধ্যবর্তী দলবদলে নিজেদের তাঁবুতে ভিড়িয়েছে তারা।
তবে বারকির বাইরে থেকে কোচ মুবিন আরগাশেভের যুব জাতীয় দলে ডাক পেয়েছেন পাঁচজন। অধিনায়ক ইহসানই খেলে থাকেন ইসতিকলুল দুশানবেতে। যারা ইরাকের ক্লাবের বিপক্ষে এএফসি কাপের ফাইনাল খেলবে ৬ নভেম্বর। এ কারণে বাংলাদেশের বিপক্ষে মাঠে নামার ছাড়পত্র পেতে ভুগতে হয়েছে তাজিকিস্তানের নিয়মিত অধিনায়ককে।
তাজিকিস্তান ফুটবল ফেডারেশনের এই পদক্ষেপটা দারুণ। পুরো বয়সভিত্তিক দলকে একটি ক্লাব হিসেবে লিগে খেলানো। তাতে দলটার বোঝাপড়া বাড়বে। বুদ্ধিটা কাজে লাগাতে পারে বাংলাদেশের ফুটবল।
