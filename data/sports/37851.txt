
এক ম্যাচেই দক্ষিণ আফ্রিকার হয়ে পাঁচজনের অভিষেক। প্রথমবারের মতো দেশের নেতৃত্ব ফারহান বেহারডিনের কাঁধে। বোঝাই যাচ্ছে, শ্রীলঙ্কার বিপক্ষে সিরিজের প্রথম টি-টোয়েন্টিতে কিছু পরীক্ষা-নিরীক্ষা করতেই নেমেছিল দক্ষিণ আফ্রিকা। সেই পরীক্ষায় তাদের সফল বলতেই হবে। ব্যাট হাতে ডেভিড মিলার ও ফারহান বেহারডিনের ঝড়ে বৃষ্টিবিঘ্নিত ম্যাচটা দক্ষিণ আফ্রিকা জিতে নিয়েছে ১৯ রানে।  সেঞ্চুরিয়নের সুপারস্পোর্ট পার্কে গতরাতে বৃষ্টির কারণে খেলা কমিয়ে আনা হয় ১০ ওভারে। আগে ব্যাট করতে নেমে দক্ষিণ আফ্রিকা তাই শুরু থেকেই খেলেছে মারমুখী হয়ে। তবে আসল ঝড়টা তুলেছেন ‘দ্য কিলার’ মিলার। মাত্র ১৮ বলে তিন ছক্কা ও তিন চারে ৪০ রান করেন দক্ষিণ আফ্রিকান এই ব্যাটসম্যান। তাঁর সমান বল খেলে অধিনায়ক বেহারডিন অপরাজিত থাকেন ৩১ রানে। চতুর্থ উইকেটে এ দুজনের জুটিতে মাত্র ৩.৫ ওভারে ওঠে ৫১ রান! স্কোরবোর্ডে ৫ উইকেটে ১২৬ রান জমা করে দক্ষিণ আফ্রিকা। ১২৭ রানের লক্ষ্যে শ্রীলঙ্কা কিন্তু শুরুটা দারুণ করেছিল। নিরোশান ডিকভেলা ও ধনঞ্জয় ডি সিলভার উদ্বোধনী জুটিতে মাত্র ৫.১ ওভারে আসে ৫৯ রান। কিন্তু ষষ্ঠ ওভারেই তাঁরা দুজন ফিরে গেলে খেই হারিয়ে ফেলে লঙ্কানরা। পরে চেষ্টা করেও আর পথ খুঁজে পায়নি তারা। ব্যাটসম্যানদের ঝড় তোলার ম্যাচেও ২ ওভার বল করে মাত্র ১২ রানে ২ উইকেট নিয়ে ম্যাচ সেরা হয়েছেন অভিষিক্ত ২০ বছর বয়সী পেসার লুনগি নগিদি।  এই জয়ে তিন ম্যাচের সিরিজে ১-০ ব্যবধানে এগিয়ে গেল দক্ষিণ আফ্রিকা। সূত্র: টেন স্পোর্টস।
সংক্ষিপ্ত স্কোর: দক্ষিণ আফ্রিকা: ১০ ওভারে ১২৬/৫ (মিলার ৪০, বেহারডিন ৩১*, ডি ব্রুইন ১৯; কুলাসেকারা ২/২৭, প্রসন্ন ১/১৪, লাকমল ১/১৮) শ্রীলঙ্কা: ১০ ওভারে ১০৭/৬ (ডিকভেলা ৪৩, ধনঞ্জয় ২৭; নগিদি ২/১২, তাহির ২/২৩, পারনেল ১/২৩, ফাঙ্গিসো ১/২৪) ফল: দক্ষিণ আফ্রিকা ১৯ রানে জয়ী
