
রাজপুত্রের মতো এসেছিলেন। রাজার মুকুট পরেছিলেন। কিন্তু শেষটা হলো কী বিবর্ণ! গত কয়েক বছর ধরে কোনোমতে নিজের ক্যারিয়ারটা টেনেটুনে নিয়ে চলা রোনালদিনহো অবশেষে আনুষ্ঠানিকভাবে বিদায় ঘোষণা করছেন। বার্সেলোনার সাবেক এই জাদুকর এই মৌসুমের শেষে আর পেশাদার ফুটবলে খেলোয়াড় হিসেবে আর থাকবেন না। তবে নতুন ভূমিকায় শিগগিরই বার্সেলোনার হয়েই আবারও কাজ করতে দেখা যাবে তাঁকে।
উত্তর আমেরিকায় নিজেদের প্রচারণার কাজে রোনালদিনহোকে চাইছে বার্সা। এ খবর কদিন আগের। বিষয়টি পাকাপাকি হয়ে গেছে দেখেই হয়তো এবার ব্রাজিলের সাবেক এই তারকা নিজেও ক্যারিয়ারের ইতি টেনে দেওয়ার ঘোষণা দিলেন। তবে সেটি তাঁর সার্বক্ষণিক দায়িত্ব হবে না। রোনালদিনহো অখণ্ড অবসর পাবেন। সেটিও কাজে লাগাবেন জানালেন।রোনালদিনহো বলেছেন, ‘আমি এখন বুড়ো হয়ে গেছি। ৩৬ বছর বয়স চলছে। এখন তো আর ২৬ বছর বয়সীদের মতো খেলতে পারি না। কীভাবে শেষটা টেনে দেওয়া যায় ভাবছি। আর এক বছরের মতো খেলার ইচ্ছা আছে।’এরপর কী করবেন প্রশ্নে নিউ ইয়র্কে সাংবাদিকদের বলেছেন, ‘আমি সংগীত আর ফুটবলের দারুণ কিছু প্রকল্পে জড়িয়ে আছি। আপনারা তো জানেন, এই দুটিই আমার সব ভালোবাসা। করতে ভালো লাগে এমন নতুন যেকোনো কিছুই আমি করতে মুখিয়ে ছিলাম। দেখা যাক এ বছরে কী করতে পারি।’
