
সময়ের সেরা ফুটবলার কে প্রশ্নে এখনো লিওনেল মেসি আর ক্রিস্টিয়ানো রোনালদোর নামই আসে। কিন্তু বাজারমূল্যের দিক থেকে এখন কে সবচেয়ে এগিয়ে? এই দুজনের একজনও নন। সবাই ছাপিয়ে সর্বোচ্চ বাজারমূল্যের ফুটবলার নেইমার। ইন্টারন্যাশনাল সেন্টার ফর স্পোর্টস স্টাডিজের (সিআইইএস) সমীক্ষা অনুযায়ী নেইমারের বর্তমান বাজারমূল্য ২৪ কোটি ৬৮ লাখ ইউরো। বাংলাদেশের মুদ্রায় ২০৮০ কোটি টাকার চেয়ে বেশি!বাজারমূল্যের দিক থেকে অনেক নেইমারের চেয়ে অনেক পিছিয়ে থাকা মেসি আছেন এই তালিকার দ্বিতীয় স্থানে। সিআইইএসের সমীক্ষায় বার্সেলোনার সবচেয়ে বড় তারকার বাজারমূল্য ১৭ কোটি ৫ লাখ ইউরো। মেসি-নেইমারের বার্সা সতীর্থ লুইস সুয়ারেজ আছেন পঞ্চম স্থানে। ১৪ কোটি ৫২ লাখ বাজারমূল্য তাঁর। তৃতীয় স্থানে থাকা পল পগবার বাজারমূল্য ১৫ কোটি ৫৩ লাখ ইউরো। ১৫ কোটি ৪ লাখ বাজারমূল্য নিয়ে চতুর্থ স্থানে আছেন অ্যাটলেটিকো মাদ্রিদের ফরাসি ফরোয়ার্ড আঁতোয়ান গ্রিজমান। হ্যারি কেন আছেন ষষ্ঠ স্থানে। সর্বশেষ ব্যালন ডি’অর আর ফিফা বর্ষসেরা পুরস্কার দ্য বেস্ট জেতা রোনালদো আছে সপ্তম স্থানে। রিয়াল মাদ্রিদের পর্তুগিজ তারকার বাজারমূল্য ১২ কোটি ৬৫ লাখ ইউরো। রোনালদোর এত পেছনে থাকা নিয়ে ধন্ধে পড়তে পারেন অনেকে। তবে এর ব্যাখ্যা দিয়েছে সিআইইএস। সমীক্ষার সময় খেলোয়াড়দের পারফরম্যান্সের সঙ্গে তাঁর বয়স, চুক্তির নানা বিষয়ও বিবেচনা করেছে তারা। একই সঙ্গে খেলোয়াড়টির ক্লাব থেকেও তথ্য নেওয়া হয়েছে। সূত্র: ইএসপিএন।
