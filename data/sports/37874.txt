
মোনাকোয় গতকাল চ্যাম্পিয়নস লিগ গ্রুপ পর্বের ড্র অনুষ্ঠান আলোকিত করে রেখেছিলেন উপস্থাপিকা রেশমিন চৌধুরী। ক্রিস্টিয়ানো রোনালদো, লিওনেল মেসি ও জিয়ানলুইজি বুফনদের মাতিয়ে রেখেছিলেন বাংলাদেশি বংশোদ্ভূত এ ব্রিটিশ ক্রীড়া সাংবাদিক। চ্যাম্পিয়নস লিগ ও ইউরোপা লিগের বিশেষ প্রতিনিধি হিসেবে কাজ করেন বিটি স্পোর্টে। নারী ক্রীড়া সাংবাদিক হিসেবে তাঁর পেছনের পথটাও ভীষণ সফল।
১৯৭৭ সালে লন্ডনে প্রবাসী বাংলাদেশি এক পরিবারে জন্ম তাঁর। যুক্তরাজ্যের বাথ বিশ্ববিদ্যালয় থেকে রাষ্ট্রবিজ্ঞান ও অর্থনীতিতে স্নাতকের পর ২০০৩ সালে হার্লো কলেজে সাংবাদিকতার ওপর স্নাতকোত্তর ডিপ্লোমা সম্পন্ন করেন। শিক্ষার্থী থাকার সময়েই রয়টার্স টিভির নিউজ হেল্প ডেস্ক অপারেটর হিসেবে তাঁর কর্মজীবনের শুরু।বিবিসি, ব্লুমবার্গ ও আইটিএনে কাজ করার পর ২০০৮ সালে রেশমিন যোগ দেন রিয়াল মাদ্রিদ টিভিতে। পরের বছর ম্যানচেস্টার ইউনাইটেড ছেড়ে রিয়াল মাদ্রিদে যোগ দেন ক্রিস্টিয়ানো রোনালদো। তখন প্রথম সাংবাদিক হিসেবে রোনালদোর সাক্ষাৎকার নিয়েছিলেন রেশমিন। রোনালদোর অনুরোধেই এবারের অনুষ্ঠানে উয়েফা উপস্থাপিকা হিসেবে ৩৯ বছর বয়সী রেশমিনকে নিয়েছে বলে স্পেনের সংবাদমাধ্যমের খবর।রেশমিন রিয়াল মাদ্রিদের চাকরি ছেড়ে বিবিসি স্পোর্টে যোগ দেন। বাংলা ও ইংরেজি ছাড়াও স্প্যানিশ এবং ফ্রেঞ্চ ভাষায় পারঙ্গম এ ক্রীড়া সাংবাদিক লন্ডন অলিম্পিকেও কাভার করেছেন। দুই বছর আগে ব্রিটিশ দৈনিক ইন্ডিপেনডেন্টের জরিপকৃত ক্রীড়াক্ষেত্রে শীর্ষ ৫০ নারীর বিচারক হিসেবে কাজ করা রেশমিন ব্যক্তিগত জীবনে দুই সন্তান ও স্বামীকে নিয়ে লন্ডনে বসবাস করছেন।সাংবাদিকতার পাশাপাশি তিনি একজন সংগীতশিল্পীও। ২০০৬ সালে মুক্তিপ্রাপ্ত ‘নেমসেক’ ছবিতে তাঁর কণ্ঠে একটি গান রেকর্ড করা হয়।
