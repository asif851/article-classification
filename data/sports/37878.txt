
টানা দুই ম্যাচে হারের পর জয়ের মুখ দেখল বার্সেলোনা। গত রাতে কোপা ডেল রের চতুর্থ রাউন্ডে প্রথম লেগের খেলায় কার্তাগেনাকে ৪-১ গোলে হারিয়েছে স্প্যানিশ চ্যাম্পিয়নরা।কার্তাগেনার মাঠে অনুষ্ঠিত ম্যাচে ১৬ মিনিট যেতে না-যেতেই পিছিয়ে পড়েছিল বার্সেলোনা। নিচু শটে বার্সার গোলরক্ষক হোসে মারিও পিন্টোকে পরাস্ত করেন স্বাগতিক দলের ফরোয়ার্ড পিন্টো। তবে দ্রুতই ঘুরে দাঁড়ায় জেরার্ডো মার্টিনোর দল। শুধু ঘুরে দাঁড়ানো অবশ্য নয়, ম্যাচের বাকি সময়টা ছিল শুধুই বার্সার। ৩৬ মিনিটে ডান পায়ের জোরালো শটে কার্তাগেনার জালে বল জড়িয়ে দেন পেদ্রো। সমতায় ফেরে বার্সা। প্রথমার্ধ শেষ হওয়ার দুই মিনিট আগে আদ্রিয়ানোর ক্রস থেকে দারুণ এক ভলিতে স্কোরলাইন ২-১ করে ফেলেন সেস ফ্যাব্রিগাস।৭৬ মিনিটে কার্তাগেনার গোলরক্ষককে একা পেয়ে যান পেদ্রো। ম্যাচে নিজের দ্বিতীয় গোলটি তুলে নিতে বিন্দুমাত্র ভুল করেননি স্প্যানিশ ফরোয়ার্ড। ম্যাচের শেষ গোলটি হয় ৯০ মিনিটে। হ্যাটট্রিক গড়তে চলেছিলেন পেদ্রো। তবে তাঁর দারুণ এক শট গোলপোস্টে লেগে ফিরে আসে। ফিরতি শটে সেটা কার্তাগেনার জালে জড়িয়ে দেন জিন ডংগু। বার্সার মূল দলের হয়ে এটাই প্রথম গোল ১৮ বছর বয়সী এই ফরোয়ার্ডের। সূত্র: রয়টার্স।
 
