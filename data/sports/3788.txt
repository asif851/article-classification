
২০০৭ সাল থেকেই ব্যালন ডি’অরের মঞ্চে দাঁড়ানো অভ্যাসে পরিণত করেছেন লিওনেল মেসি। এবারেরটিসহ নয়বার ব্যালন ডি’অরের সেরা তিনে নাম লিখিয়েছেন। এর আগে চারবার বর্ষসেরা হয়েছেন, অন্য চারবার পাশ থেকে দাঁড়িয়ে দেখেছেন অন্যদের এই শিরোপা জিততে। বিজয়ীর নামে পরিবর্তন এলেও একটি ব্যাপার মোটামুটি ‘চিরস্থায়ী বন্দোবস্ত’এ পরিণত করেছেন মেসি—বর্ষসেরার অনুষ্ঠানে নিজের পরা স্যুট দিয়ে সবাইকে চমকে দেওয়া।
ইদানীংকালের ব্যালন ডি’ অর পুরস্কার মানেই দুটি বিষয় নিয়ে নিশ্চিন্তে থাকে—প্রথমত সেরা তিনে থাকবেন মেসি ও ক্রিস্টিয়ানো রোনালদো। দ্বিতীয়ত, মেসির পরনের স্যুট অনেকের চোখ তুলে দেবে কপালে! স্বাভাবিকভাবেই অনেকের কৌতূহল, এবার কী পরে আসছেন মেসি? কাতালান সংবাদমাধ্যমের কল্যাণে বিভিন্ন সামাজিক মাধ্যমে মেসির পরনের সম্ভাব্য যে স্যুটটির ছবি বানের জলের মতো ভাসছে, সেটি সত্যি সত্যি পরলে অতীতের সব ​‘রেকর্ড’ এবার ভাঙতে চলেছেন মেসি!গত বছরের কথাটিই মনে করে দেখুন না। কালচে লাল বর্ণের ওই চকচকে স্যুট থেকে ঠিকরে আসা আলোতে চোখ সামলানোই দায়! তবু সেটি ছিল গত কয়েক বছরের পোশাকগুলোর তুলনায় অনেকটাই স্বাভাবিক!এমন নয় যে মেসি তাঁর প্রতিদ্বন্দ্বী রোনালদোর তুলনায় ফ্যাশনে কম সচেতন। রোনালদোর মতো অতটা গ্ল্যামার নিয়ে মাথা না-ঘামালেও বিশ্ব বিখ্যাত ইতালিয়ান ফ্যাশন হাউস ডলচে ও গ্যাব্বানা কিন্তু তাদের ‘ফ্ল্যাগ শিপ’ স্যুটটি বানায় মেসিকে মাথায় রেখেই। প্রথম কয়েক বছর ক্লাসিক্যাল কালো স্যুটেই দেখা গিয়েছিল মেসিকে। ক্লাসিক্যাল সেসব স্যুটে কেতাদুরস্ত মেসির দেখাও মিলেছে। কিন্তু এরপরই একটু ‘সাহসী’ সিদ্ধান্ত নিতে শুরু করে সংক্ষেপে ‘ডিএন্ডজি’ নামে বিখ্যাত ফ্যাশন হাউসটি। ২০১২ সালে মেসির পরা মেরুন স্যুটটিতে প্রথম ভ্রুকুটি। কিন্তু ডিএন্ডজি এবং মেসি এরপর থেকেই চমকে দিচ্ছেন সবাইকে।২০১৩ সালে মেসির পরা সেই কালো সাদা ফুটকির স্যুট মনে করে নিশ্চয় এখনো গায়ে কাঁটা দিয়ে ওঠে সবার। এরপর তো পরে এলেন টকটকে লাল রঙের এক স্যুট!সূত্র জানাচ্ছে, আজও নাকি ওই ধরনেরই কিছু একটা পরে আসবেন মেসি। এখনো পর্যন্ত সূত্র জানাচ্ছে মুকুটের ছাপযুক্ত এক স্যুটের কথা। দেখা যাক...
