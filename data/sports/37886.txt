
মৌসুমের শুরুতে বার্সেলোনার মাঠে গোল করে জার্সি খোলা উদ্‌যাপনের পর থেকেই ক্রিস্টিয়ানো রোনালদো ফর্মে নেই। অর্ধেক মৌসুম চলে গেল; প্রায় সবাই গোল করছেন, করাচ্ছেন, কিন্তু রোনালদো এখনো থেকে গেছেন নিজের ছায়া হয়ে! যে কারণে সংবাদমাধ্যমগুলোও রিয়াল থেকে রোনালদোর বিদায়ঘণ্টা বাজাচ্ছে নিজেদের মতো করে। 
কোনো কোনো সংবাদমাধ্যম রিয়াল সভাপতি ফ্লোরেন্তিনো পেরেজ আর রোনালদোর সম্পর্ক ভেঙে গেছে বলেও গুঞ্জন তুলেছে। জিনেদিন জিদান কিন্তু এসব গুঞ্জন কানে তুলছেন না। রিয়াল কোচের সাফ কথা, রোনালদো ছাড়া রিয়াল মাদ্রিদ কল্পনা করা যায় না!কোপা ডেল রে আসরে আজ বাংলাদেশ সময় রাত আড়াইটায় লেগানেসের মুখোমুখি হবে রিয়াল। তার আগে সংবাদ সম্মেলনে গণমাধ্যমের উদ্দেশে জিদানের ভাষ্য, ‘আমরা জানি, আপনারা দলের ভেতর বিভিন্ন ঝগড়ার কথা বলে থাকেন, তবে দলের ভেতর সে রকম কিছুই হচ্ছে না। আমি রোনালদোকে ছাড়া আমাদের দল কল্পনা করতে পারি না। এটা তার দল এবং প্রত্যেকে তাকে পছন্দ করে।’রিয়ালের সঙ্গে আর চুক্তি নবায়ন করবেন না বলে এর আগে জানিয়েছিলেন রোনালদো। এ প্রসঙ্গে জিদান বল ঠেলে দিলেন রোনালদো ও রিয়ালের কাছে, ‘আমি তার মাঠের খেলা ও তার পারফম্যান্স নিয়ে কথা বলতে পারি। অন্য কিছু না। চুক্তি নিয়ে কিছু বলব না। এটা তার ও ক্লাবের ব্যক্তিগত ব্যাপার।’ রিয়াল কোচের কথায় কিন্তু কিছুটা দুশ্চিন্তার ইঙ্গিত রয়েছে। যদিও সংবাদ সম্মেলনের শেষ দিকে এসে তাঁর ভাষ্য, ‘আমার কাছে রোনালদো ছাড়া মাদ্রিদ অকল্পনীয়। খেলার মাঠে এখনো সে পরিকল্পনার অংশ। বিপদে এখনো সে দলের সঙ্গেই আছে।’রিয়াল যে এখন বিপদে সে কথা বলা বাহুল্য। ১৮ ম্যাচে ৩২ পয়েন্ট নিয়ে রোনালদোরা লিগ টেবিলের চারে। প্রসঙ্গটি এড়িয়ে রিয়াল কোচের ভাষ্য, ‘আমি এ ব্যাপারে চিন্তিত নই, আমি আগামীকালের ম্যাচ নিয়ে ভাবছি। ম্যাচ ধরে ধরে ভাবার ব্যাপারে আমার কোনো পরিবর্তন হবে না।’
