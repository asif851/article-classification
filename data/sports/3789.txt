
এমনিতেই আন্তর্জাতিক ক্রিকেটাররা যেন যাযাবর। কিংবা নীল দরিয়ায় বঁধূয়ার বিরহে কাতর গান গাওয়া নাবিক। জীবনটাই তাদের কাটে হোটেলে-হোটেলে। পাখিরও ঘর-সংসার থাকে, ক্রিকেটারদের সেই সুযোগ সামান্যই।
অস্ট্রেলিয়ার ক্রিকেটারদেরই যেমন বছরের আট মাস থাকতে হয় দেশের বাইরে। দেশে খেলা থাকলেও তো উঠে যেতে হয় টিম হোটেলে। এ কারণে দেশে ও দেশের বাইরের প্রতিটি সিরিজে ক্রিকেটারদের সঙ্গে তাঁদের স্ত্রী-বান্ধবীদের (ওয়াগ-ওয়াইফ অ্যান্ড গার্লফ্রেন্ড) শুধু রাখাই নয়, তাদের থাকা-খাওয়ার ব্যয়ও বহন করে ক্রিকেট অস্ট্রেলিয়া ও অস্ট্রেলিয়ার ক্রিকেটারদের সংগঠন।কিন্তু এটা নিয়েই এখন উঠে গেছে প্রশ্ন। অ্যাশেজের ভরাডুবির পেছনে কেউ কেউ ওয়াগদের দায়ী করছেন। সিরিজের মধ্যে সাংসারিক জীবনযাপন ক্রিকেটারদের মনোযোগে নাকি ব্যাঘাত ঘটাচ্ছে। ওয়াগ বা সফরসঙ্গীদের সফরের সময় না-থাকার নিয়ম করারও দাবি করছেন কেউ কেউ। কিন্তু রডনি মার্শ মনে করেন, এই নিয়ম করলেই সর্বনাশ। অস্ট্রেলিয়ার ক্রিকেটারদের মধ্যে বিয়ে বিচ্ছেদের হার বাড়িয়ে দেবে এই নিয়ম।চারিদিকে এ নিয়ে এত কথা হচ্ছে দেখে বিরক্ত অস্ট্রেলিয়ার প্রধান নির্বাচক। সাবেক এই তারকা ব্যাটসম্যান বলেছেন, ‘বেশ, আপনারা তাহলে কী চান? আপনারা চান একের পর এক ডিভোর্স হোক? আপনারা চান খেলোয়াড়েরা অসুখী থাকুক? ক্রিকেটের এই যুগে এত ব্যস্ততা, নিজের পরিবারকে এত দিন না দেখে থেকে ক্রিকেট খেলা সম্ভব নয়। এমনটা হলে ব্যক্তিগতভাবে আপনার মন ভার থাকবে। ওরা এটাই বলেছে, প্রত্যেকটি খেলোয়াড়। আপনার সঙ্গেও যদি এত দিন ধরে আপনার পরিবার না থাকে, আপনিও অসুখী হবেন।’এসব অর্থহীন বিষয় নিয়ে কথা না বলে আসল সমস্যা চিহ্নিত করা উচিত বলে মনে করেন মার্শ। আর তাঁর মতে সেই সমস্যাটি হলো, অস্ট্রেলিয়ার মিডল অর্ডারের রান না পাওয়া। বিশ্বের সেরা ব্যাটসম্যানরা যখন রান পায় না, এর কোনো ব্যাখ্যাও নেই। তাঁদের ব্যাটিং শেখানোরও মানে হয় না।তবে মৌলিক একটা সূত্র মার্শ মনে করিয়ে দিলেন আবার—স্বার্থপর হও! বললেন, ‘আমার কাছে ব্যাটসম্যানদের স্বার্থপর হওয়ার মানে হলো দলের বাকি ব্যাটসম্যানদের চেয়ে আমি বেশি সময় ধরে উইকেটে থাকব, আউট হব না—এই জিদ। এটাই টেস্ট ক্রিকেটের আসল কথা। আমার মতে, আমাদের খেলোয়াড়দের আরও বেশি স্বার্থপর হতে হবে। তাদের নিজেদেরই বলতে হবে, বেশ ঠিক আছে। কারও সাধ্য নেই আমাকে আউট করে। সারা দিন উইকেটে পড়ে থেকেও যদি একটা সেঞ্চুরি করতে হয়, আমি তা-ই করব।’
