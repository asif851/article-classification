
রজার ফেদেরার ও রাফায়েল নাদাল কোর্টে মুখোমুখি হয়েছেন ৩৭ বার। বিশ্ব টেনিসে তাঁদের প্রতিদ্বন্দ্বিতা যে অন্যতম সেরা এক ব্যক্তিগত দ্বৈরথ—এই সংখ্যাটা সেটাই বলে। অথচ এখন পর্যন্ত দুজনের কোনো লড়াইয়ের সাক্ষী হতে পারেনি ফ্ল্যাশিংমিডো। এটা কি বিশ্বখ্যাত এই টেনিস ভেন্যুর জন্য একটা অপূর্ণতা নয়?
গ্র্যান্ড স্লামে ১২ বার মুখোমুখি হয়েছেন ফেদেরার-নাদাল। অস্ট্রেলিয়ান ওপেনে ৪, ফ্রেঞ্চ ওপেনে ৫ আর উইম্বলডনে ৩ বার। এই হিসাবে ৩৪টি গ্র্যান্ড স্লাম ভাগাভাগি করা দুই তারকার লড়াইয়ের সাক্ষী হতে না পারা ফ্ল্যাশিংমিডোর জন্য একটা অপূর্ণতাই। তবে সেটি ঘুচে যেতে পারে চলতি ইউএস ওপেনে। এ জন্য দরকার দুই তারকার আর একটি করে জয়।
পরশু ফেদেরার-নাদাল দুজনেই কোয়ার্টার ফাইনাল নিশ্চিত করেছেন। চতুর্থ রাউন্ডে ফেদেরার ৬-৪, ৬-২, ৭-৫ গেমে হারিয়েছেন জার্মানির ফিলিপ কোলশ্রাইবারকে। নাদাল ৬-২, ৬-৪, ৬-১ গেমে জিতেছেন ইউক্রেনের আলেকসান্দর দোলগোপোলভের বিপক্ষে। শেষ আটে তাঁরা জিতলেই ইউএস ওপেনে প্রথমবারের মতো দেখা যাবে ফেদেরার-নাদাল দ্বৈরথ।
কোয়ার্টার ফাইনাল কিন্তু দুজনেরই বড় পরীক্ষা নেবে। ফেদেরার মুখোমুখি হবেন হুয়ান মার্টিন দেল পোত্রোর। ২০০৯ সালে ইউএস ওপেনের ফাইনালে আর্জেন্টাইন হারিয়ে দিয়েছিলেন ফেবারিট ফেদেরারকে। অবশ্য এরপর আর কখনোই ফেদেরারের বিপক্ষে জিততে পারেননি দেল পোত্রো। মুখোমুখি লড়াইয়ে ফেদেরারের জয় ১৬টি, দেল পোত্রোর ৫টি।
অন্যদিকে শেষে আটে নাদালের প্রতিপক্ষ ১৯ বছর বয়সী রাশিয়ার আন্দ্রেই রুবলেভ। চতুর্থ রাউন্ডে অবাছাই এই প্রতিযোগী হারিয়ে দিয়েছেন নবম বাছাই বেলজিয়ামের ডেভিড গফিনকে। এই টুর্নামেন্টের আগে থেকেই দারুণ ধারাবাহিক রুবলেভ। গত জুনে র‍্যাঙ্কিংয়ের সেরা ১০০তে আসার পর ১৭ ম্যাচের ১৩টিতেই জিতেছেন। আর কোর্টে আজ নাদালের মুখোমুখি হওয়ার আগে হারানোর কিছু নেই মন্ত্রে উজ্জীবিত বিশ্বের ৫৩ নম্বর খেলোয়াড় রুবলেভ, ‘রাফা সত্যিকারের একজন চ্যাম্পিয়ন। আমি আমার সেরা চেষ্টাটাই করব—আমার খোয়ানোর কিছু নেই।’ এএফপি, রয়টার্স।
