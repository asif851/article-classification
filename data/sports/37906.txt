
নিজেদের তৃতীয় শিরোপা জয়ের লক্ষ্যে বেশ ভালোমতোই এগোচ্ছে মেসি-বাহিনী। এ পর্যন্ত চার ম্যাচ খেলে চারটিতেই জয় পেয়েছে তারা। কিন্তু আর্জেন্টিনা জিতেছে, এ কথা না বলে বোধ হয় মেসি জিতেছে বলাটা আরও বেশি যৌক্তিক। চার ম্যাচেই ম্যাচসেরা হওয়া মেসি একাই যেন টেনে নিচ্ছেন আর্জেন্টিনার শিরোপা-স্বপ্নকে। ম্যারাডোনার চোখে এই দল তাই আর্জেন্টিনা একাদশ নয়, বরং ‘মেসি একাদশ’!১৯৮৬ বিশ্বকাপে ম্যারাডোনার পাশাপাশি ভালদানো, বুরুচাগাদের মতো খেলোয়াড়েরাও নিজের পুরোটা উজাড় করে খেলেছিলেন। এ জন্যই শেষমেশ হয়তো সম্ভব হয়েছিল ১৮ ক্যারেটের ওই ট্রফির গায়ে চুমু এঁকে দেয়া। কিন্তু এই দলে মেসি যেন খেলছেন একাই। এ পর্যন্ত আর্জেন্টিনার সাত গোলের চারটিই এসেছে আর্জেন্টাইন ফুটবল জাদুকরের পা থেকে, বাকি তিনটির মধ্যে দুটির জোগানও দিয়েছেন তিনি। ম্যারাডোনা তাই বলছেন, বেলজিয়ামকে হারাতে হলে মেসি-নির্ভরতা থেকে বেরিয়ে এসে মাঠে পুরো আর্জেন্টিনা দলকেই নিজের সেরাটা দিতে হবে।মেসি একাই এভাবে দলকে বিশ্বকাপ জেতাতে পারবেন—এটাও মনে করেন না আর্জেন্টাইন কিংবদন্তি, ‘সে হয়তো দারুণ একটা গোল করতে পারে, দলকে এগিয়ে নিতে পারে। কিন্তু অন্যরাও যদি তাকে সমর্থন না দিতে পারে, হয়তো চূড়ান্ত লক্ষ্যে পৌঁছানো অসম্ভবই হয়ে পড়বে। তখন যেন কেউ আবার না বলে যে, মেসিই দলকে শিরোপা জেতাতে পারেনি।’"
আর্জেন্টাইন তারকা খেলোয়াড়েরা নিজের সামর্থ্যের ৪০ ভাগ খেলেছেন বলে অভিমত এই মহাতারকার। ১১ জন খেলোয়াড়ের প্রত্যেকে নিজের পুরোটা উজাড় করে না দিলে বিশ্বকাপে ২৮ বছরের শিরোপা-খরা কি এত সহজে কাটবে!
