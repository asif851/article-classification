
সৈয়দ নইমুদ্দিনকে আবার কোচ হিসেবে নিয়োগ দিচ্ছে ব্রাদার্স। ভারতীয় এই কোচ চতুর্থবারের মতো দায়িত্ব নেবেন গোপীবাগের দলটির। ২০০৪ সালে প্রথম এসে জাতীয় লিগ জিতিয়েছিলেন ব্রাদার্সকে। ২০০৬-০৭ পেশাদার লিগের প্রথম আসরে নইমুদ্দিনকে ফিরিয়ে আনে ব্রাদার্স। তারপর ২০১০-১১ মৌসুমে আসেন তৃতীয়বারের মতো। এই তিনবারই ব্রাদার্সে এক মৌসুম করে ছিলেন দ্রোণাচার্য-খ্যাত এই কোচ। দ্বিতীয় ও তৃতীয়বার ব্রাদার্সকে তিনি পেয়েছেন সাদামাটা দল হিসেবেই। মাঝামাঝি অবস্থানে থেকে লিগ শেষ করেছে ব্রাদার্স ওই দুবার। এবারও ব্রাদার্স নামে বড় হলেও টিকে থাকার লড়াই-ই করতে হবে তাদের। ব্রাদার্সের ম্যানেজার আমের খান জানিয়েছেন, ‘নইম ভাই আগামীকালই (আজ) ঢাকা আসছেন দলের দায়িত্ব নিতে।’
