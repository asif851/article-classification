
ক্রিকেটে হতে পারে, কিন্তু ফুটবলে! অধিনায়ক দলের ব্যাপারে কোচের কাছে মতামত দিতেই পারেন। তবে অভিযোগটা হলো, লিওনেল মেসির ভূমিকা নাকি ‘মতামত’ দেওয়ার গণ্ডিও ছাড়িয়ে যাচ্ছে। কোচকে নাকি সরাসরি প্রভাবিত করছেন, দলে কে থাকবে আর কে থাকবে না! আর্জেন্টিনা কোচ এদগার্দো বাউজা জোর গলায় এই অভিযোগ উড়িয়ে দিলেন। মাউরো ইকার্দিকে ঘিরে প্রশ্নটা উঠেছিল। ইতালিয়ান লিগে এত ভালো করেও আর্জেন্টিনা দলে সুযোগ মিলছে না। অথচ ম্যাচের পর ম্যাচ ব্যর্থ গঞ্জালো হিগুয়েইন বা সার্জিও আগুয়েরো ঠিকই জায়গা করে নিচ্ছেন। কারণ মেসি নাকি পছন্দ করেন না ইকার্দিকে! এর বাইরে ‘বন্ধু’ আগুয়েরোর সুযোগ পাওয়া, মিডফিল্ডে এভার বানেগার নিয়মিত সুযোগ না পাওয়ার পেছনেও অনেকে আর্জেন্টিনা অধিনায়কের পছন্দ-অপছন্দের রেশ খুঁজে পাচ্ছিলেন। তা আসলেই কি ব্যাপারগুলো সত্যি? আসলেই কি আর্জেন্টিনা দলের একাদশ নির্বাচনে মেসির হাত থাকে? বাউজা মোটেও সেটি মানেন না। আলবিসেলেস্তে কোচ বেশ জোর দিয়েই বললেন, এ নিতান্তই গুঞ্জন। বিন্দুমাত্র সত্যতা নেই। অধিনায়ক হিসেবে মাঠে দলকে অনুপ্রাণিত করার কাজটি মেসির। সামনে থেকে নেতৃত্বও দিচ্ছেন। তবে মাঠের বাইরে দল সাজানোর দায়িত্বটা পুরোটা বাউজারই হাতে। মেসির ‘নির্বাচক’ হওয়ার ব্যাপারটি বরং মিডিয়ার বানানো আষাঢ়ে গল্প মনে হচ্ছে বাউজার কাছে, ‘অনেকেই বলছেন, মেসি নাকি আর্জেন্টিনা দলে নিজের বন্ধুদের নিয়ে নেয়। ব্যাপারটা পুরো মিথ্যা। এটা আসলে মিডিয়ার আবিষ্কার।’হয়তো বাউজার কথাই সত্যি। যেমন, ইকার্দির ব্যাপারটি নিয়েই কদিন আগে আর্জেন্টিনা কোচ বলেছেন, ইকার্দি দলে সুযোগ পাবেন, তবে তার জন্য তাঁকে আরও ভালো করতে হবে, পাশাপাশি হিগুয়েইন-আগুয়েরোদের ফর্মও হতে হবে আরও খারাপ। এমনিতে আর্জেন্টিনা দলের সঙ্গে মিডিয়ার সম্পর্কটা এখন খারাপ। সেটি তো মেসির নেতৃত্বে মিডিয়া-বয়কট পর্যন্ত গড়াল। এ নিয়েও কথা বলতে হলো বাউজাকে, ‘সর্বশেষ তিনটি টুর্নামেন্টেরই ফাইনালে ওঠা দলের ব্যর্থতা নিয়ে মানুষ যেভাবে কথা বলে, এটা কিছুটা তো উদ্বেগেরই।’ তবে খেলোয়াড়দের সংবাদমাধ্যম বর্জনের ব্যাপারটিও মিটমাট করিয়ে দিতে চান আর্জেন্টিনা কোচ, ‘আমার মনে হয় খেলোয়াড়েরা যা করেছে, সেটি ঠিক হয়নি। সবকিছু আবার স্বাভাবিক করতে আমি সর্বোচ্চ চেষ্টাটাই করব। ওরা যেন সংবাদমাধ্যমের সঙ্গে কথা বলে, সেটি (আর্জেন্টিনার) পরের ম্যাচের আগেই নিশ্চিত করতে চাই।’ সূত্র: মার্কা, গোলডটকম।
