
বোলিং মেশিন থেকে ছোড়া বলটা ঠিক যে লেংথে চাচ্ছেন, সেটি পাচ্ছেন না তামিম ইকবাল। আবার যখন প্রত্যাশামতো লেংথে পাচ্ছেন, টাইমিংটা ঠিকঠাক হচ্ছে না। মিরপুর শেরেবাংলা স্টেডিয়ামের ইনডোরের নেটে আজ শর্ট বলের অনুশীলন ঠিকঠাক না হওয়ায় খানিকটা অতৃপ্তি তামিমের চোখেমুখে। ‘যা হওয়ার হয়েছে, বাকিটা সারা যাবে ইংল্যান্ডে’—হয়তো এমন ভাবনায় আধঘণ্টার ব্যাটিং অনুশীলনে বিরতি দিলেন ক্রিকেটের প্রতিটি সংস্করণে সেঞ্চুরি করা বাংলাদেশের একমাত্র ব্যাটসম্যান।ইংল্যান্ডের কথা উঠছে, কারণ কাউন্টি দল এসেক্সের হয়ে ন্যাটওয়েস্ট টি-টোয়েন্টি ব্লাস্টে খেলতে কাল সকালে সেখানে যাচ্ছেন তামিম। কদিন আগেই ইংল্যান্ড থেকে এসেছেন—চ্যাম্পিয়নস ট্রফি খেলে। আন্তর্জাতিক সূচির বিরতিতে জাতীয় দলের সতীর্থরা যখন দেশে ফিটনেস অনুশীলন করবেন, তামিম তখন ব্যস্ত থাকবেন ন্যাটওয়েস্ট টি-টোয়েন্টি ব্লাস্ট নিয়ে।ইংল্যান্ডের ঘরোয়া ক্রিকেটে খেলার অভিজ্ঞতা তামিমের এটিই প্রথম নয়। ছয় বছর আগে বাঁহাতি ওপেনার খেলেছিলেন নটিংহ্যামশায়ারে। সেবার পাঁচটি টি-টোয়েন্টিতে ২০.৮০ গড়ে করেছিলেন ১০৪ রান, সর্বোচ্চ ৪৭। দ্বিতীয়বারের মতো খেলতে যাওয়ার আগে অবশ্য কিছু বলতে চাইলেন না তামিম, ‘যেহেতু এসেক্স আনুষ্ঠানিকভাবে (তাঁর ব্যাপারে) এখনো কিছু জানায়নি, এ নিয়ে কিছু বলতে চাচ্ছি না।’তবে, তামিম জানিয়েছেন, পুরো মৌসুম খেলা হবে না তাঁর। বাংলাদেশ কোচ চন্ডিকা হাথুরুসিংহের কাছে যে ছুটি পেয়েছেন, তাতে কাউন্টি দলটির হয়ে খেলতে পারবেন সর্বোচ্চ আট-নয়টি ম্যাচ। আগস্টে ঘরের মাঠে অস্ট্রেলিয়ার বিপক্ষে টেস্ট সিরিজের প্রস্তুতি নিতে এ মাসের শেষ দিকেই হয়তো চলে আসবেন তিনি।ন্যাটওয়েস্ট টি-টোয়েন্টি ব্লাস্টে তামিমের অভিযানের আনুষ্ঠানিক শুরু কবে, সেটি নিশ্চিত না হওয়া গেলেও তাঁর দল এসেক্সের ম্যাচ শুরু কালই। প্রথম ম্যাচে তাদের প্রতিপক্ষ সারে।
 
