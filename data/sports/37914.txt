
‘তোর মতো বন্ধু থাকলে শত্রুর আবার কী দরকার!’ লি জিয়ানবিনকে কথাটা শিয়ং ফেই বলেছেন কি না জানার উপায় নেই। মাঠে যে কাণ্ড করেছেন, তাতে সতীর্থ লিকে উদ্দেশ করে এমন শ্লেষাত্মক মন্তব্য ছুড়তেই পারেন শিয়ং। চীনা সুপার লিগে দুজনই খেলছিলেন সাংহাই শেনহুয়ার হয়ে। প্রথমার্ধের শেষ দিকে সাংহাইয়ের অর্ধে উড়ে আসে বল। বল ক্লিয়ার করতে এগিয়ে আসেন দুজনই। হেড করতে গিয়েছিলেন শিয়ং। তবে বলের পেছনে থাকা লির বোধ হয় ইচ্ছে হলো ক্যারিশমা দেখানোর। দুম করে বাইসাইকেল কিক করে বসলেন এই ডিফেন্ডার। আর সেই কিকেই তাঁর সতীর্থ ‘কিকড আউট’! বুট সজোরে আঘাত করল। শিয়ংয়ের মাথায় গজাল শিং! আঘাত এতটাই জোরালো, জ্ঞানই হারিয়ে ফেললেন। মাঠ ছাড়লেন স্ট্রেচারে করে। সমর্থকদের স্বস্তি, প্রাথমিক চিকিৎসার পর সেরে উঠেছেন শিয়ং। দলও জিতেছে ৩-০ গোলে। গোলডটকম।
