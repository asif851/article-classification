
লা লিগায় আবারও পয়েন্ট খোয়াল রিয়াল মাদ্রিদ। আজ রাতে ওসাসুনার সঙ্গে ২-২ গোলে ড্র করেছেন ক্রিস্টিয়ানো রোনালদোরা। রিয়ালের হতাশার রাতে সহজ জয় পেয়েছে বার্সেলোনা। নেইমার-জাদুতে ভিয়ারিয়ালকে ২-১ গোলে হারায় স্প্যানিশ চ্যাম্পিয়নরা।আজকের আগ পর্যন্ত বার্সেলোনার সঙ্গে রিয়ালের ব্যবধান ছিল ৩ পয়েন্ট। সেটা এখন বেড়ে দাঁড়িয়েছে ৫ পয়েন্টে। লিগের শীর্ষে থাকা বার্সার ১৬ ম্যাচ শেষে অর্জন ৪৩ পয়েন্ট। তৃতীয় স্থানে থাকা রিয়ালের সমানসংখ্যক ম্যাচে অর্জন ৩৮ পয়েন্ট। এক ম্যাচ খেলে ৪০ পয়েন্ট নিয়ে দ্বিতীয় স্থানে আছে অ্যাটলেটিকো মাদ্রিদ।রিয়াল-ওসাসুনা: ওসাসুনার বিপক্ষে ০-২ গোলে পিছিয়ে পড়েছিল রিয়াল। এর পরও যে ম্যাচ থেকে একটি পয়েন্ট এসেছে, এতেই স্বস্তি পেতে পারেন রোনালদোরা। ১৬ মিনিট যেতে না যেতেই রিয়ালের জালে বল জড়িয়ে দেন ওরিওল রিয়েরা। ৩৯ মিনিটে স্কোরলাইন ২-০ করে ফেলেন ওসাসুনা ফরোয়ার্ড। প্রথমার্ধের শেষ মিনিটেই অবশ্য একটি গোল শোধ করেন রিয়ালের অ্যাটাকিং মিডফিল্ডার ইসকো। দ্বিতীয়ার্ধে গোলের দেখা মিলছিল না কিছুতেই। মনে হচ্ছিল, হারের তিক্ত স্বাদ পেতে চলেছে রিয়াল। সেটা হয়নি পেপের কল্যাণে। ৮০ মিনিটে তাঁর করা গোলেই হার এড়ায় রিয়াল।বার্সেলোনা-ভিয়ারিয়াল: ম্যাচের শুরু থেকে আক্রমণাত্মক ছিল বার্সেলোনা। পারফরম্যান্সের তুলনায় সাফল্য অবশ্য কমই এসেছে। ৩০ মিনিটে নেইমারের গোলে এগিয়ে যায় বার্সা। গোলটি আসে পেনাল্টি থেকে। ডি বক্সের ভেতরে ভিয়ারিয়ালের খেলোয়াড় মারিওর হাতে বল লেগেছিল। সঙ্গে সঙ্গে পেনাল্টির সিদ্ধান্ত দেন রেফারি। সুযোগটা কাজে লাগাতে বিন্দুমাত্র ভুল করেননি ব্রাজিলীয় ফরোয়ার্ড। ১-০ গোলে এগিয়ে থেকেই প্রথমার্ধ শেষ করে বার্সা। দ্বিতীয়ার্ধে বার্সা গুছিয়ে উঠার আগেই (৪৮ মিনিটে) একটি গোল শোধ করেন মাতেও মুসাচ্চিও। আবারও এগিয়ে যাওয়ার জন্য মরিয়া হয়ে খেলতে থাকে নেইমার। দ্রুত বেশ কটি ভালো সুযোগও এসেছিল, কিন্তু ফিনিশিংটা ভালো হচ্ছিল না। বহু আকাঙ্ক্ষিত গোলটি জেরার্ডো মার্টিনোর দল পেয়ে যায় ৬৮ মিনিটে গিয়ে, সেটা নেইমারের নৈপুণ্যেই। ওই গোলটাই শেষ পর্যন্ত বার্সার জয়সূচক গোল হয়ে থাকে।
