
প্রথম ম্যাচটি বৃষ্টির কারণে পণ্ড হয়ে গিয়েছিল। কাল পোর্ট অব স্পেনের কুইন্স পার্ক ওভালেও বৃষ্টি চোখ রাঙিয়েছিল। বৃষ্টির কারণে দুই ঘণ্টা দেরিতে শুরু হওয়া ৪৩ ওভারের এই ম্যাচটিতে বেশ দাপট দেখিয়েই ১০৫ রানের জয় তুলে নিয়েছে ওয়েস্ট ইন্ডিজের বিপক্ষে। এটি ক্যারিবীয়দের বিপক্ষে ভারতের তৃতীয় বৃহত্তম জয়।টসে হেরে প্রথমে ব্যাট করতে নেমে বড় সংগ্রহই গড়ে ভারত। ৪৩ ওভারে ৫ উইকেটে ৩১০—বড় সংগ্রহই তো! এটি সম্ভব হয় অজিঙ্কা রাহানের অনবদ্য এক সেঞ্চুরিতে। ওপেনিংয়ে নেমে ১০ চার ও ২ ছয়ে ১০৪ বলে ১০৩ করেন রাহানে। তাঁর ওপেনিং সঙ্গী শিখর ধাওয়ান করেন ৫৯ বলে ৬৩। তিন নম্বরে নেমে অধিনায়ক বিরাট কোহলিও কম যাননি। সেঞ্চুরি থেকে মাত্র ১৩ রান দূরে আউট হন তিনি। ৬৬ বলে সাজানো কোহলির এই ইনিংসে চার ও ছয় ছিল ৪টি করে।ওয়েস্ট ইন্ডিজের পক্ষে আলজারি জোসেফ ২ উইকেট নিয়েছেন। ১টি করে উইকেট নিয়েছেন অধিনায়ক জেসন হোল্ডার, অ্যাশলি নার্স ও মিগুয়েল কামিন্স। নিজের নবম ওভারে এসে বিপজ্জনক ফুলটসের কারণে বোলিং থেকে নিষিদ্ধ হন হোল্ডার।জবাবে ব্যাট করতে নেমে ২০৫ রানের বেশি করতে পারেনি ওয়েস্ট ইন্ডিজ। ‘চায়নাম্যান’ কুলদীপ যাদবের বোলিংটা পড়তেই পারেননি ক্যারিবীয় ব্যাটসম্যানরা। ৫০ রানে ৩ উইকেট নিয়েছেন এই তরুণ। দারুণ বল করেছেন ভুবনেশ্বর কুমার। ৫ ওভারে মাত্র ৯ রান দিয়ে ভুবনেশ্বর তুলে নেন ২ উইকেট। রবিচন্দ্রন অশ্বিন পেয়েছেন ১ উইকেট। ওয়েস্ট ইন্ডিজের পক্ষে শাই হোপ ৮১ রানে করে লড়াইটা মোটামুটি করেছেন। রোস্টন চেজ করেন ৩৩ রান। এ ছাড়া হোল্ডার করেন ২৯ রান।চ্যাম্পিয়নস ট্রফিতে দলে থাকলেও মাঠে নামতে পারেননি। ওয়েস্ট ইন্ডিজ সফরে সেই খিদেটা মেটানোর ঘোষণাই দিয়েছেন রাহানে। পোর্ট অব স্পেনে দারুণ সেঞ্চুরি করে চ্যাম্পিয়নস ট্রফির আক্ষেপটাই করেছেন তিনি, ‘চ্যাম্পিয়নস ট্রফিতে সুযোগ পাইনি। ওয়েস্ট ইন্ডিজে রানের জন্য ক্ষুধার্ত আমি। আমি এখানে যেকোনো মূল্যে ভালো করতে চাই।’ওপেনিংয়ে ধাওয়ানের সঙ্গে যুগলবন্দীটা দারুণ উপভোগ করছেন বলেই জানিয়েছেন তিনি, ‘আমি সত্যিই শিখরের সঙ্গে ওপেনিংয়ে নামাটা উপভোগ করছি। ওর সবচেয়ে বড় গুণ হচ্ছে, সে অন্যের জন্য কাজটা সহজ করে দেয়।’ সূত্র: এএফপি
 
