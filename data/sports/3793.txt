
ইতালিয়ান সিরি ‘আ’র খেলায় গত রাতে হেরে যেতে বসেছিল এসি মিলান। তবে শেষ মুহূর্তের জোড়া গোলে তুরিনোর বিপক্ষে ২-২ গোলের স্বস্তির ড্র নিয়ে মাঠ ছাড়ে মিলান।ম্যাচের সবটুকু আলো ছিল কাকার ওপর। ব্রাজিলীয় এই অ্যাটাকিং মিডফিল্ডার চার বছর রিয়াল মাদ্রিদে কাটিয়ে ফিরে এসেছেন পুরোনো ক্লাব মিলানে, পরেছেন অধিনায়কের আর্মব্যান্ড—সবার নজর তাঁর ওপর থাকাটাই ছিল স্বাভাবিক। কাকা অবশ্য নিজেকে মেলে ধরতে পারেননি। ভাগ্যিস, ভাগ্য সহায় ছিল। না হলে তাঁর প্রত্যাবর্তনের স্মৃতিটা হতো তিক্ত হারের স্বাদ দিয়ে।ম্যাচের প্রথমার্ধে কোনো গোল হয়নি। তবে দ্বিতীয়ার্ধের খেলা শুরু হতে না হতেই তুরিনোকে এগিয়ে দেন ডি অ্যামব্রোসিও, অ্যালিসিও সারসির সহায়তায়। এই সারসিই ৭১ মিনিটে স্কোরলাইন ২-০ করে ফেলেন। মনে হচ্ছিল, নিজেদের তৃতীয় ম্যাচে দ্বিতীয় হারের মুখোমুখি হতে চলেছে মিলান। সেটা হয়নি শেষ মুহূর্তের নাটকীয়তায়। ৮৮ মিনিটে গোল করে ব্যবধান কমান আলী মুনতারি। সমতায় ফেরার শেষ সুযোগটা আসে ম্যাচের যোগ করা সময়ের ষষ্ঠ মিনিটে। পেনাল্টি পেয়ে যায় মিলান। সুযোগটা কাজে লাগাতে একদম ভুল করেননি মারিও বালোতেল্লি। যেখানে হেরে যাওয়ার কথা ছিল, সেখানে ড্র। ব্যাপারটিকে তাঁদের জন্য স্বস্তিরই বলা চলে।পয়েন্ট তালিকায় এখন পর্যন্ত মিলানের অবস্থান ষষ্ঠ। ৩ ম্যাচে দলটির অর্জন ৪ পয়েন্ট। সমানসংখ্যক ম্যাচে ৯ পয়েন্ট নিয়ে তালিকার শীর্ষে নাপোলি। ইন্টারন্যাজিওনাল ও জুভেন্টাসের অর্জন ৭ পয়েন্ট। দুই ম্যাচের দুটিতেই জেতা এএস রোমা ও ফিওরেন্তিনার অর্জন ৬ পয়েন্ট করে। সূত্র: ফক্সস্পোর্টস।
