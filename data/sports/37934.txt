

আগেই গুঞ্জন উঠেছিল। আসছে ডিসেম্বরে শ্রীলঙ্কার বিপক্ষে একটি টেস্ট ও সীমিত ওভারের সিরিজে ‘ব্যক্তিগত কারণে’ ছুটি চেয়েছেন ভারতীয় জাতীয় ক্রিকেট দলের অধিনায়ক বিরাট কোহলি। কী এমন ব্যক্তিগত কারণ যে কোহলির মতো দল-অন্তঃপ্রাণ খেলোয়াড়ও ছুটি চাইলেন? দ্য নিউ ইন্ডিয়ান এক্সপ্রেসের খবর অনুযায়ী বলিউড অভিনেত্রী আনুশকা শর্মাকে বিয়ে করতে চলেছেন কোহলি। ডিসেম্বরে অনুষ্ঠেয় এই বিয়ের জন্যই কোহলি ছুটি চেয়েছেন বলে দাবি করেছে ভারতীয় সংবাদমাধ্যমটি।
এই তারকা জুটির প্রেমের সম্পর্ক প্রায় দুই বছরের। দুজন একই সঙ্গে বিভিন্ন অনুষ্ঠানে হাজির হয়েছেন। ২০১৩ সালে ভারতীয় ক্রিকেট দলের ইংল্যান্ড সফরেও দলের সঙ্গী ছিলেন আনুশকা। পত্রপত্রিকায় এ নিয়ে আলোচনার ঝড় উঠেছিল। সম্প্রতি একটি পোশাক কোম্পানির টিভি বিজ্ঞাপনে দুজনকে একসঙ্গে দেখা গিয়েছে। সেখানে বর-কনের মতো তাঁরা দুজনও পরস্পর পরস্পরকে প্রতিশ্রুতি দিয়েছেন। তবে আর অভিনয় করে নয়, খবরটি সঠিক হলে, সত্যিকারের ছাঁদনাতলাতেই বসতে চলেছেন দুজনে!
এই খবরে সবচেয়ে খুশি হতে পারে শ্রীলঙ্কা ক্রিকেট দলও! আনুশকা যদি আসলেই ভারতীয় ক্রিকেটের ‌‌‘ফার্স্ট লেডি’তে পরিণত হন, আসন্ন শ্রীলঙ্কা সিরিজে কোহলি খেলবেন না। গতকালই পাকিস্তানের বিপক্ষে ৫-০-তে ধোলাই খাওয়া লঙ্কানদের জন্য এর চেয়ে ভালো খবর আর কী হবে? ভারতীয় ক্রিকেট বোর্ডের পক্ষ থেকে অবশ্য জানানো হয়েছে, ঠাসা সূচির কারণে খেলোয়াড়দের ঘুরিয়ে ফিরিয়ে খেলাতেই কোহলিকে বিশ্রাম দেওয়া। শ্রীলঙ্কা সিরিজের পর পরই তারা দক্ষিণ আফ্রিকা সফর করতে। যেখানে ভারত ৬ বার সফর করে কখনোই সিরিজ জেতেনি। এবারই সেরা সুযোগ মনে করছে দলটি। এ কারণে পূর্ণ শক্তির কোহলিকে তাদের চাই। ছুটির কারণ এটাই।কোহলি বা আনুশকার পক্ষ থেকে খবরটির সত্যি-মিথ্যা কিছু নিশ্চিত করা হয়নি। সূত্র: দ্য নিউ ইন্ডিয়ান এক্সপ্রেস, ক্রিকইনফো।
