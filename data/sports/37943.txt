
উইলিয়াম পোর্টারফিল্ডের কথাটা মনে আছে? ২০১৯ বিশ্বকাপ নিয়ে আইরিশ ক্রিকেটারের প্রশ্ন, মাত্র দশ দল মিলে যে টুর্নামেন্ট খেলে, সেটার নাম ‘বিশ্ব’কাপ হয় কী করে! ১১ তম বিশ্বকাপ তখনো শেষ হয়নি। তার আগেই পরবর্তী বিশ্বকাপ নিয়ে প্রশ্ন ওঠার কারণ আছে। ২০১৯ বিশ্বকাপে যে মাত্র দশটি দল খেলানোর অদ্ভুত সিদ্ধান্ত নিয়েছে আইসিসি। ফলে পরবর্তী বিশ্বকাপে কোনো সহযোগী দলের থাকার সম্ভাবনা প্রায় শূন্য। থাকলেও বাদ পড়বে টেস্ট খেলুড়ে কোনো দল।আইসিসির এমন সিদ্ধান্তের সমালোচকদের কাতারে সব সময় এগিয়ে ছিলেন শচীন টেন্ডুলকার। যুক্তরাষ্ট্রে অল স্টারস টি-টোয়েন্টি টুর্নামেন্ট খেলতে গিয়ে আবারও সবাইকে সেটি মনে করিয়ে দিলেন এই কিংবদন্তি, ‘অনেকেরই মত হচ্ছে বিশ্বকাপে কম দলের খেলা উচিত। কিন্তু এতে কোনো সমাধান আসবে না। কারণ ক্রিকেটকে বৈশ্বিক রূপ দিতে চাইছেন আপনি, অথচ বিশ্বকাপে খেলাচ্ছেন মাত্র ৮-১২টি দল। তাতেই সন্তুষ্ট থাকলে চলবে না, সংখ্যাটি আরও বাড়াতে হবে। সেই ১৯৭৫ সালে প্রথম বিশ্বকাপ হওয়ার পর থেকে এখনো পর্যন্ত মাত্র ৯-১২টি দলই বিশ্বকাপ খেলে চলেছে। আমরা এখনই যদি এ নিয়ে ব্যবস্থা না নেই তবে ক্রিকেটকে বিশ্বে ছড়িয়ে দেওয়া অসম্ভব। বিশ্বের নানা প্রান্তেই খেলাটির প্রতি মানুষের আগ্রহ আছে। তাঁদের এই উৎসাহকে কাজে লাগানো উচিত আমাদের।’খেলার জগতে জনপ্রিয়তায় সবচেয়ে এগিয়ে ফুটবল। দুই শর বেশি দেশ কেবল বিশ্বকাপ বাছাই পর্বেই অংশ নেয়। বিশ্বকাপের মূল পর্বে জায়গা পায় ৩২টি দল, তাতে সব মহাদেশের অংশগ্রহণ থাকে। ফুটবলের বিশ্বায়নের পাশে ক্রিকেট ম্রিয়মাণ। আইসিসির সদস্য সংখ্যা সব মিলিয়ে কোনোমতে পঞ্চাশ পেরিয়েছে। অথচ এই খেলাটিরও বয়স নেহাত কম নয়।
আইসিসি মুখে খেলাটি ছড়িয়ে দেওয়ার কথা বলছে। কিন্তু বিশ্বকাপের মতো বড় আসরে ‘অগুরুত্বপূর্ণ’ ম্যাচ কমাতে চায়। আয়ারল্যান্ড-আফগানিস্তানের ম্যাচ যে ‘বিক্রি’ হয় না। কিন্তু খেলায় ‘বিক্রি’ আর ‘ডলার’ই কি সব? ২০০৭ বিশ্বকাপে দল ছিল ১৬ টি, ২০১১ ও ২০১৫তে অংশ নিয়েছে ১৪টি করে দল। পরেরবার ১০ টি। প্রতিবার দল বাড়ানোর বদলে কমছে! আইসিসির এ যেন উল্টো যাত্রা! সূত্র: পিটিআই।
