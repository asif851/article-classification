
ব্যাটিং প্রস্তুতিটা ভালোই হলো দক্ষিণ আফ্রিকার। আইসিসি চ্যাম্পিয়নস ট্রফির আগে হল্যান্ডের বিপক্ষে কাল ৩ উইকেটে ৩৪১ রান করেছে টেস্ট-শ্রেষ্ঠ দলটি। আমস্টিলভিনে এরপর হল্যান্ডকে ২৫৭ রানে আটকে রেখে ৮৪ রানে জিতেছে সফরকারীরা। ৯৮ রানে রানআউট হয়েছেন ডাচ ওপেনার এরিক সোয়ারচিনস্কি। ৪ উইকেট নিয়েছেন বাঁহাতি স্পিনার রবিন পিটারসন।
দক্ষিণ আফ্রিকার হয়ে ১৫০ রান করে অপরাজিত থেকে যান জেপি ডুমিনি। ৬২ রানে অপরাজিত ছিলেন ফ্যাফ ডু প্লেসিস, ৮২ রান করেছেন কলিন ইনগ্রাম। ইনিংসের শুরুতে অবশ্য অস্বস্তিই ঘিরে ছিল প্রোটিয়াদের। ৩৮ রানে ২ উইকেট হারানো দলটিকে রানের পাহাড়ে তোলে দুটি ১৫০ রানের জুটি। তৃতীয় উইকেটে ইনগ্রামের সঙ্গে ১৫১ ও চতুর্থ উইকেটে ডু প্লেসিসের সঙ্গে ১৫২ রান যোগ করেন ডুমিনি। এক ইনিংসে দুটি ১৫০ রানের জুটি এই নিয়ে দ্বিতীয়বার দেখল ওয়ানডে ক্রিকেট। এর আগে ২০০৯ সালে রাজকোটে শ্রীলঙ্কার বিপক্ষে ভারতের দুটি দেড় শ ছাড়ানো জুটি ছিল। কাল শেষ ১০ ওভারে ১৪৪ ও ৫ ওভারে ৯৯ রান তুলেছে দক্ষিণ আফ্রিকা। ক্রিকইনফো।
