
ভাবুন তো একবার, টিভিতে চলছে এল ক্লাসিকো কিন্তু মাঠে মেসি-রোনালদোর কেউই নেই। বিশ্বসেরা দুই খেলোয়াড়ই বিদায় বলে দিয়েছেন ইউরোপিয়ান ফুটবলকে, আলো ছড়াচ্ছেন চায়নিজ সুপার লিগে! সমর্থকদের ভাগ্য ভালো, এমন কিছু দেখতে হচ্ছে না! বছরে ১০ কোটি ইউরো আয়ের লোভনীয় প্রস্তাবকেও অবলীলায় ফিরিয়ে দিয়েছেন এ দুজন।রোনালদোর এজেন্ট হোর্হে মেন্ডেস জানিয়েছেন এ খবর। নাম প্রকাশ না করা এক চীনা ক্লাব নাকি অবিশ্বাস্য এই প্রস্তাব নিয়ে এসেছিল রিয়াল মাদ্রিদের কাছে। ‘চীনের একটি ক্লাব রিয়াল মাদ্রিদকে ৩০০ মিলিয়ন ও রোনালদোকে বছরে ১০০ মিলিয়ন ইউরো প্রস্তাব করেছিল’—মেন্ডেসের এ কথার গুরুত্ব বোঝাতে দুটি তথ্য দেওয়া যাক। এ মৌসুমেই পল পগবাকে দলে টানতে ট্রান্সফার ফির বিশ্ব রেকর্ড গড়েছে ম্যানচেস্টার ইউনাইটেড, ওটা ছিল ১০৫ মিলিয়ন ইউরোর। আর রিয়াল মাদ্রিদে রোনালদোর বার্ষিক বেতনই ২৩ মিলিয়ন ইউরোর কাছাকাছি।সেই রোনালদোকে ১০০ মিলিয়ন ইউরোর প্রলোভন! কিন্তু রোনালদো প্রলুব্ধ হননি। কারণটাও বলে দিয়েছেন মেন্ডেজ, ‘অর্থই তো সব নয়। রিয়াল মাদ্রিদ ওর জীবন! ক্রিস্টিয়ানো এখানে খুশি, চীনে যাওয়া ওর জন্য অসম্ভব।’ কদিন আগে চীনের ক্লাব হেবেই চায়না ফরচুনও নাকি লিওনেল মেসিকে বছরে ১০ কোটি ইউরো বেতনের প্রস্তাব দিয়েছিল। মেসি-রোনালদো না বললেও এ দুজনকেই সতীর্থ হিসেবে পাওয়া কার্লোস তেভেজ যাচ্ছেন চীন মাতাতে। এই আর্জেন্টাইনকে বছরে নাকি ৩৮ থেকে ৪২ মিলিয়ন ইউরো বেতন দেবে সাংহাই শেনহুয়া! সে ক্ষেত্রে রোনালদো-মেসিদের টপকে বিশ্বের সবচেয়ে বেতনভোগী ফুটবলার তো এখন তেভেজই।
