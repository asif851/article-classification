
দুটো ম্যাচ খেলেছেন। ব্যাট হাতে একটিতে ৩৩, অন্যটিতে ৮। বল হাতে মাত্র একটি উইকেট—বিশ্বসেরা অলরাউন্ডার সাকিব আল হাসানের পাশে এ পরিসংখ্যান বড্ড বেমানান। তবে অধিনায়ক হিসেবে তাঁকে ব্যর্থ বলা যাবে না। সাকিবের দল প্রাইম ব্যাংক তিন ম্যাচের দুটিতে জিতে রয়েছে পয়েন্ট টেবিলের শীর্ষে । আজ সিলেটে  বিজয় দিবস টি-টোয়েন্টি চ্যালেঞ্জ কাপে মুশফিকুর রহিমের আবাহনীকে তাঁরা হারাল ৪ উইকেটে।দুর্দান্ত ফর্মে আছেন মুশফিক। গত ম্যাচে ৫৯ করার পর আজও পেয়েছেন ফিফটির দেখা। ৩৩ বলে করেছেন ৫০। তবে মুশফিক যাঁর হাতে ক্যাচ দিয়ে ফিরেছেন, সেই সাব্বির রুম্মান ব্যাটিংয়ের দ্যুতিতে ফিকে করে দিয়েছেন জাতীয় দলের দুই বড় তারকা সাকিব আর মুশফিককেও। গত ম্যাচে ৫০ করা রুম্মান আজ ৫০ বলে অপরাজিত ৮৪ রানের ইনিংস খেলে দলকে জিতিয়ে মাঠ ছেড়েছেন। তাঁর ব্যাটে ভর করেই আবাহনীর বেঁধে দেওয়া ১৭২ রানের লক্ষ্য তাড়া করে ৪ উইকেটে জিতেছে প্রাইম ব্যাংক। টানা দ্বিতীয় ম্যাচে ম্যাচসেরা হয়েছেন ২২ বছর বয়সী এই তরুণ ব্যাটসম্যান।টসে জিতে ফিল্ডিং করার সিদ্ধান্ত নেন প্রাইম ব্যাংক অধিনায়ক। মাত্র ২৯ রানের মাথায় ‘নেই’ হয়ে যায় আবাহনীর উদ্বোধনী জুটি। মোটে ১ রান করে তাইজুলের বলে বোল্ড আফতাব আর এনামুলের হাতে ক্যাচ বানিয়ে মেহেদি মারুফকে (১৫) ফেরান রুবেল হোসেন। সৌম্য সরকার ও মুশফিকের ৫৮ রানের জুটিতে ঘুরে দাঁড়ায় আবাহনী।বিপজ্জনক হয়ে ওঠার আগেই সৌম্যর লাগাম টেনে ধরেন সাকিব। ২৭ বলে ৩১ করে সৌম্য ফিরলেও মুশফিক লড়েন বুক চিতিয়ে। তুলে নেন টুর্নামেন্টের টানা দ্বিতীয় অর্ধশতক। অথচ এ টুর্নামেন্টে মুশফিকের শুরু হয়েছিল শূন্য দিয়ে! মুশফিকের মূল্যবান উইকেটটিও পান রুবেল।
শেষ দিকে মাহমুদল্লাহ রিয়াদ (১৮), জিয়াউর রহমান (২৮), নাজমুল মিলনের (১৩) ক্যামিও ইনিংসগুলো বেশ বড়ই সংগ্রহ এনে দেয় আবহানীকে। ২০ ওভারে আবাহনী ৭ উইকেটে তোলে ১৭১। প্রাইম ব্যাংকের সবচেয়ে সফল বোলার রুবেল। জাতীয় দলের এই পেসারের ঝুলিতে পড়ে ৩ উইকেট। এ ছাড়া তাইজুল ২, সাকিব ও শাহাদাত পান ১টি করে উইকেট।
১৭২ রানের লক্ষ্য নিয়ে শুরুটা মোটেও ভালো হয়নি প্রাইম ব্যাংকের। ১৭ রানের মাথায় শুভাশিসের শিকার হয়ে সাজঘরে ফেরেন অলক কাপালি। ওদিকে বড় ইনিংসের স্বপ্ন দেখিয়ে মুহূর্তেই নিভে যান এনামুল। ১৯ বলে ২২ রান করে ফরহাদ রেজার বলে সৌম্যর হাতে ক্যাচ দিয়ে উইকেট ছাড়েন তিনি।
এরপর মঞ্চে আবির্ভাব টুর্নামেন্টের সবচেয়ে সফল ব্যাটসম্যান সাব্বির রুম্মানের। আবাহনী বোলারদের কড়া শাসনে তুলে নেন টানা দ্বিতীয় অর্ধশতক। রীতিমতো চার ও ছয়ের পসরা সাজিয়েছেন ৫০ বলে ৮৪ রানের ইনিংসটিতে। চার হাঁকিয়েছেন ছয়টি, ছক্কা চারটি!
তিন ম্যাচ খেলে সাব্বিরের সংগ্রহ ১৩৪, যা এখনো পর্যন্ত টুর্নামেন্টে সর্বোচ্চ। অথচ তাঁর টুর্নামেন্ট শুরু হয়েছিল মুশফিকের মতো, শূন্য দিয়ে! আসলে এদিন সাব্বির একাই জিতিয়েছেন প্রাইম ব্যাংককে। গত ম্যাচে ৩৩ করা সাকিব আজ ৮ রান করে বোল্ড হয়েছেন মাহমুদউল্লাহর বলে। সৈকত আলী (৫), মেহেরাব জুনিয়র (১৬), লিটন কুমার (১২) ও সোহাগ গাজীর অপরাজিত ১৪—বাকি ব্যাটসম্যানরা সেভাবে জ্বলে উঠতে না পারলেও একপাশে রুম্মান ছিলেন অবিচল। ৩ বল বাকি থাকতে, ৬ উইকেট হারিয়ে জয়ের তীরে পৌঁছে যায় প্রাইম ব্যাংক।
আবাহনীর পক্ষে একটি করে উইকেট নেন শুভাশিষ, ফরহাদ রেজা, শুভ, মাহমুদাল্লাহ ও জিয়াউর রহমান।
দিনের অন্য ম্যাচে মুখোমুখি হয়েছে ইউসিবি-বিসিবি একাদশ বনাম মোহামেডান। প্রথমে ব্যাট করতে নামা ইউসিবি-বিসিবি একাদশ ২০ ওভারে ৯ উইকেটে করেছে ১২৯ রান। সর্বোচ্চ ৪৩ রান করেছেন রনি তালুকদার। ৩৪ রান করে আউট হয়েছেন তামিম ইকবাল। ২২ রানে ৪ উইকেট নিয়েছেন দেওয়ান সাব্বির।
জবাবে মুমিনুল হকের অপরাজিত ৫০ এবং তৈয়বুর পারভেজের অপরাজিত ৩০ রানের সৌজন্যে ৭ উইকেটের বড় জয় পেয়েছে মোহামেডান।
