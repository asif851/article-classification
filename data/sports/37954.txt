
ব্রাজিল বিশ্বকাপের খেলা দেখতে আগ্রহী আপনি? দেশে বসেই পেতে পারেন আগামী বিশ্বকাপ ফুটবল খেলার টিকিট। বাংলাদেশ ফুটবল ফেডারেশন এই সুযোগ করে দিয়েছে এবার। আগামী ২ ফেব্রুয়ারির মধ্যে আগ্রহীদের ফুটবল ফেডারেশনে যোগাযোগ করতে বলা হয়েছে। এ জন্য একজন দর্শককে ন্যূনতম ছয় মাস মেয়াদি পাসপোর্ট, জাতীয় পরিচয়পত্র ও টিকিটের মূল্য বাফুফের হিসাব শাখায় জমা দিতে হবে। বিক্রীত টিকিট কোনোভাবেই হস্তান্তর করা যাবে না। উদ্বোধনী ম্যাচের এক নম্বর ক্যাটাগরির টিকিটের জন্য গুনতে হবে ৫৪৫ ডলার। দুই ও তিন নম্বর ক্যাটাগরির জন্য দাম পড়বে ৩৬৫ ও ২৪৫ ডলার করে। নকআউট পর্বের খেলাগুলোর জন্য তৃতীয় ক্যাটাগরির টিকিট যথাক্রমে ২৪৫, ১৮৫, ১২৫ ও ১০০ ডলারে কেনা যাবে। কোয়ার্টার ফাইনালের টিকিটের দাম পড়বে ৩৬৫, ২৪৫, ১৮৫ ডলার। স্থান নির্ধারণী ম্যাচের টিকিটের দামও কোয়ার্টার ফাইনালের মতোই ধরা হয়েছে।
