
বেশ ভালো সময় যাচ্ছে ক্রিস গেইলের। কদিন আগেই মানহানির মামলায় জিতে গেছেন একটি সংবাদমাধ্যমের বিপক্ষে। এ উপলক্ষে বেশ অর্থপ্রাপ্তিও হবে তাঁর। তবে এতেই সন্তুষ্ট হচ্ছেন না উইন্ডিজ ওপেনার। মামলাসংক্রান্ত ভেতরের সব তথ্য নিয়ে একটা সাক্ষাৎকার দিতে চান এবার। এক ঘণ্টার সাক্ষাৎকারের জন্য পত্রিকাগুলোর কাছে তাঁর চাওয়া খুব বেশি নয়, মাত্র তিন লাখ ডলার!
২০১৫ বিশ্বকাপে এক ম্যাসাজ থেরাপিস্টের সঙ্গে অশোভন আচরণ করেছিলেন গেইল, এমন এক খবর প্রকাশ করেছিল ফেয়ারফ্যাক্স। এতে ক্ষুব্ধ হয়ে মামলা করে বিজয়ীও হয়েছেন গেইল। এখন তাঁর দাবি, এ মামলা নিয়ে তাঁর সঙ্গে যা হয়েছে, সেটা নিয়ে চলচ্চিত্রও বানানো সম্ভব। টুইটারে জানিয়েছেন, ‘আকর্ষণীয় একটি গল্প বলার আছে আমার। এটা ৬০ মিনিটের একটি সাক্ষাৎকার হতে পারে অথবা আমার পরবর্তী বইয়ের জন্য সবাইকে অপেক্ষা করতে হবে।’ সাক্ষাৎকারের চুম্বক অংশ কী হবে, সেটাও বলে দিয়েছেন গেইল, ‘কোর্টে কী হয়েছিল সেটা বলা হবে। বলা হবে অস্ট্রেলিয়ায় পর্দার আড়ালে কী হচ্ছিল, কীভাবে তারা আমাকে আজীবন নিষিদ্ধ করারা চেষ্টা চালিয়েছে। কীভাবে তারা আমাকে বলির পাঁঠা বানাতে চেয়েছিল, সবই বলব। বিশ্বাস করো, সব শোনার পর একটা সিনেমা মনে হবে। কিছু বাদ রাখব না। ৩০০ লাখ ডলার দিয়ে নিলামের শুরু করলাম।’ এরপরই জানিয়ে দিয়েছেন এ গল্প জানতে হলে জ্যামাইকাতে যেতে হবে সাংবাদিকদের। নিলামে কেউ অংশ নিয়েছেন কি না, সেটা অবশ্য জানা যায়নি এখনো।
