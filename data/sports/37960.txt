
মাত্র পাঁচদিন আগে ফতুল্লায় ব্রাদার্স ইউনিয়নের বিপক্ষে ৪৯ রানে অপরাজিত ছিলেন মাহমুদউল্লাহ। আজ একই মাঠে শেখ জামাল ধানমন্ডি ক্লাবের বিপক্ষ ৬২ রান করার পর আফসোস হতেই পারে জাতীয় দলের এই ক্রিকেটারের। মাঝে ব্রাদার্সের বিপক্ষে ফিফটি পেলেই যে টানা প্রিমিয়ার লিগের টানা চার ম্যাচে ফিফটি পেয়ে যেতেন। আবাহনীর মাহমুদউল্লাহ লিগের প্রথম দুই ম্যাচে পারটেক্স আর খেলাঘরের বিপক্ষেও ফিফটি করেছিলেন।
শেখ জামালের বিপক্ষে আজ ফতুল্লায় আগে ব্যাট করা আবাহনী অলআউট হয়েছে ২৬৯ রানে। মাহমুদউল্লাহর ৬২ ছাড়াও ওপেনার লিটন দাস করেছেন ৬২ রান। শেষ দিকে শুভাগত হোম চৌধুরীর ৩২, মোহাম্মদ সাইফউদ্দিনের ২৬ আর সানজামুল ইসলামের ১৪ রানে মোটামুটি চ্যালেঞ্জিং স্কোর দাঁড় করিয়েছে আবাহনী।মাহমুদউল্লাহর ৬৬ বলের ইনিংসে বাউন্ডারি দুটি, ছক্কা ৩টি। লিটনের ৬২ রানের ইনিংসটি ৮৩ বলের। চার-ছয়ের হিসাব মাহমুদউল্লাহর ঠিক উল্টোটা। চার ৩টি, ছয় ২টি।শেখ জামালের লেগ স্পিনার তানভীর হায়দার দারুণ বল করেছেন। ৪৫ রানে ৪ উইকেট তুলে নেন নিউজিল্যান্ডে একটি ওয়ানডে খেলা তানভীর। ২টি করে উইকেট পেয়েছন পেসার শাহাদাত হোসেন ও বাঁ হাতি স্পিনার আবদুর রাজ্জাক। জিয়াউর রহমান পেয়েছন ১ উইকেট।২৭০ রানের লক্ষ্যে ব্যাট করতে নেমে ভালোই এগোচ্ছে আবাহনীর ‘ধানমন্ডি-প্রতিদ্বন্দ্বী’ শেখ জামাল। ১৪ ওভারে তারা ৭৭ রান তুলেছে ইমরুল কায়েসের উইকেট হারিয়ে। সাইফউদ্দিনের বলে ৮ রানে স্টাম্পিংয়ের শিকার (মোহাম্মদ মিঠুন) ইমরুল। এই মুহূর্ত ভারতীয় ব্যাটসম্যান প্রশান্ত চোপড়া ৩৭ রানে অপরাজিত আছেন। ফজলে রাব্বী করেছেন ৩১।
