
 


আইসিসি ওয়ানডে র‍্যাঙ্কিংয়ে কোহলির রেটিং পয়েন্ট ৯০৯।
গত ২৭ বছর বছরে কোহলি সর্বোচ্চ রেটিং পয়েন্ট পাওয়া ব্যাটসম্যান।


দক্ষিণ আফ্রিকা-ভারত ওয়ানডে সিরিজের শেষ ম্যাচে বিরতি চলাকালে ধারাভাষ্যকক্ষে মাইকেল হোল্ডিংকে ফোন করে স্যার ভিভ রিচার্ডস বলেছিলেন, ‘আমি কখনোই কোহলির মতো এত ভালো ছিলাম না।’ ক্যারিবীয় এই ‘মাস্টার ব্লাস্টার’-এর প্রশংসাই বলে দেয়, ভারতীয় অধিনায়ক এই মুহূর্তে কী দুর্দান্ত ফর্মেই না আছেন! কোহলি কিন্তু তার পুরস্কারও পাচ্ছেন। আইসিসির ওয়ানডে ব্যাটসম্যানদের র‍্যাঙ্কিংয়ে গত ২৭ বছরের মধ্যে কোহলি এখন সর্বোচ্চ রেটিং পয়েন্ট পাওয়া ক্রিকেটার।
মঙ্গলবার আইসিসির হালনাগাদ করা র‍্যাঙ্কিংয়ে ৩৩ রেটিং পয়েন্ট যোগ হয়েছে শীর্ষস্থানীয় কোহলির পাশে। এতে মোট রেটিং পয়েন্ট হলো ৯০৯। অর্থাৎ প্রথম ভারতীয় হিসেবে নয় শ রেটিং পয়েন্ট টপকে যাওয়ার রেকর্ডও এখন কোহলির। এবি ডি ভিলিয়ার্সের পর দ্বিতীয় ক্রিকেটার হিসেবে টেস্ট ও ওয়ানডেতে একই সময়ে ৯০০ রেটিং পয়েন্টও অর্জন করলেন ভারতীয় অধিনায়ক।
ওয়ানডে র‍্যাঙ্কিংয়ে ১৯৯১ সালে ডিন জোন্সের পর সর্বোচ্চ রেটিং পয়েন্ট পাওয়া ক্রিকেটার কোহলি। ২৭ বছর আগে ৯১৮ রেটিং পয়েন্ট অর্জন করেছিলেন অস্ট্রেলিয়ার সাবেক এ মারকুটে ব্যাটসম্যান। ওয়ানডে ইতিহাসে সব মিলিয়ে কোহলির রেটিং পয়েন্ট সপ্তম সর্বোচ্চ—ভিভ রিচার্ডস (৯৩৫ রেটিং পয়েন্ট, ১৯৮৫), জহির আব্বাস (৯৩১ রেটিং পয়েন্ট, ১৯৮৩), গ্রেগ চ্যাপেল (৯২১ রেটিং পয়েন্ট, ১৯৮১), ডেভিড গাওয়ার (৯১৯ রেটিং পয়েন্ট, ১৯৮৩), ডিন জোন্স (৯১৮ রেটিং পয়েন্ট, ১৯৯১), জাভেদ মিয়াঁদাদ (৯১০ রেটিং পয়েন্ট, ১৯৮৭) এবং কোহলি (৯০৯ রেটিং পয়েন্ট, ২০১৮)।
দক্ষিণ আফ্রিকা সফরের আগে ওয়ানডেতে কোহলির রেটিং পয়েন্ট ছিল ৮৬৭। এ সংস্করণে সব মিলিয়ে সেটা ছিল ১৮তম সর্বোচ্চ। গোটা সফরে বিশেষ করে ছয় ম্যাচের ওয়ানডেতে সিরিজে তিন সেঞ্চুরি আর মাত্র তিনবার আউট হয়ে কোহলি বুঝিয়ে দেন, সেরা হওয়ার জন্যই তাঁর জন্ম! তবে সিরিজ যেহেতু এখনো শেষ হয়নি, তাই ভারতের হয়ে আরও একটি রেকর্ড গড়ার সুযোগ রয়েছে কোহলির। সেটা প্রথম ভারতীয় ক্রিকেটার হিসেবে এক সফরে ন্যূনতম ১০০০ রান করার রেকর্ড!
দক্ষিণ আফ্রিকার বিপক্ষে তিন ম্যাচ টেস্ট সিরিজে ২৮৬ রান করেন কোহলি। ৬ ওয়ানডেতে করেছেন ৫৫৮ রান। আর চলতি টি-টোয়েন্টি সিরিজের প্রথম ম্যাচে তাঁর ব্যাট থেকে এসেছে ২৬ রান। অর্থাৎ সব মিলিয়ে চলতি সফরে কোহলির মোট রান দাঁড়াল ৮৭০। রেকর্ডটি গড়তে তাঁর চাই আরও ১৩০ রান। সিরিজে এখনো দুটি টি-টোয়েন্টি বাকি, যার মধ্যে প্রথমটি আজ সেঞ্চুরিয়নে গড়াবে। কোহলির যে সামর্থ্য, তাতে রেকর্ডটা কিন্তু এ দুই ম্যাচেই হয়ে যেতে পারে!
কোহলির সামনে প্রথম ভারতীয় হিসেবে এ রেকর্ড গড়ার হাতছানি থাকলেও ওয়ানডেতে কিন্তু এক সফরে ন্যূনতম ১০০০ রান করার রেকর্ড রয়েছে। ১৯৭৬ সালে ইংল্যান্ড সফরে ১০৪৫ রান করেছিলেন ভিভ রিচার্ডস। আপাতত সেটাই প্রথম, সেটাই শেষ!
