
মাত্র ৭২ বলে শেষ গোটা একটি ক্রিকেট ম্যাচ! নাহ্, আকাশ-পাতাল ভাবার কোনো কারণ নেই। অতীত ইতিহাসে চোখ রাখারও দরকার নেই। পরিসংখ্যানের পৃষ্ঠা উল্টে পাল্টে গলদঘর্ম হওয়ারও দরকার নেই। এমনকি ভাবার দরকার নেই, এটি পাড়ার কোনো গলি ক্রিকেট।
মাত্র দুদিন আগেই ক্রিকেট দুনিয়া সাক্ষী এমন একটি ম্যাচের। ধর্মশালার ছবির মতো সুন্দর মাঠটিতে বৃষ্টি এমনই উপদ্রব হয়ে দেখা দিয়েছিল যে টি-টোয়েন্টি বিশ্বকাপের প্রথম পর্বে হল্যান্ড-আয়ারল্যান্ড ম্যাচটি পরিণত হয়েছিল ৭২ বলে এক লড়াইয়ে। আন্তর্জাতিক ক্রিকেটেই ফল দেখা গেছে এমন ম্যাচে সব কম বল হওয়ার রেকর্ড এটি।বৃষ্টির কারণে ৬ ওভার করে অনুষ্ঠিত এই ম্যাচে হল্যান্ড জয় পায় ১২ রানে। প্রথমে ব্যাট করে ৬ ওভারে হল্যান্ডের করা ৫ উইকেটে ৫৯ রানের সংগ্রহকে তাড়া করে আইরিশদের ইনিংস শেষ হয় ৪৭/৭-এ। হল্যান্ড-আয়ারল্যান্ড ম্যাচের আগে ২০০৯ সালের জুনে টি-টোয়েন্টি ক্রিকেট ফল হওয়া এমনই একটি সংক্ষিপ্ত লড়াই দেখেছিল। নিউজিল্যান্ড ও স্কটল্যান্ডের মধ্যকার সে লড়াইটি অবশ্য ছিল ৭৮ বলে শেষ হওয়া।১০০-এর কম বলে ফল হওয়া আরও ৪টি ম্যাচ হয়েছে টি-টোয়েন্টির ইতিহাসে। তবে এর মধ্যে ২০১২ সালে ম্যানচেস্টারে ৭৯ বলে গড়ানো ইংল্যান্ড ও দক্ষিণ আফ্রিকার একটি ম্যাচ ও পাল্লেকেলে​তে ৯৬ বলে গড়ানো শ্রীলঙ্কা-নিউজিল্যান্ড ম্যাচে কোনো ফল আসেনি। ২০১৪-তে অস্ট্রেলিয়া-দক্ষিণ আফ্রিকার একটি ম্যাচ শেষ হয়েছিল ৮২ বলে। হাম্বানটোটায় ২০১২ সালে ৮৪ বলে ফল দেখেছিল শ্রীলঙ্কা ও দক্ষিণ আফ্রিকার লড়াই। চট্টগ্রামে ২০১৪ সালেই হল্যান্ড-শ্রীলঙ্কা ম্যাচে শ্রীলঙ্কা জিতেছিল ৯৩ বল খেলে। ২০১৬ সালেই ৯৮ বলের এক টি-টোয়েন্টিতে স্কটল্যান্ডের বিপক্ষে জিতেছিল হংকং।ফল দেখেছে এমন সংক্ষিপ্ত ওয়ানডে ম্যাচটি ১৯৮৫ সালে। ভারত ও ইংল্যান্ডের সেই ম্যাচটি হয়েছিল ১৫-১৫ ৩০ ওভার। ১৮০ বল। এখন অবশ্য এটি হওয়া সম্ভবই নয়। নতুন আইনে কমপক্ষে ২০ ওভার করে খেলা না হলে ম্যাচই পরিত্যক্ত। সূত্র: ক্রিকইনফো।
