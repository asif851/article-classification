



 তৃতীয়বার বাবা হওয়ার পর কাল প্রথম মাঠে নেমেছেন মেসি।
 চ্যাম্পিয়নস লিগ শেষ ষোলো ফিরতি লেগে চেলসির মুখোমুখি হবে বার্সা।
 থিয়াগো জন্ম নেওয়ার পর ২৬৯ গোল করেছেন মেসি।
মাতেও জন্ম নেওয়ার পর করেছেন ১২৪ গোল।


লিওনেল মেসি তাঁর সতীর্থদের কাছ থেকে প্রতিদিনই যে অভ্যর্থনা পান তা নয়। কিন্তু সোমবার বার্সেলোনার অনুশীলনে তাঁকে চমকে দেন সতীর্থরা। মাঠে গোলাকার হয়ে দাঁড়িয়ে ছিলেন সবাই। আর্জেন্টাইন ফরোয়ার্ডকে করতালি দিয়ে স্বাগত জানান রাকিটিচ-সুয়ারেজরা। মেসি যে বাবা হয়েছেন! আর সদ্যোজাত চিরোকে কীভাবে স্বাগত জানালেন মেসি? জোড়া গোল করে!
এমন নয় যে প্রথমবার বাবা হলেন। ২০১২ সালে থিয়াগো ও ২০১৫ সালে মাতেও এসেছে মেসির জীবনে। শনিবার মেসি-রোকুজ্জোর সংসারে এসেছে তৃতীয় সন্তান চিরো। অর্থাৎ মেসির বাবা হওয়ার ‘হ্যাটট্রিক’—সে জন্যই হয়তো সতীর্থদের করতালি। এই অভ্যর্থনার স্বাদটুকু দূরে সরিয়ে মেসিকে প্রস্তুত হতে হয়েছে লড়াইয়ের জন্য। চ্যাম্পিয়নস লিগ শেষ ষোলো ফিরতি লেগে কাল ন্যু ক্যাম্পে চেলসিকে আতিথ্য দিয়েছে বার্সা। তৃতীয়বার পিতৃত্বের স্বাদ পাওয়ার পর এটাই হবে মেসির প্রথম ম্যাচ। তা, কেমন করলেন ‘চিরো’র বাবা?
থিয়াগো ও মাতেওর বাবা থাকতে গোলের পসরা সাজিয়েছেন মেসি। চিরোও হয়তো তাঁর জীবনে নতুন আশীর্বাদ হয়ে এসেছে। এই মৌসুমে মেসির ফর্ম নিয়েও ভাবনা ছিল না। ২৭ ম্যাচে ২৪ গোল করে লিগে সর্বোচ্চ গোলদাতা। সব প্রতিযোগিতা মিলিয়ে গোলসংখ্যা ৪২ ম্যাচে ৩৪। তবে বাবা হওয়ার পর মাঠে নামার আগের দুবারের অভিজ্ঞতা একটু দুশ্চিন্তায় রাখতে পারত মেসিকে।
মেসির প্রথম সন্তান থিয়াগোর জন্ম ২ নভেম্বর ২০১২। পরদিন ন্যু ক্যাম্পে সেল্টা ভিগোর বিপক্ষে বার্সা ৩-১ গোলে জিতলেও মেসি গোল পাননি। চ্যাম্পিয়নস লিগে সেল্টিকের বিপক্ষে পরের ম্যাচেও গোলবঞ্চিত ছিলেন। তবে মাতেওয়ের মুখ দেখেই গোল পেয়েছিলেন মেসি। ২০১৫ সালের ১১ সেপ্টেম্বর মাতেওয়ের জন্ম। পরদিন অ্যাটলেটিকো মাদ্রিদের বিপক্ষে বার্সার ২-১ ব্যবধানের জয়ে গোল করেছিলেন মেসি। খেলেছিলেনও দারুণ। স্প্যানিশ সংবাদমাধ্যম ‘স্পোর্ত’ শিরোনাম করেছিল—‘সুপার পাপা’। কাল তো ক্যারিয়ারে নিজের দ্রুততম গোলই করে ফেললেন। শুধু দুই গোলই করেননি, ওউসমানে ডেমবেলেকে দিয়ে গোলও করিয়েছেন। কেমন খেলেছেন মেসি সেটা বোঝাতে ‘স্পোর্ত’ এবার শিরোনাম দিয়েছে ‘এক্সতাসিস’। কাল যে পরমানন্দই বিলিয়েছেন মেসি।
থিয়াগো জন্ম নেওয়ার পর এ পর্যন্ত ২৬৯ গোল করেছেন মেসি। মাতেওকে সঙ্গে নিয়ে করেছেন ১২৪ গোল। এবার চিরোর পালা। প্রথম ম্যাচেই দুই গোল করে ‘পাপা মেসি’ কিন্তু ভালো কিছুর ইঙ্গিত দিয়ে রাখলেন।
