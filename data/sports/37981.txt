
বিবিসি এবং এমএসএনের লড়াই। না না, চমকে উঠবেন না। ব্রিটিশ সংবাদ সংস্থা বিবিসি আর প্রযুক্তিপণ্য নির্মাতা প্রতিষ্ঠান মাইক্রোসফটের মধ্যে শুরু হয়নি কোনো দ্বৈরথ। রিয়ালের আক্রমণ ত্রয়ী বেল-বেনজেমা-ক্রিস্টিয়ানোকে বলা হয় বিবিসি। আর বার্সার মেসি-সুয়ারেজ-নেইমার হলেন এমএসএন।
দুই ক্লাবের মধ্যেকার লড়াইটা যেমন জমজমাট। যেমন জমজমাট মেসি-রোনালদো দ্বৈরথ; তেমনি আলোচনায় থাকেন এই বিবিসি আর এমএসএন ত্রয়ীও। বিশেষ করে সুয়ারেজ এবার বার্সা নাম লেখানোর পর থেকেই দুই দলের সমর্থকদের মধ্যে এ নিয়ে নিত্য বাহাস চলে আসছে—কারা সেরা। শুরুর দিকে গোলসংখ্যা বিবিসি গোলসংখ্যায় ঢের এগিয়ে গেলেও সম্প্রতি সুয়ারেজের আগ্নেয়গিরি-ফর্ম, নেইমারের নিজেকে ফিরে পাওয়া আর মেসির ধারাবাহিকতা এমএসএন ত্রয়ীকে এগিয়ে দিয়েছে।অনেকেরই আগ্রহ ছিল, কোন ত্রয়ী আগে গোলের সেঞ্চুরি ছোঁয় তা দেখার। গতকালই সেই কীর্তি গড়ে ফেলেছে এমএসএন। কাল গেটাফের বিপক্ষে ২৮ তম মিনিটে নেইমারের গোলে পূর্ণ হয়েছে এই সেঞ্চুরি। এই ম্যাচের আগে এই মৌসুমে তিনজনের মোট গোল ছিল ৯৭ টি। গতকাল তিনজন মিলে করেছেন ৫ গোল! দুটি করে সুয়ারেজ-মেসি। একটি নেইমার। প্রত্যেকে অন্তত একটি গোল এসিস্টও করেছেন। সেই সঙ্গে বহু দিন পর সেই সোনালি দিনের স্মৃতি উসকে দেওয়া জাভির গোলে ৬-০ ব্যবধানে জিতেছে বার্সা।চ্যাম্পিয়নস লিগের সেমিফাইনাল হওয়ার আগে এমন ছন্দে ফেরার চেয়ে বড় সুখবর বার্সা সমর্থকদের হতে পারে না। ওদিকে কাল জার্মান কাপের সেমিফাইনালে বরুসিয়া ডর্টমুন্ডের কাছে টাইব্রেকারে হেরে বড় ধাক্কা খেয়েছে বায়ার্ন। বার্সার হয়ে শিরোপাত্রয়ী জেতার কীর্তি পুনরাবৃত্তি করার স্বপ্ন ধুলোয় মিশে গেছে পেপ গার্দিওলার। তিন দিন আগে চার ম্যাচ হাতে রেখেই লিগ শিরোপা জেতার উৎসব করেছে বায়ার্ন। কিন্তু হার্থার বিপক্ষে জিততে ঘাম ছুটে গিয়েছিল তাদের।চ্যাম্পিয়নস লিগের ফিরতি লেগে ৩৬ মিনিটের মধ্যে ৫ গোল ঢুকিয়ে যে আতঙ্ক ছড়িয়েছিল বায়ার্ন, সেটা এখন অনেকটাই ম্রিয়মাণ। ৬ মে মানসিকভাবে এগিয়ে থেকে ন্যু ক্যাম্পে বায়ার্নের মুখোমুখি হবে বার্সা। বার্সা মানসিকভাবে এগিয়ে থাকছে রিয়ালের চেয়েও। অন্তত বিবিসি ত্রয়ীর চেয়ে তো বটেই। এই মৌসুমে বিবিসির খাতায় লেখা হয়েছে ৮৯ গোল। ঢের এগিয়ে এমএসএন।এর আগেও ২০০৮-০৯ মৌসুমে বার্সেলোনার মেসি-অঁরি-ইতো সম্মিলিত গোলসংখ্যার দিক থেকে শতকের কাছাকাছি পৌঁছেছিলেন। তারা গোল করেছিলেন ৯৯ টি। বিবিসির গোল সংখ্যা যদিও ৮৯ টি, কিন্তু রোনালদো-মেসি মুখোমুখি লড়াইয়ে এগিয়ে আছেন রোনালদো। এই মৌসুমে মেসি গোল পেয়েছেন ৪৯ টি, কিন্তু রোনালদোর আছে ৫০ টি। 



এমএসএন
গোলসংখ্যা 
বিবিসি  
গোলসংখ্যা


মেসি
৪৯
ক্রিস্টিয়ানো
৫০


নেইমার
৩২
বেনজেমা
২২


সুয়ারেজ
২১
বেল
১৭



 

