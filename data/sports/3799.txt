
এমনিতেই আশা তেমন একটা ছিল না। সর্বশেষ দুটো ম্যাচে পয়েন্ট ভাগাভাগি করে শিরোপার অনেক দূরেই সরে যেতে হয়েছিল রিয়ালকে। তবে আজকের পরাজয় যেন ব্যর্থতার ষোলোকলা পূর্ণ করার মতোই। সমর্থকেরা কী ভেবেছিলেন তাদের প্রিয় দলকে সেল্টা-ভিগোর কাছে হারতে দেখতে হবে। চ্যাম্পিয়নস লিগের ফাইনালে খেলতে যাওয়া দলটি আজ এমন অভাবনীয়-কাণ্ডেই সমর্থকদের লজ্জায় ভাসিয়েছে। ম্যাচের স্কোরলাইনও পরিস্কার—২-০। আগাগোড়া বাজে খেলেই আজ সেল্টা ভিগোর কাছে হার আনচেলত্তি-বাহিনীর।ক্রিস্টিয়ানো রোনালদো আজ মাঠে ছিলেন না। দলের সবচেয়ে গুরুত্বপূর্ণ তারকার অনুপস্থিতিতে পুরোটা সময়ই এলোমেলো ছিল রিয়াল আক্রমণভাগ। গ্যারেথ বেলও প্রথম থেকে ছিলেন না। ৩৫ মিনিটে ইসকোর সামনে বাধা হয়ে দাঁড়ান সেল্টা-ভিগোর গোলরক্ষক সার্জিও। তাঁর দারুণ শট ঠেকিয়ে দেন তিনি। ৩৯ মিনিটে সুযোগ পেয়েও তা কাজে লাগাতে ব্যর্থ হন মোরাতা।খেলার ৪৩ মিনিটে গোল করে সেল্টা ভিগোকে এগিয়ে দেন ব্রাজিলীয় ফরোয়ার্ড চার্লস। এই চার্লসই দ্বিতীয়ার্ধে নিজের দ্বিতীয় গোলটি করে শেষ করে দেন রিয়ালের ঘুরে দাঁড়ানোর আশা।পুরো খেলার পরিসংখ্যানের দিকে চোখ বোলালে রিয়ালের ফরোয়ার্ডদের ব্যর্থতার গল্পই উঠে আসবে। সেল্টা ভিগোর গোলে পুরো খেলায় ১৮টি শট নিয়েও গোলের দেখা পাননি তারা। কারণ এই শটগুলোর ৪০ শতাংশ মাত্র সঠিক দিক খুঁজে পেয়েছিল। এই জায়গায় সেল্টা ভিগো এগিয়ে রিয়ালের চেয়ে। তাদের ৫৪ শতাংশ শট খুঁজে পায় সঠিক দিক। এরমধ্যে দুটোতো ফাঁকি দিয়েছে রিয়াল গোলরক্ষক লোপেজকেই। চ্যাম্পিয়নস লিগের ফাইনালে অ্যাটলেটিকোর বিপক্ষে মাঠে নামার আগে কার্লো আনচেলত্তিকে নিজের খাতায় অনেক আঁকি-বুকি করতে হবে—এটা বলে দেওয়াই যায়।
