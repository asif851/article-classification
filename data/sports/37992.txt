
ভারতীয় দলের অধিনায়কত্ব ছেড়েছেন। আইপিএলে রাইজিং পুনে সুপারজায়ান্টসের অধিনায়ক পদেও নেই তিনি। কিন্তু হাত-পা ঝাড়া এই সময়টা দারুণ উপভোগই করছেন মহেন্দ্র সিং ধোনি। ১৩ বছর পর যেমন ট্রেনে চড়লেন। ধোনির জীবনের সঙ্গে দারুণভাবে জড়িয়ে আছে রেলগাড়ি। নিজের কঠিন সময়ে টিকিট চেকার পদে কাজ করছিলেন রাঁচির সেই তরুণ।
ধোনির ট্রেন চড়া অবশ্য শখের ভ্রমণ নয়। নিজের রাজ্য দল ঝাড়খণ্ডের অধিনায়কত্ব করতে ফিরে গেছেন ঘরোয়া ক্রিকেট খেলতে। ২৫ তারিখ থেকে শুরু হওয়া বিজয় হাজারে ট্রফিতে রাজ্যদলকে নেতৃত্ব দেবেন। কর্ণাটকের বিপক্ষে ম্যাচ খেলতে দল ট্রেনে করে এসেছে কলকাতায়। ধোনিও এই সুযোগটা নিলেন। নিজের তারকাখ্যাতির তোয়াক্কা না করে দলে সঙ্গে চড়লেন ট্রেনে।দীর্ঘ ভ্রমণটা যে দারুণ উপভোগ করেছেন, সেটি বোঝা গেল ধোনির কথায়, ‘১৩ বছর পর ট্রেনে চড়েছি। দীর্ঘদিন পর। ভ্রমণটা বেশ লম্বা এবং আমি দারুণ উপভোগ করেছি। ঝাড়খণ্ডের সতীর্থদের সঙ্গে গল্পে-আড্ডায় সময়টা বেশ কেটেছে।’ইনস্টাগ্রামে ট্রেন-ভ্রমণের একটা ছবিতে দিয়েছেন এই ক্যাপশন। ফোনের সেলফিতে ধরে রেখেছেন সতীর্থদের সঙ্গে উপভোগ করা সময়ের স্মৃতি।২০০৪ সালে ভারতের হয়ে অভিষিক্ত হওয়ার পর দ্রুত উত্থান তাঁর। এক সময় তো ট্রেনে চড়ার আর সুযোগ বা প্রয়োজন পড়ল না। দলের হয়ে দেশ-বিদেশে তো বিমানেই ভ্রমণ করেছেন। সড়ক পথে নিজের গাড়ি তো ছিলই।ট্রেনে আর চড়া হয়নি। তারকা তিনি এখনো। কিন্তু ১৩ বছর পর ট্রেনে চড়াটা যেন ক্যারিয়ারের শেষের শুরুরই এক প্রতীক হয়ে থাকল। বৃত্ত পূরণ। যেখানে শুরু হয়েছিল, সেখানেই আবার ফিরে যাওয়া। সূত্র: এনডিটিভি।
 
