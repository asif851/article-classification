
নিজের দীর্ঘ খেলোয়াড়ি জীবনে একটা জিনিস খুব ভালো বুঝতে পেরেছেন রিকি পন্টিং—‘চ্যাম্পিয়ন ক্রিকেটার’দের সহজে ‘বাতিল’ করে দেওয়া যায় না। চোখের সামনে গ্লেন ম্যাকগ্রাকে খারাপ ফর্ম থেকে ঘুরে দাঁড়াতে দেখেছেন, দেখেছেন শেন ওয়ার্নকে। নিজের অভিজ্ঞতা থেকেই তাঁর আহ্বান, মহেন্দ্র সিং ধোনিকে কেউ যেন এখনই ‘বাতিল’ ঘোষণা না করেন। 
সাম্প্রতিক কালে ধোনির সমালোচনাটা চোখে লাগছে পন্টিংয়ের। রাইজিং পুনে সুপারজায়ান্টসের অধিনায়কত্ব থেকে সরিয়ে দেওয়া হয়েছে ধোনিকে। পুনের মালিকের ভাই হার্শ গোয়েঙ্কার কঠোর সমালোচনার পাশাপাশি সাবেক ভারত অধিনায়ক সৌরভ গাঙ্গুলীর সমালোচনাও সইতে হয়েছে ধোনির। আইপিএলে শুরুর ম্যাচগুলোতে পারফরম্যান্সও ভালো ছিল না তাঁর। তবে ধোনি ঠিকই ঘুরে দাঁড়িয়েছেন। সাননাইজার্স হায়দরাবাদের বিপক্ষে ৬১ রানের দুর্দান্ত এক ইনিংস খেলে নিজের ‘ফিনিশার’ পরিচয়কে আবারও সামনে নিয়ে এসেছেন। তবে এর পরের দুটি ম্যাচে মুম্বাই ইন্ডিয়ানস ও কলকাতা নাইটরাইডার্সের বিপক্ষে অবশ্য তাঁর পারফরম্যান্সটা তেমন ভালো হয়নি। মুম্বাইয়ের বিপক্ষে ৭ ও কলকাতার বিপক্ষে ২৩ রানে আউট হন। পন্টিংয়ের মতে, শুধু আইপিএলের কয়েকটা ম্যাচ দিয়ে ধোনিকে বিচার করা যাবে না। বলেছেন, ‘এটা কোনো বিষয়ই নয়। সে এখনো অধিনায়কত্বহীন জীবনে অভ্যস্ত হচ্ছে। ১২ বছর ধরে আন্তর্জাতিক ক্রিকেটে সে যে সাফল্য পেয়েছে, এখনকার পারফরম্যান্সটা হচ্ছে তার উপজাত। মুদ্রার অন্য পিঠটা।’ নিজের অভিজ্ঞতার সঙ্গে অনেকটাই মিল পান ধোনির অবস্থার, ‘আমিও এমন অবস্থার মধ্য দিয়ে গিয়েছি। অনেক সাফল্যের পর যেই একটু পা হড়কালেন, চারদিক থেকে সমালোচকেরা ঘিরে ধরবে। আমার তো মনে হয়, গত ১৫-২০ বছরে ধোনি যেভাবে গড়ে উঠেছে, সমালোচনায় সে খুব একটা অভ্যস্ত নয়। এখন দেখার বিষয় সে কীভাবে এই পরিস্থিতি সামাল দেয়।’ আপাতত, সমালোচনা না করে ধোনির সামর্থ্যের ওপরই ভরসা রাখার আহ্বান অস্ট্রেলিয়ার সাবেক অধিনায়কের, ‘এমনটা গ্লেন ম্যাকগ্রার ক্ষেত্রে হয়েছে, হয়েছে শেন ওয়ার্নের ক্ষেত্রে হয়েছে। আমি যেসব চ্যাম্পিয়ন ক্রিকেটারের সঙ্গে খেলেছি, অনেকেরই এমন হয়েছে। আমি নিশ্চিত ধোনি এই পরিস্থিতি থেকে নিজেকে বের করে নিয়ে আসবে। দলকে ম্যাচ জিততে সহায়তা করবে।’ ‘অবসর’ নেওয়া না–নেওয়া সম্পূর্ণ ধোনির নিজস্ব ব্যাপার বলেই মনে করেন তিনি, ‘আমি এ ব্যাপারে কাউকেই পরামর্শ দিতে চাই না। একজন চ্যাম্পিয়ন ক্রিকেটার খুব ভালো করেই জানেন, বোঝেন, ঠিক কোন সময়টা তাঁর অবসর নেওয়ার জন্য বেছে নিতে হবে।’ সূত্র: ক্রিকেট অস্ট্রেলিয়া।
