
টেস্ট ক্রিকেটের সেরা গল্পগুলো বোধ হয় প্রত্যাবর্তনের। চাপের মুখে থেকেও নতি স্বীকার না করার, হার মেনে না নেওয়ার এই অদ্ভুত গল্পগুলো আছে বলেই এখনো ক্রিকেটের সেরা সংস্করণ মানান হয় টেস্টকে। মেলবোর্নে প্রত্যাবর্তনের আরও একটি দারুণ গল্প লিখলেন অ্যালিস্টার কুক। তাঁর ক্যারিয়ারের পঞ্চম ডাবল সেঞ্চুরিতে ভর করে বড় স্কোর গড়েছে ইংল্যান্ড। ইতিমধ্যেই হেরে যাওয়া সিরিজে প্রথমবারের মতো জয়ের আশায় রয়েছে জো রুটের দল। তৃতীয় দিন শেষে ৯ উইকেটে ৪৯১ রান করেছে সফরকারীরা, লিড ১৬৪ রানের।
বড়দিনের আগেও কুকের টেস্ট ক্যারিয়ারের শেষ দেখে ফেলেছিলেন অনেকেই। শেষ ১০ ইনিংসে কোনো ফিফটি না করা কুক যেন সব রান এক ইনিংসে করার প্রত্যয় নিয়ে ব্যাট করেছেন। সাবেক আর বর্তমান দুই অধিনায়ক মিলে দিন শুরু করেছিলেন। ফিফটি পেলেও বড় ইনিংস খেলতে ব্যর্থ হয়েছেন রুট। বিরতির আগেই তাঁকে ফেরত পাঠিয়েছেন প্যাট কামিন্স। এরপর ভালো শুরু করেও ইনিংস লম্বা করতে ব্যর্থ হয়েছে ইংলিশ মিডল অর্ডার।
বেয়ারস্টো, মালান, মঈন কিংবা ক্রিস ওকসরা উইকেটে টিকতে পারেননি। এতে যেন আরও অনুপ্রেরণা পেয়েছেন কুক। ৪০৯ বলে ২৪৪ রানের ম্যারাথন ইনিংস খেলে অপরাজিত থেকেই দিন শেষ করেছেন সাবেক ইংলিশ অধিনায়ক। টেস্টে এটি তাঁর ১১তম দেড় শ ছাড়ানো ইনিংস যা ইংল্যান্ডের পক্ষে সর্বোচ্চ। এর তিনটিই অস্ট্রেলিয়ার মাটিতে। পুরোনো শত্রুদের মাঠে এর চেয়ে বেশি দেড় শ ছাড়ানো ইনিংস রয়েছে কেবল কিংবদন্তি ইংলিশ অধিনায়ক ওয়ালি হ্যামন্ডের। টেস্টে ১২ হাজার রানের দোরগোড়ায় দাঁড়িয়ে এই সাবেক অধিনায়ক। দিন শেষে টেস্টে তাঁর মোট রান ১১ হাজার ৯৫৬।
মাঝে নিয়মিত বিরতিতে উইকেট হারিয়েছে ইংল্যান্ড। স্বাগতিক বোলারদের মধ্যে প্রধান হন্তারকের ভূমিকা নিয়েছেন কামিন্স। রুট, ওকস ও ব্রডের উইকেট নিয়ে তিনিই দিনের সফলতম বোলার; যদিও লায়ন ও হ্যাজলউডও ৩টি করে উইকেট নিয়েছেন। শেষ পর্যন্ত ইংল্যান্ডের লিড পাওয়ার কৃতিত্ব দিতে হচ্ছে স্টুয়ার্ট ব্রডকে। কুকের সঙ্গে নবম উইকেটে ঠিক ১০০ রান যোগ করেছেন তিনি, করেছেন ৫৬ রান।
এর আগে কুক ও ওকস মিলে সপ্তম উইকেটে যোগ করেছেন ৫৯। শেষ জুটিতে ১৮ রান যোগ করে অবিচ্ছিন্ন রয়েছেন কুক ও অ্যান্ডারসন। চতুর্থ দিনের শুরুতে লিডটাকে ২০০ পার করাতে চাইবেন দুই ইংলিশ ব্যাটসম্যান।




কুকের ২৪৪* সর্বশেষ ৭ বছরে অস্ট্রেলিয়ার মাটিতে সফরকারী ব্যাটসম্যানের দীর্ঘতম ইনিংস। এর আগের রেকর্ডও কুকের। ২০১০ সালে গ্যাবায় অপরাজিত ২৩৫ রান করেছিলেন কুক।




৭ ইনিংসে ষষ্ঠবারের মতো লায়নের বলে আউট হয়েছেন মঈন।




ইংল্যান্ডের পক্ষে সর্বোচ্চ ১১তমবার দেড় শ ছাড়ালেন কুক।




অস্ট্রেলিয়ার পাঁচটি বড় ভেন্যুর প্রতিটিতেই সেঞ্চুরি করেছেন কুক।




১২৯ ইনিংসে ছয় হাজার রান পূর্ণ করেছেন ওয়ার্নার, অস্ট্রেলিয়ার পক্ষে চতুর্থ দ্রুততম।




অষ্টম ইংলিশ বোলার হিসেবে অস্ট্রেলিয়ার বিপক্ষে ১০০ বা তার বেশি উইকেট নিয়েছেন অ্যান্ডারসন।




টেস্টে মোট রানের হিসাবে জয়াবর্ধনেকে ছাড়িয়েছেন কুক, ৩২টি সেঞ্চুরিতে বসেছেন স্টিভ ওয়াহর পাশে।




মেলবোর্নে সফরকারী ব্যাটসম্যান হিসেবে সর্বোচ্চ ইনিংস এখন কুকের, ছাড়িয়েছেন ভিভ রিচার্ডসের ২০৮ রানকে।




ইংলিশ ব্যাটসম্যান হিসেবে মেলবোর্নে সর্বোচ্চ ইনিংসও কুকের, ছাড়িয়েছেন ওয়ালি হ্যামন্ডের ২০০ রানকে।




