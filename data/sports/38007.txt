
গুলশান শ্যুটিং কমপ্লেক্সের করিডরে হাসিমুখে পায়চারি করছিলেন শাকিল আহমেদ। হাতে ধরা পানির বোতল থেকে একটু পরপরই গলা ভেজাচ্ছিলেন। মাত্রই ১০ মিটার এয়ার পিস্তল ইভেন্ট শেষ করে বাইরে এসেছেন এসএ গেমসে ৫০ মিটার এয়ার পিস্তলে সোনাজয়ী শ্যুটার। সতীর্থ শ্যুটার, কোচ, কর্মকর্তারা এসে অভিনন্দন জানাতে শুরু করলেন সেনাবাহিনীর শ্যুটারকে।কাল কিন্তু সোনা জেতেননি শাকিল। তারপরও এত অভিনন্দন, কারণ কাল শুরু হওয়া জাতীয় এয়ারগান চ্যাম্পিয়নশিপের ১০ মিটার এয়ার পিস্তলে রুপা জিতেছেন খুলনার তরুণ! রেঞ্জ থেকে বেরিয়ে এসে তিনি নিজেই বললেন, ‘আমার প্রিয় ইভেন্ট ৫০ মিটার এয়ার পিস্তল। কিন্তু প্রথমবার ১০ মিটার এয়ার পিস্তলে অংশ নিয়েছি সিনিয়রদের সঙ্গে। বড় ভাইদের সঙ্গে লড়াই করে ভালো ফল করেই খুশি। বাছাইয়ে র্যা ঙ্কিংয়ে ১ নম্বর ছিলাম। এটাই আমার বড় অর্জন।’জাতীয় এয়ারগান চ্যাম্পিয়নশিপে শুধু ১০ মিটার এয়ার ইভেন্টগুলো হয়। আগামী জুনে জাতীয় শ্যুটিং চ্যাম্পিয়নশিপ। তখনই ৫০ মিটার পিস্তলে অংশ নেবেন শাকিল।শাকিল শুরু থেকেই আত্মবিশ্বাসের সঙ্গে স্কোর করছিলেন। বাছাইয়ে ৫৬২ স্কোর করে শীর্ষে থেকে শ্যুটঅফে ওঠেন। কিন্তু চাপের কাছে হেরে গিয়েই শেষ পর্যন্ত পেরে ওঠেননি সেনাবাহিনীর আরেক শ্যুটার শাহাদাৎ আহমেদের কাছে। ১৯৪.৫০ পয়েন্ট স্কোর করে ক্যারিয়ারে প্রথমবারের মতো এই ইভেন্টে সোনা জিতেছেন শাহাদাৎ। ১৯২.১০ স্কোর করে রুপা জিতেছেন শাকিল। ব্রোঞ্জজয়ী সেনাবাহিনীর মহেন্দ্র কুমার সিংহের স্কোর ১৭১.৯০। তিনটি পদকই গেছে আর্মি শ্যুটিং অ্যাসোসিয়েশনে।গত ফেব্রুয়ারিতে আন্তর্জাতিক গেমসে সোনা জিতেই পাদপ্রদীপের আলোয় আসেন শাকিল। এটিই তাঁর কাছে হয়ে উঠেছে চাপের, ঘরোয়া টুর্নামেন্টেও যা থেকে বেরোতে পারলেন না, ‘এসএ গেমসে সোনা জিতেছি বলে সবার নজর ছিল আমার দিকে। এখানেও সোনা জিততে হবে, এমনও অনেকে বলেছে।’আগামীকাল হবে ১০ মিটার এয়ার রাইফেল। কিন্তু এই ইভেন্ট অংশ নিচ্ছেন না কমনওয়েলথ গেমসে রুপাজয়ী আবদুল্লাহ হেল বাকি ও শোভন চৌধুরী। ৮ মে জার্মানিতে যাবেন হ্যানোভার আন্তর্জাতিক চ্যাম্পিয়নশিপ ও মিউনিখ বিশ্বকাপে অংশ নিতে। নতুন শ্যুটিং কোচ ক্লাউস ক্রিস্টিয়ানসন চাইছেন না আগস্টে রিও অলিম্পিকের আগে আপাতত ঘরোয়া টুর্নামেন্টে অংশ নিন এই শ্যুটাররা।
