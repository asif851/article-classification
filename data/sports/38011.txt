
লা লিগায় ৮ ম্যাচে ১১ গোল। চ্যাম্পিয়নস লিগে ২ ম্যাচে ২ গোল এবং সুপার কাপে ২ ম্যাচে আরও ১ গোল—সব মিলিয়ে ১২ ম্যাচে এখন পর্যন্ত ১৪ গোল করেছেন লিওনেল মেসি। এমন দুর্দান্ত ফর্ম বিচারে বলাই যায়, ইউরোপিয়ান ক্লাব আসরে গোলের ‘সেঞ্চুরি’টা মেসি ছুঁয়ে ফেলছেন আজ রাতেই!
চ্যাম্পিয়নস লিগে এবার জুভেন্টাসের বিপক্ষে জোড়া গোল করেছেন মেসি। এ টুর্নামেন্টে সব মিলিয়ে তাঁর গোলসংখ্যা ৯৬। এ ছাড়া ইউরোপিয়ান সুপার কাপে করেছেন আরও ৩ গোল। অর্থাৎ উয়েফা আয়োজিত ইউরোপিয়ান ক্লাব আসরে গোলের ‘সেঞ্চুরি’ পেতে আর মাত্র একবার লক্ষ্যভেদ করতে হবে বার্সেলোনা ফরোয়ার্ডকে। সেটা তিনি পেয়ে যেতে পারতেন চ্যাম্পিয়নস লিগে স্পোর্টিং লিসবনের মাঠে বার্সার সর্বশেষ ম্যাচেও। কিন্তু পর্তুগিজ ক্লাবটির বিপক্ষে মেসি গোল না পাওয়ায় তাঁর ভক্তদের অপেক্ষাও ফুরোয়নি।মেসিভক্তদের সেই অপেক্ষার প্রহর শেষ হতে পারে আজ রাতে। নু-ক্যাম্পে চ্যাম্পিয়নস লিগের ম্যাচে গ্রিক ক্লাব অলিম্পিকায়োসকে আতিথ্য দেবে বার্সেলোনা। এ ম্যাচে লক্ষ্যভেদ করলেই ইউরোপিয়ান আসরে ১০০ গোলের মাইলফলক ছুঁয়ে ফেলবেন মেসি। চ্যাম্পিয়নস লিগ এবং উয়েফা আয়োজিত অন্যান্য আসর মিলিয়ে এখন পর্যন্ত ১২১ ম্যাচে ৯৯ গোল করেছেন তিনি। ১৪৮ ম্যাচে ১১২ গোল নিয়ে তালিকাটির শীর্ষে মেসিরই চিরপ্রতিদ্বন্দ্বী ক্রিস্টিয়ানো রোনালদো। সূত্র: এএস
