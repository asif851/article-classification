
সংবাদ সম্মেলন প্রায় শেষ দিকে। হঠাৎ এক ‘অচেনা’ সাংবাদিকের প্রশ্ন সাইফউদ্দিনকে, ‘প্রথম ম্যাচের পর (সিলেট সিক্সারসের কাছে ৪ উইকেটে হার) থেকে এই ম্যাচের আগ পর্যন্ত কোনো চাপ অনুভব করেছেন?’ প্রশ্নকর্তার নাম খালেদ মাসুদ। জাতীয় ক্রিকেট দলের সাবেক অধিনায়ক। গত দুই বিপিএলে ম্যানেজার হিসেবে কুমিল্লা ভিক্টোরিয়ানসের সঙ্গে ছিলেন। এবার অবশ্য নেই। মাসুদকে এবার দেখা যাচ্ছে টিভিতে ক্রিকেট বিশ্লেষক হিসেবে। সেই কাজেই প্রথম ম্যাচ শেষে যাচ্ছিলেন স্টুডিওতে। সংবাদ সম্মেলন কক্ষ পেরিয়ে স্টুডিওতে যাওয়ার পথেই সাইফকে প্রশ্ন করলেন দেশের ক্রিকেট ইতিহাসের অন্যতম সেরা এই উইকেটরক্ষক। ‘কোনো চাপ ছিল না। আমরা ভালো খেলে হেরেছি (সিলেটের কাছে)। চেষ্টা করব এই (জয়ের) ধারাবাহিকতা ধরে রাখতে’—প্রশ্নটা যত হালকা মেজাজে করা হয়েছিল, সাইফউদ্দিন উত্তরটা দিলেন বেশ সিরিয়াসভাবেই।উত্তর শেষে মাসুদকে কেউ একজন জিজ্ঞেস করলেন, আপনি কোথাকার সাংবাদিক? যদিও কুমিল্লার মিডিয়া ম্যানেজার রসিকতা করে শুরুতেই পরিচয় করিয়ে দিয়েছিলেন, ‘কুমিল্লা টিভি থেকে পাইলট ভাই (খালেদ মাসুদ) প্রশ্ন করুন।’ কিন্তু খালেদের উত্তরটা হলো আরও সরেস, ‘বিবিসি রাজশাহী!’ বাংলাদেশ দলের সাবেক এই অধিনায়কের রসিকতায় হাসিতে ফেটে পড়ল পুরো সংবাদ সম্মেলন কক্ষ।
