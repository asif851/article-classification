
ভারতের বিপক্ষে বাংলাদেশের সেমিফাইনাল নিয়ে পুরো ক্রিকেট বিশ্বেই আলোচনার টেবিলে একটি কথা। বাংলাদেশের ক্রিকেট ইতিহাসের সবচেয়ে বড় ম্যাচ এটা। এ রকম বলাটা একদমই বাড়াবাড়ি নয়। তবে আলোচনার পথ ধরে উঁকি দিচ্ছে একটি প্রশ্ন। এমন একটি ম্যাচে নিজেদের আবেগ আর স্নায়ু নিয়ন্ত্রণ করতে পারবেন তো মাশরাফিরা?বাংলাদেশের কোচ চন্ডিকা হাথুরুসিংহে ওই পথে হাঁটতেই চাইলেন না। শিষ্যদের চাপমুক্ত রাখতেই কিনা তিনি কথা বললেন একেবারে আলাদা সুরে। এজবাস্টনে কাল সংবাদ সম্মেলনে জানিয়ে দিলেন, বাংলাদেশের জন্য এটা আর পাঁচটা ম্যাচের মতোই। দলের সিনিয়র সদস্য মাশরাফি বিন মুর্তজা, সাকিব আল হাসান, তামিম ইকবাল থেকে তরুণ ক্রিকেটার সাব্বির রহমান, সৌম্য সরকার, মোসাদ্দেক হোসেন—সবাইকে একটিই বার্তা দিয়েছেন কোচ, এটা স্রেফ বড় একটা সুযোগ, ‘এটা বড় ম্যাচ নয়, আমাদের জন্য বড় একটা সুযোগ। যেকোনো ক্রিকেটারই চাইবে সুযোগটা কাজে লাগাতে। দলের সবার প্রতি আমার বার্তা থাকবে, সুযোগটাকে দুই হাতে আলিঙ্গন করো।’সুযোগটা আসলে কী, তা ব্যাখ্যা করতে গিয়ে একটু অতীতে ফিরে গেছেন বাংলাদেশ কোচ। দু-তিন বছর ধরে দল ধারাবাহিক উন্নতি করে যাচ্ছে। দেশের মাটিতে ভারত, দক্ষিণ আফ্রিকা, নিউজিল্যান্ড ও পাকিস্তানের মতো বড় দলের বিপক্ষে ওয়ানডে সিরিজ জিতেছেন মাশরাফিরা। সাফল্যের এই ধারা কমবেশি ছিল দেশের বাইরেও। ২০১৫ বিশ্বকাপে ইংল্যান্ডের মতো দলকে হারিয়ে কোয়ার্টার ফাইনালে জায়গা করে নেয় বাংলাদেশ। চ্যাম্পিয়নস ট্রফির সেমিফাইনালে খেলাও এই সাফল্যযাত্রার একটা অংশ বলে মনে করেন হাথুরু। বললেন, ‘এটা আমাদের প্রথম সেমিফাইনাল। নিজেদের মেলে ধরার জন্য বড় একটা উপলক্ষ। কোচ, খেলোয়াড়—সবার জন্যই সেমিফাইনালে ওঠাটা বিশেষ কিছু।’কার্ডিফে নিউজিল্যান্ডকে যেভাবে হারিয়েছে বাংলাদেশ, শেষ চারের লড়াইয়ের আগে সেটি নিশ্চিত আত্মবিশ্বাসী করছে সাকিব-তামিমদের। সেমিফাইনাল নিয়ে দলের সবাই বেশ আত্মবিশ্বাসী বলেই জানালেন হাথুরু, ‘দল নির্ভার আছে, নিশ্চিত করেই ম্যাচটি খেলার জন্য আমরা আমরা উন্মুখ হয়ে আছি। আমরা সেমিফাইনালে আসতে পেরেছি এবং নিজেদের চাওয়ামতো খেলতে পেরেছি বলে আমি খুশি। দলের সবাই বেশ আত্মবিশ্বাসী।’হাথুরুসিংহে মানছেন, এই ম্যাচে ভারতই ফেবারিট। তবে একটা হুমকিও যেন দিয়ে রাখলেন শিরোপাপ্রত্যাশী ভারতকে, ‘টুর্নামেন্ট শুরুর আগে থেকেই তারা ফেবারিট। আমার কাছে এখনো ফেবারিট তারাই। ভারত খুব ভালো দল। অনেক মানুষই ভাবতে পারেনি আমরা সেমিফাইনালে উঠতে পারব। আমরা যদি আমাদের সামর্থ্য অনুযায়ী খেলতে পারি, যেকোনো দলকেই হারাতে পারি।’নিজের দলের পেস আক্রমণ নিয়ে সন্তুষ্ট বাংলাদেশ কোচ। টুর্নামেন্টে দলের ব্যাটসম্যানরা ভালোই করেছেন। তামিম প্রথম ম্যাচে ইংল্যান্ডের বিপক্ষে সেঞ্চুরি পেয়েছেন। বৃষ্টিতে পণ্ড হয়ে যাওয়া অস্ট্রেলিয়া ম্যাচে করেছেন ৯৫ রান। আর গ্রুপ পর্বে নিজেদের শেষ ম্যাচে তো রূপকথার মতো ব্যাটিং করে বাংলাদেশকে জিতিয়েছেন সাকিব-মাহমুদউল্লাহ। তবে সেমিফাইনালের উত্তাপই থাকবে আলাদা। ভারতকে হারাতে হলে দলীয়ভাবে ভালো খেলার বিকল্প দেখেন না কোচ, ‘ভারতের মতো বড় দলের বিপক্ষে সেমিফাইনাল জিততে হলে আমাদের সব বিভাগেই ভালো করতে হবে।’
