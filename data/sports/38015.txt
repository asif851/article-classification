
বেতন-ভাতা বাড়ানোর দাবি ক্রিকেটারদের অনেক দিন থেকেই। সে জন্য ক্রিকেট পরিচালনা বিভাগ থেকে নতুন চুক্তিতে বর্তমান বেতন দ্বিগুণ বাড়ানোর প্রস্তাব করা হয়েছে। তবে খেলোয়াড়দের দাবিটা নাকি আরও বেশি!মিরপুর শেরেবাংলা স্টেডিয়ামে জাতীয় দলের স্পনসর রবির বিজ্ঞাপনের শুটিং করেছেন ১৫ জন ক্রিকেটার। বিসিবি সূত্রে জানা গেছে, শুটিংয়ের মাঝবিরতিতে খেলোয়াড়েরা ড্রেসিংরুমে ঘণ্টাখানেক ধরে আলোচনা করেন বিসিবির প্রধান নির্বাহী নিজাম উদ্দিন চৌধুরীর সঙ্গে। আরও কিছু বিষয়ের মধ্যে বেতন ও ম্যাচ ফি বৃদ্ধির আলোচনাটাই প্রাধান্য পেয়েছে সেখানে। বেতন ও ম্যাচ ফি প্রায় দ্বিগুণ করার প্রস্তাবেও ক্রিকেটাররা নাকি সন্তুষ্ট নন।মুঠোফোনে ওয়ানডে অধিনায়ক মাশরাফি বিন মুর্তজা অবশ্য বলেছেন, ‘সে রকম কিছু না। আমরা আমাদের অন্যান্য কিছু বিষয় নিয়ে ওনার সঙ্গে কথা বলেছি।’ ফোন ধরেননি বলে জানা যায়নি প্রধান নির্বাহী কর্মকর্তার বক্তব্য।
