
এই মুহূর্তে পয়েন্ট টেবিলের দিকে তাকালে হয়তো চমকেই উঠবেন আপনি। দক্ষিণ আমেরিকা অঞ্চলের বাছাই পর্বের পয়েন্ট টেবিলে সেরা চারের মধ্যে নেই ব্রাজিল-আর্জেন্টিনার কেউই! ব্রাজিল তবু আছে পাঁচে, আর্জেন্টিনা পড়ে আছে ৯ নম্বরে। তিন ম্যাচ হয়ে গেলেও আর্জেন্টিনার প্রাপ্তি মোটে দুই পয়েন্ট। এখনো এবারের বাছাই পর্বে জয়ের মুখ দেখেনি তারা। আজ এগিয়ে গিয়েও শেষ পর্যন্ত ১-১ ড্র করল ব্রাজিলের সঙ্গে। 
মেসি-আগুয়েরো-তেভেজকে ছাড়াই খেলতে নামা আর্জেন্টিনা কিন্তু নিজেদের মাঠে শুরু থেকেই খেলেছে অসাধারণ। প্রথমার্ধে ব্রাজিলের সঙ্গে তাদের ব্যবধান ছিল স্পষ্ট। ৩৪ মিনিটে ডি মারিয়া-হিগুয়েইন-লাভেজ্জির দারুণ বোঝাপড়ায় এগিয়ে যাওয়া। কিন্তু শেষ পর্যন্ত দুর্বল রক্ষণের খেসারতই দিতে হলো টাটা মার্টিনোর দলকে। ৫৯ মিনিটে লুকাস লিমার গোলে সমতা ফেরায় ব্রাজিল। অবশ্য পিছিয়ে পড়েও আর্জেন্টিনার মাঠ থেকে এক পয়েন্ট ছিনিয়ে আনার দিনে ব্রাজিলকে হারাতে হয়েছে দলের অন্যতম ভরসা ডেভিড লুইজকে। দ্বিতীয় হলুদ কার্ডের খাঁড়ায় লাল কার্ড দেখেছেন ৮৮ মিনিটে। বাছাই পর্বের পরের ম্যাচটিতে তাঁকে পাচ্ছে না ব্রাজিল। নিজেদের মাঠে ইকুয়েডরের কাছে ২-০ গোলের অপ্রত্যাশিত হার নিয়ে এবারের বাছাই পর্ব শুরু করেছিল গত বিশ্বকাপের ফাইনালিস্টরা। পরের ম্যাচে প্যারাগুয়ের সঙ্গে গোলশূন্য ড্র। ব্রাজিল-কলম্বিয়া—টানা দুই অগ্নি-পরীক্ষার আগে আলবিসেলেস্তেরা আরও কোণঠাসা হয়ে পড়ে আক্রমণভাগের সেরা তিন তারকা মেসি-আগুয়েরোর পর তেভেজকেও হারিয়ে ফেলে। যদিও বৃষ্টির কারণে একদিন পিছিয়ে শুরু হওয়া ম্যাচটিতে শুরু থেকে আর্জেন্টিনাই খেলেছে দাপটের সঙ্গে। দুই দলই উপহার দিয়েছেন গতিশীল ফুটবল। ব্রাজিল প্রতি-আক্রমণের কৌশলে না-গিয়ে আক্রমণাত্মকই খেলতে চেয়েছে। আর্জেন্টিনাও ছোট ছোট পাসের বদলে আরও বেশি সরাসরি আক্রমণে খেলেছে। ফলে ম্যাচটিতে শুরু থেকেই ছিল গতির দারুণ এক ছন্দ। যদিও ব্রাজিলের চেয়ে আর্জেন্টিনাই আক্রমণ শানাচ্ছিল বেশি। ৪ মিনিটে ডি মারিয়ার ক্রসে কেউ পা ছোঁয়াতে পারলেই যেমন এগিয়ে যেতে পারত স্বাগতিকেরা। ১৬ মিনিটে এভার বানেগার কর্নারটিও ছিল বিপজ্জনক। ২৩ মিনিটে বানেগার মাঝারি পাল্লার শট ক্রসবারে হাওয়া লাগিয়ে বেরিয়ে যায়। আর্জেন্টিনার একের পর এক ছোট ছোট এসব আক্রমণের বড় ফলটা আসে ৩৪ মিনিটে। ডি মারিয়ার বর্শার ফলার মতো ছুড়ে দেওয়া থ্রু বল আরও একবার ব্রাজিলের রক্ষণ চিঁড়ে দেয়। বল পৌঁছায় হিগুয়েইনের কাছে। বক্সের ডান প্রান্ত থেকে হিগুয়েইনের দারুণ ক্রস। লাভেজ্জি চকিতে বলটিকে পাঠিয়ে দেন কাঙ্ক্ষিত গন্তব্যে। এ সময়ে বিশ্ব ফুটবলে একের পর এক সেরা তারকা উপহার দিয়ে চলা আর্জেন্টিনা বাছাই পর্বে ২১৪ মিনিট পার করে এসে পায় প্রথম গোলের দেখা! আর্জেন্টিনার গোলটা দুই চির প্রতিদ্বন্দ্বীর মধ্যে উত্তেজনার বারুদে যেন ম্যাচের কাঠি ঠুকে দেয়। ৩৫ মিনিটেই পাল্টা আক্রমণ শানিয়ে ব্রাজিল বুঝিয়ে দেয়, গোল শোধে তারা কতটা মরিয়া। ৩৭ মিনিটে ওটামেন্ডি আর গুস্তাভোর মধ্যে ঠোকাঠুকি লেগে যায়। রেফারির মধ্যস্থতায় পরিস্থিতি অবশ্য শান্ত হয়। ৪১ মিনিটে গোল শোধের আরেকটি দারুণ সুযোগ পেয়েছিল ব্রাজিল। লম্বা ফ্রি কিক থেকে বক্সে ডেভিড লুইজের জোরাল হেডার ক্রসবার ঘেঁষে বেরিয়ে যায়। মেসির বদলে দলের নেতৃত্ব নেওয়া হাভিয়ের মাসচেরানো খেলার মাঝবিরতিতে সতীর্থদের সবাইকে মাঠের মাঝখানে ডেকে নেন টানেলে ঢোকার আগে। তাঁর মতোই জ্বালাময়ী ভাষায় সংক্ষিপ্ত ভাষণে দলকে উজ্জীবিত করতে দেখা যায়। মাসচেরানোর উজ্জীবণাতেই কি না, দ্বিতীয়ার্ধের আরও শানিয়ে শুরু করেছিল আর্জেন্টিনা। ৪৮ মিনিটেই ২-০ হয়ে যেত বানেগার শটটি বাঁ পোস্টে লেগে ফিরে না আসায়। এই গোল পোস্টেই সর্বনাশটা হয়েছে আর্জেন্টিনার। ৫৭ মিনিটে বদলি হিসেবে নামার দুই মিনিটের মধ্যে ডগলাস কস্তার হেড ক্রসবারে লেগে ফিরে আসে। ফিরতি বলে জোরাল শটে বল জালে পাঠিয়ে দেন লিমা। পুরো ম্যাচে নিজের ছায়া হয়ে থাকা নেইমারকে সবচেয়ে উজ্জ্বল দেখায় ৭৯ মিনিটে। বক্সের প্রান্ত থেকে নেওয়া তাঁর জোরাল শট পুশ করে ক্রসবারের ওপর দিয়ে পাঠিয়ে সেভ করেন আর্জেন্টাইন গোলরক্ষক সার্জিও রোমেরা। এ ছাড়া ক্যারিয়ারে এই প্রথম বিশ্বকাপ বাছাই পর্বের ম্যাচ খেলতে নেমে ঠিক আলো ছড়াতে পারেননি বার্সার হয়ে ফর্মের তুঙ্গে থাকা এই উইঙ্গার। দুই দলই এর পর গোটায় কয় আক্রমণ শানালেও লাভের লাভ কিছু হয়নি। এর মধ্যে ম্যাচ শেষ হওয়ার কিছুক্ষণ আগে লুইজের লাল কার্ড নিশ্চিত করে দেয়, ১৭ নভেম্বর পেরুর বিপক্ষে খেলা হচ্ছে না তাঁর। একই দিন আর্জেন্টিনার প্রতিপক্ষ কলম্বিয়া। ১৮ ম্যাচের দীর্ঘ এক যাত্রা বলে বাছাই পর্বের শুরুর এই হোঁচটে আর্জেন্টিনা কিংবা ব্রাজিলের দুশ্চিন্তা না করলেও হয়তো চলে। তবে একটা পরিসংখ্যান আর্জেন্টিনার কপালে ভাঁজ ফেলতে পারে: টানা তিন ম্যাচে জয়হীন থেকে বাছাই পর্ব শুরু করা কোনো দলই এখন পর্যন্ত চূড়ান্ত পর্বে যেতে পারেনি!এই অঞ্চল থেকে সরাসরি চারটি দল যাবে রাশিয়ায়। পরের ম্যাচের পরেই বাছাই পর্বে চার মাসের লম্বা বিরতি। আর এই ছুটিতে যাওয়ার আগে দক্ষিণ আমেরিকার দুই পরাশক্তি নিশ্চয়ই এই সাময়িক শেষটা মাথা উঁচু করেই করতে চাইবে!
