
বৃষ্টিতে খেলা হচ্ছে না তো কী হয়েছে! চন্ডিকা হাথুরুসিংহে এর মধ্যেও একটা কাজ বের করে নিয়েছেন। দক্ষিণ আফ্রিকা সিরিজ শেষ হলেই ছুটিতে যাবেন তিনিসহ কোচিং স্টাফের বিদেশি সদস্যরা। যাওয়ার সময় সবাই যাতে খেলোয়াড়দের প্রয়োজনীয় ফুটেজগুলো সঙ্গে নিয়ে যেতে পারেন, শেষ টেস্টের অপ্রত্যাশিত অবসরে সে ব্যবস্থাই করছেন বাংলাদেশের শ্রীলঙ্কান কোচ। এসব ফুটেজের বিশ্লেষণ কাজে লাগানো হবে অস্ট্রেলিয়া সিরিজের প্রস্তুতিতে।হাথুরুসিংহে নাহয় কিছুটা ব্যস্ত থাকছেন, কিন্তু বৃষ্টি যে একেবারেই ‘বেকার’ করে দিল ক্রিকেটারদের! কী আর করা, আবহাওয়ার ওপর কারও হাত নেই! টেস্টের দুটি দিন বৃষ্টিতে ভেসে গেলেও সাকিব আল হাসান সেটা মেনেই নিচ্ছেন। তবে জানালেন, বৃষ্টির মধ্যেও প্রতিটা মুহূর্ত খেলার ভাবনাটা ধরে রাখছেন ক্রিকেটাররা, ‘যে যার মতো জিম, রানিং, সুইমিং করছে। যখনই আবার খেলা শুরু হয়, আমাদের ভালো খেলতে হবে, এটা মাথায় রাখছে সবাই।’ হোম সিরিজ বলে বৃষ্টির অবসরে পরিবারের সঙ্গে সময় কাটানোরও সুযোগ নিচ্ছেন অনেকে, ‘আমরা পরিবারকেও সময় দিচ্ছি। এটা খেলোয়াড়দের মানসিকভাবে চাঙা রাখছে।’ মিরপুর শেরেবাংলা স্টেডিয়ামে কাল সিরিজ সম্প্রচারকারী টেলিভিশন চ্যানেলকে দেওয়া সাক্ষাৎকারে এসব বলছিলেন সাকিব।টেস্টের এখনো দুই দিন বাকি। প্রথম তিন দিনে মাত্র এক দিন খেলা হলেও ক্রিকেটীয় চিন্তাটা তাই ঝেড়ে ফেলা যাচ্ছে না। সাকিবের কথায়ও ফুটে উঠল তা, ‘আমাদের হাতে এখনো দুটো উইকেট আছে। আশা করছি, শেষ পর্যন্ত, ভালো রানই হবে। এরপর আশা করি দক্ষিণ আফ্রিকাকেও কম রানে আটকে রাখতে পারব।’মিরপুরের উইকেটে রান করা এবার বেশ কষ্টকরই মনে হচ্ছে বাংলাদেশের ব্যাটসম্যানদের কাছে। সাকিবের ভাষায়, ‘বল ব্যাটে আসছে না বলে শটও খেলা যাচ্ছে না।’ এটাই নাকি আবার বোলারদেরও সমস্যার কারণ হতে পারে, ‘আপনি যদি বল বুঝে খেলেন এবং কোনো ভুল না করেন, এখানে উইকেট পাওয়া কঠিন। আমাদের প্রত্যাশানুযায়ী আচরণ করছে না পিচ।’তারপরও শেরেবাংলা স্টেডিয়ামের উইকেটে স্পিনারদের ওপরই ভরসা রাখছেন। শুরুতেই দক্ষিণ আফ্রিকার দু-একটি উইকেট তুলে নিতে পারলে বৃষ্টিবিঘ্নিত এই টেস্টও জমে উঠতে পারে বলে সাকিবের আশা, ‘শুরুতেই এক-দুইটা উইকেট ফেলে দিলে ওরা চাপে পড়ে যাবে। আমাদের স্পিনাররা ভালো বল করলে ভালো একটা টেস্টই হবে এটা।’সে জন্য অবশ্য আগে খেলাটা শুরু হতে হবে। মূল দায়িত্বটা তখন বর্তাবে বোলারদের ওপর। তবে স্কোরবোর্ডে আরও কিছু রান থাকলে কাজটা সহজ হতো। প্রথম ইনিংসের ব্যাটিং-ব্যর্থতার হতাশা ঝরল সাকিবের কণ্ঠে, ‘আমাদের পাঁচ-ছয়জন ব্যাটসম্যান ভালো শুরু করলেও কেউ বড় রান করতে পারেনি। এটা খুবই হতাশাজনক। আমরা সেঞ্চুরি চাই। আর কেউ সেঞ্চুরি করলে দলের রান এমনিতেই বেড়ে যায়।’
