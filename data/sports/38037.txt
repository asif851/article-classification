
আবাহনীর জয়ের নায়ক হিসেবে লেখা থাকবে জোড়া গোল করা গাম্বিয়ান ল্যান্ডিংয়ের নাম। কিন্তু ম্যাচটি যাঁরা দেখেছেন, তাঁদের কাছে নায়ক রুবেল মিয়া। দুটি গোলই যে বানিয়ে দিয়েছেন রুবেল। ল্যান্ডিংয়ের জোড়া গোলে শেখ রাসেলকে ২-০ ব্যবধানে হারিয়েছে আবাহনী।আবাহনীর দুটি গোলই রুবেলের কৃতিত্ব। প্রথমে দলকে এনে দিয়েছেন পেনাল্টি, সেখান থেকে গোল করে আবাহনীকে এগিয়ে নিয়েছেন ল্যান্ডিং। পরে চামচে করে বল তুলে দেওয়ার মতো গোলমুখে ভলি করে ল্যান্ডিংকে দিয়ে করিয়েছেন দ্বিতীয় গোল। ম্যাচ শেষে আবাহনীর কোচ দ্রাগো মামিচের চোখে তখনো ভাসছে সে দুই গোল, ‘ওহ রুবেল, চমৎকার। আসলে পেনাল্টিটা আমাদের পরিকল্পনার অংশ হিসেবে এসেছে। আমি জানি রুবেলের সঙ্গে গতিতে কেউ পেরে উঠবে না। তাই আমি ওকে সব সময় বলেছি দ্বিতীয় স্ট্রাইকার হিসেবে পেছন থেকে রান করতে। দ্বিতীয় গোলে ক্রসটাও ছিল মাপা (হাত ঘুরিয়ে দেখালেন)।’
প্রথমার্ধের মাঝামাঝি সময়ে চোট নিয়ে মাঠ ছাড়েন এমেকা ডার্লিংটন। তাঁর বদলি নেমে ৬৩ ও ৮৬ মিনিটে জোড়া গোল করে ম্যাচের মীমাংসা করে দিয়েছেন ল্যান্ডিং। এ পর্যন্ত লিখেই শেষ করা যেত ম্যাচ রিপোর্ট। কিন্তু তাহলে যে রুবেলের কথা বলাই হবে না।৬২ মিনিটে বক্সে লেফট উইঙ্গার সাদ উদ্দিনের সাদামাটা একটি থ্রু নিজ গুণে পেনাল্টিতে রূপান্তর করেছেন রুবেল। প্রতিপক্ষ লেফটব্যাক বিশ্বনাথের অনেক পেছন থেকে গতিতে বের হয়ে এসে থ্রু বলটি নিয়ন্ত্রণে নেন। রুবেলকে থামাতে গোলরক্ষক জিয়া পোস্ট ছেড়ে বের হয়ে এসে ফাউল করতে বাধ্য হন, পেনাল্টি। পেনাল্টি এনে দিয়ে ডান প্রান্ত দিয়ে রুবেল হয়ে ওঠেন আরও আগ্রাসী। ৮৩ মিনিটে নাসিরউদ্দিনের থ্রুতে সরাসরি ভলিতে গোলমুখে ল্যান্ডিংয়ের উদ্দেশে বল রেখেছেন। মাথা ছোঁয়াতে ভুল করেননি গাম্বিয়ান এই মিডফিল্ডার। লিগে আজই প্রথম গোল পেলেন ল্যান্ডিং। ল্যান্ডিং ও রুবেলের রাতে ৫ ম্যাচে তিন জয় ও এক ড্রয়ে ১০ পয়েন্ট নিয়ে তৃতীয় স্থানে আছে দ্রাগো মামিচের আবাহনী। তৃতীয় হারের স্বাদ পাওয়া শেখ রাসেলের পয়েন্ট ৪।
