
শচীন টেন্ডুলকার, ক্রিকেট দুনিয়ায় রীতিমতো এক মহারথীর নাম। তাঁকে দেখলেই তো চেনার কথা, নাম জানার কথা। কিন্তু ব্রিটিশ এয়ারওয়েজের কর্মকর্তারা না কি শচীন টেন্ডুলকারকে চেনেন না।আজ শুক্রবার সকালে ব্রিটিশ এয়ারওয়েজ সম্পর্কে নিজের খারাপ এক অভিজ্ঞতার কথা তুলে ধরেছেন ভারতের সাবেক এই ক্রিকেটার। তাঁর জিনিসপত্রে ভুল ট্যাগ লাগিয়ে অন্য ঠিকানায় পাঠানো হয় এবং সিট সংক্রান্ত ঝামেলায় পড়েন তিনি। এ নিয়ে বলা সত্ত্বেও কোনো তৎপরতা না দেখিয়ে ব্রিটিশ এয়ারওয়েজের কর্মকর্তারা ভারতের লিটল মাস্টারের পুরো নাম, ঠিকানা জানাতে চান। ওই বিমান পরিবহন সংস্থার এমন মনোভাবে প্রচণ্ড ক্ষুব্ধ টেন্ডুলকার টুইটারে শেয়ার করে বলেন, ‘আমি ক্ষুব্ধ, হতাশ।’ টুইটারে শচীনের ৮৪ লাখ অনুসারী বিষয়টিকে সহজভাবে নিতে পারেননি। ব্রিটিশ এয়ারওয়েজের ওপরে অনেকেই টুইট করে ক্ষোভ ঝেড়েছেন, কেউবা বিষয়টি নিয়ে কৌতুক করেছেন। ভারতে টুইটারে টপ ট্রেন্ড হিসেবে উঠে এসেছে ব্রিটিশ এয়ারওয়েজ বা বিএ।তবে পরে ব্রিটিশ এয়ারওয়েজের কর্মকর্তারা এ ব্যাপারের জন্য দুঃখ প্রকাশ করেছেন।টেন্ডুলকারের পুরো নাম হয়তো অনেকেই জানেন না। তাঁর পুরো নাম শচীন রমেশ টেন্ডুলকার। শচীনকে না চেনার ঘটনা এবারই প্রথম নয়। এর আগে রুশ টেনিস তারকা মারিয়া শারাপোভা শচীন টেন্ডুলকারকে চেনেন না বলে মন্তব্য করেছিলেন। তাঁর সেই মন্তব্য ঘিরে টুইটারে ‘হু ইউ মারিয়া শারাপোভা’ নামের একটি ট্রেন্ড উঠে এসেছিল।
আজ আবার ব্রিটিশ এয়ারওয়েজ শচীনের পুরো নাম জিজ্ঞাসা করে সে ঘটনার পুনরাবৃত্তি ঘটাল।
