
খুব বেশি দিন হয়নি, ন্যু ক্যাম্পে গিয়ে বার্সেলোনাকে জানিয়ে এসেছিলেন ক্লাবটির প্রতি বাংলাদেশের মানুষের ভালোবাসার কথা। বার্সেলোনার পর এবার ড. মুহাম্মদ ইউনূস গেলেন রোমে। সেখানে গিয়ে রোমান সম্রাটের সঙ্গে দেখা করবেন না, তা কি হয়! রোমের ক্লাব এএস রোমার কিংবদন্তির ফ্রান্সেসকো টট্টির সঙ্গে ছবিও তুলেছেন বাংলাদেশের একমাত্র নোবেল বিজয়ী। ইতালিয়ান সাংবাদিক এনজো কারসিও ফেসবুকে ছবিটি দিয়েছেন। ছবিতে দেখা যাচ্ছে, ইতালিয়ান কিংবদন্তির সঙ্গে চিরচেনা প্রাণখোলা হাসিতে দাঁড়িয়ে আছেন ড. ইউনূস। ছবির ক্যাপশনটাও মজার, ‘তিনিও (টট্টি) সোশ্যাল বিজনেস শিখতে চান।’সামাজিক ব্যবসার ধারণাটা ছড়িয়ে দিতেই ইতালিতে গিয়েছিলেন ড. ইউনূস। জাতিসংঘের অঙ্গসংগঠন ফুড অ্যান্ড এগ্রিকালচার অর্গানাইজেশনের (ফাও) আয়োজনে ‘সোশ্যাল বিজনেস ফর জিরো হাঙ্গার’ কনফারেন্সের প্রধান আলোচক ছিলেন। যে ক্ষুদ্রঋণের ধারণা দিয়ে বাংলাদেশকে বদলে দিতে চেয়েছিলেন, সেই একই ধারণার গান শুনিয়েছেন তিনি রোমের অনুষ্ঠানটিতেও। বিশ্বজুড়ে ক্ষুধা নিবারণের জন্য করণীয় সম্পর্কেও কথা বলেছেন ৭৫ বছর বয়সী উদ্যোক্তা অর্থনীতিবিদ। এ ছাড়া ইতালির শহর পিস্তোইয়ার মেয়রের আয়োজনে এক অনুষ্ঠানেও যোগ দেন ড. ইউনূস। সেখানে তাঁকে সম্মানসূচক নাগরিকত্বও দেওয়া হয়েছে। সূত্র: ফেসবুক, মোহাম্মদইউনুসডটঅরগ।
