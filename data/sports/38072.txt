
রিও অলিম্পিকে ভারতীয় দলের শুভেচ্ছাদূত হয়েছিলেন আগেই। এবার শচীন টেন্ডুলকার অলিম্পিকে যাওয়ার আমন্ত্রণ পেলেন খোদ আন্তর্জাতিক অলিম্পিক কমিটির (আইওসি) প্রধান টমাস বাখের কাছ থেকে। ব্রাজিল যাওয়ার প্রস্তুতি হিসেবে ইতিমধ্যেই মুম্বাইয়ের একটি সরকারি হাসপাতালে গিয়ে পীতজ্বরের টিকা নিয়ে নিয়েছেন ক্রিকেটের ‘লিটল মাস্টার।’ ব্রাজিল যাওয়ার আগে যে কারও এই রোগের টিকা নেওয়া বাধ্যতামূলক। টেন্ডুলকারের প্রতি আইওসি সভাপতির এই আমন্ত্রণের বাড়তি গুরুত্ব আছে। ২০২৪ সালের অলিম্পিকে ক্রিকেট অন্তর্ভুক্ত করার ব্যাপারে আইওসির যে ভাবনা, রিও অলিম্পিকের সময় তা নিয়ে ক্রিকেট কিংবদন্তির সঙ্গে আলাপ-আলোচনা করতে পারেন আইওসি প্রধান। আগামী ২ আগস্ট রিওর উদ্দেশ্যে দেশ ছাড়বেন টেন্ডুলকার। ভারতীয় অলিম্পিক অ্যাসোসিয়েশনের শুভেচ্ছাদূত হিসেবে অলিম্পিকে ভারতীয় ক্রীড়াবিদদের উৎসাহপ্রদানও তাঁর সফরের একটা উদ্দেশ্য। এবারের অলিম্পিকে তাই আলাদা আকর্ষণই বলতে পারেন শচীন টেন্ডুলকারকে। সূত্র: জি নিউজ।
