
কিছুদিন আগেই নিজের পছন্দের টি-টোয়েন্টি বিশ্ব একাদশে মুস্তাফিজুর রহমানকে রেখেছিলেন শেন ওয়ার্ন। এশিয়া কাপ, টি-টোয়েন্টি বিশ্বকাপ ও আইপিএলে নিজের পারফরম্যান্স দিয়েই ওয়ার্নের আস্থা অর্জন করেছিলেন বাংলাদেশের কাটার মাস্টার। এবার মুস্তাফিজের ওপর আস্থা রাখলেন ওয়াকার ইউনিসও। পাকিস্তানের অন্যতম সেরা এই ফাস্ট বোলার মুস্তাফিজকে রেখেছেন তাঁর নির্বাচিত ওয়ানডে একাদশে।
এখন টুইটারে অনেকেই নিজের সেরা একাদশ বেছে নিচ্ছেন। ওয়াকারের বেছে নেওয়া একাদশটি অবশ্য সর্বকালের সেরা নয়। তিনি যদি কোচ হতেন, এই মুহূর্তে কাদের নিয়ে গড়তেন দল? সেই উত্তরই পাওয়া যাবে ওয়াকারের এই একাদশে। যেটিকে তিনি বলেছেন ‘আধুনিক সময়ের সেরা’ ওয়ানডে একাদশ। সেখানে ব্যাটসম্যান আছেন ডেভিড ওয়ার্নার, রোহিত শর্মা, বিরাট কোহলি, এবি ডি ভিলিয়ার্সরা। আছেন স্টিভেন স্মিথও। বোলার হিসেবে মিচেল স্টার্ক, মোহাম্মদ আমিরের সঙ্গে আছেন বাংলাদেশের মুস্তাফিজও।২০১৫ সালে পাকিস্তান ক্রিকেট দলের বাংলাদেশ সফরেই আন্তর্জাতিক অভিষেক হয়েছিল মুস্তাফিজের। ওয়াকার সে সময় ছিলেন পাকিস্তানের কোচ। তবে পাকিস্তানের বিপক্ষে মুস্তাফিজ খেলেছিলেন একমাত্র টি-টোয়েন্টি ম্যাচটিই। সে ম্যাচে ২ উইকেট নিয়েই নিজের আবির্ভাবের বার্তা দিয়ে দিয়েছিলেন। তাঁর ওয়ানডে অভিষেক ভারতের বিপক্ষে।মাত্র ৯ ওয়ানডে খেলেই ইতিহাসের পাতায় স্থান করে নিয়েছেন। অভিষেক ম্যাচেই তুলে নিয়েছিলেন ৫ উইকেট। পরের ম্যাচে ৬ উইকেট। ক্যারিয়ারের প্রথম তিন ওয়ানডেতে ১৩ উইকেট নিয়ে অভিষেক সিরিজে সবচেয়ে বেশি উইকেট নেওয়ার রেকর্ড গড়েছিলেন তিনি। ৯ ওয়ানডের ক্যারিয়ারেই তাঁর ৫ উইকেট কীর্তি তিনবার।কাঁধের অস্ত্রোপচার শেষে আপাতত বিশ্রামে আছেন মুস্তাফিজ। ওয়াকারের এই স্বীকৃতি নিশ্চয়ই তাঁর জন্য বড় অনুপ্রেরণা।
ওয়াকারের একাদশ: ডেভিড ওয়ার্নার, রোহিত শর্মা, বিরাট কোহলি, এবি ডি ভিলিয়ার্স, স্টিভেন স্মিথ, জশ বাটলার, বেন স্টোকস, মঈন আলী, মিচেল স্টার্ক, মোহাম্মদ আমির ও মুস্তাফিজুর রহমান। দ্বাদশ খেলোয়াড়: মার্টিন গাপটিল।
