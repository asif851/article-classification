
আগের বিশ্বকাপে তিনি ছিলেন ভারতের কোচ। এবার দক্ষিণ আফ্রিকা দলের উপদেষ্টা। কার কথা হচ্ছে বুঝতে পারছেন নিশ্চয়ই। গ্যারি কারস্টেন। তাঁর অধীনেই গতবার বিশ্বকাপ জিতেছে ভারত। মহেন্দ্র সিং ধোনির দলের নাড়িনক্ষত্র ভালোই জানা সাবেক এই দক্ষিণ আফ্রিকান ব্যাটসম্যানের। প্রোটিয়া কোচ রাসেল ডোমিঙ্গো তাই ভারতের সঙ্গে ম্যাচের আগে বারবার কারস্টেনের শরণ নিচ্ছেন। নিজের অভিজ্ঞতা উজাড় করে দিচ্ছেন কারস্টেনও। ভিনদেশের কোচ হয়ে বিশ্বকাপ জিতেছেন, নিজের দেশের উপদেষ্টা হয়ে জিতলে মন্দ কী! যদিও কারস্টেন খুব বেশি ব্যবধান গড়তে পারবেন বলে মনে করেন না ভারতীয় কিংবদন্তি সুনীল গাভাস্কার, ‘ভারতের ড্রেসিংরুম সম্পর্কে ওর অনেক অভিজ্ঞতা রয়েছে৷ সে কিছু পরামর্শ দেবে৷ কিন্তু দিন শেষে তা কাজে লাগাতে হবে ক্রিকেটারদেরই৷ ভারত কী ভাবছে, সে শুধু সেই পরামর্শ দিতে পারে। এ ছাড়া আর কিছু লাভ হবে বলে মনে হয় না৷’ তবে সে কারণে যেন দক্ষিণ আফ্রিকাকে হালকাভাবে না নেয় ভারত, সেই পরামর্শও দিয়েছেন গাভাস্কার। এনডিটিভি।
