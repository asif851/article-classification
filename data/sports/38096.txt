
রাজপথে আন্দোলনকারীদের দমন করতেই দিশেহারা হয়ে যাচ্ছে ব্রাজিল সরকার। বিশ্বকাপের মহড়া কনফেডারেশনস কাপ চলাকালেই আন্দোলনকারীদের সঙ্গে ভয়াবহ সংঘর্ষে জড়িয়েছে দেশটির আইনশৃঙ্খলা রক্ষাকারী বাহিনী। এরই মধ্যে নতুন এক দুঃসংবাদ শুনতে হলো ২০১৪ বিশ্বকাপের আয়োজকদের। স্প্যানিশ ফুটবলারদের হোটেলে নাকি হানা দিয়েছিল ডাকাতরা। স্পেনের গণমাধ্যম সূত্রে জানা গেছে, জেরার্ড পিকেসহ ছয়জন খেলোয়াড়ের টাকা-পয়সা খোয়া গেছে রেসিফের একটি হোটেল থেকে।
গত রোববার উরুগুয়ের বিপক্ষে ম্যাচ শেষে হোটেলে ফেরার পর এই চুরির বিষয়টি নজরে আসে স্প্যানিশ ফুটবলারদের। হোটেল পরিবর্তন করার সময় নাকি টাকা-পয়সাসহ অন্য আরও কিছু জিনিস খুঁজে পাওয়া যায়নি। এ ব্যাপারে এখনো পুলিশের কাছে আনুষ্ঠানিকভাবে কোনো অভিযোগ দায়ের করেননি স্পেনের ফুটবলাররা। তবে স্প্যানিশ গণমাধ্যমে খবরটি প্রকাশিত হওয়ার পর এ বিষয়ে তদন্ত শুরু করেছে ব্রাজিলিয়ান পুলিশ। ফিফার কর্মকর্তারাও গুরুতর এ অভিযোগটি আমলে নিয়েছেন। ফুটবলের সর্বোচ্চ সংস্থা ফিফার মুখপাত্র পেক্কা ওদ্রিজোলা সাংবাদিকদের বলেছেন, ‘আমরা জানি, এ রকম একটি অভিযোগ এসেছে। সংশ্লিষ্ট কর্তৃপক্ষ বিষয়টি খতিয়ে দেখছে। আমরা তাদের কাছ থেকে একটা জবাব পাওয়ার অপেক্ষায় আছি। এ মুহূর্তে বিস্তারিত কিছুই আমরা বলতে পারব না। শুধু জানি যে এরকম একটা ঘটনা ঘটেছে আর পুলিশ সেটা নিয়ে তদন্ত করছে।’
বিশ্বকাপ আয়োজনের প্রস্তুতি নিয়ে বেশ কয়েকবারই ফিফার সঙ্গে বাদানুবাদ হয়েছে ব্রাজিল সরকারের। স্টেডিয়াম নির্মাণ, সংস্কার, অবকাঠামো উন্নয়ন ইত্যাদি কাজের ধীরগতি নিয়ে কঠোর ভাষায় ব্রাজিলের সমালোচনা করেছিল ফিফা। আর এখন স্প্যানিশ ফুটবলারদের হোটেলকক্ষে চুরির ঘটনাটি যদি সঠিক বলে প্রমাণিত হয়, তাহলে হয়তো বেশ বিপাকেই পড়তে হবে বিশ্বকাপ আয়োজনকারী কর্তৃপক্ষকে।— ইয়াহু নিউজ
