
এর আগে ফেস্টিভ্যাল টুর্নামেন্টের আবহেই আয়োজিত হতো এএফসি অনূর্ধ্ব-১৪ ফুটবল চ্যাম্পিয়নশিপ। এ বছর থেকেই শুরু প্রতিযোগিতামূলক টুর্নামেন্টে খেলতে আজ মিয়ানমার যাচ্ছে বাংলাদেশের কিশোর ফুটবলাররা।
টুর্নামেন্টের এশিয়ান অঞ্চল ‘এফ’ গ্রুপে বাংলাদেশের সঙ্গী থাইল্যান্ড, লাওস, ইন্দোনেশিয়া, সিঙ্গাপুর ও কম্বোডিয়া। নেপিডোর জায়ার থিরি স্টেডিয়ামে প্রথম ম্যাচ ২৮ মে, প্রতিপক্ষ কম্বোডিয়া। একই ভেন্যুতে ২৯ মে লাওস, ৩১ মে থাইল্যান্ড, ২ জুন সিঙ্গাপুর ও ৩ জুন ইন্দোনেশিয়ার মুখোমুখি হবে বাংলাদেশ। গ্রুপ চ্যাম্পিয়ন দলটি খেলবে চূড়ান্ত পর্বে।
সারা দেশ থেকে বাছাই করা ৩৬ জন খেলোয়াড় নিয়ে গত ২৫ এপ্রিল শুরু হয়েছে অনুশীলন ক্যাম্প। মাত্র এক মাসের প্রস্তুতি নিয়েও অন্তত তিনটি দলকে হারানোর প্রত্যাশা করছেন দলের কোচ উজ্জ্বল চক্রবর্তী, ‘প্রতিপক্ষ দলগুলোর খুব বেশি কিছু আমরা জানি না। তবু তিনটি ম্যাচ জয়ের লক্ষ্য নিয়ে যাচ্ছি।’
