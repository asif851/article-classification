
টিকিট যেন সোনার হরিণ! বঙ্গবন্ধু গোল্ড কাপের ফাইনালে উঠেছে বাংলাদেশ। টুর্নামেন্টে মামুনুলদের সাফল্যের সঙ্গে পাল্লা দিয়ে হু হু করে বেড়েছে টিকিটের চাহিদাও। বঙ্গবন্ধু স্টেডিয়ামে ইলেকট্রনিকসের দোকানের কর্মচারী থেকে শুরু করে আশপাশের ভাসমান ব্যবসায়ীরাও টিকিট ‘কালোবাজারি’ বনে গেছেন। চলছে তুমুল দরদাম। গ্যালারি বা ভিআইপি স্ট্যান্ড, যেখানেই হোক না কেন, টিকিট পেলেই চলবে।এ তো গেল কাল বিকেলের বঙ্গবন্ধু স্টেডিয়ামের দৃশ্য। সকালে বাফুফে ভবন ছিল আরও বেশি সরগরম। প্রধান ফটকের সামনে টিকিটের জন্য ছিল লম্বা লাইন। বেলা ১১টার মধ্যেই সব টিকিট শেষ। বাংলাদেশের ফুটবল ম্যাচ দেখতে টিকিটের জন্য এমন হাহাকারই বলে দিচ্ছে কতটা আকাশচুম্বী উন্মাদনা চলছে বঙ্গবন্ধু গোল্ড কাপ ঘিরে।বাংলাদেশ দল ফাইনালে ওঠায় পরশু রাতেই খেলোয়াড়দের ৫০ লাখ টাকা দেওয়ার ঘোষণা দিয়েছেন বাফুফে সভাপতি কাজী সালাউদ্দিন। আর স্বপ্নের ট্রফিটা হাতে তুলতে পারলে দেওয়া হবে আরও ৫০ লাখ। কাল সকালে টিম হোটেলে গিয়ে খোদ সভাপতি এমন ঘোষণা দিয়ে এসেছেন। ফুটবলারদের উৎসাহ দিতে সবাইকে নিয়ে সভা করেছেন তিনি। বাফুফে সভাপতি ছাড়াও শেখ জামাল ধানমন্ডি ক্লাবের সভাপতি মনজুর কাদেরও ২০ লাখ টাকা বোনাস ঘোষণা করেছেন।টিম হোটেলে ফুটবলারদের শুভেচ্ছা জানাতে ভিড় জমিয়েছেন সমর্থক ও স্বজনেরা। কাল দুপুরে বাফুফে ভবন থেকে আনুষ্ঠানিক সংবাদ সম্মেলন শেষে কোচ লোডভিক ডি ক্রুইফের সঙ্গে অধিনায়ক মামুনুল হোটেলে ঢুকছিলেন। অধিনায়ককে দেখেই কয়েকজন সমর্থক ছুটে এলেন সেলফি তুলতে। ক্লান্তিকর সেমিফাইনালটি হয়েছে আগের দিন, তাই কাল কোনো অনুশীলন ছিল না। তবে বিকেলে হোটেলের জিমে ও সুইমিংপুলে খানিক গা গরম করেছেন ফুটবলাররা।স্ট্রাইকার মিঠুন চৌধুরী ও ডিফেন্ডার তপু বর্মণ শেখ রাসেল ক্রীড়া চক্রের হয়ে এএফসি কাপে খেলতে কাল রাতেই তাজিকিস্তানের উদ্দেশে টিম হোটেল ছেড়েছেন। তবে যাওয়ার আগে দলকে জানিয়ে গেছেন শুভ কামনা।প্রধানমন্ত্রী শেখ হাসিনা চ্যাম্পিয়ন দলের হাতে ট্রফি তুলে দেবেন। এ জন্য কড়া নিরাপত্তার চাদরে ঢাকা থাকবে স্টেডিয়াম। চলমান রাজনৈতিক অস্থিরতার কারণে নিরাপত্তার বলয়টা হবে আরও কড়াকড়ি। মাঠে ছোড়া যায় এমন কোনো বস্তু নিয়ে ঢোকা যাবে না স্টেডিয়ামে। ম্যাচ শুরুর তিন ঘণ্টা আগেই খুলে দেওয়া হবে সব ফটক।অনেক দিন পর ফুটবলাররা দেশবাসীকে এনে দিয়েছে বড় আনন্দের উপলক্ষ। এখন শুধু তুলির শেষ আঁচড়ের অপেক্ষা।
