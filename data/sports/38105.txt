
বাংলাদেশ ক্রিকেট বোর্ডের (বিসিবি) ক্ষমতায় হস্তক্ষেপ করতে পারবে না জাতীয় ক্রীড়া পরিষদ (এনএসসি)—এ পর্যবেক্ষণ দিয়ে বিসিবির সংশোধিত গঠনতন্ত্র অবৈধ ঘোষণা করে দেওয়া হাইকোর্টের রায়ের বিষয়ে আপিল নিষ্পত্তি করে দিয়েছেন সুপ্রিম কোর্টের আপিল বিভাগ। এই রায়ে স্বাভাবিকভাবেই খুশি বিসিবি সভাপতি নাজমুল হাসান। ২০১৩ সালের ২৭ জানুয়ারি বিসিবির সংশোধিত গঠনতন্ত্রকে অবৈধ ঘোষণা করেন হাইকোর্ট। জবাবে বিসিবি ও জাতীয় ক্রীড়া পরিষদের (এনএসসি) বিপক্ষে আরজি পেশ করে। সেটিরই ধারাবাহিকতায় পরে সংশোধিত গঠনতন্ত্র অনুযায়ী আদালত নির্বাচন করার পক্ষে মত দিলেও তা ছিল শর্তসাপেক্ষ। নির্বাচিত পরিচালনা পর্ষদের বৈধতা নির্ভর করবে চূড়ান্ত রায়ের ওপর, এটাই বলেছিলেন আদালত। এত দিন বিসিবি ছিল এই রায়েরই অপেক্ষায়।অবশেষে রায় পেয়ে বিসিবি সভাপতি নাজমুল হাসানের প্রতিক্রিয়া, ‘রায় নিয়ে এখন কিছু বলা কঠিন। রায়ের কপি এখনো হাতে পৌঁছায়নি। যতটুকু শুনেছি, তাতে মনে করি, বাংলাদেশের ক্রিকেটের জন্য অত্যন্ত ভালো রায় হয়েছে। এখন আমাদের যত তাড়াতাড়ি সম্ভব এজিএম-ইজিএম ডেকে...গঠনতন্ত্রে যদি কোনো পরিবর্তন করতে হয়, সেটা আমরাই করতে পারব। এটা একটা যুগান্তকারী সিদ্ধান্ত। এতে ক্রিকেটের ভালো হবে।’এই রায়ের মাধ্যমে বিসিবিকে আরও স্বাধীনতা দিয়েছেন আদালত। নিজেদের মেয়াদের শেষ দিকে সংশোধিত গঠনতন্ত্রের বৈধতা পাওয়ায় স্বাভাবিকভাবেই খুশি নাজমুল হাসান, ‘যতটুকু শুনেছি, আমরা যে গঠনতন্ত্রে এসেছি, এ ব্যাপারে কারও কোনো হস্তক্ষেপ নেই। এটি সম্পূর্ণ বৈধ। বাড়তি হচ্ছে, যদি গঠনতন্ত্রে কোনো পরিবর্তন আনতে হয়, ইজিএম-এজিএম ডেকে আমরাই তা করতে পারব। এখানে বাইরের কোনো হস্তক্ষেপ থাকবে না। সবচেয়ে বড় কথা হলো, যে মামলাটা হয়েছিল, সেটা খারিজ।’ বিসিবি সভাপতি জানিয়েছেন, ৩০ জুলাই বোর্ড সভায় ঠিক করা হবে বিসিবির বার্ষিক সাধারণ সভার ভেন্যু-তারিখ।
