
টানা চারটি বছর ধরে লিওনেল মেসিই হয়তো জিতেছেন ফিফার বর্ষসেরার পুরস্কারটা। কিন্তু তার পরও কারও কারও চোখে ক্রিস্টিয়ানো রোনালদোই সবার সেরা। কেন এই গ্রহের অনেকেই তাঁকে সেরা বলে, সেই প্রমাণ আবারও এক ঝলক দিলেন রোনালদো। শুধু ক্ষুরধার গতিই না, ড্রিবলিংয়েও যে তিনি কী পরিমাণ দক্ষ, সেটাও সম্প্রতি দেখিয়েছেন। দেখিয়েছেন সেকেন্ডের ভগ্নাংশ সময়ের মধ্যে এমন কিছু করে বসা, যাতে রীতিমতো থ বনে যায় প্রতিপক্ষ।উত্তর আয়ারল্যান্ডের বিপক্ষে পর্তুগালের পুরো ম্যাচটিই ছিল রোনালদোময়। তাঁর করা হ্যাটট্রিকের সুবাদেই পর্তুগাল পেয়েছে ৪-২ গোলের জয়। শুধু এই গোলগুলোই না, ম্যাচের কিছু মুহূর্তে আইরিশ খেলোয়াড়দের রীতিমতো নাজেহাল করেছেন পর্তুগিজ অধিনায়ক। রোনালদো যে কেন সবার সেরা, সেটা বোধ হয় সবচেয়ে ভালোমতো টের পেয়েছেন আয়ারল্যান্ডের অধিনায়ক স্টিভেন ডেভিস। রোনালদোর অসাধারণ দক্ষতার সামনে তাঁকে মনে হয়েছে যেন পাড়ার ছোট্ট মাঠে খেলা শৌখিন ফুটবলার। মাঝমাঠে বল পাওয়ার পর ডেভিসের দু-পায়ের ফাঁক দিয়ে দারুণভাবে বল বের করে নিয়েছিলেন রোনালদো। তারপর ব্যাকহিল করে বল ঠেলে দিয়েছেন সতীর্থের দিকে।
ইউটিউবে ছাড়ার পর রোনালদো-ভক্তরা রীতিমগো হুমড়ি খেয়ে পড়েছেন এই ভিডিও দেখতে। রোনালদোর দুর্দান্ত স্কিলের সেই ঝলকটা দেখতে পারেন এই ভিডিওতে: 

