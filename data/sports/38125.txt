
টানা ১১ ম্যাচে হার। ঢাকা প্রিমিয়ার ক্রিকেট লিগের প্রথম পর্বেই নিশ্চিত হয়ে গিয়েছিল ওল্ড ডিওএইচএসের অবনমন। কাল শুরু রেলিগেশন লিগের প্রথম ম্যাচেও হেরেছে দলটি। বিকেএসপিতে কুয়াশার কারণে ৩০ ওভারে নেমে আসা ম্যাচে কলাবাগান ক্রীড়াচক্র জিতেছে ৮ উইকেটে। এই জয়ে রেলিগেশন লিগের তৃতীয় দল পারটেক্স স্পোর্টিংয়ের চেয়ে ২ পয়েন্ট এগিয়ে গেল কলাবাগান।কলাবাগানের জয়ে সবচেয়ে বড় ভূমিকা আবদুর রাজ্জাকের। জাতীয় দলের এই বাঁহাতি স্পিনার ২০ রানে নিয়েছেন ৫ উইকেট। ২০১৩ সালের মার্চে শ্রীলঙ্কার বিপক্ষে ৫ উইকেট নেওয়ার পর কালই প্রথম লিস্ট ‘এ’ ম্যাচে ৫ উইকেট পেলেন রাজ্জাক। জাতীয় দলের আরেক বোলার শাহাদাত নিয়েছেন ৩ উইকেট। দুজনের যুগলবন্দীতে ২৯.১ ওভারেই ওল্ড ডিওএইচএস অলআউট ১১৫ রানে। জুপিটার ঘোষ ও শামসুর রহমানের উইকেট দুটি হারিয়েই ২৩.১ ওভারে জয় পেয়ে যায় কলাবাগান। সর্বোচ্চ ৪৬ রান করে অপরাজিত ছিলেন ওপেনার নাসিরউদ্দিন ফারুক।সংক্ষিপ্ত স্কোরওল্ড ডিওএইচএস: ২৯.১ ওভারে ১১৫ (নেহাদুজ্জামান ৩০, আল আমিন ২৭; রাজ্জাক ৫/২০, শাহাদাত ৩/২১)। কলাবাগান কেসি: ২৩.১ ওভারে ১১৬/২ (নাসিরউদ্দিন ৪৬*, শামসুর ২২; রায়হান ২/২৮)।ফল: কলাবাগান কেসি ৮ উইকেটে জয়ী।ম্যান অব দ্য ম্যাচ: আবদুর রাজ্জাক।
