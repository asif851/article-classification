
২০০২ সালের স্মৃতিই যেন ফিরিয়ে আনতে চাইছেন লুইস ফেলিপে স্কলারি। বিশ্বকাপের দল সাজানোর পরিকল্পনা থেকেই পাওয়া যাচ্ছে তেমন ইঙ্গিত। চূড়ান্ত দল ঘোষণার বেশ কিছুদিন বাকি থাকলেও ইতিমধ্যে মাথার মধ্যে সবকিছু সাজিয়েই ফেলেছেন ব্রাজিলের বিশ্বকাপজয়ী এই কোচ। ২০০২ সালের মতো এবারও স্কলারির পরিকল্পনায় আছে চার অধিনায়কের ব্রাজিল দল। সবার নাম না বললেও কাদের নিয়ে বিশ্বকাপ মিশনে অংশ নেবেন, সেটা প্রায় চূড়ান্তই করে ফেলেছেন স্কলারি।২০০২ সালে ব্রাজিলের অধিনায়কের বাহুবন্ধনী দেখা গিয়েছিল কাফুর হাতে। জাপানে বিশ্বকাপ শিরোপাটাও তুলে ধরেছিলেন এই ব্রাজিলিয়ান ডিফেন্ডার। কিন্তু রকে জুনিয়র, রবার্তো কার্লোস, রিভালদো আর রোনালদোও ছিলেন স্কলারির অধিনায়ক ভাবনায়। এবারও অধিনায়ক হিসেবে চারজনকে বিবেচনা করছেন ব্রাজিল কোচ। থিয়াগো সিলভা, ডেভিড লুইজ, হুলিও সিজার ও ফ্রেড—এই চারজনের যে কাউকেই দেখা যেতে পারে ব্রাজিলের অধিনায়ক হিসেবে।স্কলারি অ্যাটলেটিকো মাদ্রিদের ভক্ত, এমন কথা কখনোই শোনা যায়নি। কিন্তু চ্যাম্পিয়নস লিগের সেমিফাইনালে স্কলারি নাকি অ্যাটলেটিকোকেই সমর্থন করবেন। কারণ চেলসি হারলে চার ব্রাজিলিয়ান অস্কার, ডেভিড লুইজ, রামিরেস ও উইলিয়ান বাড়তি বিশ্রাম পাবেন! ধারণা করা হচ্ছে, এই চারজনকেই বিশ্বকাপ দলের জন্য বিবেচনা করছেন স্কলারি।এই তথ্যে বিশেষভাবে খুশি হতে পারেন উইলিয়ান। ব্রাজিলিয়ান এই মিডফিল্ডার মাত্র একবারই ডাক পেয়েছেন জাতীয় দলে। সম্প্রতি ভালো ফর্মে না থাকলেও টটেনহামের মিডফিল্ডার পাউলিনহোর কথাও বিবেচনা করছেন স্কলারি।নেইমার যে ব্রাজিলের বিশ্বকাপ মিশনে অবশ্যই থাকবেন, এটা নতুন করে বলার কিছু নেই। কিন্তু নেইমারের সাম্প্রতিক ফর্ম নিয়ে কিছুটা উদ্বিগ্নই হয়ে আছেন ব্রাজিল সমর্থকেরা। স্কলারি অবশ্য দলের অন্যতম প্রধান এই খেলোয়াড়কে নিয়ে কোনোই দুশ্চিন্তা করছেন না। বার্সেলোনার জার্সি গায়ে খুব বেশি জ্বলে উঠতে না পারলেও সেটা বিশ্বকাপের সময় কোনো প্রভাব ফেলবে না বলেই মনে করছেন ব্রাজিল কোচ, ‘নেইমার সব সময়ই ভালো আছে। তার দল খুব বেশি ভালো করতে পারছে না। সে সেই দলের একজন সদস্য মাত্র। কিন্তু আন্তর্জাতিক ফুটবলে সে বরাবরের মতো ভালোই খেলবে। স্প্যানিশ সমালোচকেরা তাকে যেভাবে দেখে, আমি মোটেই সে রকম ভাবছি না। তাকে নিয়ে আমার বিন্দুমাত্র দুশ্চিন্তা নেই।’আগামী ৭ মে ব্রাজিলের বিশ্বকাপ দল ঘোষণা করার কথা।
