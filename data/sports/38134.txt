
• প্রায় ১৭ মাস পর আন্তর্জাতিক ম্যাচ খেলার প্রস্তুতি নিচ্ছে জাতীয় ফুটবল দল • ২৭ মার্চ ভিয়েনতিয়েনে স্বাগতিক লাওসের বিপক্ষে খেলবে বাংলাদেশ • সে উপলক্ষে দুটি প্রস্তুতি ম্যাচ খেলতে থাইল্যান্ডে গেছে দল
বাংলাদেশ জাতীয় ফুটবল দল বলে যে একটি বস্তু আছে, তা হয়তো দেশের মানুষ ভুলেই গেছে! টানা প্রায় ১৭ মাস জাতীয় দল মাঠে না থাকলে ভুলে যাওয়াটাই স্বাভাবিক। তবে আশার খবর হলো, নিজেদের উপস্থিতি জানান দিতে বদ্ধপরিকর হয়ে উঠেছে জাতীয় ফুটবল দল। দেশের মাটিতে আগামী সাফ ফুটবলকে সামনে রেখে গ্রহণ করা হয়েছে বেশ কিছু ভালো পরিকল্পনা। তারই অংশ হিসেবে ২৭ মার্চ লাওসের বিপক্ষে আন্তর্জাতিক প্রীতি ম্যাচে মাঠে নামবে বাংলাদেশ।
কাতারে দুই সপ্তাহের ক্যাম্প শেষ করে ১৫ তারিখ সকালে ঢাকায় ফিরেছে ফুটবলাররা। আজই আবার দুইটি অনুশীলন ম্যাচ খেলতে থাইল্যান্ডে গেছে তারা। সেখানে ২১ ও ২৩ তারিখ স্থানীয় ক্লাব রাচাবুরি এফসি ও ব্যাংকক গ্লাস এফসির সঙ্গে দুইটি প্রস্তুতি ম্যাচ খেলবে জাতীয় দল। এরপরে থাইল্যান্ড থেকেই সরাসরি বহুল প্রতীক্ষিত আন্তর্জাতিক ম্যাচ খেলার জন্য পা রাখবে লাওসে। ভিয়েনতিয়েনে অনুষ্ঠিত হবে ম্যাচটি।
বিশ্ব ফুটবলে ১৯৭ নম্বরে অবস্থান করে বাংলাদেশের ফুটবল অন্ধকার গহ্বরে। বিষয়টি অনুধাবন করতে পারছেন বাংলাদেশ দলের অস্ট্রেলিয়ান কোচ অ্যান্ড্রু ওর্ড। দেশকে আর লজ্জায় ফেলতে চান না বলে জানিয়েছেন তিনি, ‘প্র্যাকটিসে খেলোয়াড়েরা অনেক পরিশ্রম করেছে। আমরা দেশ ও দেশের মানুষকে আর লজ্জায় ফেলতে চাই না।’ লাওসের বিপক্ষে ম্যাচ দিয়েই বাংলাদেশের ডাগআউটে অভিষিক্ত হবেন এই অস্ট্রেলিয়ান। তবে লাওসের বিপক্ষে তাঁর লক্ষ্য কী, তা স্পষ্ট করে কিছু বলেননি ওর্ড। শুধু নতুন একটি দল তৈরি করার দিকেই ইঙ্গিত দিয়েছেন। সে লক্ষ্যে অভিজ্ঞ ও তারুণ্যের মিশ্রণে সাজানো হয়েছে দল। লাওসের বিপক্ষেই বোঝা যাবে নতুন বাংলাদেশ কেমন হবে।
