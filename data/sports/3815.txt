
বের হওয়ার সময় ইমরুল কি একটু খোঁড়ালেন? খোঁড়ানোরই কথা। পেশিতে বেমক্কা টান পড়ার পর আরও এক ঘণ্টারও বেশি সময় ব্যাটিং করে গেলেন। ওপেনার হিসেবে নেমেছিলেন। ৪৫তম ওভারে গিয়ে আউট হলেন। নামের পাশে ১১৯ বলে ১১২ রানের ঝকঝকে এক ইনিংস। ১১টি চার, দুই ছক্কা। ইমরুলের মুখে হাসি নেই। মুখটা বিষাদের ছায়ায় ঢাকা। সেই বিষাদে আড়ালে চলে গেছে, না হলে তীব্রতম শারীরিক যন্ত্রণাটাও কি কম? ইমরুল অবশ্য বলবেন, শরীর? সব যন্ত্রণা তো মনে। কী লাভ হলো এত পরিশ্রমের!৫২ বলে ৩৯ রান দরকার। হাতে ৬ উইকেট। সেটাও বড় কথা, উইকেটে থাকা দুই ব্যাটসম্যান যেভাবে ব্যাটিং করছেন, মনে হচ্ছে ব্যাটিং করা পৃথিবীর সহজতম কাজ। জ্বি, সেখান থেকেই বাংলাদেশ ম্যাচটা হেরে গেল ২১ রানে। ইংল্যান্ডের ৩০৯-এর জবাবে বাংলাদেশ অলআউট ২৮৮ রানে। একে ‘ক্রিকেটের মহান অনিশ্চয়তা’ বলবেন? নাকি বাংলাদেশ দলের ব্যর্থতা?৯ রানের মধ্যে বাংলাদেশ হারিয়ে ফেলল ৫ উইকেট। ৪ উইকেটে ২৭১ থেকে মুহূর্তেই স্কোর হয়ে গেল ৯ উইকেটে ২৮০। জয় তখনো ৩০ রান দূরে। এটাই পার্থক্য। হাতে উইকেট থাকলে ৩৯ রান মনে হয়, এই তো পাশের বাড়ি। আর শেষ ব্যাটসম্যান হিসেবে তাসকিন যখন খেলতে নামলেন, ৩০ রান মনে হচ্ছিল মঙ্গলগ্রহের দূরত্ব। অথচ ৩৯ থেকে ৩০ মাত্র ৯ রানের ব্যবধান। এর মধ্যেই ঘটে গেল এত কিছু। মুহূর্তেই বদলে গেল রং, সব সমীকরণ।এই ‘৯ রান’ বাংলাদেশের ক্রিকেটের আরেক চির-আক্ষেপ হয়ে থাকবে। মুলতান ও ২০১২ এশিয়া কাপ ফাইনালের পাশাপাশি! এই ৯ রানের ভেতরেই তো যাবতীয় সর্বনাশ! বাংলাদেশ ম্যাচটা ২১ রানে হেরেছে সেটাই হয়তো মনে রাখবে সবাই। কিন্তু আজ জয়োৎসবের প্রস্তুতি নিতে থাকা প্রতিটি মানুষ মনে রাখবে সেই ৯ রানের কথা। এই জয় তো শুধু জয় হতো না, হতো ৩১০-ও অনায়াসে পেরোতে পারার বার্তা ছড়িয়ে দেওয়া। শুধু প্রতিপক্ষ দলগুলোকে নয়, নিজেরও। অচেনা নিজেকে দেখা হতো চেনা আয়নায়। এই ম্যাচ ভুলতে সময় তাই লাগবেই।আর ইমরুল কায়েস? তিনি মনে রাখবেন কীভাবে?
নীরবে রান করে যান বলে তারকা খ্যাতি এখনো জোটেনি। অত গ্ল্যামার যে নেই। ব্যাটিংয়ের ধরন যে অনেকটাই পাল্টে ফেলেছেন, এটা যেন অনেকেই মাত্র কদিন আগে আবিষ্কার করল। আজ সেই ইমরুল ১১২ রানের ঝকঝকে ইনিংস খেললেন। সাড়ে ছয় বছর পর ওয়ানডে সেঞ্চুরি। আজ তাঁর নায়ক হওয়ার কথা। কিন্তু কেউ তো মনেই রাখবে না এই সেঞ্চুরি। ইমরুল সতীর্থদের বলতেই পারেন, ‘এমনিতেই আলোতে আসি না। তোরা তো পণই করেছিস, আসতেই দিবি না।’এমনিতে অবশ্য মাঠেও ইমরুলকে আড়ালে পাঠিয়ে দিচ্ছিলেন সাকিব। কখনো কখনো দুর্বোধ্য চরিত্রের হয়ে ওঠা উইকেটেও কী সাবলীল ব্যাটিংটাই না করলেন! ৫৫ বলে ৭৯, ১০টি চার, এক ছক্কা। ইমরুলের অবদানকে একটুও খাটো না করে বলা যায়, সাকিবই বাংলাদেশ আর জয়ের মাঝখানে অনিশ্চয়তার অস্বচ্ছতাকে মুছে দিচ্ছিলেন। এনে দিলেন নিশ্বাস দূরত্বেও। সেই সাকিবই আবার সেটি দূরতম গ্রহে নিয়ে গেলেন। যে ‘ সেই ৯ রানে’র আক্ষেপগাথা হয়ে উঠছে এই ম্যাচ রিপোর্ট, তার ধসের শুরুটা তো সাকিবকে দিয়েই। জ্যাক বলকে পুল করতে গিয়ে মিডউইকেটে ক্যাচ।পরের বলেই প্লেড অন মোসাদ্দেক। পরের ওভারে ফিরলেন মাশরাফি। ৩ রানে ৩ উইকেট তুলে নিয়ে ইংল্যান্ডই ম্যাচের পাল্লা​ হেলিয়ে দিল তাদের দিকে, চোখের পলক ফেলতে না ফেলতেই। ইমরুল তখনো ছিলেন। কিন্তু ক্লান্ত-বিধ্বস্ত ইমরুল আউট হওয়ার ধরনেই বুঝিয়ে দিচ্ছিলেন, শরীর চলছিল না আর। একটু নিচে নেমে এসে স্টাম্পিংয়ের ফাঁদে। ২০১১ বিশ্বকাপে শফিউল প্রায় এ রকম কাছাকাছি পরিস্থিতিতে বাংলাদেশকে জয় এনে দিয়েছিলেন। তখন অবশ্য ছিলেন পার্শ্বচরিত্রে। ব্যাটিংয়ে শফিউলদের কাছ থেকে পার্শ্বচরিত্রের ভূমিকাই পাওনা। কিন্তু এবার আর কেউ ‘মাহমুদউল্লাহ’ হয়ে উঠতে পারলেন না। ২১ রানের এই পরাজয় ২১ রানের চেয়েও বড় কিছু। প্রথম ম্যাচে জয় সিরিজেই হয়তো প্রভাব ফেলত। সবচেয়ে বড় কথা, হিরের চেয়েও দামি হয়ে ওঠা ১টি মহামূল্য রেটিং পয়েন্টও হারাল বাংলাদেশ। 
সবকিছুরই শুরু সাকিবের ওই পুলের ভুল থেকে। সাকিব কি আর জানতেন, তাঁর বিদায়ের পরও ৫ উইকেট হাতে রেখে ৫১ বলে ৩৯ রানের সহজ অঙ্কটাও মেলাতে পারবে না কেউ? শুরু হবে একের পর এক পতন—ডমিনো এফেক্টে! ডমিনো এফেক্টেরও শেষ হয় এক সময়। কে জানে, সেটি এই ম্যাচেই শেষ, নাকি এর রেশ থাকবে পরেও?
