
রাজনৈতিক কারণে পাকিস্তানের বিপক্ষে খেলতে চায় না ভারত। দ্বিপক্ষীয় সিরিজ তো বটেই, আইসিসি আয়োজিত টুর্নামেন্টেও পাকিস্তানের সঙ্গে একই গ্রুপে না রাখার অনুরোধ এসেছে ভারতের কাছ থেকে। দ্বিপক্ষীয় সিরিজে, বিশেষ করে পাকিস্তান আয়োজিত সিরিজে ভারত না খেললে পাকিস্তান ক্রিকেট বোর্ড (পিসিবি) যে আর্থিক ক্ষতির মুখোমুখি হয়, সে ব্যাপারে ক্ষতিপূরণের কথা উঠেছিল বেশ আগে থেকেই। পিসিবি চেয়ারম্যান শাহরিয়ার খান তো গতকাল শুক্রবার হুমকিই দিলেন, ভারত পাকিস্তানের সঙ্গে না খেললে আর্থিক ক্ষতিপূরণ আদায়ের জন্য আইনি ব্যবস্থা নেওয়া হবে।সম্প্রতি দুবাইয়ে মেয়েদের চ্যাম্পিয়নশিপেও পাকিস্তানের সঙ্গে খেলতে রাজি হয়নি ভারত। শাহরিয়ার খান এর জন্যও ক্ষতিপূরণ দাবি করেছেন। আইসিসিও এ ব্যাপারে কিছুটা কঠোর অবস্থান নিয়েছে। ভারতের নারী ক্রিকেট দলের ৬ পয়েন্ট কেটে নেওয়া হয়েছে। ভারতকে বলা হয়েছে পাকিস্তানের সঙ্গে না খেলার সিদ্ধান্তের পক্ষে প্রয়োজনীয় কাগজপত্র উপস্থাপন করতে। আইসিসি মূলত জানতে চায়, পাকিস্তানের সঙ্গে না খেলার পেছনে ভারত সরকারের কোনো ভূমিকা আছে কি না!ভারতীয় বোর্ড সব সময়ই বলে আসছে, সরকারই নাকি এ ব্যাপারে সম্মতি দিচ্ছে না। শাহরিয়ার খান বলেছেন, ‘ভারত সরকারের যদি সিরিজের ব্যাপারে আপত্তি থাকে, তাহলে ভারতীয় বোর্ড এ ব্যাপারে প্রয়োজনীয় কাগজপত্র জমা দিক। ২০১৪ সালে এ ব্যাপারে একটা লিখিত চুক্তি সই হয়েছিল, যাতে বলা হয়েছিল, ২০১৫ থেকে ২০২২ সালের মধ্যে দুই দেশের মধ্যে ছয়টি সিরিজ হবে।’২০১৫ সালের শেষের দিকে সংযুক্ত আরব আমিরাতে পাকিস্তানের সঙ্গে দ্বিপাক্ষিক সিরিজ খেলতে অস্বীকৃতি জানায় ভারত। পাকিস্তান পরে শ্রীলঙ্কার মাটিতে এই সিরিজ আয়োজনে প্রস্তুত থাকলেও ভারতীয় পররাষ্ট্র মন্ত্রণালয়ের আপত্তির কথা জানিয়ে সেই সিরিজ খেলতে রাজি হয়নি বিসিসিআই।শাহরিয়ার খানের দাবি, এতে বিশাল আর্থিক ক্ষতি হয়েছে পিসিবির, ‘২০০৯ সাল থেকে নিরাপত্তার কারণে কোনো দল পাকিস্তান সফর না করায় এমনিতেই আমরা কঠিন সময় পার করছি। ভারতের বিপক্ষে সিরিজ না খেলায় আমাদের অনেক ক্ষতি হচ্ছে। যে কারণে আমরা ঘরোয়া ক্রিকেটে যথেষ্ট পরিমাণ অর্থ বিনিয়োগ করতে পারছি না।’আর সে কারণেই শাহরিয়ার খান হুমকি দিচ্ছেন, ‘আমরা আইসিসির মাধ্যমে ভারতের বিরুদ্ধে আইনি ব্যবস্থা নেব। অতীতে ওরা আমাদের বিপক্ষে যে সিরিজগুলো খেলেনি সেগুলোর জন্যও যথাযথ ক্ষতিপূরণ চাইব।’২০০৭ সালের পর এই দুই দলের মধ্যে কোনো পূর্ণাঙ্গ সিরিজ হয়নি। ২০১২ সালে ভারতের মাটিতে কেবল একটি ওয়ানডে সিরিজ হয়েছিল। সূত্র: ইয়াহু ক্রিকেট।
