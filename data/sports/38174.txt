
কোনো বিদেশি দলের সঙ্গে প্রস্তুতি ম্যাচ না খেলতে পারার আক্ষেপ নিয়েই মালয়েশিয়ায় এশিয়া কাপ হকিতে খেলতে গেছে বাংলাদেশ। হকি ফেডারেশন ভারতের তিনটি দল ওএনজিসি, এয়ার ইন্ডিয়া ও ফুড করপোরেশনের সঙ্গে যোগাযোগ করে কাউকেই ঢাকায় আনতে পারেনি। বাংলাদেশ দলের সম্বল বলতে ফেডারেশন একাদশের বিপক্ষে দুটি প্রস্তুতি ম্যাচ খেলার অভিজ্ঞতা। মালয়েশিয়ায় গিয়ে কাল একটা বিদেশি দলের বিপক্ষে শেষ পর্যন্ত ম্যাচ খেলার অভিজ্ঞতা হলো জিমি-চয়নদের। অভিজ্ঞতা ভয়াবহ। সাবেক এশিয়া ও বিশ্ব চ্যাম্পিয়ন পাকিস্তান ৫-০ গোলে হারাল বাংলাদেশকে। পাকিস্তান প্রথমার্ধেই এগিয়ে গিয়েছিল ৩-০ গোলে।বড় দলের বিপক্ষে কোচ নাভিদ আলমের কৌশল রক্ষণাত্মক। কম গোল খাওয়ার দিকেই নজর সবার। কিন্তু পাকিস্তানের মতো পরাশক্তির কাছে ‘কম গোল’ও কম হওয়ার কথা তো নয়। অধিনায়ক মামুনুর রহমান (চয়ন) ম্যাচ শেষে কাল সামাজিক যোগাযোগের ওয়েবসাইট ফেসবুকে জানিয়েছেন, ‘এশিয়া কাপের জন্য এটাই ছিল বড় দলের সঙ্গে আমাদের প্রথম প্রস্তুতি ম্যাচ। ইপোহতে একেবারে নতুন মাঠে খেলতে বেশ অসুবিধা হয়েছে। বল অনেকটা লাফাচ্ছিল। তা ছাড়া পাকিস্তান অনেক শক্তিশালী দল, আমরা চেষ্টা করেছি কম গোল খাওয়ার। কোচ ম্যাচের পরই আমাদের নিয়ে বসেছিলেন। ভুলত্রুটিগুলো শুধরে দিয়েছেন। এ রকম দলের সঙ্গে অন্তত পাঁচটি প্রস্তুতি ম্যাচ খেললে এশিয়া কাপে আমরা অনেক ভালো করতে পারতাম।’ চয়নের চাহিদা পূরণ করার সুযোগ এখন আর নেই। তবে স্বাগতিক মালয়েশিয়ার সঙ্গে আরেকটি প্রস্তুতি ম্যাচ আয়োজনের চেষ্টা করছে ফেডারেশন। দলের প্রধান স্ট্রাইকার রাসেল মাহমুদ জিমি অবশ্য এই হারে ততটা হতাশ নন, ‘রক্ষণভাগের ভুলে বাজে কয়েকটি গোল খেয়েছি। তবে দক্ষিণ কোরিয়ার বিপক্ষে প্রথম ম্যাচে মাঠে নামার আগে আরও দুই দিন অনুশীলন হবে। আশা করছি, কন্ডিশনের সঙ্গে আমরা মানিয়ে নিতে পারব।’ ফেসবুকে কোচ নাভিদ আলম জানিয়েছেন, ‘নতুন মাঠে খেলতে ছেলেদের একটু সমস্যাটা আমি বুঝতে পেরেছি। তবে ওরা আমার পরিকল্পনামতোই খেলেছে। প্রস্তুতি ম্যাচে ফলের চেয়ে ভুলত্রুটির দিকেই আমাদের নজর বেশি।’আগামী ২৫ আগস্ট বর্তমান চ্যাম্পিয়ন দক্ষিণ কোরিয়ার বিপক্ষে ম্যাচ দিয়ে শুরু হবে বাংলাদেশের এশিয়া কাপ অভিযান। বাংলাদেশের গ্রুপে কোরিয়া ছাড়াও খেলবে শক্তিশালী ভারত ও ওমান।
