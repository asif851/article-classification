
গ্যালারির অর্ধেকেরও বেশি ফাঁকা। মেরেকেটে হাজার দশেক দর্শক। তাঁদের মধ্যে একটা জরিপ চালালে হতো!
কী নিয়ে জরিপ?
তাঁদের কত শতাংশ ক্রিস গেইলের ব্যাটিং দেখতে এসেছিলেন?
অঞ্চলভিত্তিক টুর্নামেন্টের সাফল্যের পূর্বশর্ত হোম অ্যান্ড অ্যাওয়ে খেলা। নিজেদের মাঠ, নিজেদের দর্শক হলে না অঞ্চলভিত্তিক খেলা জমে! বিপিএল সেই শর্ত পূরণেই ব্যর্থ। মজাটা হলো, এই বিপিএলের যে দুটি দল ‘হোম’-এ খেলার সুযোগ পেয়েছে, সেই চট্টগ্রাম ও ঢাকা আবার ফাইনালের চৌকাঠে পা রাখতেই ব্যর্থ।
বেশির ভাগ ম্যাচের মতো কাল রংপুর রাইডার্স-বরিশাল বুলস দ্বিতীয় কোয়ালিফায়ারও তাই ‘নিরপেক্ষ’ ভেন্যুতে। ঢাকা অনেক দিনই শুধু ঢাকাইয়াদের নয়। এখানে পুরো দেশই মিলেমিশে একাকার। গ্যালারিতে তাই প্রতিদ্বন্দ্বী দুই দলের কিছু সমর্থক নিশ্চয়ই ছিল। তবে দর্শকের বেশির ভাগই নিরপেক্ষ ছিলেন বলেই ধরে নেওয়া যায়। তাঁরা যত না ম্যাচ দেখতে এসেছিলেন, তার চেয়ে বেশি বোধ হয় ক্রিস গেইলের তাণ্ডব দেখতে। ফ্র্যাঞ্চাইজিভিত্তিক টি-টোয়েন্টির ‘পোস্টার বয়’ তো এই জ্যামাইকানই।
বয়! গেইল প্রসঙ্গে ‘বয়’ কথাটা একেবারেই হাস্যকর শোনাচ্ছে। ‘পোস্টার বয়’ না বলে তাহলে কি ‘পোস্টার ম্যান’? তা যে অভিধাই দিন না কেন, কালকের ম্যাচে সবচেয়ে আলোচিত হয়ে থাকলেন জ্যামাইকান বাঁহাতিই। খেললে তো তিনিই মূল আকর্ষণ। কাল না খেলেও আলোচনার কেন্দ্রবিন্দুতে।
আগের দিনও কোনো আভাস পাওয়া যায়নি। কাল টসের আগ পর্যন্ত বরিশাল দলের বাইরের সবাই-ও অন্ধকারে। ক্রিস গেইলের না খেলা নিয়ে তাই নানা জল্পনা ডালপালা মেলল। বরিশাল বুলসের দাবি, পিঠের ব্যথা বেড়েছে বলে গেইল না খেলেই রাতের প্লেন ধরেছেন। খুবই বিশ্বাস্য দাবি। কারণ, পিঠে অস্ত্রোপচারের ধকল কাটিয়ে এখানেই প্রথম খেলতে নেমেছেন। কিন্তু কেউ বিশ্বাস করলেন। কেউ করলেন না।
বরং অন্য কিছু খোঁজার চেষ্টা হলো। যেটি আরও জোরালো হলো বিপিএল গভর্নিং কাউন্সিলও এ নিয়ে প্রশ্ন তোলায়। বিগ ব্যাশে মেলবোর্ন রেনেগেডসে গেইলের চুক্তির অর্থমূল্য নাকি আড়াই লাখ ডলার। আগামী বৃহস্পতিবার শুরু সেই বিগ ব্যাশের দাবি মেটাতেই গেইল বাংলাদেশে আর সময় ‘নষ্ট’ করেননি ধারণাটাই বেশি গ্রহণযোগ্যতা পেল।
সব ম্যাচে তো গেইল-ঝড় ওঠে না। তারপরও গেইলের থাকা না-থাকা ম্যাচের রংই বদলে দেয়। গেইল নেই বলে ম্যাচ শুরুর আগেই যেমন রংপুর এগিয়ে। লেন্ডল সিমন্সের ৫৭ বলে ৭৩ রানের ইনিংসে ১৬০ করে ফেলার পর তো আরও। এই রান টপকানো কি সহজ কথা! গেইল থাকলে না হয় একটা কথা ছিল!
সংকটই নাকি নায়কের জন্ম দেয়। এদিনও তা-ই হলো। ব্যাটিংয়ের ধরনে মিল নেই, তবে দলের প্রয়োজনে সাব্বির রহমানই ‘গেইল’ হয়ে গেলেন এদিন! ক্যারিয়ারের উষালগ্নেই অনেকের চোখে তিনি টি-টোয়েন্টিতে বাংলাদেশের সেরা ব্যাটসম্যান। ৪৯ বলে ৭৯ রানের দুর্দান্ত ইনিংসটি সেই ধারণার পক্ষে স্লোগান তুলল।
যে ইনিংস চোখ ধাঁধানো সব শটের জন্য যতটা স্মরণীয়, তার চেয়েও বেশি বোধ হয় সমাপ্তিটার কারণে। লং অনে ড্যারেন স্যামি যে ক্যাচটি নিয়ে সাব্বিরকে ফেরালেন, সেটি এই বিপিএলের সীমানা ছাড়িয়ে চিরকালীন সেরা ক্যাচের তালিকাতেও জায়গা দাবি করে। সীমানা দড়ি ছুঁই ছুঁই জায়গায় ক্যাচটি নিয়ে যেভাবে শরীরের ভারসাম্য রাখলেন, তাতে স্যামিকে যত না ক্রিকেটার মনে হলো, তার চেয়ে বেশি জিমন্যাস্ট!
১০ রানে ২ উইকেট পড়ে যাওয়ার পর শাহরিয়ার নাফীসের সঙ্গে সাব্বিরের ১২৪ রানের জুটি। দুজনের বিদায়ের পর একটু নাটক হলো বটে, তারপরও তিন বল বাকি থাকতেই ম্যাচ শেষ। ৫ উইকেটে জিতে বরিশাল বুলস ফাইনালে।
যে ফাইনালে আগে থেকেই অপেক্ষায় কুমিল্লা ভিক্টোরিয়ানস। আগামীকাল বিপিএল-নাটকের সেই চূড়ান্ত পর্বের মঞ্চায়ন।
ফাইনালে কুমিল্লার প্রতিপক্ষ বরিশাল
রংপুর: ২০ ওভারে ১৬০/৯
বরিশাল: ১৯.৩ ওভারে ১৬৩/৫
ফল: বরিশাল ৫ উইকেটে জয়ী
 
