
মোস্তাফিজ খুলনার। মোস্তাফিজ বাংলাদেশের। মোস্তাফিজ হায়দরাবাদেরও! ভারতের এই শহরের মানুষও মোস্তাফিজকে নিজেদের ভাবেন।
হায়দরাবাদ সানরাইজার্সের জার্সি গায়ে গতবারই প্রথম আইপিএলে খেলেন বাংলাদেশ দলের বাঁহাতি পেসার মোস্তাফিজ। সেই থেকে বাংলাদেশের তরুণ ক্রিকেটারকে নিজেদেরই একজন মনে করে এই শহরের মানুষ। বাংলাদেশ দলকে কাছে পেয়ে সবার প্রথম কৌতূহল—‘মোস্তাফিজ কোথায়? ও কেন আসেনি?’
বাংলাদেশ দল ভারত সফর করছে, এই খবরের ভেতর যে দলের সঙ্গে মোস্তাফিজের না থাকার বিষয়টিও মিশে আছে, তা চোখ এড়িয়ে গেছে অনেকেরই। বাংলাদেশ দলের প্রতিনিধিদের সঙ্গে দেখা হলেই তাই মোস্তাফিজকে খোঁজেন সবাই। রাজীব গান্ধী স্টেডিয়ামের কিউরেটর তাঁদেরই একজন। ‘এটা তো মোস্তাফিজের হোমগ্রাউন্ড। ও কোথায়?’—বাংলাদেশ দলের টিম ম্যানেজমেন্টের এক সদস্যকে কাছে পেয়ে জানতে চাইলেন তিনি।
চোট থেকে সেরে না ওঠায় মোস্তাফিজ ভারতে যাননি শুনে হতাশ এই ভদ্রলোকের প্রতিক্রিয়াও নাকি ছিল অন্যদের মতোই, ‘সামনে তো আইপিএল। ও হায়দরাবাদের হয়ে খেলতে পারবে তো?’
 
