

অলরাউন্ডার ডোয়াইন ব্রাভো কিছুদিন আগেই জানিয়েছিলেন, ওয়েস্ট ইন্ডিজের হয়ে আর খেলার ইচ্ছে নেই। তবে নিউজিল্যান্ডের বিপক্ষে শুরু হতে যাওয়া ওয়ানডে সিরিজে স্বস্তির খবরই পেতে পারে উইন্ডিজ। বিস্ফোরক ওপেনার ক্রিস গেইল ফিরতে পারেন জাতীয় দলে। তথ্যটা জানিয়েছে ইএসপিএনক্রিকইনফো। টেস্ট সিরিজে ২-০ ব্যবধানে হোয়াইটওয়াশ হওয়ার পর গেইলের অন্তর্ভুক্তি নিশ্চয়ই ক্যারিবীয়দের আত্মবিশ্বাসী করে তুলবে। মাত্রই শেষ হওয়া বিপিএলে দারুণ ছন্দে ছিলেন ক্রিস গেইল। এলিমিনেটর ও ফাইনালে দারুণ দুটি সেঞ্চুরি করে রংপুর রাইডার্সকে প্রথম বিপিএল শিরোপার স্বাদ দিয়েছেন। ফাইনালে রেকর্ডই গড়ে বসলেন—৬৯ বলে অপরাজিত ১৪৬ রানের ইনিংসে ১৮টি ছক্কা হাঁকিয়েছিলেন এই তারকা। ম্যান অব দ্য ফাইনালের পর সগর্বে ঘোষণা করেছিলেন, তিনিই ‘সর্বকালের সেরা ব্যাটসম্যান’। এমন তুখোড় ছন্দে থাকা ব্যাটসম্যানকে দলে পাওয়া তো যেকোনো দলের জন্যই আশীর্বাদ।  গেইলের দলে ফেরার খবরে বিপদ টের পাচ্ছেন কিউই ফাস্ট বোলার লোকি ফার্গুসন। বলেছেন, ‘আমরা জানি, সে (গেইল) কী করতে পারে। সে এমন একজন ব্যাটসম্যান যে একবার ছন্দ পেয়ে গেলে অনেকক্ষণ উইকেটে থাকে এবং প্রচুর রান করে।’ তবে নিজেদের শক্তিটাও জানাতে ভোলেননি এই তরুণ বোলার, ‘আমাদের ওপেনিং বোলাররা নতুন বলে সুইং করাতে খুবই দক্ষ। আমি মনে করি, এটা তাঁর (গেইল) জন্য বড় একটা চ্যালেঞ্জ হবে।’ গেইলকে পেলেও চোটের কারণে দুই ব্যাটসম্যান মারলন স্যামুয়েলস ও সুনীল অ্যামব্রিস আর বোলার আলজারি জোসেফকে দলে পাচ্ছেন না ওয়েস্ট ইন্ডিজ। চোটের আঘাত রয়েছে নিউজিল্যান্ড দলেও। ছিটকে গেছেন ওপেনার মার্টিন গাপটিল ও কলিন ডি গ্র্যান্ডহোম। বাবার মৃত্যুর কারণে সিরিজ থেকে নিজেকে সরিয়ে নিয়েছেন গ্র্যান্ডহোম। এমনকি প্রথম ওয়ানডের পর বিশ্রাম দেওয়া হচ্ছে নিয়মিত অধিনায়ক কেন উইলিয়ামসন ও টিম সাউদিকেও।
