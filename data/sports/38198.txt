
অভিযোগটা পুরোনো—লিওনেল মেসি বার্সেলোনার হয়ে যতটা সফল, জাতীয় দল আর্জেন্টিনার হয়ে ততটা সফল নন। আর্জেন্টাইন ফুটবল জাদুকরের বিরুদ্ধে ওই পুরোনো অভিযোগটা নতুন করে সামনে আনলেন পেলে।স্প্যানিশ ক্রীড়া দৈনিক মার্কাকে ৭৩ বছর বয়সী পেলে বলেন, ‘বার্সেলোনার হয়ে খেলার সময় সে মেসি। কিন্তু আর্জেন্টিনার হয়ে খেলার সময় মনে হয়, সে অন্য একজন।’আর্জেন্টিনার হয়ে মেসিকে ‘অচেনা’ লাগার কারণটাও ব্যাখ্যা করেছেন ব্রাজিলীয় কিংবদন্তি, ‘বার্সেলোনায় মেসিকে সহায়তার জন্য তাঁর চারপাশে জাভি, ইনিয়েস্তাদের মতো দু-তিনজন অসাধারণ খেলোয়াড় থাকে। কিন্তু আর্জেন্টিনা দলের পরিস্থিতি ভিন্ন। দলের সতীর্থদের সঙ্গে বোঝাপড়া করাটা তাঁর জন্য কঠিন হয়ে পড়ে। তখন পুরোপুরি ভিন্ন এক মেসিকে আমরা দেখি।’
 
