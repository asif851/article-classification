
মাত্র কদিন আগে চ্যাম্পিয়নস লিগ জিতলেন, যে ম্যাচের নায়ক ছিলেন তিনি নিজে। লিওনেল মেসিকে হারিয়ে আরও একবার ব্যালন ডি’অর জিততে চলেছেন, তা-ও প্রায় নিশ্চিত। ক্রিস্টিয়ানো রোনালদো এমন সুখবরের ভিড়ে একটা দুঃসংবাদ শুনলেন। কর ফাঁকির অভিযোগটা শুধু আর কর দপ্তরের ফাইলে বন্দী থাকল না। শুরু হলো আনুষ্ঠানিক প্রক্রিয়া। স্পেনের সরকারি কৌঁসুলির দপ্তর থেকে তাঁর বিরুদ্ধে মামলা দায়ের করা হয়েছে। আদালতে হাজিরা দিতে হবে এখন রিয়াল মাদ্রিদ তারকাকে।
যে অভিজ্ঞতা এরই মধ্যে হয়ে গেছে লিওনেল মেসির। মেসির বিরুদ্ধে অভিযোগ ছিল ৪১ লাখ ইউরো কর ফাঁকি দেওয়ার। রোনালদোর বিরুদ্ধে অভিযোগ ১ কোটি ৪৭ লাখ ইউরো কর ফাঁকি দেওয়ার। কর কর্তৃপক্ষের তদন্তে বেরিয়ে এসেছে, মেসি তুলনায় সাড়ে তিন গুণ বেশি কর ফাঁকি দিয়েছেন রোনালদো। ২০১১ সাল থেকে ২০১৪ পর্যন্ত প্রতিবছর যথাক্রমে ১৪ লাখ, ১৭ লাখ, ৩২ লাখ ও ৮৫ লাখ ইউরো কর ফাঁকি দেন বলে অভিযোগ করেছে কর বিভাগ। রিয়াল তারকার বিরুদ্ধে দায়ের করা মামলায় সরকারের কৌঁসুলিরা বলেছেন, রোনালদো জেনে-বুঝে ২০১০ সাল তৈরি করা একটা ব্যবসায়িক কাঠামোর আশ্রয় নিয়েছিলেন, যেটা স্পেনে ‘ইমেজ রাইট’ থেকে রোনালদোর আয় লুকাতে সাহায্য করেছিল।অভিযোগ ওঠার পর পর ৫১ লাখ ইউরো কর স্বেচ্ছায় পরিশোধ করেছিলেন মেসি। তবু মুক্তি মেলেনি। আদালত রায়ে মেসিকে ২১ মাসের জেল (যেটি স্পেনের আইনে ভোগ করতে হবে না) ও ১৭ লাখ ইউরো জরিমানা করে। রোনালদো এখন কী অবস্থান নেবেন, তা পরিষ্কার নয়। এ ব্যাপারে তাঁর বক্তব্য পাওয়া যায়নি। তবে মেসির চেয়ে তাঁর কর ফাঁকি দেওয়ার অঙ্কটা যেহেতু অনেক বড়, অভিযোগ প্রমাণিত হলে শাস্তির মাত্রাও বড় হতে পারে। সূত্র: রয়টার্স।
