
সর্বশেষ টেস্ট খেলেছেন ২০১১ সালের আগস্টে, জিম্বাবুয়ের বিপক্ষে। দুই বছরেরও বেশি সময় পর বাংলাদেশের টেস্ট দলে জায়গা পেলেন বাঁ-হাতি স্পিনার আবদুর রাজ্জাক।চট্টগ্রামে ৯ অক্টোবর অনুষ্ঠেয় নিউজিল্যান্ডের বিপক্ষে প্রথম টেস্টের জন্য আজ বুধবার দল ঘোষণা করেছেন নির্বাচকেরা। ঘোষিত দলে বিশেষ কোনো চমক নেই। কলেজের পরীক্ষার জন্য জিম্বাবুয়ে সফরের বাইরে থাকা এনামুল হক কিউদের বিপক্ষে ফিরছেন। গত বছরের ডিসেম্বর থেকে ইনজুরির কারণে দলের বাইরে থাকা নাঈম ইসলাম ফিরেছেন। ঘরোয়া ক্রিকেটে ধারাবাহিক পারফরম্যান্স করে নির্বাচকদের আস্থা পেয়েছেন মার্শাল আইয়ুব। সাম্প্রতিক বাজে ফর্মের কারণে মাহমুদউল্লাহর দলে জায়গা পাওয়া নিয়ে অনিশ্চয়তা ছিল। তবে শেষ পর্যন্ত জায়গা হারাতে হয়নি দলের সহ-অধিনায়ককে। পুরো ফিট না থাকলেও দলে জায়গা পেয়েছেন রবিউল ইসলাম ও রুবেল হোসেন। নির্বাচকদের আশা, নির্দিষ্ট সময়ের মধ্যেই পুরো ফিট হয়ে উঠবেন এই দুই পেসার।পরশু শুরু হতে চলা তিন দিনের প্রস্তুতি ম্যাচের জন্যও দল ঘোষণা করেছেন নির্বাচকেরা। বিসিবি একাদশের নেতৃত্বে থাকছেন মাহমুদউল্লাহ। দলে অন্তর্ভুক্ত করা হয়েছে সাকিবকে। তবে বাদ পড়েছেন জহুরুল ইসলাম, মমিনুল হক ও মেহরাব হোসেন জুনিয়র।
প্রথম টেস্টে বাংলাদেশ দল: মুশফিকুর রহিম (অধিনায়ক), মাহমুদউল্লাহ, এনামুল হক, তামিম ইকবাল, সাকিব আল হাসান, নাসির হোসেন, আবদুর রাজ্জাক, নাঈম ইসলাম, সোহাগ গাজী, রুবেল হোসেন, মমিনুল হক, মার্শাল আইয়ুব, রবিউল ইসলাম ও আল-আমীন হোসেন।
 
বিসিবি একাদশ: মাহমুদউল্লাহ (অধিনায়ক), সাকিব আল হাসান, এনামুল হক, জিয়াউর রহমান, নাঈম ইসলাম, শামসুর রহমান, মার্শাল আইয়ুব, সাজেদুল ইসলাম, সৌম্য সরকার, মুখতার আলী, নূর হোসেন ও ফরহাদ রেজা।
