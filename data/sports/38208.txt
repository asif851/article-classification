
গতকালই শোনা গিয়েছিল, মোহাম্মদ হাফিজের জায়গায় অধিনায়ক হওয়ার দৌড়ে আফ্রিদিই সবচেয়ে এগিয়ে। শুধু টি-টোয়েন্টিই নয়, আফ্রিদি পেয়ে যেতে পারেন ওয়ানডে অধিনায়কত্বও। এক দিন না পেরোতেই জানা গেল, দলের ব্যর্থতার জন্য সতীর্থদের দায়ী করে আফ্রিদির মন্তব্যে নাখোশ পিসিবি।আফ্রিদি নাকি বলেছেন, তিনি মনে করেন অধিনায়ক বদলের চেয়ে পাকিস্তান দলের খেলোয়াড়দের নেতিবাচক মানসিকতা পরিবর্তন অধিক জরুরি। এ বিষয়টিই বাংলাদেশে (টি-টোয়েন্টি বিশ্বকাপে) ডুবিয়েছে দলকে। জনসমক্ষে পাকিস্তান অলরাউন্ডারের এ ধরনের মন্তব্যকে স্বাভাবিকভাবে নেয়নি পিসিবি।পাকিস্তানের ইংরেজি দৈনিক ‘দ্য নেশন’ জানিয়েছে, পিসিবির ভারপ্রাপ্ত চেয়ারম্যান নাজাম শেঠি ঠিক জানেন না, সংবাদমাধ্যমের সঙ্গে কথা বলার অনুমতি আফ্রিদি কীভাবে পেয়েছে। তিনি এ-ও বলেছেন, ‘কোনো ক্রিকেটারের নেতিবাচক মন্তব্য করার আগে তাঁর (শেঠি) সঙ্গে আলোচনা করা উচিত ছিল, সংবাদমাধ্যমের সঙ্গে নয়।’অন্যদিকে বিশ্বকাপের ব্যর্থতার দায়ভার মাথায় নিয়ে হাফিজের দ্রুত পদত্যাগের সিদ্ধান্তকে ভূয়সী প্রশংসা করেছেন পিসিবির প্রধান। নাজাম শেঠি হাফিজের সিদ্ধান্তকে ‘ভালো নজির’ এবং ‘সাহসী সিদ্ধান্ত’ হিসেবে অভিহিত করেছেন।
