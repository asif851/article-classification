
জস বাটলার এবার বিপিএলে খেলবেন কুমিল্লা ভিক্টোরিয়ানসের হয়ে—এটা জানা গেছে কদিন আগেই। তবে আজ ব্রিটিশ দৈনিক গার্ডিয়ান জানিয়েছে, প্রথমবারের মতো বিপিএলে আসা এই ইংলিশ উইকেটকিপার ব্যাটসম্যানকে কুমিল্লা নিয়েছে ২ লাখ পাউন্ডে (প্রায় ২ কোটি ১০ লাখ টাকা)।
গত বছর অক্টোবরে এউইন মরগানের অনুপস্থিতিতে বাংলাদেশের বিপক্ষে ওয়ানডে সিরিজে দারুণ অধিনায়কত্বে নজর কাড়েন বাটলার। এবার বিপিএলে ২৬ বছর বয়সী এই ইংলিশ ব্যাটসম্যানকে দলে ভেড়াতে নাকি বেশ প্রতিযোগিতা হয়েছে কয়েকটি ফ্র্যাঞ্চাইজির মধ্যে। টাকার অঙ্কটা বাড়িয়ে শেষ পর্যন্ত বাটলারকে নিজেদের দলে নিতে পেরেছে কুমিল্লা।
নভেম্বরে অ্যাশেজ খেলতে অস্ট্রেলিয়ায় যাবে ইংল্যান্ড। টেস্ট স্কোয়াডে থাকলে নিশ্চিতভাবেই বিপিএলের পুরো মৌসুম খেলা হবে না বাটলারের। তবে ইংল্যান্ড টেস্ট দলের নিয়মিত উইকেটকিপার ব্যাটসম্যান জনি বেয়ারস্টো যে ছন্দে আছেন, তাতে সাদা পোশাকে বাটলারকে দেখার সম্ভাবনা ক্ষীণ। কুমিল্লা ফ্র্যাঞ্চাইজি সূত্রেও জানা গেছে, পুরো বিপিএল খেলার কথাই জানিয়েছেন বাটলার।বাটলার একাই নন, তাঁর জাতীয় দলের সতীর্থ ডেভিড উইলিও বিপিএল খেলবেন (রংপুর রাইডার্সের হয়ে)। বিপিএলে খেলার কথা শোনা যাচ্ছে ইংল্যান্ড দলের আরেক সদস্য লিয়াম প্লাঙ্কেটেরও। গার্ডিয়ান অবশ্য ইংলিশ খেলোয়াড়দের মনে করিয়ে দিচ্ছে গত বছর পেশাদার ক্রিকেটারদের সংগঠনের পরামর্শ। সংঘটনটি বলেছিল, আন্তর্জাতিক সিরিজ-টুর্নামেন্টে বাংলাদেশে যেভাবে নিরাপত্তা দেওয়া হয়, বিপিএলে সেটি থাকে না। নিরাপত্তা নিয়ে যে সমস্যা নেই, সেটি গতবার বিপিএল খেলতে আসা ইংলিশ ক্রিকেটার লিয়াম ডসন, সামিট প্যাটেল, রিকি ওয়েসলস ভালোভাবেই বুঝেছেন। বাটলার-উইলি-প্লাঙ্কেটও নিশ্চয়ই নির্ভাবনায় বিপিএল খেলতে আসবেন। তবে এর আগে তাঁদের ইংল্যান্ড ক্রিকেটের পরিচালক এন্ড্রু স্ট্রাউসের কাছ থেকে অনুমতি নিতে হবে।
