


• স্ত্রীর সঙ্গে বিবাদ মিটিয়ে ফেলতে চান মোহাম্মদ শামি।• ভারতীয় পেসারের মাথার ওপর ঝুলছে জামিন-অযোগ্য মামলা।• আলোচনাকেই সমস্যা সমাধানের সবচেয়ে ভালো উপায় মনে করেন তিনি।• স্ত্রী হাসিন বলেছেন, তিনি অনেকবারই শামিকে এমনটা করতে বলেছেন।

জল অনেক দূর গড়িয়ে গেছে। মানসম্মান তো গেছেই, ভারতীয় পেসার মোহাম্মদ শামির মাথার ওপর ঝুলছে হত্যাচেষ্টা ও পারিবারিক সহিংসতার মামলা। জামিন-অযোগ্য এই মামলা মাথায় নিয়ে তিনি এখন চান স্ত্রী হাসিন জাহানের সঙ্গে মিটমাট। বলেছেন, ‘আলোচনার ওপর কিছু নেই। আলোচনার মাধ্যমেই সব সমস্যার সমাধান করা সম্ভব।’
গত সপ্তাহে শামির বিরুদ্ধে বিবাহবহির্ভূত একাধিক সম্পর্কে জড়িয়ে পড়ার অভিযোগ আনেন তাঁর স্ত্রী হাসিন। একই সঙ্গে হাসিন সামাজিক যোগাযোগের মাধ্যমে একাধিক নারীর সঙ্গে শামির চ্যাটিংয়ের স্ক্রিনশট প্রকাশ করেন। হাসিন শামির বিরুদ্ধে হত্যাচেষ্টা ও পারিবারিক সহিংসতার অভিযোগে মামলাও দায়ের করেন। শামি অবশ্য তাঁর বিরুদ্ধে স্ত্রী হাসিনের আনা সব অভিযোগ অস্বীকার করে বলেছেন, তিনি ষড়যন্ত্রের শিকার।
পুরো বিষয়টিই নিয়ন্ত্রণের প্রায় বাইরে চলে যাওয়ার মুখে শামি এখন মিটমাট চান, ‘যদি কথা বলে সমস্যার সমাধান করনা যায়, তাহলে এর চেয়ে ভালো আর কী হতে পারে? আমি মনে করি, এই মুহূর্তে সবকিছু মিটিয়ে ফেলাটাই আমার, আমার স্ত্রী ও আমাদের শিশুকন্যার জন্য ভালো হবে। যদি আমাকে এ জন্য কলকাতা যেতে হয় আমি রাজি আছি। কেবল কলকাতা কেন, আমি হাসিনের ডাকে যেকোনো জায়গায় গিয়ে ওর সঙ্গে আলোচনা করতে রাজি।’
শামি নিজের বিরুদ্ধে উঠে আসা অভিযোগগুলোর ব্যাপারে সঠিক তদন্তও আশা করেন, ‘আমার বিরুদ্ধে অনেক অভিযোগ উঠেছে। এই অভিযোগগুলো প্রতিনিয়ত মাত্রা ছাড়িয়ে যাচ্ছে। আমি এ ব্যাপারে কোনো ব্যাখ্যা দিতে চাচ্ছি না। তবে আমি এই অভিযোগগুলোর ব্যাপারে ভালোভাবে তদন্ত হোক, সেটা চাই।’
স্ত্রী হাসিন অবশ্য জানিয়েছেন, প্রকাশ্যে অভিযোগ করার আগেই তিনি তাঁর স্বামীর সঙ্গে এ ব্যাপারগুলো নিয়ে আলোচনা করতে চেয়েছিলেন। কিন্তু তখন তাতে কাজ হয়নি, ‘সামাজিক যোগাযোগের মাধ্যমে অভিযোগ তোলার আগে আমি অনেকবার ওকে বোঝাতে চেয়েছি। আমি ওকে বলেছি, সে যেন অন্তত তার ভুলটা স্বীকার করে। আমি আমাদের বৈবাহিক জীবনের স্বার্থেই ওকে বুঝিয়েছি, কাজ হয়নি। সেদিন আমি যদি ওর গাড়ি থেকে মোবাইল ফোনটা না উদ্ধার করতাম, তাহলে উত্তর প্রদেশে বসে সে আমাকে তালাকের চিঠি পাঠাত।’
স্ত্রীর সঙ্গে এই ঝামেলার কারণে গত সপ্তাহে ভারতীয় ক্রিকেট বোর্ডের (বিসিসিআই) নতুন কেন্দ্রীয় চুক্তি থেকেও বাদ পড়েছেন শামি। বিসিসিআই জানিয়েছে, এই সমস্যার সমাধান না হওয়া পর্যন্ত শামি কেন্দ্রীয় চুক্তির বাইরেই থাকবেন।
