
বিপিএলের এক সপ্তাহ পেরিয়ে যাওয়ার পর ঢাকা ডায়নামাইটসে যোগ দিয়েছেন শহীদ আফ্রিদি। নিজের গুরুত্ব বোঝাতে একদমই সময় নেননি। ব্যাট-বলে দলের সেরা পারফরমার ছিলেন সাবেক পাকিস্তানি অলরাউন্ডার। ম্যাচজয়ী পারফরম্যান্সে অবধারিতভাবেই আজকের ম্যাচ সেরা আফ্রিদি।
২৯ রানে ৪ উইকেট হারিয়ে এমনিতেই কাঁপছিল সিলেট সিক্সারস। সে কাঁপুনি যেন কোনোভাবেই না থামে, সে ব্যবস্থা করলেন আফ্রিদি। লেগ স্পিনের ফাঁদে ফেলে টপাটপ উইকেট ফেলতে লাগলেন। ৫২ রানে সিলেটের ৮ উইকেট ফেলেই তবে থামলেন। এর মাঝেই ১২ রানে ৪ উইকেট পাওয়া হয়ে গেছে তাঁর।এমন বোলিংয়ের পর আর কিছু না করলেও চলত আফ্রিদির। কিন্তু সিলেটকে দুমড়ে-মুচড়ে দিতেই এই ওপেনারকে ইনিংস উদ্বোধন করতে পাঠিয়ে দেওয়া হলো। প্রথম ওভারেই দুই ছক্কা মেরে ইঙ্গিত দিয়ে রাখলেন। পরে তাইজুল ইসলামের নাভিশ্বাস তুলে দিলেন। আম্পায়ারের বাজে এক সিদ্ধান্তে পঞ্চম ওভারেই ফিরে যেতে হয়েছে। কিন্তু এর মাঝেই ১৭ বলে ৩৭ রান করে ফেলেছেন। ১ চার ও ৫ ছক্কায় সিলেটের আত্মবিশ্বাস নড়বড়ে করে দিয়েছেন। এভিন লুইস বাকি কাজটা সেরে নিয়েছেন।
