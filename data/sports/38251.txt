

বাতাসে গর্জন তুলে উড়ে এল হেলিকপ্টার। নামল জহুর আহমেদ চৌধুরী স্টেডিয়ামের পাশে মহিলা ক্রীড়া কমপ্লেক্সের মাঠে। সাদা হেলিকপ্টার থেকে বেরিয়ে এলেন তিনি। চোখে সানগ্লাস। পরনে কালো টি-শার্ট ও আকাশি-নীল জিনস। যেন রুপালি পর্দার নায়ক, এক্ষুনি ভিলেনদের পিটিয়ে ছাতু করবেন। এবারের বিপিএলে উমর আকমলের ‘এন্ট্রি’ হলো রীতিমতো ‘সিনেমাটিক’। কিন্তু বলতেই হচ্ছে—ফ্লপ সিনেমা!চিটাগং ভাইকিংসের হয়ে আজই উড়িয়ে আনা হয়েছে তাঁকে। গত রাতে যাঁরা শারজায় হওয়া পাকিস্তান-ইংল্যান্ডের শ্বাসরুদ্ধকর টি-টোয়েন্টি ম্যাচটি দেখে গভীর রাতে ঘুমোতে গিয়েছিলেন, নিশ্চয় আজ দুপুরে চিটাগং-রংপুর ম্যাচে উমরকে দেখে খানিকটা চমকেই উঠেছেন!রাতের খেলা শেষে সকালেই পা রেখেছেন ঢাকায়। ঢাকা থেকে বাকি পথটা হেলিকপ্টারে উড়িয়ে নিয়ে আসা হয়েছে তাঁকে। দুপুর ১২টার দিকে নেমে ঘণ্টা দু-এক পরই নামলেন মাঠে।কিন্তু যে কারণে দ্রুত তাঁকে উড়িয়ে নেওয়া আসা হলো, আপাতত সে আশা পূরণ হয়নি চিটাগংয়ের। সাকিব আল হাসানের দারুণ এক ডেলিভারিতে ফিরেছেন মাত্র ১ রানে, সেটিও আটটি বল খরচ করে! বড় ভাই কামরান আকমলও চট্টগ্রামের হয়ে খেলছেন। প্রথম ম্যাচে রান আউট হয়েছেন শূন্য রানে, আজ করেছেন ১২।আকমল ভাইয়েরা অবশ্য ফর্মের সঙ্গে যুঝছেন বেশ কিছু দিন ধরেই। দুই বছর ধরে ওয়ানডে দলে জায়গা হয় না কামরানের। উমরও বিশ্বকাপের পর থেকেই ওয়ানডে দলের বাইরে। উমর পাকিস্তান টি-টোয়েন্টি দলে নিয়মিত সুযোগ পেলেও কত দিন সেই জায়গা ধরে রাখতে পারবেন, কে জানে। এ বছর ৯টি টি-টোয়েন্টিতে ২০.২৫ গড়ে করেছেন ১৬২। সর্বোচ্চ ৪৬ করেছিলেন জুলাইয়ে শ্রীলঙ্কার বিপক্ষে। সর্বশেষ ইংল্যান্ডের বিপক্ষে তিন ম্যাচের টি-টোয়েন্টি সিরিজে করেছেন মাত্র ২৬। কাল স্নায়ুক্ষয়ী সুপার ওভারেও উমরের ব্যাট থেকে তিন বলে এসেছে মাত্র ১ রান!এবার চিটাগংয়ের হয়েও হতাশ করলেন এই পাকিস্তানি ব্যাটসম্যান। তবে চিটাগং কোচ মারভান আতাপাত্তু মনে করছেন, ভ্রমণক্লান্তির কারণেই উমর স্বাচ্ছন্দ্য ছিলেন না আজ, ‘আমরা জানি সব ম্যাচই গুরুত্বপূর্ণ। চার ঘণ্টার ফ্লাইট ও ঢাকা থেকে হেলিকপ্টারে উড়ে আসার পর তার জন্য আসলে সহজ ছিল না। আশা করি সে দ্রুতই ছন্দে ফিরে আসবে। আসলে দিনটা তার ছিল না।’হেলিকপ্টারে করে উড়ে আনতে চট্টগ্রামের বেশ খরচা-পাতিও হয়েছে নিশ্চয়ই। শোনা যাচ্ছে খরচের অঙ্কটা ৮০ হাজার টাকা। ৮০ হাজার টাকা খরচায় ৮ বলে ১ রান! বলতেই হচ্ছে, রানটা বেশ ব্যয়বহুল বৈকি!
