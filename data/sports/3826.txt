
মাশরাফি বিন মুর্তজা আন্তর্জাতিক টি-টোয়েন্টিকে বিদায় বলার পর থেকেই নতুন অধিনায়ক হিসেবে শোনা যাচ্ছিল সাকিব আল হাসানের নাম। বিসিবি সভাপতি নাজমুল হাসানও জানিয়েছিলেন, মাশরাফির পর টি-টোয়েন্টিতে সাকিবের অধিনায়ক হওয়ার সম্ভাবনাই বেশি। আজ শনিবার বোর্ডের নির্বাহী কমিটির ১৬তম সভায় সিদ্ধান্ত হয়েছে বাংলাদেশের টি-টোয়েন্টির নতুন অধিনায়ক হতে যাচ্ছেন সাকিবই।
সাকিবের সঙ্গে আরও দু-একজনের নাম সভায় উঠেছিল। তবে সবচেয়ে এগিয়ে ছিলেন সাকিবই। ২০১৪ সালের সেপ্টেম্বর থেকে অধিনায়ক মাশরাফির ডেপুটি ছিলেন ৫৯ টি-টোয়েন্টি খেলা বিশ্বসেরা এই অলরাউন্ডার। তার আগে ২০০৯ থেকে ২০১১ সালের আগস্ট পর্যন্ত বিভিন্ন সময়ে ক্রিকেটের তিন সংস্করণেই বাংলাদেশ দলকে নেতৃত্বে দিয়েছেন সাকিব।
