
 
আইপিএল স্পট ফিক্সিংয়ের সঙ্গে ভারতের শীর্ষ সন্ত্রাসী দাউদ ইব্রাহিম যে জড়িত থাকতে পারেন, এমন কানাঘুষা আগে থেকেই ছিল। আজ সেই তথ্যটা নিশ্চিত করেছে দিল্লি পুলিশ। দাউদ ইব্রাহিমের সম্পৃক্ততার বিষয়ে যথেষ্ট তথ্যপ্রমাণও জমা হয়েছে বলে জানিয়েছেন তদন্ত কর্মকর্তারা।ভারতে সংগঠিত অনেক অপরাধ কর্মকাণ্ডই দাউদ ইব্রাহিমদের মাধ্যমে পরিচালিত হয় বলে দীর্ঘদিন ধরে অভিযোগ করে আসছে দেশটির আইনশৃঙ্খলা রক্ষাকারী বাহিনী। ভারতে না থেকেও সুচারুভাবে এসব কাজ পরিচালনা করে যান তিনি।আইপিএলের স্পট ফিক্সিং কেলেঙ্কারিতেও যে দাউদ ইব্রাহিমের হাত আছে, সেটাও অনুমান করেছিল ভারতের পুলিশ। কিন্তু পর্যাপ্ত তথ্যপ্রমাণ না থাকায় এ বিষয়ে স্পষ্টভাবে কোনো মন্তব্য করেননি তদন্ত কর্মকর্তারা। কিন্তু এখন জুয়াড়িদের সঙ্গে দাউদ গংয়ের আলাপচারিতার বেশ কিছু প্রমাণ পাওয়া গেছে বলে জানিয়েছেন দিল্লির শীর্ষপর্যায়ের এক পুলিশ কর্মকর্তা। দুবাই, করাচিসহ পাকিস্তানের বেশ কয়েকটি শহর থেকে জুয়াড়িদের সঙ্গে যোগাযোগ করা হয়েছিল বলে প্রমাণ পেয়েছে পুলিশ। সে সময় ম্যাচ পাতানো বা বাজির দর পরিবর্তন করা নিয়ে কথা হয়েছে জুয়াড়িদের সঙ্গে। টাইমস অব ইন্ডিয়া।
