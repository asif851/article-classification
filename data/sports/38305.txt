
টানা চারবারের ফিফা বর্ষসেরা ফুটবলার লিওনেল মেসি যখন ভুগছেন গোলখরা আর ইনজুরিতে, তখন দুর্দান্ত পারফরম্যান্স দেখিয়ে আলোর পুরোটা নিজের ওপর টেনে নিয়েছেন ক্রিস্টিয়ানো রোনালদো। এবারের মৌসুমে এখন পর্যন্ত পাঁচটি হ্যাটট্রিক করে ফেলেছেন। সুইডেনের বিপক্ষে গত ম্যাচে হ্যাটট্রিক করে যেভাবে পর্তুগালের বিশ্বকাপ যাত্রা নিশ্চিত করেছেন, সবাই মেতেছে রোনালদো-বন্দনায়। এ বছর ব্যালন ডি’অরটা রোনালদোর হাতে না উঠলে সেটা অন্যায়ই হবে বলে মন্তব্য অনেকের। তবে যাকে নিয়ে এত হইচই, সেই রোনালদো কিন্তু একেবারেই নির্লিপ্ত। ব্যালন ডি’অর নিয়ে নাকি ভাবছেনই না এ সময়ের অন্যতম সেরা এই ফুটবলার।২০০৮ সালেই প্রথম ফিফা বর্ষসেরার পুরস্কারটি জিতেছিলেন। তখনো ফিফা বর্ষসেরা আর ব্যালন ডি’অর ছিল আলাদা দুটো পুরস্কার। এর মধ্যে চার বছর পেরিয়ে গেছে। দুই পুরস্কার একত্র হয়ে ফিফা ব্যালন ডি’অর নাম হয়েছে। এই চার বছরে রোনালদো নিজেও গোলবন্যা ছুটিয়েছেন। কিন্তু প্রতিবার তাঁকে ছাপিয়ে গেছেন মেসি। অবশেষে সুদিন যেন তাঁর দিকে চেয়ে হাসছে।ফিফা এরই মধ্যে ভোটদানের সময়সীমা বাড়িয়েছে। শুধু তা-ই নয়, এর আগে যাঁরা ভোট দিয়ে ফেলেছেন, তাঁরা রায় পরিবর্তনও করতে পারবেন। ধারণা করা হচ্ছে, আগেই বেশির ভাগ ভোট সম্পন্ন হওয়ায় এবারও হয়তো মেসিকেই বেছে নিয়েছেন বেশির ভাগ ভোটার। এ নিয়ে যেন বিতর্ক না হয়, সে কারণেই আরও একবার ভোট দেওয়ার সুযোগ করে দিয়েছে ফিফা। তাতে রোনালদোর গত কয়েক মাসের অবিশ্বাস্য ফর্মটাও ভোটাররা বিবেচনার সুযোগ পাচ্ছেন।যাঁর জন্য এত কিছু, সেই রোনালদোর বক্তব্য, ‘আমি ব্যালন ডি’অর নিয়ে খুব বেশি ভাবছি না। এখনো জানি না পুরস্কার বিতরণী অনুষ্ঠানেই যেতে পারব কি না। এগুলো শুধু আমার ওপরই নির্ভর করে না। আর আমি এটা পাওয়ার জন্য মরিয়া হয়েও উঠিনি।’রোনালদোর এ কথায় কেউ বিস্মিত হতেই পারেন। ফুটবলারদের জন্য খুবই সম্মানজনক এই পুরস্কার জেতার জন্য তাঁর তীব্র আকাঙ্ক্ষার খবর তো কারও অজানা নেই। তবে কি ফিফা সভাপতির সেই মন্তব্যের জের এখনো থেকে গেছে? শেষ পর্যন্ত অনুষ্ঠানটাও আবার বয়কট করে বসবেন না তো!
যে কোনো খেলার আপডেট পেতে S লিখে এসএমএস করুন 2221 নম্বরে। শুধুমাত্র ক্রিকেটের সর্বশেষ স্কোর জানতে C লিখে এসএমএস করুন 2221 নম্বরে।
