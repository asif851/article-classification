
বিসিবি একাদশের বিপক্ষে অস্ট্রেলিয়ার প্রস্তুতি ম্যাচটা হচ্ছে না, এমন খবরই জানা গেছে কাল। তবে বিসিবি এখনো যে ম্যাচটা নিয়ে আশা হারাচ্ছে না, সেটি বোঝা গেল আজ নিজামউদ্দিন চৌধুরীর কথায়।
বিসিবির প্রধান নির্বাহী আজ সংবাদমাধ্যমকে বললেন, ‘তাঁরা কাল আবার ফতুল্লা মাঠটা দেখবে। মাঠ যদি তৈরি থাকে, আশা করি ২২-২৩ আগস্ট প্রস্তুতি ম্যাচটা আয়োজন করতে পারব।’প্রস্তুতি ম্যাচ হোক না-হোক এটা নিয়ে ভাবছে না অস্ট্রেলিয়া। দলের প্রতিনিধি হয়ে আজ সংবাদমাধ্যমের সামনে আসা পিটার হ্যান্ডসকম্ব সেটিই বললেন, ‘ম্যাচটা হোক বা না হোক, ভালো প্রস্তুতি নিয়েই আমরা প্রথম টেস্টটা শুরু করব। ডারউইনে দারুণ প্রস্তুতি হয়েছে আমাদের। নিজেদের মধ্যে তিন দিনের একটি ম্যাচ খেলেছি। জানি, আমাদের জন্য ম্যাচটা আয়োজনের সব চেষ্টাই করছে বিসিবি। আমরা এখানে যে অনুশীলন করব, অবশ্যই সেটা নির্ভর করবে আবহাওয়ার ওপর। দলের সবাই ভালো তৈরি থাকবে বলেই মনে করি।’বাংলাদেশের বিপক্ষে দুর্দান্ত কিছু করতে অস্ট্রেলিয়ার সামনে বড় বাধা হয়ে দাঁড়াতে পারে অনভিজ্ঞতা। দলটা এমনিতে তারুণ্যনির্ভর। স্মিথ-ওয়ার্নার-লায়নদের মতো কয়েকজন সিনিয়র ছাড়া দলের বেশির ভাগ খেলোয়াড়ের নেই উপমহাদেশে খেলার খুব বেশি অভিজ্ঞতা। অভিজ্ঞতার ঘাটতি, মূল লড়াইয়ের আগে গা গরম ম্যাচ না খেলা—সিরিজটা কঠিন হয়ে যাবে না অস্ট্রেলিয়ার জন্য?৮ টেস্ট খেলা হ্যান্ডসকম্ব তা মনে করেন না। বরং এটির কিছু ইতিবাচক দিক খুঁজে পাচ্ছেন তিনি, ‘অন্যদের তুলনায় আমাদের উপমহাদেশে খেলার অভিজ্ঞতা খুব একটা নেই। (ম্যাট) রেনশ আর আমি কিছুটা ভাগ্যবান যে ভারতে (গত মার্চে) খেলার সুযোগ পেয়েছিলাম, যেটা এখানে আমাদের কাজে দেবে। আমি মনে করি না এটা খারাপ কিছু। উপমহাদেশে খেলতে যাচ্ছি খোলা মনে। উপমহাদেশে খুব বেশি খেলে না থাকলে, বল কেমন হবে, সেটি নিয়েও খুব একটা উদ্বিগ্ন থাকবেন না। সে ক্ষেত্রে আরও স্বাধীনভাবে খেলতে পারবেন।’ছেলেবেলায় টেনিসটা বেশ খেলতেন হ্যান্ডসকম্ব। কিন্তু সময়ের সঙ্গে র‌্যাকেট ছেড়ে ব্যাট হাতেই স্বপ্নের জাল বুনেছেন ভিক্টোরিয়ার এই উইকেটকিপার ব্যাটসম্যান। তা টেনিস ছেড়ে কেন ক্রিকেটেই সঁপে দিলেন নিজেকে? রজার ফেদেরার ভক্ত হ্যান্ডসকম্বের মুখে লাজুক হাসি, ‘একটু-আধটু টেনিস খেলতে পারি। তবে বার্নার্ড টমিচের মতো নয়। শৈশবে টেনিস খেলতাম মনের আনন্দে। টেনিসে খুব বেশি কিছু জিততে পারিনি। তবে ব্যাট হাতে কিছু রান করেছি। এখনো টেনিস ভালোবাসি। সুযোগ পেলে অস্ট্রেলিয়ান ওপেন দেখতে যাই।’
