
বার্নাব্যুতে রিয়াল মাদ্রিদের কাছে হেরে লিওনেল মেসি-নেইমারদের মনটা নিশ্চয় ভালো নেই। ঘোর ‘শত্রু’র কাছে হেরে কার-ই বা মন ভালো থাকে? মন খারাপের দিনে মেসিরা তাই আশ্রয় নিলেন আরেক ‘গেমে’। তবে এটি বাস্তবে নয়, ভার্চুয়াল জগতে!সত্যিকারের ‘গেমে’র মতো এটাও তো এক ধরনের গেম! বাস্তবের খেলার সঙ্গে মূল পার্থক্য—এখানে হারলেও ক্ষতি নেই! প্রাপ্তি কেবল নির্মল আনন্দ। তবে শুধু আনন্দের খোঁজেই মেসিরা ভিডিও গেমের আশ্রয় নিয়েছেন, ঠিক তাও নয়। এর পেছনে বাণিজ্যিক কারণও রয়েছে। সম্প্রতি ইএ স্পোর্টসের নতুন ভিডিও গেম—‘ফিফা ১৫’-এ মেতেছিলেন বার্সা তারকারা। তাঁরা ভিডিও গেম খেলেছেন ‘লা মাসিয়া’য়।বেশ আয়োজন করেই ভিডিও গেমে বসেছিলেন তাঁরা। বার্সার আট খেলোয়াড় দুই দলে ভাগ হয়ে খেলেছেন। মেসি, নেইমার, মুনির ও দানি আলভেজ এক দলে। অপর দলে পিকে, জরডি আলবা, ইভান রাকিতিচ ও মার্কা বাত্রা। মেসির দল খেলেছে বার্সেলোনার মূল জার্সিতে, অপর দল খেলেছে বার্সার অ্যাওয়ে জার্সিতে। ‘বার্সা বনাম বার্সা’র এ ম্যাচে কারা জিতল, তার চেয়েও গুরুত্বপূর্ণ—কতটুকু আনন্দ পেলেন খেলোয়াড়েরা? পরবর্তী ম্যাচগুলোয় মেসি-নেইমারদের চাঙা ও চনমনে হওয়া জরুরি। সে ক্ষেত্রে দাওয়াই হিসেবে এই গেম যদি কাজ করে, তাহলেই মঙ্গল। মেইল অনলাইন।
