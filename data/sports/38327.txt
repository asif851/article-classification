
শেষ পর্যন্ত ‘হার’ মেনে নিতে হলো বার্সেলোনাকে। এত দিন বার্সা দাবি করে আসছিল, নেইমারের দলবদল স্বচ্ছ ছিল, সেখানে কোনো কর ফাঁকি দেওয়া হয়নি। কিন্তু এবার বার্সা সেই দাবি থেকে সরে এসে ৫৫ লাখ ইউরো জরিমানা দেওয়ার জন্য একটা ঐকমত্যেও পৌঁছেছে।
নেইমারের দলবদল নিয়ে দুই বছর ধরে কম জল ঘোলা হয়নি। শুরুতে বার্সেলোনার পক্ষ থেকে নেইমারে দলবদল ফি ৫৭ মিলিয়ন ইউরো জানানো হয়েছিল। তবে পরে তদন্তে উঠে আসে, নেইমারের জন্য বার্সাকে খরচ করতে হয়েছে আসলে ৮৩ মিলিয়ন, যার মধ্যে ৪০ মিলিয়ন গেছে নেইমারের বাবার ব্যক্তিগত প্রতিষ্ঠানের ব্যাংক হিসাবে। পরে ব্রাজিলের বিনিয়োগ প্রতিষ্ঠান ডিআইএস প্রতারণার অভিযোগে মামলা ঠুকে দিয়েছিল নেইমারের বাবা ও বার্সেলোনার বিরুদ্ধে।ওই মামলার জেরেই পরে বের হয়ে আসে, নেইমারের দলবদলে বেশ কিছু অস্বচ্ছতা আছে। বার্সা বড় একটা অঙ্কের কর ফাঁকি দিয়েছে, এমন অভিযোগও উঠেছে। শুরু থেকেই বার্সা অবশ্য অভিযোগটা অস্বীকার করে আসছিল। জরিমানা দেওয়ার পরেও জোসেপ মারিয়া বার্তোমেউ দাবি করছেন, নেইমারকে ঠিক প্রক্রিয়াতেই আনা হয়েছে, ‘আরও একবার ওকে সই করালে আমরা ঠিক এইভাবেই করতাম।’ কিন্তু তাহলে বার্সা জরিমানা দিল কেন? বার্তোমেউর কথা, ব্যাপারটা চুকিয়ে ফেলতেই বার্সা এটা করেছে, ‘সিদ্ধান্তটা সহজ ছিল না। কিন্তু ক্লাবের জন্য এটাই সবচেয়ে ভালো হয়েছে। আর তা না হলে আমাদের আদালতে কর ফাঁকির মামলাটা চালাতে হতো। সবদিক দিয়ে এটাই বার্সার কাছে সবচেয়ে ভালো বিকল্প ছিল।’তবে ডিআইএর প্রতারণা মামলার হ্যাপা বার্সা এখনো কাটাতে পারেনি। বার্তোমেউ জানিয়েছেন, দ্রুত সেই মামলাও নিষ্পত্তি করে ফেলার চেষ্টা চলছে। সেই চেষ্টা যে আদালতের বাইরে একটা বড় অঙ্কের টাকা দিয়ে ‘ঝামেলা মিটিয়ে ফেলা’, সেটা না বলে দিলেও চলছে।নেইমারের চুক্তি বাড়ানোর জন্য অনেক দিন থেকেই কথা চলছে। কিন্তু সেটা এখনো হয়নি। এমনও শোনা যাচ্ছিল, স্পেনের কর সংক্রান্ত নীতিতে বিরক্ত হয়ে নেইমার স্পেন ছাড়তে চাচ্ছেন। বার্তোমেউ অবশ্য আশাবাদী, খুব শিগগির নতুন চুক্তি হয়ে যাবে, ‘আমরা নেইমারের বাবার সঙ্গে এর মধ্যেই কথা বলেছি। আমরা ওকে বার্সাতে চাই। আশা করি, মামলাটা সমাধান হওয়ায় ব্যাপারটা আরও গতিশীল হবে।’গ্যারেথ বেলকে পেতে ১০০ মিলিয়ন ইউরো খরচ করেছিল রিয়াল মাদ্রিদ। ওটাই দলবদলের বর্তমান বিশ্ব রেকর্ড। নেইমারের দামটা বেলের চেয়ে অনেক বেশি হবে বলেই ধারণা করা হচ্ছিল। কিন্তু চমকে দিয়ে বার্সা জানায়, ট্রান্সফারের অঙ্কটা নাকি ৫৭ মিলিয়ন! এখন বার্সা বুঝছে, নেইমারের ট্রান্সফার বাবদে মোট খরচ কোথায় গিয়ে দাঁড়ায়!
