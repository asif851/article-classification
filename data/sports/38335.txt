
গত সপ্তাহেই বাংলাদেশের নিরাপত্তাব্যবস্থা পর্যবেক্ষণ করে গেলেন তিন ইংলিশ বিশেষজ্ঞ। ঢাকা ও চট্টগ্রামের সার্বিক নিরাপত্তা নিয়ে সন্তুষ্টি প্রকাশ করলেও ইংল্যান্ড ক্রিকেট দলের বাংলাদেশ সফর নিয়ে নিশ্চিত করে কিছু বলেননি তাঁরা। এই তিন নিরাপত্তা বিশেষজ্ঞ পরিস্থিতি পর্যবেক্ষণ করে যে প্রতিবেদন জমা দেবেন, তার ওপরই নির্ভর করছে ইংল্যান্ডের বাংলাদেশ সফর। ইংল্যান্ডের দ্য টেলিগ্রাফ পত্রিকায় প্রকাশিত এক প্রতিবেদন বলছে, বাংলাদেশ সফরে খেলোয়াড়দের আসা-যাওয়ার পথের নিরাপত্তা নিয়ে নাকি শঙ্কা প্রকাশ করেছেন ওই তিন নিরাপত্তা বিশ্লেষক।  টেলিগ্রাফ জানিয়েছে, ইংলিশ ও ওয়েলস ক্রিকেট বোর্ডের (ইসিবি) প্রধান নিরাপত্তা কর্মকর্তা রেগ ডিকসন, ক্রিকেট অপারেশনস প্রধান জন কার ও পেশাদার ক্রিকেটারদের সংগঠনের প্রধান নির্বাহী ডেভিড লেথারডেল বাংলাদেশ সফরে বিভিন্ন বিষয় পর্যবেক্ষণ করেছেন। এতে ছিল ঢাকা ও চট্টগ্রামে খেলোয়াড় ও কর্মকর্তাদের আবাসন-হোটেল, খেলার ভেন্যু ও হোটেল থেকে ভেন্যুতে যাওয়া-আসার পথ। এই তিনটি বিষয়ের মধ্যে হোটেল ও ভেন্যুর নিরাপত্তা নিয়ে তাঁরা খুব একটা শঙ্কিত নন। তবে শঙ্কা প্রকাশ করেছেন হোটেল থেকে খেলোয়াড়দের টিম বাসের ভেন্যুতে যাওয়া-আসার পথ নিয়ে। শঙ্কার মূল কারণ ঢাকা ও চট্টগ্রামের রাস্তার দুই ধারে দাঁড়িয়ে থাকা ভবনগুলো। তাঁরা মনে করেন, দক্ষিণ এশিয়ার শহরগুলোর মূল রাস্তার দুই ধারে দাঁড়িয়ে থাকা প্রতিটি ভবনকে নিরাপত্তা বলয়ের মধ্যে নিয়ে আসা কোনোভাবেই সম্ভব নয়। ইংলিশ বিশেষজ্ঞদের ওই শঙ্কার ব্যাপারে বাংলাদেশ ক্রিকেট বোর্ডের (বিসিবি) প্রধান নির্বাহী নিজাম উদ্দিন চৌধুরী বলেছেন, ‘ইংল্যান্ডের তরফ থেকে এখনো আনুষ্ঠানিকভাবে আমাদের এ বিষয়ে কিছু জানানো হয়নি।’ দুটি টেস্ট ও তিনটি ওয়ানডে খেলতে আগামী ৩০ সেপ্টেম্বর বাংলাদেশ সফরে আসার কথা ইংল্যান্ড ক্রিকেট দলের। তবে গত ১ জুলাই গুলশানের হলি আর্টিজান বেকারিতে সন্ত্রাসী হামলায় ২০ জন নিহত হওয়ার পর থেকেই ইংল্যান্ডের সফর নিয়ে নানা কথা হচ্ছে।
