
উসাইন বোল্ট যে ম্যানচেস্টার ইউনাইটেডের সমর্থক, এটা সবারই জানা। অনেকবারই নিজের স্বপ্নের কথাও জানিয়েছেন নয়টি অলিম্পিক সোনাজয়ী—খেলতে চান প্রিয় ক্লাব ইউনাইটেডে। কিন্তু ইউরোপে এত এত ক্লাবের মধ্যে ‘রেড ডেভিল’দেরই কেন বেছে নিলেন বোল্ট, সেটি জানা ছিল না অনেকের। অবশেষে জানা গেল কারণটি—বোল্টের ইউনাইটেড প্রেমটা জাগিয়েছেন রুড ফন নিস্টলরয়!
নতুন সাক্ষাৎকারেই এই খবরটি দিলেন বোল্ট। তাঁর ঠিক মনে নেই, কবে প্রথম ইউনাইটেডের খেলা দেখেছিলেন কিংবা কোন দলের সঙ্গে খেলছিল ইউনাইটেড। সেদিন যে তাঁর পুরো মনোযোগ কেড়ে নিয়েছেন নিস্টলরয়। এতই মুগ্ধ হয়েছিলেন যে নিস্টলরয়ের দলকেই সমর্থন দেওয়া শুরু করলেন বোল্ট, ‘ফন নিস্টলরয় খেলছিলেন ওদের (ইউনাইটেড) হয়ে। আমার হঠাৎ মনে হলো, এই খেলোয়াড়কে পছন্দ। সে অন্য রকম, সে দুর্দান্ত। এরপর থেকে আমি তাঁকে সমর্থন দেওয়া শুরু করলাম।’ইউনাইটেড সমর্থকেরা তাই ভাগ্যকে ধন্যবাদ দিতে পারেন যে নিস্টলরয় তখন ম্যানচেস্টারে খেলতেন। না হলে তো বোল্ট অন্য কোনো দলের সমর্থকও হতে পারতেন, ‘সবচেয়ে মজার ব্যাপার হলো, এটা যেকোনো দলই হতে পারত। এটা সান্ডারল্যান্ড হতে পারত, হতে পারত নিউক্যাসলও।’ভাগ্যিস নিউক্যাসলের সমর্থক হননি বোল্ট, তাহলে যে প্রিমিয়ার লিগ বাদ দিয়ে তাঁকে এখন দেখতে হতো চ্যাম্পিয়নশিপের (ইংলিশ ফুটবলের দ্বিতীয় স্তর) খেলা!
