
• চাহালের ‘নো বল’ অভিশাপ হয়ে এল ভারতের • জীবন পেয়ে মিলার খেললেন ঝোড়ো ইনিংস • সঙ্গে ছিলেন ক্লাসেন ও ফিকোয়াও• শিখর ধাওয়ানের সেঞ্চুরি মাঠে মারা গেছে • সিরিজের স্কোরলাইন এখন ৩-১
গুরুত্বপূর্ণ সময়ে জসপ্রীত বুমরার ‘নো বল’ জুনের চ্যাম্পিয়নস ট্রফিতে ভুগিয়েছিল ভারতকে। গতকাল জোহানেসবার্গে সিরিজের চতুর্থ ওয়ানডেতে তেমনই এক ‘নো বল’ অভিশাপ হয়ে এল তাদের জন্য। তবে এবারের নো বলের জন্য দায়ী যুজবেন্দ্র চাহাল।
বৃষ্টির কারণে ২৮ ওভারে ২০২ রান করতে হতো দক্ষিণ আফ্রিকাকে। এবি ডি ভিলিয়ার্সের উইকেট যখন পড়ল, তখন ৪ উইকেটে ১০০’র সামান্য বেশি সংগ্রহ প্রোটিয়াদের। কিন্তু আস্কিং রান রেটটা বাড়ছিল হু হু করে। এমন সময়ই ডেভিড মিলারের স্টাম্প ভেঙে দিয়েছিলেন (বোল্ড করে) লেগ স্পিনার যুজবেন্দ্র চাহাল। কিন্তু দেখা গেল নো বলের ফাঁদে পড়েছেন চাহাল। জীবন পেয়ে সেই মিলারই চড়াও হলেন। সঙ্গে হেনরিক ক্লাসেন ও ফিকোয়াও। মিলার ২৮ বলে করলেন ৩৯, ক্লাসেন ২৭ বলে ৪৩। ফিকোয়াও তো আরও ভয়ংকর হয়ে উঠলেন। মাত্র ৫ বলে করলেন ২৩। দক্ষিণ আফ্রিকা ম্যাচটা ১৫ বল বাকি থাকতেই ডাকওয়ার্থ লুইস পদ্ধতিতে জিতে নিল ৫ উইকেটে। সিরিজের স্কোরলাইন এখন ৩-১।
সিরিজের প্রথম তিনটি ম্যাচে প্রোটিয়া-শিবিরে আতঙ্ক ছড়িয়েছিলেন ভারতীয় লেগ স্পিনাররা। কিন্তু জোহানেসবার্গে যুজবেন্দ্র চাহাল ও কুলদীপ যাদব ছিলেন বেশ খরচে (১১.৩ ওভারে ১১৯ রান দিয়েছেন এই দুই স্পিনার) দিনটা শুরু হয়েছিল শিখর ধাওয়ানের সেঞ্চুরি দিয়ে। ১০৫ বলে ১০৯ রানের দারুণ একটা ইনিংস খেলেছেন ভারতীয় ওপেনার। রোহিত শর্মা ব্যর্থ এদিনও। ওয়ান ডাউনে এসে বিরাট কোহলি আরও একটি সেঞ্চুরির দিকে এগিয়ে যাচ্ছিলেন। কিন্তু পারেননি। ৮৩ বলে করেছেন ৭৫। শেষের দিকে মহেন্দ্র সিং ধোনির ৪৩ বলে ৪২ রানে ভারতের সংগ্রহ ৫০ ওভারে ৭ উইকেটে দাঁড়ায় ২৮৯।
