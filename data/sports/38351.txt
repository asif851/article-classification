
বিশ্বের অন্যতম সেরা অলরাউন্ডারের ফেসবুক পেজ ভেরিফাইড হবে না তো কারটা হবে! বিশ্বখ্যাত সামাজিক যোগাযোগের ওয়েবসাইট ফেসবুক কর্তৃপক্ষ এক অর্থে নিজেদের দায়িত্বটাই সেরেছে। তাদের মাধ্যমে অনুমোদিত হয়েছে সাকিব আল হাসানের ফেসবুক পেজ।তথ্যটা সাকিব নিজেই দিয়েছেন তাঁর পেজে। এই মুহূর্তে ফেসবুকে সাকিবের অনুসারীর সংখ্যাটাও চমকে দেওয়ার মতো। প্রায় ২০ লাখ মানুষ সার্বক্ষণিক অনলাইনে অনুসরণ করে যাচ্ছেন দেশের ক্রিকেটের এই গর্বকে।সাকিব তাঁর ফেসবুক পেজ ভেরিফাইড হওয়ার তথ্যটা তাঁর ওয়ালে লিখে সবাইকে অভিনন্দন জানিয়েছেন। তিনি তাঁর ২০ লাখ অনুসারীকে এই উপলক্ষে জানিয়েছেন ধন্যবাদ।বর্তমান সময়ে বাংলাদেশের ক্রীড়াঙ্গনে বিভিন্ন খেলার তারকারা ফেসবুক ব্যবহারকে ‘অবশ্য কর্তব্য’ হিসেবেই দেখেন। ফেসবুকে অনুসারীদের দল স্বাভাবিক কারণেই বড় ক্রিকেটারদের। সাকিব ছাড়াও জাতীয় ক্রিকেট দলের অধিনায়ক মুশফিকুর রহিম, তামিম ইকবাল, মাশরাফি বিন মুর্তজা, নাসির হোসেন প্রমুখ তারকাদের ফেসবুক ফ্যান পেজ বেশ রমরমা। সাকিবের মতোই তাঁদের অনুসারী সংখ্যা নেহাতই কম নয়। সাকিব পথ দেখালেন। তাঁর দেখানো পথ অনুসরণ করে ফেসবুক কর্তৃপক্ষ হয়তো অন্যদের পেজকেও অচিরেই অনুমোদন দিয়ে দেবেন—এই আশা তো করাই যায়।
