
আর বাকি একটা ওয়ানডে ও দুটি টি-টোয়েন্টি ম্যাচ। এরপর এক মাসের সফর শেষ করে ১৩ মে দেশের বিমান ধরবে বাংলাদেশ দল। তবে দলের সঙ্গে ফিরবেন না নাসির হোসেন ও শফিউল ইসলাম। বাংলাদেশ দল যেদিন দেশে ফিরবে, সেদিনই তাঁরা যাবেন দক্ষিণ আফ্রিকায়।নাসিরের জন্য একটু লম্বাই হবে দক্ষিণ আফ্রিকা সফর। কেপটাউনে অস্ত্রোপচার করাতে যাবেন তিনি। তবে ডাক্তারের সঙ্গে অ্যাপয়েন্টমেন্ট যেহেতু ২০ মে, তার আগে সপ্তাহ খানেক ঘোরাঘুরি করেই কাটাবেন বাংলাদেশ দলের এই ক্রিকেটার। টিম ম্যানেজার তানজীব আহসান জানিয়েছেন, নাসিরকে কমপক্ষে দুই সপ্তাহ থাকতে হবে দক্ষিণ আফ্রিকায়।
সে তুলনায় জোহানেসবার্গে শফিউলের কাজ কমই। তিনি যাচ্ছেন জুতার ভেতরে পরার জন্য বিশেষ ধরনের সোলের মাপ দিতে। পায়ের গঠন অনুযায়ী বানানো হয় এই সোল, যা এর আগে সাকিব আল হাসানও পরেছেন। দীর্ঘদিন ধরেই পায়ের পাতার চোটে ভুগছেন শফিউল। যে কারণে এখনো দীর্ঘ পরিসরের ম্যাচের জন্য পুরোপুরি ফিট নন এই পেসার।
