
গোলরক্ষকের কাজ কী? ভাবতে পারেন, এটা কোনো প্রশ্ন হলো! অবশ্যই গোলপ্রহরী হয়ে গোল বাঁচানো। এমন প্রায়ই হয়, গোল ঠেকিয়ে নিশ্চিত পরাজয় থেকে দলকে বাঁচান গোলরক্ষকেরা। কিন্তু যদি হয় গোল করে নিশ্চিত পরাজয় থেকে বাঁচানো? গোলরক্ষকদের জন্য সেটা অন্যরকম ঘটনা তো বটেই। সেটাই করে দেখিয়েছেন ব্রাজিলের ক্লাব পর্তুগিজার গোলরক্ষক লাউরো। ফ্ল্যামেঙ্গোর বিপক্ষে ম্যাচের একেবারে শেষ মুহূর্তে হেড থেকে গোল করে লাউরো দলকে এনে দিয়েছেন মহামূল্যবান একটি পয়েন্ট। ১-১ গোলের ড্র-টাই পর্তুগিজার কাছে হয়ে গেছে জয়ের মতো।ব্রাজিলিয়ান লিগের পয়েন্ট টেবিলে পর্তুগিজার অবস্থা খুবই খারাপ। ১২টি ম্যাচ খেলে এখন পর্যন্ত পেয়েছে মাত্র একটি জয়। মাত্র ৯ পয়েন্ট নিয়ে তারা আছে ১৯তম অবস্থানে। ফ্ল্যামেঙ্গোর বিপক্ষে গত ম্যাচটাতেও হারের মুখই দেখতে যাচ্ছিল পর্তুগিজা। ৬৭ মিনিটে পেনাল্টি থেকে গোল করে ফ্ল্যামেঙ্গোকে এগিয়ে দিয়েছিলেন হোয়াও পাওলো। নির্ধারিত ৯০ মিনিটে আর এই গোল শোধ করতে পারেননি পর্তুগিজার কেউ। শেষ বাঁশি বাজার কয়েক মুহূর্ত আগে কর্নার পেয়ে যায় পর্তুগিজা। আর এখানেই বাজিমাত করেন দলের গোলরক্ষক লাউরো।
নিশ্চিত পরাজয় দেখেই নিজেদের গোলপোস্ট ফাঁকা রেখে তিনিও উঠে এসেছিলেন প্রতিপক্ষের পেনাল্টি বক্সের ভেতর। আর তাতেই গোল! ম্যাচ শেষে লাউরোর এক সাক্ষাত্কারে বলেছেন, এই ফ্ল্যামেঙ্গোর বিপক্ষেই এর আগেও একটি গোল করেছিলেন। তবে সেবার তাঁর গায়ে ছিল পোনটে প্রেটার জার্সি। ঘটনাটাও ১০ বছর আগের। সূত্র: রয়টার্স।
