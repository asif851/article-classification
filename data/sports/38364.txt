
বার্সেলোনার হয়ে নতুন এক রেকর্ডই বোধ হয় গড়তে যাচ্ছেন ওউসমানে ডেমবেলে। নতুন ক্লাবের হয়ে লিগে খেলেছেন মোটে ৪ ম্যাচ। আর মাঠের বাইরে কাটিয়ে দিচ্ছেন ৪ মাস! মাত্রই চোট কাটিয়ে মাঠে ফেরা ডেমবেলে আবারও চোটে পড়েছেন। ক্লাব সূত্র জানিয়েছে, এবার তিন থেকে চার সপ্তাহ মাঠের বাইরে থাকবেন এই উইঙ্গার। 
এই আগস্টেই বার্সেলোনা ক্লাব রেকর্ড ভেঙে দলে টেনেছে ডেমবেলেকে। এককালীন ১০৫ মিলিয়ন ইউরোর সঙ্গে শর্ত সাপেক্ষে আরও ৪০ মিলিয়ন ইউরো খরচ করে ফ্রেঞ্চ উইঙ্গারকে দলে টেনেছে বার্সা। কিন্তু ভালোভাবে তাঁকে দেখার আগেই চোখের আড়ালে চলে গেলেন। পায়ের চোটের কারণে ডিসেম্বর পর্যন্ত ক্লাবের ‘রিকভারি রুমেই’ ছিলেন। নতুন বছরের শুরুতে কোপা দেল রের ম্যাচে বদলি নেমে অবশেষে ফিরেছিলেন।লা লিগাতেও কাল সোসিয়েদাদের বিপক্ষে নেমেছিলেন বদলি হিসেবে। বার্সা সমর্থকেরা তখন হয়তো নিয়মিত ডেমবেলেকে দেখার আশায় বুধ বাঁধছিলেন। কিন্তু ম্যাচ শেষ হতে না হতেই দুঃসংবাদ চলে এল। বাঁ ঊরুতে ব্যথা অনুভব করছেন বলে অভিযোগ করছিলেন ডেমবেলে। পরে পরীক্ষা-নিরীক্ষায় শঙ্কাটাই সত্যি হলো। এক বিবৃতিতে বার্সেলোনা জানিয়েছে, ‘ডেমবেলে বাঁ ঊরুতে সমস্যা বোধ করছে। এবং পরীক্ষায় নিশ্চিত হওয়া গেছে, তাঁর হ্যামস্ট্রিং ক্ষতিগ্রস্ত হয়েছে। তবে এটি মৌসুমের শুরুতে পাওয়া চোটের জায়গায় নয়। এর মানে হলো তিন থেকে চার সপ্তাহের জন্য মাঠের বাইরে থাকবে ডেমবেলে।’
