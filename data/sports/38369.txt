
বাংলাদেশ মহিলা ক্রিকেট দলের পাকিস্তান সফর নিয়ে কথা হচ্ছে অনেক আগ থেকেই। গত মে মাসে পিসিবি প্রধান শাহরিয়ার খানও জানিয়েছিলেন, বাংলাদেশ মহিলা ক্রিকেট দল খেলতে যাবে পাকিস্তানে। দেশটি যেহেতু পাকিস্তান, নিরাপত্তার ব্যাপারটি সবচেয়ে বড় ভাবনার বিষয়। এ কারণে মহিলা দলকে পাকিস্তানে পাঠানোর আগে নিরাপত্তার পরিস্থিতি খতিয়ে দেখতে একটি পর্যবেক্ষক দল পাঠাচ্ছে বিসিবি।
বিসিবির প্রধান নির্বাহী নিজাম উদ্দিন চৌধুরী প্রথম আলোকে বলেছেন, ‘আগামী সপ্তাহে আমরা একটি পর্যবেক্ষণ দল পাঠাব পাকিস্তানে। পাকিস্তানের সার্বিক নিরাপত্তা পর্যবেক্ষণ করে তারা একটি প্রতিবেদন দেবে। সেই প্রতিবেদনের ওপর ভিত্তি করেই মহিলা দলের পাকিস্তান সফরের ব্যাপারে আমরা সিদ্ধান্ত নেব।’পর্যবেক্ষক দলের প্রতিবেদন যদি ইতিবাচক হয়, সে ক্ষেত্রে সফরটা কবে হতে পারে, এ ব্যাপারে অবশ্য পরিষ্কার কিছু জানাননি বিসিবির প্রধান নির্বাহী। এর আগে ছেলেদের দল পাঠাতে ২০১২ সালে পাকিস্তানে পর্যবেক্ষক দল পাঠিয়েছিল বিসিবি। তবে সে সফর বাতিল হয়ে যায় তীব্র বিরোধিতায় ।২০০৯ সালে লাহোরে শ্রীলঙ্কা ক্রিকেট দলের ওপর নৃশংস হামলায় নিহত হন ছয় পুলিশ ও দুজন সাধারণ নাগরিক । শ্রীলঙ্কার ৬ ক্রিকেটার ও একজন রিজার্ভ আম্পায়ার আহত হন সে ঘটনায়। এরপর ছয় বছর পাকিস্তান সফর করেনি কোনো দল। সর্বশেষ, মে মাসে জিম্বাবুয়ে পাকিস্তান সফর করেছে বটে। তবে এরপর আর কোনো দলই আগ্রহ দেখায়নি পাকিস্তান সফরে।
