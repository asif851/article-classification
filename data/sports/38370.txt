
চায়ের আড্ডা থেকে পেলে-ম্যারাডোনা বিদায় নিয়েছেন বহুকাল আগে। নেইমার, গ্যারেথ বেল, লুইস সুয়ারেজরা মাঝে মধ্যে উঁকি দেন। কে সেরা-এই তর্কে প্রায় এক দশক ধরে ফুটবল বিশ্বে শুধু লিওনেল মেসি আর ক্রিস্টিয়ানো রোনালদোই আছেন। সবশেষ নয়টি ব্যালন ডি’অর ভাগাভাগি করে নিয়েছেন সময়ের দুই সেরা তারকা।ফুটবলে অন্ধ ভক্তের সংখ্যা কম নেই। কিছু বিবেচনা না করেই এদের কেউ মেসি, কেউ আবার রোনালদোর বাক্সে ভোট দিয়ে দেবেন। ফুটবল পণ্ডিত আর বিশ্লেষকেরা আবার হিসেব করবেন অন্যভাবে-খেলাটিকে কে কতটা দিয়েছেন, খেলাটিতে কে কতটা প্রভাব ফেলতে পেরেছেন এসব আর কি!আসলে শ্রেষ্ঠত্বের মাপকাঠি কী? এ ক্ষেত্রে অনেক কিছুই আসবে। তবে খেলোয়াড়ের সাফল্য আর অর্জনের হিসেব অবশ্যই মুখ্য একটা বিষয়। ব্যক্তিগত সাফল্যের পাশাপাশি দলীয় অর্জনও এখানে একটা ব্যাপার।এ বছরের ব্যালন ডি’অর জিতে ব্যক্তিগত পুরস্কার প্রাপ্তিতে মেসির সঙ্গে ব্যবধান কমিয়েছেন রোনালদো। এই নিয়ে রোনালদোর ব্যালন ডি’অর হলো চারটি। আর মেসির ট্রফি-কেসে শোভা পাচ্ছে ব্যালন ডি’অরের পাঁচটি ট্রফি। ব্যালন ডি’অরের যাবতীয় রেকর্ড নিজের করে নিয়েছেন আর্জেন্টিনার অধিনায়ক। তাঁর চেয়ে বেশি ব্যালন ডি’অর আর কেউ জেতেননি। মেসি-রোনালদোর পর সর্বোচ্চ তিনবার করে পুরস্কারটি জিতেছেন তিনজন-মিশেল প্লাতিনি, মার্কো ফন বাস্তেন ও ইয়োহান ক্রুইফ। এই তিনজনের মধ্যে শুধু প্লাতিনিই পুরস্কারটি টানা তিনবার জেতেন। এ ক্ষেত্রেও অনন্য মেসি। টানা চারবার ব্যালন ডি’অর তিনি—২০০৯ থেকে ২০১২।ক্লাব ফুটবলে দলীয় অর্জনে ভাস্বর মেসি। বার্সেলোনার হয়ে ছোটবড় মিলিয়ে জিতেছেন ২৯টি শিরোপা। এর মধ্যে আটটি স্প্যানিশ লিগ ও চারটি চ্যাম্পিয়নস লিগ। ম্যানচেস্টার ইউনাইটেড আর রিয়াল মাদ্রিদ মিলে রোনালদো জিতেছেন ১৭টি শিরোপা। প্রিমিয়ার লিগ তিনটি, স্প্যানিশ লিগ একটি। ইউনাইটেডের হয়ে চ্যাম্পিয়নস লিগ জিতেছেন একটি, রিয়ালের হয়ে দুটি।মেসির সাফল্য-খরা শুধু জাতীয় দলের হয়ে। আন্তর্জাতিক ফুটবলে অর্জনের ডালিটা তাঁর একেবারেই রিক্ত। আর্জেন্টিনাকে নিয়ে টানা তিনটি বড় টুর্নামেন্টের (দুটি কোপা আমেরিকা, একটি বিশ্বকাপ) ফাইনালে উঠলেও কিছু না পাওয়ার হতাশায় পুড়তে হয়েছে তাঁকে। রোনালদো তাঁর ক্যারিয়ারে আন্তর্জাতিক ফুটবলে সাফল্য পেয়েছেন এ বছরই। পর্তুগালের হয়ে জিতেছেন ইউরোর শিরোপা। কোনো সন্দেহ নেই এ বছর চ্যাম্পিয়নস লিগের সঙ্গে ইউরো জয়টাই রোনালদোকে চতুর্থবারের মতো এনে দিয়েছে ব্যালন ডি’অর।
