
গত রাতে ডুসেলডর্ফে যা হলো, এক কথায় ‘অ্যাঙ্গেল ডি মারিয়া-শো’! যেন লড়াইটা আর্জেন্টিনা নয়, ছিল ডি মারিয়া বনাম জার্মানি! আর সে লড়াইয়ে বিজয়ীর নাম ডি মারিয়াই। দুরন্ত পারফরম্যান্সে বুঝিয়েছেন, ম্যানচেস্টার ইউনাইটেড এমনি এমনি তার পেছনে কাঁড়ি কাঁড়ি টাকা ঢালেনি! গতকাল জার্মানির বিপক্ষে তার পারফরম্যান্সে আর্জেন্টিনা সংবাদমাধ্যমে এখন একটাই আক্ষেপ—মারাকানার সেই ফাইনালে ডি মারিয়া যদি খেলতেন!আর্জেন্টিনা মিডফিল্ডার চোটের কারণে বেঞ্চে বসে দেখেছেন, কীভাবে তীরে এসে তরি ডোবে। দেখেছেন কীভাবে উজ্জ্বল স্বপ্ন নিমেষেই মিলিয়ে যায় হাওয়ায়! আর্জেন্টিনার অন্যতম জনপ্রিয় পত্রিকা ওলে গতকালের বিজয়ের পর শিরোনাম করেছে, ‘ফাইনালে যদি ডি মারিয়া খেলতেন তবে কী হতো?’ প্রতিবেদনের একপর্যায়ে বলা হয়েছে, ‘ইতিহাসটা যদি বদলানো যেত...।’  এখানেই ভারী হবে আর্জেন্টিনা সমর্থকদের নিঃশ্বাস। কেননা ইতিহাস যে বদলানোর নয়!
কেবল আর্জেন্টিনা সংবাদমাধ্যম নয়, ডি মারিয়াকে স্তুতিবানে ভাসানো হয়েছে ইউরোপের সংবাদমাধ্যমেও। মাদ্রিদের এএস পত্রিকা আর্জেন্টিনা উইঙ্গারকে অভিহিত করেছে ‘অতিমানবীয়’ হিসেবে। ডেইলি মেইল বলছে, ‘তিন সহায়তা ও এক গোলে বিশ্বচ্যাম্পিয়নদের গুঁড়িয়ে ডি মারিয়া বুঝিয়েছেন কেন ইউনাইটেড তাঁর পেছনে ৬ কোটি পাউন্ড ঢেলেছে।’ সূত্র: ওলে, এএস ও মেইল অনলাইন।
