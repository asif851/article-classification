
মাঠের দাপট হারিয়ে গেছে কয়েক বছর আগেই। এখন তো আরও দুরবস্থায় পড়ে গেছে ঐতিহ্যবাহী মোহামেডান। চলমান প্রিমিয়ার লিগে সাত ম্যাচ শেষে এখনো জয়হীন সাদা-কালোরা। পাঁচ ড্রয়ের কল্যাণে মাত্র ৫ পয়েন্ট নিয়ে ১২ দলের লিগ টেবিলে আছে ১০ নম্বরে। মৌসুমের আগের দুটি টুর্নামেন্ট স্বাধীনতা কাপ ও ফেডারেশন কাপের নামের প্রতি সুবিচার করতে পারেনি। লিগে দুই দিন আগে আবাহনীর কাছে হেরেছে ৩-০ গোলে।এই নিষ্প্রভ অবস্থা দেখে মোহামেডানের সাবেক তারকা ফুটবলারদের অনেকেই উদ্বিগ্ন। সেই উদ্বেগ তাঁরা প্রকাশ করলেন কাল এক অনুষ্ঠানে। মোহামেডানের সাবেক ম্যানেজার ও সাবেক ক্রিকেটার এ এস এম ফারুকের ডাকে একত্র হয়েছিলেন ১৩ জন সাবেক ফুটবলার। অনেক দিন ধরেই তিনি চাইছিলেন সবাইকে নিয়ে কোথাও বসে চা খেতে। কিন্তু নানা কারণে তা হচ্ছিল না। অবশেষে সেই সুযোগ এল।ওই অনুষ্ঠানে এসেছিলেন জাকারিয়া পিন্টু, প্রতাপ শংকর হাজরা, গোলাম সারোয়ার টিপু, মোস্তফা কামাল, নওশেরুজ্জমান, শামসুল আলম মঞ্জু, বাদল রায়, আবদুল গাফফার। ছিলেন প্রবীণ ক্রীড়া সাংবাদিক কামরুজ্জামান।তাঁদের সঙ্গে কিছু সময় কাটিয়ে গোলাম সারোয়ার টিপু বলছিলেন, ‘মূলত পুরোনো দিনের স্মৃতিচারণা করলেন সবাই। আগে ক্লাব গমগম করত। এখন সেসবের কিছুই নেই। পেশাদার লিগ চালুর পর গত ৯ বছরে মোহামেডান লিগ চ্যাম্পিয়ন হতে পারেনি। চ্যাম্পিয়ন হওয়ার মতো দলও হচ্ছে না। মোহামেডান এখন দল গড়ছে অনভিজ্ঞ তরুণদের নিয়ে। সাবেকদের আক্ষেপের জায়গা আসলে ওটাই।’শুধু বাইরে থেকে আক্ষেপ নয়, শিগগিরই সব সাবেককে ঐক্যবদ্ধ হওয়ার ডাকও তাঁরা দেবেন বলে জানালেন বাদল রায়, ‘এটি ছিল ফারুক ভাইয়ের ডাকে একটা পুনর্মিলনী। তবে এ সুযোগে ফুটবল নিয়ে কথা বললেন সবাই। বর্তমানে মোহামেডান ফুটবল দলের অবস্থা দেখে সবাই ব্যথিত। সবার মধ্যেই একটা আক্ষেপ। ক্লাবটা কোথায় যাচ্ছে, কে এর হাল ধরবে? তাই সবাইকে ঐক্যবদ্ধ করার প্রক্রিয়া চলছে।’
