



স্পেশাল অলিম্পিক ফুটবল খেলতে আবুধাবিতে আছে বাংলাদেশ ইউনিফাইড ফুটবল দল।
 সেখানে ম্যারাডোনার সাক্ষাৎ পেয়েছে বাংলাদেশ দল।


‘এখনো বিশ্বাস করতে পারছি না আমি জীবন্ত কিংবদন্তি ম্যারাডোনার সঙ্গে। আমি তাঁর সঙ্গে সাক্ষাৎ করেছি ও কথা বলেছি। আমার জীবনের জন্য স্মরণীয় একটি দিন’—সামাজিক যোগাযোগমাধ্যম ফেসবুকে নিজের উচ্ছ্বাসটা এভাবেই প্রকাশ করেছেন বাংলাদেশ ইউনিফাইড ফুটবল দলের সদস্য মাহবুবুর রহমান জুয়েল।
সকালে ঘুম থেকে উঠেই যদি ফুটবল কিংবদন্তি ডিয়েগো ম্যারাডোনার দেখা পাওয়া যায়, স্বাভাবিকভাবেই উচ্ছ্বাস বা আনন্দের ভাষা কোনো কিছুতেই প্রকাশ করার মতো নয়। সেখানে কাছে গিয়ে কথা বলা, কাঁধের সঙ্গে কাঁধ লাগিয়ে ছবি তোলা। একজন বাংলাদেশি ফুটবলারের জন্য এ তো বিশাল ব্যাপার। স্বাভাবিকভাবে তাই জুয়েলের বিশ্বাস হচ্ছিল না, তিনি আর্জেন্টাইন ফুটবল জাদুকরের সান্নিধ্যে আছেন। আজ থেকে আবুধাবিতে শুরু হয়েছে স্পেশাল অলিম্পিক ফুটবল। ম্যারাডোনা বর্তমানে আবুধাবির আল ফুজারিয়া দলের কোচ হিসেবে আছেন।ইউনিফাইড ফুটবল দল হলো প্রতিবন্ধী ও শারীরিকভাবে সুস্থ ফুটবলারদের সমন্বিত দল। মোট ১৫ জনের দলে আটজন প্রতিবন্ধীর সঙ্গে সাতজন স্বাভাবিক ফুটবলার থাকেন। একাদশে খেলতে পারেন ছয়জন প্রতিবন্ধীর সঙ্গে পাঁচজন স্বাভাবিক খেলোয়াড়।
