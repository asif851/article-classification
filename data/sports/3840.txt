
সজোরে ব্যাট হাঁকালেন ব্যাটসম্যান। বুলেটের গতিতে ছুটতে থাকা বলের সামনে থেকে হাচড়ে-পাচড়ে সরে গেলেন আম্পায়ার। ক্রিকেট মাঠে বেশ পরিচিত এক দৃশ্য, যা দেখে দর্শকের মাঝে হাসির হুল্লোড় ওঠে। কিন্তু এমন হাস্যকর এক দৃশ্যের আড়ালে যে মৃত্যুর কালো থাবা লুকিয়ে থাকে সেটি ভুলে যান অনেকেই। এবার বিষয়টিকে সবার সামনে এনে দিয়েছেন কার্ল ওয়েঞ্জেল নামের এক অস্ট্রেলিয়ান আম্পায়ার। ক্রিকেট মাঠে আম্পায়ারদের মাথায়ও হেলমেট দেখতে চান তিনি।অস্ট্রেলিয়ার স্থানীয় ক্রিকেটে ওয়েঞ্জেলের ডাকনামই হচ্ছে ‘হেলমেট পরেন যে আম্পায়ার’। ২০০১ সালে এক ম্যাচে বল এসে মুখে লাগে তাঁর। ওই ঘটনায় অজ্ঞান হয়ে মাঠ ছাড়তে হয় তাঁকে। পাঁচটি দাঁত হারিয়েছিলেন ওয়েঞ্জেল, সঙ্গে হাসপাতালের বিলও দিতে হয়েছিল ৪৪ হাজার ডলার! ১৪ বছর পর সেই ঘটনা মনে করে এখনো আতঙ্কিত হন তিনি, ‘এটি ছিল কিম্ভূত এক ঘটনা। আমি সরে যাচ্ছিলাম বলের দিক থেকে, কিন্তু বোলার বল থামাতে হাত বাড়িয়ে দেয়। দিক পরিবর্তন করে বল এসে আমার মুখে লাগে।’ এরপর থেকেই হেলমেট মাথায় নিয়ে মাঠে নামেন ওয়েঞ্জেল। গত জুনে লর্ডসে একটি ম্যাচে আম্পায়ারিং করার সময় ক্রিস গেইলের সঙ্গে দেখা হয় তাঁর। গেইলের নাকি খুব পছন্দ হয়েছে এই আইডিয়া, ‘গেইল আমাকে হেলমেট পরতে দেখে খুশি হয়েছিল, কারণ তাঁর মারা কোনো শট আম্পায়ারের মাথায় লাগলে মৃত্যুর আশঙ্কা অনেক বেশি। গেইল তাই খুব ভয়ে থাকেন তাঁর মারা কোনো শটে এ ধরনের কিছু ঘটে না যায়!’ বর্তমান ক্রিকেটে ভারী ভারী ব্যাট ও গা জোয়ারি শটের সংখ্যা বেড়েছে। এর মাঝেই আবার আইসিসি আনছে দিবা রাত্রির টেস্ট, গোলাপি বল। সব মিলিয়ে ক্রিকেট মাঠে আহত হওয়ার সম্ভাবনা আরও বাড়ছে। আম্পায়ারদের নিরাপত্তার জন্যই তাই হেলমেটের ব্যবহার দেখতে চান ওয়েঞ্জেল। গত বছরই ইসরায়েলের আম্পায়ার হিল্লেল অস্কার ক্রিকেট মাঠে মৃত্যুবরণ করেছিলেন। সেদিন স্টাম্পে লেগে বল তাঁর মাথায় আঘাত করেছিল। ওয়েঞ্জেল তাই আইসিসিকেই এ ব্যাপারে এগিয়ে আসতে বলছেন, ‘এখন ব্যাট গুলো অনেক বেশি ভারী, শক্তিশালীও। আর ব্যাটসম্যানরা ইদানীং একটু বেশি জোরেই শট খেলেন। এখন বলের দিক বুঝে নিজেকে সরিয়ে নিতে অনেক কম সময় পাওয়া যায়। আপনি হয়তো সহজাত প্রতিক্রিয়া দেখাতে পারেন, কিন্তু মাথায় একটা হেলমেট থাকলে আত্মবিশ্বাসটা বেড়ে যায়।’
একসময় ক্রিকেট খালি মাথার ব্যাটসম্যানও দেখেছে। এই তো কিছুদিন আগেও বোলিংয়ে স্পিনার আসতে দেখতে দেখলেই হেলমেট বাদ দিয়ে ড্রেসিংরুম থেকে ক্যাপ আনিয়ে নিতেন। এখন আর এ ধরনের কিছু দেখা না গেলেও মাঠে দিন দিন নিরাপত্তা ঝুঁকি বাড়ছেই। আইসিসি ওয়েঞ্জেলের প্রস্তাবটা নিয়ে ভেবে দেখতেই পারে। সূত্র: সিডনি মর্নিং হেরাল্ড।

