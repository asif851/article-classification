
নামটা বদলে ফেলো—উত্তরসূরি নেইমারকে পরামর্শ দিয়েছেন ব্রাজিলের প্লে-মেকার কাকা! তা হঠাৎ করে নেইমারকে নাম বদলানোর পরামর্শ কেন দিচ্ছেন তিনি? আর নতুন নামটাই বা কী হবে? ‘রেইমার’—এই নামই রাখতে বলেছেন কাকা। পরামর্শটা মানলে নাকি ভবিষ্যতে বিশ্বসেরা হওয়া নিশ্চিত নেইমারের! ব্রাজিলের একটি টেলিভিশনে দেওয়া সাক্ষাৎকারে এটা মজা করেই বলেছেন কাকা। তবে এর পেছনেও যুক্তি দিয়েছেন রিয়াল মাদ্রিদ ও এসি মিলানের সাবেক তারকা। সাম্প্রতিক অতীতে ব্রাজিলের হয়ে বিশ্ব মাতানো তারকা ফুটবলারদের বেশির ভাগেরই নামের আদ্যক্ষরই ‘আর’। এখন যেমন খেলছেন, এভাবে খেলে যেতে পারলে বিশ্ব ফুটবলের শ্রেষ্ঠত্বের মুকুট একদিন নেইমারের মাথায় উঠবে বলে মনে করেন কাকা। তবে রোমারিও, রিভালদো, রোনালদো, রোনালদিনহোর মতো তাঁর নামটাও ‘আর’ দিয়ে শুরু করলে নাকি সাফল্য আরও নিশ্চিত! মার্কা।
