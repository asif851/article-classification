
‘কাটার’ শব্দটি শুনলেই মাথায় আসে মুস্তাফিজুর রহমান! কিন্তু জেমস ফকনারের কাটারের ধারও কিন্তু কম নয়। শ্রীলঙ্কান ইনিংসের ৪৮তম ওভারের দ্বিতীয় বলটি ছিল অফ কাটার, সেটি মারতে গিয়ে উল্টো বোল্ড থিসারা পেরেরা। টানা দুই বলে ২ উইকেট, আনন্দে ভাসলেন ফকনার। ৪৬তম ওভারের শেষ বলেই যে কুশল পেরেরাকে আউট করেছিলেন, সেটি বোধ হয় ভুলেই গিয়েছিলেন। না হলে হ্যাটট্রিক করার পরও কোনো বোলার উচ্ছ্বাসকে এমন লাগাম পরিয়ে রাখেন?অবশ্য হ্যাটট্রিকের উচ্ছ্বাস ম্যাচ শেষে আর থাকেনি ফকনারের। সিরিজের দ্বিতীয় ওয়ানডেতে ৮২ রানে হেরে গেছে অস্ট্রেলিয়া।ম্যাচের প্রথমার্ধেই আসলে হেরে গেছে অস্ট্রেলিয়া। দুই পেরেরা ও অ্যাঞ্জেলো ম্যাথুসকে আউট করে যখন হ্যাটট্রিক করলেন ফকনার, শ্রীলঙ্কার স্কোর তখনই ২৭৯ রান। মিচেল স্টার্ক শেষ ২ উইকেট তুলে নেওয়ার পর জয়ের জন্য অস্ট্রেলিয়ার লক্ষ্য দাঁড়াল ২৮৯। শ্রীলঙ্কার মাটিতে এত বড় লক্ষ্য তাড়া করে কোনো অতিথি দল কখনো জেতেনি।শুরুটা অবশ্য দিচ্ছিল অন্য কিছুর ইঙ্গিত। ১২ রানেই ফিরে যান দুই শ্রীলঙ্কান ওপেনার। তৃতীয় উইকেটে ১২৫ রান যোগ করে শ্রীলঙ্কাকে পথ দেখান দিনেশ চান্ডিমাল-কুশল মেন্ডিস। এরপর ষষ্ঠ উইকেট কুশল-ম্যাথুসের ১০৩ রানের জুটিতে তিন শ ছোঁয়ার ইঙ্গিত দিচ্ছিল স্বাগতিকেরা। কিন্তু ফকনার ও স্টার্ক মিলে ২৭ রানে তুলে নেন শ্রীলঙ্কার শেষ ৫ উইকেট।তাড়া করতে নেমে শুরুটা একদমই ভালো হয়নি অস্ট্রেলিয়ার। ১৬ রানেই ফিরেছেন দুই ওপেনার। ম্যাথু ওয়েড একাই খানিকটা চেষ্টা করেছিলেন, কিন্তু ৪০তম ওভারে তিনি ফিরতেই সব আশা শেষ হয়ে যায় অস্ট্রেলিয়ার। টেন ক্রিকেট। সংক্ষিপ্ত স্কোরশ্রীলঙ্কা: ৪৮.৫ ওভারে ২৮৮ (মেন্ডিস ৬৯, ম্যাথুস ৫৪, কুশল ৫৪, চান্ডিমাল ৪৮; জাম্পা ৩/৪২, ফকনার ৩/৪৫, স্টার্ক ৩/৫৩)। অস্ট্রেলিয়া: ৪৭.২ ওভারে ২০৬ (ওয়েড ৭৬, হেড ৩১, স্মিথ ৩০; আপনসো ৪/১৮, পেরেরা ৩/৩৩, ম্যাথুস ২/১৮)। ফল: শ্রীলঙ্কা ৮২ রানে জয়ী।
