
ছোট দলগুলোর একটা বড় সময় কেটে যায় ‘মনের আনন্দে’ খেলার নীতিতে। মাঠে নামার আগে তারাও প্রতিপক্ষ সম্পর্কে বুঝেশুনে রণকৌশল ঠিক করে বটে, তবে পূর্ণ পেশাদার দলের সঙ্গে এখানে একটা ব্যবধান তো থাকেই। এখানেও আলাদা করে নজর কাড়ল আফগানিস্তান।আফগানিস্তান দল ক্রিকেটটাকে নিয়েছে গুরুত্বের সঙ্গেই। পুরোদস্তুর পেশাদার দল এখনো হয়তো হয়ে ওঠেনি। সবকিছু পূরণ করার সামর্থ্যও হয়তো শতভাগ নেই। কিন্তু চেষ্টার কোনো কমতি থাকে না। এ কারণেই এত দ্রুত উত্থান তাদের।প্রথম ওয়ানডেতে নিজেদের সামর্থ্য বোঝানো আফগানরা যে বেশ পড়াশোনা করে মাঠে নেমেছিল, সেটা বোঝা গেল রশিদ খানের কথায়। এই লেগ স্পিনার নিজেও বেশ চোখে পড়েছেন বোলিং দিয়ে। বিশেষ করে গুগলিতে যেভাবে বিভ্রান্ত করলেন মুশফিকুর রহিমকে। আজ সংবাদ সম্মেলনে রশিদ বললেন, ‘ম্যাচের আগে আমাদের টিম মিটিং তো হয়েছিল। প্রত্যেক ব্যাটসম্যানের শক্তি ও দুর্বলতার জায়গাগুলো ধরে আমরা পরিকল্পনা করেছিলাম। মুশফিক স্লগ সুইপ খুব ভালো খেলে। অধিনায়ক আমাকে বলেছিল, আমি যদি যথেষ্ট টার্ন করে এমন একটা গুগলি দিতে পারি, তাহলে স্লগ সুইপ করতে গেলে ও সমস্যায় পড়বে। আমি সেটাই করেছি।’রশিদ বলেছেন, ‘প্রত্যেকটা টিম মিটিংয়ে কোচ-অধিনায়ক আসলে আমাদের একটা কথাই বলেন। মাঠে নেমে ইতিবাচক ক্রিকেট খেলতে। গত ম্যাচেও আমরা তা-ই করছি। একটুর জন্য জিততে পারিনি। ম্যাচটা আমাদের জেতাই উচিত ছিল। তবে শেষ পর্যন্ত ভাগ্য পাশে ছিল না। আমরাও কিছু ভুল করেছি। আশা করি, পরের ম্যাচগুলোতে এই ভুলগুলো করব না।’
সেই ভুলগুলো বলতে চলে আসছে শেষ ১০ ওভার। হাতে ৮ উইকেট নিয়ে ৬০ বলে ৭৭ রানের সহজ সমীকরণ মেলাতে পারেনি আফগানরা। এমন ভুল আর হবে না বলেই মনে করেন রশিদ।গত অনূর্ধ্ব ১৯ বিশ্বকাপে বাংলাদেশে খেলে যাওয়া রশিদ ব্যাটসম্যানের মনও পড়ার চেষ্টা করেন, ‘ব্যাটসম্যানের মনে কী চলছে, সেটাও বোঝার চেষ্টা করি। বোঝার চেষ্টা করি, ও কী করতে চাচ্ছে আমার লেগ স্পিনে। সেভাবে বুঝেই আমি তাকে গুগলি দিই।’কীভাবে এত ভালো গুগলি দিতে শিখলেন, লেগ স্পিনই বা কে শেখাল তাঁকে। রশিদ জানালেন, ‘কেউ আমাকে সেই অর্থে সাহায্য করেনি। আমি আপনা-আপনিই শিখেছি। তবে আমি শহীদ আফ্রিদির কাছ থেকে অনুপ্রাণিত। শুরুতে তাঁকে অনুসরণ করতাম।’
