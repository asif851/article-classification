
দর্শকখরায় ভুগতে থাকা টেস্টের জন্য এ এক দারুণ সুখবর! এবার অস্ট্রেলিয়ার মেলবোর্ন ক্রিকেট গ্রাউন্ড (এমসিজি) হয়তো বিশ্ব রেকর্ডই গড়ে ফেলবে। কারণ, এক লাখ দর্শক ধারণক্ষমতার এমসিজির প্রতিটি টিকিট বিক্রি হয়ে গেছে বলে জানিয়েছে ক্রিকেট অস্ট্রেলিয়া (সিএ)। এমসিজিতেই এর আগে ৯০ হাজার ৮০০ জন দর্শক হয়েছিল। সেটি অবশ্য ১৯৬১ সালের অস্ট্রেলিয়া-ওয়েস্ট ইন্ডিজ টেস্টের ঘটনা। কে জানে, হয়তো এবারই এক দিনে সবচেয়ে বেশি দর্শক সমাগমের রেকর্ড গড়বে মেলবোর্ন।ইংল্যান্ড-অস্ট্রেলিয়ায় এখনো মাঠে দর্শক ভরপুরই থাকে। বিশেষ করে ২৬ ডিসেম্বর শুরু বক্সিং ডে টেস্টের প্রথম দিনের টিকিট নিয়ে সব সময় বাড়তি আগ্রহ দেখা যায়। এর আগেও রেকর্ড ভাঙবে ভাঙবে করে ভাঙেনি। কারণ, টিকিট কেনা সব দর্শকই তো আর মাঠে আসে না। তবে সিএর আশা, এবার রেকর্ডটা ভেঙেই দেবে দর্শকেরা। কারণ, এবার বক্সিং ডেতে নিজেদের মাঠে অস্ট্রেলিয়া পাচ্ছে চিরপ্রতিদ্বন্দ্বী ইংল্যান্ডকেই। ফিরতি অ্যাশেজ শুরু হয়ে যাচ্ছে এ মাসেই।এ সময় ইংল্যান্ডের যে অভিজ্ঞতাটা নিয়মিত হতো, সেটাই এখন হচ্ছে অস্ট্রেলিয়ার। সর্বশেষ তিনটি অ্যাশেজেই তারা হেরে গেছে। সর্বশেষ অ্যাশেজটা যেমন ছিল ৩-০ ব্যবধানে পরাজয়। তবে ফলাফলের আড়ালে গত অ্যাশেজে ছিল অন্য রকম ঝাঁজ আর উত্তেজনা। ফিরতি অ্যাশেজে অস্ট্রেলিয়া ইংল্যান্ডকে পাল্টা জবাবই দিতে চায়। এ কারণে এবারের অ্যাশেজ নিয়ে দেখা দিয়েছে বাড়তি কৌতূহল।২১ নভেম্বর ব্রিসবেন টেস্ট দিয়ে শুরু হবে পাঁচ ম্যাচের অ্যাশেজ সিরিজ।
