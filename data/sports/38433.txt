
শেষদিকে টান টান উত্তেজনা। কিন্তু স্নায়ুচাপ সামলে ঠিকই ম্যাচ বের করে নিল বাংলাদেশ। এ জয়েই একটি ইতিহাস হয়ে গেল। প্রথমবারের মতো ওয়ানডে র‍্যাঙ্কিংয়ে ছয়ে উঠে এল বাংলাদেশ। ২০১৯ বিশ্বকাপ এখন প্রায় নিশ্চিত হয়ে গেল আজ।
আজ জিতলেই যে ছয়ে উঠে আসবে সেটা জানাই ছিল। ৯১ পয়েন্ট নিয়ে ম্যাচ শুরু করা বাংলাদেশ আজ ম্যাচ শেষ করেছে ৯৩ পয়েন্টে। খোলা চোখে শ্রীলঙ্কার পয়েন্টও সমান। কিন্তু রেটিং পয়েন্টের ভগ্নাংশের ব্যবধানে পিছিয়ে সাত নম্বরে চলে গেছে তারা। আগামী ৩০ সেপ্টেম্বর পর্যন্ত আইসিসি ওয়ানডে র‍্যাঙ্কিংয়ে সেরা আট নম্বরে থাকলেই নিশ্চিত ২০১৯ বিশ্বকাপ। নয় নম্বর দল ওয়েস্ট ইন্ডিজের সঙ্গে বাংলাদেশের ব্যবধান এখন ১৪। আগামী ৩০ সেপ্টেম্বরের মধ্যে এই ব্যবধান ঘোচানোর সুযোগ খুবই কম ওয়েস্ট ইন্ডিজের।এখনো আইসিসির র‍্যাঙ্কিংয়ে গিয়ে যদি দেখেন, বাংলাদেশ সাতে অবস্থান করছে, ঘাবড়াবেন না। সাধারণত প্রতিটি সিরিজ শেষে আইসিসি র‍্যাঙ্কিং হালনাগাদ করে। কখনো কখনো ম্যাচ শেষেও করা হয়। আজকের ম্যাচটি যেহেতু ত্রিদেশীয় সিরিজের শেষ ম্যাচ ছিল, আইসিসি শিগগিরই এর পরিবর্তন আনবে। তখন বাংলাদেশকে ছয়ে খুঁজে পাবেন নিশ্চিত। তথ্যসূত্র : আইসিসি।
