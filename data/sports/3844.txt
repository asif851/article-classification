
আগুনে ফর্মে আছেন পাওলো দিবালা। সিরি ‘আ’ তে এই আর্জেন্টাইনের ফর্ম স্বপ্ন দেখাচ্ছে জুভেন্টাসকে। সাসসুয়েলোর বিপক্ষে ম্যাচে ১৬ মিনিটেই গোলের খাতা খুলেছেন ‘লা জোয়া’। জুভেন্টাসের হয়ে তাঁর শততম ম্যাচে সমর্থকদের ৫০তম গোল উপহার দিলেন তিনি, উদ্‌যাপনের সমাপ্তি টেনেছেন হ্যাটট্রিকে।
প্রথম গোলটা দেখার মতো। ২৫ গজ দূর থেকে প্রথম চেষ্টাতেই শট নিয়েছেন। গোলপোস্টের ডান প্রান্তে কিপারকে ফাঁকি দিয়েছেন দিবালা। ১-০ গোলে এগিয়ে থেকে প্রথমার্ধ শেষ করে জুভেন্টাস। এই মৌসুমে ৪ ম্যাচে এটি তাঁর ষষ্ঠ গোল।
দ্বিতীয়ার্ধের শুরুতেই আবারও গোল করেছেন দিবালা। ৪৯ মিনিটে হুয়ান কুয়াদ্রাদোর পাস থেকে আবারও পোস্টের ডান প্রান্ত দিয়ে গোল করেন দিবালা। অবশ্য ২ মিনিট পরই সাসসুয়েলোর হয়ে গোল করেছেন পলিতানো। ৬৩ মিনিটে ফ্রি-কিক পেয়েছিল জুভেন্টাস। বাঁ পায়ের দুর্দান্ত এক কিকে রাজকীয় হ্যাটট্রিক সম্পন্ন করেছেন নতুন আর্জেন্টাইন ফুটবল তারকা। গতকাল ম্যানচেস্টার সিটির জার্সিতে হ্যাটট্রিক করেছেন সার্জিও আগুয়েরো, আজ জুভেন্টাসে দিবালা। আর্জেন্টাইন ফরোয়ার্ডদের এমন ফর্ম, বিশ্বকাপ বাছাইপর্ব নিয়ে নিশ্চয় নতুন করে আশা পাচ্ছেন হোর্হে সাম্পাওলি।
