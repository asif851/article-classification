
শুধু ভারতে না, পুরো ক্রিকেট বিশ্বেই রাহুল দ্রাবিড় পরিচিত একজন পরিচ্ছন্ন ক্রিকেটার হিসেবে। দীর্ঘ ১৬ বছরের আন্তর্জাতিক ক্রিকেট ক্যারিয়ারে কখনো বিতর্কে জড়াতে দেখা যায়নি দ্রাবিড়কে। কিন্তু আইপিএলে তাঁর নেতৃত্বাধীন রাজস্থান রয়্যালস জড়িয়েছে স্পট ফিক্সিং কেলেঙ্কারিতে। শ্রীশান্তদের দুর্নীতির কারণে, নিজের কোনো দোষ না থাকলেও নানা জায়গায় প্রশ্নের সম্মুখীন হতে হচ্ছে দ্রাবিড়কে। আইপিএলের ষষ্ঠ আসরে ভালো পারফরম্যান্স দেখাতে পারলেও তাঁর দল রাজস্থান রয়্যালসের ভাবমূর্তি ক্ষুণ্ন হয়েছে চরমভাবে। পরিস্থিতিকে একধরনের মৃত্যুশোকের সঙ্গে তুলনা করেছেন রাহুল দ্রাবিড়। জানিয়েছেন, এমন পরিস্থিতি সামাল দেওয়ার ব্যাপারে তাঁর ব্যক্তিগত অনভিজ্ঞতার কথাও। এখন এই স্পট ফিক্সিং ডামাডোলের মধ্যেও রাজস্থান রয়্যালস যদি শিরোপাটা জিততে পারে, তাহলে এটা একটা রূপকথার মতো ব্যাপার হবে বলে মন্তব্য করেছেন দ্রাবিড়।স্পট ফিক্সিংয়ে জড়িত থাকার অভিযোগে দিল্লি পুলিশের হাতে গ্রেপ্তার হয়েছেন রাজস্থান রয়্যালসের তিন ক্রিকেটার শ্রীশান্ত, অজিত চান্ডিলা ও অঙ্গিত চাভান। তাঁদের বিরুদ্ধে স্পট ফিক্সিংয়ে জড়িত থাকার সুনির্দিষ্ট প্রমাণও আছে বলে দাবি করেছে দিল্লি পুলিশ। এ প্রসঙ্গে দলের অধিনায়ক রাহুল দ্রাবিড় হতাশা প্রকাশ করে বলেছেন, ‘বর্তমানে আমরা সবাই একটা কঠিন সময় পার করছি। এটা পুরো দলের ওপরই একটা বড় আঘাত। আমি আমার ক্যারিয়ারে কখনো এ ধরনের অভিজ্ঞতার মুখোমুখি হইনি। কিছু দিক দিয়ে এটা প্রায় মৃত্যুশোকের মতোই একটা ব্যাপার।’
তবে এই স্পট ফিক্সিং কেলেঙ্কারির মধ্যেও শিরোপা জয়ের লড়াইয়ে বেশ ভালোভাবেই টিকে থাকতে পেরেছে রাজস্থান রয়্যালস। গতকাল আইপিএলের এলিমিনেটর ম্যাচে নবাগত দল সানরাইজার্স হায়দরাবাদকে ৪ উইকেটে হারিয়ে ফাইনালে যাওয়ার পথে একধাপ এগিয়েছে রাহুল দ্রাবিড়ের দল। ফাইনালের টিকিট নিশ্চিত করতে আগামীকাল দ্বিতীয় কোয়ালিফায়ার ম্যাচে মুম্বাই ইন্ডিয়ানসের মুখোমুখি হবে রাজস্থান। দলের চরম খারাপ একটা সময়ের মধ্যেও শেষ পর্যন্ত যদি শিরোপা জয়ের স্বাদ পাওয়া যায়, তাহলে এটা রূপকথার মতো একটা ব্যাপার হবে বলে মন্তব্য করেছেন দ্রাবিড়। তবে মুম্বাইয়ের মতো শক্ত প্রতিপক্ষের বিপক্ষে জয় পাওয়াটাও যে খুব সহজ হবে না, সেটাও স্বীকার করেছেন তিনি। বলেছেন, ‘মুম্বাইয়ের বিপক্ষে জয় পাওয়াটা সহজ না। তারা খুবই ভালো একটা দল। তাদের প্রায় সবাই তারকা ক্রিকেটার। তবে আমাদের হারানোর কিছু নেই। আমরা মাঠে গিয়ে নিজেদের খেলাটা উপভোগ করার চেষ্টা করব। দেখা যাক কী হয়।’ সূত্র: পিটিআই।
