
চিরপ্রতিদ্বন্দ্বী ক্লাবকে নিয়ে নানা সন্দেহ থাকতে পারে কোনো ক্লাবের। রাজনৈতিকভাবে শক্তিশালী প্রতিদ্বন্দ্বীকে বাড়তি সুবিধা পাইয়ে দেওয়ার এন্তার অভিযোগও উঠতে পারে। কিন্তু তাই বলে প্রতিপক্ষের বিপক্ষে অভিযোগ তুলে লিগ থেকেই বেরিয়ে যাওয়ার উদাহরণ খুব বেশি খুঁজে পাওয়া যাবে না ফুটবল বিশ্বে। সম্প্রতি মিসরের ফুটবল ক্লাব জামালেক জন্ম দিয়েছে এমনই এক অবাক ঘটনার। চিরপ্রতিদ্বন্দ্বী আল আহলির প্রতি কর্তৃপক্ষের পক্ষপাতের অভিযোগ তুলে লিগ থেকেই নাম প্রত্যাহার করে নিয়েছে তারা। 
জামালেকের অভিযোগ, আল আহলিকে নাকি অন্যায় সুবিধা পাইয়ে দিচ্ছে মিসরের প্রিমিয়ার ফুটবল লিগের রেফারিদের কমিটি। নির্দিষ্ট করে কয়েকটি ঘটনাও তুলে ধরেছে জামালেক। আল আহলির বিপক্ষে আরব কন্ট্রাক্টর্সের ম্যাচে দুজন খেলোয়াড়কে ‘অন্যায়ভাবে’ লাল কার্ড দেখিয়ে মাঠ থেকে বের করে দেওয়ার ব্যাপারটিকে তারা দেখছে চূড়ান্ত পক্ষপাত হিসেবে। নিজেদেরও একটি ম্যাচে প্রতিপক্ষের দুটি গোল খেপিয়েছে তাদের, যে গোল দুটি তাদের চোখে অবৈধ।জামালেক অবিলম্বে রেফারি কমিটির প্রধান গামেল আল ঘান্দরের পদত্যাগ চেয়েছে। ক্লাব কর্মকর্তা মোরতাদা মনসুর বলেছেন, রেফারি কমিটির প্রধান ঘান্দরকে বরখাস্ত না করা পর্যন্ত প্রিমিয়ার লিগে খেলবে না জামালেক। এই মুহূর্তে প্রতিদ্বন্দ্বী আল আহলির থেকে ৯ পয়েন্টে পিছিয়ে আছে দুইয়ে থাকা জামালেক। সূত্র: গোলডটকম।
