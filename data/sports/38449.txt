
ঘরের মাঠই যে পরের মাঠ হতে বসল অস্ট্রেলিয়ার! পার্থ টেস্টে জয়ের আশা দুরাশাতেই রূপ নিয়েছে স্বাগতিকদের। ডিন এলগার ও জেপি ডুমিনির জোড়া সেঞ্চুরিতে ৩৮৮ রানের লিড পেয়ে গেছে দক্ষিণ আফ্রিকা। ৬ উইকেটে ৩৯০ রান নিয়ে কাল সকালে লিডটা আরও বাড়িয়ে নিতেই নামবে প্রোটিয়ারা। 
৪৫ রানে ২ উইকেট পড়ার পর উইকেটে নেমেছিলেন ডুমিনি। অন্যপ্রান্তে আগে থেকেই ছিলেন এলগার। দ্বিতীয় ইনিংসেও যেন প্রোটিয়া ইনিংসে ধস না নামে সেটা নিশ্চিত করেছেন এ দুজন। দুজনে মিলে দ্বিতীয় দিনটা পার করে দিয়েছিলেন। আজও সে ধারাটা দুজন ধরে রেখেছেন। এ দুজনের ২৫০ রানের জুটিতে একেবারেই কোণঠাসা হয়ে পড়ে অস্ট্রেলিয়া। এক প্রান্তে ডুমিনি ছড়ালেন স্ট্রোকের দ্যুতি, অন্যপ্রান্তে এলগার দেখালেন কীভাবে দাতে দাঁত চেপে টেস্টে টিকে থাকতে হয়। সম্পূর্ণ বিপরীত ধর্মী ব্যাটিংয়েই দুজনে পেয়ে গেলেন টেস্টে নিজেদের পঞ্চম সেঞ্চুরি। পিটার সিডলের বলে উইকেটের পেছনে ক্যাচ দিয়ে যখন ফিরলেন ডুমিনি, ততক্ষণে দক্ষিণ আফ্রিকার লিড ২৯৩! অথচ এই ডুমিনি দল থেকে বাদ পড়ে টেস্টই ছেড়ে দিতে চেয়েছিলেন। সেই ডুমিনি চাপের মুখে কী এক অসাধারণ ইনিংসই না খেললেন। ডুমিনি ফেরার কিছুক্ষণের মধ্যেই দ্রুত কিছু উইকেট তুলে নিয়তে ম্যাচে ফেরার চেষ্টা করেছিল অস্ট্রেলিয়া। ৩৫২ রানে ৬ উইকেট পড়ে গিয়েছিল সফরকারীদের। কিন্তু কুইন্টন ডি কক ও ভারনন ফিল্যান্ডারের অপরাজিত ৩৮ রানের জুটিতে নিরাপদেই দিন পার করে দিয়েছে। এখনই যে লিড পেয়েছে দক্ষিণ আফ্রিকা, তাতে অস্ট্রেলিয়াকে জিততে হলে দেশের মাটিতে রান তাড়া করার রেকর্ড গড়তে হবে। কাল নিশ্চয় লক্ষ্যটা আরও বাড়িয়ে নেবেন ডি ককরা।
