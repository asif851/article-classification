
কম রানের ম্যাচটি জিতে মেয়েদের টি-টোয়েন্টি বিশ্বকাপ বাছাইপর্বের ফাইনালে উঠল বাংলাদেশ। তের্দথাই ক্রিকেট গ্রাউন্ডে কাল বাংলাদেশ করেছিল ৮৯ রান, কিন্তু প্রতিপক্ষ জিম্বাবুয়ে যে গুটিয়ে গেল মাত্র ৫৮ রানে! সেমিফাইনালে ৩১ রানের এই জয়ই ভারতে অনুষ্ঠেয় ২০১৬ টি-টোয়েন্টি বিশ্বকাপের চূড়ান্ত পর্বে তুলে দিল জাহানারাদের।ফাইনালে উঠলেও ব্যাটিং নিয়ে দুশ্চিন্তা থেকেই গেল দলের। বোলিং সাফল্যের কারণে আগের তিন ম্যাচে ব্যাটারদের তেমন পরীক্ষায় পড়তে হয়নি। থাইল্যান্ড, স্কটল্যান্ড ও পাপুয়া নিউগিনি—এই তিন দলকে ৩২, ৫৩ ও ৫৯ রানে অলআউট করে দিয়েছিল বাংলাদেশ। কিন্তু কাল সেমিফাইনালে নিজেরাই বাঁধা পড়ে অল্প রানে। ৫ ওভারের মধ্যেই ১০ রানে আয়েশা (৫), শায়লা (০) ও রুমানাকে (০) হারিয়ে ব্যাটিং বিপর্যয়ে পড়ে বাংলাদেশ। ভাগ্য ভালো, চতুর্থ উইকেটে প্রতিরোধ গড়েন শারমিন আখতার ও ফারজানা হক। তাঁদের ৫১ রানের জুটিতেই ৫ উইকেটে ৮৯ রান তোলে দল। ৩৪ বলে ২২ রান করেন শারমিন এবং ৪টি চারে ৪৩ বলে ৪৩ করেন ফারজানা। টসজয়ী বাংলাদেশের পক্ষে দুই অঙ্কের রান শুধু এই দুজনেরই। রিতু ও অধিনায়ক জাহানারা অপরাজিত থাকেন ৯ ও ২ রানে।তবে এই স্বল্প পুঁজি নিয়েও দলকে পরীক্ষায় পড়তে দেননি বোলাররাই। জিম্বাবুয়ের উদ্বোধনী জুটিটাই ছিল সবচেয়ে বেশি ১৪ রানের, এরপর ঝরাপাতার মতো উইকেট খুইয়ে তারা অলআউট হয়ে যায় ৫৮ রানে। পোল্লাজিয়া মুজাজি বাদে জিম্বাবুয়ের আর কেউই দুই অঙ্কের রান করতে পারেননি। ১০ বলে ১০ রান করেন মুজাজি। সফলতম বোলার রুমানা—৪ ওভারে দুটি মেডেনসহ ৮ রানে ৪ উইকেট নিয়েছেন এই লেগ স্পিনার। ২টি করে উইকেট নিয়েছেন ফাহিমা ও শায়লা।আগামীকালের ফাইনালে আইসিসি র‍্যাঙ্কিংয়ের নবম বাংলাদেশের প্রতিপক্ষ দশম আয়ারল্যান্ড। তথ্যসূত্র: ক্রিকইনফো।সংক্ষিপ্ত স্কোরবাংলাদেশ: ২০ ওভারে ৮৯/৫ (শারমিন ২২, ফারজানা ৪৩, রিতু ৯*; নিকোমো ২/১২)।
জিম্বাবুয়ে: ১৯.১ ওভারে ৫৮ (মুজাজি ১০, মুপাচিকওয়া ৯; রুমানা ৪/৮, ফাহিমা ২/১২, শায়লা ২/১৩)।
ফল: বাংলাদেশ ৩১ রানে জয়ী।
প্লেয়ার অব দ্য ম্যাচ: রুমানা আহমেদ।
 
