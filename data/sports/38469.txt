
রমনা টেনিস কমপ্লেক্সে কাল শুরু হওয়া আইটিএফ (আন্তর্জাতিক টেনিস ফেডারেশন) জুনিয়র চ্যাম্পিয়নশিপে বালক এককের দ্বিতীয় রাউন্ডে উঠেছেন বাংলাদেশের রুবেল হোসেন ও ফারুক হোসেন। প্রথম রাউন্ডে রুবেল ৬-৪, ৬-১ গেমে হারিয়েছেন ভারতের শ্রীনিবাসন শ্যামসুন্দরকে। বাংলাদেশের আরেক খেলোয়াড় ফারুক হোসেন ৬-৩, ৬-২ গেমে হারিয়েছেন ভারতের চিন্ময় বমশিকে। তবে প্রথম রাউন্ডে হেরে গেছেন বাংলাদেশের কাউসার আলী, সাকিব, নীল সরকার, মেহেদী হাসান, ইসতিয়াক, মাহিন রেজা খান, নাইমুল ইসলাম ও স্বাধীন হোসেন।
বালিকা এককে ভারতের গৌরী ভাগ্যর কাছে ৬-০, ৬-০ গেমে হেরেছেন বাংলাদেশের শাহ সাফিনা লক্ষ্মী। চীনের চ্যাং জি গাও একই ব্যবধানে হারিয়েছেন বাংলাদেশের নাদিয়া ইসলামকে। চার্টার্ড বিমানে করে ঢাকায় খেলতে আসা যুক্তরাষ্ট্রের ক্যাথেরিন প্রথম রাউন্ডে খেলতে আজ কোর্টে নামবেন।
