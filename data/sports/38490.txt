
ভারতীয়দের কাছে তিনি অসীম ক্ষমতাধর এক মানুষ। এবার শচীন টেন্ডুলকারকে বলা হচ্ছে ‘ভবিষ্যৎদ্রষ্টা’। তুলনা করা হচ্ছে ২০১০ সালে ফুটবল বিশ্বকাপে ভবিষ্যদ্বাণী করে সুখ্যাতি পাওয়া ‘পল’ নামের এক অক্টোপাসের সঙ্গে। গত ফেব্রুয়ারিতে লন্ডনে নিজের আত্মজীবনীর প্রকাশনা অনুষ্ঠানে বিশ্বকাপের ফেবারিট নিয়ে বলতে গিয়ে ‘লিটল মাস্টার’ বলেছিলেন, ‘সুনির্দিষ্টভাবে একটা দল বলতে পারব না। তবে আমি অস্ট্রেলিয়া, দক্ষিণ আফ্রিকা, নিউজিল্যান্ড (ডার্কহর্স হিসেবে) ও ভারতের নাম বলব।’ চারটি দলই সেমিফাইনাল খেলেছে। টেন্ডুলকারকে ইংল্যান্ডের সম্ভাবনা নিয়েও জিজ্ঞাসা করা হয়েছিল। সাবেক ভারতীয় অধিনায়ক নাকচ করেছিলেন ইংল্যান্ডের সেমিফাইনাল খেলার সম্ভাবনা, ‘না, মনে হয় না। যেকোনো কিছুই সম্ভব, তবে ইংল্যান্ডের এমন ফর্ম চলতে থাকলে তারা প্রতিযোগিতায় টিকতে পারবে না।’ ত্রিদেশীয় সিরিজে ইংল্যান্ড ভারতকে দুবার হারানোর পর টেন্ডুলকার এমন মন্তব্য করেছিলেন। তখন উপস্থিত সবাই হেসেছিলেন! দি এজ।
