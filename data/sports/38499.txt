
কাল রংপুর রাইডার্সের ইনিংসের ১৭তম ওভারের ঘটনা। রশিদ খানের বলে রবি বোপারার বিপক্ষে কট বিহাইন্ডের জোরালো আবেদন করে কুমিল্লা ভিক্টোরিয়ানস। আম্পায়ার র‌্যানমোর মার্টিনেজ তাতে সাড়া না দিলে আপত্তি জানান কুমিল্লার অধিনায়ক তামিম ইকবাল ও উইকেটকিপার লিটন দাস। ম্যাচ শেষে এ ঘটনায় শাস্তি পেয়েছেন দুজনই।
শাস্তি হিসেবে তামিম-লিটনকে ম্যাচ ফির ৫০ শতাংশ জরিমানা করা হয়েছে। পাশাপাশি দুজনের নামের পাশে যোগ হয়েছে তিনটি ডিমেরিট পয়েন্ট। আর এক পয়েন্ট যোগ হলেই এক ম্যাচের জন্য নিষিদ্ধ হবেন জাতীয় দলের এই দুই ক্রিকেটার।আবেদনে সাড়া না দেওয়ার পর তামিম ও লিটনের প্রতিক্রিয়া আম্পায়ারদের কাছে বাড়াবাড়ি মনে হয়েছে। ম্যাচ শেষে ম্যাচ রেফারির কাছে দায় স্বীকার করে নেওয়ায় তাঁদের আনুষ্ঠানিক শুনানির প্রয়োজন পড়েনি।
