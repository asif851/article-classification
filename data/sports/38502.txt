
ওয়ানডে র্যাঙ্কিংয়ের ছয় নম্বর দল হিসেবে চ্যাম্পিয়নস ট্রফি শুরু করেছিল বাংলাদেশ। টুর্নামেন্ট শেষেও কি ছয় নম্বর জায়গাটা ধরে রাখতে পারবেন মাশরাফিরা? আইসিসির ওয়ানডে র্যা ঙ্কিংয়ের সমীকরণের মারপ্যাঁচ বলছে, বাংলাদেশের ছয়ে থাকার সম্ভাবনাই বেশি। একমাত্র যদি ভারত-পাকিস্তান ফাইনাল হয় এবং পাকিস্তান ভারতকে হারিয়ে চ্যাম্পিয়ন হয়, তবেই সাতে নামবে বাংলাদেশ।টুর্নামেন্টে নিজেদের প্রথম ম্যাচে ইংল্যান্ডের কাছে হেরে অবশ্য একবার সাতে নেমে গিয়েছিল বাংলাদেশ। এরপর শেষ ম্যাচে নিউজিল্যান্ডকে হারিয়ে সেমিফাইনাল নিশ্চিত করার পাশাপাশি ষষ্ঠ স্থানটাও পুনরুদ্ধার করেছেন মাশরাফিরা। কাল প্রকাশিত সর্বশেষ র্যাঙ্কিংয়ে বাংলাদেশের রেটিং পয়েন্ট ২ বেড়ে ৯৫ হয়েছে। ৯৩ ও ৯১ পয়েন্ট নিয়ে শ্রীলঙ্কা ও পাকিস্তান আছে বাংলাদেশের পরের দুটি স্থানে। তিন রেটিং পয়েন্ট হারালেও দক্ষিণ আফ্রিকা ধরে রেখেছে এক নম্বর জায়গাটা। ফাইনাল যদি হয় ভারত-ইংল্যান্ড এবং ইংল্যান্ডকে হারিয়ে ভারত চ্যাম্পিয়ন হলে উঠে যাবে শীর্ষে।ব্যাটিংয়ের এক নম্বর জায়গাটা এরই মধ্যে দখল করেছেন ভারতের অধিনায়ক বিরাট কোহলি। দুই ধাপ এগিয়েছেন কোহলি। পরিবর্তন এসেছে বোলারদের শীর্ষস্থানেও। চার ধাপ এগিয়ে একে উঠেছেন অস্ট্রেলিয়ার জশ হ্যাজলউড। অলরাউন্ডার র্যাঙ্কিংয়ে যথারীতি শীর্ষ বাংলাদেশের সাকিব আল হাসান।বাংলাদেশের ব্যাটসম্যানদের মধ্যে সবার ওপরে আছেন তামিম ইকবাল। তিন ম্যাচে ২২৩ রান করা এই ওপেনার দুই ধাপ এগিয়ে উঠেছেন ১৭ নম্বরে। সাত ধাপ পেছালেও বোলারদের মধ্যে বাংলাদেশের সেরা সাকিব আল হাসান (১৬ নম্বর)। বোলিংয়ে সবচেয়ে বড় লাফটা দিয়েছেন আফগানিস্তানের রশিদ খান। ওয়েস্ট ইন্ডিজের বিপক্ষে প্রথম ওয়ানডেতে ৭ উইকেট নেওয়া লেগ স্পিনার ১৮ ধাপ এগিয়ে উঠে এসেছেন সাত নম্বরে। তথ্যসূত্র: আইসিসি।
