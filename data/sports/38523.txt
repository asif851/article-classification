
একটা বই কি বদলে দিতে পারে মানুষের জীবন? পারে। অজস্র উদাহরণ খুঁজে পাওয়া যাবে। সেখানে আরও একটা নাম যোগ করে নিন—বিরাট কোহলি। ভারত অধিনায়কের জীবনও নাকি বদলে গেছে এমনই একটা বই পড়ে।কী সেই বই, যার বিরাট প্রভাব কোহলির জীবনে? এটি একটি আত্মজীবনী। পরমহংস যোগানন্দর ‘অটোবায়োগ্রাফি অব আ যোগী’। প্রকাশিত হয়েছে ১৯৪৬ সালে। ইনস্টাগ্রামে বইটির ছবি দিয়ে কোহলি বলেছেন, এটিই পুরোপুরিই বদলে দিয়েছে তাঁর জীবন। লিখেছেন, ‘আমি এই বইটা ভালোবাসি। যাঁরা নিজেদের ভাবনা ও মতাদর্শকে চ্যালেঞ্জের সামনে ফেলার সাহস রাখেন, তাঁদের জন্য অবশ্যপাঠ্য। এই বইটা বুঝতে পারলে এবং সেটা নিজের জীবনে অনুসরণ করতে পারলে দৃষ্টিভঙ্গি আর জীবন বদলে যাবে।’কিছুদিন আগেই কোহলির বেড়ে ওঠার সময়ের কোচ রাজকুমার শর্মাও তাঁর ছাত্রকে নিয়ে অনেক কথা বলেছেন। সেখানেও কিছুটা পাওয়া গেছে কোহলির সাফল্য–রহস্য। শর্মা বলেছেন, ‘সারা বিশ্ব এখন বিস্মিত হয়ে তাকে দেখছে, তবে এই সাফল্যের পেছনের গল্পটা আমি জানি। সে তার অনেক প্রিয় খাবার ছেড়ে দিয়েছে। চিকেন বাটার নান, রোল ও বিভিন্ন ফাস্ট ফুডের পাগল ছিল সে। এখন সেগুলো ছুঁয়েও দেখে না। খাওয়াদাওয়ায় খুব হিসাবি। আমার বাড়িতে এলেও কখনো প্যাকেটের জুস পান করে না। ও তাজা ফলের রস পছন্দ করে।’ সূত্র: এনডিটিভি।
