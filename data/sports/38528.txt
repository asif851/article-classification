
তিন সপ্তাহের সফরে আগামী ৭ জুন ঢাকা আসছে ভারতীয় ক্রিকেট দল। আজ সোমবার রাতে বাংলাদেশ ক্রিকেট বোর্ডের এক বিজ্ঞপ্তিতে এ কথা জানানো হয়েছে।এ সফরে ভারত তিনটি একদিনের ম্যাচ ও একটি টেস্ট খেলবে। সফরের শুরুর দিকে ১০ থেকে ১৪ জুন নারায়ণগঞ্জের খান সাহেব ওসমান আলী স্টেডিয়ামে একমাত্র টেস্টটি অনুষ্ঠিত হবে।মিরপুর শেরেবাংলা জাতীয় স্টেডিয়ামে একদিনের ম্যাচ তিনটি হবে ১৮,২১ ও ২৪ জুন। তিনটি ম্যাচই হবে দিবা-রাত্রির। সফর শেষে ২৬ জুন দেশের উদ্দেশে ঢাকা ছাড়বে ভারত। দিবারাত্রির তিনটি ওয়ানডের জন্যই আছে রিজার্ভ ডে রাখা হয়েছে। তবে ম্যাচ কখন শুরু হবে তা বিজ্ঞপ্তিতে জানানো হয়নি।বাংলাদেশ বিশ্বকাপে ভারতের সঙ্গে কোয়ার্টার ফাইনালে হেরে যাওয়ার পর দুই দেশ প্রথম মুখোমুখি হবে ১০ জুন। ভারতের পরই বাংলাদেশে আসবে দক্ষিণ আফ্রিকা। এরপর বর্তমান বিশ্ব চ্যাম্পিয়ন অস্ট্রেলিয়া আসবে। কয়েক দিন আগে পাকিস্তানকে হটিয়ে ওয়ানডে র‍্যাঙ্কিংয়ে আটে ওঠে বাংলাদেশ। ভারত, দক্ষিণ আফ্রিকা ও অস্ট্রেলিয়া সফরের ভালো খেলতে পারলে ওয়েস্ট ইন্ডিজকে টপকে সাতে যাওয়ার সুযোগ থাকছে মাশরাফি বাহিনীর সামনে।পাকিস্তানের সঙ্গে ৬ মে থেকে শুরু হওয়া দ্বিতীয় টেস্ট শেষেই কিছুদিন বিশ্রামের পরই তামিম-সাকিবরা ব্যস্ত হয়ে পড়বেন ভারতের বিপক্ষের প্রস্তুতি নিয়ে।
