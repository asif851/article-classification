
চতুর্থ দিনে চালানো হলো ১৪০ কিলোমিটার। যদিও পরিকল্পনা ছিল ১০০ কিলোমিটার রাইডের। তবে সামনে ব্রাহ্মণবাড়িয়া-কুমিল্লার রাস্তার অবস্থা ও শেষের দিকে মাইলেজ কমিয়ে আনার জন্য এবার একটু বেশিই চালানো হলো। এবারের রুট ছিল গ্র্যান্ড সুলতান হোটেল-শায়েস্তাগঞ্জ-সাতছড়ি-শায়েস্তাগঞ্জ-লাউয়াছড়া-গ্র্যান্ড সুলতান হোটেল।
ছোট দু-একটা দুর্ঘটনা ছাড়া রাইডটা ছিল নির্বিঘ্ন। রাইডারদের গতিও ছিল বেশ। দুই পাশে চা-বাগান আর ছায়াঘেরা মনোরম পরিবেশ। মন জুড়িয়ে দিয়েছে সাইকেল আরোহীদের। গতকাল বিশ্রামের পর রাইডাররাও ছিলেন চনমনে। ফরচুন ট্যুর ডি বাংলাদেশের ১০ দিনে এক হাজার কিলোমিটার পাড়ি দেওয়ার মিশনটা আরও একটু এগিয়ে গেল।
