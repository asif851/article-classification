
বড় ইচ্ছে ছিল, বাংলাদেশ জাতীয় ফুটবল দলের দায়িত্বে ছিলেন এমন কোচদের বিষয়ে একটু খোঁজ খবর করার। আশা ছিল, ফুটবল ফেডারেশনের ওয়েবসাইটে (http://www.bff.com.bd/bff) কিছু তথ্য তো পাওয়াই যাবে। তথ্য কী পাওয়া গেল না-পাওয়া গেল তাতে পরে আসা যাক। ওয়েবসাইটে গিয়ে চোখ কপালে ওঠার মতো ব্যাপার! এখনো সেখানে দুহাত দুপাশে ছড়িয়ে উড়ছেন লিওনেল মেসি! অসাধারণ দৃশ্য, সন্দেহ নেই। তবে প্রায় চার বছর আগে বাংলাদেশের মাটিতে আর্জেন্টিনা-নাইজেরিয়া ম্যাচের ছবিটি এখনো বাফুফের ওয়েবসাইটের মূল পাতায় ডিসপ্লে স্লাইডের শুরুতে! যে কেউ বাফুফের সাইটে ঢুকলে চমকে যাবে। সাধারণত ওয়েবসাইটের হোম পেজ বা নীড় পাতার মূল ডিসপ্লেতে রাখা হয় সাম্প্রতিক সময়ের সবচেয়ে গুরুত্বপূর্ণ বিষয়টি। সেই হিসেবে বাংলাদেশের ফুটবলে সবচেয়ে সাম্প্রতিক ঘটনাটি হচ্ছে বাংলাদেশে চার বছর আগে হয়ে যাওয়া আর্জেন্টিনা-নাইজেরিয়া ম্যাচ!তবে চমক এখানেই শেষ হয়ে যাচ্ছে না। স্লাইডিং ডিসপ্লের বাকি খবরগুলোর মধ্যে আছে তিন বছর আগে ফিফা সভাপতি সেপ ব্ল্যাটারের বাংলাদেশ সফর, সেই কবে হয়ে যাওয়া বঙ্গবন্ধু গোল কাপের ফাইনালে ওঠা বাংলাদেশ দলকে দেওয়া প্রধানমন্ত্রীর সংবর্ধনাও। এমনকি কোচ হিসেবে ফাবিও লোপেজকে পরিচয় করিয়ে দেওয়া হচ্ছে, এমন একটা খবরও বাফুফের সাইটের সবচেয়ে গুরুত্বপূর্ণ অংশে খুঁজে পাবেন আপনি। অথচ লোপেজও এখন অতীত, নতুন কোচ হিসেবে মারুফুল হকের দায়িত্ব নেওয়ার খবরটাও বাসি হয়ে গেছে।সাম্প্রতিক তথ্য বাফুফের সাইটে নেই, এমন অপবাদ অবশ্য দেওয়া যাবে না। যেমন ধরুন, গত কদিনে বাংলাদেশের ফুটবলে সবচেয়ে বড় যে দুটি ঘটনা ঘটে গেছে—জাতীয় দলের কোচ পরিবর্তন আর ফ্র্যাঞ্চাইজি ফুটবল লিগ, সেগুলোর একটি খবর অবশ্য পাওয়া যাচ্ছে। ফ্র্যাঞ্চাইজি লিগের দুর্ভাগ্য, খবরটি সম্ভবত বাফুফের ওয়েবসাইটে থাকার মতো 'গুরুত্বপূর্ণ' বিবেচিত হয়নি। তবে কোচ বদলের বিষয়টি বাফুফের ওয়েবসাইটে আছে। অবশ্য সেই খবর খুঁজে পেতে আপনাকে যথেষ্ট 'ধৈর্যে'র পরিচয়ই দিতে হবে। থাকতে হবে 'খড়ের গাদায় সুঁই খোঁজা'র মতো দুটি চোখ। 'লোপেজ আউট মারুফ ইন' শিরোনামে খবরটি যে বাসি খবরে বোঝাই হয়ে থাকা বাফুফের নীড় পাতার অনেক নিচে চাপা পড়ে গেছে।বাংলাদেশের ফুটবল পিছিয়ে আছে সন্দেহ নেই। অবকাঠামো কিংবা আর্থিক দিকে থেকে। কিন্তু একটি বাফুফের ওয়েবসাইটের এমন তালগোল পাকানো দশার কোনো ব্যাখ্যা হয় না। বরং বাফুফের অন্য সব জায়গায় যে পেশাদারির অভাব, সেটি তার ওয়েবসাইটেও ভালোভাবে ফুটে ওঠে।যে তথ্য খুঁজতে গিয়ে বাফুফের এই সাইটের বিস্ময়কর দশা খুঁজে পাওয়া গেল, সেই গুরুত্বপূর্ণ তথ্যটিও সাইটে নেই। বাংলাদেশ ফুটবল দলের কোচ হিসেবে কারা কাজ করেছেন, এসব তো দূরের কথা, বাংলাদেশের ফুটবল ইতিহাস সম্পর্কে কোনো তথ্য জানার জন্য বাফুফের সাইটে ঢুঁ মারলে সময়ের অপচয় হবে আপনার। অথচ বাংলাদেশের ফুটবল নিয়ে একটি আর্কাইভ থাকাটাই ছিল স্বাভাবিক।বাফুফের সাইটে ‘অস্বাভাবিকতা’র শেষ নেই! বাফুফের সাইটে ঘোরাঘুরির জন্য একপর্যায়ে আপনাকে লগইন করতে বলা হবে। লগইন করতে হলে আগে সেই সাইটে নিবন্ধন করতে হয়। অথচ কোথাও খুঁজে সেই নিবন্ধনের উপায় জানা গেল না!ফুটবলে উন্নত দেশগুলোর ফেডারেশনের ওয়েবসাইটের সঙ্গে তুলনায় যাওয়া হাস্যকরই হবে। তবে পার্শ্ববর্তী দেশ ভারতের সঙ্গে তো তুলনা করাই যায়। কোথায় দেশটির ফুটবলের সঙ্গে সম্পর্কিত কোনো খেলা হচ্ছে, কোন যুব প্রকল্পে কেমন কাজ হচ্ছে, ফুটবল ফেডারেশনের কৌশলগত পরিকল্পনা কী—এর সবই আছে অল ইন্ডিয়া ফুটবল ফেডারেশনের ওয়েবসাইটে। চাইলেই আমরা রাতারাতি আমাদের ফুটবলকে বদলে দিতে পারি না। কিন্তু পেশাদার দৃষ্টিভঙ্গির যে খামতি, সেটা তো বদলাতে পারি!
