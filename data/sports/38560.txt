
ফুটবল জগতের সবচেয়ে ক্ষমতাশালী ব্যক্তিটিকে মোটেও পাত্তা দিচ্ছেন না ক্রিস্টিয়ানো রোনালদো। ফিফা সভাপতি সেপ ব্ল্যাটারের ক্ষমা চাওয়ার বিষয়টি হাসি দিয়েই উড়িয়ে দিয়েছেন পর্তুগিজ উইঙ্গার। গত অক্টোবরে রোনালদোকে নিয়ে কটূক্তি করে সমালোচিত হয়েছিলেন ব্ল্যাটার। মাঠে রোনালদোর আচরণ কমান্ডারের মতো, চুলের স্টাইলের পেছনেই তিনি অনেক সময় দেন—এসব মন্তব্য করে রোনালদো ভক্তদের তোপের মুখে পড়েছিলেন ফিফা সভাপতি। পরে নিজের ভুল বুঝতে পেরে ক্ষমাও চেয়েছিলেন ব্ল্যাটার। রোনালদোকে নাকি ফোনও করেছিলেন তিনি।তবে সেই ফোনের কথা হেসেই উড়িয়ে দিয়েছেন রোনালদো। এমন উত্তর দিয়েছেন, যেন ব্ল্যাটার খুবই অগুরুত্বপূর্ণ কোনো ব্যক্তি। তাঁর ফোন তিনি ধরেন না। ধরেন রোনালদোর সহকারী। তির্যক সুরে রোনালদো বলেছেন, ‘আমি কোনো ফোন পাইনি। আমার সহকারী হয়তো পেয়েছিল, কিন্তু সেটা সে আমাকে বলতে ভুলে গেছে।’ সম্প্রতি স্প্যানিশ দৈনিক মার্কা মনোনীত সেরা লা লিগা খেলোয়াড়ের পুরস্কার নিতে এসে এই মন্তব্য করেছেন রোনালদো। এর আগে ফিফা সভাপতির কটূক্তির জবাব রোনালদো অবশ্য দিয়েছিলেন মাঠে দুর্দান্ত পারফরম্যান্স দেখিয়ে। গোল করার পর ব্ল্যাটারকে উদ্দেশ করে দিয়েছিলেন ‘কমান্ডার’ স্যালুটও।
দুর্দান্ত একটা বছর কাটানোর পর শেষ সময়ে ইনজুরি আশঙ্কা ভর করেছিল রোনালদোর। রিয়াল মাদ্রিদের শেষ দুটি ম্যাচে মাঠে নামতে পারেননি এ সময়ের অন্যতম সেরা এই খেলোয়াড়। তবে এখন পুরোপুরি সুস্থ আছেন বলেই জানিয়েছেন রোনালদো, ‘ইনজুরি আশঙ্কা কেটে গেছে। কয়েক দিন ধরেই আমি পুরোপুরি ফিট আছি। ভ্যালাদোলিদের বিপক্ষে মাঠে নামিনি সতর্কতা হিসেবে। পরবর্তী ম্যাচেই মাঠে নামতে পারব।’
তার মানে ১০ ডিসেম্বর কোপেনহেগেনের বিপক্ষে চ্যাম্পিয়নস লিগের ম্যাচেই আবার দেখা যাবে রোনালদোকে।
