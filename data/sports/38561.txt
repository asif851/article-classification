
অনুকরণ নাকি স্তুতির সবচেয়ে আন্তরিক রূপ। তবে তো রাহুল দ্রাবিড়ের সবচেয়ে বড় গুণমুগ্ধ ভক্ত চেতেশ্বর পূজারা। টেস্টে চার হাজার রানের মাইলফলক ছোঁয়ার মুহূর্তে আরও একবার ভারতের ‘ওয়াল’কে মনে করিয়ে দিয়েছেন। পূজারা ও অজিঙ্কা রাহানের ব্যাটে কলম্বো টেস্টে দারুণ অবস্থানে ভারত। শ্রীলঙ্কার বিপক্ষে প্রথম দিনই ৩ উইকেটে ৩৪৪ রান করেছে সফরকারীরা।ক্যারিয়ারের ১৩তম টেস্ট সেঞ্চুরিটি আজ তুলে নিলেন পূজারা। ফিফটি পার হওয়ার আগেই ক্যারিয়ারের রান চার হাজার পেরিয়েছে। ৮৪তম ইনিংসে এসে এই মাইলফলক তাঁর। ভারতের মিডল অর্ডারকে প্রায় এক যুগ টেনে নেওয়া নেওয়া দ্রাবিড়ও তাঁর ৪ হাজার রান পূর্ণ করেছিলেন ৮৪তম ইনিংসে। এমন কাকতালেও যদি বিস্মিত না হন, তবে আরেকটি তথ্য দেওয়া যাক। ৩ হাজার রান করতে পূজারার লেগেছিল ৬৭ ইনিংস। দ্রাবিড় কততম ইনিংসে করেছিলেন জানেন? ঠিক ৬৭! এ দুজনের চেয়ে কম ইনিংস খেলে চার হাজার রানের মাইলফলক ছুঁয়েছেন শুধু সুনীল গাভাস্কার ও বীরেন্দর শেবাগ। দুই ওপেনারের মধ্যেও সমতা দেখা যাচ্ছে। দুজনই ৪ হাজার পেরিয়েছিলেন নিজেদের ৮১তম ইনিংসে।পূজারাকে এমন উপলক্ষ এনে দিতেই যেন রানআউট হয়ে গেলেন দারুণ খেলতে থাকা লোকেশ রাহুল (৫৭)। বিরাট কোহলিও আজ উইকেটে থাকতে পারেননি বেশিক্ষণ। ১৩৩ রানে ৩ উইকেট হারিয়ে ফেলে একটু হলেও অস্বস্তিতে ছিল ভারত। পূজারা আর রাহানেকে তাই প্রথমে ইনিংস গড়তে হয়েছে। উইকেটে জমে পরে লঙ্কান বোলারদের শাসন করেছেন দুজনই। ১১২ বলে প্রথম ফিফটি পাওয়া পূজারা সেঞ্চুরি তুলে নিয়েছেন পরের ৫২ বলে। তিনি অপরাজিত ১২৮ রানে। রাহানেও সেঞ্চুরি পেয়েছেন। নবম সেঞ্চুরি তুলে ১০৩ রানে পূজারাকে দিচ্ছেন দারুণ সঙ্গ। সূত্র: সনি সিক্স।
