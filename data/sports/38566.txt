
মুকুটটা পেয়েই গেলেন আলিম দার। অবসর নেওয়ার ছয় বছর পরও যেটি ছিল রুডি কোয়ের্তজেনের দখলে। ‘স্লো ডেথ’ নামে বিখ্যাত হয়ে যাওয়া দক্ষিণ আফ্রিকার সাবেক আম্পায়ার ৩৩১টি আন্তর্জাতিক ম্যাচে আম্পায়ারিং করেছেন। কেপটাউন টেস্টে সেই রেকর্ড ভেঙে দিলেন দার। কেপটাউন কোয়ের্তজেনেরই শহর। আক্ষরিক অর্থেই যেন কোয়ের্তজেনের রাজ্যে ঢুকে পড়লেন এই পাকিস্তানি আম্পায়ার।৩৩২টি ম্যাচে মাঠে দাঁড়িয়ে আম্পায়ারিং করার পাশাপাশি ৭৩ ম্যাচে টিভি আম্পায়ারও ছিলেন দার। সব মিলিয়ে ৪০৫ ম্যাচের ক্যারিয়ার। ক্রিকেট ইতিহাসেই আর কারও ৪০০ ম্যাচে দায়িত্ব পালনের অভিজ্ঞতা নেই। কোয়ের্তজেন দায়িত্বে ছিলেন ৩৯৬ ম্যাচে। এই রেকর্ড তিন ধরনের ক্রিকেট মিলিয়ে।টি-টোয়েন্টিতেও সর্বোচ্চ ৪১ ম্যাচে মাঠের আম্পায়ার ছিলেন দার। তবে টেস্ট ও ওয়ানডের রেকর্ডটা এখনো তাঁর হয়নি। ১২৮ টেস্টে দায়িত্ব পালন করে যে রেকর্ডটা এখনো ওয়েস্ট ইন্ডিয়ান স্টিভ বাকনারের দখলে। কেপটাউন টেস্ট দারের ১০৯তম ম্যাচ। এই ম্যাচ দিয়ে তিনি টেস্টেও ছাড়িয়ে গেলেন কোয়ের্তজেনকে (১০৮)। টেস্টে এই ত্রিরত্নেরই আছে ১০০ ম্যাচে দায়িত্ব পালনের কীর্তি।ওয়ানডে রেকর্ডটা থেকে দার অবশ্য বেশ খানিকটা দূরে। সেখানে এখনো হাসছেন কোয়ের্তজেন। ২০৯ ম্যাচে দায়িত্ব পালন করেছিলেন। ১৮২ ম্যাচ নিয়ে দার আছেন তিনে। নিউজিল্যান্ডের বিলি বাউডেন ঠিক ২০০ ওয়ানডেতে দায়িত্ব পালন করেছেন।২০০০ সালে অভিষিক্ত দার টানা তিন বছর আইসিসির বর্ষসেরা আম্পায়ার হয়েছিলেন। সূত্র: পিটিআই।
