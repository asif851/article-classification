
পরের মৌসুমেই আর বায়ার্ন মিউনিখে থাকছেন না, সেটি জানিয়ে দিয়েছেন কদিন আগেই। আগামী মৌসুমে নতুন কোনো ক্লাবের ডাগআউটকেই নিজের ঠিকানা বানাবেন পেপ গার্দিওলা। ‘নতুন কোনো ক্লাব’ না বলে আসলে ম্যানচেস্টার ইউনাইটেড ও ম্যানচেস্টার সিটি বলা ভালো। বাজারে গুঞ্জন, ম্যানচেস্টারের দুই প্রতিবেশীই গার্দিওলাকে পাওয়ার ‘যুদ্ধে’ নামছে।খবরটি একটু পুরোনো, নতুন খবর হচ্ছে সেই যুদ্ধে জয়ী হচ্ছে সিটি। জার্মান কয়েকটি সংবাদমাধ্যম জানাচ্ছে, ম্যানচেস্টারের ‘নীল’ অংশের কোচ হতে যাচ্ছেন গার্দিওলা। তবে এর চেয়েও বেশি চমক জাগাচ্ছে যে বেতনে গার্দিওলাকে কোচ করে নিয়ে আসছে আরব তেলের দাপটে নব্য ধনী ক্লাবটি। চুক্তি সই করা হয়ে গেলে সাবেক বার্সেলোনা কোচ পুরো বিশ্বে শুধু ফুটবলই নয়, সব খেলা মিলিয়েই সবচেয়ে বেশি বেতন পাওয়া কোচ হবেন!গুঞ্জনটা বাতাসে ভাসছিল অনেক দিন ধরেই। তবে ‘বিশ্বস্ত ইংলিশ সূত্রে’র কাছ থেকে পাওয়া তথ্য জানিয়ে জার্মান সাময়িকী কিকার দুদিন আগে প্রথম আনুষ্ঠানিকভাবে জানিয়েছিল, সিটির কোচ হচ্ছেন গার্দিওলা। গতকাল জার্মানির সবচেয়ে বিশ্বস্ত পত্রিকা বিল্ডও জানিয়েছে গার্দিওলার সিটিতে যাওয়ার খবর। আপাতত তাই এটিকে ‘অবিসংবাদিত’ সত্য বলেই ধরে নেওয়া যায়।রেকর্ড ভাঙা এই চুক্তি অনুযায়ী, প্রতি মৌসুমে গার্দিওলার বেতন হবে প্রায় ১৮ মিলিয়ন পাউন্ড। ডলারের হিসেবে ২৫ মিলিয়ন। আর বাংলাদেশি টাকায়? ১৯৬ কোটি টাকারও বেশি! ইতিহাসে আর কোনো খেলায় আর কোনো কোচই এর কাছাকাছি বেতন পাননি। হোসে মরিনহোই কেবল এর কাছাকাছি বেতন পেতেন, ১৩ মিলিয়ন পাউন্ড। কিন্তু চেলসি থেকে সদ্য বহিষ্কৃত হওয়ায় মরিনহোও এই ইঁদুর দৌড়ে পিছিয়ে গেছেন বেশ কয়েক ধাপ।মজার ব্যাপার, সিটিতে গার্দিওলার বেতন সার্জিও আগুয়েরো, ইয়াইয়া তোরেদের মতো তারকা খেলোয়াড়দের বেতনের অঙ্কটাকে ছাড়িয়ে যাবে। আগুয়েরো-তোরে দুজনেরই এখন বেতন সপ্তাহে ২ লাখ ২০ হাজার পাউন্ড করে। বছরে অঙ্কটা দাঁড়ায় প্রায় সাড়ে ১১ মিলিয়ন পাউন্ড। গার্দিওলার বেতনের চেয়ে প্রায় সাড়ে ছয় মিলিয়ন পাউন্ড কম! ভাবা যায়, পেট্রোডলারের এই ঝনঝনানির যুগে খেলোয়াড়দের জন্য যেখানে ইচ্ছেমতো টাকা ঢালছে ক্লাবগুলো, সেখানে গার্দিওলার বেতন ক্লাবের সবচেয়ে বড় তারকাদের চেয়েও অনেক বেশি!টাকার জোরের সিটির কাছে এখানেই হেরে যাচ্ছে ইউনাইটেড!
