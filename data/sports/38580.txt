
দিবারাত্রির ম্যাচ অনেক আগ থেকেই দেখছে ক্রিকেট। টি-টোয়েন্টির সৌজন্যে ‘নাইট ম্যাচ’ও এখন নিয়মিত। কাল বুধবার বেঙ্গালুরুতে আইপিএলের এলিমিনেটর ম্যাচ নিষ্পত্তি হয়েছে গভীর রাতে। তাতে অবশ্য বড় অবদান বৃষ্টির। বৃষ্টিবিঘ্নিত ম্যাচে ডাকওয়ার্থ-লুইস পদ্ধতিতে বর্তমান চ্যাম্পিয়ন সানরাইজার্স হায়দরাবাদকে ৭ উইকেটে হারিয়ে দ্বিতীয় কোয়ালিফায়ারের চলে গেছে কলকাতা নাইট রাইডার্স (কেকেআর)। 
কাল হায়দরাবাদ হয়তো মনেপ্রাণেই চেয়েছে বৃষ্টিতে ভেসে যাক ম্যাচ। এলিমিনেটরের পরীক্ষায় তাদের স্কোরটা যে খুব বড় হয়নি, ৭ উইকেটে ১২৮ রান করে ডেভিড ওয়ার্নারের দল। টি-টোয়েন্টিতে এই রান টপকানো কী আর কঠিন! বৃষ্টিতে ম্যাচ ভেসে গেলে গ্রুপ পর্বে ভালো পয়েন্ট থাকায় হায়দরাবাদই চলে যেত দ্বিতীয় কোয়ালিফায়ারে। তাতে বিদায় নিত কেকেআর। কিন্তু ক্রিকেট–বিধাতা বোধ হয় এবার হায়দরাবাদকে দুহাত ভরে দিতে চাননি। তাই দিবাগত রাত পৌনে একটার দিকে মাঠ আবার খেলার উপযুক্ত হয়ে উঠল। আম্পায়াররা জানিয়ে দিলেন, ডাকওয়ার্থ-লুইস পদ্ধতিতে কেকেআরকে জিততে হলে ৬ ওভারে করতে হবে ৪৮ রান। এই লক্ষ্য তাড়া করতে নেমে ১২ রানে ৩ উইকেট হারালেও কেকেআর অধিনায়ক গৌতম গম্ভীর ৪ বল বাকি থাকতে একাই ম্যাচ জিতিয়ে ফিরলেন। তিনি ১৯ বলে অপরাজিত ৩২ রান করেন। হায়দরাবাদ আইপিএল থেকে বিদায় নিলেও কলকাতার ফাইনাল নিশ্চিত হয়নি এখনো। কাল একই মাঠে তাদের দ্বিতীয় কোয়ালিফায়ার খেলতে হবে মুম্বাই ইন্ডিয়ানসের সঙ্গে। পুনে এরই মধ্যে চলে গেছে ফাইনালে। কলকাতা নিশ্চয়ই স্বপ্ন দেখছে, মুম্বাই-বাধাটা পেরিয়ে শিরোপা লড়াইয়ে নামবে পুনের বিপক্ষে।
