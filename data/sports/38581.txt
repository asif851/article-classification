
কোয়ার্টার ফাইনালে সহজ প্রতিপক্ষ পেতে ওমানের বিপক্ষে জয়ের বিকল্প ছিল না। দুবার এগিয়ে গিয়ে সেই পথে ভালোই যাত্রা করেছিল বাংলাদেশ। কিন্তু ঘুরে দাঁড়িয়ে ওমান শুধু ম্যাচেই ফেরেনি, ৩-২ গোলে জয় তুলে বাংলাদেশকে ঠেলে দিয়েছে হতাশায়। এ ম্যাচ জিতলে বৃহস্পতিবার শেষ আটের লড়াইয়ে বাংলাদেশ সামনে পেত ঘানাকে। সে ক্ষেত্রে বিশ্ব হকি লিগের দ্বিতীয় রাউন্ডে সেমিফাইনালে ওঠার আশাটা ভালোভাবেই থাকত। কিন্তু হেরে যাওয়ায় এখন শেষ আটে বাংলাদেশের প্রতিপক্ষ মিসর, যারা বাংলাদেশের চেয়ে অনেকটাই এগিয়ে। আজ মওলানা ভাসানী স্টেডিয়ামে ৮ মিনিটে মামুনুর রহমান চয়নের গোলে এগিয়ে যায় বাংলাদেশ। ১৩ মিনিটে পেনাল্টি স্ট্রোকে সেই গোল শোধ করেন ওমানের অধিনায়ক মোহাম্মদ জানদাল। ১৭ মিনিটে আবার এগিয়ে যায় বাংলাদেশ। জিমির পাস থেকে ওমানের গোলরক্ষকের পায়ের ফাঁক দিয়ে বল পোস্টে পাঠান রোমান সরকার । কিন্তু এর পরপরই বদলে যায় দৃশ্যপট। নিজেদের গুছিয়ে নিয়ে দুটি গোল করে ম্যাচের লাগাম নিজেদের হাতে নিয়ে নেয় ওমান। পাল্টা আক্রমণে ওমানি খেলোয়াড়দের গতিই পাল্টে দেয় ম্যাচের চেহারা। ২৪ মিনিটে মুহানা হাসানি ২-২ ও ২৬ মিনিটে খালিদ ৩-২ করেন। বাকি সময়ে বাংলাদেশ ম্যাচের ফেরার আপ্রাণ চেষ্টা করেও আর গোল করতে পারেনি।
