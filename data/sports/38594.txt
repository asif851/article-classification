
নেইমার নেই। আজ তাঁর জায়গা নেবেন কে? জার্মানির সঙ্গে সেমিফাইনাল-যুদ্ধে নামার আগে ব্রাজিলিয়ানদের কাছে সবচেয়ে গুরুত্বপূর্ণ প্রশ্ন এটাই। শুধু ব্রাজিলিয়ানদের স্বপ্নসারথিই নন, পারফরম্যান্স দিয়ে নেইমার হয়ে উঠেছিলেন বিশ্বকাপেরই মুখ। তাঁর শূন্যতা ব্রাজিলের অন্য কারও পক্ষেই পূরণ করা সম্ভব নয়। তা না হলেও তাঁর জায়গা তো একজনকে নিতেই হবে। সেই একজনটা কে?ব্রাজিলিয়ানদের স্বপ্নাতুর দৃষ্টি অস্কারের দিকে। ব্রাজিল কোচ লুইস ফেলিপে স্কলারিরও অস্কারের ওপর অগাধ আস্থা। যদিও নিজেদের মাটির বিশ্বকাপে এখনো পর্যন্ত কোচের আস্থার প্রতিদান দিতে অস্কার ব্যর্থ। এ পর্যন্ত দলের পাঁচটি ম্যাচই খেলেছেন শুরুর একাদশে। খেলেছেনও অধিকাংশ সময়। কিন্তু ক্রোয়েশিয়ার সঙ্গে উদ্বোধনী ম্যাচটিতেই যা একটু ঝলক দেখিয়েছেন। ৩-১ গোলের জয়ে দলের শেষ গোলটি করেছিলেন যোগ করা সময়ে। বাকি চার ম্যাচেই হয়ে থেকেছেন নিজের ছায়া। কলম্বিয়ার সঙ্গে কোয়ার্টার ফাইনালে তো ছিলেন আরও নিষ্প্রভ। দিয়েছেন একের পর এক ভুল পাস! তার পরও অস্কারের ওপরই আস্থা রাখতে হচ্ছে স্কলারিকে।এমনিতে নেইমারের পরিবর্তে হয়তো দলে আসবেন অস্কারের চেলসি সতীর্থ উইলিয়ান। তবে উইলিয়ানকে মাঝমাঠে একটু নিচে খেলিয়ে স্কলারি নিশ্চিতভাবেই অস্কারকে ওপরে নেইমারের জায়গায় খেলাতে চাইবেন। কারণ আক্রমণ গড়াই শুধু নয়, তাঁর কাছে আজ গোলও চাইবেন স্কলারি। নেইমার বাদে ব্রাজিলের আক্রমণভাগও চরম ব্যর্থ। হাল্ক এখনো গোল করতে পারেননি। মূল স্ট্রাইকার ফ্রেড পাঁচ ম্যাচে এক গোল করেছেন। বদলি হিসেবে নেমে জো সহজ সুযোগ নষ্ট করে আক্ষেপটাই শুধু বাড়িয়েছেন, গোল আর করতে পারেননি। কিন্তু তাঁদের সেই ব্যর্থতাও বড় হয়ে উঠেনি ত্রাণকর্তা হয়ে নেইমার ছিলেন বলে। কিন্তু দলের সেই চালকই যখন নেই, স্কলারি বাধ্য হয়েই গোলের জন্য তাকিয়ে থাকবেন অস্কারের দিকে। সামর্থ৵ নিয়ে প্রশ্ন নেই। ২০১১ ফিফা অনূর্ধ্ব-২০ বিশ্বকাপের ফাইনালে পর্তুগালের বিপক্ষে দুর্দান্ত এক হ্যাটট্রিক করে হইচই ফেলে দিয়েছিলেন। টুর্নামেন্টের ইতিহাসে ফাইনালে সেটাই ছিল একমাত্র হ্যাটট্রিক। তাঁর দল ব্রাজিলও শিরোপা জিতেছিল পর্তুগালকে ৩-২ গোলে হারিয়ে। পরের বছরই ব্রাজিলের ন্যাসিওনাল থেকে যোগ দেন চেলসিতে। ইংলিশ ক্লাবটিতে জায়গা পাকা করতে খুব একটা বেগ পেতে হয়নি। ব্রাজিল জাতীয় দলের হয়েও অস্কার আলো ছড়াচ্ছেন শুরু থেকেই। গত বছর কনফেডারেশনস কাপের শিরোপা জেতাতে রেখেছেন গুরুত্বপূর্ণ ভূমিকা। উদ্বোধনী ম্যাচটি বাদে এবার হয়তো প্রত্যাশামতো কাটছে না। আজ সুযোগ সেসব ভুলিয়ে দিয়ে নায়ক হওয়ার। ২২ বছর বয়সী তরুণ পারবেন আজ ‘নেইমার’ হয়ে উঠতে?
