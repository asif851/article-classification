
প্রতিবছর সংক্ষিপ্ত তালিকা প্রকাশ, ভোটাভুটির আয়োজন—এত কিছুর দরকার কী? চায়ের টেবিলে ঝড় তোলারও প্রয়োজন নেই। ব্যালন ডি’র সরাসরি লিওনেল মেসির হাতে তুলে দিলেই হয়! নেইমার যে মনে করেন, এই পুরস্কারটা জেতার একমাত্র যোগ্য লিওনেল মেসিই। 
পর্তুগালের হয়ে এ বছরের ইউরো জিতেছেন রোনালদো, টুর্নামেন্টে করেছেন তিনটি গোল। রিয়াল মাদ্রিদকে চ্যাম্পিয়নস লিগ জেতাতে রেখেছেন বড় ভূমিকা। সব ধরনের প্রতিযোগিতা মিলিয়ে রিয়ালের হয়ে প্রতিপক্ষের জালে ৫১ বার বল পাঠিয়েছেন। মেসি এ বছর অর্জনের দিক থেকে রোনালদোর চেয়ে বেশ পিছিয়ে। বার্সেলোনার হয়ে সব ধরনের প্রতিযোগিতা মিলিয়ে করেছেন ৪৮ গোল। জিতেছেন স্প্যানিশ লিগ ও কাপ। আর্জেন্টিনাকে টানা তিন বছরে তৃতীয় ফাইনালে নিয়ে গেলেও জেতাতে পারেননি কোপা আমেরিকা। তবে নেইমার বলছেন, ‘আমি জানি না কে জিতবে, আমার কাছে সেরা একমাত্র একজনই—মেসি।’ কথা যুক্তি বদলে আবেগ থেকেই হয়তো বলেছেন নেইমার।রোনালদোর প্রতি শ্রদ্ধার কমতি নেই। তবে প্রশ্নটা যদি আসে সেরা কে, নেইমারের উত্তর একটাই, ‘রোনালদো অসাধারণ একজন খেলোয়াড়। সে বিশ্বমানের...আমি ওকে শ্রদ্ধা করি। কিন্তু আমার কাছে মেসিই এর (ব্যালন ডি’অর) একমাত্র দাবিদার।’১২ ডিসেম্বর রাতে ফ্রান্স ফুটবল ঘোষণা করবে এই পুরস্কার।
