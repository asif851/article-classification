


আইপিএলে আজ বাংলাদেশ সময় রাত সাড়ে আটটায় রয়্যাল চ্যালেঞ্জার্স বেঙ্গালুরুর মুখোমুখি হবে মোস্তাফিজুর রহমানদের মুম্বাই ইন্ডিয়ানস। বেঙ্গালুরুর তারকা ব্যাটসম্যানদের আটকে রাখার অগ্নিপরীক্ষা দিতে হবে বাংলাদেশের এ পেসারকে।

মোস্তাফিজুর রহমানের কপাল বটে। মুম্বাই ইন্ডিয়ানসের হয়ে এবারই প্রথম খেলছেন আইপিএলে। কিন্তু তাঁর দল হেরেছে প্রথম তিন ম্যাচেই। এর মধ্যে শেষ দুটি ম্যাচে মুম্বাই হেরেছে শেষ বলে!অর্থাৎ মুম্বাইয়ের হয়ে প্রথম জয়ের মুখ দেখতে মোস্তাফিজ এখনো অপেক্ষায়। আজ কি তাঁর সেই অপেক্ষা শেষ হবে? প্রতিপক্ষ যেহেতু রয়্যাল চ্যালেঞ্জার্স বেঙ্গালুরু, ব্যাপারটা সে কারণেই কিন্তু মোটেও সহজ নয়। আজকের ম্যাচটাকে উল্টো অগ্নিপরীক্ষাই বলা যেতে পারে মোস্তাফিজের জন্য।বেঙ্গালুরুর ব্যাটিং লাইনআপে চোখ রাখুন। ম্যাচটা কেন মোস্তাফিজের ‘অগ্নিপরীক্ষা’, সেটা অনুধাবন করতে পারবেন। বেঙ্গালুরুর ব্যাটসম্যানদের নামগুলো যেকোনো বোলারের বুকেই কাঁপন ধরাতে যথেষ্ট—বিরাট কোহলি, এবি ডি ভিলিয়ার্স, ব্রেন্ডন ম্যাককালাম, কুইন্টন ডি কক, কোরি অ্যান্ডারসন! টি-টোয়েন্টির মারকাটারি ক্রিকেটে এঁদের একেকজন বড় ‘বিজ্ঞাপন’। মোস্তাফিজ কি পারবেন, এঁদের বিপক্ষে বাংলাদেশি ব্র্যান্ডের ‘সুবাস’ ছড়াতে?সুবাস যে তিনি ছড়াননি, তা নয়। শুধু দল জেতেনি, এই যা। সামর্থ্যের সবটুকুই নিংড়ে দিয়েছেন। চাপের মুহূর্তে কাঁধে তুলে নিয়েছেন বোলিংয়ের গুরুভার। খারাপের চেয়ে ভালো করার সুখস্মৃতিই বেশি। মুম্বাইয়ের প্রথম ম্যাচে শেষ ওভারে জয়ের জন্য ৭ রান দরকার ছিল চেন্নাই সুপার কিংসের। এত অল্প রান আটকানোর চ্যালেঞ্জ নিয়ে মোস্তাফিজ পারেননি, তবে ওই সময় প্রথম তিন বল ‘ডট’ দেওয়াও সহজ ব্যাপার নয়।প্রথম ম্যাচে শেষ ওভারে ওই তিনটি ‘ডট’ বলই হয়তো মোস্তাফিজকে নিয়ে মুম্বাই অধিনায়ক রোহিত শর্মাকে আলাদা করে ভাবতে বাধ্য করেছে। আর তাই সানরাইজার্স হায়দরাবাদের বিপক্ষে পরের ম্যাচেও চাপের মুহূর্তে ভরসা রেখেছিলেন বাংলাদেশের এ পেসারের ওপর। ১৮তম ওভার শেষে ১২ বলে ১২ রান দরকার ছিল সানরাইজার্সের। এ অবস্থায় ১৯তম ওভারে মোস্তাফিজ ১ রানে নিয়েছেন ২ উইকেট! কিন্তু শেষ ওভারে দল হারায় বিফলে যায় তাঁর দুর্দান্ত বোলিং পরিসংখ্যান। ৪-০-২৪-৩—এই পরিসংখ্যানকে টি-টোয়েন্টিতে যেকোনো বিচারেই দুর্দান্ত!দিল্লি ডেয়ারডেভিলসের বিপক্ষে মুম্বাইয়ের শেষ ম্যাচে মোস্তাফিজ হেরেছেন জেসন রয়-ঝড়ের কাছে। শেষ ওভারে ১১ রান আটকানোর চ্যালেঞ্জ জিততে পারেননি। তবে এই ম্যাচে তাঁর ৪-০-২৫-১ বোলিং পরিসংখ্যানটাও টি-টোয়েন্টিতে মোটেও খারাপ নয়। মুম্বাইয়ের এই তিন ম্যাচেই মোস্তাফিজ বেশ ভালো ধারাবাহিক। বেঙ্গালুরুর বিপক্ষে তা ধরে রাখাই হবে মোস্তাফিজের জন্য বড় চ্যালেঞ্জ।বেঙ্গালুরুর তিন ম্যাচেই মোটামুটি রানের মধ্যে আছেন তিন ব্যাটিং ‘স্তম্ভ’—কোহলি, ডি ভিলিয়ার্স ও ম্যাককালাম। প্রথম দুজন এ পর্যন্ত একটি করে ফিফটির মুখ দেখলেও ম্যাককালামের ঘুম পুরোপুরি ভাঙেনি। নাইটদের বিপক্ষে ২৭ বলে ৪৩ রান করে শুধু ঝড়ের আভাস দিয়ে রেখেছেন। মোস্তাফিজ এই ‘ত্রয়ী’র ঝড় থামাতে পারলে মুম্বাই কিন্তু আজ প্রথম জয় পেতেই পারে।
