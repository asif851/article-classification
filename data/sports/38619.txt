
ভারতীয় দলের সাবেক ম্যানেজার সুনীল দেবের সাক্ষাৎকারটাই ওলট-পালট করে দিল মহেন্দ্র সিং ধোনির জগত। দল শ্রীলঙ্কার বিপক্ষে খেলছে টি-টোয়েন্টিতে, অথচ ভারতের ওয়ানডে ও টি-টোয়েন্টি অধিনায়ককে লড়তে হচ্ছে ম্যাচ ফিক্সিংয়ের অভিযোগের বিরুদ্ধে। দিল্লির দৈনিক ‘সান স্টারে’র সঙ্গে সাক্ষাৎকারে সুনীল যে ধোনির বিরুদ্ধে ২০১৪ সালে ইংল্যান্ড সফরে ওল্ড ট্রাফোর্ড টেস্টে ম্যাচ ফিক্সিংয়ের অভিযোগ করেছিলেন।তবে ধোনি শুধু অভিযোগ শুনেই বসে থাকছেন না। ওই পত্রিকাটির বিরুদ্ধে মানহানির মামলার নোটিশ পাঠিয়েছেন, যেখানে ১০০ কোটি রুপি ক্ষতিপূরণ দাবি করেছেন তাঁর আইনজীবিরা! দুই বছর আগের ইংল্যান্ড সফরে ভারতের ম্যানেজারের দায়িত্ব পালন করা সুনীলের একটি স্টিং (গোপনে ধারণ করা) সাক্ষাৎকারের ভিত্তিতে দুদিন আগে একটি রিপোর্ট প্রকাশ করেছিল সান স্টার। যেখানে বলা হয়েছিল, ধোনি ম্যাচ পাতানোর সঙ্গে যুক্ত। ওল্ড ট্রাফোর্ডের ওই টেস্টে দলের সিদ্ধান্তের বাইরে গিয়ে বৃষ্টিভেজা পিচেও টস জিতে ব্যাটিং নিয়েছিলেন সে সময়ে ভারতের টেস্ট অধিনায়ক। পরে টেস্টটি ইনিংস ও ৫৪ রানে হেরে গিয়েছিল ধোনির দল। সুনীল সাক্ষাৎকারে ম্যাচের এই ফল নির্ধারণে ভারত অধিনায়কের ‘অন্যরকম’ ভূমিকার কথা বলেছিলেন। 
তবে এখন ধোনি এই প্রতিবেদনের বিরুদ্ধে ব্যবস্থা নিচ্ছেন। ভারতের আরেকটি দৈনিক ডেকান ক্রনিকলের খবর, ধোনির আইনজীবিরা সান স্টারকে ৯ পাতার লিগ্যাল নোটিশ পাঠিয়েছে। যেখানে সুনীল দেবের সাক্ষাতকারটিকে ‘মিথ্যা প্রপাগান্ডা’ ও ধোনির ‘সম্মান ক্ষুণ্ণ করার চেষ্টা’ জানিয়ে ১০০ কোটি রুপি ক্ষতিপূরণ দাবি করা হয়েছে। অবশ্য আগের রিপোর্টটি প্রত্যাহার করার জন্য পত্রিকাটিকে ৪৮ ঘন্টা সময়ও দেওয়া হয়েছে।নোটিশে লেখা হয়েছে, ‘কথিত ভিডিওটি আসলে সুনীল দেবের ওপর একটি সন্দেহজনক স্টিং অপারেশনের ফুটেজ। বর্তমান পরিস্থিতিতে যেটি আসলে আমাদের মক্কেলের সুনাম ক্ষুণ্ণ করার জন্য একটা মিথ্যা প্রপাগান্ডা।’মজার ব্যাপার, যে ব্যক্তির সাক্ষাৎকার থেকে এত কিছু, সেই সুনীলও ঘটনাটি পুরো অস্বীকার করেছেন। সেটি জানিয়ে নোটিশে ধোনির আইনজীবিরা লিখেছেন, ‘আপনাদের প্রতিবেদনের কারণে যেভাবে আমাদের মক্কেলের (মহেন্দ্র সিং ধোনি) সুনাম ক্ষুণ্ণ হয়েছে, মানসিক যন্ত্রণার মধ্য দিয়ে যেতে হয়েছে, তার জন্য আপনাদের কাছ থেকে ১০০ কোটি (১ বিলিয়ন) রুপি ক্ষতিপূরণ পাওয়ার অধিকার তাঁর আছে।’ সূত্র: জি নিউজ।
