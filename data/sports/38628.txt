

দুদিন আগে ক্যারিয়ারে পঞ্চমবারের মতো ব্যালন ডি’অর জিতেছেন। ছুঁয়েছেন লিওনেল মেসিকে। তারপরই এই পর্তুগিজ ফরোয়ার্ড বলেছেন, ফুটবল ইতিহাসে তাঁর চেয়ে ভালো কোনো ফুটবলার আসেনি। ক্রিস্টিয়ানো রোনালদো আরও একবার দাবি করেছেন, তিনিই ফুটবল ইতিহাসের সেরা।ব্যালন ডি’অর পুরস্কারের আয়োজক ‘ফ্রান্স ফুটবল’ সাময়িকীকে দেওয়া সাক্ষাৎকারে রোনালদো দাবি করেছেন, তাঁর চেয়ে ভালো খেলতে আর কাউকেই নাকি দেখেননি তিনি, ‘খারাপ কিংবা ভালো, যেকোনো সময়ের বিচারেই আমি সর্বকালের সেরা ফুটবলার। সবার পছন্দের প্রতি সম্মান রেখেই বলছি, কোনো ফুটবলারকে আমার চেয়ে ভালো খেলতে দেখিনি। আমি যা করতে পারি, তা কেউই করতে পারে না। আমার চেয়ে সম্পূর্ণ কোনো ফুটবলার নেই। আমি দুই পায়েই খেলতে পারি। আমি দ্রুত, শক্তিশালী, হেডে ভালো, গোল করি এবং করাই। অনেকেই নেইমার বা মেসির নাম বলবেন, কিন্তু আমি বলছি, কেউই আমার মতো সম্পূর্ণ নয়।’ ব্যক্তিগত পুরস্কারের বিচারেও নিজেকে এগিয়ে রেখেছেন পর্তুগালের অধিনায়ক। বলেছেন এর পেছনে তাঁর অনেক শ্রম। নিজেকে বক্সিংয়ের ফ্লয়েড মেওয়েদার কিংবা বাস্কেটবলের লেব্রন জেমসের মতো নিখুঁত অ্যাথলেট মনে করেন তিনি। বিশ্বাস করেন, শীর্ষস্থান ধরে রাখতে অন্যদের চেয়ে বেশি প্রতিভাধর হওয়া জরুরি। তবে ক্যারিয়ারের খারাপ সময়ও দেখেছেন রোনালদো।
লিওনেল মেসির কাছে একটানা চার বছর পরাজিত হওয়াটা তাঁকে পুড়িয়েছে, ‘আমি মেসির আগে ব্যালন ডি’অর জিতেছিলাম, এরপর সে আমাকে টপকে টানা চার বছর জিতেছে। আমি লুকাব না, সে সময় আমি দুঃখী ও রাগান্বিত ছিলাম...হতাশ হয়ে পড়েছিলাম...শুধু ছবি তোলার জন্য সেখানে যাওয়ার আগ্রহ আমার ছিল না। কিন্তু ধীরে ধীরে আমি নিজেকে বলেছিলাম, জীবনে যা কিছুর শুরু হয়, তার শেষও রয়েছে। আর ফুটবলে শেষটাই গুরুত্বপূর্ণ। ধৈর্য ধরেছি এবং আমি আরও চারটি ব্যালন ডি’অর জিতেছি।’ ষষ্ঠ ব্যালন ডি’অর কি তিনি জিততে পারবেন? এ ব্যাপারে রোনালদো অবশ্য এখনই কিছু বলতে চান না, ‘আগামী বছর রিয়ালের হয়ে অনেক প্রতিযোগিতায় খেলতে হবে। এরপর পর্তুগালের হয়ে বিশ্বকাপ। আমি জানি না, আগামী বছরই ষষ্ঠবার এটা জিততে পারব কি না।’ ব্যালন ডি’অরের হ্যাটট্রিক করতে শুধু লিগ জেতা যথেষ্ট হবে না বলে মনে করছেন রোনালদো। আর লা লিগায় তো এই মৌসুমে নিজেকে হারিয়ে খুঁজছেন। সে তুলনায় বরং ইউরোপীয় প্রতিযোগিতায় ভালো খেলছেন তিনি। ইতিহাসের প্রথম ফুটবলার হিসেবে চ্যাম্পিয়নস লিগের গ্রুপ পর্বের ছয় ম্যাচেই গোল করার বিরল রেকর্ড করেছেন তিনি। সূত্র: গোল ডটকম।
 
 
