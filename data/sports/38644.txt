
ওয়ানডেতে এক অনন্য রেকর্ডের অধিকারী তিনি। দু-দুবার করেছেন ডাবল সেঞ্চুরি। সর্বোচ্চ ২৬৪ রানের মালিকও তিনি। আজ ধর্মশালায় দক্ষিণ আফ্রিকার বিপক্ষে সিরিজের প্রথম টি-টোয়েন্টিতে দুর্দান্ত সেঞ্চুরিতে করলেন আরেক রেকর্ড। রোহিতের দিনে রেকর্ড গড়েছেন বিরাট কোহলিও।টি-টোয়েন্টিতে ভারতীয় ব্যাটসম্যানদের পক্ষে সর্বোচ্চ রান ছিল সুরেশ রায়নার। ২০১০ টি-টোয়েন্টি বিশ্বকাপে এই দক্ষিণ আফ্রিকার বিপক্ষে ১০১ রানের দারুণ এক ইনিংস খেলেছিলেন রায়না। ৬৬ বলে ১০৬ রানের ইনিংসে আজ রায়নাকে ছাড়িয়ে গেলেন রোহিত।রোহিতের দিনে জ্বলে উঠেছিলেন কোহলিও। কোহলি-রোহিতের দ্বিতীয় উইকেট জুটিতে আসে ১৩৮। অ্যাবোটের বলে ৪৩ রানে ফেরার আগে ক্রিকেটের সংক্ষিপ্ত সংস্করণে প্রথম ভারতীয় ব্যাটসম্যান হিসেবে কোহলি করেছেন ১০০০ রান। রোহিত-কোহলির দারুণ পারফরম্যান্সে দক্ষিণ আফ্রিকার সামনে ২০০ রানের লক্ষ্য ছুড়ে দিয়েছে ভারত।প্রোটিয়াদের শুরুটা অবশ্য ভালো হয়েছে। হাশিম আমলা-এবি ডি ভিলিয়ার্সের উদ্বোধনী জুটি ৭.৪ ওভারে তুলে ফেলেছে ৭৭ রান। এখনো ৭৪ বলে প্রয়োজন ১২৩ রান। রান আউটে কাটা পড়ে ৩৬ রানে ফিরেছেন আমলা।
