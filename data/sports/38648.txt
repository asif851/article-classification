
গত বছরের টি-টোয়েন্টি বিশ্বকাপ ফাইনালের কথা নিশ্চয়ই মনে আছে। ৩ জুন, ২০১৬। কলকাতার ইডেন গার্ডেন। ফাইনাল ম্যাচের শেষ ওভারে ওয়েস্ট ইন্ডিজকে জয়ের জন্য করতে হতো ১৯ রান। ইংল্যান্ড অধিনায়ক এউইন মরগান বল তুলে দিলেন স্টোকসের হাতে। ধারাভাষ্যকার ডেভিড লয়েড দৃশ্যটা দেখে উচ্ছ্বসিত। বলেই ফেললেন, দারুণ সিদ্ধান্ত! কিন্তু স্টোকসের প্রথম চার বলে চারটি ছয় মেরে ওয়েস্ট ইন্ডিজকে শিরোপা জয়ের আনন্দে ভাসিয়ে দিলেন কার্লোস ব্রাফেট। অসহায় স্টোকসের মুখ বারবার ধরা পড়ল ক্যামেরায়। সেই দিনটির পর এক বছর যেতে চলেছে। সামনে আরেকটি বৈশ্বিক টুর্নামেন্ট, এবার ওয়ানডে ক্রিকেটের। নিজেদের উঠোনে চ্যাম্পিয়নস ট্রফির লড়াইয়ে নামবে ইংল্যান্ড। বিজয়ীর বেশে টুর্নামেন্টটি শেষ করতে চায় স্বাগতিকেরা। প্রথমবারের মতো তারা জিততে চায় ওয়ানডের বৈশ্বিক কোনো টুর্নামেন্ট। আর এই স্বপ্ন অর্জনে তাদের বড় ভরসা সেই স্টোকস। গত বছরের সেই ফাইনালের পর অনেক কিছুই বদলেছে। ব্যাটিং অলরাউন্ডার স্টোকস আরও পরিণত হয়েছেন। টি-টোয়েন্টি বিশ্বকাপের সেই দুঃস্বপ্ন মুছে এগিয়ে যাচ্ছেন। সর্বশেষ আইপিএলের নিলামে সবচেয়ে দামি খেলোয়াড় ছিলেন স্টোকস। রাইজিং পুনে সুপারজায়ান্টসের এই অলরাউন্ডারের আইপিএলটা ভালোই কেটেছে। ব্যাট হাতে ১২ ম্যাচে ৩১.৬০ গড়ে করেছেন ৩১৬ রান। বল হাতে নিয়েছেন ১২ উইকেট। দক্ষিণ আফ্রিকার বিপক্ষে তিন ম্যাচের ওয়ানডে সিরিজে অবশ্য নিষ্প্রভই ছিলেন স্টোকস। তবে দ্বিতীয় ম্যাচে দেখিয়েছেন নিজের আসল চেহারা। ৭৯ বলে ১০১ রান করার পর ৩ ওভার বল করে নিয়েছেন একটি উইকেট। অথচ চোটের কারণে পরশু রোজ বোলের এই ম্যাচে তাঁর খেলা নিয়েই শঙ্কা ছিল। শঙ্কা উড়িয়ে দিয়ে খেললেন। আর দলকে জেতাতে সাহায্য করে ম্যাচসেরার পুরস্কারও পেলেন। এই জয়ে এক ম্যাচ হাতে রেখেই সিরিজ নিশ্চিত করে ফেলেছে ইংল্যান্ড। কিন্তু এই সিরিজ জয় তাদের আসল লক্ষ্য নয়। এক-দেড় বছর ধরে এমন সিরিজ তারা নিয়মিতই জিতে আসছে। এবার চ্যাম্পিয়নস ট্রফি জিতে ওয়ানডের বৈশ্বিক টুর্নামেন্টজয়ীদের দলে নাম লেখাতে মরিয়া মরগানের দল। স্টোকসকে ঘিরেই আবর্তিত মরগানদের এই আশা। সতীর্থদের একটাই পরামর্শ স্টোকসের, দক্ষিণ আফ্রিকা সিরিজের ফর্মটা নিয়ে যেতে হবে চ্যাম্পিয়নস ট্রফিতে, ‘ব্যাটে বল ঠিকভাবে আসাটা দারুণ। এতে আপনি বুঝতে পারবেন যে ফর্মটা ঠিক আছে। আশা করছি, আমরা এটা করে যেতে পারব। অন্তত চ্যাম্পিয়নস ট্রফি পর্যন্ত।’ এএফপি।
