
একটা স্বপ্নযাত্রার মধ্যে ছিলেন মুস্তাফিজুর রহমান। যা করছিলেন তাতেই সোনা ফলছিল। আইপিএলে প্রথমবারের মতো খেলতে এসেই প্রতিযোগিতার সবচেয়ে ‘কিপটে’ বোলারের তকমাটা এঁটে গিয়েছিল তাঁর শরীরে। কখনো কাটার-স্লোয়ার-ইয়র্কারে বাঘা বাঘা ব্যাটসম্যানকে বোকা বানাচ্ছিলেন। ‘ম্যাজিকাল মুস্তাফিজ’ নামও পেয়েছেন। কিন্তু গতকাল মঙ্গলবার অন্য রকম অভিজ্ঞতা হলো কাটার মাস্টারের। দুই ওভার বল করে ২১ রান দিয়ে উইকেটশূন্য থাকলেন। চারটি চার হজম করলেন।গতকাল রাতের ম্যাচটি যেন মুস্তাফিজের জন্য ‘শিক্ষাসফর’ হিসেবে আবির্ভূত। এদিন মুস্তাফিজের ‘রহস্যময়তা’র জাল ভেদ করে দারুণ ব্যাট করলেন পুনে সুপারজায়ান্টদের স্টিভেন স্মিথ। মুস্তাফিজের দেওয়া চারটি চারই মেরেছেন তিনি। মুস্তাফিজের দেওয়া ২১ রানের ১৯-ই তুলেছেন স্মিথ। একদমই যে স্মিথকে ভোগাচ্ছিলেন না, তাও নয়। কিন্তু লড়াইটায় শেষ পর্যন্ত দারুণভাবে জিতে গেলেন অস্ট্রেলীয় অধিনায়কই। মুস্তাফিজকে এতটা অসহায় খুব কমই দেখা গেছে।আইপিএল ইতিহাসের প্রথম বোলার হিসেবে এই তো সেদিন কিংস ইলেভেন পাঞ্জাবের বিপক্ষে টানা নয়টি বলে ব্যাটসম্যানদের রানই করতে দিলেন না। প্রয়োজন মতো ব্রেক থ্রুটাও এনে দিচ্ছিলেন দলকে। সব মিলিয়ে রীতিমতো হাওয়ায় উড়ছিলেন বাংলাদেশের এই পেস সেনসেশন। বলের ওপরে এসে স্মিথ বারবার ফ্লিক করছিলেন। এমন শট খেলায় ঝুঁকি আছে। কিন্তু মুস্তাফিজ তাঁকে বিভ্রান্ত করতে পারলেন না। ঝুঁকি নিয়েই সফল হয়ে গেলেন স্মিথ।মুস্তাফিজের এমন একটা দিনের দরকারও ছিল। কখনো কখনো দুই পা এগোতে এক পা পিছিয়েও যেতে হয়। অনায়াস সাফল্য বলে যে কিছু নে​ই, ​সেটি এই তরুণ আরও ভালো করে বুঝবেন, নিজেকে আরও শাণিয়ে নেবেন। কাল মুস্তাফিজের দেহভাষা বলে দিচ্ছিল, কিছুতেই হজম করতে পারছেন না এই পরাজয়। এটাই তো সত্যিকারের চ্যাম্পিয়নদের শরীরী ভাষা। মুস্তাফিজ আরও ধারালো হয়ে ফিরবেন নিশ্চয়ই।
এমনিকে কাল তাঁর দলেরও বাজে একটা দিন গেল। বৃষ্টিস্নাত ম্যাচে মাত্র ১১৮ রান তুলতে পেরেছিল হায়দরাবাদ সানরাইজার্স। পরে ডিএল পদ্ধতিতে ৩৪ রানে হেরেছেও তারা। টানা চার ম্যাচ হেরে যাওয়ার পর জয়ের দেখা গেল ধোনির দল। আর টানা জয়ের মধ্যে থাকা হায়দরাবাদও একটা ধাক্কা খেল।মুস্তাফিজ আর তাঁর দল দারুণভাবে ফিরে আসবে নিশ্চয়ই!
