



৩৬ রানে ৫ উইকেট পড়ে গিয়েছিল নিউজিল্যান্ডের
সেখান থেকে ৬ উইকেটে ১৯২ কিউরা
ইংল্যান্ডের বিপক্ষে রেকর্ড জুটি গড়েছেন কলিন ডি গ্র্যান্ডহোম ও বিজে ওয়াটলিং
স্টুয়ার্ট ব্রডের ৪ উইকেট, অ্যান্ডারসনের ২টি


ক্রাইস্টচার্চ টেস্টে ৮ উইকেটে ২৯০ রান নিয়ে প্রথম দিন শেষ করেছিল ইংল্যান্ড। আজ দ্বিতীয় দিনে মাত্র ১৭ রান যোগ করেই গুটিয়ে যায় সফরকারী দল। জবাবে ব্যাটিংয়ে নেমে মাত্র ৩৬ রানে ৫ উইকেট হারিয়ে নিউজিল্যান্ড পড়েছিল বিপর্যয়ে। এখান থেকে দ্বিতীয় দিন শেষে কিউইদের স্কোর ৬ উইকেটে ১৯২ হওয়ার কারণ বিজে ওয়াটলিং-কলিন ডি গ্র্যান্ডহোমের রেকর্ড জুটি।
প্রথম দিনে ১০০ রান তুলতেই ৫ উইকেট হারিয়েছিল ইংল্যান্ড। সফরকারীদের এই বিপদের নেপথ্যে ছিলেন কিউইদের সাউদি-বোল্ট পেস জুটি। আজ আরেক পেস জুটি বিপদ ডেকে আনেন নিউজিল্যান্ডের। ইংল্যান্ডের জেমস অ্যান্ডারসন-স্টুয়ার্ট ব্রড জুটির তোপে দ্রুত ফিরে যান কিউইদের পাঁচ টপ অর্ডার। দ্বিতীয় ওভারে স্কোরবোর্ডে কোনো রান যোগ হওয়ার আগেই ফিরে যান কিউই ওপেনার টম লাথাম। ২০ ওভারের মধ্যে ফিরে যান বাকি চার টপ অর্ডার—জিৎ রাভাল (৫), রস টেলর (২), হেনরি নিকোলাস (০) ও কেন উইলিয়ামসন (২২)। এর মধ্যে ব্রডের শিকার ৩ উইকেট, অ্যান্ডারসনের ২টি।ইংলিশ পেসারদের এই তোপ রুখেছেন ওয়াটলিং-গ্র্যান্ডহোম জুটি। ষষ্ঠ উইকেটে রেকর্ড ১৪২ রানের জুটি গড়েন এই দুজন। নিউজিল্যান্ডের হয়ে টেস্টে ষষ্ঠ উইকেটে এটাই সর্বোচ্চ রানের জুটি। ২৪ বছর আগে মার্টিন ক্রো-অ্যাডাম প্যারোরে জুটির গড়া ১৪১ রানের রেকর্ড ভেঙেছেন দুজন। তবে ওয়াটলিং ৭৭ রানে অপরাজিত থাকলেও পরে গ্র্যান্ডহোমকে (৭২) ফিরিয়েছেন ব্রড। এর আগে ৯৭ রানে ব্যাটিংয়ে নামা জনি বেয়ারস্টো টেস্টে তাঁর পঞ্চম সেঞ্চুরি (১০১) তুলে নিয়ে ফিরেছেন সাজঘরে। তাঁকে তুলে নিয়ে ইংল্যান্ডকে ৩০৭ রানে গুটিয়ে দেন ট্রেন্ট বোল্ট।
