
৪০তম জন্মদিনে এমন শুভেচ্ছা পাবেন ভেবেছিলেন ফ্রান্সেসকো টট্টি?এএস রোমার কিংবদন্তি তিনি, শুধু এটি বললে অনেক কম বলা হয়ে যায়। টট্টি তো রোমের সম্রাট। গতকাল তাঁর ৪০তম জন্মদিনে শুভেচ্ছা পেলেন তিনি অন্য এক কিংবদন্তির কাছ থেকে। কে? নামটা টুইট থেকেই জেনে নিন, ‘হাই টট্টি, উসাইন বোল্ট বলছি। আপনাকে জন্মদিনের শুভেচ্ছা জানাতে চাই, একজন কিংবদন্তির পক্ষ থেকে অন্যজনকে শুভেচ্ছা।’একমাত্র বোল্টের পক্ষেই সম্ভব এভাবে শুভেচ্ছা জানানো। গত বছর টট্টির সঙ্গে দেখা হয়েছিল সর্বকালের সেরা স্প্রিন্টারের। এক দেখাতেই এত মুগ্ধ নয়টি অলিম্পিক সোনাজয়ী বোল্ট, কাল ইতালিয়ান কিংবদন্তির জন্মদিনে টুইটারে ভিডিওবার্তাও পাঠাতে ভোলেননি। নিজস্ব মজার ভঙ্গিতেই বলেছেন, ‘আপনার সঙ্গে দেখা হওয়াটা ছিল সম্মানের। আরও উঁচুতে উঠুন, এভাবেই শক্ত থাকুন। আর আমি তা দেখে যাব। ঠিক আছে?’ঝুঁকি না নিয়েই বলে দেওয়া যায়, বোল্ট আরও কিছুদিন মুগ্ধ ‘দর্শক’ হয়ে থাকতে পারেন। গতকাল চল্লিশে পা দেওয়া টট্টি যে এখনো তরুণ!চল্লিশ বছর বয়স নিয়ে দুই ধরনের কথা আছে। কারও চোখে চল্লিশ মানেই চালশে। ফুটবলারদের ক্ষেত্রে ব্যাপারটা আরও বেশি করে সত্যি। কিন্তু টট্টি মনে করিয়ে দিচ্ছেন, চল্লিশ বছর নিয়ে অন্য দৃষ্টিভঙ্গিটা—জীবন শুরুই হয় চল্লিশে। ধারণা করা হচ্ছে, রোমে এটিই তাঁর শেষ মৌসুম। তবে টট্টি সম্ভবত ঠিক করে রেখেছেন, শেষ যখন টানবেনই, সেটি চোখে লেগে রাখার মতো করেই টানবেন। মাঠের পারফরম্যান্স তা-ই বলে। তুরিনোর বিপক্ষে লিগে সর্বশেষ ম্যাচেই পেয়েছেন সিরি আ’তে নিজের ২৫০তম গোল। সর্বশেষ ১১ ম্যাচে যেটি তাঁর ষষ্ঠ গোল, করিয়েছেন আরও পাঁচটি! কয়েকটি ম্যাচে তো শেষ দিকে নেমে রোমাকে পরাজয়ের হাত থেকেই বাঁচিয়েছেন।অবশ্য ২৫ বছর ধরেই তো সেটি করে আসছেন। টট্টির জন্মদিনে তাই শুধু বোল্ট নন, আরও অনেকের কণ্ঠেই মুগ্ধতা। লিওনেল মেসি যেমন টুইটারে ভিডিওবার্তায় বলেছেন, ‘ফ্রান্সেসকো, জন্মদিনের শুভেচ্ছা জানাতে চাই। আশা করি, দুর্দান্ত একটি দিন কাটবে। সব সময়ই আপনার গুণমুগ্ধ ছিলাম। আর আপনার সঙ্গে দেখা হওয়ার পর তো সেটি আরও বেড়েছে। আলিঙ্গন নেবেন।’তবে একসঙ্গে খেলেছেন বলেই কি না, সাবেক রোমা সতীর্থ আন্তোনিও কাসানোর শুভেচ্ছাটাই টট্টিকে সবচেয়ে ভালোভাবে চেনাতে পারল, ‘অভিনন্দন বন্ধু। চল্লিশ হয়ে গেল তোমার! যেভাবে খেলছ, সহজেই আরও বছর পাঁচেক খেলে যেতে পারবে। তোমার সঙ্গে খেলতে পেরে আমি গর্বিত ও খুশি। এভাবেই জাদু দেখিয়ে যাও, ইতালিয়ান ফুটবলের সেরা নাম্বার টেন তুমিই।’ এএফপি।
