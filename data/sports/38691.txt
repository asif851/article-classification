
জাতীয় ক্রিকেট লিগের এবারের মৌসুমে শিরোপা জিতবে কে? অবস্থাদৃষ্টে ঢাকা বিভাগের সম্ভাবনা প্রবল হলেও দ্বিতীয় স্থানে থাকা রাজশাহীকে একেবারে দূরে ঠেলে দেওয়া যাচ্ছে না। ১১২ পয়েন্ট নিয়ে শীর্ষে থাকা ঢাকার চেয়ে ২২ পয়েন্ট কম নিয়ে দ্বিতীয় স্থানে থাকা রাজশাহীও (৮০ পয়েন্ট) আসরের সর্বশেষ রাউন্ডে বাজিমাত করতে পারে। তাই দেশের সবচেয়ে আদি এই প্রথম শ্রেণীর ক্রিকেট প্রতিযোগিতার এবারের আসরের শিরোপার নিষ্পত্তিতে অপেক্ষা করছে শেষ রাউন্ডের রোমাঞ্চ। ঢাকার চেয়ে ২২ পয়েন্ট পিছিয়ে থাকা রাজশাহীর পক্ষে সম্ভাবনার কথা বলার যথেষ্ট কারণ আছে। লিগের পয়েন্ট বণ্টন পদ্ধতি অনুযায়ী যেকোনো দলই একটি রাউন্ড (অর্থাত্ একটি ম্যাচ) থেকে সর্বোচ্চ ২৫ পয়েন্ট সংগ্রহ করতে পারে। ইনিংসে এগিয়ে থাকা, বোনাস ইত্যাদির সুবিধা যদি রাজশাহী শেষ রাউন্ডে পুরোপুরি তুলে নিতে পারে, তাহলে তো তাদের পক্ষে ঢাকাকে টপকে যাওয়া খুবই সম্ভব!রাজশাহীর সম্ভাবনা তৈরি হয়েছে অবশ্য ফিকশ্চারের কারণেই। শেষ রাউন্ডে যেখানে ঢাকা খেলবে তালিকায় তৃতীয় স্থানে থাকা শক্তিশালী খুলনা বিভাগের বিপক্ষে, সেখানে দারুণ ফর্মে থাকা রাজশাহীর খেলা পড়েছে নিচের দিকের দল ঢাকা মেট্রোর সঙ্গে।
এখন কেবল অপেক্ষা রাজশাহী এই সুযোগটা কাজে লাগাতে পারে কি না!

 
