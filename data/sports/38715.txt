
রাতে বৃষ্টি হয়েছে। সকালেও ঝুম বৃষ্টি। ফতুল্লা টেস্টের শেষ দিনে বল মাঠে গড়াবে কি না, তা নিয়ে ছিল ঘোর সংশয়। তবে সংশয় আপাতত দূর হয়েছে। ফতুল্লার আকাশে সূর্য হেসেছে। বল মাঠে গড়িয়েছে। তবে বৃষ্টির সঙ্গে থেমেছেন সাকিব আল হাসানও!এক সেশন বৃষ্টিতে বাতিল হলেও বেলা পৌনে একটার দিকে আবার খেলা শুরু হওয়ার কিছু পরই রবিচন্দ্রন অশ্বিনের বলে চালাতে গিয়ে ৯ রান করে ফিরেছেন সাকিব। সর্বশেষ, বাংলাদেশের সংগ্রহ ৪ উইকেটে ১৫১। সাকিবের উইকেট হারিয়ে বেশ চাপেই বাংলাদেশ। ইমরুল কায়েস অপরাজিত আছেন ৫৯ রানে।এ ম্যাচের ফল আশার সম্ভাবনা ক্ষীণ। বড় ধরনের নাটকীয়তা না হলে ভারতের বিপক্ষে দ্বিতীয় ড্রয়ের অপেক্ষায় বাংলাদেশ। এই ম্যাচটি আপাতত তাই ওয়ানডে সিরিজের আগে ব্যাটসম্যানদের নিজেদের ঝালাই করে নেওয়ার দারুণ এক সুযোগ। নেটেও অনুশীলন করা যায়। কিন্তু ক্রিকেটে ম্যাচ খেলে প্রস্তুতি নেওয়ার চেয়ে বড় কিছু নেই। বাংলাদেশের জন্য সবচেয়ে বড় পাওয়া হলো, সেই অনুশীলনে নেটের কোনো বোলার নয়, ঘরোয়া ক্রিকেটেরও কোনো বোলার নয়; অনুশীলনে ‘সাহায্য’ করছেন অশ্বিন–যাদবরাই!৩৩ বলে ২৩ রান করা সৌম্যর ব্যাটিংয়ে ওয়ানডে অনুশীলনের ছাপটা আছে। ১২২ বলে ৬৪ রানে অপরাজিত ইমরুল স্বাভাবিক কারণেই দেখে–শুনে খেলছেন।ফতুল্লা টেস্টে গত কটা দিন সবচেয়ে ব্যস্ত সময় কাটছে মাঠকর্মীদেরই। একটু পর পরই আকাশ কেঁদে উঠলেই ত্রিপল নিয়ে ছুটছে হচ্ছে মাঠের মাঝখানটায়। বৃষ্টি থামলে সুপার সপার নিয়ে দ্রুত নামতে হচ্ছে মাঠ শুকোনোর কাজে।আজ বৃষ্টি থামার পর বারোটা বাজার দশ মিনিট আগে মাঠ পরিদর্শনের পর আম্পায়াররা সিদ্ধান্ত নেন লাঞ্চের পর খেলা শুরুর। খেলা শুরু হলেও ফতুল্লার গ্যালারি অবশ্য এখনো ভরে ওঠেনি। ধীরে ধীরে আসতে শুরু করেছেন দর্শকেরা। নিশ্চয় শেষ দিনে তাদের হতাশ করবে না বাংলাদেশ!
