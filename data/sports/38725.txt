
ইউরোপিয়ান ফুটবলে আলোড়ন তুলেই বার্সেলোনায় নাম লিখিয়েছেন নেইমার। মেসির সঙ্গে তাঁর জুটি দেখার জন্য অধীর আগ্রহে অপেক্ষা করছে পুরো ফুটবল বিশ্ব। এরই মধ্যে নেইমারের রক্তস্বল্পতার খবরটি নিশ্চয়ই একটু দুশ্চিন্তাতেই ফেলে দিয়েছিল বার্সা সমর্থকদের। তবে তাদের সংশয় উড়িয়ে দিয়েছেন নেইমার নিজেই। টনসিল অপারেশনের পর খুব দ্রুতই সুস্থ হয়ে উঠছেন বলে জানিয়েছেন ব্রাজিলের এই বিস্ময়-বালক।
বার্সেলোনায় যোগ দেওয়ার পর স্বাস্থ্য পরীক্ষার সময়ই ধরা পড়েছিল নেইমারের রক্তস্বল্পতার ব্যাপারটি। এর ফলে অল্প পরিশ্রমেই ক্লান্ত হয়ে পড়তে পারে একজন ফুটবলার। এ ছাড়াও কনফেডারেশনস কাপ শেষে টনসিল অপারেশনের পর সাত কেজি ওজনও কমে গেছে নেইমারের। তবে এসব সমস্যা খুব দ্রুতই কাটিয়ে উঠবেন বলে সমর্থকদের আশ্বস্ত করেছেন ২১ বছর বয়সী এই ব্রাজিলিয়ান স্ট্রাইকার। থাইল্যান্ডে সাংবাদিকদের প্রশ্নের জবাবে তিনি বলেছেন, ‘আমি এখন ভালো আছি। টনসিল অপারেশনের পর আমার অনেক উন্নতি হয়েছে আর অনুশীলন করতেও কোনো সমস্যা হচ্ছে না। দিন দিন আরও সুস্থ হয়ে উঠছি।’
আগামী ১৮ আগস্ট লাভেন্তের বিপক্ষে ম্যাচটি দিয়ে লা লিগার এবারের মৌসুম শুরু করবে বার্সেলোনা। নিজের প্রথম মৌসুমটি নিয়ে যে নেইমার অনেক স্বপ্নই দেখছেন, সেটা স্পষ্টই বোঝা গেল তাঁর কথায়, ‘নিজেকে আর দলকে নিয়ে আমি অনেক কিছু প্রত্যাশা করছি। আশা করছি, আগামী মৌসুমে ভালো পারফরম্যান্স দেখাতে পারব।’— গোল ডটকম
