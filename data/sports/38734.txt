
মাশরাফি বিন মুর্তজা-তামিম ইকবাল মাঠে নামার আগেই কাল একবার মুখোমুখি হলেন। বিসিবি একাডেমি মাঠে দুজনের সাক্ষাতে অবশ্য বিপিএলের প্রথম ম্যাচের ঝাঁজটা বোঝার উপায় থাকল না। দুজনের সেকি হাসি-ঠাট্টা!
ছবিটা নতুন নয়। ঘরোয়া ক্রিকেটে ভিন্ন দলে খেললেও ব্যক্তিগত সম্পর্কে সেটি আঁচড় ফেলে না। তবে যেহেতু পেশাদার খেলোয়াড়, আবেগটা খেলোয়াড়েরা দূরে সরিয়েই মাঠে নামেন। সর্বোচ্চটাই দেন নিজের দলকে জেতাতে। গতবার কুমিল্লা ভিক্টোরিয়ানস-চিটাগং ভাইকিংস প্রথম ম্যাচটির কথা মনে আছে নিশ্চয়ই! ১৭৭ রান তাড়া করতে নেমে ৩২ বলে অপরাজিত ৫৬ রান করে দলকে জিতিয়েছিলেন ‘ব্যাটসম্যান’ মাশরাফি। ম্যাচের আগে তামিম রসিকতা করে বলেছিলেন, মোহাম্মদ আমিরকে দিয়ে বিপাকে ফেলবেন তাঁকে। আমিরকেই বাউন্ডারি মেরে ৭ বল বাকি থাকতে কুমিল্লাকে জয় এনে দিয়েছিলেন মাশরাফি। এরপর ব্যাট ছুড়ে, মুষ্টিবদ্ধ হাতে খ্যাপাটে দৌড়! বিপিএলের সেরা তিনটি ছবি বাছাই করলে মাশরাফির এই উদ্‌যাপনকে রাখতেই হবে।
আজও প্রতিপক্ষ সেই চিটাগং, দেখা যাবে সেই অলরাউন্ডার মাশরাফিকে? কুমিল্লা অধিনায়ক নিরাসক্ত কণ্ঠে বললেন, এখনো বিপিএলের উত্তাপটা গায়ে লাগেনি। মাঠের খেলা নিয়ে তাই আগাম কিছু বলতে পারছেন না।
গতবার সাদামাটা দল নিয়েই কুমিল্লাকে চ্যাম্পিয়ন করেছিলেন মাশরাফি। এবারও দলের চেহারাটা ভিন্নতর নয়। ৪ নভেম্বর বৃষ্টিতে ভেসে যাওয়া প্রথম ম্যাচের খেলোয়াড় তালিকা সেটিই বলে। মাশরাফি, ইমরুল কায়েস, লিটন দাস, আল আমিন, নাজমুল হোসেন, নাহিদুল ইসলাম, মোহাম্মদ শরিফের সঙ্গে চার বিদেশি (পাকিস্তানি) সোহেল তানভীর, ইমাদ ওয়াসিম, আসহার জাইদি ও আহমেদ শেহজাদ।
চিটাগং ভাইকিংসের বিষয়টি ভিন্ন। গতবার কাগজে-কলমে শক্তিশালী হয়েও ব্যর্থ হয়েছে তারা। এবারও চিটাগং দলটা অনেক ভারসাম্যপূর্ণ। ‘আইকন’ তামিমের সঙ্গে আছেন স্থানীয় তারকা তাসকিন আহমেদ, আবদুর রাজ্জাকরা। বিশ্ব টি-টোয়েন্টির ‘ফেরিওয়ালা’ ক্রিস গেইল খেলবেন তামিমের দলেই। দুই দিন আগে চিটাগং অধিনায়ক জানিয়েছেন, শক্তিশালী দল গড়ে এবার আর ব্যর্থ হতে চান না, ‘আমরা খুব ভারসাম্যপূর্ণ একটি দল করেছি। দেশি-বিদেশি খেলোয়াড়ের সমন্বয়টা বেশ ভালো। গতবারও দল হিসেবে খারাপ ছিলাম না। এবার আরও ভালো। এখন আমাদের মাঠে ভালো খেলতে হবে। যদি দলগতভাবে ভালো খেলতে পারি তবেই ভালো কিছু সম্ভব।’
মাশরাফি-তামিমদের পরই সন্ধ্যায় অন্য ম্যাচে মুখোমুখি মুশফিকুর রহিমের বরিশাল বুলস ও সাকিব আল হাসানের ঢাকা ডায়নামাইটস। ‘দেখ সাকিব কী সিরিয়াস’—বাঁহাতি অলরাউন্ডারের অনুশীলন দেখে তামিমকে কালই বলছিলেন মাশরাফি। মাঠে যে আরও বেশি ‘সিরিয়াস’ থাকবেন, সেটিরই ইঙ্গিত থাকল ঢাকা অধিনায়ক সাকিবের কথায়, ‘প্রথম ম্যাচের সব সময়ই আলাদা একটা গুরুত্ব থাকে। ভালো ফল করতে পারলে তখন আত্মবিশ্বাস চলে আসে। আমরা এখন সেই দিকটায় মনোযোগ দিচ্ছি।’
প্রথম ম্যাচ নিয়ে সাকিবকে দুবার আসতে হলো সংবাদমাধ্যমের সামনে। ঢাকা অধিনায়কের কী করার আছে! বিপিএল যে শুরুই হচ্ছে দুবার। বিশ্বের আর কোনো টুর্নামেন্ট এভাবে দ্বিতীয়বার শুরু হয়েছে কি না, জানা নেই।
কাগজে-কলমে অবশ্য এবার সাকিবদের দল অনেক এগিয়ে। অধিনায়ক নিজে তো আছেনই, নাসির হোসেন-মোসাদ্দেক হোসেনের মতো স্থানীয় তারকারাও এই দলে। বিদেশিদের মধ্যে থাকছেন কুমার সাঙ্গাকারা, মাহেলা জয়াবর্ধনে, ডোয়াইন ব্রাভো, রবি বোপারা, ওয়েইন পারনেলের মতো খেলোয়াড়েরা। এত তারকা সমাবেশ নিয়ে সাকিবের রসিকতা, ‘আমি যে দলে খেলি ওই দলেই তারকা বেশি থাকে। বিষয়টা বুঝি না! গতবার সবাই বলছিল, রংপুর সবচেয়ে ভালো দল। আসলে ভালো দল তারাই, যারা মাঠে ভালো খেলে। এখন মাঠে ভালো করাটাই সবচেয়ে গুরুত্বপূর্ণ।’
