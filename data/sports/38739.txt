
মামলা-মোকদ্দমার সঙ্গে বারবার জড়িয়ে যাচ্ছে মেসি পরিবারের নাম। লিওনেল মেসি ও তাঁর বাবা হোর্হে মেসিকে আয়কর না দেওয়ায় নিয়মিতই হাজির হতে হয়েছে স্পেনের আদালতে। এবার আর্জেন্টিনার আদালতেও দেখা যাবে মেসি পরিবারের আরেকজনকে। মেসির বড় ভাই ম্যাতিয়াস হোরাসিও মেসিকে অবৈধ অস্ত্র রাখার অভিযোগে পুলিশি নজরদারিতে রাখার নির্দেশ দিয়েছেন আদালত।
রোজারিওর কাছে এক নৌ দুর্ঘটনায় পড়েছিলেন ম্যাতিয়াস। তাঁকে উদ্ধারের সময় নৌকায় ০.৩৮ ক্যালিবারের রক্তমাখা একটি অস্ত্র পাওয়া গেছে। অবৈধ অস্ত্র রাখার মামলাতেই আপাতত তাঁকে নজরদারিতে রাখার সিদ্ধান্ত নেওয়া হয়েছে। দুর্ঘটনায় আহত ম্যাতিয়াস আপাতত একটি ক্লিনিকে চিকিৎসাধীন রয়েছেন। সম্পূর্ণ সুস্থ হতে ২৩ ডিসেম্বর পর্যন্ত সময় নেওয়া হয়েছে। নৌকায় পাওয়া রক্ত পরীক্ষা করে দেখা হচ্ছে। রক্তের মালিক ও কী ধরনের দুর্ঘটনা, সেটা এখনো বুঝে উঠতে পারেনি কর্তৃপক্ষ। তবে শুধু অবৈধ অস্ত্র রাখার অভিযোগেই সাড়ে তিন থেকে সাড়ে আট বছরের জেল হতে পারে ম্যাতিয়াসের।
