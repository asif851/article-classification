
তাসকিন আহমেদের বলটা ক্রিস ওকসের ব্যাটে লেগে ছুটে গেল স্লিপের দিকে। কিন্তু সহজ ক্যাচ ফসকে গেল ইমরুল কায়েসের হাত থেকে। স্লিপেই দু পা ছড়িয়ে কিছুক্ষণ নিশ্চুপ দাঁড়িয়ে থাকলেন ইমরুল।কাল জহুর আহমেদ চৌধুরী স্টেডিয়ামে ইংল্যান্ডের বিপক্ষে শেষ ওয়ানডেটা বাংলাদেশ হেরেছে ৪ উইকেটে। ৪৭তম ওভারে ইমরুল ক্যাচটা নিতে পারলে ম্যাচের ফল বদলে যেত কি না, এখন তো আর তা বলার উপায় নেই। তবে ইমরুল গুরুত্বপূর্ণ সময়ে ক্যাচটা নিতে না পারায় দুঃখ প্রকাশ করেছেন সবার কাছে। ‘ক্যাচটা নিতে না পারায় আমি দুঃখিত। ভবিষ্যতে এ ধরনের ক্যাচ নেওয়ার জন্য আরও বেশি অনুশীলন করব। চেষ্টা করব এসব ক্যাচ যেন আর না ছোটে’—চট্টগ্রামে দলের হোটেলে বসে বলছিলেন বাংলাদেশ দলের বাঁহাতি ওপেনার।তবে সহজ ক্যাচটা যে হাতে জমাতে পারলেন না, সেটার ব্যাখ্যাও দিয়েছেন, ‘আমরা মাঠে ভালো কিছু করার জন্য অনেক চেষ্টাই করি। অনেক স্লিপ ক্যাচও অনুশীলন করি। তারপরও দু-একটা ক্যাচ মিস হয়ে যায়। কেউ ইচ্ছা করে এটা করে না। কাল বলটা ছিল ভেজা, হাতে জমেনি। হাত থেকে পিছলে গেছে। পুরোনো বল হওয়াতেও একটু সমস্যা হয়েছে। নতুন বল হলে হাতে জমে যেত।’ইমরুল অবশ্য মনে করেন না, তাঁর ক্যাচ ফসকানোতেই ম্যাচ ফসকে গেছে বাংলাদেশের হাত থেকে, ‘ওদের হাতে তখনো চারটা উইকেট। ওভার প্রতি রানও খুব বেশি ছিল না। ওকসের ক্যাচটা ধরতে পারলেই যে আমরা ম্যাচ জিততাম, সেই নিশ্চয়তা ছিল না। তবে ক্যাচ ফেলাটা আমার ঠিক হয়নি। আন্তর্জাতিক ক্রিকেটে এ রকম ক্যাচ ধরা উচিত।’শেষটা ক্যাচ মিস দিয়ে হলেও ইংল্যান্ড সিরিজের শুরুটা এই বাঁহাতি ওপেনার করেছিলেন সেঞ্চুরি দিয়ে। ওয়ানডে ক্রিকেটে এটি তাঁর দ্বিতীয় সেঞ্চুরি, সেটাও এল প্রায় সড়ে ছয় বছর পর। আরেকটি সেঞ্চুরির জন্য এত দিন অপেক্ষা করতে হলো জানতে চাইতেই হতাশা ঝরে পড়ল ইমরুলের কণ্ঠে, ‘নিয়মিত না খেললে সেঞ্চুরি করা কঠিন। দলে আসা-যাওয়ার মধ্যে থাকলে এগুলো হয় না। বাইরে থেকে এসেই তো আর সেঞ্চুরি করা যায় না।’ 
এবার যে শেষ পর্যন্ত সেঞ্চুরিটা করতে পারলেন, সেটার জন্য তিনি কৃতজ্ঞ কোচ চন্ডিকা হাথুরুসিংহের কাছে, “একজন ক্রিকেটারের জন্য খেলার নিশ্চয়তাটা খুব জরুরি। যেমন এই সিরিজের আগে কোচ আমাকে বলে দিয়েছিলেন, ভালো খেল আর খারাপ খেল, তিনটা ম্যাচই তুমি খেলবে।” এটা আমাকে আত্মবিশ্বাস দিয়েছে। আমি জানতাম আমার সুযোগ আছে। এটা অনেক বড় জিনিস।’
*তারেক মাহমুদকে দেওয়া ইমরুল কায়েসের বিস্তারিত সাক্ষাত্কার পড়ুন আগামীকাল খেলার পাতায়
