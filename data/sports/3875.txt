
দৌড়ে অনেক এগিয়ে ছিলেন লিওনেল মেসি। কিন্তু ক্রিস্টিয়ানো রোনালদো সেটা মেনে নেবেন কেন? ব্যালন ডি’ অর জেতার দৌড়ে এবারই হয়তো ছুঁয়ে ফেলবেন মেসিকে। আজ অবশ্য টপকেই গেলেন চিরপ্রতিদ্বন্দ্বীকে। তৃতীয়বারের মতো উয়েফা বর্ষসেরা হয়েছেন রিয়াল মাদ্রিদ ফরোয়ার্ড। প্রথম খেলোয়াড় হিসেবে টানা দুবার উয়েফার সেরা খেলোয়াড় হলেন কেউ।
৫৯ বছর পর লা লিগা ও চ্যাম্পিয়নস লিগের ‘ডাবল’ জিতেছে রিয়াল। এমন ঐতিহাসিক অর্জন সম্ভব হয়েছে রোনালদোর কারণেই। মৌসুমের শেষভাগে এতটাই দুর্দান্ত খেলেছেন, এল ক্লাসিকোর হারেও শিরোপা দৌড়ে রিয়ালকে কোনো ঝামেলাই পোহাতে হয়নি। চ্যাম্পিয়নস লিগের শেষ তিন ধাপে দশ গোল করে জুনেই মীমাংসা করে দিয়েছেন উয়েফার বর্ষসেরা খেলোয়াড় সংক্রান্ত সব প্রশ্নের। আজ শুধু আনুষ্ঠানিকভাবে জানিয়ে দেওয়া হলো সেটা! ২০১৫ সালে দ্বিতীয়বারের মতো উয়েফা বর্ষসেরা হয়েছিলেন মেসি। এবার অবশ্য মেসি নন, রোনালদোর মূল প্রতিদ্বন্দ্বী ছিলেন জুভেন্টাসের জিয়ানলুইজি বুফন। কিন্তু চ্যাম্পিয়নস লিগ ফাইনালে এই বুফনকেই দুবার পরাস্ত করেছিলেন রোনালদো। আজ সেটারই পুনরাবৃত্তি ঘটল মোনাকোতে। মেসিকে ছাড়িয়ে এবার মেসিকে ছোঁয়ার দৌড়ে নামবেন রোনালদো। পাঁচটি ব্যালন ডি’ অর জিতে এখনো এগিয়ে আছেন মেসি। তবে মৌসুমের শুরুতেই দুটো শিরোপা জিতে পঞ্চম ব্যালনের পথে বেশ এগিয়ে গেছেন রোনালদো।তবে একেবারে খালি হাতে যেতে হয়নি বুফনকে। এ বছর উয়েফার সেরা গোলরক্ষক হয়েছেন জুভেন্টাসের এক নম্বর। সেরা ডিফেন্ডার রিয়াল অধিনায়ক সার্জিও রামোস। সেরা মিডফিল্ডারও রিয়ালের, লুকা মডরিচ। আর সেরা ফরোয়ার্ডের নাম না বললেও বোধ হয় চলত, রোনালদো! এ বছর উয়েফার বর্ষসেরা নারী ফুটবলার হয়েছেন লিকে মার্টেনস।
