
প্রথম ওয়ানডেতে বাংলাদেশ ২৬৫ রানে অলআউট হয়েছে। অর্থাৎ জয়ের জন্য আফগানিস্তানকে করতে হবে ২৬৬ রান। আফগানরা কি পারবে এ লক্ষ্য ছুঁতে? পরিসংখ্যান কিন্তু বাংলাদেশের পক্ষেই কথা বলছে। ২৬৫ বা এর চেয়ে বেশি রান তাড়া করে ওয়ানডেতে মাত্র একবারই জিতেছে আফগানিস্তান।
ওয়ানডেতে ইদানীং যে রানবন্যা বইছে, তাতে ২৬৫ রান এমন কিছু রান নয়। ওয়ানডেতে ২৫০–এর বেশি লক্ষ্যে ব্যাট করতে নেমে এখন পর্যন্ত সাতবার জয় পেয়েছে আফগানিস্তান। তাই বাংলাদেশের বিপক্ষে সিরিজের প্রথম ওয়ানডেতে জয়ের আশা করতেই পারে তারা । কিন্তু এই ইতিহাসই কিন্তু তাঁদের ভয় দেখাচ্ছে। ২৬০ রান তাড়া করে যে জয়ের ঘটনা মাত্র দুবার ঘটাতে পেরেছেন আফগানরা। সবচেয়ে বড় রান তাড়া করে জয়ের ঘটনাটি ২০১৪ সালে। সংযুক্ত আরব আমিরাতের বিপক্ষে দুবাইয়ের ম্যাচটিতে ২৭৩ রান তাড়া করে ২ বল বাকি থাকতেই ২ উইকেটের জয় পেয়েছিল আফগানিস্তান। ২৬৫ রানের বেশি লক্ষ্যে ব্যাট করে এই একবারই জিতেছে আফগানিস্তান।২৬০ রানের বেশি লক্ষ্যে জেতা ম্যাচটিও ২০১৪ সালে। ২২ জুলাইয়ের ওই ম্যাচেও ২ উইকেটের জয় পেয়েছিল আফগানিস্তান, সেবারও বাকি ছিল ২ বল! সেবার জিম্বাবুয়ের ২৬১ রান তাড়া করে ২৬৪ রান করেছিল আফগানিস্তান।বাংলাদেশের বিপক্ষে জিততে হলে নিজেদের ইতিহাসই নতুন করে লিখতে হবে মোহাম্মদ শেহজাদ-আসগর স্টানিকজাইদের।
আরও পড়ুন:এক বছর না-খেলার ধুলো ঝেড়ে ফেলল বাংলাদেশ
