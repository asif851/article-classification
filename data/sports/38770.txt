
শেষের নাটকটা ‘সোপ অপেরা’ হতে পারল না, নাট্যাংশ হয়েই থাকল। প্যারিস সেন্ট জার্মেইয়ের ২২২ মিলিয়ন ইউরো ফিরিয়ে দিয়ে নেইমারের দলবদল নিয়ে কিছুটা উত্তেজনা ফিরিয়ে এনেছিল স্প্যানিশ লিগ কমিটি। কিন্তু নেইমারকে আটকানো যায়নি। সরাসরি বার্সেলোনাকেই পুরো রিলিজ কলজের অঙ্কটা দিয়ে এসেছে পিএসজি। কাল রাত থেকেই নেইমার আর বার্সেলোনার নন। সদ্য সাবেক সতীর্থদের বিদায় জানিয়ে দিয়েছেন ব্রাজিলিয়ান ফরোয়ার্ডও।
কাল রাতেই হয়ে গেছে নেইমারের দলবদল। এক ভিডিও বার্তায় নেইমার নিজে ব্যাখ্যা করেছেন তাঁর বার্সা ছেড়ে যাওয়ার কারণ। নতুন চ্যালেঞ্জের খোঁজেই তিনি ছেড়ে যাচ্ছেন কাতালানদের। তবে যাওয়ার আগে মেসিদের জন্য আবেগময় বার্তা দিতে ভোলেননি। মেসির সঙ্গে খেলতে পেরে নিজেকে ভাগ্যবান মনে করেন নেইমার, ‘আমার দেখা সেরা অ্যাথলেটের সঙ্গে খেলার সৌভাগ্য হয়েছে। আমি নিশ্চিত তাঁর চেয়ে ভালো আর কাউকে আমি দেখব না। লিও মেসি আমার সঙ্গী ছিলেন। মাঠ ও মাঠের বাইরে ছিলেন আমার বন্ধু এবং আমি তাঁর সঙ্গে খেলতে পেরে গর্বিত। লুইস সুয়ারেজ ও তাঁর সঙ্গে ঐতিহাসিক এক জুটি গড়েছিলাম। একজন অ্যাথলেটের পক্ষে যা জেতা সম্ভব, সবই জয় করেছি।’শুধু মেসিই নন, বার্সেলোনায় খেলাটাও যে তাঁর কাছে অনেক বড় কিছু ছিল সেটাও জানিয়েছেন নেইমার। এই ক্লাবে নিজের প্রথম দিককার কথা স্মরণ করেছেন নেইমার, ‘বার্সেলোনায় খেলা চ্যালেঞ্জের চেয়েও বেশি কিছু ছিল। এত বড় বড় খেলোয়াড়ের সঙ্গে খেলছি, যেন ভিডিও গেম! আমার শুরুর দিনগুলোর কথা এখনো মনে আছে। মেসি, ভালদেস, জাভি, ইনিয়েস্তা, পুয়েল, পিকে, বুসকেটসদের সঙ্গে ড্রেসিংরুমে বসা। এমন এক ক্লাবে খেলা যারা “ক্লাবের চেয়েও বেশি কিছু।” আমি অবিস্মরণীয় কিছু মুহূর্ত পার করেছি। এটা একটি শহরের চেয়ে বেশি ছিল, একটা ঘর। বার্সেলোনা ও কাতালুনিয়া সব সময় আমার হৃদয়ে থাকবে কিন্তু আমার নতুন চ্যালেঞ্জ দরকার ছিল।’নতুন চ্যালেঞ্জ হিসেবে যা বেছে নিয়েছেন সেটা বেশ কঠিন। পিএসজির মতো ক্লাবকে ইউরোপের সম্ভ্রান্তদের তালিকায় আনার কঠিন দায়িত্ব এখন নেইমারের কাঁধে, ‘আমি পিএসজির প্রস্তাব গ্রহণ করেছি। এ ক্লাবকে শিরোপা জেতাতে চাই আমি, যা সমর্থকেরা আশা করে। ক্যারিয়ারের জন্য এটা খুব কঠিন পথ কিন্তু আমি এ চ্যালেঞ্জ নিতে প্রস্তুত।’ সূত্র: মার্কা
