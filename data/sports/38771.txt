
আগের দিন ব্যাটিং ভালো হয়েছে। আজ বোলিংয়েও দারুণ শুরু করেছিল বাংলাদেশ। ২৯ রানের মধ্যে শ্রীলঙ্কা বোর্ড প্রেসিডেন্ট একাদশের ৩ উইকেট তুলে নেন তাসকিন-মোস্তাফিজ। তবে দিনের শুরুর সঙ্গে শেষটার কোনো মিল নেই। মোরাতুয়ায় দুদিনের প্রস্তুতি ম্যাচে ড্র হবে জানাই ছিল। কিন্তু শেষ বিকেলে শ্রীলঙ্কান ব্যাটসম্যানরা যেভাবে বাংলাদেশের বোলারদের ভুগিয়েছেন, সেটিই বড় বার্তা হয়ে থাকল মুশফিকদের জন্য। 
৭ উইকেটে ৩৯১ রানে ইনিংস ঘোষণা করে বোলারদের সুযোগ দিয়েছেন বাংলাদেশ অধিনায়ক মুশফিকুর রহিম। চতুর্থ ওভারে ২ উইকেট তুলে নিয়ে দিনটা নিজেদের করে নেওয়ার বার্তা দেন তাসকিন। দ্বিতীয় সেশনের শুরুতে আবারও উইকেট পেয়েছেন বাংলাদেশের এই পেসার। ১১ ওভার বোলিং করে তাসকিনের উইকেট অবশ্য এ ৩টিই। প্রায় দুই বছর পর টেস্ট খেলার অপেক্ষায় থাকা মোস্তাফিজও ভালো বোলিং করেছেন। প্রথম স্পেলে উইকেট না পেলেও পরেরটিতে উইকেট পেয়েছেন বাঁহাতি পেসার। ১২ ওভারে ২৮ রান দিয়ে মোস্তাফিজের নামের পাশে ২ উইকেট, মেডেনও পেয়েছেন ৪টি।  মোস্তাফিজ-তাসকিন সাফল্য পেলেও বাংলাদেশের স্পিনারদের কঠিন দিন গেছে আজ। সাকিব আল হাসান, মেহেদী হাসান মিরাজ, তাইজুল ইসলাম, মাহমুদউল্লাহদের দিনভর ভুগিয়েছেন দিনেশ চান্ডিমাল। অলআউটের শঙ্কায় থাকা শ্রীলঙ্কা বোর্ড প্রেসিডেন্ট একাদশ যে শেষ পর্যন্ত ৭ উইকেটে ৪০৩ রান করে কঠিন জবাব দিয়েছে বাংলাদেশকে, সেটি চান্ডিমালের সৌজন্যেই। শ্রীলঙ্কান এই উইকেটকিপার ব্যাটসম্যান অপরাজিত ছিলেন ১৯০ রান করে। চান্ডিমাল তাঁর ঝলমলে ইনিংসটা সাজিয়েছেন ২১ চার ও ৭ ছয়ে। প্রথম ৭৮ ওভারে ৭ উইকেটে ২৯১ রান করা শ্রীলঙ্কা বোর্ড সভাপতি একাদশ শেষ ১২ ওভারে রান তুলেছে টি-টোয়েন্টির ধাঁচে। অবিচ্ছিন্ন অষ্টম উইকেটে চান্ডিমাল-চামিকা করুনারত্নের জুটি যোগ করেছে ৭২ বলে ১১২ রান। মিরাজ ৬৮ রানে পেয়েছেন ১ উইকেট। সাকিব ৪৯ ও তাইজুল ৭৯ রান দিয়ে ছিলেন উইকেটশূন্য। সাকিবের করা ৮১তম ওভারে শ্রীলঙ্কানরা তুলেছে ২৪ রান! প্রস্তুতি ম্যাচে স্পিনারদের এই ব্যর্থতা নিশ্চয়ই বাংলাদেশকে ভাবাবে।
