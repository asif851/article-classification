
ভারতের কাছে হারটাই অসহ্য পাকিস্তানিদের। আর সেই হার যদি হয় ১২৪ রানের বিশাল ব্যবধানে, তাহলে তাদের মনের অবস্থা কেমন হবে, সেটি সহজেই অনুমান করে ফেলা যাচ্ছে।
ভারতের কাছে এই শোচনীয় হার নিয়ে পাকিস্তানি সামাজিক যোগাযোগের মাধ্যম এখন গরম। ক্রিকেটীয় দৃষ্টিকোণ থেকে সমালোচনা তো হচ্ছেই, সেই সঙ্গে চলছে এন্তার ব্যঙ্গবিদ্রূপ। সম্প্রতি পাকিস্তানের এক নারী সাংবাদিকের একটি টুইট নিয়ে বইছে আলোচনা-সমালোচনা ও বিতর্কের ঝড়। নাজরানা গাফফার নামের সেই সাংবাদিক পাকিস্তান দলের সমালোচনা করেছেন একটু অন্যভাবে। ভারতীয় অধিনায়ক বিরাট কোহলির প্রতি মুগ্ধতা দেখিয়ে নাজরানা গোটা পাকিস্তান দলের বিনিময়েই কোহলিকে পাকিস্তানে নিয়ে আসতে চেয়েছেন। টুইটারে তাঁর মন্তব্যটা ছিল অনেকটা এমন, ‘ভারত আমাদের পুরো দল নিয়ে নিতে পারে। আর এক বছরের জন্য কোহলিকে আমাদের দিতে পারে।’সাংবাদিকতার পাশাপাশি বিভিন্ন সামাজিক ইস্যুতে অধিকার-কর্মী নাজরানা কিন্তু এমন মন্তব্য করে উল্টো নিজেই ব্যঙ্গবিদ্রূপের শিকার হয়েছেন। তাঁর টুইটটির প্রশংসাও করেছেন অনেকে।২০১৪ সালে ঢাকার এশিয়া কাপে শেষবারের মতো ভারতের বিপক্ষে জিতেছিল পাকিস্তান। এরপর গত তিন বছর সীমিত ওভারের ক্রিকেটে চিরপ্রতিদ্বন্দ্বীদের বিপক্ষে জয়হীন পাকিস্তান। গত রোববার ১২৪ রানের হার ভারতের বিপক্ষে পাকিস্তানের সবচেয়ে বাজে হারগুলোর একটি হিসেবে ধরা হচ্ছে। সূত্র: এনডিটিভি।
 
