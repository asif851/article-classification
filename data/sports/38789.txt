
গ্যালারিতে ৪৫ হাজার রোনালদো! রিয়াল মাদ্রিদ সমর্থকদের সৌজন্যে কদিন আগে এমন অভূতপূর্ব দৃশ্যই দেখা গেল সান্তিয়াগো বার্নাব্যুতে। ব্যালন ডি’অর দেওয়ার দাবিতে হাজার হাজার সমর্থক পরে এসেছিলেন ক্রিস্টিয়ানো রোনালদোর মুখোশ। সমর্থকদের এই ভালোবাসার গল্প হয়তো অনেকেই আপ্লুত করেছে। তবে তাদের দলে নেই ফ্রাঙ্ক রিবেরি। তিনি বলছেন, বায়ার্ন মিউনিখের মাঠ অ্যালিয়েঞ্জ অ্যারেনাতেও একই রকম মুখোশ-মিছিলের প্রয়োজন নেই তাঁর সমর্থনে।রিবেরির দাবি, রোনালদো তাঁর ভক্তদের মধ্যে যতটা জনপ্রিয়, তিনি তার চেয়েও বেশি জনপ্রিয় নিজের সমর্থকদের মধ্যে। রোনালদোর সমর্থকেরা রোনালদোকে যতটা ভালোবাসেন, তার চেয়েও বেশি প্রগাঢ় ভালোবাসায় আচ্ছন্ন রিবেরি। কিন্তু তাঁর সমর্থকেরা এমন কিছু না করায় রিবেরি ঈর্ষান্বিত কি?ফরাসি এই তারকার উত্তর, ‘রোনালদোর প্রতি এটি সমর্থকদের দারুণ একটা ভালোবাসার প্রকাশ, সন্দেহ নেই। কিন্তু বায়ার্ন সমর্থকেরা আমার প্রতি যে ভালোবাসা দেখায়, সেটি এর চেয়েও প্রগাঢ়। আমি জানি ওরা আমাকে কতটা ভালোবাসে। আর তাই এ ধরনের (মুখোশ পরে) কিছু করার প্রয়োজন নেই। সেটা তারা এমনিতেই দিনের পর দিন আমার জন্য প্রকাশ করে যাচ্ছে।’এবারের ব্যালন ডি’অরের লড়াইয়ে শেষ পর্যন্ত রোনালদোর সবচেয়ে বড় প্রতিপক্ষ হিসেবে আবির্ভূত হতে পারেন রিবেরিই। ব্যক্তিগত গোলসংখ্যায় হয়তো তিনি রোনালদোর ধারেকাছে নেই। তবে দলীয় অর্জনে তাঁর কাছেই ম্লান রোনালদো। এ বছর একটিও শিরোপা জেতেননি রোনালদো। সেখানে রিবেরি বায়ার্নের হয়ে জিতেছেন ঐতিহাসিক ট্রেবল। সেই শিরোপাত্রয়ীতে ছিল লিগ, চ্যাম্পিয়নস লিগ এবং জার্মান কাপ।
শুধু ক্রিকেটের সর্বশেষ স্কোর জানতে C লিখে এসএমএস করুন 2221 নম্বরে। যেকোনো খেলার আপডেট পেতে S লিখে এসএমএস করুন 2221 নম্বরে।
