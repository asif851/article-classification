


• বিলাসবহুল রিসোর্টে পুনর্বাসন চলবে নেইমারের।• রিও ডি জেনিরো থেকে এটি ১০০ কিলোমিটার দূরে অবস্থিত।• রিসোর্টটিতে আছে হেলিপ্যাড, এমনকি জাহাজ ভেড়ানোর জেটিও।• মে মাস নাগাদ ফিরতে পারেন ব্রাজিলীয় তারকা।

বেলো হরিজেন্তের হাসপাতালে শনিবারই পায়ের অস্ত্রোপচার সেরেছেন নেইমার। ২৪ ঘণ্টা হাসপাতালে থাকতে হয়েছে। এর পরপরই ছেড়ে দেওয়া হয় তাঁকে। পরিপূর্ণ সুস্থ হয়ে উঠতে যে সময়টুকুই লাগুক, ব্রাজিলীয় তারকা থাকবেন বিলাসবহুল সুযোগ-সুবিধার মধ্যেই। এ জন্য বেছে নেওয়া হয়েছে রিও ডি জেনিরো থেকে ১০০ কিলোমিটার দূরে মানগারাবিতা নামের একটি রিসোর্ট। নেইমারকে দ্রুত মাঠে ফেরানোর দায়িত্বে আছেন পিএসজির ফিজিও রাফায়েল মার্টিনি। তিনি ব্রাজিল ফুটবল দলেরও ফিজিও। নেইমারকে তিনি চেনেন অনেক ছোট থেকেই। সান্তোসে পেশাদার ফুটবল শুরুর সময় থেকেই নেইমারের সঙ্গে কাজ করে আসছেন।
সর্বোচ্চ সুযোগ-সুবিধাই থাকছে সেই মানগারাবিতা রিসোর্টে। আরাম-আয়েশে থাকার পাশাপাশি নেইমার সেখানে পাবেন পুরোপুরি সুস্থ হয়ে ওঠার সব সরঞ্জামই। রিসোর্টে জিম তো আছেই, থাকছে প্রতিদিন ৩০ কেজি বরফ তৈরির একটি স্বয়ংক্রিয় যন্ত্র। এই যন্ত্র অবশ্য ইদানীং পেশাদার প্রায় সব ক্লাবেই থাকে। সেখানে হেলিপ্যাড থেকে শুরু করে টেনিস কোর্ট, ফুটবল অনুশীলনের মাঠ, এমনকি একটি জাহাজ ভেড়ানোর জেটিও আছে।
নেইমার কবে ফিরবেন—এ ব্যাপারে অবশ্য পরিষ্কার করে কিছু জানানো হয়নি। অস্ত্রোপচারের পর চিকিৎসক রদ্রিগো লাসমার জানিয়েছিলেন, পুরোপুরি সুস্থ হতে কমপক্ষে তিন মাস সময় লাগতে পারে নেইমারের। একজন খেলোয়াড়ের সুস্থ হয়ে ওঠা নির্ভর করে তাঁর শারীরিক সক্ষমতার ওপর। ছয় সপ্তাহের মধ্যে নেইমারের ব্যাপারে একটা সিদ্ধান্তে পৌঁছানো যাবে।
আগামী জুনে রাশিয়ায় বিশ্বকাপ। নেইমারের চোট ব্রাজিল সমর্থকদেরও ভাবিয়ে তুলেছে। তবে আগামী মে মাসের মধ্যে পিএসজির হয়ে তিনি ফিরতে পারেন বলে আশা করছেন পুনর্বাসনপ্রক্রিয়ার সঙ্গে জড়িত সবাই। সে ক্ষেত্রে বিশ্বকাপে নেইমারকে দেখা যাবে—এটা মোটামুটি জোর দিয়েই বলা চলে।
