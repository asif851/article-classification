
ভারতের সঙ্গে বাংলাদেশ ক্রিকেটের সম্পর্কটা ঐতিহাসিক। বাংলাদেশের টেস্ট স্ট্যাটাসের পেছনে ভারতের অবদান স্বীকার না করে উপায় নেই। অভিষেক টেস্টেও বাংলাদেশ ভারতের সঙ্গে খেলেছে। তবে এখনো ভারতের মাটিতে পূর্ণাঙ্গ সিরিজ খেলার আমন্ত্রণ পায়নি বাংলাদেশ। মাশরাফি বিন মুর্তজা অবশ্য আশাবাদী, বাংলাদেশকে খেলার জন্য ডাকবে ভারত।
বাংলাদেশ এ পর্যন্ত ওয়ানডে খেলেছে ৩০৩ টি। এর মধ্যে ভারতের বিপক্ষে খেলেছে ২৯ ওয়ানডে। এই ২৯ টির মধ্যে মাত্র তিনটি খেলেছে ভারতের মাটিতে। প্রথমটি ১৯৯০ সালের ডিসেম্বরে, এশিয়া কাপে। দ্বিতীয় ও তৃতীয়টি ছিল ১৯৯৮ সালের মে মাসে, কোকাকোলা ত্রিদেশীয় সিরিজে। তিনটি ম্যাচই হেরেছিল বাংলাদেশ। কিন্তু স্ট্যাটাস পাওয়ার ভারতের মাটিতেই স্বাগতিকদের বিপক্ষে এখনো খেলা হয়নি বাংলাদেশের। স্বাভাবিকভাবেই এ প্রজন্মের ক্রিকেটারদের সুযোগও হয়নি ভারতের মাটিতে ভারতের বিপক্ষে খেলার।সম্প্রতি ভারতের বার্তা সংস্থাকে বাংলাদেশ ওয়ানডে ও টি-টোয়েন্টি অধিনায়ক মাশরাফি বলেন, ‘অবশ্যই আমরা ভারতে খেলতে চাই। এ ব্যাপারে মুখিয়ে আছি। হয়তো কোনো এক সময় সেখানে আমরা খেলব।’আসন্ন ভারত সিরিজ নিয়েও কথা বলেন মাশরাফি। বরাবরের মতো এবারও ভারতের ব্যাটিং লাইন-আপকে সমীহ করছেন বাংলাদেশ অধিনায়ক। তাঁর কথা, ‘তাদের শক্তিশালী ব্যাটিং অর্ডার রয়েছে। কাউকে আপনি বাদ দিতে পারবেন না। বিরাট কোহলি, রোহিত, শিখর ধাওয়ান ও অজিঙ্কা রাহানে দারুণ ফর্মে। গত ৬-৮ বছরে দারুণ করেছেন মহেন্দ্র সিং ধোনি। কাজেই তাদের যেকোনো একজনের ওপর মনোযোগ দেওয়া কঠিন। গতির ক্ষেত্রে বোলাররা বিশ্বকাপ থেকে ভালো ফর্মে।’গতবারের মতো এবারও ভরা বর্ষায় বাংলাদেশে আসছে ভারত। বৃষ্টির বাগড়া হয়তো থাকবে। তবু মাশরাফি চান লড়াইটা হোক পুরোপুরি। বললেন, ‘আশা করছি, বৃষ্টির বাগড়া ছাড়া দুই দলই ৫০ ওভার করে খেলবে। তবে বর্ষার মৌসুম এমনটা আসলে কঠিনই।’
