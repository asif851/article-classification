


• ক্রিকেট অস্ট্রেলিয়া হতাশ ও হতবাক।• পুরো ব্যাপারটি তদন্ত করে দেখবে তারা।• অচিরেই একটি প্রতিনিধিদল কেপটাউন যাবে।• অস্ট্রেলীয় ক্রিকেটের বাজে দিন বললেন সাদারল্যান্ড।

ক্যামেরন ব্যানক্রফট স্বীকারোক্তি দিয়েছেন। অধিনায়ক স্টিভ স্মিথ দুঃখ প্রকাশ করে বলেছেন, তাঁর অধিনায়কত্বে এমন ঘটনা আর ঘটবে না। জানিয়েছেন, কেপটাউন টেস্টে কিছুটা বাড়তি সুবিধা নিতেই বল-বিকৃতি ঘটাতে চেয়েছেন তাঁরা। পুরো ব্যাপারটাই যে পূর্বপরিকল্পিত ছিল, সেটা স্বীকার করেছেন। তবে ক্রিকেট অস্ট্রেলিয়া ভাবছে অন্য লাইনে। খেলোয়াড়দের স্বীকারোক্তির পরেও তারা ব্যাপারটি নিয়ে নতুন করে তদন্ত করারই সিদ্ধান্ত নিয়েছে। তবে বল–বিকৃতির এই ব্যাপারে নিজেদের হতাশা গোপন করেনি তারা। ক্রিকেট অস্ট্রেলিয়ার প্রধান নির্বাহী জেমস সাদারল্যান্ড রোববার সকালে এক বিবৃতিতে জানিয়েছেন, এটা অস্ট্রেলীয় ক্রিকেটের জন্য দুঃখজনক একটা দিন। ক্রিকেট অস্ট্রেলিয়া এই ঘটনায় হতাশ ও হতবাক।ঘটনাটি অস্ট্রেলীয় ক্রিকেটের মর্যাদা ক্ষুণ্ন করেছে বলেই মনে করেন সাদারল্যান্ড, ‘অস্ট্রেলীয়রা তাদের ক্রিকেট দলকে নিয়ে সব সময়ই গর্বিত। কিন্তু আমি নিশ্চিত, আজ ভোরে ঘুম থেকে ওঠার পর তাদের সেই গর্ব কিছুটা হলেও ম্লান হয়ে যাবে।’এই ঘটনায় ক্রিকেটীয় চেতনাও ক্ষতিগ্রস্ত বলে মনে করেন সাদারল্যান্ড, ‘ক্রিকেট খেলাটির একটা বিশেষত্ব আছে। সেটি হচ্ছে, খেলাটি কেবল নির্দেশিত নিয়মকানুন মেনেই অনুষ্ঠিত হয় না, এর কিছু আলাদা চেতনাবোধ আছে। গতকাল বিকেলে কেপটাউন টেস্টে যা হয়েছে, সেটি আইনের মধ্যে তো পড়েই না, ক্রিকেটীয় চেতনার সঙ্গেও সেটি যায় না।’সাদারল্যান্ড জানিয়েছেন, খুব শিগগির ক্রিকেট অস্ট্রেলিয়ার একটি প্রতিনিধিদল কেপটাউনের উদ্দেশে রওনা দেবে। তারা সেখানে গিয়ে পুরো ব্যাপারটিই তদন্ত করে দেখবে। তাদের প্রতিবেদনের ভিত্তিতে ক্রিকেট অস্ট্রেলিয়া পরবর্তী পদক্ষেপ গ্রহণ করবে।
