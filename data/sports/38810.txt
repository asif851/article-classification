
উনাই এমেরির কৌশল? নেইমারের কাছে নাকি বিরক্তিকর! এডিনসন কাভানির মাতব্বরি? একদম অসহ্য। তাঁর সুখে থাকা নিয়ে চোখ টাটাচ্ছে ক্লাব সতীর্থদেরই! সঙ্গে এই খবরও এল, নেইমারের উপলব্ধি, বার্সেলোনাতেই সুখে ছিলেন। অন্তত পারিপার্শ্বিকতা ছিল উপভোগ্য। পিএসজিতে সবই পেয়েছেন, তবে সুখটা নাকি এখনো ওম ছড়ায়নি। এই খবরের মধ্যে পিএসজি কোচ এমেরি জানালেন, নেইমার অন্তত তাঁর কৌশল নিয়ে অসুখী নন।
নেইমার নতুন কিছু করতেই পিএসজিতে এসেছেন মন্তব্য করে এমেরি বলেছেন, ‌‘নেইমার এখানে একসঙ্গে কাজ করার আকাঙ্ক্ষা নিয়ে এসেছে। এর জন্য যে গুণগুলোর দরকার, তার সবই আছে ওর। ফুটবলে নিজেকে আর দলকে আরও উচ্চতায় নিয়ে যাওয়ার আকাঙ্ক্ষা আর লক্ষ্য দুটিই আছে ওর।’
খবর এসেছে, কোচ নিয়ে নেইমারের মূল আপত্তি, এমেরির খুঁতখুঁতে স্বভাব আর লম্বা দৈর্ঘ্যের ভিডিও সেশন। ভিডিও সেশন নেইমারর জন্য নতুন কিছু নয়। ব্রাজিল কোচ তিতেও এমন ভিডিও বানান। ম্যাচের আগে প্রতি খেলোয়াড়ের জন্য আলাদা আলাদা ভিডিও প্যাকেজ বানিয়ে দেওয়া থাকে। তবে তিতের ভিডিওগুলোর চেয়ে এমেরির ভিডিওগুলোর দৈর্ঘ্য অনেক বেশি। একেকটি ভিডিও নাকি প্রায় ৩০ মিনিটের মতো। এ নিয়েই নাখোশ নেইমার, সেটি পিএসজি সতীর্থ ও বোর্ডকে জানিয়েছেনও। কিন্তু এমেরির দাবি, ‘যতগুলো ভিডিও সেশন আমরা করি, প্রতিটাই সে দারুণ মনোযোগ দিয়ে দেখে। এদিক দিয়ে ও সবার আগেই আছে। সব খেলোয়াড়ই জানে ভিডিও সেশন এখন কত গুরুত্বপূর্ণ। আমি যদি ওদের ভিডিওগুলো না দিই, ওরাই বরং চেয়ে নেবে। কারণ, ওরা জানে এটা কতটা গুরুত্বপূর্ণ। এখন এগুলো ফুটবলের অংশ।’
পড়ুন: বার্সা ছেড়ে ভুল করেছেন, মনে করেন নেইমার!
 
 
