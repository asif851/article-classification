
নতুন করে আবারও সংকট দেখা দিয়েছে ওয়েস্ট ইন্ডিজ ক্রিকেটে। টি-টোয়েন্টি বিশ্বকাপের আগে ওয়েস্ট ইন্ডিজ ক্রিকেট বোর্ড থেকে যে আর্থিক প্রস্তাব দেওয়া হয়েছে, সেটা খেলোয়াড়দের মনঃপূত হয়নি। সংকটের সমাধান দ্রুত না হলে আগামী মাসে ভারতে অনুষ্ঠেয় টি-টোয়েন্টি বিশ্বকাপ বর্জনের মতো সিদ্ধান্তও খেলোয়াড়েরা নিয়ে নিতে পারে বলে আশঙ্কা করা হচ্ছে।টি-টোয়েন্টি বিশ্বকাপে অংশগ্রহণের জন্য আন্তর্জাতিক ক্রিকেট সংস্থার (আইসিসি) কাছ থেকে নির্দিষ্ট অঙ্কের অর্থ পায় প্রতিটি দলই। এত দিন আইসিসির বিভিন্ন প্রতিযোগিতায় অংশ নেওয়ার জন্য সেই অর্থ থেকে ২৫ শতাংশ ওয়েস্ট ইন্ডিজের খেলোয়াড়েরা পেতেন। এবারের টি-টোয়েন্টি বিশ্বকাপের আগে ওয়েস্ট ইন্ডিজ ক্রিকেট বোর্ড খেলোয়াড়দের যে আর্থিক প্রস্তাব দিয়েছে, তাতে খেলোয়াড়েরা কম পাবেন বলে দাবি করা হয়েছে। নতুন চুক্তিতে ২০ শতাংশেরও কম পাবেন অনেকে। কেউ কেউ হয়তো পাঁচ শতাংশও পাবেন।ওয়েস্ট ইন্ডিজ টি-টোয়েন্টি দলের অধিনায়ক ড্যারেন স্যামি ক্রিকেট বোর্ডের কাছে লেখা এক চিঠিতে এই সমস্যার কথা উল্লেখ করে সমস্যাটির দ্রুত সমাধান চেয়েছেন। পুরো দলের তরফ থেকে লেখা সেই চিঠিতে ওয়েস্ট ইন্ডিজ ক্রিকেট বোর্ডকে স্পষ্ট ভাষায় জানিয়ে দেওয়া হয়েছে, টি-টোয়েন্টি বিশ্বকাপকে সামনে রেখে যে আর্থিক প্রস্তাব তাঁরা পেয়েছেন, সেটা কোনো মতেই মেনে নেওয়া সম্ভব নয়।স্যামি টি-টোয়েন্টি বিশ্বকাপ বর্জনের ব্যাপারে এখনই কিছু না বললেও পুরো ব্যাপারটির দ্রুত সমাধান না হলে সেই শঙ্কাটাও রয়ে যাচ্ছে। আইসিসির বিভিন্ন প্রতিযোগিতায় অংশগ্রহণ করে খেলোয়াড়েরা যে পরিমাণ অর্থ পেয়েছে, সেটার নিশ্চয়তা না দিলে এবারের টি-টোয়েন্টি বিশ্বকাপে ওয়েস্ট ইন্ডিজ ক্রিকেট দলকে দেখা নাও যেতে পারে। ২০১২ সালের টি-টোয়েন্টি বিশ্বকাপের চ্যাম্পিয়নদের এই দলেও অনেক তারকা টি-টোয়েন্টি খেলোয়াড় আছেন। যাঁদের হারালে রং হারাবে বিশ্বকাপও। আর বেতন ভাতার দাবি-দাওয়া নিয়ে ক্যারিবীয় ক্রিকেটারদের ধর্মঘটও নতুন কিছু নয়। ২০১২ সালে বাংলাদেশের ওয়েস্ট ইন্ডিজ সফরের সময় এমন ধর্মঘট হয়েছিল। সর্বশেষ ভারতের বিপক্ষেও সিরিজ খেলতে ব্যর্থ হয় ওয়েস্ট ইন্ডিজ।
এদিকে, এই সমস্যার দ্রুত সমাধান হওয়ার যে সম্ভাবনা কম সেটা বোঝা যাচ্ছে ওয়েস্ট ইন্ডিজ ক্রিকেট বোর্ডের প্রধান নির্বাহী মিচেল মুরহেড বলেছেন, আর্থিক প্রস্তাবটি প্রত্যাখ্যান করে ওয়েস্ট ইন্ডিজ দলের অধিনায়ক স্যামি যে অভিযোগগুলো এনেছেন, সেটা সত্য নয়। তিনি আশা করেন আগামী ১৪ ফেব্রুয়ারির মধ্যে টি-টোয়েন্টি বিশ্বকাপের জন্য ঘোষিত ওয়েস্ট ইন্ডিজ স্কোয়াডের খেলোয়াড়েরা তাদের চুক্তির কাগজপত্র সই করে বোর্ড বরাবর জমা দেবে।আরেকটি বড় সমস্যা হলো, ঘোষিত ১৫ জনের দলের ১৪ খেলোয়াড়ই ওয়েস্ট ইন্ডিজের ক্রিকেটারদের সংগঠনের (ডব্লুআইপিএ) সদস্য নয়। ফলে এই ক্রিকেটারদের হয়ে ডব্লুআইপিএ বোর্ডের সঙ্গে দর-কষাকষিও করতে পারবে না। অধিনায়ক স্যামি নিজে এগিয়ে এলেও তাঁকে ঠিক পাত্তাও দিচ্ছে না বোর্ড।এমনিতেই পাকিস্তান ক্রিকেট বোর্ড থেকে যা বলা হয়েছে, তাতে দেশটির অংশ গ্রহণ এখনো নিশ্চিত নয়। এরপর ওয়েস্ট ইন্ডিজ থেকে এল এমন খবর।
