
দুজনই তাঁর সতীর্থ। বন্ধু। কে বেশি কাছের, তা অবশ্য মাপা কঠিন। কিন্তু এর একজনকে ঘটা জন্মদিনের শুভেচ্ছা জানিয়ে অন্যজনের কথা বেমালুম ভুলে গিয়েছিলেন মার্সেলো। রিয়াল সমর্থকদের মনে হয়েছিল সেটাই। মার্সেলোর কাছে তারা তাই মন্তব্য করেন—নেইমারকে ঠিকই শুভেচ্ছা জানালেন, রোনালদোকে তো জানালেন না! 
সামাজিক মাধ্যমে একের পর এক এমন মন্তব্যে মেজাজ আর ধরে রাখতে পারেননি রিয়াল মাদ্রিদের ব্রাজিলিয়ান ফুলব্যাক। একপর্যায়ে ছাপার অযোগ্য কুৎ​সিত গালিও দিয়ে বসেছেন। মার্সেলো অবশ্য এর কিছুক্ষণ পর রোনালদোকেও শুভেচ্ছা জানিয়ে পোস্ট দিয়েছেন ইনস্টাগ্রামে।গতকাল ছিল রোনালদোর জন্মদিন। নেইমারেরও! এ সময়ের দুই মহাতারকার জন্মদিন একই তারিখে পড়েছে। ব্যাপারটি দারুণ। ফুটবল বিশ্ব গতকাল ব্যস্ত ছিল দুজনকে শুভেচ্ছা জানাতে। তবে সবাই দুজনকেই শুভেচ্ছা জানিয়েছে এমন নয়। লিওনেল মেসি যেমন রোনালদোকে শুভেচ্ছাই জানাননি। কিন্তু ‘প্রিয় বন্ধু’ লিখে-টিখে আবেগময় শুভেচ্ছা জানিয়েছেন নেইমারকে।মার্সেলোও জাতীয় দলের সতীর্থের সঙ্গে নিজের এক ছবি পোস্ট করে ইনস্টাগ্রামে লিখেছেন, ‘শুভেচ্ছা ও শুভকামনা। তোমার সুস্বাস্থ্য কামনা করছি। অনেক বেশি ভালোবাসা। আরও সফল হও। অনেক ভালোবাসি তোমাকে ভাই আমার।’আর তা করেই পড়েছেন ঝামেলায়। নেইমার যদি তাঁর ক্লাব সতীর্থকেই বেশি গুরুত্বপূর্ণ দিতে পারেন, মার্সেলো তাহলে ভুললেন কী করে! একের পর এক এমন মন্তব্যের আক্রমণে মেজাজ হারিয়ে মার্সেলো কুৎ​সিত গালি দিয়ে শেষে লিখেছেন, ‘মুখ বন্ধ কর গর্দভের দল!’এর কিছুক্ষণ পরে অবশ্য তিনি রোনালদোর সঙ্গে নিজেও এক ছবি দিয়ে তাঁকেও শুভেচ্ছা জানান। ভার্চ্যুয়াল জগতে মানুষের ধৈর্যও বোধ হয় একটু কম। কিছুক্ষণ অপেক্ষা করলেই হতো!
