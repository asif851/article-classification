
আন্দ্রে বার্তো ছিলেন পরিষ্কার ‘আন্ডারডগ’। এটা তাই অনুমিতই ছিল যে, মেওয়েদার জিতবেন। জিতলেনও। পরশু (বাংলাদেশ সময় গতকাল সকাল) লাস ভেগাসের এমজিএম গ্র্যান্ডে নিজের শেষ লড়াইয়ে বিচারকদের সর্বসম্মত সিদ্ধান্তে জয়ী হয়েছেন মেওয়েদার। যাতে ডব্লুবিসি ও ডব্লুবিএ ওয়েল্টারওয়েট শিরোপা ধরে রাখার সঙ্গে ছুঁয়ে ফেললেন রকি মার্সিয়ানোর ৪৯-০ রেকর্ডও।১৯ বছরের ক্যারিয়ারে পাঁচটি ওজন শ্রেণির বিশ্ব শিরোপার সঙ্গে জিতেছেন ৮০ কোটি ডলারেরও বেশি প্রাইজমানি। এই লড়াই জিতেই পেয়েছেন ৩ কোটি ২০ লাখ ডলার। ম্যাচ-পরবর্তী সংবাদ সম্মেলনে মেওয়েদারের কণ্ঠে তাই গর্ব, ‘আমি সব সময়ই জানতাম, কী করতে চাই। আমি হতে চেয়েছি স্পষ্টভাষী, অসাধারণ। খেলাটায় ১৯ বছর কাটিয়েছি, যার ১৮ বছরই চ্যাম্পিয়ন ছিলাম। দুর্দান্ত একটা ক্যারিয়ার ছিল আমার।’ ‘নাক-উঁচু স্বভাব ও বিত্তের বল্গাহীন দাপট দেখানোর’ কারণে বলে তাঁর সমালোচকের অভাব ছিল না কখনোই। বিতর্কিত হয়েছেন গত ২ মে ম্যানি প্যাকিয়াওয়ের বিপক্ষে ‘ফাইট অব দ্য সেঞ্চুরি’খ্যাত ম্যাচের আগের দিন শক্তিবর্ধক ইনজেকশন নিয়ে। তবে রিংয়ে অসাধারণ রক্ষণ আর ক্ষিপ্রগতি অজেয়ই রেখেছে তাঁকে। কাল জেতার পর যে টি শার্টটি পরলেন, তাতে লেখা ‘দ্য বেস্ট এভার’।২০০৯-এর শেষের দিকে ২১ মাসের অবসর ভেঙে মেওয়েদার ফিরেছিলেন ম্যানুয়েল মার্কেজের বিপক্ষে খেলতে। তবে এবারের সিদ্ধান্ত চূড়ান্ত বলেই দাবি মেওয়েদারের। জীবনের পরবর্তী করণীয়ও ঠিক করে রেখেছেন, ‘আমি নতুন ফ্লয়েড মেওয়েদার খুঁজে বের করব। এমন কাউকে খুঁজে পেতে চাই, যে আমার সব রেকর্ড ভেঙে দেবে। রেকর্ড গড়াই হয় ভাঙার জন্য।’ রয়টার্স।
