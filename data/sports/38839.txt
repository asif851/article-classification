
বর্ণবাদের কত রূপই না আছে! পরশু তুর্কি লিগে গ্যালাতাসারাই-ফেনেরবাচে ম্যাচে এক ফেনেরবাচে সমর্থক যেমন কলা ঝুলিয়ে দেখাল দুই আইভরিয়ান দিদিয়ের দ্রগবা ও ইমানুয়েল ইবুকে। ইঙ্গিত, বানরের সামনে কলা ঝোলানো! ক্যামেরুনের স্ট্রাইকার পিয়েরো ওয়েবোর দুই গোলে ম্যাচে ২-১ গোলে জিতেছে আগেই চ্যাম্পিয়ন হওয়া গ্যালাতাসারাই। কাল সেই সমর্থককে একহাত নিলেন দ্রগবা।চার্লস ডারউইনের বিবর্তনবাদ তত্ত্বের একটি ছবি এঁকে ইনস্ট্রাগামে পোস্ট করেছেন দ্রগবা। আর ক্লাবের ফেসবুক পাতায় লিখেছেন, ‘তুমি আমাকে বানর বলেছ, কিন্তু ২০০৮ সালে চেলসি যখন ফেনেরবাচেকে হারিয়েছিল, তখন তুমি কেঁদেছিল। তুমি আমাকে বানর বলেছ, কিন্তু আমি চ্যাম্পিয়নস লিগ জেতার পর তুমি টিভি পর্দার সামনে লাফঝাঁপ করেছ। তুমি আমাকে বানর বলেছ, কিন্তু গ্যালাতাসারাইয়ের হয়ে আমি চ্যাম্পিয়ন হওয়ার পর তুমি পাগল হয়ে গেছ। সবচেয়ে দুঃখজনক হলো, তুমি আমাকে বানর বলেছ, কিন্তু আমার “বানর” ভাই যখন কাল দুই গোল করল, তুমি লাফিয়েছ...আর নিজেকে সত্যিকারের সমর্থক দাবি করছ? গ্যালাতাসারাইয়ের সমর্থকদের মন্তব্যগুলো দেখো, তাদের কাছ থেকে শেখো।’ রয়টার্স।
