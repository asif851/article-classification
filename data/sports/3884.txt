

শ্রীলঙ্কা শেষ ৬ উইকেট হারাল ৪০ রানে। এর মধ্যে শূন্য রানে শেষ ৩ উইকেট। শেষ ওভারটি করতে এসেই ইতিহাসে ঢুকে গেলন তাসকিন আহমেদ। ইনিংসের শেষ তিন বলে আসেলা গুনারত্নে, সুরঙ্গা লাকমল ও নুয়ান প্রদীপের উইকেট তিনটি তুলে নিয়ে পঞ্চম বাংলাদেশি হিসেবে ওয়ানডে-হ্যাটট্রিক পেয়ে গেলেন। সংগ্রহটা সাড়ে তিন শ পেরিয়ে যাওয়ার শঙ্কা ছিল, লঙ্কানরা আটকে গেল ৩১১ রানেই।
শ্রীলঙ্কার ইনিংসটি দাঁড়িয়ে আছে কুশল মেন্ডিসের দুর্দান্ত এক সেঞ্চুরির ওপর। ১০৭ বলে ১০২ রান করে পেয়েছেন ক্যারিয়ারের প্রথম ওয়ানডে শতক। ফিফটি পেয়েছেন উপুল থারাঙ্গা। ৭৬ বলে ৬৫ রান করেছেন। দ্বিতীয় উইকেটে এই দুজনের ১১১ রানের জুটি বড় সংগ্রহের দিকে এগিয়ে নেয় শ্রীলঙ্কাকে। তৃতীয় উইকেটে চান্ডিমালকে সঙ্গে নিয়ে মেন্ডিস যোগ করেন আরও ৮৩ রান। এই দুই জুটির বাইরে পঞ্চম উইকেটে মিলিন্দা সিরিবর্ধনে আর আসেলা গুনারত্নে ৫৫ রান তুলে লঙ্কানদের এগিয়ে নেন তিন শ রানের দিকে।মেন্ডিস ১০৭ বলে ১০২ রান করে তাসকিনের বলে তাঁর হাতেই ক্যাচ দিয়ে আউট হন। ড্রাইভ করা বলটি তাসকিনের গায়ে লেগে শূন্যে উঠে গেলে নিজেকে সামলে সেটিই লুফে নেন বাংলাদেশের এই ফাস্ট বোলার। থারাঙ্গার আউটটিও বড় অদ্ভুত। মোস্তাফিজের খুব বাজে একটা নো বলে মাহমুদউল্লাহর সরাসরি থ্রোতে ফেরেন। ৪ উইকেটে ২৩৫ তোলার শ্রীলঙ্কা তখন ভয়ই দেখাচ্ছে শেষ ১০ ওভারে ঝড় তোলার। ঝড় উঠল, তা বাংলাদেশের বোলাররাই তুললেন। শেষ ৫ ওভারে শ্রীলঙ্কা হারাল ৬ উইকেট। যাতে আছে মুশফিকের দুটি দুর্দান্ত রান আউটের অবদানও।শুরুটা হলো মেহেদী মিরাজের করা ৪৬তম ওভারের চতুর্থ বলে। ফিরলেন সিরিবর্ধনে। মাশরাফিরর করা পরের ওভারে মুশফিকের দুর্দান্ত রান আউটের বলি হলেন থিসারা পেরেরা। ৪৯তম ওভারে আবারও উইকেটের বেশ পেছন থেকে মুশফিকের সরাসরি থ্রো। এবার শিকার আরেক পেরেরা—দিলরুয়ান। শেষ ওভারটা করতে এলেন তাসকিন। প্রথম দুই বলে ৫ রান উঠেও গেল।তৃতীয় বলেই গুনারত্নেকে সৌম্য সরকারের ক্যাচে পরিণত করেন তাসকিন। পরের বলে মোস্তাফিজুর রহমানের দারুণ এক ক্যাচে ফেরেন সুরঙ্গা লাকমাল। হ্যাটট্রিক করতে পারবেন তাসকিন? সবার মনেই প্রশ্নটা ছিল। পঞ্চম বলে নুয়ান প্রদীপকে বোল্ড করে করে ফেললেন হ্যাটট্রিক! সব মিলে ৪৭ রানে ৪ উইকেট।শেষের এই উজ্জীবিত লড়াই বাংলাদেশকে দিতে পারে প্রেরণা। অবশ্য বাংলাদেশের ম্যাচে বাগড়া দিয়েছে বৃষ্টি। কাকতালীয় ব্যাপার হলো, ২০১৩ সালের ২৮ মার্চ এমনই এক ম্যাচে শ্রীলঙ্কার স্কোর ছাড়িয়ে গিয়েছিল ৩০০। বৃষ্টির বাগড়ায় ২৭ ওভারে বাংলাদেশের লক্ষ্য দাঁড়ায় ১৮২। সে ম্যাচ জিতে নিয়েছিল বাংলাদেশ। আজও আবার এমনই এক ২৮ মার্চ...।
আরও পড়ুন: টস হারাটা খারাপ নয়!
