
নেইমারকে কেড়ে নিতে হুমড়ি খেয়ে পড়ছে ক্লাবগুলো। আগে তো শুধু ম্যানচেস্টারের দুই প্রতিবেশীর নাম শোনা যাচ্ছিল, এবার যোগ হয়েছে রিয়াল মাদ্রিদের নামও। ভবিষ্যতের বিশ্ব সেরাকে হাতছাড়া করতে চাইবে না কেউ, বার্সেলোনাও চাচ্ছে না। সে জন্য বেতন বাড়িয়ে দেওয়া হচ্ছে নেইমারের। চুক্তিটা হব হব করেও হচ্ছে না দেখেই বোঝা যাচ্ছে, দুই পক্ষের দর-কষাকষি চলছে। এর মধ্যে বার্সা ম্যানেজমেন্ট একটু ব্যাকফুটে চলে গেছে নেইমারকে রিয়ালে উড়িয়ে আনার গুঞ্জনে। লুইস ফিগোর ভুলটা এবার করতে চায় না বার্সা।নেইমারের বেতন বাড়ছে নিশ্চিত। এমনিতেই এখনো তিনি কম বেতন পান না। কিন্তু সেটাই নাকি তিন গুণ বাড়িয়ে দেওয়া হচ্ছে। আর তা করা হলে মেসির বেতনের অঙ্কটাকেও ছাড়িয়ে যেতে পারেন নেইমার। এই মুহূর্তে বিশ্বের সবচেয়ে পারিশ্রমিক পাওয়া ফুটবলার মেসিই।নেইমার বার্সেলোনায় যোগ দেওয়ার পর দুই বছর পার হয়ে গেছে। চুক্তির মেয়াদ আরও তিন বছর আছে। তবে বড় তারকাদের ক্ষেত্রে যেটা হয়, মেয়াদ টাটকা থাকতেই আবারও ৫ বছরের জন্য চুক্তি করে ফেলা হয় ভবিষ্যতের কথা ভেবে। নেইমারের বেলাতেও তা-ই চাইছে বার্সা।কিন্তু বিষয়টা ঝুলে আছে বেশ কিছুদিন ধরে। নেইমার এখনো সই করেননি নতুন চুক্তিতে। নেইমারের বাবার কণ্ঠেও অনিশ্চয়তার সুর। একদিকে অন্যান্য ক্লাবগুলো হামলে পড়ছে, উল্টোদিকে নেইমারও ‘অনিশ্চিত ভবিষ্যতে’র কথা বলে সৃষ্টি করছেন। বার্সেলোনা তাই একটু বিপাকেই আছে। নেইমারকে আটকাতে তাই বেতনের প্রলোভনই দিচ্ছে কাতালান ক্লাবটি। বর্তমানে বছরে ১ কোটি ৫ লাখ ইউরো বেতন পান , নতুন চুক্তিতে সেটি বেড়ে গিয়ে ৩ কোটি ১৫ লাখ হয়ে যাবে। তাহলে মেসির চেয়েও বেশি বেতন পাবেন তিনি! মেসির এখনকার বেতন ২ কোটি ইউরো।কিন্তু বার্সাকে অনেক হিসাব মাথায় রাখতে হচ্ছে। মেসি যত দিন বার্সায় থাকবেন, ক্লাবে তার চেয়ে বেশি বেতন অন্য কোনো খেলোয়াড়কে দেওয়া আদৌ কি সম্ভব? লুইস সুয়ারেজের প্রতিক্রিয়াই বা কী হবে? এমএমএনের সুখের সংসারে ঈর্ষার সুচ ঢুকে যাবে না তো! সূত্র: মার্কা।
