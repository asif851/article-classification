
ন্যু ক্যাম্পে যখন নিয়ে আসা হলো তাঁকে, অনেকেই প্রশ্ন তুলেছিলেন—লিওনেল মেসি থাকতে নেইমার কেন? বার্সেলোনার সাবেক খেলোয়াড় ও কোচ ডাচ কিংবদন্তি ইয়োহান ক্রুইফও ছিলেন এই দলে। কাতালান দলটির আক্রমণভাগে সেই মেসি-নেইমারের পরে যোগ দিলেন লুইস সুয়ারেজ। কিন্তু কী আশ্চর্য, সব জল্পনা-কল্পনা উড়িয়ে দিয়ে এই তিনে মিলে বার্সেলোনায় গড়ে তুলেছেন ভয়ংকর এক আক্রমণত্রয়ী! ২০১৪-১৫ ও ২০১৫-১৬ মৌসুমে বার্সার হয়ে এমএসএন ত্রয়ী গোল করেছিলেন ১২২ ও ১৩১। চলতি মৌসুমেও হয়ে গেছে গোলের ‘সেঞ্চুরি’।
বার্সার আক্রমণের এই ত্রিফলার সাফল্যের পেছনে আছে বোঝাপড়া, পারস্পরিক শ্রদ্ধাবোধ ও বন্ধুত্ব। সেই বন্ধুতার জেরেই এবার মুখ খুললেন নেইমার। দ্রুত চুক্তি নবায়নের তাগিদ দিলেন বার্সেলোনাকে। আর এ কথাটা বলতে গিয়ে, প্রকারান্তরে এটাও জানিয়ে দিলেন—তাঁর ন্যু ক্যাম্পে থাকাটা মেসির জন্যই! ‘আমি মেসির সঙ্গে এখানে চার বছর ধরে আছি। কীভাবে শট নিতে হয়, ম্যাচের সময় কীভাবে সতর্ক থাকতে হয়, প্রতিদিনই তা শিখছি...মেসি অন্য গ্রহের। সে এমন একজন আদর্শ ও বন্ধু, যার সঙ্গে প্রতিদিন অনুশীলনের সুযোগ পেয়ে নিজেকে সৌভাগ্যবান মনে করি’—বি ইন স্পোর্টসকে দেওয়া সাক্ষাৎকারে নেইমার এরপরই বললেন বার্সার তাঁর ‘আদর্শে’র চুক্তি নবায়ন নিয়ে, ‘আশা করছি তিনি চুক্তি নবায়ন করবেন এবং বার্সার সংশ্লিষ্টরা কাজ শুরু করবেন যাতে মেসি আমাদের সঙ্গেই থাকে।’
বার্সার সঙ্গে অনেক আগেই নতুন চুক্তি হয়ে গেছে তাঁর, নতুন চুক্তি করে ফেলেছেন সুয়ারেজও। এমন সময় নেইমার মেসির চুক্তি নিয়ে এই কথা বললেন, যখন দিন কয়েক আগে খবর বেরিয়েছে বার্সার নতুন চুক্তি প্রত্যাখ্যান করেছেন আর্জেন্টাইন প্লে-মেকার। স্পেনে চাউর হয়ে গিয়েছিল, নতুন চুক্তিতে ৩ কোটি ইউরো থেকে ৩ কোটি ৫০ লাখ ইউরোর বার্ষিক বেতনের প্রস্তাব করা হয়েছে, যা মনঃপূত হয়নি মেসির!
নেইমারের আগে মেসির সঙ্গে চুক্তি নবায়নের তাগিদ কাতালান দলটিকে দিয়েছেন মেসির সাবেক বার্সা-সতীর্থ জাভি হার্নান্দেজও। বলেছেন, চুক্তি নবায়ন না করলে সেটি হবে বার্সার বড় ভুল। সেই ‘ভুল’ কি করবে বার্সেলোনা! ডেইলি মেইল।
 
