
বাংলাদেশ-অধ্যায়টা খুব একটা লম্বা হলো না ডিন কনওয়ের। ইংলিশ এই ফিজিওর সঙ্গে চুক্তি বাতিল করেছে বাংলাদেশ ক্রিকেট বোর্ড (বিসিবি)। কনওয়েকে বিদায় জানিয়ে নতুন ফিজিও ঠিক করে ফেলেছে বিসিবি। গলে আজই দলের সঙ্গে যোগ দেওয়ার কথা অস্ট্রেলীয় ফিজিও থিহান চন্দরমোহনের। বিসিবি অবশ্য জানিয়েছে, তাঁকে নিয়োগ দেওয়া হচ্ছে অন্তর্বর্তীকালীন ফিজিও হিসেবে।
৩৭ বছর বয়সী চন্দরমোহন প্রধান ফিজিও হিসেবে কাজ করেছেন ইংলিশ কাউন্টি ক্লাব হ্যাম্পশায়ারে। তাঁর অভিজ্ঞতা আছে অস্ট্রেলিয়ার ভিক্টোরিয়া স্টারস ও ভিক্টোরিয়া বুশরেঞ্জার্সের হয়ে কাজ করার।একটা সময় নিয়মিতই বিদেশি ফিজিও দেখা গেছে বাংলাদেশ দলে। ধারাটি বদলায় ২০১৪ সালের সেপ্টেম্বর থেকে। তখন থেকে গত নভেম্বর পর্যন্ত জাতীয় দলের ফিজিও হিসেবে কাজ করছেন বায়েজিদুল ইসলাম। তাঁর জায়গায় ডিসম্বের আসেন কনওয়ে। অস্ট্রেলিয়া, নিউজিল্যান্ড ও ভারত সফরেও ছিলেন এই ইংলিশ ফিজিও। কিন্তু শ্রীলঙ্কা সফরের আগে সমাপ্তি ঘটেছে বিসিবি-কনওয়ের যৌথ পথচলা।
