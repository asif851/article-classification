
আগের দিন সেঞ্চুরি করে অপরাজিত ছিলেন রস টেলর। আজ আন্তর্জাতিক ক্রিকেটে প্রথম ডাবল সেঞ্চুরির দেখাও পেয়ে গেলেন তিনি। তাঁকে অবশ্য আউট করতে পারেননি ওয়েস্ট ইন্ডিজের বোলাররা। ৯ উইকেটে ৬০৯ রানে নিউজিল্যান্ড নিজেদের প্রথম ইনিংস ঘোষণা করার সময় টেলর অপরাজিত ছিলেন ২১৭ রান নিয়ে। ডানেডিন টেস্টে কিউইদের নিয়ন্ত্রণ নিশ্চিত করা টেলরের ইনিংসটি সাজানো ছিল ২৩টি চার দিয়ে।নিউজিল্যান্ডের গড়া রান-পাহাড়ের জবাবে ব্যাটিংয়ে নেমেছে ওয়েস্ট ইন্ডিজ। শুরুটা শুভ হয়নি সফরকারীদের। টেস্টের দ্বিতীয় দিনের খেলা শেষে ক্যারিবীয়দের সংগ্রহ ৬৭ রান। এরই মধ্যে সাজঘরে ফিরেছেন উদ্বোধনী ব্যাটসম্যান কির্ক এডওয়ার্ডস (০) ও কাইরন পাওয়েল (৭)। ড্যারেন ব্রাভো ৩৭ ও মারলন স্যামুয়েলস ১৪ রানে অপরাজিত আছেন। নিউজিল্যান্ডের হয়ে একটি করে উইকেট নেন বোল্ট ও সাউদি। প্রথম ইনিংসের হিসাবে এখন পর্যন্ত নিউজিল্যান্ডের চেয়ে ৫৪২ রানে পিছিয়ে ওয়েস্ট ইন্ডিজ।গতকাল প্রথম দিনের খেলা শেষে নিউজিল্যান্ডের সংগ্রহ ছিল ৩ উইকেটে ৩৬৭ রান। ব্রেন্ডন ম্যাককালাম ১০৯ ও টেলর ১০৩ রান নিয়ে অপরাজিত ছিলেন। আজ ব্যর্থ ছিলেন ম্যাককালাম। ড্যারেন স্যামির শিকারে পরিণত হন ব্যক্তিগত সংগ্রহে মাত্র ৪ রান যোগ করেই। ইনিংসের শেষ পর্যন্ত খেলা টেলরকে অবশ্য বেশ ভালো সঙ্গ দেন লেজের ব্যাটসম্যানরা। বিজে ওয়াটলিং করেন ৪১ রান। ইশ সোধি ও নিল ওয়াগনারের সংগ্রহ ছিল যথাক্রমে ৩৫ ও ৩৭ রান। ক্যারিবীয়দের হয়ে সর্বোচ্চ তিনটি উইকেট শিকার করেন টিনো বেস্ট। দুটি করে উইকেট নেন স্যামি ও ডিওনারাইন।সংক্ষিপ্ত স্কোর:নিউজিল্যান্ড প্রথম ইনিংস: ৬০৯/৯, ঘোষণা
টেলর ২১৭*, ম্যাককালাম ১১৩, রাদারফোর্ড ৬২, ফুলটন ৬১
বেস্ট ৩/১৪৮ , স্যামি ২/৭৯, ডিওনারাইন ২/৭৬
ওয়েস্ট ইন্ডিজ প্রথম ইনিংস: ৬৭/২
(দ্বিতীয় দিনের খেলা শেষে)
ব্রাভো ৩৭*, স্যামুয়েলস ১৪*, পাওয়েল ৭
বোল্ট ১/৭, সাউদি ১/১৫
টস: ওয়েস্ট ইন্ডিজ।
সূত্র: ক্রিকইনফো।
