
মাত্র চার দিনের বিরতির পর আবারও সরগরম মিরপুর শেরেবাংলা স্টেডিয়াম। সম্মেলনকক্ষে হয়ে গেল টাইটেল স্পনসরের সংবাদ সম্মেলন। সাংবাদিকদের ভিড়টা পরে স্থানান্তরিত হলো পার্শ্ববর্তী একাডেমি ভবনের মাঠে। দক্ষিণ আফ্রিকা সিরিজের প্রস্তুতি পর্বের শুরুটা যে হচ্ছে সেখানেই!প্রস্তুতি পর্বের প্রথম দিনে সাধারণত যা হয়, তাই হলো। খেলোয়াড়েরা দুই ভাগে ভাগ হয়ে কাজ করলেন একাডেমি ভবনের জিমনেসিয়ামে। আজ মাঠের প্রস্তুতির প্রথম দিনেই হবে একটি টি-টোয়েন্টি প্রস্তুতি ম্যাচ। বিসিবি লাল ও বিসিবি সবুজ দলে ভাগ হয়ে মূলত ভারত সিরিজের প্রাথমিক দলে থাকা খেলোয়াড়েরাই খেলবেন তাতে।দক্ষিণ আফ্রিকার বিপক্ষে দুই ম্যাচের টি-টোয়েন্টি সিরিজের দল যেহেতু এখনো ঘোষণা হয়নি, মনে হতে পারে এই ম্যাচের পারফরম্যান্সের ওপর নির্ভর করবে দল গঠনের অনেক কিছুই। তবে প্রধান নির্বাচক ফারুক আহমেদ দিলেন অন্য আভাস, ‘এই ম্যাচটাকে আমরা শুধু প্রস্তুতি ম্যাচ হিসেবেই দেখছি। এর পারফরম্যান্স দল নির্বাচনে খুব বেশি প্রভাব ফেলবে বলে মনে হয় না।’সবকিছু ঠিকঠাক থাকলে আগামীকালই ঘোষণা হয়ে যাওয়ার কথা টি-টোয়েন্টি সিরিজের দল। সময়ের ব্যবধান কম বলে দিয়ে দেওয়া হতে পারে ওয়ানডে সিরিজের দলও। টি-টোয়েন্টি সিরিজের দলে নিশ্চিতভাবেই থাকছেন না চোটে পড়া পেসার তাসকিন আহমেদ। তাঁর জায়গায় দেখা যেতে পারে মোহাম্মদ শহীদ বা আবুল হাসানকে। এ ছাড়া ভারত সিরিজের ওয়ানডে দলের সঙ্গে দক্ষিণ আফ্রিকা সিরিজের টি-টোয়েন্টি দলের খুব বেশি পার্থক্য না থাকার সম্ভাবনাই বেশি। কারণ টি-টোয়েন্টি বিশেষজ্ঞ হিসেবে খেলা শুরু করাদের প্রায় সবাই-ই এখন ওয়ানডে দলের নিয়মিত মুখ।মিরপুর শেরেবাংলা স্টেডিয়ামে কাল প্রথম দিনের অনুশীলনে সে রকমই একজন মুখোমুখি হলেন সংবাদমাধ্যমের—সাব্বির রহমান। পাকিস্তানের বিপক্ষে সর্বশেষ টি-টোয়েন্টি ম্যাচটি জেতানোয় সাকিব আল হাসানের সঙ্গে যাঁর ছিল বড় ভূমিকা। সাব্বিরের ৩২ বলে ৫১ রানের ঝোড়ো ইনিংসে তিন ওভার চার বল বাকি থাকতেই ম্যাচ জিতে যায় বাংলাদেশ।দক্ষিণ আফ্রিকা সিরিজে সেই আত্মবিশ্বাস তো থাকবেই, সঙ্গে যোগ হবে মহেন্দ্র সিং ধোনির দিয়ে যাওয়া সাহসও। ভারত সিরিজ চলাকালে ধোনির সঙ্গে নিজের ব্যাটিং নিয়ে কথা বলেছেন সাব্বির। পেয়েছেন প্রশংসাও। ‘ও বলেছে, তুমি যেভাবে খেলছ সেভাবেই খেলো। যেভাবে ম্যাচ ফিনিশ করতে পারো, ওইভাবে খেলবে। ভয়ডরহীন ক্রিকেট খেলবে’—জানালেন সাব্বির।দক্ষিণ আফ্রিকা সিরিজে ভয়টা বেশি তাদের পেসারদেরই। কোচ চন্ডিকা হাথুরুসিংহের অনুশীলনে এবার হয়তো সেদিকেই জোরটা বেশি দেওয়া হবে। তবে ভারত সিরিজের মতো বাংলাদেশের বোলিং আক্রমণ এবার আর পেসনির্ভর হবে না বলেই মনে হচ্ছে। সাব্বিরের কথায়ও সেই আভাস, ‘ওরা অনেক দিন পর খেলতে আসছে। আশা করি, আমরা স্পিনেই বেশি জোর দেব।’৫ জুলাই থেকে শুরু এই সিরিজেই চালু হবে সীমিত ওভারের ক্রিকেটের নতুন নিয়ম। নিয়মটাকে ‘ব্যাটসম্যানদের জন্য ক্ষতি আর বোলারদের জন্য ভালো’ বললেও সাব্বির মেনে নিচ্ছেন, ‘এই নিয়মের পজিটিভ-নেগেটিভ দুটি দিকই আছে।’দক্ষিণ আফ্রিকা সিরিজে ব্যক্তিগত কোনো লক্ষ্য নেই। সাব্বির খেলতে চান দলের পরিকল্পনা অনুযায়ী। তবে দলীয় লক্ষ্য একটা অবশ্যই আছে এবং পাকিস্তান, ভারতের বিপক্ষে সিরিজ জয়ের পর সেটা অনুমান করাও কঠিন কিছু নয়। তবে মুখ খুলে লক্ষ্যটাকে জানান দেননি সাব্বির, ‘আমাদের দলটা এখন বেশ আত্মবিশ্বাসী। আশা করি, ভালো একটা সিরিজ পার করব।’বাংলাদেশ দলের জন্য ‘ভালো’র সীমারেখাটা ক্রমেই উঁচুতে উঠছে। সেটি জেনেই নিশ্চয়ই আজ সকালে ঢাকায় পা রেখেছে ফ্যাফ ডু প্লেসির টি-টোয়েন্টি দল।
