
আর কিছুক্ষণ বাদেই আইএফএ শিল্ডের সেমিফাইনালে ইস্টবেঙ্গলের মুখোমুখি হবে বাংলাদেশের শেখ জামাল ধানমন্ডি ক্লাব। কিন্তু সেমির মহারণে নামার আগের দিন কাল সোমবার অনুশীলনে নানাভাবেই ব্যাঘাত ঘটেছে বাংলাদেশের ফেডারেশন কাপজয়ী দলটির। আজকের ম্যাচের ভ্যেনু কলকাতার যুব ভারতী ক্রীড়াঙ্গনে (সল্টলেক স্টেডিয়াম) অনুশীলন করতে গিয়ে শেখ জামালের খেলোয়াড় কর্মকর্তারা দেখেন সেখানে অনুশীলন করছে অন্য একটি দল।একটি আন্তর্জাতিক প্রতিযোগিতায় আমন্ত্রিত দলের গুরুত্বপূর্ণ ম্যাচের আগে অনুশীলন নিয়ে এ ধরনের যন্ত্রণায় পড়তে হবে, সেটা শেখ জামালের খেলোয়াড় ও কর্মকর্তাদের কাছে ছিল ভাবনাতীত বিষয়। ভারতীয় ফুটবল অ্যাসোসিয়েশনের (আইএফএ) দায়িত্বপ্রাপ্ত কর্মকর্তার অপেশাদার সিদ্ধান্তের কারণেই নাকি এই দুর্ভোগ পোহাতে হয়েছে ঢাকার ধানমন্ডির ক্লাবটিকে।যুবভারতীতে কাল শেখ জামালের জন্য বরাদ্দকৃত সময়ে যে দলটি অনুশীলন করছিল তারাও আজ আইএফএ শিল্ডের দ্বিতীয় সেমির প্রতিদ্বন্দ্বি দল ইউনাইটেড স্পোর্টস। মাত্র আধ ঘন্টার ব্যবধানে দুটো দলের অনুশীলনের সময় ঠিক করাতেই সমস্যা তৈরি হয়েছে বলে জানা যায়।
এদিকে, সেমির আগের দিন অনুশীলন মাঠ নিয়ে ঝামেলায় মহা বিরক্ত শেখ জামাল কোচ জোসেফ আফুসি ও ম্যানেজার আবদুল গাফ্ফার। এর আগেও শেখ জামালকে একটি এবড়োখেবড়ো মাঠে অনুশীলনে পাঠানো হয়েছিল বলে কলকাতার একটি পত্রিকার কাছে অভিযোগ করেছেন গাফ্ফার। তিনি আইএফএকে একটি অপেশাদার সংগঠন হিসেবেও অভিহিত করেন।
কোচ আফুসি ফাইনালে উঠেই এই হেনস্তার জবাব দেওয়ার প্রত্যায় ব্যক্ত করেছেন, ‘ইস্টবেঙ্গল ভালো দল। তবে ওদের দুর্বলতাগুলোও আমার ভালোই জানা। অনুশীলনে ব্যাঘাত হলেও ইস্টবেঙ্গলকে হারিয়ে ফাইনালে যেতে আমার দল তৈরি।’
এদিকে, শেখ জামাল ক্লাবকে উত্সাহ দিতে ইতিমধ্যেই কলকাতা পৌঁছেছেন বাফুফে সভাপতি কাজী সালাউদ্দিন। তথ্যসূত্র: আনন্দবাজার পত্রিকা।
 
