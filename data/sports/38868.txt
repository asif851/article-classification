
দুই দিন আগে বগুড়ায় ছিল তাঁর বিবাহোত্তর সংবর্ধনা। মুশফিকুর রহিম তবু ঠিকই চলে এসেছেন প্রথম দিনের অনুশীলনে। ঈদের আগের দিন, নিজের জন্মদিনে দ্বিতীয় সন্তানের মুখ দেখা মাশরাফি বিন মুর্তজাও হাজির। সবচেয়ে বড় তারকা সাকিব আল হাসান, সবচেয়ে অভিজ্ঞ রাজ্জাকের সঙ্গে আনকোরা লিটন-জুবায়ের, দলে ফেরার লড়াইয়ে থাকা মার্শাল-শাহাদাত-নাঈমরা, কিংবা জাতীয় দলের দরজায় কড়া নাড়তে থাকা সাকলাইন-মুক্তার, বোলিং অ্যাকশনের পরীক্ষা দেওয়ার অপেক্ষায় থাকা আল আমিন, দীর্ঘ চোট কাটিয়ে ফেরা আবুল হাসান, কে ছিলেন না কাল! ৩২ জনের প্রাথমিক দলের রিপোর্টিং, মিরপুর শেরেবাংলা স্টেডিয়ামে তাই যেন বসল ক্রিকেটারদের হাট।প্রথম দিনের অনুশীলনে সে অর্থে অনুশীলনের বালাই ছিল না। দেখা-সাক্ষাৎ, সৌজন্য বিনিময়ের পর হাল্কা ফিটনেস ট্রেনিং, জিম সেশন। পাশাপাশি টুকটাক গল্প, আড্ডা, খুনসুটি। জিম সেশন শেষে একাডেমি মাঠ থেকে সবাই দল বেঁধে গেলেন শেরেবাংলায়। প্রথম বিভাগ টি-টোয়েন্টির ফাইনাল তখন শেষের পথে। শেষটুকু একসঙ্গে বসেই দেখলেন সবাই। শিরোপা নিশ্চিত হতেই ডাগ-আউট থেকে ইন্দিরা রোড ক্রীড়াচক্রের ক্রিকেটাররা যখন ছুটে গেলেন মাঠে, মাশরাফি-সাকিবরা তখন ছুটলেন মাঠের আরেক প্রান্তে। ক্রিকেটারদের টানছে তখন ফুটবল। ক্রিকেট অনুশীলনে দুই দলে ভাগ হয়ে গা-গরমের ফুটবল নতুন কিছু নয়। কিন্তু কাল হালকা মেজাজের অনুশীলন বলেই হয়তো ফুটবল ম্যাচের দৈর্ঘ্য প্রায় ছুঁয়ে ফেলল সত্যিকারের ম্যাচের দৈর্ঘ্য।বিপ টেস্ট, স্ট্রেংথ টেস্ট মিলিয়ে আজও অনুশীলন থাকবে জিম আর ফিটনেস ট্রেনিংয়েই। আগামীকাল থেকে শুরু হবে স্কিল ট্রেনিং। এখান থেকেই ইডেনের সার্ধশত বছর পূর্তি টুর্নামেন্টের দল ঘোষণা করা হবে দু-এক দিনের মধ্যে। ১৬ থেকে ১৮ অক্টোবর দুই দলে ভাগ হয়ে খেলা হবে তিন দিনের প্রস্তুতি ম্যাচ। তিন টেস্ট ও ৫ ওয়ানডের সিরিজ খেলতে জিম্বাবুয়ে ঢাকায় পা রাখছে ১৭ অক্টোবর।
