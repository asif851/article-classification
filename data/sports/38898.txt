
শ্রীলঙ্কা সিরিজে টানা পাঁচ ম্যাচে পরাজয় (টি-টোয়েন্টি ও ওয়ানডে)। এরপর এশিয়া কাপে টানা চার ম্যাচে হার। জয় কাকে বলে, বাংলাদেশে যেন ভুলেই বসেছিল! ফতুল্লায় টি-টোয়েন্টি বিশ্বকাপের প্রস্তুতি ম্যাচে সংযুক্ত আরব আমিরাতকে ৪ উইকেটে হারিয়ে আবারও জয়ের ধারায় ফিরল বাংলাদেশ। তবে আজকের জয়টি পেতেও বেশ কষ্টই হয়েছে মুশফিকুর রহিমের দলের।টসে জিতে প্রথমে ব্যাট করতে নেমে বাংলাদেশের নিয়ন্ত্রিত বোলিংয়ে নির্ধারিত ২০ ওভারে ৭ উইকেটে ১৪২ করে আরব আমিরাত। আমিরাতের শুরুটা অবশ্য ভালোই হয়। ৪.৩ ওভারে উদ্বোধনী জুটিতে আসে ৩২ রান। ফরহাদ রেজার বলে বোল্ড হওয়ার আগে দলের পক্ষে সর্বোচ্চ ৪৪ করেন আমিরাত অধিনায়ক খুররম খান। এ ছাড়া ফাইজান আসিফের ব্যাট থেকে আসে ৩১। বাংলাদেশের পক্ষে সর্বোচ্চ ২ উইকেট নেন ফরহাদ রেজা।১৪৩ রানের লক্ষ্য খেলতে নেমে শুরুতেই ব্যাটিং বিপর্যয়। প্রথম ওভারের শেষ বলে কোনো রান না করেই সাজঘরে ফেরেন এনামুল হক। দলের ১৭ রানের মাথায় ফেরেন সাকিব আল হাসানও। এ পর্যায়ে হাল ধরেন তামিম ইকবাল ও মুশফিক। তৃতীয় উইকেটে জুটিতে আসে ৩২ বলে ৫৮। কামরান শাহজাদের বলে ২৭ করে ফেরেন বাংলাদেশ অধিনায়ক আর রোহান মোস্তফার বলে দলের পক্ষে সর্বোচ্চ ৪৩ করে ফেরেন তামিম। বাংলাদেশের জয়ের পেছনে মূল ভূমিকা পালন করেছে মাহমুদউল্লাহ ও ফরহাদ রেজার অবিচ্ছিন্ন ৭ম উইকেট জুটিতে তোলা ১৭ বলে ৩৪ রান। মূলত এ জুটির কল্যাণে ৭ বল বাকি থাকতে জয়ের বন্দরে পৌঁছে বাংলাদেশ। মাহমুদউল্লাহ অপরাজিত ছিলেন ২৯ রানে আর রেজা উইকেটে ছিলেন ১৪ রানে। আমিরাতের পক্ষে সর্বোচ্চ দুটি করে উইকেট নেন মানজুলা গুরুজ ও আমজেদ জাভেদ।  
