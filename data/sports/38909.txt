

♦ আইপিএল নিলামে মোস্তাফিজের দাম উঠেছে ২ কোটি ২০ লাখ♦ এই দামে তাঁকে নিয়েছে মুম্বাই ইন্ডিয়ানস♦ আগের দুই মৌসুমে মোস্তাফিজ খেলেছিলেন সানরাইজার্স হায়দরাবাদের হয়ে♦ ত্রিদেশীয় সিরিজে দারুণ বোলিং করছেন তিনি

বাংলাদেশের পেসার মোস্তাফিজুর রহমানকে ছেড়ে দিয়েছিল সানরাইজার্স হায়দরাবাদ। কিন্তু অন্য যে–কেউ যে দামেই কিনুক না কেন, হায়দরাবাদ সেই দামেই তাঁকে ইচ্ছা করলে ধরে রাখতে পারত। কিন্তু তারা সেটি করেনি। ২ কোটি ২০ লাখ রুপিতে মোস্তাফিজকে নিয়ে নিয়েছে মুম্বাই ইন্ডিয়ানস।মুম্বাই মোস্তাফিজকে পেতে চাইছে—এমন খবর বেশ কয়েক দিন ধরেই চাউর হয়েছিল। আজ বাংলাদেশের বাঁহাতি পেসারকে পেয়ে মুম্বাই ইন্ডিয়ানসের কর্ণধার নীতা আম্বানির মুখে চওড়া হাসি। ব্যাপারটা অনেকটা এমন—কম দামেই তো পাওয়া গেছে টি-টোয়েন্টির অন্যতম সেরা এই বোলারকে।আইপিএলে গত দুই আসরে সানরাইজার্স হায়দরাবাদের হয়ে খেলেছিলেন মোস্তাফিজ। ২০১৬-তে ১৬ ম্যাচে ২৪.৭৬ গড়ে ১৭ উইকেট পেয়েছিলেন তিনি। রান খরচের গড় ছিল ৬.৯। হয়েছিলেন সেরা উদীয়মান ক্রিকেটারের পুরস্কার। গত বছর চোট কাটিয়ে আইপিএলে ফিরে সময়টা তেমন ভালো কাটেনি তাঁর। আগের মৌসুমের ছায়াই হয়ে ছিলেন। খেলেছিলেন মোটে একটি ম্যাচ। এবার নতুন দল মুম্বাইয়ের হয়ে কি জ্বলে উঠতে পারবেন তিনি। ঢাকায় চলমান ত্রিদেশীয় সিরিজে কিন্তু বেশ ভালোই করছেন তিনি। হয়ে উঠেছেন অন্যতম কৃপণ বোলার।
