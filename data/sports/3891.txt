
কাঁধের ওপর থেকে বড় একটা বোঝা নেমে গেছে। ব্রাজিল ঘরে তুলেছে অলিম্পিকের সোনা। আর দশটা সোনার চেয়ে যেটির মূল্য অনেক বেশি। অথচ এই সোনা এনে দিতে যাঁর অবদান অনেক বেশি, সেই নেইমারকে পেতে কত ‘যুদ্ধই’ না করতে হয়েছে ব্রাজিলকে।অলিম্পিকে পাওয়ার স্বার্থে বার্সা তারকাকে ছাড়াই ব্রাজিল খেলেছে কোপায়। নেইমার তাই অলিম্পিকে ঢেলে দিতে চেয়েছেন নিজের সেরাটা। ঘাম ঝরিয়েছেন অনেক। সব দিক থেকে বার্সেলোনা কোচ লুইস এনরিকে তাই আরও দুই সপ্তাহের বেশি ছুটিয়ে দিয়েছেন তাঁকে।কিন্তু বড় প্রশ্ন এখন নেইমার কি ব্রাজিলের অধিনায়ক থাকছেন? জার্মানিকে হারিয়ে সোনা জয়ের পর তিনি নিজেই রীতিমতো বোমা ফাটিয়েছেন, ‘আমি আর ব্রাজিলের অধিনায়ক থাকতে চাইছি না। আশা করি, কোচ এখন নতুন অধিনায়ক খুঁজবেন।’কিন্তু ব্রাজিল কোচ তিতে এখনই নেইমারের ‘পদত্যাগপত্র’ গ্রহণ করছেন না। আপাতত অধিনায়কত্বের ঝামেলা মাথা থেকে ঝেঁটিয়ে বিদায় করার পরামর্শই দিচ্ছেন তিতে, ‘নেইমার আমাকে বলেছে সে আর অধিনায়ক থাকতে চায় না। আমি ওর সঙ্গে কথা বলেছি, পরামর্শ দিয়েছি পরিবারের সঙ্গে সময়টা উপভোগ করতে।’কিন্তু চাইলেও অখণ্ড অবসর পাওয়া হচ্ছে না নেইমারের। বার্সেলোনা থেকে প্রায় তিন মাস দূরে আছেন, অলিম্পিকে খেলতে লম্বা ছুটিও নিয়ে রেখেছিলেন। কিন্তু ক্লাব থেকে ছুটি পেলেও ব্রাজিলের হয়ে কদিনের মধ্যেই আবার নামতে হচ্ছে। ১ সেপ্টেম্বর বিশ্বকাপ বাছাইয়ে ইকুয়েডরের বিপক্ষে আবার মাঠে নামবে ব্রাজিল, পাঁচ দিন পর নিজেদের মাঠ মানাউসে প্রতিপক্ষ কলম্বিয়া। তিতে এর মধ্যে ২৩ জনের দলও ঘোষণা করেছেন। কিন্তু সেই দলের অধিনায়ক কে থাকছেন, সেটা এখনো অনিশ্চিত।
তিতের কথা থেকে আঁচ পাওয়া যাচ্ছে, নেইমারকেই তিনি রাখতে চান, ‘আমরা এসব নিয়ে পরে চিন্তা করব। অধিনায়কত্ব একটা টেকনিক্যাল ব্যাপার, নেইমারের সেই গুণ আছে। সে সেটা সামনে থেকেই দেখিয়েছে।’ কিন্তু নেইমার যদি শেষ পর্যন্ত না থাকেন, তাহলে বাহুবন্ধনী কার হাতে উঠবে? ‘অধিনায়ক কে হবে, সেটা এখনই নিশ্চিত করে বলতে পারছি না। মিরান্ডা, দানি আলভেস এমনকি নেইমারও হতে পারে।’ বলেছেন তিতে।
চূড়ান্ত নামটি জানতে আরও সপ্তাহ খানেক অপেক্ষা করতে হচ্ছে। এএফপি, ইএসপিএন।
