
দেখেছেন কাণ্ডটা! মাঠের খেলা কিংবা অনুশীলন ফেলে রিয়াল মাদ্রিদের জার্সি পরে ক্রিস্টিয়ানো রোনালদো কিনা ঘুরে বেড়াচ্ছেন পথেঘাটে আর পার্কে। তাও না হয় মানা গেল। তাই বলে চলতি পথে কিংবা পার্কের বেঞ্চিতে বসে থাকা তরুণীকে গিয়ে প্রস্তাব দেবেন, ‘তুমি কি আমাকে একটু জড়িয়ে ধরবে? কিংবা একটা চুমু? বিনিময়ে আমি তোমাকে ফুটবলের কসরত দেখাব!’হুট করে চলতি পথে কিংবা কোনো পার্কে যদি রোনালদোর দেখা পেয়ে যান কোনো তরুণী, রোনালদোকে বলতে হবে না, সেই তরুণী এমনিতেই ‘ওহ গড! ক্রিস্টিয়ানো!’ বলে এমনিতেই হামলে পড়বে। কিন্তু এই রোনালদোকে বলতে হচ্ছে। কারণ তিনি তো আর আসল রোনালদো নন। নকল রোনালদো। ইংল্যান্ডের ব্রাইটনের বাসিন্দা জো ওয়েলার। নকল রোনালদো সেজে বল নিয়ে পথেঘাটে-পার্কে ঘুরে বেড়ানো ওয়েলার সম্প্রতি সামাজিক যোগাযোগের সাইটগুলোতে বেশ শোরগোল ফেলে দিয়েছেন। দেখতে কিছুটা রোনালদোর মতো। মিলের চেয়ে অমিলটাই বেশি। তবে চুলের ছাঁট, বাচনভঙ্গি হুবহু রোনালদোর মতো। তা ছাড়া পরনে ৭ নম্বরের সেই চির পরিচিত সাদা জার্সিটা তো আছেই। সেই নকল রোনালদো পার্কে বা পথে মেয়েদের সামনে গিয়ে দাঁড়িয়ে ফোন নম্বর কিংবা আরেকটু সাহসী হয়ে কখনো কখনো চুমুর আবদার করেও বসছেন। স্বাভাবিকভাবেই বেশির ভাগ তরুণীই প্রত্যাখ্যান করছেন। কেউ বিরক্ত হয়ে কিংবা রেগে; বেশির ভাগই হেসে। নকল রোনালদো যে একেবারেই ব্যর্থ, তাও কিন্তু নয়। একটা হলেও চুমু কিন্তু ঠিকই জুটেছে তাঁর কপালে (কিংবা ঠোঁটে)। আর এ নিয়ে বানানো একটা ভিডিও রীতিমতো ঝড় তুলে দিয়েছে। ২৮ সেপ্টেম্বর ইউটিউবে তুলে দেওয়ার পর সেই ভিডিও দেখা হয়েছে প্রায় ৪৪ লাখ বার! সূত্র: মিরর।

