
বিভীষিকার ইংল্যান্ড সফরের শেষটা অন্তত সান্ত্বনার জয় দিয়ে করতে পারল বাংলাদেশ ‘এ’ দল। নাঈম ইসলামের সেঞ্চুরিতে সেই জয়ও এল ইংল্যান্ড লায়ন্সের ৩১৯ রানের পাহাড় টপকে।লায়ন্সের বিপক্ষেই আগের দুটি ম্যাচে হেরেছিল বাংলাদেশ। তারও আগের পাঁচটি ম্যাচ হিসাব করলে সফরে ‘এ’ দলের হার টানা সাত ম্যাচেই। কাল শেষ ম্যাচে লায়ন্সের ইনিংস শেষেও জয়টাকে মনে হচ্ছিল দূর আকাশের তারা। সফরের কোনো ম্যাচেই ৩০০ পেরোতে পারেনি যারা, সেই ‘এ’ দলই কাল সেঞ্চুরিয়ান নাঈমের ব্যাটে চড়ে ৩২০ রান তাড়া করে জিতল ৪ উইকেটে।৭ রানেই অধিনায়ক জহুরুলকে হারিয়ে বাজে শুরু হয়েছিল ‘এ’ দলের। ৬৫ রানে ফিরে যান আরেক ওপেনার ইমরুলও। এরপর রকিবুল ও নাঈমের ১০৪ রানের জুটি। ৭২ রান করে রকিবুল ফিরে যাওয়ার পরের ওভারেই ফিরে যান এনামুলও। ভরসা হয়ে থাকা নাঈম পঞ্চম উইকেটে শামসুরকে নিয়ে করেন ৭৬ রান। শামসুর ফিরে গেলেও নাঈম মাঠ ছেড়েছেন কাজ শেষ করে। করেছেন অপরাজিত ১২১ রান। নাঈমের ১০০ বলের ইনিংসে আছে ১৫টি চার ও ২টি ছক্কা। এর আগে ইংল্যান্ড লায়ন্সকে বড় পুঁজি এনে দেয় গ্যারি ব্যালান্স ও জেমস ভিন্সের ৮৭ ও ৬৩ রানের ইনিংস। ওয়েবসাইট।সংক্ষিপ্ত স্কোর: ইংল্যান্ড লায়ন্স: ৫০ ওভারে ৩১৯/৭ (ব্যালান্স ৮৭, ভিন্স ৬৩, টেলর ৪৪, রাইট ৩১; আল আমিন ৩/৭০, রবিউল ২/৬০, ফরহাদ ১/৫৩, সোহাগ ১/৭০)। বাংলাদেশ ‘এ’: ৪৯ ওভারে ৩২৪/৬ (জহুরুল ৬, ইমরুল ২৮, রকিবুল ৭২, নাঈম ১২১*, এনামুল ৪, শামসুর ৩৫, জিয়াউর ৯, ফরহাদ ১৪*; স্টোকস ৩/৭৪)। ফল: বাংলাদেশ ‘এ’ ৪ উইকেটে জয়ী।
