
টেস্ট হোক, ওয়ানডে কি টি-টোয়েন্টি; খেলাটা যা-ই হোক না কেন সমানেই ব্যাট চলে তিলকারত্নে দিলশানের। ফলে ধীরগতির টেস্ট ক্রিকেটে তাঁর ব্যাটিংটা লাগে আরও বেশি রোমাঞ্চকর। কিন্তু সাদা পোশাকে দিলশানের রঙিন সেই ব্যাটিং আর দেখা যাবে না। উত্তরসূরিদের জন্য জায়গা করে দিতে টেস্ট থেকে অবসরের ঘোষণা দিয়েছেন এ মাসেই ৩৭ পূর্ণ করতে চলা এই ডানহাতি ব্যাটসম্যান।‘আমার জায়গায় নতুন এক ক্রিকেটারকে বেড়ে তোলার জন্যই এই সিদ্ধান্তটা নিয়েছি। জিম্বাবুয়ে সিরিজের পরেই অবসরের ঘোষণা দেব বলে ঠিক করে রেখেছিলাম। কিন্তু দুর্ভাগ্যজনকভাবে সেই সিরিজটা স্থগিত হয়ে গেছে।’ আজ এই বিবৃতিতে বলেছেন দিলশান।এ মাসেই জিম্বাবুয়ের বিপক্ষে একটা সিরিজ খেলার কথা ছিল শ্রীলঙ্কার। সেটা খেলে অবসর নিলেই বরং বৃত্তটা ভালোভাবে পূর্ণ হতো দিলশানের জন্য। ১৯৯৯ সালে জিম্বাবুয়ের বিপক্ষেই বুলাওয়েতে টেস্ট অভিষেক হয়েছিল তাঁর। ১৪ বছরের ক্যারিয়ারে ৪০.৯৮ গড়ে পাঁচ হাজার ৪৯২ রান করেছেন। আছে ১৬টি সেঞ্চুরি। স্ট্রাইকরেট সত্তরের কাছাকাছি।টেস্টকে বিদায় বলে দিলেও ওয়ানডে ও টি-টোয়েন্টি খেলে যাবেন দিলশান। বলেছেন, ‘ভবিষ্যত্ নিয়ে জাতীয় নির্বাচকদের সঙ্গে কথা বলব। যদি আমাকে দলের প্রয়োজন হয়, ২০১৫ বিশ্বকাপ পর্যন্ত খেলে যেতে রাজি আছি।’
 
