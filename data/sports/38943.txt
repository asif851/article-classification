

হঠাৎ করেই বাংলাদেশের ক্রিকেটে কালো মেঘ। অস্ট্রেলিয়া সফর স্থগিত করেছে আগেই। সর্বশেষ সফর স্থগিত করল দক্ষিণ আফ্রিকা নারী ক্রিকেট দলও। এমন জটিল পরিস্থিতি সৃষ্টির পেছনে ষড়যন্ত্র খুঁজে পাচ্ছেন বিসিবি সভাপতি নাজমুল হাসান।আজ দুপুরে নাজমুল কথা বললেন সাংবাদিকদের সঙ্গে। বিসিবি সভাপতি বলেন, ‘ষড়যন্ত্র অবশ্যই হচ্ছে। না হলে এভাবে হওয়ার কথা নয়। আমার ধারণা এটা দেশীয় কোনো ঘটনা। এর সঙ্গে বাইরের কোনো যোগসূত্র আছে কিনা এখনো জানি না। তবে ক্রিকেটকে লক্ষ্য করে এসব করার সম্ভাবনা খুবই কম। কারণ, ক্রিকেটকে ব্যবহার করা যাবে সাময়িকভাবে। কিছুদিনের জন্য হয়তো আটকানো যাবে। তারপর কী নিয়ে করবে? ধরুন, বাংলাদেশ কোথাও সফরে যাবে।’এ বছর দারুণ ছন্দে রয়েছে বাংলাদেশ। হঠাৎ এমন স্থবিরতা বাংলাদেশের ক্রিকেটের জন্য ক্ষতি বলছেন নাজমুল, ‘আমাদের জন্য এটা বিরাট ক্ষতি। হঠাৎ একটা ধাক্কা এল, ছন্দে ব্যাঘাত ঘটল। আমরা জয়ের ধারায় ছিলাম। আবার তারা কবে আসবে সেটি নিশ্চিত নয়। ফলে কোচ-খেলোয়াড়েরা ছুটিতে যেতে চাচ্ছে। ভাবনা-চিন্তায় হঠাৎ একটা পরিবর্তন। এটাই তো আমাদের জন্য বিরাট ক্ষতি।’ক্ষতি, তবে এটিকে বাংলাদেশ ক্রিকেটের খারাপ সময় বলতে রাজি নন তিনি, ‘এটাকে খারাপ অবস্থা দেখছি না। আমাদের একটা ক্ষতি হয়ে গেছে। এটা ক্রিকেটের জন্য খারাপ কিছু হয়নি। এটা সাময়িক। তবে দেশের জন্য ক্ষতি হয়ে গেছে। বাংলাদেশের জন্য অত্যন্ত ক্ষতি হয়ে গেছে। এর মধ্যে ক্রিকেটেও পড়ে গেছে।’সম্প্রতি দুজন বিদেশি নাগরিককে হত্যা বিদেশে ভুল বার্তা পাঠিয়েছে। নাজমুল মনে করেন, সবাইকে আবার আস্থায় ফিরে নিয়ে আসার দায়িত্বটাও বাংলাদেশরই। এ জন্য আইনশৃঙ্খলা বাহিনীর সহযোগিতা চাইলেন তিনি। বিদেশি নাগরিকদের হত্যার সুষ্ঠু তদন্ত হলে পরিস্থিতি বদলে যাবে বলে আশাবাদী নাজমুল, ‘মুখের কথায় তো হবে না। হত্যাকারীদের (বিদেশি) ধরতে পারলেই বিরাট পরিবর্তন চলে আসবে।’
