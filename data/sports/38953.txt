
দারুণ একটা তথ্য! ওয়ানডে ক্রিকেটে সবচেয়ে বেশি ডাক মারা দল পাকিস্তান! চিরদিনের ‘অননুমেয়’ দল হিসেবে কুখ্যাতি পাকিস্তানের। এ দল অন্যকে উড়িয়ে দিতে পারে, আবার অন্যের ঝড়ে উড়েও যেতে পারে। ক্রিকেট-পরিসংখ্যান ঘেঁটে দেখা গেল, ওয়ানডে ক্রিকেটে মোট ৬০২ বার ‘ডাক’ বা শূন্য রানে আউট হয়েছেন পাকিস্তানি ব্যাটসম্যানরা।বিশ্বকাপে ওয়েস্ট ইন্ডিজের বিপক্ষে নিজেদের দ্বিতীয় ম্যাচে স্কোরবোর্ডে মাত্র ১ রান তুলেই সাজঘরে ফেরেন চারজন ব্যাটসম্যান। সেদিন শূন্য রান করে আউট হন পাকিস্তানের তিনজন খেলোয়াড়। সে ম্যাচে হারিস সোহেল যখন জেরোম টেলরের বলে কোনো রান না তুলেই আউট হলেন, তখনই অনন্য (!) এক কীর্তিতে রেকর্ডবুকে ‘ইন’ করেন তিনি। পাকিস্তানের ওয়ানডে ইতিহাসে ৬০০তম ‘ডাক’টি লিপিবদ্ধ করা হয় সেই উইকেটের মাধ্যমে। আজকের ম্যাচে জিম্বাবুয়ের বিপক্ষে ব্যাট করতে নেমে আবার শূন্য রানে আউট হয়ে যান আহমেদ শেহজাদ ও শহীদ আফ্রিদি। ক্রিকেট ইতিহাসে ৬০২টি ডাক নিয়ে দল হিসেবে সবার ওপরে আছে পাকিস্তান। এরপরের অবস্থানটি শ্রীলঙ্কার। তাদের ঝুলিতে আছে ৫৪৮টি ডাক। তাদের পরে ৫৪০ বার শূন্য রানে ব্যাটসম্যানদের ফিরতে দেখেছে ভারত। বাংলাদেশের ব্যাটসম্যানরা অবশ্য এ তালিকায় মোটামুটি সম্মানজনক অবস্থানে আছেন। শূন্য রানে ব্যাটসম্যানদের ফেরত আসার ঘটনা তাদের আছে ৩০৬টি। পাকিস্তানের এই ‘ডাক’ রেকর্ড সমৃদ্ধ করতে সবচেয়ে বেশি অবদান শহীদ আফ্রিদির। তিনি একাই শূন্য রানে আউট হয়েছেন ৩০ বার। আফ্রিদি ছাড়াও ওয়াসিম আকরাম ২৮ বার, ইউনিস খান ২২ বার ও ইনজামাম-উল-হক ২০ বার শূন্য রানে মাঠ ছেড়ে পাকিস্তানের এই রেকর্ডকে দিয়েছেন অন্যমাত্রা।
