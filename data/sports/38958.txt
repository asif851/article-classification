
ভারতের বিপক্ষে ওয়ানডে সিরিজের জন্য বাংলাদেশ জাতীয় ক্রিকেট দলের নাম ঘোষণা করা হয়েছে।দলে নতুন মুখ বলতে এখনো ওয়ানডে না খেলা পেসার তাসকিন আহমেদ ও উইকেটরক্ষক মিথুন আলী। জাতীয় দলের হয়ে এর আগে টি-টোয়েন্টি ফরম্যাটে খেলা হলেও এখনো ওয়ানডে অভিষেক হয়নি এই দুই ক্রিকেটারের। গত ফেব্রুয়ারিতে শ্রীলঙ্কার বিপক্ষে টে-টোয়েন্টি সিরিজে খেলেছিলেন মিথুন। টি-টোয়েন্টি বিশ্বকাপে মাশরাফি বিন মুর্তজা চোটে পড়লে তাঁর বদলি হিসেবে অস্ট্রেলিয়ার বিপক্ষে শেষ ম্যাচটি খেলেছিলেন তাসকিন আহমেদ। দলে সুযোগ পাননি রুবেল হোসেন।মাশরাফি দলে থাকায় তাসকিন ও আল-আমিন হোসেনকে নিয়ে দলের পেস বোলিং বিভাগটি একেবারে মন্দ নয়। স্পিন বিভাগে বরাবরের মতোই সাকিব আল হাসানের পাশাপাশি আছেন আবদুর রাজ্জাক, সোহাগ গাজী ও মাহমুদউল্লাহ।বাংলাদেশ দল: মুশফিকুর রহিম (অধিনায়ক), মাশরাফি বিন মুর্তজা, আবদুর রাজ্জাক, সাকিব আল হাসান, তামিম ইকবাল, মাহমুদউল্লাহ, নাসির হোসেন, জিয়াউর রহমান, মুমিনুল হক, সোহাগ গাজী, এনামুল হক, শামসুর রহমান, আল-আমিন হোসেন, মিথুন আলী, তাসকিন আহমেদ।
