
হঠাৎ করেই খেই হারিয়ে ফেলেছে সিলেট সিক্সারস। বিপিএলে প্রথম তিন ম্যাচ জিতে উড়ন্ত সূচনা করা দলটিই ঢাকা পর্বে নিজেদের হারিয়ে খুঁজছে। শেরেবাংলা স্টেডিয়ামে ঢাকা ডায়নামাইটসের কাছে প্রথম ম্যাচ হারের পর সিলেটের দ্বিতীয় ম্যাচটি বাতিল হয় বৃষ্টির বাগড়ায়। ঢাকা পর্বে আজ নিজেদের তৃতীয় ম্যাচেও জয়ের মুখ দেখেনি সিলেট। রাজশাহী কিংসের কাছে ৭ উইকেটে হেরেছে নাসির হোসেনের দল। 
ম্যাচে আলো ছড়িয়েছেন জাকির হাসান। তিন ছক্কা আর চার বাউন্ডারিতে ২৬ বলে ৫১ রানের বিস্ফোরক ইনিংস খেলে অপরাজিত ছিলেন বাংলাদেশের এই যুবা ব্যাটসম্যান। আজ বিপিএলে প্রথম সুযোগ পেয়েই ঝলসে উঠলেন তিনি। অন্য প্রান্তে ২০ বলে ২৫ রান করেন মুশফিকুর রহিম।ইনজুরি কাটিয়ে রাজশাহীর নেতৃত্বে ফিরেছেন ড্যারেন স্যামি। টস জিতে তাঁর ফিল্ডিংয়ের সিদ্ধান্তকে যৌক্তিক প্রমাণ করেন সিলেটের তিন ব্যাটসম্যান আন্দ্রে ফ্লেচার, উপুল থারাঙ্গা ও নুরুল হাসান! ৮.৩ ওভারে দলীয় ৪১ রানের মধ্যে ফিরে যান তাঁরা। ৩ ওভার পর অধিনায়ক নাসির হোসেন ফিরে গেলে আরও বিপদে পড়ে সিলেট। এখান থেকে আর বেশি দূর যেতে পারেনি তাঁদের ইনিংস। ৬ উইকেটে ১৪৬ রানের সাদামাটা স্কোর গড়ে দলটি।জবাবে রাজশাহীকে ভালো শুরু এনে দেন দুই ওপেনার মুমিনুল হক ও রনি তালুকদার। নবম ওভারে ৬৫ রানের মাথায় নাসির হোসেন ঘূর্ণিতে ফিরে যান রনি (২৪)। অন্য প্রান্তে মুমিনুলের ব্যাটে ভর করে জয়ের অর্ধেক পথ পেরিয়ে যায় রাজশাহী। ৩৬ বলে ৪২ রান করে মুমিনুল যখন আউট হন, রাজশাহীর স্কোর তখন ১২.১ ওভারে ৩ উইকেটে ৯৭। মুশফিকুর রহিম-জাকির হোসেন ব্যাটে ১৫ বল হাতে রেখেই জয়ের বাকি কাজটুকু সেরে নেয় স্যামির দল।এর আগে সিলেটের দুই ওপেনার আজও ব্যর্থ হন। সিলেট পর্বের সবচেয়ে সফল ব্যাটিং জুটি এখন যেন রান করতেই ভুলে গেছে! ফ্লেচার-থারাঙ্গাকে দ্রুতই মিরাজ ও স্যামি তুলে নিলে দানুস্কা গুনাথিলকা একাই দলের ইনিংস গড়ার দায়িত্ব নেন। অন্য প্রান্তে নাসির-সোহানরাও ব্যর্থ হন। ৩৭ বলে ৪০ রান করা গুনাথিলকা যখন ১৩.২ ওভারে আউট হন, সিলেটের স্কোর তখন ৫ উইকেটে ৭১। এখান থেকে ন্যূনতম ১২০ হতো কি না, সেটাও সন্দেহ। কিন্তু শেষ দিকে সাব্বির রহমান ও টিম ব্রেসনানের ৪৮ বলে ৬৯ রানের জুটিতে সম্মানজনক স্কোর পায় সিলেট। ৪ ছক্কা ও ১ বাউন্ডারিকে ২৬ বলে ৪১ রান করেন সাব্বির। ১৭ বলে ২৯ রান নিয়ে অপরাজিত ছিলেন ব্রেসনান। রাজশাহীর হয়ে ২ উইকেট নেন কেসরিক উইলিয়ামস।
