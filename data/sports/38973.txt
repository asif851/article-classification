
সেই চেনা শিল্পিত পাস। সঙ্গে ধারালো গতি। টুর্নামেন্টে এই প্রথম সবচেয়ে ক্ষুরধার লাগছিল আর্জেন্টিনাকে। ফলও মিলল হাতেনাতে। জ্যামাইকার জমাট রক্ষণ ভেদ করে মাত্র ১১ মিনিটেই দলকে এগিয়ে দিলেন গঞ্জালো হিগুয়েইন। কিন্তু বাকি সময় আর জাল খুঁজে পেল না দুই দলের কেউই। ১-০ গোলে জিতে ‘বি’ গ্রুপের চ্যাম্পিয়ন হয়ে শেষ আটে নাম লেখাল আর্জেন্টিনা।আজকের ম্যাচটা বিশেষ গুরুত্বপূর্ণ ছিল লিওনেল মেসির জন্য। জাতীয় দলের জার্সি গায়ে তাঁর শততম ম্যাচ। আর্জেন্টিনার হয়ে যে মাইলফলক এর আগে ছুঁয়েছেন মাত্র চারজন। কিন্তু গোল দিয়ে ম্যাচটাকে স্মরণীয় করে রাখতে পারলেন না অধিনায়ক। সর্বোচ্চ চেষ্টা করেছেন। তাঁর সেই ভয়ংকর সুন্দর চিপটাও করেছিলেন বক্সের প্রান্ত থেকে। কিন্তু অবিশ্বাস্যভাবে বলটা ঠেকিয়ে দেন জ্যামাইকার গোলরক্ষক।হিগুয়েইনকে গোলটি বানিয়ে দিয়েছেন ম্যাচে আর্জেন্টিনার সেরা খেলোয়াড় অ্যাঙ্গেল ডি মারিয়া। শুরু থেকেই রক্ষণাত্মক খেলা জ্যামাইকার বক্সে সামান্য জায়গা পেয়েছিলেন হিগুয়েইন। গত ম্যাচের নায়ক সার্জিও আগুয়েরোর বদলে আজ একাদশে সুযোগ পাওয়া নাপোলির এই স্ট্রাইকার দেখিয়ে দিলেন, জাত স্ট্রাইকারের জায়গা লাগে না। ডি মারিয়ার একটি শট ক্রসবারে লেগে ফিরে এসেছে। প্রথমার্ধে তাঁর জোরালো একটি শট লাফিয়ে ক্রসবারের ওপর দিয়ে পাঠিয়েছেন জ্যামাইকার গোলরক্ষক। না হলে ব্যবধান বাড়তেই পারত।এই মুহূর্তে বিশ্বের সেরা আক্রমণভাগ নিয়েও তিন ম্যাচে মাত্র চার গোল করে শেষ আটে উঠল আর্জেন্টিনা। সেখানে তাদের প্রতিপক্ষ গ্রুপ ‘এ’ অথবা ‘সি’র তৃতীয় সেরা দল। আর্জেন্টিনার সম্ভাব্য প্রতিপক্ষ হতে পারে ইকুয়েডর। তবে গ্রুপ ‘সি’র এমনই জট পাকানো অবস্থা (চার দলেরই পয়েন্ট ৩, গোল ব্যবধান সমান), নেইমার-বিহীন ব্রাজিলের সঙ্গেও একটু আগেভাবেই আর্জেন্টিনার দেখা হওয়ার সম্ভাবনা উড়িয়ে দেওয়া যাচ্ছে না! ২৬ জুন হবে কোয়ার্টার ফাইনালের ম্যাচটি।আজও ডাগ আউটে কোচ জেরার্ডো মার্টিনোকে ছাড়াই খেলতে হয়েছে আর্জেন্টিনাকে। টুর্নামেন্টে তাদের প্রতিপক্ষ দলগুলো সম্ভবত অভিন্ন কৌশল নিয়ে নেমেছে। প্রথম এক ঘণ্টা খেলতে হবে একেবারে নিজেদের অর্ধে। এগারোজন মিলেই ‘ঠেকাও আর্জেন্টিনা’ মিশন। তাতে একটা গোল হজম করলেও ক্ষতি নেই। শেষ মুহূর্তে সেই এক গোল শোধের জন্য পাল্টা চাপ দাও। আর কে না জানে, ঠেসে ধরলে আর্জেন্টিনার রক্ষণ টলে যায়।আজ জ্যামাইকাও তা-ই করেছে। আর্জেন্টিনাকে তাদের বক্সে খেলার সুযোগই দিচ্ছিল না। একাধিক গোলের সুযোগ তৈরি করেও গোলে লক্ষ্য করে শট তাই সামান্যই। তবে আর্জেন্টিনাকে সবচেয়ে বেশি ভাবাচ্ছে কর্নার কিংবা ফ্রি কিকগুলো কাজে লাগাতে না পারা। আশার কথা, আর্জেন্টিনার হয়ে আক্রমণভাগে সবচেয়ে ধারাবাহিক, এবারের ইংলিশ প্রিমিয়ার লিগের সর্বোচ্চ গোলদাতা আগুয়েরো পরের ম্যাচেই একাদশে ফিরছেন।মেক্সিকোর পর টুর্নামেন্ট থেকে বিদায় নিশ্চিত হয়ে গেল আরেক অতিথি দল জ্যামাইকারও। তিন ম্যাচের তিনটিতেই হার। তবে এবারের কোপায় যেখানে একটু বেশিই গা-জোয়ারি ফুটবল হচ্ছে, সেখানে শক্তপোক্ত জ্যামাইকা অনেকটা লাতিন স্পর্শেই পাস নির্ভর ফুটবল খেলেছে। আজ অটুট রক্ষণের পাশাপাশি দ্রুত পাল্টা আক্রমণে কয়েকবারই হুমকি হয়ে উঠেছিল তারা।তিন ম্যাচেই একবারের বেশি গোল হজম করেনি। জ্যামাইকা তাদের উন্নতির ছবিটা দেখিয়ে দিয়েই উত্তর আমেরিকার মহাদেশীয় টুর্নামেন্ট গোল্ডকাপে খেলতে যাচ্ছে। একেবারেই খালি হাতে ফেরা বলা যাচ্ছে না। তবে সবচেয়ে বড় প্রাপ্তি জ্যামাইকার ডেশর্ন ব্রাউনের। ম্যাচ শেষ হতেই কোত্থেকে একটা মোবাইল এনে মেসির সঙ্গে মাঠে তুলেছেন সেলফি। সর্বকালের অন্যতম সেরা ফুটবলারের শততম আন্তর্জাতিক ম্যাচের স্মৃতি এভাবেই ক্যামেরাবন্দী করলেন।একটা গোল পেলে মেসিও নিশ্চয়ই ব্রাউনের কাছ থেকে চেয়ে নিতেন ছবিটা!
