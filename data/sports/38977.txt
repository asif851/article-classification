
ম্যাচ চলার সময় আইসিসি ওয়েবসাইটের একটি নিয়মিত আয়োজন ‘ফ্যান পোল’। এর অংশ হিসেবে আজ ভারত-ওয়েস্ট ইন্ডিজ ম্যাচের সময় একটি প্রশ্ন ছিল—কোয়ার্টার ফাইনালে ভারতের প্রতিপক্ষ হতে পারে কে? তিনটি দলের নাম রয়েছে উত্তরে—অস্ট্রেলিয়া, বাংলাদেশ ও ইংল্যান্ড।সবচেয়ে বেশি ভোট পড়েছে কোন দলের পক্ষে জানেন? বাংলাদেশ। প্রায় ৮৪ হাজার অংশগ্রহণকারীর মধ্যে ৪৪ শতাংশ জানিয়েছেন, শেষ আটে ভারতের বিপক্ষে খেলবে বাংলাদেশ। অস্ট্রেলিয়া বেছে নিয়েছেন ৩০ শতাংশ আর ইংল্যান্ড ২৬ শতাংশ অংশগ্রহণকারী।‘এ’ গ্রুপের প্রতিটি দলই খেলেছে চার ম্যাচ। এ অবস্থায় পয়েন্ট টেবিলটা বাংলাদেশের জন্য বেশ স্বস্তিদায়ক। ৪ ম্যাচে ২ জয়ে বাংলাদেশের পয়েন্ট ৫, একই অবস্থা অস্ট্রেলিয়ার। আর ইংল্যান্ডের ৪ ম্যাচে ১ জয়ের বিপরীতে ৩ হারে পয়েন্ট ২। নিয়ম অনুযায়ী, শেষ আটে ‘বি’ গ্রুপের শীর্ষ দলের সঙ্গে লড়াই হবে ‘এ’ গ্রুপের চার নম্বর দলের।এ মুহূর্তের হিসাব অনুযায়ী, ‘বি’ গ্রুপের শীর্ষে থাকার সম্ভাবনা ভারতের। কথা হলো, ‘এ’ গ্রুপের চারে থাকবে কোন দল? অস্ট্রেলিয়ার পরের দুই ম্যাচ শ্রীলঙ্কা-স্কটল্যান্ডের বিপক্ষে। সাম্প্রতিক ফর্ম আর স্বাগতিক হওয়ায় ক্লার্কের দলের চারে থাকার সম্ভাবনা কমই। এ জায়গাটা নিয়ে মূল লড়াই বাংলাদেশ-ইংল্যান্ডের মধ্যেই। ৯ মার্চ ইংলিশদের হারিয়ে দিতে পারলেই বাংলাদেশের শেষ আট নিশ্চিত। তবে ম্যাচ মাঠে গড়ানোর আগে আইসিসির ওয়েবসাইট ব্যবহারকারীদের ভোটে এরই মধ্যে জিতে গিয়েছে বাংলাদেশ! কারণ, প্রায় অর্ধেক ভোটদাতাই কোয়ার্টার ফাইনালে ভারতের বিপক্ষে বাংলাদেশকে প্রত্যাশা করেছে।এবার আরেকটি জরিপের কথা জানা যেতে পারে। প্রথম আলোর নিয়মিত আয়োজন ‘খেলার ভোটে’ কদিন আগে প্রশ্ন করা হয়েছিল,‘বাংলাদেশও যেতে পারে শেষ আটে, কিউই কিংবদন্তি রিচার্ড হ্যাডলির মন্তব্যের সঙ্গে কি একমত?’ উত্তরে ‘হ্যাঁ’ বলেছেন ৮৫.১৮% , ‘না’ বলেছেন, ১৩.৯৭% আর ‘মন্তব্য নেই’ ০.৮৪% পাঠকের। ভোট দিয়েছেন ২৯৬৩ জন। এর মধ্যে ‘হ্যাঁ’ বলেছেন ২৫২৪ জন, ‘না’ ৪১৪ আর মন্তব্য নেই ২৫ পাঠকের।পাঠকের ক্রিকেটীয় জ্ঞানে বলছে, শেষ আটে যাওয়ার দারুণ সম্ভাবনা বাংলাদেশের। এখন বাকিটা মাঠে করে দেখানো পালা মাশরাফিদের।
