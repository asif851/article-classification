
কাল মেঘাচ্ছন্ন আবহাওয়ায় ভালোভাবেই হয়ে গেছে দুটি ম্যাচ। আজ প্রায় সারা দিন গুঁড়ি গুঁড়ি বৃষ্টি। আগামীকালও যদি বৃষ্টির উপদ্রব থাকে এবং তাতে ম্যাচ ভেসে যায়, কপাল পুড়বে মাশরাফির রংপুর রাইডার্সের!
বিপিএলের প্লেয়িং কন্ডিশন অনুযায়ী, কোনো কারণে এলিমিনেটর বা কোয়ালিফায়ারের ম্যাচ বৃষ্টিতে ভেসে যায়, তবে লিগ পর্বে বেশি পয়েন্ট পাওয়া দল পরের ধাপে চলে যাবে। সে হিসাবে কাল দ্বিতীয় কোয়ালিফায়ারে রংপুরের বিপক্ষে কুমিল্লা ভিক্টোরিয়ানসের ম্যাচ যদি বৃষ্টিতে পরিত্যক্ত হয়, তবে তামিমের কুমিল্লাই খেলবে ১২ ডিসেম্বর ফাইনালে। পয়েন্ট তালিকায় রংপুরের চেয়ে কুমিল্লা এগিয়ে। রিজার্ভ ডে রাখা হয়েছে শুধু ফাইনাল ম্যাচেই।বাংলাদেশ আবহাওয়া অধিদপ্তরের পূর্বাভাস বলছে, বৃষ্টি হতে পারে কালও। তবে রংপুরের স্বস্তি এতটুকুই, বৃষ্টির মাত্রা বেশি থাকতে পারে সকালের দিকে। মেঘের যে ধরন, তাতে বৃষ্টি থেমে যেতে পারে দুপুরে। বৃষ্টি নাও থাকতে পারে সন্ধ্যায়। কোয়ালিফায়ারের শেষ ম্যাচটি শুরু হচ্ছে সন্ধ্যায়। এ সময় হুট করে বৃষ্টি যে বাধা হয়ে দাঁড়াবে না রংপুরের সামনে, সেটির নিশ্চয়তাও কিন্তু নেই!
