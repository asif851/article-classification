
হঠাৎ এক-দুটি ঝলক দেখা যাচ্ছে, তবে নিজেদের সেরাটা এখনো দেখাতে পারেনি ব্রাজিল। চিলির সঙ্গে দ্বিতীয় রাউন্ডের ম্যাচটি তো টাইব্রেকার পর্যন্তই গড়াল। অন্যদিকে কলম্বিয়া যে রকম গোছানো ফুটবল খেলে আসছে, তাতে আজ রাতে ব্রাজিলের জন্য কঠিন চ্যালেঞ্জই অপেক্ষা করছে হয়তো। তবে ব্রাজিলের বিশ্বকাপ দল থেকে বাদ পড়া মিডফিল্ডার কাকার বিশ্বাস, আজকের কলম্বিয়া-বাধা টপকাতে পারলে ব্রাজিলই হবে এবারের বিশ্বকাপের চ্যাম্পিয়ন।ইএসপিএনকে দেওয়া এক সাক্ষাৎকারে কাকা বলেছেন, ‘ব্রাজিল কিছু ভালো ম্যাচ খেললেও ভালো ফুটবল দিয়ে এখনো মন জয় করতে পারেনি। তবে দলে অনেক প্রতিভা আছে। নেইমারও ভালো খেলছে। আমাদের জন্য কলম্বিয়ার বিপক্ষে ম্যাচটি দারুণ এক চ্যালেঞ্জ হবে।’ এখানেই থেমে যাননি কাকা। আশাবাদ শুনিয়েছেন, ‘কলম্বিয়াকে যদি আমরা হারাতে পারি, আমার ধারণা ব্রাজিল তাহলে ফাইনালে উঠে যাবে এবং আমরা ট্রফিও জিতব।’ব্রাজিলের মাটিতে বিশ্বকাপের ফাইনালটা ব্রাজিল-আর্জেন্টিনার মধ্যে হলে তার চেয়ে ভালো আর কিছুই হতে পারে না বলে মনে করেন কাকা। কিন্তু সেই ফাইনালে আর্জেন্টিনার কাছে ব্রাজিল হেরে যাবে, এটা তিনি কল্পনাও করতে পারছেন না, ‘ব্রাজিল-আর্জেন্টিনা ফাইনাল তাও আবার ব্রাজিলের মাঠেই! দারুণ একটা ব্যাপার হবে তাহলে। তবে আর্জেন্টিনা ব্রাজিলের সঙ্গে জিতে যাবে, এমনটি আমি কল্পনাও করতে পারছি না।’ ফক্স স্পোর্টস।
