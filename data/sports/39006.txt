
সিডনি ক্রিকেট গ্রাউন্ডে শেফিল্ড শিল্ড টুর্নামেন্টের নিউ সাউথ ওয়েলস বনাম সাউথ অস্ট্রেলিয়ার ম্যাচে হঠাৎ এক বাউন্সার এসে লাগল অস্ট্রেলিয়ান ওপেনার ফিল হিউজের মাথায়। সঙ্গে সঙ্গে মাটিতে লুটিয়ে পড়লেন দক্ষিণ অস্ট্রেলিয়ার এই ওপেনার। তাঁর অবস্থা এখন সংকটময়—জীবন সংশয়ই বলা চলে তাঁর।হিউজ তখন ব্যাট করছেলেন ৬৩ রানে। ম্যাচের ৪৮.৩ ওভারে পেসার সিন অ্যাবটের লাফিয়ে ওঠা বলটা পুল করতে চেয়েছিলেন। কিন্তু টাইমিংয়ে গড়বড় হয়েই তা মাথায় আঘাত করে তাঁর। মুহূর্তেই পিচে লুটিয়ে পড়লেন তিনি। জ্ঞানও হারালেন। ওই অবস্থাতেই সিডনির সেন্ট ভিনসেন্ট হাসপাতালে ভর্তি করা হয়েছে তাঁকে। এ ঘটনার পর ​দিনের খেলা বাতিল করেছে দুদল। জরুরি অস্ত্রোপচার শেষে হিউজকে রাখা হয়েছে হাসপাতালের নিবিড় পরিচর্যাকেন্দ্রে (আইসিইউ)। ৪৮ ঘণ্টা পার না হওয়া পর্যন্ত পরিস্থিতি সম্পর্কে কিছু বলতে রাজি নয় হাসপাতাল কর্তৃপক্ষ। হাসপাতালের এক মুখপাত্র বললেন, ‘তিনি এখনো সংকটময় অবস্থায় রয়েছেন। তাকে আইসিইউতে রাখা হয়েছে।’ এ মুহূর্তে কৃত্রিম শ্বাসপ্রশ্বাসের মাধ্যমে বাঁচিয়ে রাখা হয়েছে হিউজকে।প্রিয় সতীর্থকে দেখতে এরই মধ্যে হাসপাতালে গিয়েছেন অস্ট্রেলিয়া অধিনায়ক মাইকেল ক্লার্ক। অস্ট্রেলীয় কোচ ড্যারেন লেমান টুইট করেছেন, ‘আমরা প্রার্থনা করছি হিউজ ও তার পরিবারের জন্য। সে লড়াকু, দারুণ এক তরুণ!’ ২৫ বছর বয়সী এই ক্রিকেটারের পাশে এই মুহূর্তে আছেন তাঁর মা ও বোন। হিউজের খেলোয়াড়ি জীবনটা বড় বৈচিত্র্যময়। উত্তর নিউ সাউথ ওয়েলসে জন্ম নেওয়া এ বাঁ-হাতি খেলেছেন ২৬ টেস্ট ও ২৫ ওয়ানডে। তবে নিয়মিত ছিলেন না জাতীয় দলে। হিউজের টেস্ট অভিষেক হয়েছিল ২০০৯ সালে ১১ ফেব্রুয়ারি, দক্ষিণ আফ্রিকার বিপক্ষে। অভিষেকেই ফিরেছিলেন ‘ডাক’ মেরে! ওয়ানেডেতে অভিষেক হলো প্রায় চার বছর পর, ২০১৩ সালের ১১ জানুয়ারি শ্রীলঙ্কার বিপক্ষে। ওয়ানডে অভিষেকেই করলেন সেঞ্চুরি। যে নয়জন ব্যাটসম্যান অভিষেকেই সেঞ্চুরি পেয়েছেন, হিউজ তাঁর মধ্যে একজন। টেস্ট-ওয়ানডে অভিষেক কী দারুণ বৈপরীত্য!ক্লার্কের চোটের সুযোগে আগামী সপ্তাহে ভারতের বিপক্ষে শুরু হওয়া প্রথম টেস্টে দলে সুযোগ পাওয়ার সম্ভাবনা তৈরি হয়েছিল হিউজের। ভাগ্যটা এতই খারাপ, যখন তার প্রস্তুতি নেওয়ার কথা জাতীয় দলে খেলার জন্য, তখন তাকে লড়তে হচ্ছে মৃত্যুর সঙ্গে! এএফপি, রয়টার্স, ক্রিকইনফো।
