
♦ অস্ট্রেলীয় অধিনায়ক স্টিভ স্মিথের বিরুদ্ধে বল টেম্পারিংয়ের অভিযোগ উঠেছে।♦ ইংল্যান্ডের বিপক্ষে সিরিজের তৃতীয় ওয়ানডেতে তাঁকে ঠোঁট থেকে কিছু নিয়ে তা বলে ঘষতে দেখা যায়।♦ অভিযোগ উঠেছে, স্মিথ বলে লিপ বাম মাখিয়েছেন।♦ স্মিথ অবশ্য এ অভিযোগ অস্বীকার করে বলেছেন, তিনি লিপ বাম নয়, বলে থুতু মাখিয়েছেন। বলের ঔজ্জ্বল্য ধরে রাখতে আগে থেকেই তিনি এমনটা করেন বলেই দাবি তাঁর।অ্যাশেজ সিরিজে ইংল্যান্ডকে উড়িয়ে দিলেও ওয়ানডে সিরিজে সময়টা একেবারেই ভালো যাচ্ছে না অস্ট্রেলিয়ার। টানা তিন ওয়ানডেতে হারের ধাক্কা সামলে উঠতেই যখন হিমশিম অবস্থা, ঠিক তখনই বলে ‘লিপ বাম’ মাখিয়ে বিতর্কের মুখে অস্ট্রেলীয় অধিনায়ক স্টিভ স্মিথ। বার্তা সংস্থা এএফপি জানিয়েছে, রোববার সিরিজের তৃতীয় ওয়ানডে চলাকালে ঠোঁট থেকে কিছু নিয়ে বলে ঘষতে দেখা যায় স্মিথকে। এটি ধরা পড়ে টেলিভিশন সম্প্রচারেও। অভিযোগ উঠেছে, তিনি লিপ বাম ব্যবহার করে বল টেম্পারিং করছেন। অ্যাশেজে অস্ট্রেলিয়ার সেরা ব্যাটসম্যান অবশ্য এই অভিযোগ হেসেই উড়িয়ে দিয়েছেন, ‘আমি থুতু ব্যবহার করেছি। লিপ বাম নয়। এভাবেই আমি সাধারণত বলের উজ্জ্বলতা ঠিক রাখি। এতে তো কোনো সমস্যা নেই।’লিপ বাম প্রসঙ্গে তাঁর মন্তব্য, ‘আমার ঠোঁটে বিশেষ কিছুই ছিল না। কেউ কেউ লিপ বাম ব্যবহার করার কথা বলছেন। কিন্তু আমার ঠোঁটে তেমন কিছুই ছিল না।’গত মাসে অ্যাশেজ সিরিজ চলার সময় ইংলিশ পেসার জেমস অ্যান্ডারসনের বিরুদ্ধে বল টেম্পারিংয়ের অভিযোগ উঠেছিল। মেলবোর্ন টেস্টের একপর্যায়ে টেলিভিশনে ধরা পড়েছিল অ্যান্ডারসন তাঁর হাতের বুড়ো আঙুল দিয়ে বলের একদিক ঘষছেন। ব্যাপারটা নিয়ে প্রথমে অভিযোগ তোলেন টেলিভিশন ধারাভাষ্যকার হিসেবে কাজ করা সাবেক অস্ট্রেলীয় তারকা শেন ওয়ার্ন ও মাইকেল স্ল্যাটার। তাঁদের বক্তব্য ছিল, অ্যান্ডারসন যেভাবে বল নখ দিয়ে ঘষছিলেন, সেটা আইনত অপরাধ।ইংলিশ শিবির অবশ্য সেই অভিযোগ অস্বীকার করেছিল। কোচ ট্রেভর বেইলিস পরে ম্যাচের দুই আম্পায়ারের সঙ্গে ব্যাপারটি নিয়ে আলাপ করলে তারা জানান, অ্যান্ডারসন আইন-ভঙ্গের মতো কোনো কাজ করেননি।
 
