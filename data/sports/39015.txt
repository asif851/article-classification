
বর্তমান সময়ে বিশ্বের সবচেয়ে বিখ্যাত খেলোয়াড় কে? কঠিন প্রশ্ন। কারণ, বিখ্যাত খেলোয়াড় নির্ধারণের মানদণ্ড কী? বিজ্ঞাপন বাবদে আয়, সামাজিক যোগাযোগমাধ্যমে অনুসারী, ইন্টারনেটে তাঁদের খোঁজার হার বিশ্লেষণ করে বর্তমান বিশ্বের বিখ্যাত খেলোয়াড়দের একটা তালিকা করেছে ইএসপিএন। এই তালিকায় সেরা দশে আছেন মেসি-রোনালদো-নেইমাররা। সেরা দশে না থাকলেও ক্রিকেটারদের মধ্যে এই তালিকার সেরা ১৫-এ আছেন বিরাট কোহলি ও মাহেন্দ্র সিং ধোনি। 
তালিকা অনুযায়ী, এই মুহূর্তে সবচেয়ে বিখ্যাত খেলোয়াড় হচ্ছেন ক্রিস্টিয়ানো রোনালদো। রিয়াল তারকার এনডোর্সমেন্ট থেকে আয় ৩২ মিলিয়ন মার্কিন ডলার। তাঁর ইনস্টাগ্রাম অনুসারী ৯ কোটি ৩০ লাখ, ফেসবুকে ১১ কোটি ৮০ লাখ আর টুইটারে ৫ কোটি ৪ লাখ।দুইয়ে থাকা লেব্রন জেমস টাকার অঙ্কে রোনালদোর চেয়ে বেশ এগিয়ে আছেন, এনডোর্সমেন্ট থেকে তাঁর আয় ৫৫ মিলিয়ন মার্কিন ডলার। তবে অনুসারী সংখ্যায় আমেরিকান এই বাস্কেটবল খেলোয়াড় রোনালদোর চেয়ে ঢের পিছিয়ে। লেব্রনের ইনস্টাগ্রামে অনুসারীর সংখ্যা ২ কোটি ৮৫ লাখ, ফেসবুক অনুসারী ২ কোটি ২৬ লাখ ও টুইটারে তাঁর অনুসারী ৩ কোটি ৪৪ লাখ। ইএসপিএনের বিখ্যাত খেলোয়াড়ের তালিকায় লিওনেল মেসি আছেন তিনে। বার্সেলোনার আর্জেন্টাইন ফরোয়ার্ড এনডোর্সমেন্ট থেকে আয় করেন ২৮ মিলিয়ন মার্কিন ডলার। ইনস্টাগ্রামে তাঁর অনুসারী ৬ কোটি ৫১ লাখ আর ফেসবুকে বার্সা তারকার অনুসারী সংখ্যা ৮ কোটি ৬৬ লাখ ডলার। মেসির অবশ্য টুইটার অ্যাকাউন্ট নেই। চারে আছেন টেনিস তারকা রজার ফেদেরার, পাঁচে মার্কিন গলফার ফিল মিকেলসন। ছয়ে বার্সেলোনার ব্রাজিলীয় ফরোয়ার্ড নেইমার। এনডোর্সমেন্ট থেকে নেইমারের আয় ২৩ মিলিয়ন মার্কিন ডলার। তাঁর ইনস্টাগ্রামে অনুসারীর সংখ্যা ৬ কোটি ৮২ লাখ, ফেসবুকে সেটি ৫ কোটি ৮৬ লাখ আর টুইটারে অনুসারী ২ কোটি ৭৩ লাখ।১৩ নম্বরে থাকা কোহলি এনডোর্সমেন্ট থেকে আয় করেন ১৭ দশমিক ৪ মিলিয়ন মার্কিন ডলার। ইনস্টাগ্রামে ভারতীয় অধিনায়কের অনুসারী ১ কোটি ৩৪ লাখ, ফেসবুকে সেটি ৩ কোটি ৩৯ লাখ ও টুইটারে ১ কোটি ৩৯ লাখ। ১৫ নম্বরে থাকা মহেন্দ্র সিং ধোনির এনডোর্সমেন্ট থেকে আয় ১৬ মিলিয়ন মার্কিন ডলার। ইনস্টাগ্রামে ভারতীয় উইকেটকিপার ব্যাটসম্যানের অনুসারী ৫ কোটি ১ লাখ, ফেসবুকে সেটি ১ কোটি ৯৭ লাখ আর টুইটারে ৬০ লাখ অনুসারী।
