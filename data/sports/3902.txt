
লন্ডনের দর্শকদের কাছ থেকে একবার বিদায় তিনি এরই মধ্যে নিয়েছেন। তবে সেটি উসাইন বোল্টের ক্যারিয়ারের শেষ অঙ্ক ছিল না। চূড়ান্ত বিদায়টা তো নেবেন আজ। বিশ্ব অ্যাথলেটিকস চ্যাম্পিয়নশিপে ৪X১০০ মিটার রিলের পর। ব্যক্তিগত ইভেন্টের শেষটা রূপকথার মতো হয়নি। যুক্তরাষ্ট্রের জাস্টিন গ্যাটলিন আর ক্রিস্টিয়ান কোলম্যানের কাছে হেরে সন্তুষ্ট থাকতে হয়েছে ব্রোঞ্জ নিয়ে। দলগত ইভেন্টের শেষটা কি সোনায় রাঙানো হবে?
দিন দশেক আগেও এই প্রশ্ন করলে যে কেউ বিস্ময়ের চোখে তাকাতেন। বোল্ট হারতে পারেন, এটাই তো অকল্পনীয় ছিল তখন। আর বোল্ট থাকলে কখনো তাঁর দল জ্যামাইকা হারে নাকি! ১০০ ও ২০০ মিটারে যেমন প্রায় এক দশক ধরে বোল্টের রাজত্ব চলেছে, ৪X১০০ মিটার রিলেতেও তো সেই রাজত্বটা জ্যামাইকার। ২০০৮ থেকে শুরু করে গত বছর পর্যন্ত তিনটি অলিম্পিক ও চারটি বিশ্ব চ্যাম্পিয়নশিপে এই ইভেন্টে সোনা জিতেছে জ্যামাইকা। পরে অবশ্য নেস্টা কার্টারের ডোপ নেওয়া প্রমাণিত হওয়ায় ২০০৮ বেইজিং অলিম্পিকের পদকটা ফেরত দিতে হয়েছে। তবে ৩৬.৮৪ সেকেন্ড সময় নিয়ে লন্ডন অলিম্পিকে বোল্টের দল গড়েছিল বিশ্ব রেকর্ড, যেটি এখনো অক্ষত। দেশের হয়ে সোনা জিতে ক্যারিয়ার শেষ করার কথা তো ভাবতেই পারেন বোল্ট।
এমনটা মনে হয়েছিল ১০০ মিটারের আগেও। কিন্তু সেই বোল্টই যে হেরে গেলেন ১০০ মিটারে! আর অজেয়, অপ্রতিরোধ্য বোল্টই যদি হেরে যান, জ্যামাইকার জয়ের নিশ্চয়তা কেউ কি দিতে পারে? ১০০ মিটারের মতো ৪X১০০ মিটার রিলেতেও জ্যামাইকার সবচেয়ে বড় প্রতিদ্বন্দ্বী যুক্তরাষ্ট্র। শেষটা হতাশায় মুড়ে থাক, এটা চান না বলেই শরীরে একটু ব্যথা থাকার পরও ৪X১০০ মিটার রিলের হিটেও অংশ নিতে চান। ফাইনালের আগে নিজেকে শাণিয়ে নেওয়া আরকি!
দলগত ইভেন্টে সোনা জিতবেন কি না সেটা অবশ্য সময়ই বলে দেবে। তবে বোল্টকে নিয়ে যিনি সব সময়ই মুগ্ধতা দেখিয়ে এসেছেন, সেই কলিন জ্যাকসন কিন্তু মনে করেন, অবসরের ঘোষণা আগে দেওয়ায় মনোযোগে কিছুটা ব্যাঘাত ঘটেছে বোল্টের। ১১০ মিটার হার্ডলসের সাবেক বিশ্ব চ্যাম্পিয়ন এই ওয়েলশ স্প্রিন্টার ব্যাখ্যা করেছেন, ‘আমার কোচ একবার আমাকে বলেছিলেন—যদি তুমি ক্রমাগত বলতে থাকো যে তুমি অবসর নেবে, তার মানে হচ্ছে, ভেতরে-ভেতরে তুমি আসলে অবসর নিয়ে ফেলেছ। এই অবস্থায় কোনো কিছুর প্রস্তুতি নেওয়া কঠিন হয়ে যায়। আমার নিজের অবসরের সময়টার কথা বলতে পারি। আমি আর কোনো দিন দৌড়াব না, এটা মেনে নেওয়া আমার জন্য খুব কঠিন ছিল।’
একটু একটু করে আর কোনো দিনও না দৌড়ানোর দিকে এগিয়ে যাওয়াটা নিশ্চয়ই সহজ হচ্ছে না বোল্টের জন্যও! রয়টার্স।
সূচি: ৪x১০০ মিটার রিলে
১ম হিট     বেলা ৩-৫৫ মি. (বাংলাদেশ সময়)
২য় হিট    বিকেল ৪-০৪ মি.
ফাইনাল    রাত ২-৫০ মি.
* বোল্টের জ্যামাইকা দৌড়াবে দ্বিতীয় হিটে
 
পদক তালিকা
              সোনা   রুপা    ব্রোঞ্জ
যুক্তরাষ্ট্র         ৬      ৭      ৬
কেনিয়া         ৩      ১      ৩
দক্ষিণ আফ্রিকা  ২       ১      ২
চীন             ১      ২      ১
পোল্যান্ড        ১      ২      ১
ইথিওপিয়া      ১      ২      ০
বাহরাইন        ১       ১      ০
তুরস্ক            ১       ১      ০
জ্যামাইকা       ১      ০      ২
ভেনেজুয়েলা    ১      ০      ১
ফ্রান্স           ১      ০      ১
বেলজিয়াম      ১      ০      ০
গ্রিস            ১      ০      ০
চেক প্রজা.      ১      ০      ০
গ্রেট ব্রিটেন     ১      ০      ০
নিউজিল্যান্ড     ১      ০      ০
লিথুয়ানিয়া      ১      ০      ০
* ১০ আগস্ট পর্যন্ত
