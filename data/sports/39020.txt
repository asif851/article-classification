
বাংলাদেশ দলের বিশ্বকাপ-মিশন শেষ। খেলোয়াড়-কোচিং স্টাফরা নিজের মতো করে কাটাচ্ছেন অবসর সময়। কোচ চন্ডিকা হাথুরুসিংহে থেকে গেছেন অস্ট্রেলিয়ায়। সেখানেই কথা বললেন বাংলাদেশের সাংবাদিকদের সঙ্গে। তবে এবার কোনো ম্যাচের রণকৌশল নিয়ে কথা বলতে হয়নি। অবশ্য বলেছেন ক্রিকেট নিয়েই। সাংবাদিকেরা জানতে চেয়েছিল, এবার বিশ্বকাপ ফাইনাল খেলবে কোন কোন দল? হাথুরুসিংহের ফাইনালিস্টের তালিকায় রয়েছে অস্ট্রেলিয়া ও দ‌ক্ষিণ আফ্রিকা। নেই ভারত।বাংলাদেশ কোচকে জিজ্ঞেস করা হলো, এবারের শিরোপা শেষপর্যন্ত কে জিতবে? হাথুরুসিংহে বললেন, ‘আমার মনে হয় অস্ট্রেলিয়া। সম্ভবত অস্ট্রেলিয়া ও দ‌ক্ষিণ আফ্রিকা ফাইনাল খেলবে এবং অস্ট্রেলিয়া চ্যাম্পিয়ন হবে।’ বাংলাদেশ কোচের ভবিষ্যদ্বাণী ফলে গেলে ২৬ মার্চ সিডনিতে অস্ট্রেলিয়ার বিপক্ষেই শেষ হবে ভারতের বিশ্বকাপ-অধ্যায়। শুধু বাংলাদেশ কোচই নন, অধিনায়ক মাশরাফি বিন মুর্তজার ফেবারিটও কিন্তু অস্ট্রেলিয়া। মাশরাফি একাধিকবার জানিয়েছেন, অস্ট্রেলিয়া এবার সম্ভাব্য শিরোপাজয়ী।অন্য দল নিয়ে ভবিষ্যদ্বাণী করার আগে হাথুরুসিংহেকে বলতে হলো নিজের দল নিয়েও। বিশ্বকাপ খেলতে আসার আগে বাংলাদেশের সত্যিকারের প্রত্যাশাটা আসলে কী ছিল? তিনি কি ভেবেছিলেন দল কোয়ার্টার ফাইনাল উঠতে পারবে? বললেন, ‘কোয়ার্টার ফাইনালে ওঠাই ছিল মূল লক্ষ্য। তারপর ম্যাচ ধরে এগোনো। সেভাবেই ভেবেছিলাম। এখন যদি দীর্ঘমেয়াদি পরিকল্পনার কথা বলেন, তাহলে বলব ২০১৬ সালের টি-টোয়েন্টি। সেখানে আবার নিজেদের সামর্থ্য দেখাতে চাই।’
পুরো বিশ্বকাপে বাংলাদেশের সাফল্যে মাশরাফি বিন মুর্তজার অধিনায়কত্ব প্রশংসিত হয়েছে। কিন্তু পুরো সাফল্যযাত্রায় অধিনায়ক মাশরাফির ভূমিকা কতটুকু? হাথুরুসিংহে বললেন, ‘সে অসাধারণভাবে দায়িত্ব পালন করেছে। সে একজন সত্যিকারের নেতা, আমি তো বলব নেতা হিসেবে দৃষ্টান্ত সৃষ্টি করেছে। সতীর্থদের কাছে সে অনেক বড় ভরসার নাম, তাদের কাছ থেকে খেলা আদায়ে যা খুব সহায়ক হয়েছে।’গতকালই মাশরাফি জানিয়েছেন, আগামী বিশ্বকাপেও আরও ভালো করার চেষ্টা করবেন তাঁরা। বাংলাদেশ দলের ভবিষ্যৎ নিয়ে আশাবাদী কোচও। বাস্তবতার নিরিখেই বললেন, ‘১৬ কোটি মানুষের দেশ বাংলাদেশ। সবাই ভীষণ আবেগী। কিন্তু সমস্যা হলো ক্রিকেট কাঠামোটা এখনো যথেষ্ট শক্তিশালী নয়। ঘরোয়া ক্রিকেট কাঠামো শক্তিশালী হলে প্রতিভাবান খেলোয়াড় আসবে আরও বেশি। তবেই আমরা ভারত-শ্রীলঙ্কার মতো হতে পারব। তুলনা করলে আমাদের কাঠামোটা ভারত-শ্রীলঙ্কার মতো ঠিক গোছানো নয়। সেটা ঠিকঠাক গুছিয়ে আনতে পারলে আমাদের ভবিষ্যৎ খুব উজ্জ্বল।’
