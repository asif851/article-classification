
আন্তর্জাতিক ফুটবলকে বিদায় বলে দিলেন স্পেনের স্বর্ণালী প্রজন্মের অন্যতম প্রধান তারকা জাভি হার্নান্দেজ। আর এর সঙ্গে সঙ্গে স্প্যানিশ ফুটবলের একটি অধ্যায়েরই যেন সমাপ্তি ঘটে গেল।২০০০ সালে অভিষেকের পর থেকেই জাভি ছিলেন স্প্যানিশ মাঝমাঠের অন্যতম প্রধান স্তম্ভ। বিশ্ব ফুটবলে স্প্যানিশ আধিপত্যের অন্যতম প্রধান কারিগর ছিলেন এই মিডফিল্ডার। ২০০৮ ও ২০১২ সালের ইউরো ও ২০১০ সালে স্পেনের বিশ্বকাপ জয়ের অন্যতম কারিগর এই ৩৪ বছর বয়সী ফুটবলার।আন্তর্জাতিক ফুটবল থেকে বিদায়ের মুহূর্তটা অবশ্য খুব সুখকর হয়নি জাভির। ব্রাজিল বিশ্বকাপের গ্রুপ পর্ব থেকে বিদায়ের গ্লানি জাভির শেষ অধ্যায়টাকে ম্লানই করে দিয়েছে। হতাশাটা গোপনও করেননি তিনি। আজ মঙ্গলবার এক সংবাদ সম্মেলনে আন্তর্জাতিক ফুটবলকে বিদায় জানানোর ঘোষণাটি দিয়ে তাঁর কণ্ঠেও একই প্রসঙ্গ, ‘গত মৌসুমটা খুবই হতাশা নিয়ে কেটেছে। বার্সেলোনার জন্য বা জাতীয় দলের জন্য নিজেকে আর প্রয়োজনীয় বলে মনে করতে পারছি না। গত মৌসুমটি হয়ে থাকবে আমার জীবনের সবচেয়ে হতাশাগ্রস্ত সময়।’গত মৌসুমের ব্যর্থতা জাভিকে কীভাবে কুরে খাচ্ছে, তার সবচেয়ে বড় উদাহরণ হতে পারে তাঁর বার্সেলোনাকেও বিদায় বলা। মাঝখানে ন্যু ক্যাম্প ছাড়ার সব বন্দোবস্ত প্রায় পাকাই করে ফেলেছিলেন। নতুন গন্তব্যও ঠিক করেছিলেন মেজর লিগ। কিন্তু যুক্তরাষ্ট্রের লিগ শুরু হতে ঢের বাকি থাকায় আপাতত বার্সেলোনার জার্সি গায়ে জানুয়ারি পর্যন্ত থেকে যাওয়ার সিদ্ধান্ত নিয়েছেন তিনি। জানুয়ারিতে মধ্য মৌসুম দলবদলের সময় মেজর লিগের ব্যাপারটা নতুন করে ভাববেন তিনি।বার্সেলোনার হয়েও ইউরোপিয়ান ফুটবলের গত মৌসুমে বড় কোনো শিরোপা জিততে পারেননি জাভি। এই হতাশা থেকেই হয়তো বিদায় বলেছিলেন বার্সেলোনাকেও। কিন্তু শেষ পর্যন্ত কোচ লুইস এনরিকের অনুরোধে আর একটি মৌসুম খেলে যাওয়ার সিদ্ধান্ত নিয়েছেন। রয়টার্স।
