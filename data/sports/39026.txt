

• তামিমের পেশোয়ার ১০ উইকেটে হারিয়েছে মোস্তাফিজের লাহোরকে।• লাহোরের আরও একটি হার।• তামিম ৩৫ বলে ৩৭ করে অপরাজিত ছিলেন।• মোস্তাফিজ ২ ওভারের বেশি বল করার সুযোগ পাননি। দিয়েছেন ১০ রান।
গতরাতে শারজা ক্রিকেট স্টেডিয়ামে মুখোমুখি হয়েছিলেন তামিম ইকবাল ও মোস্তাফিজুর রহমান। পাকিস্তান সুপার লিগে (পিএসএল) দুই বাংলাদেশি তারকার লড়াই আগ্রহের হলেও খেলাটি ছিল একতরফা। ‘একতরফা’ দুই অর্থেই। তামিমের পারফরম্যান্সের কাছে পাত্তা পাননি মোস্তাফিজ। তামিমের পেশোয়ার জালমিও হেসেখেলে হারিয়েছে মোস্তাফিজের লাহোর কালান্দার্সকে।টসে জিতে প্রথমে ব্যাটিং করে লাহোর কালান্দার্স তেমন কিছুই করতে পারেনি। ১৭.২ ওভারে মাত্র ১০০ রানেই গুটিয়ে যায় তারা। ফখর জামানের ব্যাট থেকে আসে সর্বোচ্চ ৩০। তিনি অবশ্য ১৭ বলে ৩০ করে ফেরেন। এ ছাড়া ব্রেন্ডন ম্যাককালাম ও উমর আকমল ১৫ করে আর আগা সালামান ও সোহেল আখতার করেন যথাক্রমে ১৩ ও ১২।পেশোয়ারের হাসান আলী ২২ রানে ৩ উইকেট নেন। লিয়াম ডসনও ৩ উইকেট নেন ২০ রানে। এ ছাড়া সামিন গুল একটি ও ওয়াহাব রিয়াজ ২ উইকেট নেন। ১০১ রানের লক্ষ্যে ব্যাটিংয়ে নেমে পেশোয়ারের দুই ওপেনার তামিম ইকবাল ও কামরান আকমল চড়াও হয়েছিলেন লাহোর বোলারদের ওপর। কামরান ৪৭ বলে ৫৭ রান করেন। তামিম সে ৩৫ বলে ৩৭ করেন। কামরানের ইনিংসে বাউন্ডারি ছিল ৭টি, ছক্কা ২টি। তামিম মারেন ৪টি চার। লাহোরের মোস্তাফিজ ২ ওভারের বেশি বোলিং করার সুযোগ পাননি। এই দুই ওভারে ১০ রান দেন। দলের পঞ্চম বোলার হিসেবে আক্রমণে এসেছিলেন তিনি। তবে তাঁর আগেই ম্যাচটা মোটামুটি পেশোয়ারের হাতে তুলে দিয়েছেন সোহেল খান, সালমান ইরশাদ ও সুনীল নারাইনরা।
