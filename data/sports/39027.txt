
বৃষ্টির কারণে দ্বিতীয় দিনে গড়ানো ম্যাচে ওয়েস্ট ইন্ডিজের বিপক্ষে ৩৯ রানের জয় পেয়েছে শ্রীলঙ্কা। এই জয়ে ত্রিদেশীয় সিরিজে লঙ্কানদের ফাইনালে খেলার বিষয়টি মোটামুটি নিশ্চিতই হয়ে গেছে।৪১ ওভারে নির্ধারিত ইনিংসে কুমার সাঙ্গাকারার ৯৫ বলে ৯০ রানের সুবাদে ২১৯ রান তুলতে সক্ষম হয় শ্রীলঙ্কা। ডাকওয়ার্থ লুইস পদ্ধতিতে ক্যারিবীয়দের ব্যাটিংয়ের সময় এই লক্ষ্য বেড়ে দাঁড়ায় ২৩০। প্রথম ৩২ ওভারে মাত্র ১২২ রান করা লঙ্কানরা শেষ ৯ ওভারে ৯৭ রান তুলে নিজেদের নিয়ে যায় নিরাপদ আশ্রয়ে। বোলারদের বাজে বোলিংয়ের কারণে লক্ষ্য বেড়ে গেলেও ব্যাটসম্যানরা বোলারদের পথ অনুসরণ করায় জয়ের কাছাকাছি আর পৌঁছানো হয়নি ওয়েস্ট ইন্ডিজের। ২৩০ রানের জবাবে ব্যাট করতে নেমে ৩১ রান তুলতেই ৪ উইকেট হারিয়ে বসা ক্যারিবীয়দের লড়াইটা প্রলম্বিত করেছেন ড্যারেন ব্রাভো আর লিন্ডল সিমন্স। ব্রাভো ৮৪ বলে ৭০ এবং সিমন্স ৭৮ বলে ৬৭ রান করে আশা জাগালেও শেষ অবধি ৩৯ রান দূরেই থেমে যেতে হয় ওয়েস্ট ইন্ডিজকে।এর আগে শ্রীলঙ্কার ইনিংসকে কাঁপিয়ে দিয়েছিলেন কেমার রোচ। আট ওভার বল করে ২৭ রান দিয়ে ৪ উইকেট নিয়ে ম্যাচের সূচনাটা ক্যারিবীয়দের পক্ষেই টেনে নিয়েছিলেন। রোচের পাশাপাশি জেসন হোল্ডার ২টি এবং মারলন স্যামুয়েলস ও কাইরন পোলার্ড একটি করে উইকেট দখল করেন।
ক্যারিবীয় ইনিংসে ফাটল ধরান শারমিন্দা এরাঙ্গা আর অধিনায়ক অ্যাঞ্জেলো ম্যাথুজ। এরাঙ্গা ৪৬ রানে ৩টি আর ম্যাথুজ ২৯ রানে ৪টি উইকেট তুলে নিয়ে ব্যাকফুটে ঠেলে দেন ওয়েস্ট ইন্ডিজের ব্যাটিংকে। এঁদের পাশাপাশি লাসিথ মালিঙ্গা ৪২ রানে ২ উইকেট তুলে নিলে পরাজয় নিয়েই মাঠ ছাড়তে হয় ক্যারিবীয়দের। সূত্র: রয়টার্স।
