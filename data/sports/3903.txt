
গতবার জিতেছেন। খুব সম্ভবত জিততে চলেছেন এবারও। কিন্তু তৃতীয়বারের মতো ফিফা বর্ষসেরা হলেও ক্রিস্টিয়ানো রোনালদোয় এতটুকু মুগ্ধ হবেন না ফ্রাঙ্ক রিবেরি। বায়ার্ন মিউনিখের ফরাসি উইঙ্গার বরং আগুনজ্বলা দাবি করে বলছেন, ব্যালন ডি’অর পদকটা এখন পুরোপুরি ‘রাজনৈতিক’ পুরস্কার হয়ে গেছে। আর সেই রাজনীতির সুবাদে এবারও ব্যালন ডি’অর জিততে চলেছেন রোনালদো!গতবার ব্যালন ডি’অরের সংক্ষিপ্ত তিনজনের তালিকাতেও ছিলেন রিবেরি। শেষ পর্যন্ত রোনালদোর কাছে হেরে যেতে হয়। অবশ্য রিবেরির দাবি, এই পুরস্কার নিয়ে বিদ্বেষ বা ঈর্ষা কোনোটাই তাঁর নেই। কারণ গত বছরের অনুষ্ঠান তাঁর ‘চোখ’ খুলে দিয়েছে।জার্মান ট্যাবলয়েড বিল্ডকে রিবেরি বলেছেন, ‘গত বছরের ব্যালন ডি’অর অনুষ্ঠানে আমি অনেক কিছু শিখেছি। সেখানে পা দিয়েই আমার স্ত্রীকে বলেছিলেন, পুরস্কারটা আমি জিতব না। কারণ দেখেছি, সেপ ব্ল্যাটার (ফিফা সভাপতি) কীভাবে রোনালদোকে জড়িয়ে ধরছিল, ওর পুরো পরিবার সেখানে উপস্থিত ছিল। আমি বোকা নই। পরিষ্কার বোঝাই যাচ্ছিল সে-ই পুরস্কারটা জিততে চলেছে। তা না হলে পুরো পরিবারকে সে এভাবে আনত না।’রিবেরি এর পরই এনেছেন ‘পলিটিক্সে’র অভিযোগ, ‘এ বছরও একই ঘটনার পুনরাবৃত্তি হবে। এবার ম্যানুয়েল নয়্যার বা আরিয়েন রোবেন জেতা উচিত। এর সঙ্গে দ্বিমতের সুযোগ নেই। মানু (নয়্যার) সব জিতেছে। তা ছাড়া মানুষ হিসেবেও সে অসাধারণ, উদ্ধত নয়। বুন্দেস লিগার পর বিশ্বকাপেও দুর্দান্ত খেলেছে। কিন্তু আমার ভয়, এবারও রাজনীতিটা হবে। ব্যালন ডি’অর এখন আর সেরা খেলোয়াড়ের পুরস্কার নয়। এটা এখন স্রেফ একটা রাজনীতি।’২০০৬ সালে বিশ্বকাপ জেতায় যদি ফ্যাবিও ক্যানাভারো ফিফা বর্ষসেরা হয়, তাহলে একই যুক্তিতে এবার সেটি নয়্যারেরই পাওয়া উচিত। এটাই রিবেরির যুক্তি। তবে শেষ পর্যন্ত কে জিতল, এ নিয়ে নাকি মাথা ঘামাবেন না, “ব্যালন ডি’অরটা মোটেও মিস করি না। এ নিয়ে আমার কোনো ঈর্ষাও নেই। কারণ এই পুরস্কারের কোনো মূল্য নেই আমার কাছে।”
