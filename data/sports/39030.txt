
তিনি একাধারে বাংলাদেশ ক্রিকেট বোর্ডের (বিসিবি) সভাপতি, একটি করপোরেট প্রতিষ্ঠানের শীর্ষ কর্মকর্তা এবং একজন সংসদ সদস্যও। এক সঙ্গে তিনটি দায়িত্ব পালন করে কিছুটা যেন ক্লান্ত নাজমুল হাসান। আজ বিকেলে ধানমন্ডিতে নিজের কর্মস্থলে আইসিসির সভা নিয়ে আয়োজিত সংবাদ সম্মেলনের একপর্যায়ে সেই ক্লান্তির কথা বেরিয়ে এল তাঁর মুখ দিয়ে। একসঙ্গে তিনটি দায়িত্ব আর বেশি দিন পালন করা সম্ভব নয় জানিয়ে বললেন, ‘কিছু একটা তো ছাড়তেই হবে।’
কিন্তু কোনটি ছাড়বেন নাজমুল? সাবেক রাষ্ট্রপতি জিল্লুর রহমানের সন্তান তিনি। রাজনীতিতে আছেন পারিবারিক সূত্রে। আবেগের এই জায়গাটি ছেড়ে যাওয়ার সম্ভাবনা তাই কমই। নাজমুল হাসান বলছিলেন, ‘আমি চাকরি করি আবার একটি এলাকার সংসদ সদস্যও। আমাকে সংসদে যেতে হয়। কিন্তু বিসিবি সভাপতি হিসেবে দায়িত্ব পালন করতে গিয়ে আমি এলাকার কাজে একদমই সময় দিতে পারছি না।’ তিনি অতৃপ্ত তাঁর পেশাগত দায়িত্ব পালন নিয়েও, ‘চাকরিতে আগে যে পরিমাণ সময় দিতাম, এখন তার অর্ধেক সময় দিই।’
সাংসদদের নিজ এলাকার কাজকেই প্রাধান্য দিতে হয়। পেশাজীবীদের দায়বদ্ধতা সবার আগে কর্মস্থলের প্রতি। নাজমুলের কথায় পরিষ্কার, বিসিবি সভাপতি হিসেবে দায়িত্ব পালন করতে গিয়ে এ দুটোর কোনোটিই তিনি ঠিকভাবে করতে পারছেন না। ক্রিকেট বোর্ডের প্রধান হিসেবে ক্রিকেটে যথেষ্ট সময় দিতে হয়। আজ এই দেশ, কাল ওই দেশ ঘুরে বেড়াতে হয়। তা ছাড়া আইসিসির গুরুত্বপূর্ণ দায়িত্বেও আছেন তিনি। নাজমুল হাসান বলছিলেন, ‘আইসিসির সভা শেষ করে দুবাই থেকে মাত্র ফিরেছি। এখন আবার টেস্ট উপলক্ষে হায়দরাবাদে যাব। সেখান থেকে এসেই পেশাগত কাজে আবারও দেশের বাইরে যেতে হবে। অনেক বেশি ট্রাভেলিং করতে হচ্ছে আমাকে। এই বয়সে এত ট্রাভেলিং করা কঠিন।’
নাজমুল হাসানের নেতৃত্বাধীন বিসিবির বর্তমান পরিচালনা পর্ষদের মেয়াদ আছে আর মাস ছয়েক। এরপরই নির্বাচনের মাধ্যমে ঠিক হবে নতুন বোর্ড সভাপতি ও নির্বাহী পর্ষদ। সেই নির্বাচনেও সভাপতি পদে প্রতিদ্বন্দ্বিতা করবেন কি না জানতে চাইলে নেতিবাচক মনোভাব দেখিয়েছেন নাজমুল হাসান, ‘নিজের তরফ থেকে আমার না করার (নির্বাচন) সম্ভাবনাই বেশি।’
অবশ্য ক্রিকেটের মতো বাংলাদেশ ক্রিকেট বোর্ডের নির্বাচন নিয়েও শেষ কথা বলে কিছু নেই। নাজমুল হাসান শেষ পর্যন্ত তিন দায়িত্বের কোনটি ছাড়বেন, সেটি তাই আপাতত কৌতূহলের বিষয় হয়েই থাকছে।
