
মৌসুম শুরু হতে না হতেই জোড়া ধাক্কা খেয়েছে রিয়াল মাদ্রিদ। আজ বার্নাব্যুতে লেভান্তের সঙ্গে ১-১ গোলে ড্র করেছে রিয়াল। নিজেদের মাঠে টানা দুই ম্যাচে ড্র করেছে, তিন ম্যাচেই ৪ পয়েন্ট খোয়ানো প্রথম ধাক্কা। এর চেয়েও বড় ধাক্কা হলো, দলের একমাত্র স্ট্রাইকার করিম বেনজেমা চোট পেয়ে মাঠ ছেড়েছেন আজ। ক্রিস্টিয়ানো রোনালদো খেলছেন না নিষেধাজ্ঞায়। গ্যারেথ বেল নিজেকে হারিয়ে খুঁজছেন, এর মাঝে বেনজেমা চোট—এর চেয়ে বড় দুঃসংবাদ আর হতে পারত না রিয়ালের জন্য! 
ম্যাচের এক ঘণ্টা আগেই অবশ্য চমকে দিয়েছেন জিদান। মূল একাদশে থিও হার্নান্দেজ ও মার্সেলোকে একসঙ্গে দেখার পর বিস্মিত না হয়ে উপায় ছিল না। দুজন লেফট ব্যাক খেলবেন কোথায়? ম্যাচ শুরু হতে বোঝা গেল কাগজে-কলমে থিওকে ব্যাক ও মার্সেলোকে উইংয়ে ব্যবহার করার ইচ্ছা তাঁর। কাগজে-কলমে বলতে হচ্ছে, মার্সেলো আর থিও যে প্রায় পুরোটা সময় সমান্তরালেই খেলেছেন। দুজনই লেফট উইং, দুজনই লেফটব্যাক!জিদানের দল নির্বাচনে চমক ছিল আরও। ৪-২-৩-১ ফরমেশনে মিডফিল্ডের দায়িত্ব ছিল টনি ক্রুস ও মার্কোস ইয়োরেন্তের কাছে। অ্যাটাকিং মিডফিল্ডের দায়িত্ব নিয়েছিলেন ভাসকেজ, মার্সেলো ও এসেনেসিও। এ তিনজনের সামনে মূল স্ট্রাইকার হিসেবে করিম বেনজেমা। বেনজেমাকে অবশ্য চোট পেয়ে মাঠ ছেড়ে গেছেন ২৭ মিনিটেই। এর ৮ মিনিট আগেই একই কারণে মাঠ ছেড়েছেন লেভান্তের ইভান লোপেজ। তার আগেই অবশ্য রিয়ালকে ধাক্কা দিয়েছেন লোপেজ। তাঁর এসিস্টেই যে গোল করেছেন ইভি। ১২ মিনিটে ডিফেন্সের অমার্জনীয় এক গোলে পিছিয়ে পড়ল রিয়াল। রোনালদো-মডরিচ-ইসকো-কাসেমিরোদের ছাড়া প্রথমার্ধটা খুব একটা ভালো খেলেনি রিয়াল। দুই উইং ব্যবহার করে আক্রমণ হয়েছে প্রচুর। কিন্তু গত কিছুদিনের সেই আধিপত্য ছড়ানো ফুটবল দেখা যায়নি। লেভান্তের জমাট ডিফেন্সের বিপক্ষে উইং ব্যবহার করার বুদ্ধিটা কাজের ছিল সেটা বোঝা গেছে প্রতিটি আক্রমণেই। কিন্তু একজন পরিপূর্ণ নম্বর নাইনের জন্য গোলের দেখা পাচ্ছিল না রিয়াল। ৩৬ মিনিটে রামোসের কল্যাণে গেরো খুলল রিয়ালের। রামোসের হেড গোলরক্ষক ঠেকালেও, ফিরতি বল থেকে লুকাস ভাসকেজের গোল আটকাতে পারেননি। ম্যাচে এল সমতা। এরপরও বেশ কিছু সুযোগ পেয়েছে রিয়াল। বেনজেমার বদলি নামা বেলের দুটি চেষ্টা ব্যর্থ হয়েছে একটুর জন্য।দ্বিতীয়ার্ধেও একই গল্পের পুনরাবৃত্তি। বারবার আক্রমণে গেছে রিয়াল। কিন্তু ডি-বক্সে একজন ভালো স্ট্রাইকারের ওভাবে সব চেষ্টাই ব্যর্থ হয়েছে। বাঁ প্রান্ত থেকে মার্সেলো, থিও আর ডান প্রান্ত থেকে এসেনসিও ভাসকেজের ক্রসগুলো যে একদমই কাজে লাগাতে পারছিলেন না বেল। দুই দুইবার হেড থেকে গোল করার সুবর্ণ সুযোগ পেয়েছেন বেল কিন্তু পোস্টেই বল রাখতে পারছিলেন না ওয়েলশ ফরোয়ার্ড। এর মাঝে ম্যাচের ৮৮ মিনিটে আরেকটি দুঃসংবাদ পেল রিয়াল। বক্সের মধ্য থেকে দারুণ এক শট নিয়েছিলেন মার্সেলো। সেটা অবিশ্বাস্য দক্ষতায় ঠেকিয়ে দিয়েছেন গোলরক্ষক রাউল। শট নিয়ে পড়ে যাওয়া মার্সেলো ক্ষেপে ডিফেন্ডারের গায়ে লাথি মেরে সরাসরি লাল কার্ড দেখে মাঠ ছাড়লেন। ৯২ মিনিটে ক্রুসের শট পোস্টে লেগে নিশ্চিত হলো হতাশা নিয়ে রিয়ালের মাঠ ছাড়া।
