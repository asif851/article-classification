
ফিক্সিং কেলেঙ্কারির জন্য নিষিদ্ধ। ক্রিকেটে আগের মতো ফিরতে পারবেন কি না, সেটি নিয়েও অনিশ্চয়তা। পাকিস্তানের বোলার মোহাম্মদ আসিফ কিন্তু বসে নেই। একসময় মানুষকে রোমাঞ্চিত করেছেন দারুণ বোলিংয়ে। মানুষকে এবার রোমাঞ্চিত করতে নাম লেখাচ্ছেন রুপালি পর্দায়।বলিউডের নতুন ‘ইন্ডিয়ান মে লাহোর’ ছবিতে অভিনয় করার কথা রয়েছে আসিফের। মাঠে খেলতে ম্যাচের আগে অনুশীলন করতে হতো। সিনেমার ক্ষেত্রেও এর ব্যত্যয় ঘটবে না। বলিউডভক্ত আসিফ অভিনয়ের ওপর প্রশিক্ষণ নেবেন। এরই মধ্যে প্রযোজনা প্রতিষ্ঠান আয়োজিত কর্মশালায় অংশ নিয়েছেন।তবে কি ক্রিকেটকে বিদায় ঘোষণা করেছেন আসিফ? না, ঠিক তা নয়। আসিফ বলছেন, এখনো তাঁর সত্তাজুড়ে ক্রিকেটই রয়েছে। ফিরে আসার সামর্থ্যও রয়েছে বলে তাঁর বিশ্বাস। তবে এ-ও জানালেন, যদি আরও ছবির প্রস্তাব পান, সেগুলো নির্দ্বিধায় লুফে নেবেন। কিন্তু অভিনেতা-ক্রিকেটার দুটো সত্তাকে মেলাবেন কী করে? বললেন, ‘দুটোই আকর্ষণীয় পেশা। দুই পেশায় সব সময় চারদিকে ঘিরে থাকে ক্যামেরা।’ আসিফের আশা, নিজের নামের প্রতি সুবিচার করতে মানুষ তাকে দ্বিতীয়বার সুযোগ দেবে।
