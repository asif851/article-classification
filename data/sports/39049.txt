

• অক্টোবরে চন্ডিকা হাথুরুসিংহে পদত্যাগের পর থেকেই প্রধান কোচ ছাড়া চলছে বাংলাদেশ। • বিসিবি এখনো কোচ চূড়ান্ত করতে পারেনি। • মার্চে শ্রীলঙ্কা সফরের আগেও কোচ নিয়োগ দিতে পারে কি না সন্দেহ!

চন্ডিকা হাথুরুসিংহে বিদায় নেওয়ার পর নতুন কোচ খোঁজে বেশ তোড়জোড় শুরু করেছিল বিসিবি। ডিসেম্বরে রিচার্ড পাইবাস ও ফিল সিমন্স সাক্ষাৎকার দিতে এলে মনে হয়েছিল ত্রিদেশীয় সিরিজের আগেই কোচ পাচ্ছেন মাশরাফি-সাকিবরা।তবে বিপিএল চলার সময়ই সিনিয়র খেলোয়াড়েরা বিসিবি সভাপতিকে আশ্বস্ত করেন, ত্রিদেশীয় ও শ্রীলঙ্কার বিপক্ষে সিরিজটা তাঁরা চালিয়ে নিতে পারবেন। কোচ সন্ধানে তাড়াহুড়োর প্রয়োজন নেই। বিসিবি তাড়াহুড়ো করেনি। কিন্তু ‘ধীর চলো’ নীতিতে চলতে গিয়ে একটু যেন বেশিই পিছিয়ে গেছে তারা। এখনো পর্যন্ত প্রধান কোচের বিষয়টি চূড়ান্ত করতে পারেনি বিসিবি।
দেশের মাঠে শ্রীলঙ্কার বিপক্ষে একের পর এক হারের পর বাংলাদেশ দলে একজন অভিভাবকের প্রয়োজনীয়তা প্রকট হয়ে উঠেছে। কেন কোচ নিয়োগে দেরি হচ্ছে, আজ সেটির ব্যাখ্যা দিলেন বিসিবির মিডিয়া কমিটির চেয়ারম্যান জালাল ইউনুস, ‘বিভিন্ন জায়গায় আমরা চেষ্টা করছি। যে ধরনের কোচ দরকার, সেটি পেতে দেরি হচ্ছে। হুট করে আমরা কাউকে নিয়োগ দিতে চাইছি না। কিছু বিকল্প আমাদের হাতে এখনো আছে। কোচের যে তালিকা আমাদের কাছে আছে, মনে হচ্ছে অনেকে বাংলাদেশে দলের সঙ্গে হয়তো মানিয়ে নিতে পারবে না। এ কারণে নিশ্চিত করতে পারছি না।’
তবে দলে একজন ‘হেডমাস্টারে’র প্রয়োজনীয়তা ভীষণ অনুভব করছে বিসিবি। জালাল বললেন, প্রধান কোচের প্রয়োজন অনুভব করছেন খেলোয়াড়েরাও, ‘একটা স্কুলে সব শিক্ষক থাকতে পারে। অঙ্ক, ভূগোলের শিক্ষক থাকতে পারে। কিন্তু হেডমাস্টার তো দরকার। সব শিক্ষক আমাদের আছে, হেডমাস্টার নেই। এটা খেলোয়াড়েরাও অনুভব করছে। কয়েক দিন আগে কয়েকজন সিনিয়র খেলোয়াড় বলছিল যত শিগগির হেড কোচ আনতে।’ আগামী মাসে শ্রীলঙ্কা সফরের আগে কোচ পাচ্ছে বাংলাদেশ? বিসিবির মিডিয়া কমিটির চেয়ারম্যান অবশ্য আশার কথা শোনাতে পারলেন না, ‘ব্যাটিং কোচের নাম আপনারা আগেই জানেন (মাইকেল) বেভান বা (নিল) ম্যাকেঞ্জি। নিদাহাস (শ্রীলঙ্কায়) ট্রফির আগে তাদের পাওয়ার সম্ভাবনা খুবই কম। সময় খুব কম। মনে হয় না এ সময়ের মধ্যে প্রধান কোচ বা ব্যাটিং কোচ আমরা আনতে পারব।’
