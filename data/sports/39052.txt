
• তুলুজকে ১-০ গোলে হারিয়েছে পিএসজি। • গোল করা ছাড়াও গোলপোস্ট কাঁপিয়েছেন নেইমার।
তুলুজের বিপক্ষে শনিবার পিএসজির ১-০ গোলে জয়ের পর ইনস্টাগ্রামে একটি ছবি পোস্ট করলেন নেইমার। তাঁর পায়ের ছবি, কাপড়ে মোড়ানো বরফ দিয়ে ঢাকা দুই পায়ের গোড়ালি। রিয়াল মাদ্রিদ–সমর্থকেরা নিশ্চয়ই খুশি!
চ্যাম্পিয়নস লিগের শেষ ষোলোর প্রথম লেগে বুধবার রিয়াল মাদ্রিদের বিপক্ষে তাঁদেরই মাঠে মুখোমুখি হবে পিএসজি। বিশ্লেষকদের মতে, এই মৌসুমের অন্যতম সেরা ম্যাচ এটি। তার আগে সেই ছবি দেখে নেইমারের চোট ভেবে রিয়াল–সমর্থকদের তো খুশি হওয়ারই কথা! কিন্তু তাঁদের জন্য দুঃসংবাদ হলো নেইমারের চোট তেমন মারাত্মক কিছু নয়। গোড়ালির ব্যথাটা স্রেফ তুলুজ ডিফেন্ডারদের দেওয়া উপহার! তাঁদের অনেকটা উপহাসের ঢঙেই ছবিটার ক্যাপশন লিখেছেন নেইমার, ‘নো পেইন নো গেইন।’
তুলুজ ডিফেন্ডারদের কাছে মার খেলেও কাজের কাজটা ঠিকই করেছেন নেইমার। ৬৮ মিনিটে অ্যাঙ্গেল ডি মারিয়ার পাস থেকে পিএসজির জয়সূচক গোলটা তো ব্রাজিলিয়ান ফরোয়ার্ডেরই। এরপর দুই মিনিটের ব্যবধানে নেইমার কাঁপিয়েছেন তুলুজের ক্রসবার! এমন উজ্জ্বল পারফরম্যান্স দিয়েই নেইমার সারলেন বার্নাব্যু অভিযানের প্রস্তুতি।
লিগে এ নিয়ে ১৯ গোল করলেন নেইমার। তাঁর সতীর্থ এডিনসন কাভানির চেয়ে পিছিয়ে আছেন ২ গোল ব্যবধানে। কিন্তু শেষ ৭ ম্যাচে নেইমারের গোলসংখ্যা ১১। তাঁর উত্তুঙ্গ ফর্মই বলছে চ্যাম্পিয়নস লিগের কোয়ার্টার ফাইনালে ওঠা রিয়ালের জন্য মোটেও সহজ হবে না। লিগ ওয়ানে এ পর্যন্ত সব মিলিয়ে ৩০ গোলে প্রত্যক্ষ কিংবা পরোক্ষ অবদান রয়েছে নেইমারের। ইউরোপের শীর্ষ পাঁচ লিগ বিচারে যা মেসির সমান। ২৫ ম্যাচে ৬৫ পয়েন্ট নিয়ে শীর্ষে পিএসজি। তাঁদের চেয়ে ১২ পয়েন্ট পিছিয়ে দ্বিতীয় মোনাকো।
