
চট্টগ্রামের এমএ আজিজ স্টেডিয়ামের গ্যালারিতে শেখ কামালের ছবি হাতে আবাহনীর এক দল সমর্থক। ঢাকা থেকে প্রিয় ক্লাবের খেলা দেখতে যাওয়া ওই সমর্থকেরা সারাক্ষণ চীৎকার করেছেন। ক্লাবের প্রতিষ্ঠাতার ছবি নিয়ে করেছেন উল্লাস। এসবের ফাঁকে চলছিল রেফারির উদ্দেশে গালাগালও। ম্যাচের শেষভাগে সে কারণেই তাঁদের দিকে তেড়ে গেলেন পুলিশ সদস্যরা।
আবাহনীর বড় ভরসা লি টাককে লাল কার্ড দেখানোতেই ক্ষুব্ধ হয়ে উঠেছিলেন সমর্থকেরা। ম্যাচের ৮২ মিনিটে লাল কার্ড দেখে মাঠ ছাড়েন ঢাকা আবাহনীর ইংলিশ স্ট্রাইকার। তবে যাওয়ার আগে আসল কাজটা ঠিকই করে দিয়ে গেছেন তিনি। বিজেএমসির বিপক্ষে আজকের ম্যাচে জয়ের নায়ক যে তিনিই!৩৩ মিনিটে বক্সের সামান্য বাইরে থেকে ফ্রিকিকে অসাধারণ রংধনু শটে গোল করেন লি টাক। প্রিমিয়ার লিগের এটাই তাঁর প্রথম গোল। অবশ্য বিজেএমসি এগিয়ে যেতে পারত ম্যাচের শুরুতেই। কিন্তু ২৬ মিনিটে সোহেল রানা ফাঁকা পোস্ট পেয়েও বল পাঠালেন বাইরে। লিগে ৩ ম্যাচে ২ জয় ও ১ ড্রয়ে ৭ পয়েন্ট ঢাকা আবাহনীর। সমান ম্যাচে মাত্র দুটি ড্র বিজেএমসির।
