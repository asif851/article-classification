
সাকিব আল হাসানের মুকুটে যোগ হলো আরও একটি পালক। আজ বাংলাদেশ ক্রীড়া লেখক সমিতির বর্ষসেরা ক্রীড়াবিদের পুরস্কার জিতেছেন সাকিব। বর্ষসেরা ক্রিকেটারও যে এই অলরাউন্ডার হয়েছেন, সেটা তো বোঝাই যাচ্ছে। বাংলাদেশের টেস্ট ও টি-টোয়েন্টি অধিনায়ক ২০১৭ সালের বর্ষসেরা ক্রীড়াবিদের দৌড়ে পেছনে ফেলেছেন ফুটবলার জাফর ইকবাল ও এশিয়ান এয়ারগান চ্যাম্পিয়নশিপে ১০ মিটার এয়ার রাইফেল ইভেন্টের জুনিয়র বিভাগে রৌপ্যজয়ী অর্ণব সারার লাদিফকে।
দেশের ক্রীড়া সাংবাদিক ও ক্রীড়া লেখকদের সবচেয়ে পুরোনো সংগঠন বাংলাদেশ স্পোর্টস প্রেস অ্যাসোসিয়েশন (বিএসপিএ), যা বাংলাদেশ ক্রীড়ালেখক সমিতি নামে পরিচিত। ১৯৬২ সালে প্রতিষ্ঠিত সংগঠনটি ১৯৬৪ সাল থেকে সেরা ক্রীড়াবিদ ও ক্রীড়া-সংশ্লিষ্টদের পুরস্কৃত করে আসছে। তারই ধারাবাহিকতায় আজ রাজধানীর এক পাঁচতারকা হোটেলে জমকালো অনুষ্ঠানের মাধ্যমে ২০১৭ সালের সেরা খেলোয়াড়দের হাতে তুলে দিল পুরস্কার। অনুষ্ঠানে প্রধান অতিথি হিসেবে উপস্থিত ছিলেন বাণিজ্যমন্ত্রী তোফায়েল আহমেদ। তাঁর হাত থেকে পুরস্কার নিয়ে সাকিব বলেছেন, ‘অবশ্যই ভালো লাগছে। পুরস্কার জেতাটা আমাদের ভালো খেলতে উৎসাহিত করে। সামনের বছরটা আরও ভালো কাটাতে চাই।’
সাকিব ছাড়া আর যাঁরা পুরস্কার পেয়েছেনবর্ষসেরা ক্রিকেটার সাকিব আল হাসান, বর্ষসেরা ফুটবলার জাফর ইকবাল, বর্ষসেরা দাবাড়ু এনামুল হোসেন রাজীব, বর্ষসেরা টেবিল টেনিস খেলোয়াড় সোনম সুলতানা সোমা, বর্ষসেরা শুটার অর্ণব সারার লাদিফ, বর্ষসেরা সাঁতারু জোনায়না আহমেদ, উদীয়মান অ্যাথলেট জহির রায়হান, বর্ষসেরা কোচ সালাউদ্দিন (ক্রিকেট), বর্ষসেরা সংগঠক মাহফুজা আক্তার কিরণ (ফুটবল), তৃণমূলের ক্রীড়া ব্যক্তিত্ব মফিজ উদ্দিন (ফুটবল), বর্ষসেরা স্পনসর রবি, বিশেষ সম্মাননা পেয়েছেন ফুটবলার সালাম মুর্শেদী ও বাদল রায়।
