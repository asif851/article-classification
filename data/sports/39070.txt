
লেভান্তেকে ৭-০ গোলে হারিয়ে লা লিগার এবারের মৌসুম শুরু করেছিল বার্সেলোনা। কিন্তু লিগের মাঝামাঝি এসে সেই লেভান্তের সামনেই হোঁচট খেল কাতালানরা। পুরো ম্যাচেই আধিপত্য বিস্তার করে খেললেও শেষ পর্যন্ত ১-১ গোলের ড্র নিয়ে হতাশাজনকভাবে মাঠ ছাড়তে হয়েছে জেরার্ডো মার্টিনোর শিষ্যদের।নিজেদের মাঠে আজ প্রথমেই এগিয়ে গিয়েছিল লাভেন্তে। ১০ মিনিটের মাথায় বার্সেলোনার জালে বল জড়িয়েছিলেন লুকাস ভান্ত্রা। খুব বেশিক্ষণ অবশ্য পিছিয়ে থাকতে হয়নি বার্সাকে। নয় মিনিট পরেই হেড করে ম্যাচের সমতাসূচক গোলটি করেছিলেন জেরার্ড পিকে। কিন্তু এরপর ম্যাচের বাকিটা সময় শুধু হতাশই হতে হয়েছে বার্সেলোনার সমর্থকদের।পুরো ম্যাচের ৭১ শতাংশ সময়ই বলের দখল ছিল বার্সেলোনার কাছে। গোলের জন্য বারবার মরিয়া আক্রমণও চালিয়ে গেছেন মেসি-জাভি-ফেব্রিগাসরা। কিন্তু ৭-০ গোলে হারের স্মৃতি মাথায় রেখেই বোধ হয় গোল ঠেকানোর জন্য নিজেদের সর্বশক্তি নিয়োগ করেছিল লেভান্তে। বারবার আক্রমণ চালিয়েও লেভান্তের জমাট রক্ষণভাগে ফাটল ধরাতে পারেননি বার্সেলোনার তারকা ফুটবলাররা।বার্সেলোনার বিপক্ষে ১-১ গোলের ড্র-ই লেভান্তের কাছে ছিল জয়ের মতো। অন্যদিকে আকস্মিক এই হোঁচট খাওয়ার পর পয়েন্ট তালিকার শীর্ষস্থানটা হাতছাড়া হতে পারে বার্সেলোনার। ২০ ম্যাচ শেষে ৫১ পয়েন্ট নিয়ে এখনো শীর্ষেই আছে তারা। কিন্তু আজ অ্যাটলেটিকো মাদ্রিদ সেভিয়ার বিপক্ষে জয় পেলে দুইয়ে নেমে যেতে হবে কাতালানদের। ২০ ম্যাচ খেলে ৫০ পয়েন্ট নিয়ে তৃতীয় স্থানে আছে রিয়াল মাদ্রিদ।
ক্যাপশন: বেশ কয়েকবার লেভান্তের রক্ষণভাগে আতঙ্ক ছড়ালেও গোলের দেখা পাননি লিওনেল মেসি। ছবি: রয়টার্স
 
