
অস্ট্রেলিয়ার বিপক্ষে ম্যাচটা শারীরিক অসুস্থতার কারণে খেলতে পারেননি তামিম ইকবাল। ফর্মে থাকা এই ব্যাটসম্যানের অভাব সেদিন ভালোই টের পেয়েছে বাংলাদেশ। তবে আজ ভারতের বিপক্ষে তামিম খেলছেন। বেঙ্গালুরু থেকে প্রথম আলোর ক্রীড়া সম্পাদক উৎপল শুভ্র জানিয়েছেন, কিছুটা শারীরিক দুর্বলতা থাকলেও তামিম ভারতের বিপক্ষে মাঠে নামবেন। এবারের টি-টোয়েন্টি বিশ্বকাপে দারুণ ফর্মে আছেন তামিম। ওমানের বিপক্ষে পেয়েছেন বাংলাদেশের পক্ষে টি-টোয়েন্টিতে প্রথম সেঞ্চুরি। হল্যান্ড, আয়ারল্যান্ড, ওমান ও পাকিস্তানের বিপক্ষে চার ম্যাচে তাঁর ব্যাট থেকে এসেছে ২৭৫ রান। আজ তামিমকে ফিরে পাওয়া ভারতের বিপক্ষে কঠিন লড়াইয়ে আগে বড় একটা স্বস্তিই বাংলাদেশ দলের জন্য। 
