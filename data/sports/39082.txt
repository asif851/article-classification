
রোহিত শর্মার সঙ্গে মাঠে তর্কে জড়িয়ে ম্যাচ ফির ৫০ শতাংশ জরিমানা গুনেছেন অস্ট্রেলীয় ব্যাটসম্যান ডেভিড ওয়ার্নার। কিন্তু ওয়ার্নার মনে করেন মাঠে রোহিতকে তিনি এমন কোনো কিছু বলেননি, যাকে অপরাধ হিসেবে বিবেচনা করা যেতে পারে।কাল মেলবোর্নের খেলায় আসলে কী ঘটেছিল? ভারতের ইনিংস চলাকালে একটি ওভার থ্রো থেকে রান নেন রোহিত। ওয়ার্নার রোহিতের কাছে গিয়ে বলেন, যেহেতু বলটি তাঁর শরীরে লেগে গতিপথ পরিবর্তন করেছে, তাই রানটি নেওয়া তাঁর উচিত হয়নি। এরপর রোহিত রেগে গিয়ে ওয়ার্নারকে হিন্দিতে কিছু বললে ওয়ার্নার তাঁকে বলেন, ‘তুমি যা বলছ, সেটা আমি বুঝতে পারছি না।ইংরেজিতে বলো।’ তবে ওয়ার্নারের কথাবার্তায় যুদ্ধংদেহী একটা ব্যাপার থাকায় ম্যাচ রেফারির শাস্তি মাথা পেতে নিতে হয় তাঁকে। তা ছাড়া ওয়ার থ্রো থেকে রোহিত শর্মার রান নেওয়ার ব্যাপারটি নিয়ে কথা বলাও পছন্দ করেননি ম্যাচের সর্বোচ্চ অধিকর্তা।ওয়ার্নার বুঝতে পারছেন না রোহিতকে ‘ইংরেজিতে’ কথা বলতে বলে তিনি আদৌ কোনো অপরাধ করেছেন কি না, ‘আমি জানি না। কেউ আপনার সামনে এসে যদি এমন কোনো ভাষায় কথা বলতে থাকে, যা আপনি বোঝেন না, তখন নিশ্চয়ই সেই লোকটিকে আপনি ইংরেজিতে অনুবাদ করে তা বলতে বলবেন। আমি ঠিক সেটাই রোহিতকে বলেছি। এটা কীভাবে অপরাধ হয়?’রোহিতের সঙ্গে তিনি আগ বাড়িয়ে কেন ওই কথাটি বলতে গেলেন, সেটা নিয়ে অবশ্য কিছুটা অনুতাপ আছে ওয়ার্নারের, ‘হ্যাঁ, এটা অবশ্য ঠিক যে আমার রোহিতের সঙ্গে ওভাবে কথা বলতে যাওয়াটা ঠিক হয়নি। কিন্তু আমি যা করেছি বা বলেছি, সেটা তো অহরহই মাঠে ঘটে। রোহিত যা বলেছিল, সেটা পরে সে ইংরেজিতে পুনর্ব্যক্তও করে। কথাটির মানে যা দাঁড়ায়, সেটা আসলে প্রকাশ করার অনুপযোগী।’
