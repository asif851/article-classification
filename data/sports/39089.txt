
কাল বেলা দুইটায় আকস্মিকভাবেই সংবাদমাধ্যমের সামনে এলেন মুশফিকুর রহিম। বিপর্যস্ত চেহারা, মুখ থমথমে। বিসিবির অন্যতম পরিচালক ও বিপিএলের দল বরিশাল বুলসের স্বত্বাধিকারী এম এ আওয়াল চৌধুরী তাঁকে নিয়ে যে মন্তব্য করেছেন, তাতে শুধু হতাশই হননি, ভীষণ অপমানিত বোধ করেছেন।
মুশফিক গত বিপিএল খেলেছেন বরিশাল বুলসের ‘আইকন’ হিসেবে। যদিও তিনি নাকি শুরুতে এই দলে খেলতে রাজি ছিলেন না। বিসিবির অনুরোধেই পরে রাজি হয়েছেন। টুর্নামেন্টের শুরুর দিকে ভালো খেললেও মাঝপথে ছন্দ হারিয়ে ফেলে তাঁর দল। পরে শেষ চারে উঠতে ব্যর্থ হন মুশফিকরা।
দলের পারফরম্যান্স যা-ই হোক, মুশফিকের ব্যাটিং নিয়ে প্রশ্ন তোলার সুযোগ নেই। ১২ ম্যাচে ৩৭.৮৮ গড়ে ৩৪১ রান করে দলের ব্যাটসম্যানদের মধ্যে তিনিই ছিলেন সবার ওপরে। গুঞ্জন আছে, এবার বরিশাল ছেড়ে রাজশাহীর হয়ে খেলতে পারেন মুশফিক। আইকন ধরে রাখা ও দলে কজন আইকন রাখা যেতে পারে—এ নিয়ে জটিলতা থাকায় বিষয়টি এখনো নিশ্চিত হয়নি।
পরশু একটি বেসরকারি টিভি চ্যানেলকে দেওয়া সাক্ষাত্কারে মুশফিক-প্রসঙ্গ উঠলে বরিশাল বুলসের অন্যতম মালিক এম এ আওয়াল বলেন, ‘ফ্র্যাঞ্চাইজি নিয়ে বাজে মন্তব্য করায় গত বছর তাকে চিঠি দেওয়া হয়েছিল। ...খেলোয়াড়েরা আশা করে তাদের সে উত্সাহ দেবে, একসঙ্গে বসে পরিকল্পনা করবে। সে ভালো খেলোয়াড় কিন্তু ভালো অধিনায়ক নয়।’
এই মন্তব্যেই ক্ষুব্ধ মুশফিক। এ নিয়ে কথা বলতে গিয়ে কাল তিনি এতটাই আবেগতাড়িত হয়ে পড়েন যে সংবাদ সম্মেলনই শেষ করতে পারেননি। ‘মল্লিক ভাই (বিপিএল গভর্নিং কাউন্সিলের সদস্যসচিব) বলেছেন, ওনারা ব্যাপারটা দেখবেন। আজ আমার সঙ্গে হয়েছে। কাল অন্যদের সঙ্গে যে এমনটা হবে না, এর নিশ্চয়তা নেই। একজন খেলোয়াড় এতটুকু সম্মান আশা করতেই পারে। দেশকে এত দিন সার্ভিস দিচ্ছি, এতটুকু সম্মান...।’ মুশফিকের গলাটা যেন ধরে আসে।
আবদুল আওয়ালের সঙ্গে বারবার মুঠোফোনে যোগাযোগ করার চেষ্টা করেও সফল হওয়া যায়নি। তিনি ফোনই ধরেননি। এমনকি বিসিবিতেও আসেননি। যেহেতু তিনি শুধু ফ্র্যাঞ্চাইজির মালিকই নন, বিসিবির একজন পরিচালকও, একজন দায়িত্বশীল কর্তার এমন মন্তব্যে বিব্রত বিসিবি। বিপিএল গভর্নিং কাউন্সিলের সচিব ইসমাইল হায়দার মল্লিক বলেছেন, ‘জাতীয় দলের খেলোয়াড়কে যথাযথ সম্মান করতে হবে। একজন পরিচালক হিসেবে তাঁকে দায়িত্ব নিয়ে কথা বলতে হবে। বরিশাল বুলসের হয়ে মুশফিক খারাপ করতে পারে। কিন্তু একটা ফ্র্যাঞ্চাইজি বলতে পারে না, সে খারাপ!’
বরিশাল ফ্র্যাঞ্চাইজির বিরুদ্ধে ব্যবস্থা নেওয়া হবে বলেও জানিয়েছেন মল্লিক। কী ধরনের ‘ব্যবস্থা’ হতে পারে, সেটি অবশ্য পরিষ্কার বলতে পারেননি বিপিএল গভর্নিং কাউন্সিলের সদস্যসচিব, ‘জাতীয় দলের একজন খেলোয়াড়কে নিয়ে তিনি এভাবে বলতে পারেন না। তাঁকে ডাকা হয়েছে। আমরা কারণ দর্শানো নোটিশ দেব। যথাযথ উত্তর না পেলে ফ্র্যাঞ্চাইজির বিরুদ্ধে ব্যবস্থা নেব। সেটা হতে পারে আর্থিক কিংবা অন্য কোনো শাস্তি।’
