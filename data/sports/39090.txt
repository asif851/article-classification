
ক্রিকেট দুনিয়ায় একসময় ‘ঘরে বাঘ, বাইরে বিড়াল’ তকমাটা ছিল ভারতের। সফরে বের হলেই কেমন যেন অসহায় হয়ে পড়ত ভারতীয় ক্রিকেট দল। ইদানীং অবশ্য প্রায় সব দলই সে ধরনের অবস্থার মুখোমুখি। এ রোগ এবার বোধ হয় ফুটবলেও চলে এল। রোগীও যেনতেন কেউ নন। এক বছর ধরে ইউরোপে প্রতিপক্ষের মাঠে যে গোল পাচ্ছেন না লিওনেল মেসি।
মঙ্গলবার স্পোর্টিং সিপির বিপক্ষে ম্যাচ দিয়ে চ্যাম্পিয়নস লিগের গ্রুপ পর্ব শেষ করেছে বার্সেলোনা। গ্রুপের শীর্ষস্থান নিশ্চিত করেই শেষ ১৬-তে যাচ্ছে তারা। পরিপূর্ণ তৃপ্তি নিয়েই যাওয়ার কথা তাদের। তবে একটি অতৃপ্তি থাকছেই। এবার গ্রুপ পর্বে মাত্র ৩ গোল পেয়েছেন মেসি। অথচ গত মৌসুমেই গ্রুপ পর্বের ৬ ম্যাচে ১০ গোল করে উড়ন্ত সূচনা করেছিলেন আর্জেন্টাইন ফরোয়ার্ড। এবার তেমন কিছু করতে পারেননি। পারবেন কীভাবে? প্রতিপক্ষের মাঠে নামলেই যে গোল করাটা ভুলে যাচ্ছেন আর্জেন্টাইন তারকা!
২০১৬ সালের ২৩ নভেম্বর সেল্টিকের মাঠে জোড়া গোল করেছিলেন। এরপরই যেন ইউরোপে ঘুরতে বেরোলেই গোলের বুটজোড়া বাড়িতে রেখে আসছেন। প্রথমে পিএসজির মাঠে খেলতে গেলেন। ভালোবাসা দিবসের রাতে মেসিকে ভালোবাসা দেয়নি পিএসজি; বার্সাও হেরেছিল ৪-০ গোলে। কোয়ার্টার ফাইনালে জুভেন্টাসের মাঠেও একই অবস্থা। মেসি পাননি গোলের দেখা; বার্সাও হেরেছিল ৩-০ গোলে।
এবারও সে ধারা বজায় রইল। গ্রুপ পর্বে স্পোর্টিং সিপি, অলিম্পিয়াকোস ও জুভেন্টাসের মাঠেও গোল পাননি মেসি। অর্থাৎ এক বছরের বেশি সময় ধরে ইউরোপে ন্যু ক্যাম্পের বাইরে গোল পাচ্ছেন না মেসি। ম্যাচের হিসাবে টানা পাঁচ ম্যাচ। বিশ্বের অন্য কোনো ফুটবলারের ক্ষেত্রে তেমন বড় কিছু না হলেও মেসি কিংবা রোনালদোর মানের ফুটবলারের জন্য এটা অনেক বড় ব্যাপারই।
এই পাঁচ ম্যাচে বার্সেলোনা মাত্র এক গোল করেছে, এ তথ্যটাও কিন্তু বুঝিয়ে দিচ্ছে মেসির ওপর কতটা নির্ভরশীল কাতালানরা। তাই দলের প্রাণভোমরার এমন খরা যেন ফেব্রুয়ারি-মার্চেও না থাকে, সেটাই আশা করবে বার্সা।
