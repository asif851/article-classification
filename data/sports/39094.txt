
সাব্বির রহমানের প্রতিভা নিয়ে হয়তো প্রশ্ন নেই। কিন্তু প্রশ্ন উঠছে তাঁর আচরণ নিয়ে। তরুণ এ ব্যাটসম্যান কদিন পরপরই সংবাদ শিরোনাম হচ্ছেন নেতিবাচক ঘটনায়।
জাতীয় লিগে ম্যাচ চলাকালে মাঠে এক কিশোর দর্শককে মারধর করেছেন! শাস্তি হিসেবে বিসিবি তাঁকে কেন্দ্রীয় চুক্তি থেকে বাদ দেওয়ার সুপারিশ করার সঙ্গে ২০ লাখ টাকা জরিমানাও করেছে। এ ছাড়া সাব্বিরকে ছয় মাসের জন্য নিষিদ্ধ করা হয়েছে ঘরোয়া ক্রিকেট থেকে। নতুন মৌসুমে বাংলাদেশ ক্রিকেট লিগ (বিসিএল) এবং ঢাকা প্রিমিয়ার লিগের খেলতে পারবেন না। এতে বড় অঙ্কের টাকা হাতছাড়া হবে সাব্বিরের।
গত দুই বছরে সাব্বির শুধু জরিমানাই গুনেছেন প্রায় সাড়ে তেত্রিশ লাখ টাকা! ২০১৬ বিপিএলে গুরুতর শৃঙ্খলাভঙের অভিযোগ উঠেছিল সাব্বিরের বিরুদ্ধে। এ ঘটনায় বিসিবি তাঁকে ১২ লাখ টাকা জরিমানা করেছিল। এবার বিপিএলে সাব্বির খেলেছেন সিলেট সিক্সার্সের হয়ে। নিজেদের তৃতীয় ম্যাচ শেষে হাত মেলানোর সময় আম্পায়ার মাহফুজুর রহমানকে গালি দিয়েছিলেন সাব্বির। এ জন্য ম্যাচ ফির ৪০ শতাংশ জরিমানা করা হয়েছিল।  জরিমানার অঙ্কটা ছিল প্রায় দেড় লাখ টাকা।
টানা দুই বিপিএলে দুটি বিতর্কিত ঘটনায় সাব্বিরের মোট জরিমানা সাড়ে ১৩ লাখ টাকা। এবার কিশোর পেটানোর জরিমানা যোগ করলে মোট অঙ্ক দাঁড়ায় প্রায় সাড়ে ৩৩ লাখ টাকা। এটা তো শুধুই জরিমানার অঙ্ক, সব মিলিয়ে সাব্বিরের সম্ভাব্য আর্থিক গচ্চা প্রায় কোটি টাকা!
বিসিএলে সাব্বির যদি ৬ ম্যাচও খেলতেন, সেখান থেকে আয় হতো প্রায় ২ লাখ টাকা। আর ঢাকা প্রিমিয়ার লিগে এক মৌসুম থেকে আয় করতেন প্রায় ৪০ লাখ টাকা। বিসিবির কেন্দ্রীয় চুক্তিতে ‘বি’ ক্যাটাগরিতে মাসিক ২ লাখ টাকা বেতন পান সাব্বির। বিসিবির পরবর্তী বোর্ড সভায় কেন্দ্রীয় চুক্তি থেকে ছাঁটাইয়ের সিদ্ধান্ত হলে এক বছরে লোকসান হবে ২৪ লাখ টাকা। বিসিএল, প্রিমিয়ার লিগ ও কেন্দ্রীয় চুক্তি—সব মিলিয়ে অঙ্কটা প্রায় ৬৬ লাখ টাকা। এর সঙ্গে গত দুই বছরে সাব্বিরের জরিমানা (প্রায় ৩৩ লাখ ৫০ হাজার টাকা) যোগ করলে অঙ্কটা দাঁড়ায় প্রায় ৯৯ লাখ ৫০ হাজার টাকা!
ব্যাটিংয়ে আন্তর্জাতিক ক্রিকেটে অসাধারণ কোনো কীর্তি না থাকলেও শৃঙ্খলাভঙ্গে একটি রেকর্ড আছে সাব্বিরের। আন্তর্জাতিক ক্রিকেটে প্রথম ‘ডিমেরিট পয়েন্ট’ পাওয়া ক্রিকেটার তিনিই। নামের পাশে তিন ডিমেরিট পয়েন্ট পাওয়া সাব্বির এ বছরের অক্টোবরের মধ্যে আরেক পয়েন্ট পেলেই নিষিদ্ধ হতে পারেন নির্দিষ্টসংখ্যক ম্যাচে। এ নিষেধাজ্ঞা থেকে কিন্তু আর্থিক গচ্চা দিয়েও পার পাওয়া যাবে না!
