
• কলকাতার সঙ্গে সাত বছরের সম্পর্ক ছিন্ন হওয়ার পর সাকিবের নতুন যাত্রা শুরু এবার হায়দরাবাদের হয়ে • সাকিব বলছেন, হায়দরাবাদের চ্যাম্পিয়ন হওয়ার সামর্থ্য আছে • আইপিএলে সাকিবদের প্রথম ম্যাচ ৯ এপ্রিল
সাকিব আল হাসানও ‘নার্ভাস’ থাকেন! কতশত ম্যাচ, কত টুর্নামেন্ট খেলা হয়েছে ১১ বছরের আন্তর্জাতিক ক্যারিয়ারে। আইপিএলের কথাই ধরুন, খেলছেন সেই ২০১১ সাল থেকে। অনেক অভিজ্ঞতা থাকতে পারে, অনেক বড় খেলোয়াড় হতে পারেন; তারপরও স্নায়ু কখনো কখনো বড় পরীক্ষা নেয়। এবার আইপিএল খেলতে গিয়ে সাকিব তাই খানিকটা স্নায়ুচাপ অনুভব করেছেন।
সেই স্নায়ুচাপ সরিয়ে দিতে কী দাওয়াই, সেটিও জানা আছে সাকিবের। নিবিড় প্রস্তুতি যেমন কঠিন যুদ্ধকে সহজ করে দেয়, কঠোর অনুশীলন একজন খেলোয়াড়ের জন্য খেলাটা সহজ করে দেয়। সাকিবও তা-ই করছেন। হায়দরাবাদের নেটে কঠোর অনুশীলন করছেন বিশ্বসেরা অলরাউন্ডার। বুধবার হায়দরাবাদের ফেসবুকে পেজে এক ভিডিও বার্তায় সাকিব স্বীকার করছেন, শুরুতে একটু নার্ভাস ছিলেন। হয়তো নতুন দল, নতুন পরিবেশ বলেই শুরুতে একটু মানিয়ে নেওয়ার হ্যাপা।
তবে ধারাবাহিক অনুশীলনে সেটি কেটে গিয়ে আত্মবিশ্বাস ফিরে পাচ্ছেন বলেই জানান, ‘ভালো লাগছে। অনুশীলনের আগে কিছুটা নার্ভাস লাগছিল! তবে অনুশীলনের পর অনেক আত্মবিশ্বাসী মনে হচ্ছে। দারুণ একটা সেশন গেল। আশা করি, সামনে এই আত্মবিশ্বাস ধরে রাখতে পারব।’
এবার আইপিএলটা নতুনভাবে শুরু করতে যাচ্ছেন সাকিব। কলকাতা নাইট রাইডার্সের সঙ্গে সাত বছরের সম্পর্ক ছিন্ন হওয়ার পর তাঁর নতুন যাত্রা শুরু এবার হায়দরাবাদের হয়ে। নতুন দল, নতুন পরিবেশ। তবে ফ্র্যাঞ্চাইজি টুর্নামেন্টে খেলে অভ্যস্ত সাকিবের মানিয়ে নিতে খুব একটা সমস্যা হওয়ার কথা নয়।
পরশু অনুশীলনের ফাঁকে বিশ্বসেরা অলরাউন্ডার দর্শকদের আহ্বান করছেন তাঁদের দলকে সমর্থন করতে, ‘আশা করছি, সমর্থকেরা আমাদের দলকে সমর্থন করে যাবে। আমাদের দলটি অনেক ভালো হয়েছে। টুর্নামেন্টে চ্যাম্পিয়ন হওয়ার সামর্থ্য আমাদের আছে।’কাল থেকে শুরু হচ্ছে আইপিএল। সাকিবের দল হায়দরাবাদ মাঠে নামবে ৯ এপ্রিল।
