
মাশরাফি বিন মুর্তজার কাছ থেকে অধিনায়কত্বের দায়িত্ব নেওয়াটা তাঁর জন্য নতুন নয়। অপ্রত্যাশিতভাবে মাশরাফির চোট তাঁকে অধিনায়ক বানিয়ে দিয়েছিল সেই আলোচিত ক্যারিবীয় সফরে। নিউজিল্যান্ডের বিপক্ষে ওয়ানডে সিরিজেও। পরে পূর্ণ অধিনায়কের দায়িত্বেও সাকিব এনে দিয়েছিলেন বেশ সফলতা।
আরও একবার বাংলাদেশের ক্রিকেটে অধিনায়ক সাকিব আল হাসানের প্রত্যাবর্তন হতে যাচ্ছে বলেই খবর। কিন্তু সাকিব কাল ম্যাচ শেষে জানালেন, এ নিয়ে নাকি ভাবছেনই না!
কাল ব্যাটে-বলে নেতৃত্ব দিয়ে মাশরাফিকে ‘স্পেশাল’ উপহার দিয়েছেন। এও যেন ছিল পালাবদলের এক প্রতীক। অনিবার্যভাবে প্রশ্নটা উঠল ম্যাচ শেষে। বিসিবি সভাপতি নিজেই আগে আভাস দিয়ে রেখেছেন টি-টোয়েন্টির অধিনায়কত্ব সাকিবকে দিতে চায় বোর্ড।
তিন ধরনের ক্রিকেটে তিন অধিনায়কের নেতৃত্বে যাচ্ছে বাংলাদেশ। সাকিব নিজে অধিনায়কের কাজটি খুব উপভোগ করেন। ফলে তাঁর পক্ষ থেকে ইতিবাচক উত্তরই আসার কথা। তবে কাল এ নিয়ে বেশ কূটনৈতিক অবস্থান নিলেন।
এখনো যেহেতু আনুষ্ঠানিক ঘোষণা আসেনি, হয়তো এ কারণে সাকিব এ নিয়ে সরাসরি মন্তব্য করতে চাইলেন না, ‘অধিনায়কত্বের ব্যাপারে কী হবে তা এখনো আমি জানি না। আমার জন্য গুরুত্বপূর্ণ হচ্ছে দলের সঙ্গে থাকা এবং অবদান রাখা। চেষ্টা করা যে দলের জন্য কতটা ভালো করা যায়।’
সামনে বাংলাদেশ ব্যস্ত হয়ে পড়বে ওয়ানডে ক্রিকেট নিয়ে। টি-টোয়েন্টি খেলবে না নিকট ভবিষ্যতে। সাকিবও তাই ধীরেসুস্থে নতুন অধিনায়ক ঘোষণার পক্ষে। বললেন, 'বাংলাদেশের পরের টি-টোয়েন্টি অনেক পরে। তাই এটা নিয়ে দুশ্চিন্তা করার কোনো কারণ নেই।’
কালকের অমন ম্যাচ, প্রথম উইকেট পেয়ে তেড়েফুঁড়ে ওঠা, অনেক দিন পর সাকিবকে যেন বেশ উজ্জীবিত মনে হলো। মনে হলো, যেন সামনে থেকে নেতৃত্ব দিতে চেয়েছেন খুব করে। ব্যাটিংয়ে দলের পক্ষে সর্বোচ্চ ৩৮ করার পর বল হাতে গুরুত্বপূর্ণ তিনটি উইকেট। কালকের ম্যাচ প্রসঙ্গে বলতে গিয়ে যেন সাকিব ইঙ্গিত দিয়ে রাখলেন, অধিনায়কের দায়িত্ব পেলে তিনি প্রস্তুত, ‘যদি অধিনায়ক হই, তাহলে উজ্জীবিত তো করবেই। অবশ্য এমনিতেও উজ্জীবিত করবে। আমাদের দলটা অনেক ভালো, প্রতিযোগিতাও অনেক বেশি। আজকের (গতকাল) পারফরম্যান্স দেখে খেলোয়াড়রা নিজেদের মূল্যায়ন করতে পারবে। অধিনায়ক হলে ভবিষ্যতে আমার জন্য এটা সাহায্য করবে।’
