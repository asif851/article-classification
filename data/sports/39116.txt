
বলে-কয়ে কাউকে হারালে সেটা কি অঘটন? ওয়েস্ট ইন্ডিজকে হারিয়ে বিশ্বকাপ শুরু করতে চান-এমন ঘোষণা ম্যাচের আগেই দিয়ে রেখেছিলেন উইলিয়াম পোর্টারফিল্ড। কথা রেখেছেন আইরিশ অধিনায়ক। নেলসনে কাল ওয়েস্ট ইন্ডিজের বিপক্ষে আয়ারল্যান্ডের জয়টাকে এবার বিশ্বকাপের প্রথম ‘অঘটন’ দেখছেন অনেকে, পোর্টারফিল্ড মনে হয় না তাঁদের সঙ্গে একমত হবেন।বিস্ময় যদি কিছুটা থাকে সেটি ওয়েস্ট ইন্ডিজের হারের ধরনে। দুবারের বিশ্ব চ্যাম্পিয়নদের নিয়ে আইসিসির সহযোগী সদস্য দলটা এমন ছেলেখেলা করবে, ঘোরতর আইরিশ সমর্থকদের কল্পনাতেও কি ছিল! ক্যারিবীয়দের ৩০৪ রান তাড়া করে আইরিশরা জিতেছে ২৫ বল বাকি থাকতে। শেষ দিকে একটু ধৈর্যহারা হওয়ায় গোটা তিনেক উইকেট গেছে, নইলে ৪ উইকেটে নয়, ৭ উইকেটেই জিতত আয়ারল্যান্ড। গতকালের আগ পর্যন্ত বিশ্বকাপের চারটি ম্যাচেই আগে ব্যাট করা দলটা ৩০০ রানের বেশি তুলে জয়ও পেয়েছে। ৩০০ রানের বেশি তোলা ওয়েস্ট ইন্ডিজকেই প্রথম হারের স্বাদ দিল আয়ারল্যান্ড। চমকপ্রদ যে, বিশ্বকাপে এ পর্যন্ত ৩০০ রান তাড়া করে ৫ জয়ের ৩টি কীর্তিই গড়ল আইরিশরা!টসে জিতে ফিল্ডিং নিয়ে আইরিশ-চমকের শুরু। সিদ্ধান্তটা যে ভুল ছিল না সেটা তারা প্রমাণও করল ৮৭ রানে ওয়েস্ট ইন্ডিজের ৫ উইকেট ফেলে দিয়ে। তবে আয়ারল্যান্ড কোচ ফিল সিমন্সের ভাইপো লেন্ডল সিমন্সের সেঞ্চুরি (১০২) আর ড্যারেন স্যামির ৮৯ রানের কল্যাণে শেষ পর্যন্ত তিন শ পেরোয় ওয়েস্ট ইন্ডিজ। নেলসনে ওই সময়টাতেই কেবল ওয়েস্ট ইন্ডিয়ান সমর্থকদের মুখে একটু হাসি দেখা গেছে। তার আগে-পরের গল্পটা শুধুই আইরিশদের।উইলিয়াম পোর্টারফিল্ড ও পল স্টার্লিংয়ের ৭১ রানের উদ্বোধনী জুটি ভিত গড়ে দেয়। পোর্টারফিল্ড ২৩ রানে বিদায় নিলেও স্টার্লিং খেলেছেন ৮৪ বলে ৯২ রানের ইনিংস। সেঞ্চুরি থেকে ৮ রান দূরে থেকে স্টার্লিং ফিরলেও একবারের জন্য মনে হয়নি আয়ারল্যান্ড ম্যাচটা হারতে পারে।  চার বছর আগে ইংল্যান্ডের বিপক্ষে এ রকমই অসাধারণ এক জয়ের নায়ক ছিলেন কেভিন ও’ব্রায়েন। কালকের নায়ক তাঁরই ভাই নিয়াল ও’ব্রায়েন ও এড জয়েস। দুজনের ৯৬ রানের জুটিতে জয় এসে পড়ে হাতের নাগালে। জয়েস ৮৪ রানে আউট হলেও অপরাজিত ৭৯ রানের ইনিংসে জয় নিশ্চিত করেই মাঠ ছেড়েছেন নিয়াল। স্টার স্পোর্টস।
আজকের খেলানিউজিল্যান্ড-স্কটল্যান্ড(ভোর ৪টা, ডানেডিন)
আগামীকালের খেলাবাংলাদেশ-আফগানিস্তান(সকাল ৯-৩০ মি., ক্যানবেরা)
গতকালের ফলওয়েস্ট ইন্ডিজ: ৫০ ওভারে ৩০৪/৭আয়ারল্যান্ড: ৪৫.৫ ওভারে ৩০৭/৬ফল: আয়ারল্যান্ড ৪ উইকেটে জয়ী
