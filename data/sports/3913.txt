
• কোচ হাথুরুসিংহেকে কৃতিত্ব দিচ্ছেন রঙ্গনা হেরাথ • সাবেক শিষ্যদের প্রতিপক্ষ কোচ হিসেবে প্রথম টেস্ট সিরিজেই জিতলেন হাথুরু
বাংলাদেশের কোচ থাকাকালীন চণ্ডিকা হাথুরুসিংহেকে নিয়ে কম বিতর্ক হয়নি। দলকে সাফল্য এনে দেওয়ার পাশাপাশি বিতর্কও কুড়িয়েছেন লঙ্কান এ কোচ। সাকিব-তামিমদের দায়িত্ব ছেড়ে শ্রীলঙ্কা দলের দায়িত্ব নেওয়ার পর বাংলাদেশের বিপক্ষে হাথুরুসিংহের এটাই ছিল প্রথম টেস্ট সিরিজ। সাবেক শিষ্যদের বিপক্ষে সেই লড়াই ১-০ ব্যবধানে জিতে হাথুরুসিংহে কোনো অদৃশ্য বার্তা দিলেন?
সেই বার্তাটা হয়তো টেস্টে বাংলাদেশ দল এখনো পরিপক্ক হয়ে উঠতে পারেনি। যে কোনো পরিস্থিতি কীভাবে মোকাবিলা করতে হয় তা শেখার ক্ষেত্রে হাথুরুর সাবেক শিষ্যরা বেশ পিছিয়ে। এদিকে লঙ্কান এ কোচের বর্তমান শিষ্য রঙ্গনা হেরাথ জানিয়ে দিলেন, হাথুরুসিংহে শুধু যে কোনো পরিস্থিতি মোকাবিলা করার কৌশলই শেখাননি বরং সমসময় দলে ভালো পরিবেশও এনে দেওয়ারও চেষ্টা করেন।মিরপুর টেস্ট জয়ের পর সংবাদ সম্মেলনে হেরাথ বলেন, ‘সে (হাথুরু) সব সময় দলে ভালো পরিবেশ এনে দেওয়ার চেষ্টা করে থাকে। ইতিবাচক থাকা এবং যে কোনো পরিস্থিতি মোকাবিলা করাই আমাদের কাছে তার প্রত্যাশা।’ বাংলাদেশের দ্বিতীয় ইনিংসে ৪ উইকেট নিয়ে দারুণ এক কীর্তিও গড়েছেন হেরাথ। ৩৯ বছর বয়সী এ স্পিনার এখন টেস্ট ইতিহাসে সবচেয়ে সফল (৪১৫ উইকেট) বাঁহাতি বোলার। এ পথে তিনি টপকালেন ওয়াসিম আকরামকে।ইংল্যান্ড ও অস্ট্রেলিয়া যা পারেনি সেটাই করে দেখাল হাথুরুসিংহের শ্রীলঙ্কা। ২০১৫ সালের পর ঘরের মাঠে প্রথমবারের মতো সিরিজ হারল বাংলাদেশ। সে জন্য হাথুরু সহ দল সংশ্লিষ্ট সবাইকে কৃতিত্ব দিচ্ছেন হেরাথ, ‘নেপথ্যের সবারই এই কৃতিত্ব প্রাপ্য। বিশেষ করে সাপোর্ট স্টাফ এবং হেড কোচ। আমি তাকে (হাথুরু) গত ১৫-১৬ বছর ধরে জানি। (ক্রিকেট নিয়ে) তাঁর জ্ঞান ভালো এবং আশেপাশের সবার মধ্যে তা ছড়িয়ে দিতে জানেন।’
