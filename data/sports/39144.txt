
মেয়েদের এককে গতবারের চ্যাম্পিয়ন তিনি। কিন্তু সেই পেত্রা কেভিতোভা এবার বিদায় নিলেন উইম্বলডনের তৃতীয় রাউন্ড থেকেই। কাল মেয়েদের র‌্যাঙ্কিংয়ে দুই নম্বর এই চেক তারকাকে ৩-৬, ৭-৫, ৬-৪ গেমে হারিয়ে দিয়েছেন সার্বিয়ার জেলেনা জানকোভিচ। ছেলেদের লড়াইয়ে দ্বিতীয় রাউন্ডে রাফায়েল নাদালকে হারিয়ে আলোচনায় এসেছিলেন ডাস্টিন ব্রাউন। কিন্তু পরের রাউন্ডেই ৬-৪, ৭-৬ (৭/৩), ৪-৬, ৬-৩ গেমে জ্যামাইকান বংশোদ্ভূত জার্মান ব্রাউন হেরে গেলেন সার্বিয়ার ভিক্টর ত্রয়িচকির কাছে। নবম বাছাই মার্টিন চিলিচ ৭-৬ (৭/৪), ৬-৭ (৬/৮), ৬-৪, ৬-৭ (৪/৭), ১২-১০ গেমে জিতেছেন টেনিসের ‘ম্যারাথন ম্যান’ খ্যাত আমেরিকান জন ইসনারের কাছে। ১০৭ গেমের এই লড়াইটি শেষ হতে সময় লেগেছে ৪ ঘণ্টা ৩১ মিনিট।অস্ট্রেলিয়ার স্যাম গ্রোথকে ৬-৪, ৬-৪, ৬-৭ (৫/৭) ও ৬-২ গেমে হারিয়ে শেষ ষোলোয় উঠে গেছেন রজার ফেদেরার। এএফপি।
