
ইনিংসের দ্বিতীয় ওভারে রুবেল হোসেনের শেষ বলটা আলতোভাবে ব্রায়ান চারির ব্যাটের কানায় চুমু খেয়ে আশ্রয় নিল মুশফিকুর রহিমের গ্লাভসে। আম্পায়ার আলিম দারের দৃষ্টিতে আউট হননি চারি। অগত্যা রিভিউ নিল বাংলাদেশ। মুশফিকদের পক্ষেই গেল রিভিউ। ৯ রানেই প্রথম উইকেটের পতন হলেও দিন শেষে জিম্বাবুয়ের সংগ্রহটা মন্দ নয়। সফরকারী দলের সংগ্রহ ১ উইকেটে ১১৩, বাংলাদেশ এগিয়ে ৩৯০ রানে। পাঁচশ’র পাহাড়ে বাংলাদেশ বলে হাতে জিম্বাবুয়ের পক্ষে সর্বোচ্চ ৩ উইকেট নিয়েছিলেন সিকান্দার রাজা। এবার ব্যাট হাতেও ভালো কিছু করার ইঙ্গিত দিলেন রাজা। খুলনা টেস্টে ঢাল হয়ে দাঁড়িয়েছিলেন হ্যামিল্টন মাসাকাদজা। চট্টগ্রাম টেস্টেও একই ভূমিকায় নামার চেষ্টা এ ডানহাতির। রাজা-মাসাকাদজার দ্বিতীয় উইকেট জুটিতে তোলা অবিচ্ছিন্ন ১০৪ রানে দ্বিতীয় দিনটা কিছুটা স্বস্তিতে মাঠ ছাড়তে পেরেছে জিম্বাবুয়ে। রাজা উইকেটে আছেন ৫৪ আর মাসাকাদজা ৫১ রানে। রাজা-মাসাকাদজার ইনিংস দীর্ঘায়িত হবে কি না, তা নির্ভর করবে কাল সকালের সেশনে বাংলাদেশের বোলারদের পারফরম্যান্সের ওপর। এ সেশনে ভালো কিছুই করতে হবে বোলারদের। প্রথম দিনে উইকেট পড়েছিল মাত্র ২টি, দ্বিতীয় দিনে সেখানে ৯টি। বাংলাদেশের বোলাররা এতে আশাবাদী হতেই পারেন।
