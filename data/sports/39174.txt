
আইপিএলের বাংলাদেশি দর্শকদের জন্য এ ম্যাচটা হতে পারত সবচেয়ে আকর্ষণীয়। কলকাতা নাইট রাইডার্সে সাকিব আল হাসান, সানরাইজার্স হায়দরাবাদে মোস্তাফিজুর রহমান। ভিন দেশে সাকিব-মোস্তাফিজ লড়াই দেখার চেয়ে আকর্ষণীয় কিছু আছে নাকি! কিন্তু সে রোমাঞ্চে জল ঢেলে দিল নাইট রাইডার্স আর হায়দরাবাদ। কলকাতার ইডেন গার্ডেনে শুরু হওয়া ম্যাচটায় একাদশে নেই দুজনের কেউই!
সাকিব এবার আইপিএলে যোগ দেওয়ার পর এ নিয়ে তৃতীয় ম্যাচ খেলছে নাইট রাইডার্স। একটাতেও একাদশে রাখা হয়নি তাঁকে। অন্যদিকে মোস্তাফিজ গত বুধবার মুম্বাই ইন্ডিয়ানসের বিপক্ষে খেললেও ভালো বল করতে পারেননি। মাত্র ২.৪ ওভার বল করেই দিয়েছেন ৩৪ রান। হয়তো সে জন্যই আজ তাঁকে একাদশে রাখেনি হায়দরাবাদ। এই মোস্তাফিজই অবশ্য গতবার হায়দরাবাদের হয়ে দুর্দান্ত খেলেছিলেন।
