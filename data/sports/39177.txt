
মাত্রই প্রথম শ্রেণির ক্যারিয়ারে নিজের সর্বোচ্চ ইনিংসটা (৮৩) ছুঁয়েছেন আবদুর রাজ্জাক। আর এ সময়ই কি না আউট হয়ে গেলেন খুলনার ১০ নম্বর ব্যাটসম্যান আল আমিন হোসেন। উইকেটে শেষ ব্যাটসম্যান আবদুল হালিম। প্রথম শ্রেণির ক্যারিয়ারের প্রথম সেঞ্চুরিটা পেতে চালিয়ে খেলা ছাড়া আর কী উপায় খুলনা অধিনায়কের!রাজ্জাক হাঁটলেন সে পথেই। ইনিংসের শততম ওভারের প্রথম বলে বাঁহাতি স্পিনার মনির হোসেনকে ছক্কা মেরে পৌঁছে গেলেন ৯৭-এ। ওভারের তৃতীয় বলে স্লগ সুইপ করেই ছুঁতে চাইলেন সেঞ্চুরি। কিন্তু ব্যাটের কানায় লেগে বল চলে গেল প্রথম স্লিপে দাঁড়ানো বরিশালের ফিল্ডার সোহাগ গাজীর হাতে। ৮৩ বলে ৮ চার ও ৩ ছয়ে এই রান রাজ্জাকের।খুলনার ৪২৪ রানে সবচেয়ে বড় অবদান রাজ্জাকেরই। শেখ আবু নাসের স্টেডিয়ামে ৪ উইকেটে ২২১ রান নিয়ে তৃতীয় দিন শুরু করে ২৬৬ রানে সপ্তম উইকেট হারিয়েছিল খুলনা। এরপর মেহেদী হাসান মিরাজকে নিয়ে রাজ্জাকের ১২০ রানের জুটি। দ্বিতীয় ইনিংসে ব্যাট করতে নেমে ৩ উইকেটে ১২২ রান তুলেছে বরিশাল। খুলনার প্রথম ইনিংসের চেয়ে এখনো ৪১ রানে পিছিয়ে দলটি। প্রথম ইনিংসে ৭৬ রান করেছিলেন ওপেনার শাহরিয়ার নাফীস, কাল আউট ৭২ রানে।
রাজ্জাকের মতো ৯৭ রানে আউট হয়েছেন রংপুরের তানভীর হায়দারও। সিলেটে দ্বিতীয় স্তরের ম্যাচে চট্টগ্রামের বিপক্ষে তাঁর দল রংপুর প্রথম ইনিংসে অলআউট হয়েছে ৩৫৫ রানে। ম্যাচের প্রথম দিন কাঁধে চোট পেয়ে ঢাকায় ফিরে যাওয়ায় ব্যাট করেননি লিটন দাস। ষষ্ঠ উইকেটে ধীমান ঘোষকে (৮৬) নিয়ে ১৩৩ রান যোগ করেছেন তানভীর। চট্টগ্রামের অভিষিক্ত পেসার ইয়াসির আরাফাত পেয়েছেন ৫ উইকেট। দ্বিতীয় ইনিংসে ৫ উইকেটে ১৫১ রান তুলে ১৬৪ রানে এগিয়ে গেছে চট্টগ্রাম।
বৃষ্টিতে পুরো দ্বিতীয় দিন ভেসে যাওয়ার পর কাল রাজশাহীতে রাজশাহী-সিলেট ম্যাচে খেলা হয়েছে ৬২.৩ ওভার। রাজশাহীকে ১৯৯ রানে অলআউট করলেও ৫৭ রান তুলতেই ৫ উইকেট হারিয়েছে সিলেটও। বগুড়ায় দুই ঢাকার ম্যাচে টানা দ্বিতীয় দিন বৃষ্টির কারণে একটি বলও হতে পারেনি।
সংক্ষিপ্ত স্কোর
খুলনা-বরিশাল, খুলনা
বরিশাল:  ২৬১ ও ৪৬ ওভারে ১২২/৩ (শাহরিয়ার ৭২, ফজলে ২২; নাহিদ ১/৩)। খুলনা১মইনিংস: ৯৯.৩ ওভারে ৪২৪ (রাজ্জাক ৯৭, তুষার ৯১, মেহেদী ৮৫, মিরাজ ৭৩, মিঠুন ৩৩; কবির ৩/৩২, সোহাগ ৩/১০৪, কামরুল ২/১০৮)।
চট্টগ্রাম-রংপুর, সিলেট
চট্টগ্রাম: ৩৬৮ ও ৩৪ ওভারে ১৫১/৫ (মুমিনুল ৬২, মাহবুবুল ৫৬; সোহরাওয়ার্দী ৩/৩৫)। রংপুর১মইনিংস: ১০৩.২ ওভারে ৩৫৫ (তানভীর ৯৭, ধীমান ৮৬, সায়মন ৫৩, মাহমুদুল ৩৯; ইয়াসির মিশু ৫/৬৫, তাসামুল ৩/১০৯)।
রাজশাহী-সিলেট, রাজশাহী
রাজশাহী১মইনিংস: ৬৮ ওভারে ১৯৯ (ফরহাদ হোসেন ৪৬, জুনায়েদ ৪৫, জহুরুল ২৯*;  জায়েদ ৫/৫৯, শাহানুর ৩/১৯)। সিলেট১মইনিংস: ২২ ওভারে ৫৭/৫ (ইমতিয়াজ ২৫; সাকলাইন ২/৬, মুক্তার ২/২১)।
