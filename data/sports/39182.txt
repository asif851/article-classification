

এনেইয়ামা এবারও হুংকার ছুুড়েছিলেন, মেসিকে তিনি ভয় পান না। কিন্তু দক্ষিণ আফ্রিকা বিশ্বকাপের মতো ফুটবল-জাদুকরের ওপর এবার আর কর্তৃত্ব প্রতিষ্ঠা করতে পারেননি নাইজেরিয়ান গোলরক্ষক।
এবার মেসি তাঁকে দুবার পরাস্ত করেছেন। এর একটি অসাধারণ ফ্রি-কিকে। কিন্তু তাতে কী! ম্যাচে ‘শত্রুতা’ ভুলে ‘বন্ধুতা’র ঝাণ্ডাই উঁচিয়ে ধরলেন ‘সুপার ঈগল’দের গোলরক্ষক। টানেলে, ম্যাচ চলার সময়, এমনকি ম্যাচের শেষে মেসির সঙ্গে এনেইয়ামা মেতে উঠলেন নানা মজা-রসিকতায়। যেন প্রতিপক্ষ নন, দুজনে ঘনিষ্ঠ বন্ধু! আর্জেন্টিনা-নাইজেরিয়া ম্যাচে কয়েকটি সুন্দর মুহূর্তের মধ্যে মেসি-এনেইয়ামার ঠাট্টা-রসিকতা ছিল দেখার মতো। 
প্রতিপক্ষ কোচেরও প্রশংসা কুড়িয়েছেন এনেইয়ামা। আর্জেন্টাইন কোচ আলেসান্দ্রো সাবেলার মতে, সে নাইজেরিয়া দলের অন্যতম স্তম্ভ। দারুণ অ্যাথলেটিক, অসাধারণ একজন গোলরক্ষক।’ রয়টার্স
