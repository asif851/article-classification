
গতকালই নেটে প্রথম বোলিং শুরু করেছেন মুস্তাফিজুর রহমান। এই খবরে সবচেয়ে খুশি সম্ভবত সাসেক্স। ইংলিশ কাউন্টি দলটি মুস্তাফিজের অপেক্ষায় যেন ব্যাকুল হয়ে যাচ্ছে। প্রয়োজনের তুলনায় বেশি সময় লাগছে তাঁর চোট সেরে ওঠার প্রক্রিয়ায়। ধারণা করা হচ্ছিল, হয়তো ইংল্যান্ডের ঘরোয়া ক্রিকেটে খেলাই হবে না এবার। কিন্তু সাসেক্স জানিয়েছে, মুস্তাফিজকে পাওয়ার আশা এখনো ছাড়েনি তারা। এমনকি দলটির কোচ নির্দিষ্ট করে দিনক্ষণও বলে দিলেন কবে সাসেক্সের হয়ে নামবেন মুস্তাফিজ!১৫ জুলাই ন্যাটওয়েস্ট টি-টোয়েন্টি ব্লাস্টে সাসেক্সের ম্যাচ আছে হ্যাম্পশায়ারের বিপক্ষে। ওই ম্যাচেই মুস্তাফিজ সাসেক্সের হয়ে খেলবেন বলে বেশ প্রত্যয়ী মনে হলো দলের কোচ মার্ক ডেভিসকে। ডেভিস এও বলেছেন, শুধু টি-টোয়েন্টি নয়; মুস্তাফিজকে তাঁরা রয়্যাল লন্ডন ওয়ানডে কাপেও খেলাতে চান। ওয়ানডে কাপের শেষ চারটি ম্যাচে মুস্তাফিজের বোলিং চাইছেন কোচ। সাসেক্স যদি এই দুই টুর্নামেন্টে নকআউট পর্বে যায়, মুস্তাফিজকে তারা রেখে দেবেন। এটাই আপাতত সাসেক্সে পরিকল্পনা।ডেভিস বলেছেন, ‘ফিজকে বোঝা আসলেই খুব কঠিন। আইপিএলের পর ওপর পুনর্বাসন প্রত্যাশিত সময়ের চেয়ে বেশি সময় নিচ্ছে। তা ছাড়া বাড়ি ফেরার পর আবারও বাড়ি ছেড়ে আসাটাও ওর জন্য কঠিন হয়ে গেছে। তবে শেষ পর্যন্ত ওকে পাওয়াটা আমাদের জন্য হবে দারুণ কিছু।’ইংল্যান্ডে খেলা মুস্তাফিজের জন্যও ভালো হবে বলে মনে করেন তিনি। এটা তাঁর অভিজ্ঞতাকে ঋদ্ধ করবে। তা ছাড়া আগামী চ্যাম্পিয়নস ট্রফি ও বিশ্বকাপ ইংল্যান্ডে। যত বেশি সম্ভব বাংলাদেশের খেলোয়াড় কাউন্টি ক্রিকেটে গিয়ে খেললে বাংলাদেশেরই লাভ। ডেভিড বলেছেন, ‘এই মুহূর্তে ও সবচেয়ে রোমাঞ্চকর ও অপ্রথাগত বোলারদের একজন। ও যদি ইংল্যান্ডে এসে খেলে আমাদের জন্য উপকার তো হবেই, ওর জন্যও ভালো হবে।’ সূত্র: মিড সাসেক্স টাইমস।
