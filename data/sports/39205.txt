
পাকিস্তান সুপার লিগের (পিএসএল) আগামী আসরেও পেশোয়ার জালমির হয়ে খেলবেন বিশ্বসেরা অলরাউন্ডার সাকিব আল হাসান ও তামিম ইকবাল। ২০১৮ সালের শুরুর দিকে মাঠে গড়াতে পারে পিএসএল। প্রচারণার অংশ হিসেবে পশতু ভাষায় টুইট করেছেন বাংলাদেশের দুই তারকা ক্রিকেটার।
দুজনই দলের মালিক জাভেদ আফ্রিদিকে ধন্যবাদ জানিয়েছেন। সাকিব লিখেছেন, ‘নতুন দল নিয়ে আমি দারুণ উত্তেজনা বোধ করছি। ইনশা আল্লাহ আমরা আবারও জিতব। মাঠেই দেখা হবে।’ পোস্টে পেশওয়ার জালমির মালিক জাভেদ আফ্রিদির অফিশিয়াল টুইটারকে ট্যাগ করেছেন তিনি।
অন্যদিকে তামিম ইকবাল লিখেছেন, ‘দলে নেওয়ার জন্য ধন্যবাদ জাভেদ আফ্রিদি। আশা করছি, সমর্থকদের ভালো কিছু উপহার দিতে পারব। ইনশা আল্লাহ আমরাই জয়ী হব।’
পশতু ভাষায় টুইট করে জালমি-সমর্থকদের কাছ থেকে ভালোবাসা আদায় করে নিয়েছেন দুই তারকা ক্রিকেটার। তবে কিছু বাংলাদেশি সমর্থক বাংলা ভাষা ব্যবহার না করে পশতু ব্যবহার করায় ক্ষিপ্ত হয়েছেন। অনেকে টুইটেই এর সমালোচনা করে মন্তব্য করেছেন। সমর্থকদের সঙ্গে খেলোয়াড়দের আরও ঘনিষ্ঠ করতে ফ্র্যাঞ্চাইজি দলগুলো এমন পদক্ষেপ নেয়।
