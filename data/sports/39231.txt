
শেখ কামাল আন্তর্জাতিক ফুটবল প্রতিযোগিতায় অংশ নিতে রোববার সকালেই চট্টগ্রামে এসে পৌঁছেছে ইস্টবেঙ্গল ও কলকাতা মোহামেডান। সকাল সাড়ে ১০টার কলকাতা থেকে সরাসরি চট্টগ্রামে পা রাখে ভারতের ঐতিহ্যবাহী এই দুই ফুটবল দল। এদিকে, আজ পাকিস্তানের করাচি ইলেকট্রিসিটি ক্লাবেরও চট্টগ্রাম পৌঁছানোর কথা আছে। ঢাকা ও চট্টগ্রামের দুই আবাহনীর সঙ্গে প্রতিযোগিতায় অংশগ্রহণকারী বাংলাদেশের অন্য দলটি ঢাকা মোহামেডান। চট্টগ্রাম পৌঁছেই অনুশীলন করেছে ইস্টবেঙ্গল ক্লাব। বিকেলে শহরের দামপাড়া পুলিশ লাইন মাঠে অনুশীলন করে তারা। কলকাতা মোহামেডান দলেরও এই মাঠে অনুশীলন করার কথা।  ২০ অক্টোবর থেকে শুরু হচ্ছে এই প্রতিযোগিতা। ভারতের ইস্টবেঙ্গল, কলকাতা মোহামেডান ও পাকিস্তানের করাচি ইলেকট্রিসিটির পাশাপাশি এই প্রতিযোগিতায় অংশগ্রহণকারী অন্যান্য বিদেশি দল হচ্ছে শ্রীলঙ্কার সলিড এফসি ও আফগানিস্তানের স্পিনগর বাজান ক্লাব।
