
লালাগ্রন্থির ক্যানসারে ভুগছেন বছর দুয়েক ধরে। চিকিৎসার জন্য নিউইয়র্কে ছিলেন বলে বার্সেলোনার কোচের দায়িত্ব পালন করতে পারেননি বেশ কয়েক মাস। এর পরও আশা ছিল, হয়তো নতুন মৌসুম শুরুর আগেই সুস্থ হয়ে ফিরবেন টিটো ভিলানোভা। তবে সেটা আর হলো না। নিজের চিকিৎসাকে প্রাধান্য দিয়ে বার্সার দায়িত্ব ছেড়ে দিলেন ভিলানোভা। গত পরশু এক সংবাদ সম্মেলনে কোচের সিদ্ধান্তের কথা জানিয়েছেন বার্সার সভাপতি স্যান্দ্রো রসেল।ভিলানোভা এখনো সংবাদমাধ্যমের মুখোমুখি হননি। তবে গতকাল শুক্রবার একটি খোলা চিঠি দিয়ে ক্লাব কর্তৃপক্ষ, খেলোয়াড়, ভক্তদের প্রতি নিজের ভালোবাসা ও কৃতজ্ঞতা প্রকাশ করেছেন বার্সার বিদায়ী কোচ।চিঠিতে ৪৪ বছর বয়সী ভিলানোভা লেখেন, ‘বার্সাকে ধন্যবাদ। ধন্যবাদ সবাইকে। পাঁচ বছর দলের সঙ্গে থাকার পর বার্সার কোচ হওয়ার স্বপ্ন পূরণ হয়েছিল আমার। সময় এসেছে পেশাদারি জীবনে পরিবর্তন আনার। দেড় বছর আগে শরীরে যে রোগটি বাসা বেঁধেছে, তার দিকে পূর্ণ মনোনিবেশ করার। চিকিত্সকদের পরামর্শ ও চিকিৎসার স্বার্থে সেটাই করতে হচ্ছে। বার্সেলোনার  মতো একটা ক্লাবের প্রধান কোচ হিসেবে যতটা সময় দেওয়া দরকার, তা দিতে পারছি না। তবে প্রাণের এই ক্লাবের সঙ্গে চিরদিনই কাজ করে যাব আমি। এখানকার খেলোয়াড়, কর্মকর্তা, বন্ধুদের ছেড়ে যাওয়া সহজ নয়। তাঁদের সঙ্গে আমার অনেক স্মৃতি জড়িয়ে আছে। আপনারা আমাকে যা দিয়েছেন, সবকিছুর জন্যই আমি সবার কাছে আন্তরিকভাবে কৃতজ্ঞ।’
চিঠিতে বার্সেলোনা দলকে যেকোনো প্রতিবন্ধকতা অতিক্রমে সক্ষম একটি শক্তিশালী দল হিসেবে উল্লেখ করেছেন ভিলানোভা। একই সঙ্গে বার্সা ভবিষ্যতে রোমাঞ্চকর ফুটবলের মাধ্যমে ফুটবলামোদীদের মন জয় করবে বলেও আশাবাদ ব্যক্ত করেছেন তিনি, ‘এই ফুটবল দল যেকোনো প্রতিবন্ধকতা অতিক্রম করতে সক্ষম। নিজেদের দক্ষতা দিয়ে পরবর্তী মৌসুমে যেকোনো চ্যালেঞ্জ নেওয়ার যোগ্যতা খেলোয়াড়দের রয়েছে। আগামী দিনে বার্সার খেলা সবার কাছে আরও রোমাঞ্চকর মনে হবে, এই প্রত্যাশা করছি।’
বার্সেলোনার বোর্ড সভাপতি ও ক্রীড়া পরিচালক আন্দোনি জুবিজারেতার প্রতিও কৃতজ্ঞতা ঝরেছে ভিলানোভার চিঠিতে। ধন্যবাদ জানিয়েছেন চিকিত্সক রোমান ক্যানাল ও তাঁর সহযোগীদের, যাঁরা তাঁর ক্যানসার চিকিৎসায় রেখেছেন গুরুত্বপূর্ণ ভূমিকা, জুগিয়ে গেছেন মানসিক শক্তি।
নিজেকে বার্সার অবিচ্ছেদ্য অংশই মনে করেন ভিলানোভা, একইভাবে ক্যানসারের সঙ্গে লড়াইয়ে তিনি সব সময়ই পাশে চেয়েছেন তাঁর প্রিয় ক্লাবকে, ‘আমি সব সময় বার্সার অংশ হয়ে থাকব। ক্লাব দীর্ঘ সময় আমার প্রতি যে সমর্থন দিয়ে এসেছে, আশা করছি আগামী দিনেও তা অব্যাহত থাকবে।’
ভিলানোভা ধন্যবাদ জানিয়েছেন ক্লাবের সদস্য, ভক্ত সবাইকে। শুভকামানাও চেয়েছেন তিনি সবার কাছে, ‘শুধু এই মুহূর্তে নয়, কয়েক মাস ধরে আমার প্রতি যে ভালোবাসা আপনারা দেখিয়েছেন, এর জন্য ধন্যবাদ। আমি এখন আগের চেয়ে ভালো আছি। পূর্ণ আত্মবিশ্বাস নিয়ে চিকিৎসার নতুন পর্যায় শুরু করতে যাচ্ছি। আশা করছি, সবকিছু ঠিকমতোই হবে।’
তিনি আরও লিখেছেন, ‘আমাকে উৎসাহ জুগিয়ে বার্তা পাঠানোয় ফুটবল-সমর্থক, সহকর্মী, ক্লাব, অ্যাথলেট ও পরিচিতদের ধন্যবাদ। তাঁদের বার্তা পেয়ে আমি ও আমার পরিবার আনন্দিত। আমি এখন কঠিন সময় পার করছি। তাই গণমাধ্যমের সহায়তা ও দায়িত্বশীলতা আশা করছি। যেহেতু বার্সার কোচের দায়িত্ব ছেড়েছি, এই মুহূর্তে নিজের ও পরিবারের গোপনীয়তা রক্ষার ব্যাপারটা প্রত্যাশা করছি আমি। পরবর্তী কোচ ও বার্সার সফলতা কামনা না করে চিঠিটি শেষ করতে পারছি না।’
