
ম্যাচ জেতানোর জন্য তাঁর তূণে কী মোক্ষম বাণ রাখা ছিল, তা শুধু কোচ মাহবুব হোসেন রক্সিই জানতেন। না হলে কি আর সেরা অস্ত্র জাফর ইকবালকে প্রথমার্ধে সাইডবেঞ্চে বসিয়ে রাখেন? আর মোক্ষম সময়ে দ্বিতীয়ার্ধের ৫৪ মিনিটে জাফরকে মাঠে নামালেন, যেন জাফর নয়, চাংলিমিথাং স্টেডিয়ামে মাঠে নামল জাদুকর। পায়ের জাদুতে বদলে দিল ম্যাচের দৃশ্যপট। গোলশূন্য ড্রয়ের পথে চলতে থাকা ম্যাচে তিন মিনিটের ব্যবধানে করল জোড়া গোল। তার দুই গোলের কল্যাণেই স্বাগতিক ভুটানের বিপক্ষে ২-০ গোলে ম্যাচ জিতল বাংলাদেশ।
ম্যাচের ৮১ ও ৮৪ মিনিটে গোল দুটি করেছে জাফর। এই জয়ে অনূর্ধ্ব-১৮ সাফ ফুটবলের শিরোপা জয়ের পথে এগিয়ে গেল বাংলাদেশ। এখন দ্বিতীয় ম্যাচে ভারতের বিপক্ষে নেপাল না জিতলেই শিরোপা নিয়ে ঘরে ফিরবে বাংলাদেশ।
