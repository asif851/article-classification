
দ্বিতীয় রাউন্ডের জয়েই ছুঁয়ে ফেলেছিলেন মার্টিনা নাভ্রাতিলোভাকে। পরশু সুইডেনের ইয়োহানা লারসেনের বিপক্ষে জিতে নাভ্রাতিলোভাকে ছাড়িয়ে সেরেনা উইলিয়ামস ছুঁয়ে ফেললেন রজার ফেদেরারকে! আর একটি ম্যাচ জিতলেই আমেরিকান টেনিস তারকা উন্মুক্ত যুগের টেনিসে নতুন উচ্চতায় তুলবেন নিজেকে। গড়বেন গ্র্যান্ড স্লামে নারী-পুরুষনির্বিশেষে সবচেয়ে বেশি ম্যাচ জয়ের রেকর্ড।
জয়ের রেকর্ড সংখ্যাটা এখন ৩০৭। নতুন রেকর্ড হওয়ার আগে ৩০৮-এর ডাকে রোমাঞ্চিত সেরেনা, ‘নারী-পুরুষদের মধ্যে সবার ওপরে থাকাটা বিরল ঘটনা। সত্যিই ভালো লাগার একটা ব্যাপারও। অবশ্যই সংখ্যাটাকে আমি আরও ওপরে নিতে চাই।’ সম্প্রতি কাঁধের চোটে ভুগেছেন। উইম্বলডন জয়ের পর কখনো কখনো ছন্দহীনও মনে হয়েছে সেরেনাকে। কিন্তু পরশু সুইডিশ প্রতিপক্ষকে এক ঘণ্টার মধ্যেই হারিয়ে দিলেন মেয়েদের টেনিসের ‘নাম্বার ওয়ান’। নিজের ফিটনেসটা যে ভালো একটা অবস্থানে আছে, জানালেন সেটিও, ‘খুব ভালো আছি। আমি এটা নিয়ে অনেক পরিশ্রম করছি। যাতে আমি এ অবস্থাটা ধরে রাখতে পারি।’
সেরেনার রেকর্ড জয়ের দিনে চতুর্থ রাউন্ডে উঠেছেন সিমোনা হালেপ, আগ্নিয়েস্কা রাদভানস্কা, ভেনাস উইলিয়ামস। পুরুষ বিভাগে শেষ ষোলো নিশ্চিত করেছেন হুয়ান মার্টিন দেল পোত্রো, স্তানিসলাস ভাভরিঙ্কা, কেই নিশিকোরি, গ্রিগর দিমিত্রভ ও অ্যান্ডি মারে। এএফপি।
গ্র্যান্ড স্লামে সবচেয়ে বেশি জয়
 পুরুষ
৩০৭   রজার ফেদেরার
২৩৩   জিমি কনর্স
২২৬    নোভাক জোকোভিচ
২২৪    আন্দ্রে আগাসি
২২২    ইভান লেন্ডল
 নারী
৩০৭   সেরেনা উইলিয়ামস
৩০৬   মার্টিনা নাভ্রাতিলোভা
২৯৯   ক্রিস এভার্ট
২৭৮   স্টেফি গ্রাফ
২৪২    ভেনাস উইলিয়ামস
* পরিসংখ্যান পরশু পর্যন্ত
