
আকস্মিক সিদ্ধান্তে গত বছরের সেপ্টেম্বরে বাংলাদেশ সফর বাতিল ঘোষণা করে অস্ট্রেলিয়া। এরপর জানুয়ারিতে যুব বিশ্বকাপেও অনূর্ধ্ব–১৯ দলও পাঠায়নি। এটা নিয়ে বাংলাদেশের মনে একটা ক্ষোভ আছে। আজকের ম্যাচে এই ক্ষোভ কি ম্যাচের কোনো ‘ফ্যাক্টর’ হয়ে উঠতে পারে?ইএসপিএনক্রিকইনফো এই প্রশ্ন করেছিল ইয়ান চ্যাপেলকে। অস্ট্রেলিয়ার সাবেক এই অধিনায়ক বলেছেন, ‘খেলোয়াড়রা সব সময়ই লড়াইয়ের জন্য প্রেরণা খোঁজে। এটা থেকে ওরা প্রেরণা নিতেই পারে।’ তবে চ্যাপেল সতর্কও করেছেন, এই বিষয়টির ওপর বেশি মনোযোগ খরচ না করে বাংলাদেশের উচিত ক্রিকেটেই মনোযোগ দেওয়া।চ্যাপেল বলেছেন, ‘বাংলাদেশের দৃষ্টিকোণ থেকে, বাংলাদেশে যে অস্ট্রেলিয়া সফর করেনি, এর জবাব দেওয়া ওদের জন্য একটা প্রেরণার রসদ হতেই পারে। কিন্তু এ ধরনের বিষয় থেকে প্রেরণার রসদ নিতে চাইলে আপনাকে সতর্ক থাকতে হবে। “ওরা আমাদের দেশে সফর করতে আসেনি”—এটা যেন প্রেরণার বদলে আবার ক্ষোভ বা রাগে পরিণত না হয়। এর মধ্যে একটা ভারসাম্য থাকতে হবে। ওরা যদি অস্ট্রেলিয়ার ওপর রাগ-ক্ষোভে পুরো শক্তি অপচয় করে ফেলে, ক্রিকেটের ওপর থেকে মনোযোগ সরে যাবে।’
আজকের ম্যাচে অস্ট্রেলিয়ারও প্রেরণার কমতি নেই বলে মনে করেন চ্যাপেল। বলেছেন, ‘বাংলাদেশের কাছে অস্ট্রেলিয়া কিন্তু একবার হেরেছে, ২০০৫ সালে ইংল্যান্ড সফরের সময়। ওয়ানডেতে। অস্ট্রেলিয়ার জন্য প্রেরণা হতে পারে, আমরা ওদের কাছে হারব না। তবে প্রেরণার চেয়ে অস্ট্রেলিয়ার বেশি দরকার আত্মতৃপ্ত না থাকা। আমার মনেও হয় না অস্ট্রেলিয়া আত্মতৃপ্ত থাকবে। তাদের জিততেই হবে, শুধু এই ম্যাচটা নয়, বাকি তিনটা ম্যাচই জিততে হবে টুর্নামেন্টে টিকে থাকার জন্য।’
