
 


 তামিম বলেছেন নিদাহাস ট্রফিতে ফেবারিট ভারত।
 খেলাটা টি-টোয়েন্টি বলে ভারতীয় অধিনায়ক রোহিত একমত নন তামিমের সঙ্গে।


নিদাহাস ট্রফিতে ফেবারিট কে—পি সারা ওভালে আজ অনুশীলনের আগে তামিম ইকবাল দুবার না ভেবে বললেন, ‘ফেবারিট যদি বলতে হয়, অবশ্যই ভারত। ওরা যে ছন্দে আছে...।’
সন্ধ্যায় হোটেল তাজ সমুদ্রে ট্রফি উন্মোচন অনুষ্ঠানে তামিমের কথাটা বলা হলো রোহিত শর্মাকে। ভারতীয় অধিনায়ক বলটা খেললেন বেশ কৌশলে, ‘এটা আপনাদের আলোচনার বিষয়। তবে আমাদের ভাবনার কথা যদি বলেন, চান্ডিমাল-মাহমুদউল্লাহ—সবাই একইভাবে ভাবছে। টি-টোয়েন্টি এমন একটা ফরম্যাট নিজের দিনে ভালো খেললে আপনি যেকোনো দলকেই হারাতে পারেন। টি-টোয়েন্টিতে অন্তত ফেবারিট-তত্ত্ব খাটে না। এক-দুই ওভারে ম্যাচ বদলে যেতে পারে। টি-টোয়েন্টি হচ্ছে ইংলিশ প্রিমিয়ার লিগের মতো। নিজের দিনে যেকোনো দলকে হারানো যেতে পারে।’
শুরুতে ভারতকে ফেবারিট তকমা দিলেও পরে তামিমও কিন্তু রোহিতের মতোই বলেছেন, ক্রিকেটের সংক্ষিপ্ত সংস্করণ কমিয়ে দেয় বড়-ছোট দলের ব্যবধান, ‘এই সংস্করণে যেকোনো দল বা যেকোনো খেলোয়াড় সব ছবি বদলে দিতে পারে। একজন খেলোয়াড় ছন্দে নেই, একটা ম্যাচে সে ছন্দ ফিরে পেতে পারে। দলের ক্ষেত্রেও তা-ই। যেভাবে চাচ্ছি আমরা হয়তো সেভাবে খেলতে পারিনি গত কিছুদিনে। যদি প্রথম ম্যাচটা ভালো শুরু করতে পারি, চিত্রটা রাতারাতি বদলেও যেতে পারে।’
ফেবারিট প্রসঙ্গের আগে ট্রফি উন্মোচন অনুষ্ঠানে একটু স্মৃতিকাতর হয়ে পড়লেন রোহিত। ভারতীয় অধিনায়ক ফিরে গেলেন ২০ বছর আগে, ‘মনে পড়ে, এই টুর্নামেন্ট (নিদাহাস ট্রফি) যখন প্রথম (১৯৯৮ সালে, শ্রীলঙ্কা-ভারত-নিউজিল্যান্ডকে নিয়ে) আয়োজন করা হয়েছিল, তখন আমার বয়স ১০। ২০ বছর পর এই টুর্নামেন্ট খেলতে নামছি, সেটিও আবার ভারতীয় দলের অধিনায়ক হয়ে, ভীষণ ভালো লাগছে।’
রোহিত অবশ্য মনে করিয়ে দেননি, শ্রীলঙ্কার স্বাধীনতার ৫০ বছর পূর্তিতে আয়োজিত প্রথম নিদাহাস ট্রফিটা ভারতই জিতেছিল। ১৯৯৮ সালের ৭ জুলাই প্রেমাদাসায় রোমাঞ্চকর ফাইনালে সৌরভ গাঙ্গুলী-শচীন টেন্ডুলকারের জোড়া সেঞ্চুরিতে ভারত করেছিল ৬ উইকেটে ৩০৭। অরবিন্দ ডি সিলভার সেঞ্চুরিতে শ্রীলঙ্কা ৪৯.৩ ওভারে অলআউট হওয়ার আগে করতে পেরেছিল ৩০১।
আবারও নিদাহাস ট্রফি, আবারও কি ভারত? ১৮ মার্চের আগে রোহিত কেন, কারও সেটি বলার উপায় নেই!
