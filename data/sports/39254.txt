
মিরপুরে স্পিনারদের রাজত্ব দেখেছেন সবাই। চট্টগ্রামে সিরিজ নির্ধারণী ম্যাচে তাই বাড়তি একজন স্পিনার ডেকে পাঠাল অস্ট্রেলিয়া। জশ হ্যাজলউডের বদলে অস্ট্রেলিয়া থেকে উড়ে আসছেন বাঁহাতি স্পিনার স্টিভেন ও’কিফ। ভারতে একমাত্র টেস্ট জয়ের নায়ককে মাঠে নামিয়েও দিতে পারে অস্ট্রেলিয়া।
আজ শেষ ব্যাটসম্যান হিসেবে মাঠে নেমেছিলেন জশ হ্যাজলউড। ব্যাটিংয়ে নেমেছিলেন দলের প্রয়োজনে। কিন্তু হ্যাজলউড কিছু করতে পারেননি, তাইজুলের বলে তিনি এলবিডব্লিউ হতেই শেষ অস্ট্রেলিয়া। একই সঙ্গে শেষ তাঁর বাংলাদেশ সফর। অবশ্য গতকালই জানা গিয়েছিল, বাঁ পাশের পেশির চোটে ফিরে যেতে হচ্ছে এই ফাস্ট বোলারকে।চট্টগ্রামে ৪ সেপ্টেম্বর শুরু দ্বিতীয় টেস্টের জন্য তাঁর বদলি হিসেবে আসছেন অস্ট্রেলিয়ার ঘরোয়া ক্রিকেটে নিষিদ্ধ বাঁহাতি স্পিনার ও’কিফ। নির্বাচক ট্রেভর হনস বলেছেন, ‘চট্টগ্রামে যে কন্ডিশনে খেলতে হবে, সেটি চিন্তা করে স্কোয়াডে আরেকজন বাড়তি স্পিনার যোগ করেছি।’ নাথান লায়ন, অ্যাশটন অ্যাগার, মিচেল সোয়েপসনের সঙ্গে স্কোয়াডে চতুর্থ স্পিনার হিসেবে আসছেন ও’কিফ।মিরপুরে সিরিজের প্রথম টেস্টের ৪০ উইকেটের ৩৪টিই নিয়েছেন স্পিনাররা। অস্ট্রেলীয়দের স্পিনারের প্রতি পক্ষপাতের এটা তো একটা কারণ, আর উপমহাদেশে ও’কিফের সাফল্যও আছে। গত ফেব্রুয়ারিতেই ভারত সফরে পুনে টেস্টে ১২ উইকেট নিয়ে অস্ট্রেলিয়াকে জিতিয়েছিলেন ৩২ বছর বয়সী বাঁহাতি স্পিনার। তবে তাঁকে নিয়ে বিতর্কও আছে। এপ্রিলে অস্ট্রেলিয়ার বর্ষসেরা ক্রিকেটারের পুরস্কার বিতরণী অনুষ্ঠানে মাতাল হয়ে উল্টোপাল্টা আচরণ করেছিলেন ও’কিফ। রাজ্য দল নিউ সাউথ ওয়েলস তাঁকে এ কারণে এই মৌসুমে নিষিদ্ধ করেছে ঘরোয়া ক্রিকেটে। ক্রিকেট অস্ট্রেলিয়াও ওই ঘটনায় ও’কিফকে জরিমানা করেছিল ২০ হাজার ডলার। সূত্র: ক্রিকইনফো।
