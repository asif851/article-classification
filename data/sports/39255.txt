
মোহালিতে জমে উঠেছিল লড়াই। অস্ট্রেলিয়ার বিপক্ষে জয়ের জন্য শেষ ১৮ বলে দরকার ৩৯। আস্কিং রানরেট ১৩.০০! ‘যেকোনো দলই জিততে পারে’—এই পরিস্থিতিতে ম্যাচটিকে বড্ড একপেশে করে ফেললেন বিরাট কোহলি। তবে ম্যাচটি হেরে টুর্নামেন্ট থেকে অস্ট্রেলিয়া ছিটকে গেলেও দেশটির সংবাদমাধ্যমে ‘ঘাতক’ কোহলির উচ্ছ্বসিত প্রশংসা!অস্ট্রেলিয়ার অধিনায়ক স্টিভ স্মিথ ম্যাচটিকে বলেছেন ‘কোহলি শো’। স্টিভের মন্তব্য ‘যথার্থই’ জানিয়ে সিডনি মর্নিং হেরাল্ড লিখেছে, ‘আন্তর্জাতিক টি-টোয়েন্টির অন্যতম সেরা এক ইনিংস খেলে ভারতীয় ব্যাটিং মায়েস্ত্রো একাই টি-টোয়েন্টি বিশ্বকাপ থেকে অস্ট্রেলিয়াকে ছিটকে ফেলে পাঠিয়ে দিল দেশে।’ অস্ট্রেলিয়ার দ্য টেলিগ্রাফও ভারতীয় ব্যাটসম্যানের ভূয়সী প্রশংসা করে লিখেছে, দুই দলের মধ্যে কোহলিই ব্যবধান গড়ে দিয়েছেন। প্রতিবেদক বেন হর্ন লিখেছেন, ‘আমি মনে করি এটা বলা আর ঝুঁকিপূর্ণ নয় যে, এই মুহূর্তে বিশ্ব ক্রিকেটে বিরাট কোহলিই সবচেয়ে মেধাবী ব্যাটসম্যান।’পরশু সবার প্রশংসা পাওয়ার মতোই খেলেছেন কোহলি। যুবরাজ সিং যখন আউট হলেন, ৩০ বলে ৩৫ রান কোহলির। পরে দলের প্রয়োজনে হয়ে উঠলেন আরও আগ্রাসী। ধোনির সঙ্গে ৩১ বলে ৬৭ রানের জুটিতে কোহলিরই অবদান ২১ বলে ৪৭ রান। দ্য অস্ট্রেলিয়ান-এর প্রতিবেদক গিডিয়ন হাই লিখেছেন, কোহলির ৫১ বলের ৮২ রানের ইনিংসটি, ‘অস্বাভাবিক রান তাড়া করাটাকেও কত সহজই না বানিয়ে ফেলল। তিনি যেসব স্ট্রোক যেভাবে খেলেছেন, সেগুলো টেস্ট ক্রিকেটেও দেখা যায়। টি-টোয়েন্টি থেকে এই শটগুলো উধাও হয়ে গিয়েছিল। কোহলি তা ফিরিয়ে এনেছেন।’দ্য অস্ট্রেলিয়ান ব্রডকাস্টিং করপোরেশনের ওয়েবসাইটে প্রতিবেদক জিওফ লেমন লিখেছেন, দলের হারের জন্য হতাশ হওয়ার চেয়ে কোহলির ইনিংস দেখে মুগ্ধ হওয়া যায় সহজেই, ‘এই ইনিংস দেখে শুধু মুগ্ধই হওয়া যায়।’শুধু সংবাদমাধ্যমই নয়, কোহলি-স্তুতিতে মেতেছেন অস্ট্রেলিয়ার সাবেক ক্রিকেটাররাও। ম্যাচ শেষে শেন ওয়ার্নের টুইট, ‘ওয়াও! ইনিংসটা কোহলীয়; জয়ের জন্য ভারতকে অভিনন্দন।’ আর অস্ট্রেলিয়ার সাবেক অধিনায়ক মাইকেল ক্লার্ক লিখেছেন, ‘টি-টোয়েন্টি বিশ্বকাপে কোহলির এটা অসাধারণ পারফরম্যান্স।’ এএফপি।
