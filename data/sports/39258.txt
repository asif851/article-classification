
 
ম্যানচেস্টার ইউনাইটেডে এসেই জীবনের প্রথম প্রিমিয়ারশিপ জয়ের স্বাদ নিয়ে ফেলেছেন ডাচ স্ট্রাইকার রবিন ফন পার্সি। পয়েন্টের ব্যবধানে এগিয়ে থেকে তাঁর দল শিরোপা জয় নিশ্চিত করে ফেলায় তিনি এখন অপেক্ষায় আনন্দমুখর আনুষ্ঠানিকতার। রোববার সোয়ানসে সিটির বিপক্ষে ম্যাচের পরপরই আনুষ্ঠানিকভাবে ইংলিশ প্রিমিয়ার লিগ শিরোপার ট্রফি তুলে দেওয়া হবে ‘রেড ডেভিলস’দের হাতে। রবিন ফন পার্সি এখন মুখিয়ে সেই স্বপ্নিল মুহূর্তটির জন্য।
ওই আনন্দমুখর সময়টি নিয়ে রীতিমতো স্বপ্ন দেখছেন রবিন ফন পার্সি। তিনি ব্যস্ত তাঁর বাড়ির দেয়ালে একটি জায়গা বের করার কাজে; যে জায়গায় শোভা পাবে জীবনের প্রথম প্রিমিয়ার লিগ ট্রফি হাতে তাঁর একটি বড় ছবি।
আর্সেনালের হয়ে আট মৌসুম কাটানোর পর যখন প্রিমিয়ার লিগের শিরোপা তাঁর হাতে ধরা দিল না, ঠিক তখনই তিনি নাম লেখালেন ম্যানচেস্টার ইউনাইটেডে। ওল্ডট্র্যাফোর্ডে এসেই স্বপ্নপূরণ করলেন তিনি। পুরো ব্যাপারটি নিয়েই তিনি রীতিমতো শিহরিত। তাঁর কাছে বিষয়টি ‘আকাশে ভেসে বেড়ানো’র মতোই আনন্দময় ও উচ্ছ্বাসের।
‘আমি অনেক দিন ধরে এ মুহূর্তটির স্বপ্ন দেখে আসছি। স্বপ্নপূরণের মুহূর্তটিকে আমার দারুণ লাগছে। এ যেন স্বপ্নপূরণের চেয়েও বেশি কিছু।’ শিশুসুলভ আনন্দমুখরতায় কথাগুলো বলে গেলেন রবিন ফন পার্সি।
অ্যাস্টনভিলার বিপক্ষে ম্যাচের পরপরই এই মৌসুমের ইংলিশ প্রিমিয়ার লিগের শিরোপা নিশ্চিত হয়ে গেছে ম্যানচেস্টার ইউনাইটেডের। ওই দিন ম্যাচের পর মাঠে আর ড্রেসিং রুমে অনেক ছবিই তোলা হয়েছে। কিন্তু এত কিছুর পরও রবিন ফন পার্সি অপেক্ষায় আছেন ট্রফি হাতে বিশেষ ছবিটির জন্য। শিরোপা জয়ের মাহেন্দ্রক্ষণ প্রমাণ যে আর অন্য কিছুতে হতেই পারে না।
ফন পার্সি আরও বলেন, ‘আমার আর তর সইছে না। আমি আমার বাড়ির দেয়ালে একটি জায়গা বের করেছি। ওখানেই শোভা পাবে ইংলিশ প্রিমিয়ার লিগের ট্রফি হাতে আমার ছবিটি। ছবিটি অবশ্যই আমার ফুটবল-জীবনের বিশেষ একটি মুহূর্তের স্বাক্ষর বহন করবে।’
খেলোয়াড়ি জীবনের শুরু থেকেই বিভিন্ন ট্রফি জিতেছেন। হল্যান্ডে জিতেছেন ডাচ কাপও। নিজেই বলেছেন, একটা সময় নাকি তাঁর মনে হতো একজন ফুটবলারের জীবনই ট্রফি জেতার। কিন্তু ক্যারিয়ারে সময় গড়ানোর সঙ্গে সঙ্গে তাঁর উপলব্ধি হয়েছে, শিরোপা জয়, ট্রফি হাতে নেওয়া—এ ব্যাপারগুলো যতটা সহজ মনে করা হয়, এগুলো ঠিক ততটাই কঠিন।
এই মৌসুমে ম্যানচেস্টার ইউনাইটেডের হয়ে ২৫ বার প্রতিপক্ষের জালে বল পাঠিয়েছেন এই ডাচ স্ট্রাইকার। কিন্তু ওল্ডট্র্যাফোর্ডের নিজস্ব মাঠের স্টেফোর্ড প্রান্তের পোস্টে তাঁর গোল মাত্র একটি। বিষয়টি নিয়ে মনের মধ্যে খচখচানি আছে রবিন ফন পার্সির। বিখ্যাত এই প্রান্তের গোলপোস্টের গোল হওয়াকে ঐতিহ্যবাহী একটি বিষয় হিসেবে মনে করেন ম্যানচেস্টার ইউনাইটেডের দর্শকেরা। রবিন ফন পার্সি এ বিষয়ে বলেন, ‘আমি এই মৌসুমে বেশির ভাগ গোলই দ্বিতীয়ার্ধে করেছি। প্রতিবারই আমরা স্টেফোর্ড প্রান্ত থেকে খেলা শুরু করেছি। সে কারণেই হয়তো গোল করা হয়নি। আমি কথা দিচ্ছি, স্টেফোর্ড প্রান্ত থেকে আমি ভবিষ্যতে ম্যানচেস্টার ইউনাইটেডের দর্শকদের আরও গোল উপহার দেব।’ দ্য মিরর।
