
বুড়ো হাড়েই একের পর এক ভেলকি দেখিয়ে চলেছেন সেরেনা উইলিয়ামস। ষষ্ঠবারের মতো উইম্বলডনের শিরোপা জিতে নিয়ে নিজের ঝুলিতে পুরলেন আরেকটি গ্র্যান্ডস্ল্যাম শিরোপা।ফাইনালে আজ শনিবার স্প্যানিশ গারবিন মুগুরজাকে সরাসরি ৬-৪, ৬-৪ সেটে হারিয়ে নিজের ২১তম গ্র্যান্ডস্ল্যাম নিশ্চিত করেন সেরেনা।ফাইনালে উঠেই নাকি স্বপ্ন পূরণ হয়ে গিয়েছিল গারবিন মুগুরজার। তাই বোধ হয় ফাইনালে পাত্তাই পেলেন না ২১ বছর বয়সী এই স্প্যানিশ। অথচ প্রথম সেটে ৪-২ গেমে এগিয়ে গিয়েছিলেন ২০তম বাছাই মুগুরজা। কিন্তু সেখান থেকেই ঘুরে দাঁড়ান সেরেনা। সেট জিতে নেন ৬-৪-এ। দ্বিতীয় সেটে তো মুগুরজা আত্মসমর্পণই করে বসেন। ৫-১ গেমে পিছিয়ে ম্যাচ থেকেই ছিটকে পড়েছিলেন তিনি। কিন্তু পরে টানা তিন গেম জিতে লড়াইয়ে ফিরে এলেও শেষ পর্যন্ত প্রতিপক্ষের অভিজ্ঞতার কাছে হার মানতে হয় তাঁকে। দ্বিতীয় সেটও সেরেনা জিতে নেন ৬-৪ গেমে।এএফপির খবরে বলা হয়, এই শিরোপা জয়ে সেরেনা এখন গ্র্যান্ডস্ল্যাম জেতা সবচেয়ে বেশি বয়সী নারী। তার চেয়ে মজার ব্যাপার, পরপর চারটি গ্র্যান্ডস্ল্যামই জয় করেছেন সেরেনা উইলিয়ামস। ১৯৮৮ সালে স্টেফিগ্রাফের পর প্রথম কেউ এক বছরের সব গ্র্যান্ডস্ল্যাম নিজের ঝুলিতে নিলেন। সেরেনা যাকে বললেন ‘সেরেনা স্ল্যাম’!এই আধিপত্যের শেষ হবে কবে সেটাই এখন দেখার বিষয়।
