
খেলোয়াড়ি জীবনে কার্টলি অ্যামব্রোসের সঙ্গে জুটি বেঁধে শিকার করতেন। এখন তাঁর ভূমিকা ভিন্ন। তাঁদের মতো দুর্দান্ত বোলিং জুটি তৈরি করার দায়িত্ব কোর্টনি ওয়ালশের কাঁধে। গত সেপ্টেম্বরে দায়িত্ব নেওয়া ক্যারিবীয় কিংবদন্তি আইসিসিকে এক দীর্ঘ সাক্ষাৎকারে বলেছেন বাংলাদেশের ক্রিকেট নিয়ে। বাংলাদেশে ভয়ংকর কোনো পেস জুটি গড়ে ওঠার সম্ভাবনা নিয়ে।
ওয়ালশ-অ্যামব্রোস তো ছিলেনই। ওয়ার্ন-ম্যাকগ্রা, হোল্ডিং-রবার্টস, মার্শাল-গার্নার, লিলি-থমসন, আকরাম-ওয়াকার—বিশ্ব ক্রিকেট কত দুর্দান্ত বোলিং জুটিই তো দেখেছে। বিশ্ব ক্রিকেটে ক্রম উন্নতি করা বাংলাদেশে কি দেখা যাবে এমন কোনো জুটি? ওয়ালশ আশাবাদী, ‘বাংলাদেশ অনেক প্রতিভাবান ক্রিকেটার আছে। তরুণ তাসকিন (আহমেদ) ও মেহেদী (হাসান মিরাজ) আছে। শফিউল-রুবেল এখনো আছে। অধিনায়ক মাশরাফি টি-টোয়েন্টি থেকে অবসর নিয়েছে। তবে এখনো সে ভালো বোলার। তরুণ মোস্তাফিজ ও তাসকিন যদি আগামী ১০ বছর জুটি গড়তে পারে আর তাদের সঙ্গে যদি যোগ হয় মেহেদী, তাহলে দুর্দান্ত হবে। তারা জানে তাদের কী করতে হবে, কীভাবে এগিয়ে যেতে হবে এবং নিজেদের খেলা খেলতে হবে।’ বাংলাদেশের বোলিংয়ে দায়িত্ব নেওয়ার পর ওয়ালশের সবচেয়ে বড় চ্যালেঞ্জ কী ছিল জানেন? ক্রিকেটীয় কোনো বিষয় নয়। ১৩২ টেস্টে ৫১৯ উইকেট নেওয়া ওয়ালশের মুখেই শুনুন, ‘আমার মনে হয়, এখনো পর্যন্ত সবচেয়ে বড় চ্যালেঞ্জ সংস্কৃতি। আমি কী বলছি, সেটা তারা বুঝতে পারছে কি না, সেটা নিশ্চিত করার অর্থে বলছি। ভাষাগত সমস্যাটা হচ্ছে সবচেয়ে বড় চ্যালেঞ্জ। আমি এটার সঙ্গে মানিয়ে নিয়েছি। ওরা আমাকে অনেক সহায়তা করেছে। ভাষাগত সমস্যাটা যে দ্রুত চিহ্নিত করতে পেরেছি এটা ভালো। কয়েকজনের সহায়তা পাই, যারা আমার কথা তরুণ খেলোয়াড়দের অনুবাদ করে বা ভেঙে বোঝায়।’ সূত্র : আইসিসি ক্রিকেট।
 
