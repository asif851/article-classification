
এএফসি অনূর্ধ্ব-২৩ ফুটবলে বাংলাদেশের গ্রুপে সম্ভাব্য সেরা ধরে নেওয়া হচ্ছিল জর্ডান বা ফিলিস্তিনকে। বাংলাদেশকে ৭-০ গোলে ভাসিয়ে জর্ডান সেই পথে এগিয়ে যায় ভালোভাবেই। ওদিকে তাজিকিস্তানের সঙ্গে ২-২ গোলে ড্র করে একটু পেছনে পড়ে যায় স্বাগতিক ফিলিস্তিন। তবে দ্বিতীয় ম্যাচেই তারা জর্ডানকে হারিয়ে দিয়েছে ৩-২ গোলে। আজ গ্রুপের শেষ ম্যাচে বাংলাদেশের প্রতিপক্ষ ফিলিস্তিন। জর্ডান খেলবে তাজিকিস্তানের সঙ্গে।
জর্ডানের চেয়ে (১০৮) ফিফা র‍্যাঙ্কিংয়ে ১২ ধাপ এগিয়ে থাকা ফিলিস্তিন দুই ম্যাচে ৪ পয়েন্ট নিয়ে আছে গ্রুপের দ্বিতীয় স্থানে। সমান পয়েন্ট নিয়ে গোলগড়ে এগিয়ে শীর্ষে তাজিকিস্তান। র‍্যাঙ্কিং বলছে, ফিলিস্তিনের কাছে জর্ডানের হারটা অস্বাভাবিক কিছু নয়। যদিও ম্যাচের আগে জর্ডানকে এগিয়ে রাখছিলেন অনেকে।
আজই গ্রুপসেরা চূড়ান্ত হবে। তবে বাংলাদেশ যে চার দলে সবার নিচে থাকছে, তা নিয়ে কোনো সংশয় নেই। তাজিকদের সঙ্গে এগিয়ে গিয়েও ৩-১ গোলে হারে বাংলাদেশ কোনো পয়েন্ট পায়নি এখনো। আজও পাওয়ার সম্ভাবনা দেখছেন না কেউ।
তবে বাংলাদেশ কোচ অ্যান্ড্রু ওর্ড চান স্বাগতিক ফিলিস্তিনের সঙ্গে কিছুটা লড়াই করতে, ‘শেষ ম্যাচ থেকে কিছু সুখস্মৃতি নিয়ে ফিরতে পারলে সেটা হবে আমাদের জন্য ভবিষ্যতের প্রেরণা।’ বাংলাদেশ সময় রাত সাড়ে দশটায় শুরু হবে ম্যাচটি।
 
