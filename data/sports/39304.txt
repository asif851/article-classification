
ভারতের বিপক্ষে প্রস্তুতি ম্যাচে হারের ক্ষতটা এখনো শুকোয়নি। তবে চ্যাম্পিয়নস ট্রফি শুরু হওয়ার আগে এই দুঃস্মৃতি নয়, ইংল্যান্ডের বিপক্ষে বাংলাদেশের অতীত সাফল্য টেনে এনেছেন সবাই। মাশরাফি বিন মুর্তজা সে স্মৃতির কথা মাথায় রেখেও সাবধানী। এ ম্যাচে নিজেদের সেরাটাই দেওয়ার প্রতিজ্ঞা করেছেন বাংলাদেশ অধিনায়ক।
২০১১ ও ২০১৫ বিশ্বকাপে বাংলাদেশের কাছে হেরেছে ইংল্যান্ড। আরেকটি আইসিসির টুর্নামেন্টে তাই বাংলাদেশকে এগিয়ে রাখতে চাইছেন অনেকে। তবে নতুন রূপ নেওয়া ইংল্যান্ড দলকে হারানো কঠিন বলেই মনে করেন মাশরাফি, ‘নিশ্চয়ই ২০১৫ বিশ্বকাপের কথা বলছেন? এটা অনেক আগের কথা। এরপর ইংল্যান্ড অন্য রকম দল হয়ে গেছে। তারা যেভাবে খেলছে, বিশেষ করে গত দুই বছর তারা অনেক কিছু জিতেছে। নিজের দেশে তারা ভয়ংকর দল। বলতে পারবেন না আবারও তাদের হারাব। তবে আমরা উন্নতি করছি। গত দুই তিন বছর আমরা খুব ভালো খেলছি। হ্যাঁ, বিদেশের মাটিতে খেলাটা সব সময়ই চ্যালেঞ্জিং। শুধু আমাদের নয়, সব দলের জন্যই। আশা করি, এবার আমরা আমাদের সেরাটাই দেব। ছেলেরা ভীষণ রোমাঞ্চিত, তারা তাদের সেরাটা দেবে।’বাংলাদেশকে এমন স্বপ্ন দেখাচ্ছে দলের কাঠামো। ব্যাটিং-বোলিং, সব বিভাগেই প্রায় স্বয়ংসম্পূর্ণ এখন বাংলাদেশ দল। দলকে এমন অবস্থা এনে দিতে কিংবা দলের উন্নতির পেছনে অভিজ্ঞতার অবদান দেখছেন মাশরাফি। আর সে ভিত্তিকে টেনে আরও উন্নতির স্বপ্ন দেখছেন অধিনায়ক, ‘আমাদের কিছু অভিজ্ঞ খেলোয়াড় আছে। আমাদের দলে কমপক্ষে ৪-৫ জন খেলোয়াড় আছে, যারা ১০ বছরের বেশি খেলছে। এর সঙ্গে কিছু দুর্দান্ত তরুণ খেলোয়াড় যেমন মোস্তাফিজ-সাব্বির-তাসকিন আছে। গত দু–তিন বছরে সমন্বয়টা ভালো হয়েছে বলেই আমাদের ক্রিকেট এগিয়ে যাচ্ছে ঠিক পথে। আরও এগিয়ে যেতে হলে এটা আমাদের ধরে রাখতে হবে। এ বছর আমরা প্রতিটি সিরিজ খেলছি বিদেশে। আপনি যদি বিদেশে উন্নতি করতে পারেন, আপনার আত্মবিশ্বাস বেড়ে যাবে।’
 
