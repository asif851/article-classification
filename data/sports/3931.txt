
বরাবরই এশিয়া কাপটা ছিল চার-দেশীয় প্রতিযোগিতা। তবে এবার এশিয়ার সবচেয়ে বড় এই ক্রিকেট প্রতিযোগিতায় পঞ্চম দেশ হিসেবে অংশ নিতে যাচ্ছে আফগানিস্তান। তার পরও শেষ পর্যন্ত এটা চার-দেশীয় টুর্নামেন্টেই পরিণত হয় কি না, সেই আশঙ্কাই ভর করেছে এশিয়ান ক্রিকেটাঙ্গনে। বাংলাদেশের সাম্প্রতিক রাজনৈতিক পরিস্থিতি বিবেচনা করে পাকিস্তান এশিয়া কাপে অংশ নেবে কি না, তা এখনো নিশ্চিত হয়নি বলে জানিয়েছে দেশটির ক্রিকেট বোর্ড।রাজনৈতিক সহিংসতা-অস্থিরতার কারণে এশিয়া কাপ বাংলাদেশ থেকে সরিয়ে অন্য কোথাও নেওয়া হবে কি না, এই আলোচনাতেই মুখর ছিল এশিয়ান ক্রিকেট কাউন্সিলের সভা। শেষ পর্যন্ত অবশ্য আয়োজক হওয়ার সম্মান থেকে বঞ্চিত হতে হয়নি বাংলাদেশকে। নির্ধারিত সময়ে বাংলাদেশেই চতুর্থবারের মতো আয়োজিত হতে যাচ্ছে এশিয়া কাপ। সফরকারী দেশগুলোর ক্রিকেটারদের সর্বোচ্চ নিরাপত্তা নিশ্চিত করা হয়েছে বাংলাদেশ ক্রিকেট বোর্ডের পক্ষ থেকে। অন্য দেশগুলো এর ওপরে আস্থা রাখলেও পাকিস্তানকে আরও অনেক বিষয় ভাবতে বাধ্য করেছে বাংলাদেশের সাম্প্রতিক পরিস্থিতি।১৯৭১ সালে মুক্তিযুদ্ধের সময় মানবতাবিরোধী অপরাধের দায়ে জামায়াত নেতা কাদের মোল্লার মৃত্যুদণ্ড কার্যকরের ঘটনায় নিন্দা জানিয়ে পাকিস্তানের জাতীয় পরিষদে প্রস্তাব পাস করা হয়। দেশটির সাবেক ক্রিকেটার ও তেহরিক-ই-ইনসাফ দলের প্রধান ইমরান খানও ফাঁসি কার্যকর করায় নিন্দা জানান। এ নিয়ে বাংলাদেশে পাকিস্তানবিরোধী আবেগ কাজ করে। বিষয়টি উদ্বেগে ফেলেছে পাকিস্তানের ক্রিকেট-সংশ্লিষ্টদের। পাকিস্তান ক্রিকেট বোর্ডের উচ্চপদস্থ এক কর্মকর্তা বলেছেন, ‘পিসিবি আর পাকিস্তান পররাষ্ট্র মন্ত্রণালয় এটা কোনোভাবেই অগ্রাহ্য করতে পারবে না যে, পাকিস্তান দলের ওপরে আলাদা ধরনের নিরাপত্তার হুমকি রয়েছে। কাদের মোল্লার রায়কে কেন্দ্র করে সেখানে একটা পাকিস্তানবিরোধী প্রতিবাদও গড়ে উঠেছে।’ বাংলাদেশের পরিস্থিতি আরও ভালোভাবে পর্যবেক্ষণ করেই এশিয়া কাপে অংশগ্রহণের ব্যাপারে চূড়ান্ত সিদ্ধান্ত জানানো হবে বলেও জানিয়েছেন পিসিবির এই কর্মকর্তা।তবে এসিসির সভায় ঐক্যবদ্ধভাবে যে সিদ্ধান্তে আসা হয়েছে, তার ওপর ভিত্তি করে পাকিস্তান এশিয়া কাপে অংশ নেবে বলেই আশা প্রকাশ করেছেন এসিসির প্রধান নির্বাহী আশরাফুল হক, ‘এসিসির সভায় সিদ্ধান্ত নেওয়ার সময় পাকিস্তানও উপস্থিত ছিল। আর সে সময় পাকিস্তান ক্রিকেট বোর্ড সম্মিলিত সিদ্ধান্তের বিরোধিতা করেনি। আমরা আশা করছি, পাকিস্তান অংশ নেবে।’আগামী ২৫ ফেব্রুয়ারি থেকে ঢাকায় শুরু হওয়ার কথা এ বছরের এশিয়া কাপ।
 
