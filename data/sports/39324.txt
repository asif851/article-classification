
 
এসি মিলানে কাটিয়েছেন ছয় বছর। ২০০৯ সালে যোগ দেন রিয়াল মাদ্রিদে। দীর্ঘ দিন ধরেই গুঞ্জন চলছে, মাদ্রিদ ছেড়ে আবারও মিলানে ফিরবেন ব্রাজিলীয় এই অ্যাটাকিং মিডমিল্ডার।গত বছর খবর বেরোয়, পুরোনো ক্লাব মিলানে ফিরছেন ফর্মহীন আর ফিটনেস-সমস্যায় থাকা কাকা। রিয়াল তাঁকে বিক্রি করতে আগ্রহ প্রকাশ করে। পুরোনো ক্লাব মিলানও কাকাকে নিতে আগ্রহী ছিল। কিন্তু তাঁর আর মিলানে ফেরা হয়নি। মিলানের পক্ষ থেকে তখন বলা হয়, কাকার আয়কর জটিলতার কারণে তাঁকে নেওয়া সম্ভব নয়। ওই সিদ্ধান্তে অটল থাকলেও এখন কাকাকে না নেওয়ার কারণ হিসেবে ভিন্ন কথা বলছে মিলান কর্তৃপক্ষ।এসি মিলানের প্রধান নির্বাহী আদ্রিয়ানো গালিয়ানি জানিয়েছেন, কাকার ফেরার পথে প্রধান বাধা তাঁর বয়স। আর এ কারণেই তাঁর প্রতি অনীহা মিলানের। ‘স্কাই স্পোর্ট’কে গালিয়ানি বলেন, কাকার বয়স এরই মধ্যে ৩১ বছর। এ বয়সে তাঁকে মিলানে ফিরিয়ে আনা সম্ভব নয়।
২০০৯ সালে ৭০ মিলিয়ন ইউরোতে রিয়ালে যান কাকা। কিন্তু ব্রাজিলীয় এই অ্যাটাকিং মিডফিল্ডার কখনোই নিজের সামর্থ্যের প্রমাণ রাখতে পারেননি। কখনো ভুগেছেন ইনজুরিতে, কখনো ফর্মহীনতায়। মেসুত ওজিল রিয়ালে যোগ দেওয়ার পর থেকে মূলত বদলি খেলোয়াড় হিসেবে খেলানো হচ্ছে ফিফার সাবেক বর্ষসেরা এই খেলোয়াড়কে। ২০১২-১৩ মৌসুমে স্প্যানিশ লা লিগায় মাত্র ১৯টি ম্যাচে খেলার সুযোগ পেয়েছেন কাকা।
