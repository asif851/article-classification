
মে-সি! মে-সি! মে-সি!সান্তা ক্লারা থেকে শিকাগো। শিকাগো থেকে সিয়াটল। শতবার্ষিকী কোপা আমেরিকায় গ্রুপ পর্বের ম্যাচ খেলতে যুক্তরাষ্ট্রে এ শহর-ও শহর করেছে আর্জেন্টিনা। তিনটি শহরেই এই একটি বিষয় বদলায়নি—লিওনেল মেসিকে মাঠে দেখতে মানুষের আকুতি। চোটে পড়া আর্জেন্টিনা অধিনায়ককে ঘিরে কোচ জেরার্ডো মার্টিনোর সতর্ক পরিকল্পনা প্রতি ম্যাচে যেন দর্শকদের কৌতূহল আরও বাড়িয়ে দিয়েছে।ফক্সবরোর জিলেট স্টেডিয়ামে আগামীকালও এটি দেখতে হবে? শতবার্ষিকী কোপা আমেরিকার শেষ দুটি কোয়ার্টার ফাইনাল কাল। বাংলাদেশ সময় ভোর ৫টায় আর্জেন্টিনা খেলবে ভেনেজুয়েলার সঙ্গে। সকাল ৮টায় দ্বিতীয় ম্যাচে চিলির প্রতিপক্ষ মেক্সিকো। দুটি ম্যাচই বেশ রোমাঞ্চ ছড়াচ্ছে। কিন্তু সবকিছু ম্লান হয়ে যাচ্ছে একটা প্রশ্নের কাছে, এবার ম্যাচের শুরু থেকে খেলবেন মেসি?টুর্নামেন্টের ঠিক আগে হন্ডুরাসের সঙ্গে প্রীতি ম্যাচে পিঠে চোট পেয়েছিলেন। সেটিই চিলির বিপক্ষে টুর্নামেন্টের প্রথম ম্যাচে মেসিকে অসহায় দর্শক বানিয়ে রাখে। পানামার বিপক্ষে দ্বিতীয় ম্যাচে নামলেন ৬০ মিনিটের পর। নেমেই জাদু। ১৯ মিনিটে হ্যাটট্রিক! বলিভিয়ার বিপক্ষে গ্রুপের তৃতীয় ম্যাচেও নামলেন। এবার আরেকটু বেশি সময়ের জন্য, ৪৫ মিনিট। গোল না পেলেও সিয়াটলের দর্শকদের মন ভরিয়ে দিয়েছেন জাদুকরি কিছু মুহূর্ত তৈরি করে!‘ধারাবাহিকতা’ অনুযায়ী কাল ম্যাচের শুরু থেকেই খেলার কথা মেসির। তার ওপর ম্যাচটা যখন নকআউটের। গত ম্যাচের পরই কোচ মার্টিনোর কথাটা আর্জেন্টিনা সমর্থকদের কানে মধুই ঢালবে, ‘এটা নিশ্চিত, মেসি খেলবে। মানুষ ওকে খেলতে দেখতে চায়।’ কিন্তু শুরু থেকেই খেলবেন কি না, সেই নিশ্চয়তা তিনি দেননি।নামটি মেসি বলেই ম্যাচ ছাপিয়ে তাঁকে ঘিরে এত আলোচনা। মাঠের খেলায় আর্জেন্টিনাই পরিষ্কার ফেবারিট। ফিফা র্যাঙ্কিংয়ের শীর্ষ দলের সঙ্গে ৭৭ নম্বরের লড়াই। সর্বশেষ চারটি টুর্নামেন্টের তিনবার রানার্সআপ আর্জেন্টিনা, কোয়ার্টার ফাইনাল তো তাদের পরিচিত মঞ্চ। অবশ্য উরুগুয়েকে টপকে শেষ আটে ওঠা ভেনেজুয়েলাকে এবার হেলায় বাতিল করা যাচ্ছে না, কারণ গ্রুপ পর্বে তারা গোল খেয়েছে মাত্র ১টি। গ্রুপ পর্বে ৩ ম্যাচে ১০ গোল করা আর্জেন্টিনার কোচও তাই সতর্ক, ‘প্রথম পদক্ষেপটা ভালোভাবেই হয়েছে। কিন্তু পরের পর্বে এর কোনো মানেই থাকবে না। আমার দল সতর্ক আছে।’আর্জেন্টিনার ম্যাচটা একপেশে হতে পারে, দিনের দ্বিতীয় ম্যাচটি কিন্তু সমানে সমান লড়াইয়ের প্রতিশ্রুতি দিচ্ছে। বর্তমান চ্যাম্পিয়ন চিলির সঙ্গে সেরা চারের দৌড়ে নামবে টানা ২২ ম্যাচে অপরাজিত মেক্সিকো। তার ওপর দুই দলের মুখোমুখি সর্বশেষ ছয় লড়াইয়েও মেক্সিকো এগিয়ে ৩-১ ব্যবধানে। সানচেজ-ভিদালদের জন্য কঠিন পরীক্ষাই অপেক্ষা করছে। গোলডটকম, ইএসপিএন।আজকের খেলাকলম্বিয়া–পেরুসকাল ৬টাআগামীকালের খেলাআর্জেন্টিনা-ভেনেজুয়েলাভোর ৫টামেক্সিকো–চিলিসকাল ৮টা
