
হোটেলে প্রবেশের সময় যে কেউ ধন্ধে পড়ে যেতে বাধ্য। পাঁচ তারকা হোটেলে নিরাপত্তার একটু কড়াকড়ি থাকেই, তাই বলে এমন! এই হোটেলে বিশ্বের কোনো ক্ষমতাধর দেশের রাষ্ট্রপ্রধান এসে ওঠেননি তো!কোনো রাষ্ট্রপ্রধান নন। রাজধানীর অভিজাত এলাকার পাঁচ তারকা হোটেলটিই অস্ট্রেলিয়া ফুটবল দলের ঠিকানা। ঠিকানা বলাটা বোধ হয় একটু ভুল হলো। পরের দিন বিকেলে বিশ্বকাপ বাছাইপর্বের ম্যাচ, আর সকারুরা নাকি হোটেলেই উঠল রাত নয়টায়! প্রতিপক্ষ হিসেবে বাংলাদেশকে কি একটু বেশিই অবজ্ঞা করা হলো না!এমনই অবজ্ঞা, যে ম্যাচের ভেন্যুটা পর্যন্ত দেখার প্রয়োজনীয়তা অনুভব করল না অস্ট্রেলিয়া। রাতে হোটেলে উঠে খাওয়া-দাওয়া সেরে হেলে-দুলে সংবাদ সম্মেলনে এসে অস্ট্রেলিয়া ফুটবল দল সবচেয়ে ‘কঠিন’ যে প্রশ্নের সম্মুখীন হল, তা এই ভেন্যু নিয়েই। অস্ট্রেলীয় কোচ অ্যাঞ্জে পোস্তেকোগলু প্রশ্নের জবাবে যা বললেন, তাতে আক্কেলগুড়ুম সবার। তিনি ও তাঁর দল নাকি কাল ম্যাচের সময়ই দেখে নেবেন বঙ্গবন্ধু স্টেডিয়ামের কন্ডিশন। বেশ রসিকতা করেই বললেন, ‘মাঠে যে ঘাস থাকছে, এটা নিয়ে কোনো সন্দেহ নেই।’নিরাপত্তা নিয়ে অনেক কথা হয়েছে, হচ্ছে এই ম্যাচের আগে। নিরাপত্তাই অনেকটা মনোযোগ কেড়ে নেওয়ায় আসল ম্যাচে মনোযোগ রাখাটা কী কঠিন হয়ে যাচ্ছে খেলোয়াড়দের জন্য? উত্তর যেন তৈরিই ছিল সকারু অধিনায়ক মিলে জেডিনাকের মুখে। মুখস্থের মতো বলে দিলেন, ‘নিরাপত্তা নিয়ে আমরা খেলোয়াড়েরা একদমই ভাবছি না। আমাদের কাজ খেলা, আমরা সেদিকেই মনোযোগ দিচ্ছি। আমাদের একমাত্র লক্ষ্য, কালকের ম্যাচে ভালো খেলে পূর্ণ তিনটি পয়েন্ট তুলে নেওয়া।’ঘরের মাঠে যে দলকে তাঁরা ৫-০ গোলে হারিয়েছে, যে দল তাদের সর্বশেষ অ্যাওয়ে ম্যাচে হেরেছে ৫-০ গোলে, সেই দল নিয়ে আসলে খুব বেশি ভাবনা-চিন্তার কিছু নেই। অস্ট্রেলিয়া দল যতই পেশাদারি মুখোশ পরার চেষ্টা করুক না কেন, তাদের হাবে-ভাবে বেরিয়ে আসছে অবজ্ঞাই। ম্যাচের আগের রাতে স্বাগতিক দেশে পা রাখাই তো এক ধরনের অবজ্ঞা। তবে অস্ট্রেলিয়ার অধিনায়ক ও কোচ মুখে সমীহই দেখাচ্ছেন বাংলাদেশকে, ‘আমরা প্রতিটি দলকেই সমান মর্যাদার চোখে দেখি।’
