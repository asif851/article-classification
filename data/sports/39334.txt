
বন্ধু লিওনেল মেসির এমন সিদ্ধান্ত হতবাক করে দিয়েছে লুইস সুয়ারেজকে। ব্যাপারটা শুনে প্রথমে বিশ্বাসই করতে পারেননি। বার্সেলোনার সতীর্থ হিসেবে আর্জেন্টাইন মহাতারকাকে যতটুকু চেনেন, জানেন, তাতে সুয়ারেজ মনে করেন, ক্ষণিকের দুঃখ কিংবা হতাশা থেকেই মেসির এ সিদ্ধান্ত। তবে তিনি মনে-প্রাণেই বিশ্বাস করেন, মেসি শিগগিরই এ সিদ্ধান্ত বদলাবেন।একটি রেডিওকে দেওয়া সাক্ষাৎকারে সুয়ারেজ বলেছেন, ‘আমি নিশ্চিত, মেসি তার সিদ্ধান্ত বদলাবে। তবে আমি মনে করি, মেসি যে সিদ্ধান্তই নিক, সে-ই সর্বকালের সেরা।’বন্ধু মেসির মনস্তত্ত্ব বিশ্লেষণ করে সুয়ারেজের মন্তব্য, ‘ওকে যতটুকু চিনি, জানি; সিদ্ধান্তটা নিয়েছে ক্ষণিকের দুঃখবোধ, হতাশা আর অসহায়ত্ব থেকে।’তবে মেসির সিদ্ধান্তের প্রতি শ্রদ্ধাশীল এই উরুগুইয়ান তারকা, ‘মেসির এ সিদ্ধান্ত ফুটবলের জন্যই বাজে একটা ব্যাপার। আমি ওর এই সিদ্ধান্তের প্রতি শ্রদ্ধাশীল। কঠিন সময়ে সে এ সিদ্ধান্ত নিয়েছে। তবে আমি আশাবাদী, সে ফিরবে, সে তার সিদ্ধান্ত বদলাবে।’
