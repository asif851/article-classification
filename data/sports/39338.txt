
আবদুর রাজ্জাক, মোহাম্মদ আশরাফুল প্রত্যাশা মেটাতে পারেননি। ইন্ডিয়ান প্রিমিয়ার লিগে (আইপিএল) নিজেকে মেলে ধরতে পারেননি মাশরাফি বিন মুর্তজাও। একবার পুনে ওয়ারিয়র্স তামিম ইকবালকে দলে নিয়ে একটি ম্যাচেও খেলার সুযোগ দেয়নি। ব্যতিক্রম শুধু সাকিব আল হাসান। সেই ২০১১ থেকে কলকাতা নাইট রাইডার্সে আছেন, হয়ে উঠেছেন বল আর ব্যাট হাতে দলের বড় আস্থাও। এবার সেই সাকিবের পাশাপাশি আইপিএল খেলতে গেছেন বাংলাদেশের আরেকজন—ক্রিকেট-বিশ্বের ‘বিস্ময়বালক’ বাঁহাতি পেসার মুস্তাফিজুর রহমান। খেলবেন সানরাইজার্স হায়দরাবাদের হয়ে। কেমন করবেন মুস্তাফিজ? সাকিবের মতো, নাকি সাকিবকেও ছাড়িয়ে যেতে পারবেন? নাকি প্রত্যাশা না মেটাতে পারাদের দলেই ঠাঁই নেবেন? দেখার অপেক্ষা থাকবে এবারের আইপিএলে। যেটি শুরু হচ্ছে আজ, মুম্বাইয়ে স্বাগতিক দল মুম্বাই ইন্ডিয়ানস আর রাইজিং পুনে সুপার জায়ান্টসের ম্যাচ দিয়ে। মুস্তাফিজের দল সানরাইজার্স হায়দরাবাদ অবশ্য মাঠে নামবে মঙ্গলবার, প্রতিপক্ষ কোহলি-গেইলদের রয়্যাল চ্যালেঞ্জার্স বেঙ্গালুরু।এমনিতে সাকিব খেলেন বলেই বাংলাদেশের ক্রিকেটপ্রেমীদের আইপিএলটা বেশ টানে। সন্দেহ নেই, এবার মুস্তাফিজও থাকায় আকর্ষণ আরও কিছুটা বাড়বে। গত বছর এপ্রিলে পাকিস্তানের বিপক্ষে টি-টোয়েন্টি অভিষেকের পর থেকেই আন্তর্জাতিক ক্রিকেটে আলো ছড়িয়ে যাচ্ছেন মুস্তাফিজ। ৯টি ওয়ানডেতে ১২.৩৪ গড়ে ২৬ উইকেট, ১৩.৯৫ গড়ে ২২ উইকেট পেয়েছেন ১৩টি টি-টোয়েন্টি ম্যাচে। এর মধ্যে সদ্য সমাপ্ত টি-টোয়েন্টি বিশ্বকাপেই ৩ ম্যাচে ৯ উইকেট তাঁর। বিশ্বকাপ চলাকালেই সানরাইজার্স হায়দরাবাদের পরামর্শক ও সাবেক ভারতীয় ব্যাটসম্যান ভিভিএস লক্ষ্মণ ধারাভাষ্য দিতে গিয়ে বেশ কয়েকবার বলেছেন, মুস্তাফিজকে নিয়ে তাঁদের প্রত্যাশা অনেক। ‘কিং অব কাটার্স’ খ্যাতি পেয়ে যাওয়া এই বাংলাদেশি পেসার যোগ দেওয়ার সানরাইজার্স হায়দরাবাদের বোলিং বৈচিত্র্য যে অনেক বেড়েছে বলেছেন সে কথাও। সব মিলিয়ে এবারের আইপিএলে মুস্তাফিজের দিকে চোখ থাকবে অনেকেরই। মুস্তাফিজ কেমন করেন সেটা দেখার অপেক্ষায় থাকবে বাংলাদেশও। কয়েক মৌসুম ধরেই সাকিব যেমন কলকাতা নাইট রাইডার্সের নিয়মিত পারফরমারদের একজন। এখন পর্যন্ত কলকাতার হয়ে ৩২ ম্যাচে ২৪টি ইনিংস খেলেছেন সাকিব, ২১.২৭ গড়ে ৩৮৩ রান করেছেন, স্ট্রাইক রেট বেশ ভালো—১৩৯.২৭। বল হাতেও প্রায় একই রকম কার্যকর, ১১৯.৩ ওভার বল করে নিয়েছেন ৩৮ উইকেট, গড় ২১.৭৬, ইকোনমি ৬.৯২। কোনো সন্দেহ নেই, অলরাউন্ডার সাকিবের দিকে এবারও অনেক প্রত্যাশা শাহরুখ খানের কেকেআরের।
