
প্রথম দিনে ১ উইকেটে ২৯৮। পচেফস্ট্রুম টেস্টের দ্বিতীয় দিনেও একই ছবি। প্রোটিয়া ব্যাটসম্যানদের সামনে অসহায় বাংলাদেশের বোলাররা। আজ প্রথম সেশনে মোস্তাফিজ-মিরাজরা এতটুকু আঁচড় কাটতে পারেননি দক্ষিণ আফ্রিকার ব্যাটিংয়ে। ১ উইকেটে ৪১১ রান তুলে মধ্যাহ্নবিরতিতে গেছে প্রোটিয়ারা। চা-বিরতিতে ৩ উইকেটে ৪৯৬ রানে ইনিংস ঘোষণা করেছে স্বাগতিক দল।
আগের দিন সেঞ্চুরি করা ডিন এলগার ১৯৯ রান করে আউট হয়েছেন। আর আজ সেঞ্চুরি পাওয়া হাশিম আমলা লাঞ্চের পরই আউট হয়েছেন ১৩৭ রানে। এলগার আউট হয়েছেন মোস্তাফিজের বলে। আর আমলাকে ফিরিয়ে প্রথম উইকেট পাওয়ার আনন্দ দিয়েছেন শফিউল ইসলাম। প্রথম চার সেশনে ৪১১ রান দিয়ে একটি উইকেটও পাননি বোলাররা!
টেস্টে বাংলাদেশের এমন ভোগান্তি নতুন কিছু নয়। বাংলাদেশের বোলারদের হতাশার গল্প বলতে গেলে সবার আগে আসবে ২০০৮ সালের ফেব্রুয়ারিতে চট্টগ্রামে নিল ম্যাকেঞ্জি-গ্রায়েম স্মিথের ওপেনিং জুটিতে তোলা ৪১৫ রানের রেকর্ডটা। এই রেকর্ডের পুনরাবৃত্তি না হলেও ২০০৭ সালের মে মাসে ঢাকা টেস্টেও এমন ভুগিয়েছিলেন দিনেশ কার্তিক ও ওয়াসিম জাফর। সেঞ্চুরি পেয়েছিলেন ভারতীয় দুই ওপেনার। ১৩৮ রানে জাফর আহত অবসর নেওয়ার পর বাংলাদেশ যখন প্রথম উইকেটের দেখা পেল ততক্ষণ ভারত করে ফেলেছে ৪০৮। যে দুটি টেস্টের কথা বলা হলো, দুটিতেই বাংলাদেশ হেরেছে ইনিংস ব্যবধানে।ওপেনিং জুটিতে ৪০০-এর ওপর রান ওঠার রেকর্ড টেস্ট ইতিহাসেই আছে মোটে তিনটি। দ্বিতীয় উইকেট জুটিতে সেটি চারবার। বাংলাদেশের সান্ত্বনা এতটুকুই, এই সাত জুটির মাত্র একটিতেই প্রতিপক্ষের ঘরে বাংলাদেশের নাম। পচেফস্ট্রুমে আমলা-এলগারের অবিচ্ছিন্ন দ্বিতীয় উইকেট জুটি এরই মধ্যে তুলে ফেলেছে ২১৫ রান। দুজন যেভাবে এগোচ্ছেন, বাংলাদেশের নামের পাশে না আবার আরেকটা লজ্জার রেকর্ড যোগ হয়!
 
