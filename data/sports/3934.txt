
আর্জেন্টিনার ফুটবল কিংবদন্তি ম্যারাডোনা সম্প্রতি আবারও পুষে রাখা ক্ষোভ ঝেড়েছেন দেশের ফুটবল সংস্থা দুই শীর্ষ কর্তাব্যক্তির ওপর। জার্মানি সফরকালে এ ঝাল মেটাতে গিয়ে আর্জেন্টিনা ফুটবল অ্যাসোসিয়েশনকে (এএফএ) তুলনা করেছেন পাকিস্তানের ফুটবল সংস্থার সঙ্গে।২০১০ বিশ্বকাপে আর্জেন্টিনাকে কোয়ার্টার ফাইনালে নিয়ে গিয়েছিলেন তত্কালীন কোচ ডিয়েগো ম্যারাডোনা। এরপর জার্মানির কাছে সব স্বপ্ন ধূলিসাত্। দলের ব্যর্থতার সব দায়ভার পড়ে কোচের ওপরই। ম্যারাডোনার বেলায়ও ব্যত্যয় ঘটেনি। বিশ্বকাপের পর বিদায়ঘণ্টা বেজে যায় ম্যারাডোনা ও তাঁর সহকারীদের। আর্জেন্টিনার এই কিংবদন্তির দাবি, তাঁর বিদায়ে কলকাঠি নেড়েছিলেন এএফএ সভাপতি হুলিয়ো গ্রোন্দোনা ও জাতীয় দলের পরিচালক কার্লোস বিলার্দো। সে ক্ষোভ আজও পুষে রেখেছেন ম্যারাডোনা। এ কারণে এএফএকে তুলনা করলেন পাকিস্তান ফুটবল ফেডারশনের সঙ্গে (ফিফা র্যাঙ্কিংয়ে যাদের অবস্থান ১৫৮ নম্বরে)। ক্ষোভ ঝেড়ে বললেন, ‘এএফএ আমার সঙ্গে নোংরা রাজনীতি করেছে। এ বিশ্বকাপেও (ব্রাজিল বিশ্বকাপ) আমার কোচ থাকা উচিত ছিল, কিন্তু অ্যাসোসিয়েশনের বর্তমান নেতৃত্বের ফুটবলজ্ঞান পাকিস্তানের মতো।’পাকিস্তানের সঙ্গে আর্জেন্টিনা ফুটবল কর্তৃপক্ষের তুলনার বিষয়ে ম্যারাডোনা বলেন, ‘পাকিস্তানে অবশ্যই অনেক ভালো কিছু আছে, কিন্তু তাদের কখনো বিশ্বকাপের চূড়ান্ত পর্বে দেখিনি। বলতে চাইছি, আমাদের বর্তমান অ্যাসোসিয়েশনের নেতারা পাকিস্তানের মতোই।’ ওয়েবসাইট।
 
