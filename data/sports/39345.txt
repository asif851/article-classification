
 শঙ্কাটা ছিল সাকিব আল হাসানকে নিয়ে। আজ সকালে দেখা গেল মুশফিকুর রহিমও কম যান না। বাংলাদেশের তৃতীয় দিনের শুরুটা হলো তাই আক্রমণাত্মক। আক্রমণকেই মূল মন্ত্র মেনে ষষ্ঠ উইকেট জুটিতে দ্রুত রান তুলছেন সাকিব-মুশফিক। আর সে সঙ্গে হুমকি দিয়েছিলেন রেকর্ডের এক ‘ইঁদুর-দৌড়ে’ তামিম-ইমরুল জুটিকে পেছনে ফেলে দেওয়ার।
কাল বিকেলে ১৯৮ রানেই যখন পঞ্চম উইকেট পড়ল, বাংলাদেশকে ঘিরে ধরেছিল শঙ্কা। দিনের খেলা শেষ হওয়ার আগে আরও ১৬ রান যোগ হয়েছিল। কিন্তু ওই সময়ে সাকিবের পাগলাটে ব্যাটিং দেখে শঙ্কার মেঘটা আরও ঘনীভূত হয়েছিল। কিন্তু দিনের প্রথম ঘণ্টাটা আবারও হাসি ফিরিয়েছে বাংলাদেশের ড্রেসিংরুমে। সাকিব-মুশফিকের ব্যাটেই লিড নেওয়ার স্বপ্ন দেখেছে বাংলাদেশ। তবে ষষ্ঠ উইকেট জুটিটা ৯২ রানেই থেমে যাওয়ায় টেস্টে সাকিব-মুশফিক জুটির সর্বমোট রানটা আজকের জন্য ২২৬৫-তেই থামল। তাদের চেয়ে জুটিতে বেশি রান শুধুই তামিম ইকবাল ও ইমরুল কায়েসের (২২৭৫)।মাত্র ১‌১ রানের জন্য বাংলাদেশের পক্ষে টেস্টে সবচেয়ে বেশি রানের জুটির রেকর্ডটা ভাঙতে পারলেন না মুশফিক-সাকিব। মুশফিক ৫২ রান করে ফিরে যাওয়াতেই থেমেছে এই জুটি।আজও শুরুতেই উল্টো-পাল্টা শট দিয়ে শুরু হয়েছিল সাকিবের দিন। বেশ কয়েকবারই ভয়ের চোরা স্রোত বইয়ে দিয়েছেন এই অলরাউন্ডার। অন্যপ্রান্তে থাকা মুশফিকই ভরসা দিলেন। চমৎকার সব শটে দেখিয়ে দিলেন, কীভাবে নিরাপদ খেলেও দ্রুত রান তোলা যায়। মুশফিকের এমন দীপ্তি ছড়ানো ইনিংসটাই স্থিতি এনে দিয়েছে সাকিবকে। সাকিবও সুস্থির হয়েছেন।সময় যত গড়িয়েছে, শ্রীলঙ্কা বোলারদের হতাশাটা ধীরে ধীরে বাড়িয়ে তুলেছেন এ দুজন। প্রথম সেশনেই বাংলাদেশ লিড পেয়ে যাবে এমনটা যখন ভাবা হচ্ছিল তখনই ধাক্কা।দ্বিতীয় নতুন বলটাই ঝামেলা করল। নতুন বলের প্রথম বলেই আউট হয়েছেন বাংলাদেশ অধিনায়ক। সুরাঙ্গা লাকমলের বল সিমে পড়ে একটু ভেতরে ঢুকছিল, সেটা ড্রাইভ করতে যাওয়া মুশফিকের ব্যাটের কানা ছুঁয়ে ভেঙে দিল স্টাম্প। টেস্টে ১৭তম ফিফটিটা ৫২ রানেই থামল মুশফিকের। ২৩.৩ ওভারের জুটিটাও শেষ হয়ে গেল আশা জাগিয়ে।ফার্স্ট ক্লাস ক্রিকেটে তিনটি ডাবল সেঞ্চুরির মালিক মোসাদ্দেক এখন জুটি বেঁধেছেন সাকিবের সঙ্গে। এই টেস্টে অভিষিক্ত মোসাদ্দেক এরই মধ্যে টেস্টে চার-ছক্কার স্বাদ পেয়ে গেছেন। ২২ বলে ১৪ রানে অপরাজিত তিনি। সাকিব ২২তম টেস্ট ফিফটিটাকে আরও বড় করার প্রতিজ্ঞায়। মধ্যাহ্ন বিরতি পর্যন্ত বাংলাদেশের স্কোর ৬ উইকেটে ৩১৬। শ্রীলঙ্কার প্রথম ইনিংসের চেয়ে ২২ রান পিছিয়ে।
টেস্টে হাজার তোলা চার জুটি


রানজুটিইনিংসসর্বোচ্চগড়১০০/৫০
২২৭৫তামিম-ইমরুল৪৯৩১২৪৮.৪০৪/৯
২২৬৫মুশফিক-সাকিব৫০৩৫৯৪৫.৩০৪/১৫
১৩২১হাবিবুল-জাভেদ৩২১৬৭৪১.২৮৫/৫
১০০৮জুনায়েদ-তামিম২৭২০০৩৭.৩৩৩/২


