

লিভারপুল স্কোয়াড এখন দুবাইয়ের পথে। সেখানে অনুশীলন ক্যাম্প হবে তাদের। তবে এই সফরে স্কোয়াডের সবাই গেলেও বাদ পড়েছেন ফিলিপে কুতিনহো। ব্রাজিলিয়ান মিডফিল্ডারের কাঙ্ক্ষিত ঠিকানা তো বেশ কিছু দিন আগে থেকেই বার্সেলোনা। তিনি এখন সেখানে পৌঁছানোর শেষ ধাপে।  স্প্যানিশ সংবাদমাধ্যম স্পোর্ত জানিয়েছে, কুতিনহোর ট্রান্সফার নিয়ে লিভারপুল-বার্সেলোনার আলোচনা এখন চূড়ান্ত পর্যায়ে। সে জন্য বার্সেলোনায় পা রেখেছেন ২৫ বছর বয়সী তারকার এজেন্ট। ব্রিটিশ সংবাদমাধ্যম জানিয়েছে, কুতিনহোকে এর আগে বার্সা যে দামে (১৫ কোটি ইউরো) কিনতে চেয়েছিল, তার চেয়ে বেশি দাম চেয়েছে লিভারপুল। সেটা ১৪ কোটি ৫০ লাখ পাউন্ড (প্রায় ১৬ কোটি ৩০ লাখ ইউরো)। এর মধ্যে ১২ কোটি ‘গ্যারান্টেড’ ফি, বাকিটা ‘অ্যাড-অনস’।বাংলাদেশি মুদ্রায় অঙ্কটা প্রায় ১ হাজার ৬৩২ কোটি ১০ লাখ ৩৩ হাজার ৪৬৩ টাকা! চুক্তিপত্রে ‘রিলিজ ক্লজ’ নেই, এমন খেলোয়াড়দের মধ্যে এটিই হবে সর্বোচ্চ অঙ্কের ট্রান্সফার ফি। বার্সা তাঁকে এ দামেই কিনতে রাজি। সে জন্য দুই ক্লাবই তাদের প্রতিনিধি পাঠিয়েছে একে অপরের কাছে। চুক্তিপত্র চূড়ান্ত করতে বার্সেলোনায় কুতিনহোর এজেন্টের সঙ্গে রয়েছেন একজন আইনজীবী। ওদিকে অ্যানফিল্ডেও প্রতিনিধি পাঠিয়েছে বার্সা। সঙ্গে রয়েছেন কুতিনহোর প্রতিনিধি। তাঁরাও চুক্তির শর্তাবলি চূড়ান্ত করবেন।স্প্যানিশ সংবাদমাধ্যম জানিয়েছে, কুতিনহোর এই বহুল আলোচিত দলবদল সম্পন্ন হতে পারে যেকোনো সময়ে। কিছুদিন আগে থেকেই অবশ্য সে ইঙ্গিত পাওয়া যাচ্ছে। চোটের অজুহাতে এর আগে কুতিনহোকে ইংলিশ প্রিমিয়ার লিগের ম্যাচে স্কোয়াডের বাইরে রেখেছিলেন লিভারপুল কোচ ইয়ুর্গেন ক্লপ। পরে এফএ কাপের ম্যাচেও তাঁকে বিবেচনা করেননি।২০১৩ সালে ইন্টার মিলান থেকে কুতিনহোকে কিনতে মাত্র ৮৫ লাখ পাউন্ড খরচ হয়েছিল লিভারপুলের। ব্রাজিল মিডফিল্ডের অন্যতম সেরা খেলোয়াড়টিকে ন্যু ক্যাম্পে বেচে ‘অলরেড’রা যে মোটা অঙ্কের লাভ করবে, তা বলাই বাহুল্য। কিন্তু কুতিনহো চলে গেলে লিভারপুল আক্রমণভাগের মাস্তুল ধরবেন কে? ফরাসি সংবাদমাধ্যম লেকিপ জানিয়েছে, লেস্টার সিটির রিয়াদ মাহরেজকে দিয়ে শূন্যতাটা পূরণ করতে চায় তারা। কুতিনহোকে ন্যু ক্যাম্পে পাঠানোর প্রক্রিয়া শুরু পাশাপাশি ‘ফক্সেস’দের সঙ্গে নাকি আলোচনাও শুরু করেছে লিভারপুল।
