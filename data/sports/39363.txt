
অ্যাগুয়েরো, মোরাতা, লুকাকুদের বিপক্ষে দেখা যেতে পারে মেসি, সুয়ারেজ, ডেম্বেলেদের। ডাগ-আউটে মরিনহো, কন্তে, ওয়েঙ্গার কিংবা গার্দিওলার বিপরীতে পরীক্ষা দেবেন এরনেস্তো ভ্যালভের্দে। বাংলাদেশি বার্সা সমর্থকেরা এখন সন্ধ্যা ৭ টাতেই দেখতে পাবেন যদি প্রিয় দলটি প্রিমিয়ার লিগের হয়ে খেলতে নিবন্ধন করে। কাতালোনিয়ার স্বাধীনতা ঘোষণা করা হলে স্পেনের ঘরোয়া লিগে আর নাও খেলতে পারে দ্বিতীয় সর্বোচ্চ লা লিগা শিরোপাজয়ীরা।
স্পেন-কাতালোনিয়া দ্বন্দ্ব তীব্রতর হয়েছে, গণভোটের প্রস্তুতি নিচ্ছে কাতালান সরকার। উল্টোদিকে স্পেনের কেন্দ্রীয় সরকার একে বেআইনি ঘোষণা করেছে, বাজেয়াপ্ত করেছে ব্যালট বাক্স। প্রধানমন্ত্রী মারিয়ানো এই গণভোট ‘কখনোই হবে না’ বলে ঘোষণা দিয়েছেন। সে ক্ষেত্রে স্বাধীনতা ঘোষণা করা হলে কাতালান দলগুলোর খেলা অনিশ্চিত হতে পারে।
তবে কাতালান ক্রীড়ামন্ত্রী জেরার্ডো ফিগেরাস মনে করেন দলগুলোর হাতে বেশ কিছু বিকল্প রয়েছে। তিনি বলেন, ‘লা লিগার কাতালান দলগুলো অর্থাৎ-বার্সেলোনা, এস্পানিওল ও জিরোনাকে সিদ্ধান্ত নিতে হবে তারা কোথায় খেলতে চায়। সেটা স্প্যানিশ লিগ হতে পারে, কিংবা প্রতিবেশী দেশ ইতালি, ফ্রান্স কিংবা প্রিমিয়ার লিগও হতে পারে।’ ইংল্যান্ডের দল না হয়েও প্রিমিয়ার লিগে খেলছে ওয়েলস ক্লাব সোয়ানসি এফসি। লিগ ওয়ানে খেলছে মোনাকো। লিগগুলোর এই বিশেষ বৈশিষ্ট্যের দিকে লক্ষ্য রেখে ফিগেরাস মনে করছেন কাতালান দলগুলোর অন্য লিগে খেলার ব্যাপারে উয়েফা আপত্তি করবে না।
লা লিগার সভাপতি হাভিয়ের তেবাস সতর্ক করেছেন কাতালান দলগুলোকে, ‘এখানে বেছে নেওয়ার কোনো সুযোগ নেই। স্পেনের সংবিধান সংশোধন করা তো কোনো সহজ কাজ নয়। তারা যদি এটা করতে পারে, তবে স্পেনের লা লিগায় খেলার সুযোগ থাকবে না। আমি আশা করি এমন কিছু ঘটবে না।’  বিভিন্ন মতাদর্শের সদস্যদের প্রতি পূর্ণ সম্মান দেখিয়ে বার্সেলোনার এক আনুষ্ঠানিক বার্তায় বলা হয়েছে, ‘এফসি বার্সেলোনা সভ্য ও শান্তিপূর্ণ উপায়ে সংখ্যাগরিষ্ঠ কাতালান জনগণের মতের প্রতি পূর্ণ সমর্থন দেখাবে।’
সব প্রতিযোগিতা মিলিয়ে টানা ৮ ম্যাচে জয় পেয়েছে ভ্যালভের্দের দল। রিয়াল আর অ্যাটলেটিকো মাদ্রিদকে নিয়ে লা লিগায় বেশ কিছু মৌসুম ধরেই তিন ঘোড়ার রেস চলছে। প্রিমিয়ার লিগে আসলে বাড়তি প্রতিদ্বন্দ্বিতা নিয়ে খেলতে হবে ব্লুগ্রানাদের, আয়ও বাড়বে ক্লাবটির। সে ক্ষেত্রে আরও জৌলুশ পাবে বিশ্বের সবচেয়ে ধনী প্রিমিয়ার লিগ। সূত্র: গোল
 
