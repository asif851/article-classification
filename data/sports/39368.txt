
মাঠের খেলায় মুনশিয়ানার কোনো কমতি নেই সার্জিও আগুয়েরোর। ম্যানচেস্টার সিটির জার্সি গায়ে তিনি সেখানে যেকোনো বিচারেই সফল। কিন্তু সেই একই খেলোয়াড়কে নাকি অনুশীলনের মাঠে খুঁজেই পাওয়া যায় না। অনুশীলনে আগুয়েরোর মতো ‘অপদার্থ’ নাকি সিটির স্কোয়াডে আর একজনও নেই। এজন্য ম্যানুয়েল পেলেগ্রিনির বকাও তাঁকে কম শুনতে হয় না।
আর্জেন্টাইন ফরোয়ার্ডের এই হাঁড়ির খবর ফাঁস করেছেন তাঁর সতীর্থ সিটি গোলরক্ষক জো হার্ট। ব্যাপারটাই জো হার্টের কাছে নাকি খুবই রহস্যময়।টটেনহামের সঙ্গে সিটির সর্বশেষ ম্যাচটি আগুয়েরো স্মরণীয় করে রেখেছেন চার গোলের কীর্তিতে। এই মৌসুমে এখনো পর্যন্ত তাঁর গোলসংখ্যা ১০। টটেনহামের বিপক্ষে তাঁর চার গোলের মধ্য দিয়ে আগুয়েরো সিটির হয়ে প্রিমিয়ার লিগে তাঁর গোলসংখ্যা নিয়ে গেছেন ৬১, যা ক্লাবের জার্সি গায়ে অনন্য এক রেকর্ডই। অন্যান্য খেলা বিবেচনায় নিলে এই সংখ্যা ৮৫। এমন খেলোয়াড় নাকি অনুশীলনে ‘অপদার্থ’। জো হার্ট যা বলছেন ভেবে বলছেন তো!জো হার্ট নিজেও অবাক আগুয়েরোর এই ব্যাপারটি নিয়ে, ‘আমি জানি না সে অনুশীলনে কেন এত বাজে পারফরম্যান্স করে। মাঠে গিয়ে তো সে দুর্দান্ত হয়ে যায়। আমি নিশ্চিত, আমার এই মন্তব্যের কোনো প্রতিবাদ সে করবে না। কারণ বিষয়টি সে খুব ভালোভাবেই জানে।’ সূত্র: মেইল অনলাইন।
