
 


সর্বশেষ ৮ দেখায় চেলসিকে হারাতে পারেনি বার্সা।
নিজেদের মাঠে চেলসির বিপক্ষে বার্সার রেকর্ড আরও খারাপ।
চেলসির বিপক্ষে হেরে যাওয়া ৫ ম্যাচের চারটি বার্সা খেলেছে নিজেদের মাঠে।
এই দুদলের ফিরতি লেগ ন্যু ক্যাম্পে, ১৪ মার্চ।


ড্র ম্যাচেও এক দল হতাশ হয়, এক দল স্বস্তি খুঁজে পায়। কাল শেষ বাঁশি বাজার পর দুই দলের কোচের অভিব্যক্তি বলে দিচ্ছিল, কে হতাশ আর কার চোখেমুখে স্বস্তি। সেই হতাশা ঝেড়ে আন্তোনিও কন্তে সংবাদ সম্মেলনে হুমকিও দিয়ে রাখলেন। বার্সেলোনাকে কীভাবে ঠেসে ধরতে হয়, সেটা যে তিনি জানেন, এর আগে মাঠে ৯০ মিনিটে দেখিয়ে এসেছেন। এরপর বার্সা নিজের মাঠে খেলবে প্রতিপক্ষের মাঠে গোল করার সুবিধা নিয়ে, তাতে কী? কন্তে জানিয়ে দিলেন, এই চেলসির সামর্থ্য আছে বার্সার মাঠে গিয়ে দুর্দান্ত কিছু করার। বার্সাকে বিদায় করে দেবে চেলসি!
কন্তে তাঁর কৌশলটা আর লুকোচ্ছেনও না, সেটা কালকের ম্যাচের পর লুকিয়ে রাখা কঠিনও। খেলতে হবে অতি রক্ষণাত্মক। এরপর দরকার হবে নিখুঁত পাল্টা আক্রমণের। কেউ যদি মনে করে এটা নেতিবাচক ফুটবল, তাদের উদ্দেশে কন্তের জবাব, ‘আমাদের বাস্তবতা বুঝতে হবে। আমরা বার্সেলোনার মতো একটা দল নিয়ে কথা বলছি। আজ রাতেও ওরা দেখিয়ে দিয়েছে ওরা কতটা শক্তিশালী, কতটা দুর্দান্ত। আর আমরাও দেখিয়ে দিয়েছি একসঙ্গে কাঁধ মিলিয়ে রক্ষণে লড়াই করতে হবে, আবার একই সঙ্গে বুঝতে হবে, ওদের পা থেকে বল কেড়ে নেওয়ার পর আপনাকে কখন গোলের সুযোগটা নিতে হবে। দেখিয়ে দিয়েছি ন্যু ক্যাম্পেও আমরা অবিশ্বাস্য কিছু করে দেখাতে পারি। আপনি যখন বার্সেলোনার বিপক্ষে খেলবেন, ভালো করেই জানবেন ওদের বিপক্ষে বক্স-টু-বক্স খেলাটা হচ্ছে পাগলামো। এতে আপনি অবশ্যই হারবেন। আর ম্যাচের ফলটা ১-০ নয়; ৪, ৫, এমনকি ৬-০-ও হতে পারে।’
তাহলে কি ১৪ মার্চের ফিরতি লেগেও একই কৌশল নিয়ে নামবে চেলসি? বার্সার যুব একাডেমির আবিষ্কার চেলসি মিডফিল্ডার সেস ফ্যাবিগ্রাস অবশ্য সতর্ক করছেন, ‘আমাদের আক্রমণাত্মক খেলতে হবে। ন্যু ক্যাম্পে পুরো ৯০ মিনিট ধরে রক্ষণাত্মক খেলাটা অসম্ভব একটা কাজ। এটা হবে একটা সুইসাইড মিশন।’
বার্সা হয়তো চেলসির মাঠ থেকে অ্যাওয়ে গোলের সুবিধা নিয়ে গেছে। কিন্তু রেকর্ড ফ্যাব্রিগাসেদের আশ্বস্ত করতে পারে। সর্বশেষ ৮ দেখায় চেলসিকে হারাতে পারেনি বার্সা। নিজেদের মাঠে চেলসির বিপক্ষে বার্সার রেকর্ড আরও খারাপ। চেলসির বিপক্ষে হেরে যাওয়া ৫ ম্যাচের চারটি বার্সা খেলেছে নিজেদের মাঠে। ২০১২ সালে সর্বশেষ দেখায় ন্যু ক্যাম্পে ২-০ গোলে এগিয়ে যাওয়া বার্সাকে ২-২ ড্র করাতে বাধ্য করেছিল চেলসি। সেমিফাইনালে বিদায় করে দিয়েছিল বার্সাকে।
বার্সার জন্য বিপদ হলো, ফিরতি লেগটা গোলশূন্য ড্র হলে তারা কোয়ার্টার ফাইনালে চলে যাবে। কিন্তু ১-১ ড্র ম্যাচ টেনে নেবে অতিরিক্ত সময়ে, ২-২ কিংবা এর বড় গোলের ড্র বার্সাকে বিদায় করে দেবে। গোলশূন্য ড্র হওয়ার সম্ভাবনা ফিরতি লেগে খুব ক্ষীণ। কালকের এলোমেলো রক্ষণ দিয়ে চেলসির পাল্টা আক্রমণ সামলে নিজের গোল সুরক্ষিত রাখাও বার্সার পক্ষে সম্ভব না। এক উইলিয়ানকেই তো কাল সামলাতে ঘাম ছুটে গেছে বার্সার।
বার্সা কোচ তাই এই বাস্তবতাকে মানছেন, এই অ্যাওয়ে গোল খুব একটা কাজে আসবে না ফিরতি লেগে, ‘ওদের মাঠে গোল করাটা গুরুত্বপূর্ণ। দুই দলই নিজ নিজ ধরনে ফিরতি লেগটা খেলবে, এটাও বোঝা যাচ্ছে। ওদের আক্রমণে উঠে আমাদের ভোগানোর মতো বেশ সামর্থ্য আছে। অ্যাওয়ে গোলের সুবিধা থাকাটা আমাদের জন্য গুরুত্বপূর্ণ, তবে এটা এই লড়াইয়ের ভাগ্য গড়ে দেওয়ায় খুব বেশি প্রভাব ফেলবে বলে মনে হয় না।’
