
গত ডিসেম্বর থেকে চাকরি নেই হোসে মরিনহোর। দলের বাজে পারফরম্যান্সের কারণে মৌসুমের মাঝপথেই হারিয়েছেন চেলসির চাকরি। এই মুহূর্তে কিছু করার নেই বলেই কিনা, মরিনহো সেরে ফেলেছেন মোটামুটি বড় একটা কাজই। ব্রিটিশ পত্রিকা ইন্ডিপেনডেন্ট জানিয়েছে, মরিনহো নাকি ম্যানচেস্টার ইউনাইটেডের চাকরি পেতে ছয় পাতার একটা বিশাল আবেদনপত্র পাঠিয়েছেন ওল্ড ট্র্যাফোর্ডে।শনিবার ইংলিশ প্রিমিয়ার লিগের ম্যাচে সাউদাম্পটনের বিপক্ষে ১-০ গোলে হেরেছে ইউনাইটেড। দলের পারফরম্যান্সে বিরক্ত ইউনাইটেড সমর্থকেরা আরও একবার দুয়ো দিয়ে জানিয়ে দিয়েছেন কোচ লুই ফন গালের ওপর তাদের বিরক্তি। এমন সময় ইন্ডিপেনডেন্ট প্রকাশিত মরিনহোর খবরটি আলোড়ন তুলতে বাধ্য। ইন্ডিপেনডেন্ট জানিয়েছে, ম্যানচেস্টার ইউনাইটেডের নীতি নির্ধারকদের উদ্দেশে লেখা ৬ পাতার এই আবেদনপত্রে ম্যানচেস্টার ইউনাইটেডকে এই অবস্থা থেকে পরিত্রাণের উপায় বাতলেছেন মরিনহো। এর পাশাপাশি চাকরি পেলে ইউনাইটেডের নির্দিষ্ট নীতিমালার মেনে চলার ব্যাপারেও মরিনহো নাকি দায়বদ্ধতার কথা বলেছেন। ২০১৩ সালে স্যার অ্যালেক্স ফার্গুসনের বিদায়ের পর থেকেই মরিনহোর নামটি ম্যানচেস্টার ইউনাইটেডের কোচ হিসেবে কানাঘুষার মধ্যে আছে। দুবার চেলসির কোচ হিসেবে ইংলিশ ফুটবলে দায়িত্ব পালন করা মরিনহো বিশ্বের সেই সেই বিরল কোচদের একজন, দুটি ভিন্ন ক্লাবকে চ্যাম্পিয়নস লিগ জেতানোর কৃতিত্ব আছে যাঁর। মরিনহোর এজেন্ট হোর্হে মেন্ডেস এই চিঠি খেলার খবর উড়িয়ে দিলেও ইউনাইটেড ডাগ আউটে মরিনহোকে দেখতে পাওয়ার সম্ভাবনা কিন্তু উড়িয়ে দেওয়া যাচ্ছে না। সূত্র: এএফপি।
