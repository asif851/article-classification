

বাংলাদেশ দলের জার্সি সবুজ। আয়ারল্যান্ডের জার্সি সবুজ। উইকেটও সবুজ! ডাবলিনের মালাহাইডে ত্রিদেশীয় সিরিজের প্রথম ম্যাচ বাংলাদেশ-আয়ারল্যান্ডের ম্যাচে ছিল সবুজের সমারোহ! জার্সির সবুজে কোনো সমস্যা নেই, প্রথম ম্যাচে বাংলাদেশকে ভুগিয়েছে সবুজ উইকেট! ডাবলিনের অন্য মাঠ ক্লনটার্ফেও কি সবুজ উইকেট অপেক্ষা করছে মাশরাফিদের জন্য? এই মাঠেই কাল নিউজিল্যান্ডের মুখোমুখি হবে বাংলাদেশ।মালাহাইডের সবুজ উইকেটে শুরুর দিকে আইরিশ বোলাররা যথেষ্ট ভুগিয়েছেন বাংলাদেশকে। তবে পঞ্চম উইকেটে তামিম ইকবাল-মাহমুদউল্লাহর ৮৭ রানের জুটিতেই ঘুরে দাঁড়িয়েছিল দল। পরের ম্যাচে যেমন উইকেটই দেওয়া হোক, তামিম-মাহমুদউল্লাহ আগের দিন যেভাবে ঘুরে দাঁড়িয়েছেন, সেটিই আত্মবিশ্বাস জোগাচ্ছে মাশরাফি বিন মুর্তজাকে, ‘ওই দিন বুঝতে পারছিলাম না কোন উইকেটে খেলা হবে। দ্রুত উইকেট পড়ার পরও রিয়াদ (মাহমুদউল্লাহ) ও তামিম তাদের অভিজ্ঞতা কাজে লাগিয়েছে। এ ধরনের কন্ডিশনে দ্রুত ২-৩ উইকেট পড়ে যেতে পারে। এ অবস্থা থেকে আপনাকে ঘুরে দাঁড়াতে হবে। (কালও) হয়তো একই রকম উইকেট হবে। তবে উইকেটে থিতু হতে পারলে ২৭০ থেকে ৩০০ রান তোলা খুবই সম্ভব।’ আয়ারল্যান্ডে ত্রিদেশীয় সিরিজ খেলার অন্যতম উদ্দেশ্য, চ্যাম্পিয়নস ট্রফির আগে নিজেদের ভালোভাবে ঝালিয়ে নেওয়া। মানিয়ে নেওয়া কন্ডিশনের সঙ্গেও। কিন্তু ত্রিদেশীয় সিরিজ যে উইকেটে তাঁরা খেলছেন, চ্যাম্পিয়নস ট্রফির উইকেটের চরিত্র ঠিক তেমন হবে কি না, সেটি নিয়ে মাশরাফির সন্দেহই আছে। আজ ক্লনটার্ফে সংবাদমাধ্যমকে বাংলাদেশ অধিনায়ক বললেন, ‘আশা করেছিলাম, (ইংল্যান্ড ও আয়ারল্যান্ডে) একই কন্ডিশনে আমরা খেলব। কিন্তু সেটা হচ্ছে না। প্রথম ম্যাচে যদি দেখেন, সবুজ উইকেট ছিল। এটা হয়তো থাকবে না (ইংল্যান্ডে)। সবুজ উইকেট হলেও থিতু হতে পারলে উইকেট পরে ফ্ল্যাট হয়ে যায়। তারপরও মনে হচ্ছে, ইংল্যান্ডের চেয়ে এই উইকেটের পার্থক্য অনেক বেশি।’ কাল বাংলাদেশের প্রতিপক্ষ নিউজিল্যান্ড। পাঁচ মাস আগে এই নিউজিল্যান্ডই মাশরাফিকে ‘উপহার’ দিয়েছিল দুঃস্বপ্ন। ডিসেম্বর-জানুয়ারিতে সফরের প্রতিটি ম্যাচই কিউইদের কাছে হেরেছিল বাংলাদেশ। কাল আয়ারল্যান্ডে নিউজিল্যান্ডের বিপক্ষে জিতে সেই পরাজয়ের জ্বালা জুড়াতে পারবে বাংলাদেশ? মাশরাফি আশাবাদী, ‘আমরা আত্মবিশ্বাসী। আমি ও আমার দল বিশ্বাস করে, যারা ভালো খেলে, তারা সব জায়গায় ভালো করার সামর্থ্য রাখে। যদিও কন্ডিশনের ওপর অনেক কিছু নির্ভর করে। নিজেদের স্কিলের ওপর বিশ্বাস রাখলে আশা করি ভালো কিছু হবে।’
