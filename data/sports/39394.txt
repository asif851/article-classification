

শাহরিয়ার নাফীস, জন্ম ঢাকায় হলেও নিজেকে ‘বরিশালের ছেলে’ পরিচয় দিতে ভালোবাসেন। শিকড়টা যে সেখানেই। সেই শাহরিয়ারে ভর করে বরিশাল বুলস ছুটছে ভালোমতোই। এবারের বিপিএলে চার ম্যাচে তৃতীয় ফিফটি তুলে নিলেন শাহরিয়ার। আজ চিটাগং ভাইকিংসকে হারিয়ে চার ম্যাচে তৃতীয় জয় তুলে নিল বরিশালও।তামিম ইকবালের ৭৫, জহুরুল ইসলামের ৩৬ ও এনামুলের অপরাজিত ২৭ রানের সুবাদে ৩ উইকেটে ১৬৩ রান তুলেছিল চট্টগ্রাম। মাত্র ৭ রানের মধ্যে জশুয়া কবকে হারালেও দ্বিতীয় উইকেটে শাহরিয়ার ও ডেভিড ম্যালানের ১৫০ রানের জুটি সহজ জয়ের পথ এঁকে দেয় বরিশালের সামনে। সেই পথ ধরে শেষ ওভারে ৭ রানের সমীকরণটাও মিলিয়ে দেন বরিশাল অধিনায়ক মুশফিকুর রহিম (১০*)। ম্যালান অপরাজিত ছিলেন ৭৮ রানে। ২ বল আর ৭ উইকেট হাতে রেখেই জিতে যায় বরিশাল।৪৮ বলে ৩টি চার ও ৭ ছক্কায় খেলা ম্যালানের ইনিংসটার কারণে কিছুটা আড়ালে চলে গেছেন। না হলে শাহরিয়ার কিন্তু বিপিএলের শুরু থেকেই বরিশালকে পথ দেখাচ্ছেন। দলের অন্য কেউ বেশি আলো ছড়াচ্ছেন বলেই হয়তো সেভাবে আলোচনায় আসছেন না। বিপিএলের প্রথম ম্যাচেও ঢাকা ডায়নামাইটসের বিপক্ষে করেছিলেন ৫৫। পরের ম্যাচে অপরাজিত ১। গত ম্যাচে রাজশাহীর বিপক্ষে করলেন ৬৩। চার ম্যাচ শেষে ১৮৪ রান নিয়ে এবারের আসরে সর্বোচ্চ রানের তালিকায় শীর্ষে উঠে গেলেন শাহরিয়ার। ৬ পয়েন্ট নিয়ে বরিশালও উঠে গেল পয়েন্ট টেবিলের শীর্ষে। যদিও ম্যালানই শেষ পর্যন্ত ম্যাচসেরার প্রাপ্য পুরস্কারটা পেলেন। ম্যালানের ডাকনাম ‘এসি’। কেন এসি—ব্যাখ্যা যা-ই থাকুক, ২২ গজে তিনি কিন্তু ঠান্ডা নন। বিপিএলে শুরুতে সেভাবে নিজেকে চেনাতে না পারলেও তাঁর উত্তাপে আজ পুড়ল চট্টগ্রাম। এই ইংলিশ অলরাউন্ডার যেন চারের ধার ধারেন না। ছক্কাতেই যত আগ্রহ! ছক্কাগুলো কী, বলের ঠিকানা একেবারে গ্যালারি! ১৬৪ রান তাড়া করতে নামা বরিশালের শেষ ১৮ বলে প্রয়োজন ৩৪ রান। এমন সমীকরণের আগে ১৫ বলে বাউন্ডারিও পায়নি। চট্টগ্রাম রাশটা ধীরে ধীরে টেনে ধরছিল তখন। তারপরও বরিশাল ম্যাচটা যে অনায়াসে জিতল, তাতে সিংহভাগ কৃতিত্ব ম্যালানের। ডোয়াইন স্মিথকে পরপর তিনটি ছক্কা মেরে চট্টগ্রাময়ের ক্ষীণ আশাও মুছে দিয়েছেন এই বাঁহাতি ওপেনার। ম্যালান-ঝড় দেখে কপাল চাপড়াতে পারেন শুভাশিস রায়। ষষ্ঠ ওভারের শেষ বলটায় ক্যাচ তুলে দিয়েছিলেন ম্যালান। ফলো থ্রুতে এক হাত দিয়ে বলটা লুফে নিতে গিয়েছিলেন শুভাশিস, পারেননি। ক্যাচ ছেড়ে নিজেই দেখালেন, দুহাত দিয়ে চেষ্টা করলেই হয়তো হতো। ৮ রানে জীবন পাওয়া ম্যালান পরে ম্যাচই জিতিয়ে ফিরেছেন। আর তাতে আবারও আড়ালে শাহরিয়ার। তবে যেভাবে ছুটছেন, ছন্দটা ধরে রাখতে পারলে আজ না হোক, সামনে নিশ্চয়ই মূল নায়ক হবেন বরিশালের ছেলে!
সংক্ষিপ্ত স্কোরচিটাগং ভাইকিংস: ২০ ওভারে ১৬৩/৩ (তামিম ৭৫, জহুরুল ৩৬, এনামুল ২৭*, স্মিথ ১৭; তাইজুল ০/১৬, আল আমিন ১/৩৫, হায়দার ১/৩১, এমরিট ০/৩১, কব ০/১৪, কামরুল ১/২১, ম্যালান ০/৮)। বরিশাল বুলস: ১৯.৪ ওভারে ১৬৭/৩ (কব ৬, ম্যালান ৭৮*, শাহরিয়ার ৬৫, থিসারা ০, মুশফিক ১০*; রাজ্জাক ০/২২, শুভাশিস ১/২৪, নবী ০/১৭, এলিয়ট ০/২৯, স্মিথ ০/৪০, ইমরান ২/৩০)।ফল: বরিশাল বুলস ৭ উইকেটে জয়ী।ম্যান অব দ্য ম্যাচ: ডেভিড ম্যালান।
