

অনূর্ধ্ব-১৯ বিশ্বকাপ ক্রিকেট খেলার অভিজ্ঞতা নেই। তবে বিশ্বকাপে খেলার রোমাঞ্চ কিংবা ক্রিকেটের বড় মঞ্চের চাপ সম্পর্কে ভালোই জানা আছে মাশরাফি বিন মুর্তজার। তীব্র চাপের মধ্যেও সাফল্য কীভাবে পেতে হয়, মাশরাফি ভালোই জানেন! ২০০৭ ও ২০১৫ বিশ্বকাপে বাংলাদেশের বহু স্মরণীয় মুহূর্তের সাক্ষী যে তিনি। এই মুহূর্তে জাদুকরী নেতৃত্ব দিয়ে বাংলাদেশকে বদলে দেওয়া মাশরাফি এবার উত্তরসূরিদের দিলেন অনুপ্রেরণা। নিজে এসে চাপড়ে দিলেন পিঠ।অনূর্ধ্ব-১৯ বিশ্বকাপ দোরগোড়ায়। যেহেতু ঘরের মাঠে বিশ্বকাপ, মেহেদী হাসান মিরাজের দলের ওপর থাকবে তীব্র চাপ। কন্ডিশন, সাম্প্রতিক সাফল্য, অভিজ্ঞতা-সব অনুকূলে থাকায় হয়তো যুবারাও বড় স্বপ্ন দেখছে। কিন্তু স্বপ্ন দেখা আর সেটা বাস্তবায়নের মাঝে থাকে অনেক দূরত্ব। নানা প্রতিকূলতা পেরিয়ে সেই দূরত্ব কীভাবে দূর করা যায়, সে কথাই মিরাজদের বললেন মাশরাফি। কাল দুপুরে বিসিবি একাডেমি ভবনে মিরাজ-নাজমুলরা মনোযোগ দিয়ে শুনলেন বাংলাদেশ অধিনায়কের কথা।মাশরাফির পরামর্শ ভালো কাজে দেবে বলে মনে করেন বাংলাদেশ অনূর্ধ্ব-১৯ দলের কোচ মিজানুর রহমান, ‘অনুপ্রাণিত করতেই মাশরাফির সঙ্গে ছেলেদের বসিয়ে দেওয়া হয়েছিল। মাশরাফিরা তো বিশ্বকাপের মতো বড় টুর্নামেন্ট খেলে এসেছে। চাপের মধ্যে কীভাবে খেলতে হয়, ভালোভাবেই জানে। আশা করি, মাশরাফির পরামর্শ খেলোয়াড়দের কাজে দেবে।’মাশরাফির কথায় বেশ উদ্বুদ্ধ মিরাজ। যুবাদের অধিনায়ক বললেন, ‘মাশরাফি ভাই বললেন, তোমরা ছোট। অতিরিক্ত চিন্তা না করে খেলাটা উপভোগ করবে। যেহেতু ঘরের মাঠে খেলা, অনেক প্রত্যাশা থাকবে। অতিরিক্ত চাপ না নিয়ে ভালো খেলার পরামর্শ দিলেন তিনি।’যেহেতু ঘরের মাঠে বিশ্বকাপ, অনেক প্রত্যাশা থাকবে মিরাজদের প্রতি। যুবাদের ওপর অতিরিক্ত চাপ না তৈরির পরামর্শ মাশরাফির, ‘ওদেরকে আসলে বলার চেষ্টা করেছি, বাংলাদেশ দলের জার্সি গায়ে ভবিষ্যতে যেন বুক ফুলিয়ে খেলতে পারো, সে মানসিকতা নিয়েই খেলো। বলেছি, খেলাটা উপভোগ কর। চ্যাম্পিয়ন হতেই হবে, এমন প্রত্যাশার চাপ তাদের ওপর চাপিয়ে দেওয়া অন্যায় হবে। ১৯ বছর বয়সী ছেলেদের এই চাপ দেওয়া কিছুতেই ঠিক হবে না। একদিন জাতীয় দলে খেলবে, তাঁরা এ স্বপ্নটাই তাড়া করুক।’বিশ্বকাপের মতো বড় টুর্নামেন্ট জিততে বিশেষভাবে উজ্জীবিত থাকতে হয়। দেশের জন্য নিজের সবটুকু উজাড় করে দেওয়ার মানসিকতা লাগে। আর সেই প্রেরণার জ্বালানি মাশরাফি ছাড়া ভালো আর কেইবা দিতে পারেন!কেবল মাশরাফি নন, বিশ্বকাপের আগে বাংলাদেশ দলের আরও দু-একজনের সঙ্গে অনূর্ধ্ব-১৯ দলের খেলোয়াড়দের বসিয়ে দেওয়া হবে বলে জানালেন কোচ মিজান।
