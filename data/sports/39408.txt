
হাড়ে চিড় থাকলে যে রকম ব্যথা হওয়ার কথা, সেটা ছিল না। তবে চোট পাওয়ার দিন থেকেই বাঁ হাতের বুড়ো আঙুল ফোলা। সমস্যা গুরুতর কি না, নিশ্চিত হতে আজ সকালে ওয়েলিংটনের এক হাসপাতালে আঙুলের স্ক্যান করিয়েছেন তামিম ইকবাল। খারাপ কিছু ধরা পড়েনি। বেসিন রিজার্ভে কাল থেকে (আজ দিবাগত ভোর চারটায়) শুরু প্রথম টেস্টে তিনি খেলছেন।নিউজিল্যান্ডের বিপক্ষে তৃতীয় টি-টোয়েন্টিতে কেন উইলিয়ামসনের ক্যাচ নিতে গিয়েছিলেন। ক্যাচটা নিতে পারেনইনি, বলের আঘাত পেয়ে এই কদিন ফোলা আঙুল আর ব্যথা নিয়েই ঘুরেছেন তামিম। অনুমান করতে পারছিলেন সমস্যা জটিল কিছু নয়। স্ক্যান করানোর পর সেটা আরও নিশ্চিত হয়ে আজ অনুশীলনও করলেন বেসিন রিজার্ভের নেটে।২০০৮ সালে ডানেডিনে অভিষেকের পর ক্যারিয়ারের দ্বিতীয় টেস্টটাই তামিম খেলেছেন ওয়েলিংটনে। প্রথম ইনিংসে ১৫ রান করে আউট হয়ে গিয়েছিলেন। চোট পাওয়ায় দ্বিতীয় ইনিংসে ব্যাট করতে পারেননি। তবে এই শহরের সঙ্গে তামিমের যোগসূত্র আছে আরও একটি।ওয়েলিংটন ফায়ারবার্ডসের হয়ে ২০১২-১৩ মৌসুমে বাঁহাতি এই ওপেনার খেলে গেছেন নিউজিল্যান্ডের ঘরোয়া টি-টোয়েন্টি টুর্নামেন্টে। তামিমের দলের কোচ ছিলেন বাংলাদেশ দলের সাবেক কোচ জেমি সিডন্স। সিডন্স অবশ্য এখন আর ওয়েলিংটনে নেই। সাউথ অস্ট্রেলিয়া দলের প্রধান কোচ হিসেবে বর্তমানে নিজ দেশেই কর্মরত এই অস্ট্রেলিয়ান।
