
মহামূল্যবান ১ পয়েন্ট, নাকি ২ পয়েন্ট খুইয়ে আসা—কাল ওয়েস্ট হামের সঙ্গে ম্যাচটাকে কীভাবে দেখছে আর্সেনাল? উত্তরটা জটিলই হওয়ার কথা। ম্যাচের ৩৫ মিনিটে ২-০ গোলে এগিয়ে গিয়েও পরে হারের মুখ থেকে ফিরে এসে ৩-৩ গোলে ড্র করতে হওয়াকে কীভাবেই বা ব্যাখ্যা করবেন?কীভাবে ব্যাখ্যা করবেন রিয়াল মাদ্রিদের এমন ‘অচেনা’ দলের অসাধারণ পারফরম্যান্সকেও? ম্যাচের আগে কোচ জিনেদিন জিদান ঘোষণা দিয়ে রেখেছিলেন, চ্যাম্পিয়নস লিগের ম্যাচ সামনে রেখে দলে বদল আনবেন। এমনই যে, শুধু রোনালদো, পেপে আর কাসেমিরো ছাড়া এইবারের বিপক্ষে ম্যাচে কাল দলে আটটি বদল! কিন্তু কে বলবে এই দল একসঙ্গে দীর্ঘ সময় খেলেনি? ৪-০ গোলে জিতেছে রিয়াল। গোলদাতা ভিন্ন চারজন—হামেস রদ্রিগেজ, লুকাস ভাসকেজ, ক্রিস্টিয়ানো রোনালদো ও হেসে রদ্রিগেজ।ওয়েস্ট হামের মাঠেও কাল এমন বড় জয়ই হয়তো আশা করছিলেন আর্সেনাল সমর্থকেরা! ১৮ মিনিটে মেসুত ওজিল, এর ১৭ মিনিট পর অ্যালেক্সিস সানচেজের গোলে লিগে টানা তৃতীয় জয়ের অপেক্ষায় ছিল আর্সেন ওয়েঙ্গারের দল। কিন্তু ৬ বছর পর হ্যাটট্রিক করে অ্যান্ডি ক্যারল অপেক্ষাটাকে তেতো করে দিলেন। মৌসুমে এর আগে সব প্রতিযোগিতা মিলিয়ে ২৪ ম্যাচে করেছিলেন মাত্র ৪ গোল, কাল প্রথমার্ধের শেষ দিকে ১৬০ সেকেন্ডেই দুটি! আর্সেনালের ২-০ গোলে এগিয়ে থাকার আনন্দটাও তাতে প্রথমার্ধ শেষ হওয়ার আগে মাটি।চিত্রনাট্যের ওখানেই শেষ নয়। ৫২ মিনিটে হ্যাটট্রিক পূর্ণ করে উল্টো আর্সেনালকেই হারের শঙ্কায় ফেলে দেন ক্যারল। তবে শেষ পর্যন্ত ৭০ মিনিটে লরাঁ কসিয়েলনি গোল করে আর্সেনালকে হারের মুখ থেকে বাঁচিয়েছেন।আর্সেনালকে বাঁচিয়েছেন, ওয়েঙ্গারকে কীভাবে লজ্জা থেকে বাঁচাবেন? লিগে ৬ ম্যাচ বাকি, এই ড্র শীর্ষে থাকা লেস্টারের চেয়ে ১০ পয়েন্ট পিছিয়ে দিল আর্সেনালকে। তাহলে আরও একটি শিরোপাশূন্য মৌসুম যাচ্ছে! ম্যাচ শেষে ওয়েঙ্গারকে উদ্দেশ করে আর্সেনালের সমর্থকের ব্যানারটিই হয়তো অনেক কিছু বলে দিল—‘সব সুন্দরেরই একটা সমাপ্তি থাকে!’ ইএসপিএন।অর্থ কি এই—আর্সেনালে নিজেকে কিংবদন্তির পর্যায়ে নিয়ে যাওয়া ওয়েঙ্গারের যাওয়ার সময় হলো!
