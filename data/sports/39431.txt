
পরিসংখ্যান মায়াবী এক বিভ্রম—পরিসংখ্যানের কথা উঠলে কথাটা বেশ আসে। তবে পরিসংখ্যান ছাড়া আবার ক্রিকেট একপ্রকার অচলই! সেই পরিসংখ্যান বিবেচনায় বাংলাদেশের ওয়ানডে সিরিজ জয়ের সম্ভাবনা কতটুকু?
কলম্বোতে আজ তৃতীয় ও শেষ ম্যাচ জিতলেই সিরিজ হয়ে যাবে বাংলাদেশের। শ্রীলঙ্কার ইনিংস শেষ হয়েছে। ৯ উইকেটে ২৮০ রান করেছে স্বাগতিকেরা। কলম্বোর সিংহলিজ স্পোর্টস ক্লাব (এসএসসি) মাঠের অতীত রেকর্ড কী বলছে? এই রান তাড়া করে কি জিততে পারবে বাংলাদেশ? ওয়ানডেতে এসএসসিতে ২৫০-এর বেশি রানের ইনিংস আছে ২০টি। এর মধ্যে ১৫টিই প্রথমে ব্যাট করা দলের। কলম্বোর এসএসসি-তে তাড়া করে ২৫০ রানের বেশি যে পাঁচটি ইনিংস আছে তার মাত্র দুটিই দেখেছে জয়ের মুখ। ১৯৯৮ সালে জিম্বাবুয়ের ২৮১ রানের জবাবে খেলতে নেমে ৪৯ ওভারে ৬ উইকেট হারিয়ে ২৮৬ রান করেছিল স্বাগতিক শ্রীলঙ্কা। এর পর ২০০১ সালে কোকা-কোলা কাপে নিউজিল্যান্ডের বিপক্ষে ২৬৫ রানের লক্ষ্য পেরিয়েছিল ৭ উইকেট আর ২৬ বল হাতে রেখে। জয়ের জন্য অবশ্য কলম্বোতে রান তাড়া করার রেকর্ড গড়তে হবে না বাংলাদেশকে। মাশরাফিরা কি পারবেন? ম্যাচের আগে উইকেট দেখে বাংলাদেশ অধিনায়ক যে বলেছিলেন, ২৭০-২৮০ রান তাড়া করাটাও কঠিন হবে না। শ্রীলঙ্কার ব্যাটিং দেখেও মনে হলো এই উইকেটে চাইলে রান করা সম্ভব। শ্রীলঙ্কার ব্যাটসম্যানরা ‘আত্মাহুতি’ না দিয়ে আসলে তাদের রানটাও তিন শ ছাড়িয়ে আরও দূরে যাওয়ার সম্ভাবনা যে ছিলই। সূত্র: ক্রিকইনফো।
