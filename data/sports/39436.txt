
আউট? নাকি নট আউট? আইন বলছে আউট। আবার ক্রিকেটের আইনেই নট আউটও। এ নিয়েই এক পশলা বিভ্রান্তিকর নাটক হয়ে গেল আজ মিরপুরের শেরে বাংলা স্টেডিয়ামে।
খেলার ৪৫তম ওভারের শেষ বলে এই নাটক। ক্রেমারের বলটা আলতো ঠেলে ১ রানের জন্য দৌড় শুরু করেছিলেন মাহমুদউল্লাহ। কিন্তু রানটা সম্ভব হবে না দেখেই ও প্রান্তে থাকা মাশরাফি ডাকে সাড়া দিলেন না। ঘুর পথে ফিরতে ফিরতে সিকান্দার রাজার সরাসরি থ্রো স্টাম্প ভেঙে দিল। রানআউট হয়ে সাজঘরে হাঁটা দিলেন মাহমুদউল্লাহ।১৪ রানের মধ্যে চার উইকেট হারিয়ে ভালোই ঝামেলাতে পড়তে বসেছিল বাংলাদেশ। কিন্তু ওই সময়ই দেখা দিল আউট হওয়া আর না-হওয়া নিয়ে বিভ্রান্তি। কারণ রিপ্লেতে দেখা যায়, রাজার থ্রো থেকে ছুটে আসা বল স্টাম্পে লাগার আগে উইকেটরক্ষক চাকাভার গ্লাভস ফেলে দেয় বেল। ফলে সরাসরি স্টাম্পে লাগলেও আউট নয়।ওদিকে মাহমুদউল্লাহ আউট হয়েছেন ভেবে হাঁটা দিয়েছেন সাজঘরে। কিন্তু ওদিকে সাজঘর থেকে তামিম ইকবাল ও কোচ হাথরুসিংহে দ্রুত রিজার্ভ আম্পায়ারকে গিয়ে অনুরোধ করেন, এটি আউট হয়েছে কি না, সেটি ভালোভাবে রিপ্লে দেখে সিদ্ধান্ত নিতে। সংকেত পেয়ে মাহমুদউল্লাহও মাঠ থেকে বেরোনোর মুখে দাঁড়িয়ে যান। এরই মধ্যে জিম্বাবুয়েও যখন বুঝতে পারে চাকাভা ভুল করেছে, সেই ভুল শোধরাতে চাকাভাকে দ্রুত আবারও বল দেওয়া হয়। আগে বেল পড়ে গেলে রানআউট করার যে নিয়ম, সেটি মেনে চাকাভা একটি স্টাম্প হাতে তুলে ফেলে বল ছুঁয়ে দেন।কী হবে এখন? এ নিয়ে বেশ সময় নিয়ে রিপ্লে দেখে তৃতীয় আম্পায়ার এনামুল হক নটআউটের সিদ্ধান্ত দেন, যেটি মানতে পারছিল না জিম্বাবুয়ে। অধিনায়ক এলটন চিগুম্বুরা নিজের অসন্তোষ লুকানওনি। এমনকি মাশরাফিকে এগিয়ে এসে চিগুম্বুরাকে শান্ত করতে দেখা গেছে। কিন্তু ক্রিকেটের আইন যেহেতু বলছে, প্রথমে ভুল করে মাহমুদউল্লাহকে যখন আউট দেওয়া হয়েছিল, বল তখনই ডেড হয়ে যায়। ফলে এর পর চাকাভা স্টাম্প তুলে ফেলে আগের ভুলটি সংশোধন করলেও ততক্ষণে বলই যে ডেড।৩২ রানে এভাবে নাটকীয়ভাবে জীবন পাওয়া মাহমুদউল্লাহর ব্যাটেই শেষ পর্যন্ত মাঝখানের সেই ধাক্কাটা সামলে নিয়েছে বাংলাদেশ। মজার ব্যাপার হলো, এক রানআউটের হাত থেকে বেঁচে গিয়ে শেষ পর্যন্ত আরেক রানআউটেই কাটা পড়েছে তাঁর ইনিংস। ইনিংসের শেষ ওভারের পঞ্চম বলে আউট হওয়ার আগেই অবশ্য নিজের ফিফটি তুলে নিয়েছেন মাহমুদউল্লাহ। নতুন পাওয়া জীবনে ১৫ বলে ২০ রান নিয়েছেন। আর তাতেই বাংলাদেশ শেষ পর্যন্ত ৯ উইকেটে পেয়েছে ২৭৬ রানের পুঁজি।
