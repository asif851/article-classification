
বিশ্বকাপ ফাইনালে বদলি খেলোয়াড় হিসেবে মাঠে নেমেছিলেন মারিও গোটশে। শুভ কিছুর প্রত্যাশায় ম্যাচের ৮৮ মিনিটে তাঁকে মাঠে নামিয়েছিলেন জার্মান কোচ জোয়াকিম লো। মাঠে নামার সময় গোটশে কি ভেবেছিলেন যে তিনিই হতে যাচ্ছেন ফাইনালের নায়ক! ডাগ আউটে বসে তিনি যখন বুট পরছিলেন, তখন কি ভেবেছিলেন আর কদিন পরে এই বুট জোড়াই মহামূল্যবান বস্তু হিসেবে নিলামে উঠবে! এই বুট জোড়াই কাজে লাগবে আর্তমানবতার সেবায়!ফাইনালে যে বুট দিয়ে তিনি আর্জেন্টিনার জালে বল ঠেলেছিলেন, সেই বুট জোড়ারই দাম উঠেছে ২৪ লাখ ডলার। এই অর্থের পুরোটাই শিশুদের কল্যাণে নিয়োজিত একটি জার্মান দাতব্য সংস্থায় দান করে দেওয়া হবে। জার্মানিকে চতুর্থবারের মতো বিশ্বকাপ জেতানোর গোলটি যে বুট জোড়া পায়ে দিয়ে গোটশে করেছিলেন, সেটার বিক্রয়লব্ধ অর্থের পুরোটাই ব্যয় হবে শিশুদের কল্যাণে।বিষয়টি দারুণ আনন্দ দিচ্ছে মারিও গোটশেকে। পুরো ব্যাপারটিই তাঁর কাছে স্বপ্নের মতো ঠেকছে, ‘অচিন্তনীয়! অবিশ্বাস্য! আমি কোনো দিনই ভাবিনি আমার পায়ে দেওয়া এক জোড়া বুট এত দামে নিলামে বিক্রি হবে। ২৪ লাখ ডলার বিশাল একটা অঙ্ক। ভালো লাগছে এই ভেবে যে, এই অর্থ ব্যয় হবে কল্যাণকর কাজে।’ সূত্র: দ্য বিল্ড
