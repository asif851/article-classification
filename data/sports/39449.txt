
গোল করেছেন লুইস সুয়ারেজ, তবে তারপরও জেতেনি তাঁর দল। কলম্বিয়ার বিপক্ষে কাল রাতে বিশ্বকাপ বাছাইপর্বের ম্যাচটা উরুগুয়ে ড্র করেছে ২-২ গোলে। তবে দল পুরো ৩ পয়েন্ট না পেলেও পরশুর ওই গোল উরুগুইয়ান স্ট্রাইকারকে নিয়ে গেছে নতুন এক উচ্চতায়।
বিশ্বকাপ বাছাইপর্বে এটি বার্সেলোনা ফরোয়ার্ডের ১৯তম গোল। এ গোল দিয়েই দক্ষিণ আমেরিকা অঞ্চলের বিশ্বকাপ বাছাইপর্বে সর্বোচ্চ গোলদাতা হার্নান ক্রেসপোকে ছুঁলেন সুয়ারেজ। ১৯৯৮, ২০০২ ও ২০০৬—এই তিন বিশ্বকাপের বাছাইপর্ব মিলিয়ে ১৯ গোল করেছিলেন ক্রেসপোও। সুয়ারেজেরও এটি তৃতীয় বিশ্বকাপ বাছাইপর্বে (২০১০, ২০১৪ ও ২০১৮)। ক্রেসপোকে ছাড়িয়ে যাওয়াটা তাঁর কাছে এখন শুধুই সময়ের ব্যাপার।
