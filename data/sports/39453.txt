
নতুন কোচ ডেভিড ময়েসের ওপর নিশ্চয়ই ভীষণ ক্ষুব্ধ হয়ে আছে ম্যানচেস্টার ইউনাইটেডের সমর্থকেরা। অনেকের ক্ষুব্ধ প্রতিক্রিয়া হয়তো পৌঁছাবেই না ময়েসের কান পর্যন্ত। কিন্তু রেড ডেভিলদের সাম্প্রতিক হতাশাজনক পারফরম্যান্স নিয়ে এমন একজন ক্ষোভ প্রকাশ করেছেন, যেটা নিশ্চিতভাবেই কানে তুলতে হবে ম্যানচেস্টার ইউনাইটেডের কোচকে। ম্যানইউর এই ভক্তটির নাম উসাইন বোল্ট। গতকাল লিভারপুলের বিপক্ষে ১-০ গোলে ম্যানইউর হারের পর একটি ভিডিও প্রকাশ করেছেন বিশ্বের দ্রুততম মানব। সেখানে ময়েসকে কিছু পরামর্শও দিয়েছেন এই জ্যামাইকান অ্যাথলেট। বোল্ট যে ম্যানচেস্টার ইউনাইটেডের বড় ভক্ত, এটা সবারই জানা। রেড ডেভিলদের জার্সি গায়ে পেশাদার ফুটবলেও নাম লেখানোর ইচ্ছা আছে তাঁর। প্রিয় দলের এমন বিপর্যয়ে বোল্ট তো ক্ষুব্ধ হবেনই। দুটি মৌসুম পর রেড ডেভিলরা হেরে বসেছে লিভারপুলের কাছে। প্রথম তিন ম্যাচে মাত্র চার পয়েন্ট নিয়ে বেশ খানিকটা পিছিয়েই আছে গতবারের শিরোপাজয়ীরা। এই পরিস্থিতিতে ম্যানচেস্টার ইউনাইটেডের একজন সৃজনশীল মিডফিল্ডার খুবই দরকার বলে মনে করছেন বোল্ট। নিজের বানানো একটি ভিডিওতে এই গতিদানব বলেছেন, ‘ডেভিড ময়েস, আমাদের দরকার একজন সৃজনশীল মিডফিল্ডার, যে ভালো পাস দিতে পারবে আর গোলের সুযোগ তৈরি করতে পারবে।’ কথাটির গুরুত্ব বোঝানোর জন্যই হয়তো শেষে ‘এখনই’ বলে একটা চিত্কারও দিয়েছেন বোল্ট।
ভালো মানের একজন মিডফিল্ডার দলে ভেড়ানোর চেষ্টা অবশ্য ইতিমধ্যে জারি রেখেছে ম্যানচেস্টার ইউনাইটেড। নজর আছে অ্যাথলেটিক বিলবাওয়ের তারকা মিডফিল্ডার আন্ডে হেরেরার ওপর। শেষ পর্যন্ত যদি সত্যি সত্যিই হেরেরাকে ম্যানচেস্টার ইউনাইটেডে দেখা যায়, তাহলে হয়তো বোল্টই সবচেয়ে বেশি খুশি হবেন!
<iframe width="420" height="315" src="//www.youtube.com/embed/zK7ukEaR5cw?rel=0" frameborder="0" allowfullscreen></iframe>
