
পাকিস্তান ক্রিকেট বোর্ডকে (পিসিবি) ওয়েস্ট ইন্ডিজ কী শঙ্কার মধ্যেই না ফেলে দিয়েছিল! ক্যারিবীয়দের বিপক্ষে ঘরের মাঠে তিন ম্যাচের টি-টোয়েন্টি সিরিজ খেলার আয়োজন করে রেখেছে পিসিবি। টিকিটও বিক্রি শুরু হয়েছে। সিরিজের প্রথম বলটি মাঠে গড়াতে যেখানে ৭২ ঘণ্টারও কম সময় বাকি, সেখানে ওয়েস্ট ইন্ডিজ ক্রিকেট বোর্ডের স্কোয়াড ঘোষণার খোঁজ নেই! সিরিজ হবে তো?
না, শেষ পর্যন্ত পাকিস্তান সফরে যাচ্ছে ওয়েস্ট ইন্ডিজ। দেশটির ক্রিকেট বোর্ড আজ ১৩ সদস্যের স্কোয়াড ঘোষণা করেছে, যেখানে অধিনায়ক জ্যাসন। না, নিয়মিত অধিনায়ক জ্যাসন হোল্ডার নন, জ্যাসন মোহাম্মদ! পাকিস্তান সফরে যাচ্ছেন না হোল্ডার। শুধু হোল্ডার নন, ক্রিস গেইল, ড্যারেন স্যামি, কাইরন পোলার্ডদের মতো তারকাদের দেখা যাবে না এই সিরিজে। ১ এপ্রিল করাচির ন্যাশনাল স্টেডিয়াম মাঠে গড়াবে প্রথম টি-টোয়েন্টি।
জিম্বাবুয়েতে বিশ্বকাপ বাছাইপর্বে ওয়েস্ট ইন্ডিজের যে দলটা খেলেছে, তার মধ্যে থেকে মাত্র চারজন খেলোয়াড় পাকিস্তানে যাবেন। এই স্কোয়াডের সবচেয়ে অভিজ্ঞ তিন খেলোয়াড় মারলন স্যামুয়েলস, দিনেশ রামদিন ও স্যামুয়েল বদ্রি। এর আগে পাকিস্তান সফরের জন্য প্রতি খেলোয়াড়কে ২৫ হাজার ডলার করে দেওয়ার ঘোষণা দিয়েছিল ওয়েস্ট ইন্ডিজ ক্রিকেট বোর্ড। ২০০৯ সালে পাকিস্তানে শ্রীলঙ্কার টিমবাসে সন্ত্রাসী হামলার পর আর শুধু জিম্বাবুয়েই কোনো সিরিজ খেলছে সেখানে। 
ওয়েস্ট ইন্ডিজ টি-টোয়েন্টি স্কোয়াড: জ্যাসন মোহাম্মদ (অধিনায়ক), স্যামুয়েল বদ্রি, রায়াদ এমরিত, আন্দ্রে ফ্লেচার, আন্দ্রে ম্যাকার্থি, কেমো পল, ভিরাসামি পেরমাউল, রোভম্যান পাওয়েল, দিনেশ রামদিন (উইকেটরক্ষক), মারলন স্যামুয়েলস, ওডিন স্মিথ, চ্যাডউইক ওয়ালটন, কেসরিক উইলিয়ামস।
 
