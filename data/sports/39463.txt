
আজ বিকেল পাঁচটায় সানরাইজার্স হায়দরাবাদের হয়ে আইপিএল খেলতে ভারতে উড়াল দিয়েছেন মুস্তাফিজুর রহমান। কদিন আগেই ভারত থেকে ফিরেছেন টি-টোয়েন্টি বিশ্বকাপ খেলে। কন্ডিশন, মাঠ তাঁর অজানা নয়। তবে আইপিএল খেলবেন এবারই প্রথম, নিঃসন্দেহে নতুন এক অভিজ্ঞতাই হতে যাচ্ছে তাঁর। আসলে মুস্তাফিজ দেশের বাইরেই এই প্রথম একা খেলতে যাচ্ছেন। স্নায়ুচাপ থাকাটাই স্বাভাবিক। তবে সেটার চেয়েও মুস্তাফিজের কাছে বড় হয়ে উঠেছে রোমাঞ্চ, ‘ভয় পাচ্ছি না। ক্যারিয়ারের প্রথমবারের মতো আইপিএল খেলতে যাচ্ছি, খুবই ভালো লাগছে। আমার জন্য সবাই দোয়া করবেন, যেন ভালো করতে পারি। শুধু আমার জন্য না, সাকিব ভাইয়ের জন্যও দোয়া করবেন।’ ২০১১ সাল থেকে কলকাতা নাইট রাইডার্সের হয়ে খেলা সাকিব এখন আইপিএলে নিয়মিত মুখ। তাঁর সঙ্গে একই দলে খেলতে না পারার খানিকটা আফসোসও আছে মুস্তাফিজের, ‘সাকিব ভাইয়ের দলে খেলতে পারলে তো খুবই ভালো হতো। এক সঙ্গে থাকতে পারতাম, খেলতে পারতাম...।’ আবদুর রাজ্জাক, মোহাম্মদ আশরাফুল, মাশরাফি বিন মুর্তজা, সাকিব আল হাসান, তামিম ইকবালের পর ষষ্ঠ বাংলাদেশি খেলোয়াড় হিসেবে মুস্তাফিজ যাচ্ছেন আইপিএল খেলতে। ১ কোটি ৪০ লাখ রুপিতে তাঁকে নিয়েছে হায়দরাবাদ।
