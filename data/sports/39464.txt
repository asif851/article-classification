
চোখে কালো কাপড় বেঁধে ক্ষ্যাপা ষাঁড় মোকাবিলার ঘটনা জানা আছে। তাই বলে চোখে কাঁপড় বেঁধে ক্রিকেট বল মোকাবিলা! কেভিন পিটারসেন তা-ই করলেন। খোলা চোখেই যেখানে বলে নজর রেখে দুর্দান্ত শট খেলা কঠিন। সেখানে পিটারসেন কী অবলীলায় একের পর এক শটে বল আছড়ে ফেললেন সীমানার বাইরে!বল অবশ্য কোনো বোলার নন, করা হয়েছে বোলিং মেশিন দিয়ে। প্রথম বলটা প্রস্তুত হওয়ার আগেই করা হলো। স্টাম্প গেল ভেঙে! এরপরই শ্যাডো-ট্যাডো করে ব্যাট হাতে দাঁড়িয়ে গেলেন কেপি। বল ছোড়া হলো মেশিন থেকে। সপাটে চালালেন ৩৫ বছর বয়সী দক্ষিণ আফ্রিকান বংশোদ্ভূত ইংলিশ ব্যাটসম্যান। বল উড়ে গেল মাঠের বাইরে। দ্বিতীয় বলে আবারও সজোরে হাঁকালেন। বলের গন্তব্য একই, আকাশে উড়ে মাঠের বাইরে। তৃতীয় বলে টাইমিং না হলেও চতুর্থ বল ভাঙল মাঠের পাশের ভবনের জানালার কাচ! পঞ্চম বলে কেপির শট দেখে বিস্ময়াভিভূত না হয়ে পারা যায় না। প্রিয় শট সুইচ হিটে সীমানা পার!ঝড়ে একবার বক পড়তে পারে, বারবার নিশ্চয় নয়। বারবার আন্দাজে শট খেলা কঠিনই। এক্ষেত্রে যুক্তি হতে পারে, বল যখন পিচ করেছে, তখন সূক্ষ্ম ইন্দ্রিয়তে শব্দ শুনে শট খেলেছেন ডানহাতি ব্যাটসম্যান। কিন্তু শেষ বলটা যে হলো ফুলটস। আর সেটিও পাঠিয়ে দিলেন সীমানার বাইরে। অবিশ্বাস্য কেপি! অসাধারণ ক্রিকেটীয় প্রতিভা নিয়েই এ ইংলিশ ব্যাটসম্যান এসেছেন ধরাতলে।কেপির শট খেলার ভিডিওটি দেখুন  
