
শারীরিক প্রতিবন্ধীদের পাঁচ জাতি ক্রিকেট টুর্নামেন্টের জন্য কাল ১৫ সদস্যের বিসিবি টি-টোয়েন্টি স্কোয়াড ঘোষণা করা হয়েছে। অতিরিক্ত হিসেবে রাখা হয়েছে আরও তিন ক্রিকেটারকে। তবে অধিনায়কের নাম ঘোষণা করা হয়নি এখনো। ২ সেপ্টেম্বর বেলা ১১টায় মিরপুর শেরেবাংলা স্টেডিয়ামে বাংলাদেশ-ইংল্যান্ড ম্যাচ দিয়ে শুরু হবে টুর্নামেন্ট। এর আগে সকাল ১০টায় শুরু হবে উদ্বোধনী অনুষ্ঠান। টুর্নামেন্টের উদ্বোধন করবেন প্রধানমন্ত্রী শেখ হাসিনা। উদ্বোধনী ম্যাচটি দর্শকদের জন্য উন্মুক্ত থাকবে। ফাইনালসহ বাকি ম্যাচগুলো হবে বিকেএসপিতে। টুর্নামেন্টের অন্য তিনটি দল আফগানিস্তান, ভারত ও পাকিস্তান। আয়োজক ইন্টারন্যাশনাল কমিটি অব রেডক্রসকে (আইসিআরসি) টুর্নামেন্ট আয়োজনে সহযোগিতা করছে যুব ও ক্রীড়া মন্ত্রণালয়, বিসিবি এবং বিকেএসপি।বিসিবি দলের প্রধান কোচ ও ম্যানেজার হিসেবে আছেন মাসুদ হাসান, সহকারী কোচ রাশেদ ইকবাল, ফিল্ডিং কোচ রায়হান গাফফার ও ফিজিও কাজী এমদাদুল হক।বিসিবি টি-টোয়েন্টি স্কোয়াড: এস এম শাহরিয়া শামীম, মনিরুজ্জামান, আমিন উদ্দিন, আলম খান, অপূর্ব কুমার পাল, দ্রুপম পত্রনবিশ তীর্থ, সুজাউল ইসলাম, রিফাত হোসেন বাপ্পী, রাসেল সিকদার, মামুনুর রশীদ, সানা উল্লাহ, মোহাম্মদ নাসিম, জাহিদ হাসান, শরিফুল ইসলাম ও ফয়সাল খান সুমিত। অতিরিক্ত: শাওন মাহমুদ, সুজন দেবনাথ ও সাইফুল ইসলাম খান।
