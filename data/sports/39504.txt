

☀ ব্যালন ডি’অর জয়ের জন্য মেসির ছায়া থেকে বের হতে চেয়েছিলেন নেইমার
☀ আলভেজও বলছেন, ব্যক্তিগত পুরস্কার জিততে হলে একা একা কিছু করে দেখাতে হবে নেইমারকে

মেসি ও নেইমারের বন্ধুত্ব নিয়ে দিস্তা দিস্তা কাগজ খরচ করেছেন সংবাদকর্মীরা। বার্সেলোনা ছেড়ে পিএসজিতে চলে আসার পরও সে সম্পর্কে ফাটল ধরেনি একটু। অন্তত ফেসবুক, ইনস্টাগ্রামের ছবি তা-ই বলে। দানি আলভেজের সঙ্গেও মেসির হৃদ্যতা অন্য পর্যায়ের। সেই আলভেজই কিনা বলছেন, মেসি থেকে দূরে সরে যাওয়াটা নেইমারের জন্য ভালো হয়েছে। না হলে যে ব্যক্তিগত পুরস্কার জেতা হবে না নেইমারের!  বার্সেলোনায় সোনালি এক সময় পার করেছেন আলভেজ। মেসিকে সবচেয়ে বেশি গোল বানিয়ে দেওয়ার রেকর্ড এখনো তাঁর। বার্সার হয়ে সম্ভাব্য সব জিতে জুভেন্টাসে গিয়ে সিরি ‘আ’ জয়ের স্বাদ নিয়েছেন। এখন নেইমারের সঙ্গী হয়ে আছেন পিএসজিতে। স্বভাবতই স্বদেশির পিএসজিতে যোগ দেওয়া স্বাভাবিক মনে হচ্ছে তাঁর কাছে। মেসির মতো অনন্য খেলোয়াড়ের সঙ্গে খেলতে পারাকে সৌভাগ্য মানছেন আলভেজ। তবে মার্কাকে দেওয়া সাক্ষাৎকারে উল্টো দিকটাও দেখিয়ে দিয়েছেন ব্রাজিলিয়ান ফুলব্যাক, ‘মেসির পর বিশ্ব ফুটবলে নেইমার সবচেয়ে ভয়ংকর ফুটবলার। কিন্তু তাকে মেসির ছায়া থেকে বের হয়ে আসতে হতো। মেসির মতো অতুলনীয় কারও সঙ্গে খেলার অনুভূতি অসাধারণ। কিন্তু এতে নিজের ক্ষমতা নিয়ে সন্দেহ জাগে। আসলেই কী আমি ভালো নাকি মেসির কারণেই এতটা ভালো মনে হচ্ছে। আমার মনে হয়, এমন এক খেলোয়াড়ের সঙ্গে না খেললেই ব্যক্তিগত পুরস্কার জেতার সম্ভাবনা বাড়ে।’
নেইমারের পিএসজিতে যোগ দেওয়াতে অনেকেই আলভেজের ভূমিকা দেখেন। ম্যানচেস্টার সিটির সঙ্গে প্রাথমিকভাবে কথাবার্তা সেরে নিয়ে পরে প্যারিসের ক্লাবে যোগ দিয়েছেন আলভেজ। এর কদিন পরেই দলবদলের বিশ্ব রেকর্ড গড়ে নেইমার এসেছেন প্যারিসে। কিন্তু আলভেজের দাবি, নিজের ভালো ও জাতীয় দলের কথা ভেবেই নেইমারের দল বদলানো, ‘ওর নিজের পরিণত হয়ে ওঠা এবং ব্রাজিল দলের জন্যই ওর বের হয়ে আসা গুরুত্বপূর্ণ ছিল। আমি এতে কোনো ভূমিকা রাখিনি। সে যখন বার্সেলোনায় গিয়েছিল, তখন আমার ছোট একটা ভূমিকা ছিল। আমি পরামর্শ দিয়েছিলাম, বলেছিলাম ক্লাব ও শহরটা থাকার জন্য কত ভালো। কিন্তু এবার (পিএসজিতে) এমন কিছু হয়নি। আমি শুধু ওর আগে ক্লাবে যোগ দিয়েছি, এটুকুই।’
