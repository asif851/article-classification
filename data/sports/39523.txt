
আজ থেকে দুবছর আগে প্রাইম দোলেশ্বরের হয়ে লিস্ট ‘এ’ ক্রিকেটে নিজের প্রথম সেঞ্চুরিটি করেছিলেন মুমিনুল হক। দুবছর পর এই প্রাইম দোলেশ্বরই সাক্ষী তাঁর দ্বিতীয় লিস্ট ‘এ’ সেঞ্চুরির। তবে মুমিনুলের এই সেঞ্চুরি আগের বারের মতো তাদের জন্য আনন্দের উপলক্ষ নয়। মুমিনুল এবার যে দোলেশ্বরকেই বেছে নিলেন তাঁর সেঞ্চুরির প্রতিপক্ষ হিসেবে।ফতুল্লায় সোমবারের সকালটা একেবারে নিজের করে নিয়েছেন মুমিনুল। নিখুঁত এক সেঞ্চুরিতে যেন আবারও জানিয়ে দিলেন, তিনি শুধু বড় দৈর্ঘ্যের ক্রিকেটার নন। বাংলাদেশের ওয়ানডে দল থেকেই প্রায় হারিয়ে গেছেন। রঙিন পোশাকে নিজের ফেরার দাবিটা উজ্জ্বল করতেই যেন এবার প্রিমিয়ার লিগেও মুমিনুল বেশ রঙিন। ভিক্টোরিয়া স্পোর্টিং ক্লাবের হয়ে করা আজকের সেঞ্চুরিটি যেন মুমিনুলের নিজেকে ফিরে পাওয়াই।আজ ১০৪ বলে ঠিক ১০৪ রান করে আউট হয়েছেন এই বাঁহাতি ব্যাটসম্যান। ব্যক্তিগত ৯৬ রান থেকে পয়েন্ট দিয়ে এক দুর্দান্ত বাউন্ডারি মেরে নিজের সেঞ্চুরিটি পূরণ করেছেন। সব ধরনের ওয়ানডেতেই যেটি তাঁর দ্বিতীয় সেঞ্চুরি। দুই বছর আগের ১২৯ রানের ইনিংসটি অবশ্য পেরিয়ে যেতে পারলেন না। আউটও হলেন ওই পয়েন্টেই সানজামুল ইসলামের হাতে ধরা পড়ে। বোলার ছিলেন আল আমিন হোসেন।মজার ব্যাপার হচ্ছে দুবছর আগে প্রাইম দোলেশ্বরের হয়ে প্রথম লিস্ট ‘এ’ সেঞ্চুরির দিনও মুমিনুল সাজঘরে ফিরেছিলেন আল আমিনের বলে আউট হয়েই। দারুণ ইনিংসটির পরিসমাপ্তি হয়েছে একটু আলগা শটেই। সেটা মুমিনুল ঠিকই বুঝেছেন। সাজঘরে ফেরার পথে তাঁর শরীরী ভাষাই বলে দিচ্ছিল নিজের ওপর কতটা বিরক্ত তিনি।১২ চার আর দুটি দারুণ ছক্কায় হাঁকানো মুমিনুলের এই সেঞ্চুরি ও আব্দুল মজিদের ৯৪ রানের ওপর ভর করে প্রাইম দোলেশ্বরের বিপক্ষে ২৭০ রানের বড় সংগ্রহ পায় ভিক্টোরিয়া। জবাবে রকিবুল হাসান (৭৩) ছাড়া দোলেশ্বরের অন্য কেউই বড় স্কোর করতে পারেননি। ৪৪তম ওভারে ২১১ রানে অল আউট হয়ে গেছে তারা। ভিক্টোরিয়া পেয়েছে ৫৯ রানের সহজ এক জয়।দলের জয়, সঙ্গে বড় ইনিংস। মুমিনুল নিশ্চয়ই তৃপ্ত। এবারের প্রিমিয়ার লিগে একটা বড় ইনিংসের অপেক্ষাতেই ছিলেন মুমিনুল। বিকেএসপিতে মোহামেডানের বিপক্ষে তাঁর একটি ইনিংস শেষ হয়েছিল ৬৭ রানে। এই তো কিছুদিন আগেই এই বিকেএসপিতেই কলাবাগান ক্রিকেট একাডেমির বিপক্ষে বড় ইনিংসের সম্ভাবনা ছিল তাঁর ৩৫ রানের ইনিংসটিতেও।টেস্টে যাঁর ৪ সেঞ্চুরি, ৯ ফিফটি, সীমিত ওভারের ক্রিকেটে তিনি কেমন যেন একটু নিষ্প্রভ। গত ফেব্রুয়ারি মার্চেও বাংলাদেশ ক্রিকেট লিগে টানা চার ম্যাচে ১১২, ৮৯, ৯৪ ও ৭৮ রানের চারটি ইনিংস খেলেছিলেন।এবারের প্রিমিয়ার লিগকে চ্যালেঞ্জ হিসেবেই নিয়েছেন। সাদা পোশাকে রঙিন ফর্ম, রঙিন পোশাকে সাদামাটা—এবার কি পারবেন বদলে দিতে?
