
 ইতালির বিপক্ষে প্রীতি ম্যাচের জন্য দল ঘোষণা করেছে আর্জেন্টিনা। কোচ আলেসান্দ্রো সাবেলা জানিয়েছেন, ১৪ আগস্ট ইতালির রোমে অনুষ্ঠেয় এই ম্যাচে উপস্থিত থাকবেন পোপ ফ্রান্সিস।বার্তা সংস্থা রয়টার্স জানায়, প্রীতি ম্যাচ হলেও ২২ সদস্যের শক্তিশালী এক দল ঘোষণা করেছেন সাবেলা। ঘোষিত দলে আছেন টানা চারটি ফিফা-ব্যালন ডি’অরজয়ী লিওনেল মেসি।ফুটবলের দুই পরাশক্তি আর্জেন্টিনা ও ইতালি সর্বশেষ মুখোমুখি হয়েছিল ২০০১ সালে। সেটা ছিল প্রীতি ম্যাচ। কাকতালীয়ভাবে দীর্ঘ এক যুগ পর সেই প্রীতি ম্যাচেই মুখোমুখি হচ্ছে সাবেক বিশ্বচ্যাম্পিয়নরা।এবারের ম্যাচটা নিয়ে কয়েক মাস ধরেই আলোচনা চলছিল। কারণ, এটি উত্সর্গ করা হবে পোপ ফ্রান্সিসকে। আর্জেন্টিনায় জন্ম নেওয়া ফ্রান্সিস ফুটবলপ্রেমী হিসেবে পরিচিত।পরিসংখ্যানের আলোয় আলোকিত ইতালি। এ পর্যন্ত ১৩টি ম্যাচে আর্জেন্টাইনদের মুখোমুখি হয়েছে ইতালীয়রা। এর মধ্যে ইতালি জিতেছে ছয়বার, আর্জেন্টিনা দুইবার। পাঁচটি ম্যাচ ড্র হয়। দুদলের সর্বশেষ লড়াইয়ের দিক থেকে অবশ্য এগিয়ে আর্জেন্টিনাই। সর্বশেষ দুই লড়াইয়ের দুটিতেই জেতে আর্জেন্টিনা। ২০০১ সালে ইতালির মাটিতে প্রীতি ম্যাচে ২-১ গোলে জয় পায় আর্জেন্টাইনরা। এর আগে ১৯৯০ সালের বিশ্বকাপ সেমিফাইনালে ইতালিকে টাইব্রেকারে হারিয়ে ফাইনালে ওঠে ডিয়েগো ম্যারাডোনার দল। সেটাও ছিল ইতালির মাটিতেই। এখন দেখার অপেক্ষা, এক যুগ পর শেষ হাসি হাসে কোন দল, লিওনেল মেসির আর্জেন্টিনা, নাকি মারিও বালোতেল্লির ইতালি।
 
আর্জেন্টিনার ২২ সদস্যের দল:
গোলরক্ষক—সার্জিও রোমেরো, অস্কার উসতারি, মারিয়ানো আনদুজার।
ডিফেন্ডার—হুগো কামপাগনারো, ফেডেরিকো ফার্নান্দেজ, ইজিকুয়েল গ্যারি, মারকোস রোজো, পাবলো জাবালেতা, ফ্যাব্রিসিও কোলোচ্চিনি, ক্রিস্টিয়ান আনসালাদি ও হোসে বাসান্তা।
মিডফিল্ডার—হাভিয়ের মাচেরানো, এভার বানেগা, অগাস্তো ফার্নান্দেজ, রিকার্ডো আলভারেজ, লুকাস বিগলিয়া ও এরিক লামেলা।
ফরোয়ার্ড—লিওনেল মেসি, ডি মারিয়া, গঞ্জালো হিগুয়েইন, রদ্রিগো পালাসিও ও ইজিকুয়েল লাভেজ্জি।
