
উসাইন বোল্টের নিশ্চয়ই এখন খুব রাগ হচ্ছে নেস্তা কার্টারের ওপর। কার্টারের কারণেই যে বোল্টের অসাধারণ ক্যারিয়ারে দাগ পড়ল একটা। ডোপ পরীক্ষায় কার্টার পজিটিভ হলেন, আর তাতে কেড়ে নেওয়া হলো ২০০৮ বেইজিং অলিম্পিকে জ্যামাইকার জেতা ১০০ মিটার রিলের সোনা। আর জ্যামাইকার রিলের পদক হারানো মানে বোল্টেরও অলিম্পিক সোনা একটা কমে যাওয়া। ৯টি নয়, বোল্টের অলিম্পিক সোনা এখন ৮! প্রথম ‘ট্রিপল ট্রিপল’টাও আর থাকল না ইতিহাসের পাতায়!বেইজিং অলিম্পিকে অ্যাথলেটদের ডোপ পরীক্ষার জন্য নেওয়া নমুনা থেকে দৈবচয়ন ভিত্তিতে ৪৫৪টি নমুনা গত বছর আবার পরীক্ষার জন্য পাঠিয়েছিল আন্তর্জাতিক অলিম্পিক কমিটি (আইওসি)। কাল সেই পরীক্ষারই ফল জানানো হয়েছে। নেস্তা কার্টার ছাড়াও সেই ডোপ পরীক্ষায় পজিটিভ হয়েছেন ওই অলিম্পিকেই মেয়েদের লং জাম্পে রুপা জেতা রাশিয়ান অ্যাথলেট তাতিয়ানা লেবেদেভা।নিয়ম অনুযায়ী ডোপ পরীক্ষায় পজিটিভ হলে ওই অ্যাথলেটের ব্যক্তিগত বা দলীয় পদক কেড়ে নেওয়া হয়। সেই হিসেবে বেইজিংয়ে ছেলেদের ১০০ মিটার রিলের সোনাজয়ী জ্যামাইকাও পদক হারাল। রিলেতে জ্যামাইকার হয়ে দৌড়টা শুরুই করেছিলেন কার্টার। এই ইভেন্টের রুপাজয়ী ত্রিনিদাদ ও টোবাগো এখন সোনা পাবে, জাপানের ব্রোঞ্জটি হয়ে যাবে রুপা। আর চতুর্থ হওয়া ব্রাজিল পাবে ব্রোঞ্জ। সোনার পদক ফেরত দিতে এরই মধ্যে আইওসি নির্দেশ দিয়েছে জ্যামাইকান অ্যাথলেটিকস ফেডারেশনকে।অলিম্পিকের ওয়েবসাইটে খবরটা প্রকাশের প্রায় ঘণ্টাখানেক পরও বোল্টের টুইটারে গিয়ে দেখা গেছে, এ নিয়ে কোনো প্রতিক্রিয়া নেই। হয়তো জেনেছেন, কিন্তু নতুন কোনো বিতর্ক তৈরি করতে চান না বলে কিছু বলছেন না। তবে গত বছর রাশিয়ার ডোপ কেলেঙ্কারি প্রকাশ্যে আসার পরই নেস্তা কার্টারকে নিয়েও ফিসফাস চলছিল। ওই সময়ই বোল্ট বেশ হতাশার সুরে বলেন, ‘এ রকম কিছু হলে সেটি আমার জন্য হৃদয়বিদারক হবে। প্রতিটি পদকের জন্য আমি বছরের পর বছর পরিশ্রম করেছি। কিন্তু যদি ফেরত দিতেই হয়, আমি দিয়ে দেব। এতে তো আমার হাত নেই।’বেইজিং ছাড়াও পাঁচ বছর আগে লন্ডন অলিম্পিকে ১০০ মিটার রিলের সোনাজয়ী জ্যামাইকা দলে বোল্টের সতীর্থ ছিলেন কার্টার। দুজন সতীর্থ ছিলেন ২০১১, ২০১৩ ও ২০১৫ বিশ্ব চ্যাম্পিয়নশিপের সোনাজয়ী রিলের দলেও।খবরটা খুব কষ্ট দিয়েছে অনেক অ্যাথলেটকেই। দুবার অলিম্পিক রুপাজয়ী সাবেক ব্রিটিশ অ্যাথলেট রজার ব্ল্যাক তাৎক্ষণিক প্রতিক্রিয়ায় বিবিসিকে বলেছেন, ‘বোল্টের জন্য এটা কতটা হতাশার, আমি বুঝতে পারি। ‘‘ট্রিপল ট্রিপল’’ আর ‘‘ডাবল ট্রিপলের সঙ্গে দুই সোনা’’—দুটি তো এক ব্যাপার নয়। অথচ ও নিজে সৎ থেকেছে সব সময়। কিন্তু সতীর্থের ভুলের দায় তাকে নিতে হচ্ছে।’বোল্টের মতো একজন সতীর্থ থাকতে কেউ ডোপ নেওয়ার কথা কেন ভাবেন—এ নিয়েও বিস্ময় প্রকাশ করেছেন কেউ কেউ। বিবিসি, এএফপি।
