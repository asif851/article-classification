
গোল করলে হ্যাটট্রিকই করবেন! লিওনেল মেসি যেন এই প্রতিজ্ঞাই করেছেন। গত চার ম্যাচের তিনটাতে গোল পেয়েছেন। তিনটাতেই হ্যাটট্রিক। আর তাঁর তৃতীয় হ্যাটট্রিকে স্প্যানিশ লিগে নগর প্রতিদ্বন্দ্বী এসপানিয়লকে ৫-১ গোলে উড়িয়ে দিয়েছে বার্সেলোনা।‘উড়িয়ে’ দেওয়াটা যত সহজে লেখা গেল, ম্যাচের প্রথম ৪৫ মিনিটে কিন্তু ছবিটা ছিল একেবারেই উল্টো। ১৩ মিনিটে এসপানিয়লকে এগিয়ে দিয়েছিলেন সার্জিও গার্সিয়া। শুধু তা-ই নয়, গোলরক্ষককে একা পেয়েও বার্সার জালে বল ঠেলতে পারেনি এসপানিয়ল। ২-১ হয়ে গেলে ম্যাচটার চেহারা হয়তো অন্য রকম হতো। গত মাসের প্রথম ম্যাচটাতেই বার্সাকে তাদেরই মাঠে হারিয়ে গিয়েছিল সেল্টা ভিগো। এ মাসের প্রথম লিগ ম্যাচের শুরুতে নিষ্প্রভ বার্সাকে দেখে মনে হচ্ছিল, ২০০৯ সালের পর কাতালান ডার্বিতে ন্যু ক্যাম্প থেকে প্রথম জয়টা বুঝি তুলেই নিয়ে যাবে এসপানিয়লই।ম্যাচের এমন মুহূর্তে বার্সা সমর্থকেরা করজোড়ে মেসি-জাদুর জন্য অপেক্ষা করে। মেসিও ত্রাণকর্তা হয়ে দেখা দিলেন। তাঁর দুর্দান্ত এক ফ্রি-কিক ক্রসবারে লেগে ফিরে এলেও বার্সার ঘুরে দাঁড়ানোর শুরু সেখান থেকেই। ৪৬ মিনিটে বক্সের বাইরে থেকে দারুণ এক বাঁকানো শটে বার্সাকে সমতায় ফেরান মেসি। দ্বিতীয়ার্ধের পঞ্চম মিনিটে করে ফেলেন ২-০। গোলটা আসে নেইমার-সুয়ারেজ-মেসি জুটির দারুণ সমঝোতায়। তিন মিনিট পরেই কর্নার থেকে উড়ে আসা বলে জেরার্ড পিকের হেড ৩-১ করে ফেলে।পেদ্রো সুয়ারেজের বদলি হিসেবে নামার পর খেলার চেহারা আরও বদলে যায়। ৭৭ মিনিটে পেদ্রো নিজে একটি গোল করেন। ৮১ মিনিটে মেসিকে দিয়ে করান আরেকটি। পূর্ণ হয় লা লিগায় মেসির ২১তম হ্যাটট্রিক। আগের রাতেই স্প্যানিশ লিগের নতুন রেকর্ড ২৩তম হ্যাটট্রিক করেছিলেন রোনালদো। মেসি ভালোভাবেই তার জবাব দিলেন। বার্সাও ভালোভাবে পিছু তাড়া করছে রিয়াল মাদ্রিদের। ১৪ ম্যাচে ৩৬ পয়েন্ট রিয়ালের। মাত্র দুই পয়েন্ট পেছনে আছে বার্সা।শেষ পর্যন্ত অনায়াস জয় বার্সা কোচকে তৃপ্তির চেয়ে হয়তো স্বস্তিই দেবে বেশি। ভ্যালেন্সিয়ার বিপক্ষে গত ম্যাচটাই এনরিকের দল জিতেছে একেবারে বরাত জোরে। এরপর আজও লুইস সুয়ারেজ, নেইমাররা নিজেদের ছায়া হয়ে রইলেন। লিভারপুলে খেলার সময় মার্সিসাইড ডার্বিতে সুয়ারেজ ছিলেন ভয়ংকর। এভারটনের বিপক্ষে ছয় ম্যাচে পাঁচ গোল করেছেন। কিন্তু কাতালান ডার্বিটা অন্যভাবেই ধরা দিল উরুগুইয়ান স্ট্রাইকারকে। স্প্যানিশ লিগে যিনি এখনো নিজের প্রথম গোলের সন্ধানে হন্যে হয়ে মাথা কুটছেন।নেইমার এসেছেন, সুয়ারেজ এসেছেন। কিন্তু সেই মেসিই এখনো বার্সার একমাত্র ভরসা। একমাত্র ত্রাণকর্তা!
