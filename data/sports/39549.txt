
দুই হাত পাখির ডানার মতো দুদিকে মেলে দিয়ে ভোঁ-দৌড়। উচ্ছ্বাস আরেকটু কমে এলে দুই হাত আকাশের দিকে তুলে দৃষ্টিটা আকাশের দিকে স্থির করা। যেন ঈশ্বরের প্রতি কৃতজ্ঞতা জানাচ্ছেন। লিওনেল মেসির গোল উৎসব এমনই। কিন্তু কাল সেল্টা ভিগোর বিপক্ষে প্রথম গোলটি মেসি উদ্‌যাপন করলেন অন্যভাবে। গোল করে ফিরে এলেন মাঝবৃত্তে। গ্যালারির দিকে তাকিয়ে কাউকে খুঁজতে খুঁজতে ডান হাত কানের কাছে নিয়ে ফোন করার একটা ভঙ্গি করলেন।মেসি নিজের গোল এমনভাবে উদ্‌যাপন করার পর থেকেই আলোচনার ঝড়—কার জন্য এমন উদ্‌যাপন মেসির? অনেকেরই ধারণা, মেসি হয়তো বার্সেলোনার সঙ্গে চুক্তি নিয়ে আলোচনার বিষয়টিকে বোঝাতে চেয়েছেন। কেউ কেউ আবার বলছেন, বার্সা তারকা রেফারিং বিতর্কের দিকে ইঙ্গিত করেছেন। সবার ভুল ভাঙল ম্যাচ শেষে মেসির কথায়। তাঁর এমন উদ্‌যাপন আসলে ভাইপোর জন্য। কাল ম্যাচের আগে মেসিকে তাঁর ভাইয়ের ছেলে বেশ কয়েকবার ফোন দিয়েছিলেন। কিন্তু মেসি ফোন ধরতে পারেননি। ভাইপো গ্যালারিতেই ছিলেন। তাঁকে সান্ত্বনা দিতেই মেসির এই উদ্‌যাপন! সূত্র: মার্কা, মেট্রো।
 
