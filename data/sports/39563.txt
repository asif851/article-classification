
ডাবলিনে গতকাল আয়ারল্যান্ডের বিপক্ষে ওয়ানডে ম্যাচটিতে বড় জয়ের নতুন রেকর্ড গড়েছে পাকিস্তান। আসলে ব্যক্তিগত বেশ কিছু অর্জনের মিলিত ফসল হিসেবেই এই দলীয় অর্জন। কালকের ম্যাচটিতে খেলোয়াড়দেরও বেশ কিছু নতুন রেকর্ড হয়েছে। এক নজরে দেখে নিন।
* সবার আগে বলতে হবে ইমাদ ওয়াসিমের কথা। এই বাঁ হাতি স্পিনার রেকর্ডে পেরিয়ে গেলেন কিংবদন্তি ওয়াসিম আকরামকে। ইমাদের ১৪ রানে নেওয়া ৫ উইকেট এখন পাকিস্তানের বাঁহাতি বোলারদের মধ্যে সেরা বোলিংয়ের রেকর্ড। আগে সেটি ছিল আকরামের। ২৩ বছর পুরোনো রেকর্ড ভাঙলেন ইমাদ। ১৯৯৩ সালে জিম্বাবুয়ের বিপক্ষে ১৫ রানে ৫ উইকেট নিয়েছিলেন আকরাম।* ৮৫ বলে ১৫০ পূর্ণ করেছেন শার্জিল খান। ওয়ানডেতে এটি তৃতীয় দ্রুততম ১৫০। গত বছর বিশ্বকাপে এবি ডি ভিলিয়ার্স মাত্র ৬৪ বলে ১৫০ করেছিলেন। ২০১১ সালের এপ্রিলে বাংলাদেশের বিপক্ষে ৮৩ বলে ১৫০ পূর্ণ করেন শেন ওয়াটসন।* শার্জিল কাল সেঞ্চুরি করেছেন ৬১ বলে। পাকিস্তানের পক্ষে এর চেয়ে দ্রুততম ওয়ানডে সেঞ্চুরি আছে তিনটি। সবগুলোই শহীদ আফ্রিদির। সেই ৩৭ বলে বিখ্যাত সেঞ্চুরিটি ছাড়াও ৪৫ ও ৫৩ বলে আরও দুটি সেঞ্চুরি আছে আফ্রিদির।* ওয়ানডেতে শার্জিলের ১৫২ রানের চেয়ে বড় ইনিংস আছে আর দুজন পাকিস্তানির। সাঈদ আনোয়ারের সেই বিখ্যাত ১৯৪ আর ইমরান নাজিরের ১৬০।* এই ম্যাচে যেন নতুন জীবন ফিরে পেয়েছেন উমর গুল। আগের চার ম্যাচে ২২২ রান দিয়ে একটিও উইকেট না পাওয়া গুলের ক্যারিয়ারটাই শেষ হতে বসেছিল। ১৬ মাস পর ওয়ানডে দলে ফেরা গুল ৫ ওভারে ২৩ রানে নিয়েছেন ৩ উইকেট।
