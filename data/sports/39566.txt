
ভারতীয় দর্শকদের কী বলবেন? দূরদর্শী নাকি অতি আত্মবিশ্বাসী? দল সেমিফাইনালে যাচ্ছে কি না, সেটা নিশ্চিত হওয়ার আগেই সব টিকিট কেটে রেখেছেন তাঁরা। হন্যে হয়ে খুঁজেও টিকিট পাচ্ছেন না বাংলাদেশের সমর্থকেরা। এমনই অবস্থা, সমর্থকদের দাবির মুখে দুশ্চিন্তায় পড়ে গেছে আইসিসি ও ইংলিশ ক্রিকেট বোর্ড।
এখন পর্যন্ত শুধু ‘এ’ গ্রুপের সেমিফাইনালিস্টরা কোথায় খেলবে সেটি জানা গেছে। ১৪ জুন ইংল্যান্ড খেলবে কার্ডিফে। আর ১৫ জুন এজবাস্টনে হবে বাংলাদেশের ম্যাচ। এজবাস্টনে বাংলাদেশের প্রতিপক্ষ হচ্ছে ভারত—এটা কাল প্রায় নিশ্চিত হয়ে গেছে। তবে ভারতীয় দর্শকেরা দক্ষিণ আফ্রিকার বিপক্ষে জয়ের জন্য আর অপেক্ষা করেননি। সেমিফাইনালের টিকিট কেটে রেখেছেন ম্যাচের আগেই।আইসিসির এক মুখপাত্র ইংলিশ পত্রিকা মিররকে জানিয়েছেন, ‘কারা খেলবে, সেটা নিশ্চিত হওয়ার আগেই দুই সেমিফাইনালের সব টিকিট বিক্রি হয়ে গেছে। অফিশিয়াল ওয়েবসাইটে নতুন করে টিকিট বিক্রির সুযোগ রাখা হয়েছে, এখানে যার যে টিকিট দরকার হবে না, সেটি তারা বিক্রি করে দিতে পারবে। ভারতীয় সমর্থকেরা কার্ডিফের ৩৭ শতাংশ ও এজবাস্টনের ৩৮ শতাংশ টিকিট কেটে রেখেছেন। আমরা আজ (কাল) যাঁরা দুই সেমির টিকিট নিয়েছেন, তাঁদের সঙ্গে যোগাযোগ করে টিকিট বিক্রির সুযোগের কথা জানাব।’ভারতীয় সমর্থকদের এভাবে টিকিট কেটে রাখায় বিপাকে পড়েছেন ইংলিশ সমর্থকেরা। নিজের দেশের ম্যাচের টিকিটও যে তাঁরা পাচ্ছে না। সমর্থকেরা ইসিবির কাছে আবেদন করেছেন টিকিট জোগাড় করে দেওয়ার জন্য! বাংলাদেশ ক্রিকেট বোর্ডও টিকিট চেয়ে যোগাযোগ করেছে আইসিসির সঙ্গে। তবে টিকিট পুনরায় বিক্রি করলেও আসল মূল্যে টিকিট পাওয়ার সম্ভাবনা খুবই কম বাংলাদেশ কিংবা ইংল্যান্ডের সমর্থকদের। সবাই আশঙ্কা করছেন, সমর্থকদের এমন আগ্রহের কারণে সেমিফাইনালের টিকিট নিয়ে ব্যবসায় নেমে পড়বে কালোবাজারিরা।কদিন আগেই ভারত-পাকিস্তান ম্যাচের টিকিট পাঁচ গুণ দামে বিক্রি করেছেন আগে টিকিট কেটে রাখা ভারতীয়রা। সেমিতেও এ রকম কিছু হওয়ার শঙ্কায় আছেন সবাই!
