
আহত অবসর হয়ে খুঁড়িয়ে মাঠ ছেড়েছেন। কী অবস্থা এখন মুশফিকুর রহিমের? দ্বিতীয় ওয়ানডেতে কি খেলতে পারবেন? প্রশ্নটা ঘুরছে বাংলাদেশের ক্রিকেট সমর্থকদের মধ্যে। এখনই কিছু বলা যাচ্ছে না। অধিনায়ক মাশরাফি বিন মুর্তজা জানিয়েছেন, মুশফিকের চোট কোন পর্যায়ের, তা জানা যাবে ৪৮ ঘণ্টা পর।ক্রাইস্টচার্চে নিউজিল্যান্ডের বিপক্ষে আজ ৭৭ রানে হেরে যাওয়া ওয়ানডেতে ভালোই খেলছিলেন মুশফিক। কিন্তু বিপত্তি ঘটে ৩৮তম ওভারের দ্বিতীয় বলে। একটি কঠিন সিঙ্গেল নিতে গিয়ে। রানআউট থেকে বাঁচার জন্য ডাইভ দিয়েছিলেন। তখনই বাঁ পায়ের হ্যামস্ট্রিংয়ে টান পড়ে। মাঠে কিছুক্ষণ পরিচর্যার পর উঠে দাঁড়ান মুশফিক। সেই ওভারে আর কোনো বল খেলতে হয়নি এই উইকেটকিপার ব্যাটসম্যানের। বাকি চারটি বল মোসাদ্দেক হোসেনই খেলেন।পরের ওভারের দ্বিতীয় বলে একটি রান নিতে গিয়ে সমস্যা অনুভব করেন মুশফিক। তৃতীয় বলে মোসাদ্দেক টিম সাউদিকে সীমানা ছাড়া করেন। কিন্তু মুশফিক আর থাকতে পারছিলেন না উইকেটে। আহত অবসর নিয়ে চলে যান প্যাভিলিয়নে। মাঠ ছাড়ার সময় তাঁর রান ছিল ৪৮ বলে ৪২। পরে মোস্তাফিজ আউট হয়ে গেলেও নামেননি। নিশ্চিত পরাজয় জেনে মুশফিককে খেলিয়ে হয়তো ঝুঁকি নিতে চায়নি দল। সফর তো মাত্রই শুরু।নেলসনে সিরিজের দ্বিতীয় ম্যাচটি হবে বাংলাদেশ সময় বুধবার দিবাগত ভোর চারটায়। এর আগে স্ক্যান করা হবে। তখনই জানা যাবে মুশফিকের চোট কতটা গুরুতর।
