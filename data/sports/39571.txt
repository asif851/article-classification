
বাংলাদেশ সফরের জন্য গত মাসে ঘোষিত ইংল্যান্ড টেস্ট দলে সবচেয়ে বড় চমক ছিলেন গ্যারেথ ব্যাটি। ইংলিশ অফ স্পিনার সর্বশেষ টেস্ট খেলেছেন ২০০৫ সালে, বাংলাদেশের বিপক্ষে। বাংলাদেশের বিপক্ষে আরেকটি সিরিজের আগেই যেন বিস্মৃতি থেকে উঠে আসেন পরশু ৩৯ বছরে পা দেওয়া ব্যাটি।সারের হয়ে সর্বশেষ মৌসুমটা দারুণ কাটিয়েছেন। ১৬টি প্রথম শ্রেণির ম্যাচে তাঁর ৪১ উইকেট বড় ভূমিকা রেখেছে ইংলিশ টেস্ট দলে জায়গা পেতে। ব্যাটির জীবনে বাংলাদেশের জন্য একটি বড় জায়গাই হয়তো বরাদ্দ থাকবে। ২০০৩ সালের অক্টোবরে তাঁর অভিষেক বাংলাদেশের বিপক্ষে। সর্বশেষ টেস্টও একই দলের বিপক্ষে। ২০০৫ সালের জুনে বাংলাদেশের বিপক্ষে চেস্টার-লি-স্ট্রিট টেস্টের পর দল থেকে সেই যে বাদ পড়ে যান, প্রায় ১১ বছর আর সুযোগ পাননি। এবার বাংলাদেশের বিপক্ষে ম্যাচ দিয়েই দীর্ঘ অপেক্ষা ঘোচানোর সুযোগ তাঁর সামনে। ক্যারিয়ারের সাঁঝবেলায় সুযোগটা লুফে নিতে চান ব্যাটি, ‘এটা আমার জন্য দারুণ এক সুযোগ। আপনি যদি সুযোগ না পান, কিছুই করতে পারবেন না। চেষ্টা করব দুই হাত দিয়ে এটি লুফে নিতে।’সুযোগটা ব্যাটির ক্যারিয়ারে বড় হলেও জীবনের ক্যানভাসে নিশ্চয়ই নয়। এই ‘সুযোগ’ পাওয়া নিয়ে কাল চট্টগ্রামের জহুর আহমেদ চৌধুরী স্টেডিয়ামে যে ব্যাটি আরও বিশদ হলেন, তিনি যেন দার্শনিক, ‘আমার ভাগ্যটা ভালো। তবে যেদিন সন্তানের বাবা হয়েছি, সেটা ছিল আমার জীবনের সবচেয়ে বড় পাওয়া। অবশ্য এটাও আমার জন্য বড় সুযোগ।’বাংলাদেশে স্পিনবান্ধব উইকেটের কথা মাথায় রেখে চার স্পিনার নিয়ে এসেছে ইংল্যান্ড। মঈন আলী ও আদিল রশিদের সঙ্গে আছেন ব্যাটি আর অভিষেকের অপেক্ষায় থাকা জাফর আনসারি। স্পিন-সহায়ক কন্ডিশনটা কাজে লাগাতে চান ৭ টেস্টে ১১ উইকেট নেওয়া ব্যাটি, ‘ইংল্যান্ডে কখনো কখনো স্পিনারদের ভালো করা কঠিন। এখানে স্পিনারদের ভালো সুযোগ থাকায় আমাদের জন্য ভালো হয়েছে। অবশ্য আমরা দেশের মাঠে ও বিদেশে দুই জায়গাতেই ভালো করতে পারি।’ব্যাটি সর্বশেষ যখন বাংলাদেশের বিপক্ষে খেলেছিলেন, সেটির সঙ্গে বর্তমান দলটার অনেক পার্থক্য। গত দুই বছরে ঘরের মাঠে বিশেষ করে ওয়ানডেতে বাংলাদেশ সফলতম এক দল। টেস্টেও তাদের পরিসংখ্যান অনুজ্জ্বল নয়। ২০১৪ সালের অক্টোবর থেকে এখন পর্যন্ত বাংলাদেশ ৮ টেস্টের ৩টিতে জিতেছে, ড্র করেছে ৪টিতে, হার মাত্র ১টি। ব্যাটি অবশ্য প্রতিপক্ষের উন্নতি নিয়ে খুব বেশি বলতে চান না, ‘ঘরের মাঠে তারা ভালো খেলছে। বাংলাদেশের উন্নতি দৃশ্যমান। তবে এটা নিয়ে কিছু বলতে চাই না।’
