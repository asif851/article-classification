
পেশাদার ফুটবলে সর্বশেষ খেলেছেন ১৯৯৮ সালে। আর্জেন্টিনার বোকা জুনিয়র্সের হয়ে। জাতীয় দলের হয়ে সর্বশেষ খেলেছেন তারও চার বছর আগে। এরপর মাঠে নামলেও সেগুলো ছিল শখের ফুটবল, বিভিন্ন দাতব্য বা প্রদর্শনী ম্যাচ। সেই ডিয়েগো ম্যারাডোনা আবার ফুটবলার হিসেবে ফিরছেন, ৫৩ বছর বয়সেই! আর্জেন্টিনার পঞ্চম সারির একটি দলের হয়ে খেলবেন তিনি।দেপোর্তিভো রিয়েস্তা নামের সেই ক্লাবটি ম্যারাডোনার আইনজীবী ও বন্ধুর। মূলত সেই বন্ধুর অনুরোধেই ক্লাবটির জার্সি গায়ে খেলার প্রস্তাবে রাজি হয়েছেন তিনি। আগামী ২৩ মার্চ এই ক্লাবের হয়ে অভিষেক হওয়ার কথা তাঁর। ম্যারাডোনা খেলবেন বলেই রিয়েস্ত্রা তাদের ৩ হাজার আসনের স্টেডিয়ামের বদলে প্রতিবেশী বড় দল সান লরেঞ্জোর মাঠে খেলার পরিকল্পনা করছে। ম্যারাডোনাকে আবার খেলতে দেখার জন্য মানুষের ঢলই যে নামার কথা।গত বছরের আগস্টে এই দলের ‘প্রেরণাদায়ী কোচ’ হিসেবে দায়িত্ব নেন ম্যারাডোনা। মূলত তাঁর ভূমিকা খেলোয়াড়দের অনুপ্রেরণা জোগানো। তবে শুধু মাঠের বাইরে থেকে প্রেরণা জোগাতে চান না এই কিংবদন্তি। কদিন আগে তিনি বলেছেন, ‘আমি খেলতেও চাই।’ম্যারাডোনার এই চাওয়া পূরণ করতে ক্লাবটি এরই মধ্যে আর্জেন্টিনা ফুটবল সংস্থার কাছে আবেদন করেছে তাঁকে পেশাদার ফুটবলার হিসেবে স্বীকৃতি দিতে। দ্রুতই এসব আনুষ্ঠানিকতা শেষ হবে বলে আশাবাদী ক্লাবটি। তখন ম্যারাডোনার আর খেলতে বাধা থাকবে না। ক্লাবটির একটি সূত্র আর্জেন্টাইন দৈনিক ‘ওলে’কে বলেছে, ‘পাঁচ সপ্তাহের মধ্যে সব ঠিকঠাক হয়ে যাওয়ার কথা। সব ঠিক থাকলে ম্যারাডোনা হয়তো ২৩ মার্চ মাঠে নামবেন।’ দলের ১০ নম্বর জার্সিধারী খেলোয়াড় ভিক্টর মোরে জানিয়েছেন, ম্যারাডোনা ফিরলে সানন্দে তিনি জার্সি নম্বরটি তাঁকে দিয়ে দেবেন। 
কদিন আগে ম্যারাডোনা তাঁর ২৩ বছর বয়সী প্রেমিকার সঙ্গে বাগদান করেছেন। এরপর শোনা গেছে, পঞ্চমবারের মতো বাবাও হতে চলেছেন। এরপর এল আবার খেলোয়াড় হিসেবে তাঁর মাঠে নামার খবর। ম্যারাডোনা যেন ফিরে পাচ্ছেন তাঁর তারুণ্য!
