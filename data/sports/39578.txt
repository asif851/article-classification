
স্বাধীনতা ঘোষণা করেছে কাতালোনিয়া, আর বার্সেলোনার হয়ে এই মৌসুমে নিজের একক আধিপত্য ঘোষণা করেছেন লিওনেল মেসি। স্বাধীনতার ঘোষণায় কাতালানরা জানিয়েছেন, তাঁরা স্পেনের অধীনে নয়; আর মাঠের খেলায় মেসি প্রমাণ করেছেন, তিনি সবার চেয়ে আলাদা। নিজ দল তো বটেই, হয়তো ফুটবল ইতিহাসেই তিনি একজন ব্যতিক্রমধর্মী ফুটবলার। গতকাল এই ব্যতিক্রমধর্মী মেসি আর পাওলিনহোর গোলে পুরোনো ক্লাব অ্যাথলেটিক বিলবাওয়ের বিপক্ষে এরনেস্তো ভালভের্দেকে জয় উপহার দিল বার্সেলোনা।
স্যান মেমেতে এগিয়ে যেতে পারত বিলবাওই। আরিৎজ আদুরিজের দুটি শট ফিরিয়ে বার্সাকে ম্যাচে রাখেন গোলরক্ষক মার্ক আন্দ্রে টার স্টেগান। এরপরই মেসির জ্বলে ওঠা। ৩৬ মিনিটে দারুণ এক দলীয় আক্রমণে গোলের খাতা খোলে বার্সেলোনা। পাওলিনহোর সঙ্গে দ্রুত ওয়ান-টু করে বাঁ প্রান্তে বল বাড়িয়েছেন। এরপর জর্ডি আলবার ক্রস থেকে বল জালে জড়িয়েছেন পাঁচবারের বর্ষসেরা খেলোয়াড়। আর যোগ করা সময়ের একটি প্রতি-আক্রমণে লুইস সুয়ারেজের শট গোলরক্ষক ঠেকিয়ে দিলে ফিরতি বলে গোল করেন পাওলিনহো।
ম্যাচজুড়ে বার্সার প্রাণভোমরা হয়েই খেলেছেন মেসি। রক্ষণের ভুলে বারবার জায়গা পেয়েও গোল করতে পারেনি বিলবাও। এ জন্য অবশ্য টার স্টেগানের কৃতিত্বও কম নয়। এই জয়ে লা লিগায় ৯ জয় ও ১ ড্র নিয়ে টেবিলের শীর্ষস্থান ধরে রাখল বার্সেলোনা।
ম্যাচ শেষে মুভিস্টার টিভিকে দেওয়া সাক্ষাৎকারে মিডফিল্ডার সার্জিও বুসকেটস বলেছেন, ‘আমরা লড়াই করেছি, বিশেষ করে দ্বিতীয়ার্ধে। তারাও সুযোগ পেয়েছিল, কিন্তু কাজে লাগাতে পারেনি।’
একই সুরে কথা বলেছেন গত মৌসুমেই বিলবাওকে কোচিং করানো ভালভের্দে। তিনি বলেন, ‘অ্যাথলেটিক ভালোই চাপিয়ে খেলেছে, বিশেষ করে দ্বিতীয়ার্ধে। আমরা বেশ কয়েকবার বল হারিয়েছি, সহজ কোনো সুযোগ তৈরি করতে পারিনি।’
ভালভের্দের চলে যাওয়ায় ধুঁকছে বিলবাও। সব প্রতিযোগিতা মিলিয়ে সর্বশেষ ১২ ম্যাচে মাত্র একটিতে জিতেছে তারা। বার্সার জয়ের রাতে আলাভেজকে ২-১ গোলে হারিয়ে টেবিলের ২ নম্বরে ভ্যালেন্সিয়া। ভিলারিয়ালের বিপক্ষে হোঁচট খেয়েছে অ্যাটলেটিকো মাদ্রিদ, ড্র করেছে ১-১ গোলে। বার্সার চেয়ে ৮ পয়েন্ট পিছিয়ে থাকা রিয়াল মাদ্রিদ আজ খেলতে আসবে ‘স্বাধীন’ কাতালোনিয়ায়। স্বাগতিক জিরোনার বিপক্ষে তাদের ম্যাচটি শুরু হবে বাংলাদেশ সময় রাত ৯টা ১৫ মিনিটে। এটির সরাসরি সম্প্রচার দেখা যাবে সনি টেন ২-তে। সূত্র: এএফপি।
