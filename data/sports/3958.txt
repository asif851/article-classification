
জশ হ্যাজলউডের ব্যাটে বলটা লাগতেই সে মুহূর্তটা এল। ইমরুল কায়েস আর কোনো ভুল করলেন না, বলটা মুঠোয় পুরে নিলেন। ব্যস, পাঁচ উইকেট পেয়ে গেলেন সাকিব আল হাসান। ক্যারিয়ারে ১৬তম বারের মতো। সেই সঙ্গে একটি রেকর্ডও হয়ে গেল তাঁর। টেস্ট খেলুড়ে প্রতিটি দলের বিপক্ষেই ইনিংসে পাঁচ উইকেট পাওয়ার রেকর্ড হয়ে গেল সাকিবের।
দশটি দল টেস্ট খেলছে ২০০০ সাল থেকে। ফলে নয়টি দশের বিপক্ষে ইনিংসে পাঁচ উইকেট পাওয়ার সম্ভাবনা এ যুগের বোলারদেরই হয়েছে। সে সৌভাগ্যও কম বোলারের হয়নি। ওয়াসিম আকরাম, গ্লেন ম্যাকগ্রা, শেন ওয়ার্ন, ড্যানিয়েল ভেট্টোরি—তালিকাটা এর চেয়ে অনেক লম্বা হবে। কিন্তু সব কটি দেশের বিপক্ষে ইনিংসে কমপক্ষে পাঁচ উইকেট পাওয়ার কীর্তি করে দেখিয়েছেন মাত্র চারজন। সাকিব তাঁদেরই একজন।মুত্তিয়া মুরালিধরন, ডেল স্টেইন আর রঙ্গনা হেরাথ—এই তিনজনই এত দিন এমন এক কীর্তির মালিক ছিলেন। সাকিব এত দিন এ তালিকায় ঢুকতে পারছিলেন না একটি কারণেই, অস্ট্রেলিয়ার বিপক্ষে যে বাংলাদেশ টেস্ট খেলতে পারছিল না। প্রথমবারের মতো অস্ট্রেলিয়ার মুখোমুখি হয়েই হিসাব মিলিয়ে দিলেন। টেস্টে সব প্রতিপক্ষের বিপক্ষেই ইনিংসে পাঁচ উইকেট পেলেন সাকিব। সাকিব সবচেয়ে বেশি ৩ বার পাঁচ উইকেট পেয়েছেন জিম্বাবুয়ের বিপক্ষে। শ্রীলঙ্কা, ওয়েস্ট ইন্ডিজ, দক্ষিণ আফ্রিকা, নিউজিল্যান্ড ও ইংল্যান্ডের বিপক্ষে এ কীর্তি তাঁর দুবার।
বিভিন্ন দলের বিপক্ষে সাকিবের পাঁচ উইকেট




প্রতিপক্ষ


প্রথম পাঁচ উইকেটের স্পেল


ম্যাচের প্রথম দিন


কতবার




নিউজিল্যান্ড


৭/৩৬


১৭.১০.২০০৮


২




দক্ষিণ আফ্রিকা


৫/১৩০


১৯.১১.২০০৮


২




শ্রীলঙ্কা


৫/৭০


২৬.১২.২০০৮


২




ওয়েস্ট ইন্ডিজ


৫/৭০


১৭.০৭.২০০৯


২




ভারত


৫/৬২


১৭.০১.২০১০


১




ইংল্যান্ড


৫/১২১


০৪.০৬.২০১০


২




পাকিস্তান


৬/৮২


১৭.১২.২০১১


১




জিম্বাবুয়ে


৬/৫৯


২৫.১০.২০১৪


৩




অস্ট্রেলিয়া


৫/৬৮


২৭.০৮.২০১৭


১




