
সালমান বাট ও মোহাম্মদ আসিফ নিজেদের দুর্ভাগা ভাবতেই পারেন। স্পট ফিক্সিং করে পাঁচ বছরের নিষেধাজ্ঞা জুটেছিল বাট, আসিফ ও মোহাম্মদ আমিরের। সেই নিষেধাজ্ঞা কাটিয়ে আমির পাকিস্তানের স্থানীয় লিগ, বাংলাদেশ প্রিমিয়ার লিগ পার করে নিউজিল্যান্ড সফরের পাকিস্তান দলেও জায়গা করে নিয়েছেন। কিন্তু বাকি দুজনকে দলে ফেরানোর প্রসঙ্গ আসতেই নির্বাচকেরা আমিরের উল্টো পথ ধরছেন। জানাচ্ছেন, তাড়াহুড়ো করে এঁদের ফেরানোর ইচ্ছে নেই বোর্ডের!পাকিস্তান ক্রিকেট বোর্ড অবশ্য আমিরের ব্যাপারে নমনীয় ভাব এই প্রথম দেখায়নি। আমিরকে দ্রুত ফেরানোর জন্য আইসিসির কাছ থেকে অনুমতি নিয়ে নিষেধাজ্ঞা শেষ হওয়ার বেশ আগেই এপ্রিল মাস থেকেই স্থানীয় লিগে খেলার ব্যবস্থা করেছিল পিসিবি। পুনর্বাসন প্রক্রিয়াটা আগে শুরুই করে দেওয়ায় আমিরের ফেরাটাও দ্রুত হয়েছে। আমিরও সেই সুযোগের পূর্ণ সদ্ব্যবহার করেছেন। নিষেধাজ্ঞা থেকে ফেরার এক বছর পার হওয়ার আগেই জাতীয় দলে ঢুকে পড়েছেন। তাঁর পথ অনুসরণ করে দলে ফেরার আশা করছিলেন আসিফ ও বাট। জানুয়ারির ১০ তারিখে শুরু হওয়া ওয়ানডে টুর্নামেন্টে ওয়াপদা দলের হয়ে খেলেই তাঁদের ফেরার শুরুটা করতে চাচ্ছেন এই দুজন। কিন্তু তাঁদের দ্রুতই দলে ফেরার আশায় জল ঢেলে দিয়েছেন প্রধান নির্বাচক হারুন রশীদ। জিও সুপারকে দেওয়া এক সাক্ষাৎকারে রশীদ বলেছেন, ‘তাদের আরও অপেক্ষা করতে হবে। এবার জাতীয় লিগে ওদের পারফরম্যান্স কেমন, তাদের ফিটনেস, আচার আচরণ সবকিছু বিবেচনা করা হবে। আমিরকেও কিন্তু পুনর্বাসনের মধ্যে যেতে হয়েছিল। সে প্রথমে গ্রেড-১১ খেলেছে, বিভিন্ন টি-২০ টুর্নামেন্ট খেলেছে। কায়েদ-ই-আযম ট্রফিতে খেলেছে। এরপর তাকে নিউজিল্যান্ড সফরের জন্য বিবেচনা করা হয়েছে।’ 
এরপরই আসিফ ও বাটকে দুঃসংবাদটি জানিয়ে দিয়েছেন প্রধান নির্বাচক, ‘আমির ও বাটকে বিবেচনা করার সময় এখনো আসেনি। তবে আমার ধারণা অন্তত আরও এক মৌসুম অপেক্ষা করতেই হবে।’
