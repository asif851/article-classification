
ক্রিস গেইল ও ব্র্যান্ডন ম্যাককালামের দল রংপুর রাইডার্স। কিন্তু প্রতিদিনই এ দলের ব্যাটিংয়ের ভার বইতে হচ্ছে অন্য কাউকে। আজই যেমন দলের মহাবিপর্যয়ে জ্বলে উঠলেন মোহাম্মদ মিথুন। ৩৫ বলে অপরাজিত এক ফিফটিতে দলকে জিতিয়েছেন এই উইকেটকিপার ব্যাটসম্যান।
আজও ব্যাটিং বিপর্যয়ে পড়েছিল রংপুর। এক শ পেরোতেই ৬ উইকেট হারিয়েছিল তারা। ঠান্ডা মাথায় এ সময়টা পার করে দিয়েছেন মিথুন। সেটা পরে পুষিয়ে দিয়েছেন শেষ দুই ওভারের ঝড়ে। ম্যাচ শেষে নিজের পরিকল্পনার কথাটা জানিয়েছেন মিথুন, ‘আমাদের একটু পর পর উইকেট পড়ছিল। আমিও ওই সময় যদি মারতাম, ওখানেও উইকেট পড়ার চান্স ছিল। উইকেটটা ব্যাটিং ফ্রেন্ডলি ছিল না। চেষ্টা করেছি মাশরাফি ভাইকে নিয়ে শেষ দুই ওভারে যেতে। শেষ দুই ওভারে যদি অলআউট খেলি, ১০ রান বেশি হলেও চান্স থাকে। ওখানে উইকেট পড়লে আমরা ১২০ রানও করতে পারতাম না।’ শেষ দুই ওভারে ৩৩ রান তুলেই ১৪৮ রানের লক্ষ্য দিয়েছে রংপুর।
শুধু আজই নন। এর আগেও দলের বিপদে হাল ধরেছেন মিথুন। প্রায় দলকে শেষ পর্যন্ত টেনে নেওয়ার দায়িত্ব পালন করছেন। এ জন্য অবশ্য নিজেকে ভাগ্যবান মনে করেন মিথুন, ‘যেদিন ক্রিস গেইল ও ম্যাককালাম খেলে, সেদিন আমার দায়িত্ব নেওয়ার কিছু নেই। ওরা না পারলে গুরুত্বপূর্ণ পজিশনের ব্যাটসম্যান হিসেবে অবশ্যই দায়িত্ব আমার ওপর এসে পড়ে। জিততে হলে কাউকে না কাউকে দায়িত্ব নিতে হয়। আমি ভাগ্যবান, ওই জায়গাটা কিছুটা হলে রিকভারি করতে পারছি।’
টুর্নামেন্ট-জুড়েই এভাবে খেলতে চেয়েছেন মিথুন। অবশেষে আজ টুর্নামেন্টে নিজের প্রথম ফিফটিও পেয়ে গেলেন, ‘আমি টুর্নামেন্টের শুরু থেকেই ভালো শুরু করছিলাম। নিজের মধ্যে তাড়া ছিল ইনিংসটা লম্বা করতে হবে। আমি যদি ২৫-৩০ রান করেও আউট হই, ওটা গোনা হয় না। প্রত্যেক ম্যাচে চেষ্টা ছিল। আজ হয়েছে।’
 
