
এশিয়া কাপের ফাইনালের আগে হঠাৎই উদ্বেগজনক সংবাদ পেল বাংলাদেশ। আজ অনুশীলন করার সময় কুঁচকিতে চোট পেয়ে উঠে গেছেন সাকিব আল হাসান। এমনিতেই ভারতের বিপক্ষে গত সিরিজের নায়ক মুস্তাফিজ নেই। সাকিবের চোট দুঃসংবাদ তো বটেই। তবে দেখে মনে হয়েছে, অনুশীলনকে থেকে সাকিবের উঠে যাওয়া বাড়তি সতর্কতার জন্যই। অনুশীলন করতে গিয়ে ব্যথাটা সম্ভবত আর বাড়াতে চাননি।
আগামীকাল ফাইনালে সাকিবের খেলা নিয়ে সংশয়ের কিছুও নেই বলে জানিয়েছেন বাংলাদেশ ক্রিকেট দলের ফিজিও বায়েজিদুল ইসলাম।চোটটা পেয়েছিলেন গতকালই। অনুশীলনের সময় বলের আঘাত পেয়েছিলেন কুঁচকিতে। এসব চোটের ক্ষেত্রে যা হয়, প্রাথমিকভাবে আইস ব্যাগের বরফ-চিকিৎসা নিয়েছিলেন সাকিব। কিন্তু ব্যথাটা রয়েই গিয়েছিল। আজ অনুশীলনে একটু খুঁড়িয়েই হাঁটছিলেন বাংলাদেশ অলরাউন্ডার। ফাইনাল জন্যই হয়তো চোট নিয়েও ইনডোরে ব্যাটিং অনুশীলনে নেমে গিয়েছিলেন। কিন্তু চার-পাঁচ বল খেলার পরই কুঁচকির ব্যথাটা অনুভব করেন। এ কারণে অনুশীলন থেকে উঠে গেছেন।সাকিবের মতো অলরাউন্ডারকে হারিয়ে ফেলা একই সঙ্গে দুই খেলোয়াড়কে হারিয়ে ফেলার সমান। আবার সামনে বিশ্বকাপও। যেখানে বাছাই পর্ব খেলতে দ্রুতই আবার মাঠে নেমে পড়তে হবে। এটিও মাথায় রাখছে টিম ম্যানেজমেন্ট। সব মিলিয়েই দল ও সাকিবের জন্য ভালো হবে, এমন সিদ্ধান্তই নেওয়া হবে নিশ্চয়ই। তবে দলের ফিজিও সাকিবের খেলা নিয়ে সংশয়ের কিছু দেখছেন না।সাকিবের চোটের অবস্থা পর্যবেক্ষণ করার পর বায়েজিদুল বলেছেন, ‘কালকে প্র্যাকটিস করার সময় বাঁ ঊরুর মাংসপেশিতে বলের আঘাত পেয়েছেন সাকিব। ব্যথাটাও এ কারণেই। তবে চোটটা মারাত্মক কিছু নয়।’ ফাইনালে সাকিবের খেলার সম্ভাবনার বিষয়ে বললেন, ‘এই ধরনের চোট সাধারণত ৪৮ ঘণ্টার মধ্যেই সেরে যায়। তাই ফাইনালে সাকিবের খেলা নিয়ে সংশয়ের কিছু আছে বলে মনে করি না।’
