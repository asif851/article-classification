
চেন্নাইয়ের ভ্যাপসা গরমে জীবন ওষ্ঠাগত দক্ষিণ আফ্রিকা ‘এ’ দলের খেলোয়াড়দের। খাদ্যে বিষক্রিয়ায় আক্রান্ত হয়ে রোববার দলটির কমপক্ষে দশজন খেলোয়াড় ভর্তি হয়েছেন হাসপাতালে। অবস্থায় এমন দাঁড়িয়েছে যে আজ সোমবার অস্ট্রেলিয়া ‘এ’ দলের বিপক্ষে প্রোটিয়াদের ম্যাচটি স্থগিত করে দিকে বাধ্য হয়েছেন আয়োজকেরা।ভারতের চেন্নাইয়ে এই মুহূর্তে মাঠে আছে একটি ত্রিদেশীয় সিরিজ। ভারত, দক্ষিণ আফ্রিকা ও অস্ট্রেলিয়ার ‘এ’ দলগুলোকে নিয়ে আয়োজিত এই প্রতিযোগিতায় রোববারের ম্যাচটি প্রোটিয়া ক্রিকেটারদের গণ অসুস্থতায় শেষ অবধি ‘প্রহসনে’ পরিণত হয়। অসুস্থতার কারণে মাঠে নামতে না পারা খেলোয়াড়দের শূন্যস্থান পূরণ করেন দক্ষিণ আফ্রিকা দলের ভিডিও অ্যানালিস্ট হেনড্রিক্স কোয়ের্টজেন ও ভারতীয় ‘এ’ দলের ক্রিকেটার মানদীপ সিং। মানদীপ কোনো স্বীকৃত লিস্ট-এ ম্যাচে এই প্রথমবারের মতো একই দিনে দুটো দলের হয়ে ভিন্ন ভিন্ন রঙের জার্সিতে মাঠে নেমে গড়লেন ইতিহাসও।ভারতীয় ‘এ’ দলের বিপক্ষে বাংলাদেশ সফরে চূড়ান্ত ব্যর্থতার পরিচয় দেওয়া কুইন্টন ডি কক করেছেন দারুণ এক সেঞ্চুরি। দলের বেশির ভাগ খেলোয়াড় অসুস্থ থাকায় ভারতের মাটিতে পা দিয়েই মাঠে নেমে যেতে হয় তাঁকে। অক্ষর প্যাটেল, কর্ন শর্মাদের বোলিং সামলে দারুণ এক সেঞ্চুরি করে নিজের জন্য স্বস্তি ফেরালেও শেষ অবধি পানিশূন্যতায় আক্রান্ত হয়ে হাসপাতালে যেতে হয়েছে তাঁকে। অসুস্থ শরীর নিয়ে খেলেছেন রেজা হেনড্রিক্স, খায়া জোন্ডো, থোকোজিসি শেজির মতো ক্রিকেটাররা। খেলার পর তাদের হাসপাতালমুখীই হতে হয়েছে।আজ সোমবার অস্ট্রেলিয়া ‘এ’ দলের বিপক্ষে ফিকশ্চারে থাকা ম্যাচে দক্ষিণ আফ্রিকার বদলে মাঠে নামবে ভারত। সূত্র: পিটিআই।

