
মেয়েদের সাফ ফুটবলে স্বপ্নের মতো শুরু হলো বাংলাদেশের। ভারতের শিলিগুড়িতে কাল গ্রুপ পর্বের প্রথম ম্যাচে আফগানিস্তানকে ৬-০ গোলে হারিয়েছে বাংলাদেশের মেয়েরা। ছয় গোলের পাঁচটিই করেছেন সাবিনা খাতুন। অন্য গোলটি সিরাত জাহান স্বপ্নার।গ্রুপ পর্বের প্রথম ম্যাচে এই আফগানিস্তানকে ৫-১ গোলে হারিয়েছে ভারত। শিলিগুড়ির কাঞ্চনজঙ্ঘা স্টেডিয়ামে কাল বাংলাদেশও আফগানিস্তানের বিপক্ষে গোল উৎসবে মেতে ওঠে। ভারতের পর বাংলাদেশের কাছে হার; গ্রুপ পর্ব থেকেই বিদায় নিয়েছে আফগানিস্তান। তাই এক ম্যাচে জিতেই সেমিফাইনাল নিশ্চিত হলো বাংলাদেশের। গত সাফে আফগানিস্তানকে ৬-১ গোলে হারিয়েছিল বাংলাদেশের মেয়েরা।গ্রুপ পর্বে বাংলাদেশের পরের ম্যাচ আগামীকাল। প্রতিপক্ষ বর্তমান চ্যাম্পিয়ন ভারত। ওই ম্যাচে ভারতের সঙ্গে ড্র করলেই গ্রুপ চ্যাম্পিয়ন হয়ে সেমিফাইনালে খেলবেন সাবিনারা। ঘরোয়া ফুটবলে নিয়মিতই মুড়ি-মুড়কির মতো গোল করেন সাতক্ষীরার মেয়ে সাবিনা। কিন্তু আন্তর্জাতিক অঙ্গনে নামের প্রতি সুবিচার করতে পারতেন না। তবে সেই দুর্নাম কাল ভালোমতোই ঘুচিয়েছেন জাতীয় দলের অধিনায়ক। দাপুটে বাংলাদেশের কাছে কাল পাত্তাই পায়নি আফগানিস্তান। আরও স্পষ্ট করে বললে সাবিনার কাছেই যেন হেরে গেছে আফগান মেয়েরা। ছয় মিনিটে সাবিনা গোল উৎসবের শুরুটা করেন। ১৫ মিনিটেই দ্বিগুণ করেন ব্যবধান। ৪০, ৪৪ ও ৪৮ মিনিটে করেন বাকি তিনটি গোল। ৮১ মিনিটে সাবিনাকে তুলে নেন কোচ গোলাম রব্বানী ছোটন। ৮২ মিনিটে সিরাত জাহান করেন ষষ্ঠ গোলটি। ঢাকা ছাড়ার আগে সাবিনা প্রতিশ্রুতি দিয়েছিলেন, ‘আমাদের প্রথম লক্ষ্য সেমিফাইনালে খেলা।’ প্রথম ম্যাচটি জিতে সেই প্রতিশ্রুতি রেখেছে সাবিনার দল।
