
টসের সময়ই বিরাট কোহলি নির্লিপ্ত ভঙ্গিতে বলেছিলেন, প্রথমে ব্যাট করাটা খুব একটা সমস্যা মনে হচ্ছে না তাঁর। এখন পর্যন্ত ভারতের স্কোরও বলছে—গুড টস টু লুজ। বৃষ্টিতে দ্বিতীয় দফা খেলা থামার আগে ১ উইকেটে ১৭৩ রান।
ম্যাচ চলার সময়ই আইসিসির ফেসবুক লাইভে হাজির হয়েছিলেন রিকি পন্টিং ও সৌরভ গাঙ্গুলি। সৌরভ প্রসঙ্গটা তুললেন। টসে জিতেও ব্যাটিং না করায় ভুল করেছে পাকিস্তান। আর বোলিং যখনই নিলই, তখন আক্রমণের শুরুতে কেন এল স্পিনাররা? এখানেও পাকিস্তান কৌশলগত ভুল করেছে বলে মনে করেন সৌরভ। পন্টিংও তাতে পুরো সায় দিলেন।সৌরভ বলেছেন, ‌‌‘টসে জেতার পর পাকিস্তানের প্রথমে ব্যাটিং করা উচিত ছিল। সেটাই শক্তির জায়গা, উইকেট অনেক ভালো। আর বোলিং যখন করলই, প্রথম ৬ ওভারের মধ্যে স্পিনারদের দিয়ে করানোটাও ভুল বলে মনে হয়েছে। এই কন্ডিশনে যেটা পার্থক্য গড়ে দিতে পারত। ওদের বেশ কয়েকজন ভালো পেসার আছে, যারা ক্ষুরধার পেস আক্রমণ করতে পারে—হাসান যেমনটা করল, আমির করল।’রোহিত মাঝখানে চোটের কারণে অনুপস্থিত ছিলেন। ভারতের হয়ে সর্বশেষ ওয়ানডে খেলেছেন আট মাস আগে। পাকিস্তানের শুরুতে স্পিন আক্রমণ রোহিতকে সাহায্য করেছে বলেই মনে করেন তিনি। রোহিতও স্পিনের বিপক্ষে ভালো, স্পিনারদের খেলতে ভালোবাসেন। সব মিলে পাকিস্তানের কৌশলগত ভুল ছিল বলে মনে করেন ভারতের সাবেক অধিনায়ক।
