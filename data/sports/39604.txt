
বর্তমান সময়ে ব্যক্তিগত অর্জনে লিওনেল মেসির চেয়ে আর কোনো খেলোয়াড় বোধ হয় এগিয়ে নেই। এবারের বিশ্বকাপ সেরা খেলোয়াড়ও তিনি। সোনার বলটা হাতে তুলতে পারা যেকোনো খেলোয়াড়ের জন্যই বিশেষ কিছু। কিন্তু স্রেফ ব্যক্তিগত পুরস্কারের জন্য তো তিনি খেলেননি। খেলেছিলেন বিশ্বকাপ শিরোপার জন্য। সেটিই যখন হলো না, গোল্ডেন বল দিয়ে আর কী হবে! জানালেন, এতে বিন্দুমাত্র আগ্রহ নেই তাঁর।আগুয়েরো-ডি মারিয়ারা যখন মাঠে কাঁদছেন অঝোরে, তিনি তখন পাথরের মতো শক্ত হয়ে আছেন। যেন ‘অধিক শোকে পাথর’। হয়তো ভেতরে ভেঙেচুরে যাচ্ছিল। স্বপ্নভঙ্গের ধাক্কা সামলে মঞ্চে উঠলেন। টুর্নামেন্ট সেরার ট্রফিটা হাতে নিলেন। নিষ্প্রাণ ভাবলেশহীন মেসি বলে দিচ্ছেন, এসবে কিছুতেই কিছু আসে-যায় না তাঁর। পরে সাংবাদিকদের জানালেন, ‘এই গোল্ডেন বলের প্রতি এখন আমার বিন্দুমাত্র আগ্রহ নেই। এটি সান্ত্বনা ছাড়া কিছু নয়।’স্বপ্নের এত কাছাকাছি এসে খালি হাতে ফেরাকে কোনোভাবেই মানতে পারছেন না আর্জেন্টিনা অধিনায়ক, ‘আমার মনে হয় আজ আমাদের এর চেয়ে অন্তত বেশি কিছু পাওনা ছিল। কিন্তু ফরোয়ার্ডরা সুযোগগুলো কাজে লাগাতে পারেনি।’সব সময়ই বলে এসেছেন, বিশ্বকাপ জিততে যদি নিজের সব অর্জনও ফিরিয়ে দিতে হয় তাতেও রাজি আছেন তিনি। ২৮ বছরের শিরোপা-খরা কাটিয়ে দেশের জন্য গৌরব বয়ে আনার তাগিদটাও চেপে ছিল ভেতরে। কোনোভাবেই তাই মেনে নিতে পারছেন না এই ব্যর্থতা, ‘চব্বিশ বছর পর আমরা ফাইনাল খেলেছি। কিন্তু জয় থেকে মাত্র একধাপ দূরে শেষটা হলো হতাশায়।’ স্বপ্নভঙ্গের এই পরাজয়ের জন্য অবশ্য ভাগ্যকেও দুষেছেন মেসি, ‘আমরা চেষ্টা করেছি, কিন্তু ভাগ্যও হয়তো আমাদের সঙ্গে ছিল না।’
