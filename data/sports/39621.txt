
ভারত-পাকিস্তানের ম্যাচটি শেষ পর্যন্ত সরিয়ে আনা হলো কলকাতার ইডেন গার্ডেনে। ধর্মশালার নিরাপত্তাব্যবস্থা নিয়ে পাকিস্তানের আপত্তির মুখে এই সিদ্ধান্ত নিয়েছে ভারতীয় ক্রিকেট বোর্ড (বিসিসিআই)।১৯ মার্চ অনুষ্ঠেয় এই ম্যাচটি নিয়ে ছিল বিস্তর জল্পনা-কল্পনা। কিছুদিন আগেই পাকিস্তানের একটি নিরাপত্তা পরিদর্শক দল ধর্মশালা সফর করে এই ভেন্যুর নিরাপত্তা নিয়ে আপত্তি জানিয়ে একটি প্রতিবেদনও পেশ করেছে। ভেন্যু পরিবর্তিত না হলে পাকিস্তান টি-টোয়েন্টি বিশ্বকাপে অংশ নেয় কি না, সেটি নিয়েই তৈরি হয়েছিল শঙ্কা। ভেন্যু পরিবর্তনের আগ পর্যন্ত পাকিস্তান ক্রিকেট দলের বুধবারের নির্ধারিত ভারত-যাত্রাও স্থগিত করা হয়েছিল। শেষ পর্যন্ত বিসিসিআইয়ের এই সিদ্ধান্তে সেই শঙ্কা অনেকটাই কেটে গেছে।এ ব্যাপারে বিসিসিআইয়ের এক কর্মকর্তা বলেছেন, ‘সব দিক বিবেচনায় কলকাতাই এই ম্যাচ আয়োজনের জন্য সবচেয়ে উপযোগী।বিসিসিআইয়ের এই সিদ্ধান্ত আইসিসিরও অনুমোদন পেয়েছে। আইসিসির প্রধান নির্বাহী ডেভ রিচার্ডসন বলেছেন, ‘দলগুলোর নিরাপত্তা নিশ্চিত করা আইসিসির দায়িত্ব। আমাদের নিরাপত্তা বিশ্লেষকদের সঙ্গে আলাপ-আলোচনা করে আমরা এই সিদ্ধান্ত নিয়েছি। আমাদের কাছে দলগুলোর নিরাপত্তা অগ্রাধিকার।’ সূত্র: এনডিটিভি।
