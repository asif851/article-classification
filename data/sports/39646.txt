
ব্যাটম্যান? সুপারম্যান?... গ্রিজমান!ভক্তরা তাঁকে সব সময় পরিচয় দেন সুপারম্যান বলে। নামের শেষ অংশেও কিছুটা মিল আছে—গ্রিজ‘মান’! ছবির দেশ, কবিতার দেশে কল্পনার সেই অতিমানবের মতোই আবির্ভূত হলেন আতোয়ান গ্রিজমান। শেষ ষোলোতে আয়ারল্যান্ডের বিপক্ষে শুরুতেই পিছিয়ে পড়া ফ্রান্সকে জেতালেন দুই গোল করে (২-১)। নিয়ে গেলেন ইউরোর কোয়ার্টার ফাইনালে।ম্যাচের বয়স তখন দুই মিনিটও হয়নি। লিঁওর দর্শকেরা হয়তো ঠিকমতো নিজের আসনে জেঁকে বসতেও পারেননি। এর মধ্যেই রেফারির বাঁশি। পেনাল্টি! নিজেদের বক্সে আইরিশ স্ট্রাইকার শেন লংকে ফেলে দিয়েছেন পল পগবা। ম্যাচের শুরুতেই এগিয়ে যাওয়ার সুযোগটা কাজে লাগাতে ভুল করলেন না রবি ব্র্যাডি। গ্রুপে নিজেদের শেষ ম্যাচে ইতালির বিপক্ষে গোল করা আইরিশ উইঙ্গারের শট পোস্টে লেগে ঢুকে গেল জালে। একটা রেকর্ডও হলো ওই গোলে, ইউরোতে এর চেয়ে কম সময়ে পেনাল্টি থেকে গোল করতে পারেননি আর কেউ। শুরুতেই বড় ধাক্কাটা কীভাবে কাটিয়ে ওঠে ফ্রান্স, সেটিই তখন ছিল দেখার বিষয়।
বলা হয়, ম্যাচের এত আগে গোল করার একটা সমস্যা, প্রতিপক্ষ ফিরে আসার জন্য বেশি সময় পায়। সেটিই হাড়ে হাড়ে টের পেল আয়ারল্যান্ড, এগিয়ে থাকতে পারল ৫৬ মিনিট। স্বাগতিকে দর্শকেরা পিছিয়ে পড়ার পর দলকে আরও বেশি করে সমর্থন দিয়ে গেলেন। পায়েত-গ্রিজমানরাও একেবারে চেপে বসেছিলেন আইরিশদের ওপর। তবে ফল এল ৫৮ মিনিটে। ডান প্রান্ত থেকে বাকারি সানিয়ার ক্রসে দুর্দান্ত হেড করে গ্রিজমান বল জড়িয়ে দিলেন জালে।কিন্তু সমতায়ও মন ভরলে তো চলবে না। নকআউট ম্যাচে, জয়ের জন্যই ঝাঁপাতে হয়। সেটিই করল ফ্রান্স। করলেন গ্রিজমান। দ্বিতীয় গোলটি করতে সময় নিলেন মাত্র ২২৫ সেকেন্ড। ডিফেন্স থেকে ভেসে আসা বলটা হেড করে নামিয়ে দিলেন অলিভিয়ের জিরু, সেটিই আইরিশ রক্ষণকে একেবারে হাঁ করে দিল গ্রিজমানের সামনে। এমন পরিস্থিতিতে শুধু একটাই ফল হতে পারত, সেটিই হলো। এগিয়ে গেল ফ্রান্স।এরপর আরও বার দুয়েক দলকে এগিয়ে দিতে পারতেন গ্রিজমান। ৬৬ মিনিটে যখন এই ইউরোর প্রথম হ্যাটট্রিক দেখার আসায় সবাই নড়েচড়ে বসছিলেন, তখনই ডি-বক্সের বাইরে গ্রিজমানকে গোলবঞ্চিত করে লাল কার্ড দেখে বের হয়ে যান আইরিশ ডিফেন্ডার শেন ডাফি। এরপর আরও বেশ কিছু সুযোগ পেয়েছে ফ্রান্স কিন্তু গোলের দেখা আর পায়নিই দলটি। কিন্তু তাতেও ক্ষতি হয়নি স্বাগতিকদের। কোয়ার্টার ফাইনালে পৌঁছে দিতে ‘সুপার’ গ্রিজমানের ওই দুই গোলই যথেষ্ট হলো।
