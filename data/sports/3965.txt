
ইয়ুর্গেন ক্লিন্সমান ২৩ সদস্যের দল ঘোষণার পর থেকেই ঝড় বইছে যুক্তরাষ্ট্রে। বিশ্বকাপ দলে ল্যান্ডন ডনোভানের জায়গা না হওয়াটা মেনে নিতে পারছে না অনেকেই। কেউ কেউ এই সিদ্ধান্তের পেছনে অন্য কিছুর গন্ধও খুঁজে পাচ্ছেন। ডনোভানও বুঝিয়ে দিলেন, তাঁকে বাদ দেওয়ার কারণ যতটা ফুটবলীয়, তার চেয়েও বেশি অন্য কিছু। সেই অন্য কিছুটা কী, তা অবশ্য স্পষ্ট করে বলেননি। তবে ক্লিন্সমান দল ঘোষণার পর থেকে চুপ করে থাকা ডনোভান প্রথম মুখ খুলেই বললেন, ‘ব্রাজিলে যাওয়াটা আমার প্রাপ্য ছিল।’ক্লিন্সমান অবশ্য বলেছেন দলের একজন চোট পেলে তাঁর বদলি হিসেবে তিনি ডনোভানকেই ডাকবেন। কোচের সেই ডাকে কি সাড়া দেবেন? দেশের পক্ষে সর্বোচ্চ গোলের মালিক ডনোভানের স্বতঃস্ফূর্ত জবাব, ‘যদি বিশ্বকাপে দেশের হয়ে প্রতিনিধিত্ব করার ডাক পাই অবশ্যই আমি ‘হ্যাঁ’ বলব। সারা জীবন ধরে তো এটাই করে আসছি। তবে আমি চাই না কেউ অসুস্থ হোক৷’ সাফল্য কামনা করেছেন দলেরও। এএফপি।
