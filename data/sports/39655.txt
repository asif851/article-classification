
উয়েফা চ্যাম্পিয়নস লিগের খেলায় গত রাতে কোপেনহেগেনের বিপক্ষে ৪-০ গোলের সহজ জয় পেয়েছে রিয়াল মাদ্রিদ। তবে বায়ার্ন মিউনিখের কাছে ১-৩ গোলে হেরে গেছে ম্যানচেস্টার সিটি। ম্যানচেস্টার ইউনাইটেড ও শাখতার দোনেতস্কের ম্যাচটি ১-১ গোলে ড্র হয়।রিয়াল-কোপেনহেগেন: ক্রিস্টিয়ানো রোনালদো ও ডি মারিয়ার জোড়া আঘাতে জর্জরিত হয় কোপেনহেগেন। ২১ মিনিটে মার্সেলোর ক্রস থেকে গোল করে রিয়ালকে এগিয়ে দেন রোনালদো। পর্তুগিজ উইঙ্গারের গোলের তিন মিনিট পরই ভালো একটা সুযোগ পেয়েছিলেন ডি মারিয়া। কিন্তু সেটা কাজে লাগাতে ব্যর্থ হন তিনি। এরপর গোলের দেখা মিলছিল না কিছুতেই। শেষ পর্যন্ত গোলের দেখা মেলে ম্যাচের ৬৫ মিনিটে গিয়ে। গোলদাতা আবারও রোনালদো। ছয় মিনিট পর স্কোরলাইন ৩-০ করে ফেলেন ডি মারিয়া। নির্ধারিত ৯০ মিনিট পর্যন্ত ৩-০-তেই এগিয়ে থাকে রিয়াল। কিন্তু যোগ করা সময়ের প্রথম মিনিটে কোপেনহেগেনের জালে আবারও বল জড়িয়ে দেন মারিয়া। দুই ম্যাচের দুটিতেই জিতল রিয়াল।বায়ার্ন-সিটি: আগের ম্যাচে জয় পাওয়া ম্যানচেস্টার সিটি গত রাতে পাত্তাই পায়নি।সাত মিনিটের মাথায় ফ্রাঙ্ক রিবেরির গোলে এগিয়ে যায় বায়ার্ন। প্রথমার্ধে গোল বলতে এই একটাই। ৫৬ মিনিটে ব্যবধান দ্বিগুণ করেন টমাস মুলার। এর চার মিনিট পর স্কোরলাইন ৩-০ করে ফেলেন আরিয়েন রোবেন। আরও বড় ব্যবধানে হারের শঙ্কায় পড়েছিল সিটি। সেটা অবশ্য হয়নি। বায়ার্ন আর কোনো গোল করতে পারেনি। উল্টো ৭৯ মিনিটে একটি গোল শোধ করেন সিটির নেগ্রেদো। দুই ম্যাচের দুটিতেই জিতল বায়ার্ন।
ইউনাইটেড-শাখতার: ম্যানচেস্টার ইউনাইটেড বা শাখতার দোনেতস্কের কোনো দলই জেতেনি। অনেকটা নিষ্প্রাণ এই ম্যাচের ১৮ মিনিটে ড্যানি ওয়েলব্যাকের গোলে এগিয়ে যায় ইউনাইটেড। ৭৯ মিনিটে গোলটি শোধ করেন শাখতার ফরোয়ার্ড টাইসন।আগের ম্যাচে জয় পাওয়া ইউনাইটেডকে সন্তুষ্ট থাকতে হয় ড্র নিয়েই। সূত্র: রয়টার্স।
 
 
