
কেবল একটি মাত্র ক্যাচ। তাহলেই ওয়ানডেতে ১০০০ রান, ৫০ উইকেট আর ৫০ ক্যাচের অনন্য অর্জনে নিজের নাম লেখাবেন মাশরাফি বিন মুর্তজা। এই কীর্তি বাংলাদেশ অধিনায়কের নামটি বসিয়ে দেবে ভিভ-রিচার্ডস, কপিল দেব, অ্যালান বোর্ডারদের মতো ক্রিকেট গ্রেটদের পাশেই। প্রথম বাংলাদেশি হিসেবে এই অর্জন এদেশের ক্রিকেটে অন্য উচ্চতাতেই নিয়ে যাবে মাশরাফিকে। মূল পরিচয় বোলার। সঙ্গে শেষ দিকে ব্যাট হাতে নেমে মাঝে মাঝে একটু-আধটু ঝড় তোলেন। বোলিংয়ের রেকর্ডটাই যে ‘ম্যাশে’র সবচেয়ে উজ্জ্বল হবে এ তো বলাই বাহুল্য। এ পর্যন্ত ১৫৭ টি ওয়ানডে খেলেছেন মাশরাফি। তাতে বল হাতে অর্জন ২০০ উইকেট; সঙ্গে ব্যাট হাতে ওই ‘একটু-আধটু ঝড়’ মিলিয়ে এসেছে ১৩৯৯ রান। আর ফিল্ডিংয়ে ৪৯ উইকেট— অলরাউন্ডার পরিচয়টা বেশ বুক ফুলিয়েই দিতে পারেন নড়াইল এক্সপ্রেস। অর্জনটা হবে বুক ফুলিয়ে জানানোর মতোই। এমন অর্জনে মাশরাফির পাশের নামগুলো একবার দেখুন— ভিভ রিচার্ডস, কপিল দেব, অ্যালান বোর্ডার, সেলিম মালিক, অর্জুনা রানাতুঙ্গা...। ওয়ানডের ইতিহাসে মাত্র ৪৭ জন খেলোয়াড়ের আছে এমন অর্জন।তবে মাশরাফি যেহেতু বোলার, তাই বোলিংয়ের দিকটাকে একটু আলোয় এনে দেখলে এই তালিকা আরও ছোট। একটু স্বাধীনতা নিয়ে ওয়ানডেতে কমপক্ষে ১০০০ রান, ২০০ উইকেট ও ৫০ ক্যাচের তালিকাটা করলে মাশরাফির অর্জনটাকে অনেকটাই বিরল মনে হবে—মাত্র ১৪ জন ক্রিকেটারের আছে এমন অর্জন। মাশরাফি কী পারবেন আজই ১৫তম খেলোয়াড় হিসেবে এই তালিকায় নাম লেখাতে?
ওয়ানডেতে ১০০০ রান, ২০০ উইকেট ও ৫০ ক্যাচের অর্জনে নির্বাচিত পাঁচ অলরাউন্ডার



 
ম্যাচ
রান
উইকেট
ক্যাচ


কপিল দেব
২২৫
৩৭৮৩
২৫৩
৭১


ওয়াসিম আকরাম
৩৫৬
৩৭১৭
৫০২
৮৮


সনাৎ জয়াসুরিয়া
৪৪৫
১৩৪৩০
৩২৩
১২৩


জ্যাক ক্যালিস
৩২৮
১১৫৭৯
২৭৩
১৩১


শহীদ আফ্রিদি
৩৯৮
৮০৬৪
৩৯৫
১২৭



