
পেশাদার ফুটবলের শুরুটা হয়েছিল মোনাকোতে, ২০০০ সালে। প্রায় এক যুগ পর স্বদেশি ক্লাব মোনাকোতেই ফিরে গেলেন সাবেক ফরাসি ডিফেন্ডার এরিক আবিদাল। প্রথমবার দুই বছর মোনাকোতে ছিলেন। বার্সেলোনার সাবেক ডিফেন্ডার আবিদাল এবার ফিরেছেন এক বছরের চুক্তিতে। বার্তা সংস্থা রয়টার্স জানায়, মোনাকোর অফিশিয়াল ওয়েবসাইটে দেওয়া এক বার্তায় খবরটি নিশ্চিত করা হয়েছে। ২০০৭ সালে ফরাসি ক্লাব অলিম্পিক লিয়ন থেকে বার্সেলোনায় যোগ দিয়েছিলেন এরিক আবিদাল। সেই চুক্তির মেয়াদ শেষ হয় গত মাসে। ন্যু ক্যাম্পে থেকে যাওয়ার আগ্রহ ছিল ৩৩ বছর বয়সী এই খেলোয়াড়ের। তবে মরণব্যাধি ক্যানসার থেকে ফিরে আসা আবিদালের শারীরিক অবস্থা বিবেচনা করে চুক্তি নবায়ন করেনি বার্সা। ২০১১ সালের মার্চে প্রথম ধরা পড়ে, আবিদালের শরীরে বাসা বেঁধেছে প্রাণঘাতী ক্যানসার। সেটা যকৃতের টিউমার আকারে। দ্রুতই অস্ত্রোপচার করানো হয়। কিন্তু প্রথম অস্ত্রোপচারে সমস্যা হওয়ায় চিকিত্সকেরা নিশ্চিত হন, তাঁর যকৃত্ই প্রতিস্থাপন করতে হবে। যকৃত্ প্রতিস্থাপনের আগে চিকিত্সকেরা সংশয় প্রকাশ করেছিলেন, আর হয়তো কোনোদিন তিনি ফুটবল খেলতে পারবেন না। এমনকি তাঁর জীবনই ছিল হুমকির মুখে। তবে সব আশঙ্কা মিথ্যা প্রমাণ করেন ‘মৃত্যুঞ্জয়ী’ আবিদাল। এক বছরের বেশি সময় বাইরে কাটিয়ে গত এপ্রিলে বার্সার হয়ে আবার মাঠে নামেন তিনি। 
 
