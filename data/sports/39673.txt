
প্রশংসা, স্তুতি, বন্দনা—এসব আর নতুন কি! বাংলাদেশের এশিয়া কাপের ফাইনালে ওঠাও বিস্ময়কর কিছু নয়। তারপরও শ্বাসরুদ্ধকর একটা ম্যাচের পর সাবেক বিশ্ব তারকারা বাংলাদেশকে ভরিয়ে দিয়েছেন অনিঃশেষ প্রশংসায়। ওই তারকাদের মধ্যে কুমার সাঙ্গাকারা কিছুদিন আগেই বিপিএল খেলে গেছেন, মুস্তাফিজদের নিয়ে নিজের মুগ্ধতার কথা তখনই জানিয়েছিলেন। কাল বাংলাদেশ দল পাকিস্তানকে হারানোর পর টুইট করতে দেরি করেননি শ্রীলঙ্কান কিংবদন্তি, ‘এই জয় বাংলাদেশের সাহস, দক্ষতা ও আত্মবিশ্বাসের প্রতীক। বাংলাদেশ নিজের যোগ্যতা দিয়েই ফাইনালে গিয়েছে। হাথুরু ও তাঁর দলকে অভিনন্দন।’সাবেক ওয়েস্ট ইন্ডিজ ক্রিকেটার ইয়ান বিশপ এখন পুরোদস্তুর ধারাভাষ্যকার। অনেক দিন ধরেই দেখে আসছেন বাংলাদেশের ক্রিকেট। মাশরাফির কথা আলাদা করে বলতে ভোলেননি, ‘বাংলাদেশকে দেখে আবারও সত্যিই খুব খুশি লাগছে। তাদের ধারাবাহিক উন্নতির এটা আরেকটি সাক্ষ্য। মুর্তজা দারুণ একজন নেতা হয়ে উঠছে।’ প্রশংসা এসেছে ফাইনালে বাংলাদেশের প্রতিদ্বন্দ্বী ভারতের ধারাভাষ্যকারদের কাছ থেকেও। ভারতের সাবেক ব্যাটসম্যান ভিভিএস লক্ষ্মণ বাংলাদেশকে নিয়ে গত বিশ্বকাপের স্মৃতিটা মনে করিয়ে দিয়েছেন, ‘দুর্দান্ত একটা জয়ের জন্য বাংলাদেশকে অভিনন্দন। ২০১৫ বিশ্বকাপের পর থেকে যে তাদের মানসিকতায় বড় একটা পরিবর্তন এসেছে, এটা তারই প্রমাণ। এখন তারা জেতার জন্যই খেলছে।’ আরেক সাবেক ক্রিকেটার ও বিশ্লেষক আকাশ চোপড়ার কথা, ‘সীমিত ওভারের ক্রিকেটে পাকিস্তানের সঙ্গে টানা পাঁচ ম্যাচ জিতল বাংলাদেশ। তিনটি ওয়ানডে ও দুটি টি-টোয়েন্টি।’ইয়ান পন্ট বাংলাদেশের ক্রিকেটের বরাবরই মুগ্ধ দর্শক। বাংলাদেশের সাবেক এই ইংলিশ বোলিং কোচও পাকিস্তানের বিপক্ষে জয়ের পর আপ্লুত, ‘বলতেই হবে বাংলাদেশ গত পাঁচ বছরে বড় একটা শক্তি হয়ে উঠছে। ওদেরকে এভাবে খেলতে দেখা সত্যিই দারুণ ব্যাপার।’ তথ্যসূত্র: টুইটার।
