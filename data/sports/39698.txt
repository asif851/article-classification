
বল ট্যাম্পারিং বিতর্ক নিয়ে কোনো কথা বলবেন না ফাফ ডু প্লেসি। এটা দক্ষিণ আফ্রিকা দলের পক্ষ থেকে আগেই জানিয়ে দেওয়া হয়েছিল। তবু চ্যানেল নাইনের রিপোর্টার উইল ক্রাউচ অ্যাডিলেড বিমানবন্দরে নাছোড়বান্দার মতো পিছু নেন ফাফ ডু প্লেসির। দক্ষিণ আফ্রিকা দলের ভারপ্রাপ্ত অধিনায়কের কাছাকাছি হওয়ার চেষ্টা করলে সফরকারী দলের নিরাপত্তা কর্মকর্তা ধাক্কা দিয়ে দূরে ঠেলে দেন ক্রাউচকে। ঘুরে দাঁড়িয়ে তিনিও দিয়েছেন পাল্টা ধাক্কা, ভিডিও ফুটেজে এমনটাই দেখা গেছে। পরে নিরাপদ দূরত্বে সরিয়ে দেওয়া হয় ক্রাউচকে।চ্যানেল নাইনের রিপোর্টারের বিরুদ্ধে ‘গণমাধ্যম-আচরণবিধি’ ভাঙার অভিযোগ এনেছে দক্ষিণ আফ্রিকা। দলের ম্যানেজার মোহাম্মদ মুসাজি জানিয়েছেন, আগে মেলবোর্নে হোটেলের পর গতকাল অ্যাডিলেড বিমানবন্দরে গণমাধ্যমের আচরণবিধি লঙ্ঘন করেছেন চ্যানেল নাইনের রিপোর্টার।মুখের চুইংগামের লালা বলে মাখিয়ে হোবার্ট টেস্টে বল ট্যাম্পারিংয়ের অভিযোগ প্রোটিয়া অধিনায়ক ফ্যাফ ডু প্লেসির বিরুদ্ধে। তবে শুনানি এখনো হয়নি। দক্ষিণ আফ্রিকা ক্রিকেট বোর্ডের আইন কর্মকর্তা আজ এসে পৌঁছাতে পারেন অ্যাডিলেডে। তিনি এলে আগামীকাল শুনানি হওয়ার একটা সম্ভাবনা আছে। দোষী প্রমাণিত হলে এক টেস্ট নিষিদ্ধ হতে পারেন দক্ষিণ আফ্রিকার অধিনায়ক। তবে শুনানি বিলম্বিত হওয়াতেই মনে হচ্ছে আগামী পরশু থেকে শুরু অ্যাডিলেড টেস্টে ডু প্লেসি সম্ভবত খেলছেন। সূত্র: রয়টার্স।
