
শেষ ম্যাচটায় জিততে পারল না উত্তর বারিধারা। বঙ্গবন্ধু স্টেডিয়ামে কাল বারিধারা ২-২ গোলে ড্র করেছে ভিক্টোরিয়ার সঙ্গে। এই ড্রয়ে ১৪ ম্যাচে ২৫ পয়েন্ট নিয়ে লিগের রানার্সআপ হলো দলটি। আর এক ম্যাচ বাকি থাকতেই চ্যাম্পিয়ন হয়েছে চট্টগ্রাম আবাহনী। ১৩ ম্যাচে চট্টগ্রাম আবাহনীর পয়েন্ট ২৭। পরশু শেষ ম্যাচে ঢাকা ইউনাইটেডের কাছে হারলেও পয়েন্ট তালিকায় সবার ওপরেই থাকবে চট্টগ্রামের দলটি। অবশ্য তালিকার সেরা দুই দল হিসেবে আগেই প্রিমিয়ারে উঠে গেছে চট্টগ্রাম আবাহনী ও উত্তর বারিধারা। ১৪ ম্যাচে ১৫ পয়েন্ট নিয়ে ষষ্ঠ ভিক্টোরিয়া, শেষ ম্যাচে ড্র করে অবনমন এড়িয়েছে দলটি।
ম্যাচের ১৪ মিনিটে জীবনের গোলে এগিয়ে যায় বারিধারা। ৩২ মিনিটে গোল শোধ করেন ভিক্টোরিয়ার হানিফ। ৩ মিনিট পর হানিফই ভিক্টোরিয়াকে এগিয়ে নেন (২-১)। ম্যাচের ৫৭ মিনিটে ডালিমের গোলে শেষ পর্যন্ত ১ পয়েন্ট নিয়ে মাঠ ছাড়ে বারিধারা। বঙ্গবন্ধু স্টেডিয়ামে কাল বাদ্য বাজিয়ে উৎসব করেছে বারিধারার সমর্থকেরা। ম্যাচ শেষে খেলোয়াড়-কর্মকর্তারা মেতে ওঠেন রঙের খেলায়। কোচ মোহাম্মদ আলমগীরকে মাথায় তুলে নাচানাচি করেছেন শিষ্যরা। ১৪ ম্যাচে দুই হ্যাটট্রিকসহ ১৩টি গোল করেছেন জীবন। প্রিমিয়ারে উঠতে পেরে খুবই খুশি লিগের সর্বোচ্চ গোলদাতা, ‘আগামী মৌসুমে আমরা প্রিমিয়ারে খেলব, এটা ভাবতেই খুব ভালো লাগছে। আমাদের এখন একটাই চেষ্টা, প্রিমিয়ারে টিকে থাকতে হবে।’ উচ্ছ্বসিত কোচ বললেন, ‘গত চার বছরে ছেলেরা একই সঙ্গে খেলছে। এটা খুবই কাজে দিয়েছে। তবে জয় দিয়ে লিগ শেষ করতে পারলে খুবই ভালো লাগত। কিন্তু এগিয়ে থেকেও শেষ পর্যন্ত জয় নিয়ে মাঠ ছাড়তে পারলাম না আমরা।’
