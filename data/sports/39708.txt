
মার্কার খবরটা বড়সড় একটা বোমাই ফাটাল; যা আসলে বেশি বিস্ফোরণ ঘটাল ইংলিশ মিডিয়ায়। খবরটার মূল সুর যা, তাতে ইংলিশ মিডিয়ায় বেশি উৎ​সাহী হবে সন্দেহ নেই। মার্কা যে জানাচ্ছে, বার্সার সঙ্গে চুক্তির মেয়াদ ফুরানোর আগে নতুন চুক্তি করতে রাজি নন লিওনেল মেসি!
২০১৮ সাল পর্যন্ত চুক্তি আছে মেসির। মেয়াদ বাকি নেই খুব বেশি। দেড় বছরের কম সময়। গত জুলাইতেই নাকি মেসি সিদ্ধান্ত নেন, আগে চুক্তির পুরো মেয়াদ শেষ করবেন। এরপরই নতুন চুক্তি নিয়ে ভাববেন। যে ভাবনার ফল অন্য কিছুও হতে পারে। এমনই খবর দিয়েছে স্পেনের প্রধান ক্রীড়া দৈনিক।নেইমারের সঙ্গে অনেক দিন থেকে ঝুলে থাকা নতুন চুক্তিটা সেরে ফেলছে বার্সা। লুইস সুয়ারেজও নতুন চুক্তি করেছেন। এবার মেসির সঙ্গেও পাঁচ বছরের নতুন চুক্তি করতে চাইছে বার্সেলোনা। কিন্তু মেসির পক্ষ থেকে ক্লাবকে জানিয়ে দেওয়া হয়েছে, এখনই এ নিয়ে ভাবতে রাজি নন আর্জেন্টাইন ফরোয়ার্ড। মেসি ঠিক কোন কারণে অনাগ্রহী, তারও ইঙ্গিত আছে মার্কার প্রতিবেদনে। কর–সংক্রান্ত ঝামেলায় তিনি নাকি হাঁপিয়ে উঠেছেন। বার্সাও আপাতত চুক্তির বিষয় নিয়ে আলোচনা স্থগিত রেখেছে। জানুয়ারিতে আবারও এ ব্যাপারে উদ্যোগ নেবে ক্লাবটি।মেসি বার্সেলোনা ছাড়লে পরবর্তী গন্তব্য হতে পারে ​ম্যানচেস্টার সিটি। যেখানে এরই মধ্যে তাঁর গুরু পেপ গার্দিওলা সংসার গুছিয়ে নিয়েছেন। এ কারণে ইংলিশ মিডিয়ার আগ্রহটা বেশি। ব্রিটেনের ডেইলি টেলিগ্রাফকে অবশ্য বার্সা সভাপতি বার্তেমেউ বলেছেন, ‘আমরা কয়েক মাসের মধ্যে মেসির সঙ্গে আলোচনা শুরু করব। রাশিয়া বিশ্বকাপ পর্যন্ত (২০১৮ জুলাই) ওর চুক্তি আছে। ওর ওপর আমরা খুবই সন্তুষ্ট। বাকিদের চেয়ে অনেক এগিয়ে থেকেই ও বিশ্বের সেরা খেলোয়াড়।’তবে বার্তেমেউয়ের কণ্ঠে কিছুটা হলেও অনিশ্চয়তার সুরও আছে, ‘ভবিষ্যতে কী হবে তা তো বলতে পারি না। তবে আমরা ওকে বোঝানোর চেষ্টা করব ও এখন বিশ্বসেরা ক্লাবেই আছে। ওর জন্য এটাই সেরা জায়গা। আমাদের সঙ্গেই ও জীবনের সেরা সময় কাটিয়েছে। ওর বয়স মাত্র ২৯, খেলছেও এমনভাবে, মনে হয় যেন কত তরুণ।’
