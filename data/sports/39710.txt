
চার বছর আগে সান্তোসের হয়ে ফিফার বর্ষসেরা গোলের পুসকাস পুরস্কার জিতেছিলেন। কাল যে গোলটি করলেন, তাতে সামনের বছর আবার হয়তো সেটি পেয়ে যেতে পারেন নেইমার। দুর্দান্ত তৃতীয় গোলটা তো অনেক দিন মনে রাখার মতোই। শুরুটাও করেছিলেন নেইমারই। সঙ্গে লুইস সুয়ারেজের গোলে ভিয়ারিয়ালের বিপক্ষে বার্সেলোনা পেয়েছে ৩-০ ব্যবধানের সহজ জয়। ইংলিশ লিগে আর্সেনাল-টটেনহামের নর্থ লন্ডন ডার্বি ড্র হয়েছে ১-১ গোলে, আর ক্রিস্টাল প্যালেসের কাছে ২-১ গোলে হেরে গেছে লিভারপুল। স্টার স্পোর্টস।প্রথমার্ধে অবশ্য ভিয়ারিয়াল নিজেদের গোলপোস্ট সুরক্ষিতই রাখতে পেরেছিল। কিন্তু ৬০ মিনিটে নেইমার খুলে দেন হলুদ সাবমেরিনদের গোলমুখ। এরপর ৭০ মিনিটে সুয়ারেজের পেনাল্টিতে এগিয়ে যায় বার্সেলোনা। তবে ৮৫ মিনিটে নেইমার যা করলেন, সেটি ন্যু ক্যাম্পকে মোহাবিষ্টই করে ফেলল। সুয়ারেজের কাছ থেকে পাসটা পেলেন ভিয়ারিয়াল বক্সের ঠিক মাঝখানে। দুর্দান্ত ফ্লিকে বলটা ওঠালেন প্রতিপক্ষ ডিফেন্ডার জাউমে কস্তার মাথার ওপর দিয়ে। এরপর নিজে ৩৬০ ডিগ্রি ঘুরে ভলি করলেন। ভিয়ারিয়াল গোলরক্ষক আলফনসে আরিওলাকে হতভম্ব করে বলটা জড়িয়ে গেল জালে।
