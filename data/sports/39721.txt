
মেক্সিকোর সঙ্গে গোলশূন্য ড্র। ব্রাজিলের সমর্থকেরা নিশ্চয়ই খুব বেশি স্বস্তিতে নেই। একের পর এক গোল ঠেকিয়ে স্বাগতিকদের চরমভাবেই হতাশ করেছেন মেক্সিকান গোলরক্ষক গিলের্মো ওচোয়া। কিন্তু ব্রাজিলিয়ান কিংবদন্তি পেলে এর মধ্যেও খুঁজে পেয়েছেন ‘শুভলক্ষণ’।২৬ মিনিটের মাথায় নেইমারের জোরালো একটি হেড দুর্দান্ত দক্ষতায় রুখে দিয়েছিলেন ওচোয়া। অবিশ্বাস্য এই সেভটি মনে করিয়ে দিয়েছিল গর্ডন ব্যাঙ্কসের কথা। ১৯৭০ সালে পেলের একটি হেড একইভাবে রুখে দিয়েছিলেন ইংল্যান্ডের এই ‘গ্রেট’ গোলরক্ষক। সেটাও ছিল বিশ্বকাপে ব্রাজিলের দ্বিতীয় ম্যাচ। নেইমারকেও তো পেলেরই উত্তরসূরি বলা হয়। এত এত মিল! বিশ্বকাপের শেষেও এমন মিল থাকলে ক্ষতি কী? পেলে তেমনটাই আশা করছেন, ‘সেভটা খুবই দুর্দান্ত ছিল। আশা করছি সেবার আমার সঙ্গে যেমনটা হয়েছিল এবারও ঠিক সে রকমই ঘটবে। ১৯৭০ সালে ব্যাঙ্কস আমার গোলটা ঠেকিয়ে দিয়েছিল। কিন্তু ব্রাজিল বিশ্বকাপ জিতেছিল।’১৩ জুলাই মারাকানায় শেষ হাসিটা কারা হাসবে, সেটা সময়ই বলে দেবে। তবে ব্রাজিলের সমর্থকেরা চাইলে পেলের মতো আরও একটা মিল খুঁজে নিতে পারেন। ১৯৭০ সালে সর্বোচ্চ গোলদাতার পুরস্কারটা উঠেছিল জার্মান কিংবদন্তি জার্ড মুলারের হাতে। এবারও প্রথম ম্যাচে হ্যাটট্রিক করে সেই পথেই এগিয়ে যাচ্ছেন আরেক মুলার। ২৪ বছর বয়সী টমাস মুলার।
