
ইউরোপিয়ান ফুটবলে অ্যাটলেটিকো মাদ্রিদের উত্থান সত্যিই রুপকথার গল্পের মতো। জাদুর কাঠি হাতে যেন সবকিছু বদলে দিচ্ছেন ডিয়েগো সিমিওনে নামের এক দুর্ধর্ষ জাদুকর। বার্সেলোনা, চেলসি, ম্যানচেস্টার ইউনাইটেডের মতো ধনী ক্লাবগুলো যেখানে কাঁড়ি কাঁড়ি টাকা খরচ করেও কাঙ্ক্ষিত সাফল্যের দেখা পাচ্ছে না, সেখানে ধারদেনায় জর্জরিত হয়েও দুর্দান্ত পারফরম্যান্স দেখিয়ে যাচ্ছে অ্যাটলেটিকো। ইতিমধ্যেই ঘরে তুলে ফেলেছে লা লিগা শিরোপা। আজ রাতে নগর প্রতিদ্বন্দ্বী রিয়াল মাদ্রিদকে হারাতে পারলে পেয়ে যাবে প্রথমবারের মতো চ্যাম্পিয়নস লিগ জয়ের স্বাদ। সিমিওনেকে জাদুকর বললেও কম বলা হয়। অ্যাটলেটিকোর পর্তুগিজ মিডফিল্ডার থিয়াগো তো আর্জেন্টাইন এই কোচকে ভক্তি করেন ঈশ্বরের মতো। কোচের কথায় নাকি জীবনও দিয়ে দিতে পারেন অ্যাটলেটিকোর খেলোয়াড়েরা।
২০১১ সালে সিমিওনে যখন কোচের দায়িত্ব নিয়েছিলেন, তখন চ্যাম্পিয়নস লিগে খেলার কথাও চিন্তা করতে পারতেন না অ্যাটলেটিকোর সমর্থকেরা। ধুঁকতে থাকা সেই ক্লাবকেই সিমিওনে উজ্জীবিত করেছিলেন দারুণভাবে। পরের বছরই এই অ্যাটলেটিকো জিতেছিল ইউরোপা লিগের শিরোপা। ২০১২-১৩ মৌসুমের স্প্যানিশ লিগে রিয়াল-বার্সার সঙ্গে পাল্লা দিয়েই লড়েছিলেন সিমিওনের শিষ্যরা। তৃতীয় স্থানে থেকে লিগ শেষ করে জায়গা করে নিয়েছিল এবারের চ্যাম্পিয়নস লিগে। সঙ্গে জিতেছিল কোপা ডেল রে শিরোপা। সত্যিই যেন জাদু দেখিয়েছিলেন সিমিওনে। শিষ্যদের মনে রোপণ করেছিলেন আত্মবিশ্বাসের বীজ। অ্যাটলেটিকোতে সিমিওনের কথাই বেদবাক্য এবং সেটা সবাই মন থেকেই মেনে নেয়। পর্তুগিজ মিডফিল্ডার থিয়াগোর কথা শুনলেই সেটা স্পষ্ট বোঝা যায়, ‘আমাদের জন্য, ক্লাবের সবার জন্য সিমিওনে হলেন ঈশ্বরের মতো। তিনি এখানে এসেই সবকিছু বদলে দিয়েছিলেন। আমাদের তিনি যা কিছু বলেছেন, সবই সত্যি প্রমাণিত হয়েছে। আর আমরা তাঁকে সব সময় অনুসরণ করি। তিনি যদি বলেন, ব্রিজ থেকে লাফ দাও, তাহলে আমরা তা-ই করব। তিনি ফুটবল সম্পর্কে অনেক কিছু জানেন। সিমিওনেকে কোচ হিসেবে পেয়ে আমরা খুবই গর্বিত।’
মরিনহো-গার্দিওলা-আনচেলত্তিরা খুবই সফল কোচ হলেও শিষ্যদের কাছে এমন সম্মান কখনো পেয়েছেন কি না, সন্দেহ। অ্যাটলেটিকোকে সিমিওনে সত্যিই নিয়ে গেছেন অন্য উচ্চতায়। আজ চ্যাম্পিয়নস লিগের শিরোপাটা জিততে পারলে স্প্যানিশ এই ক্লাবটির সঙ্গে তাঁর নামটা জুড়ে যাবে অবিচ্ছেদ্যভাবে। অ্যাটলেটিকোর সমর্থকেরা সিমিওনেকে যুগ যুগ ধরে মনে রাখবেন প্রথম চ্যাম্পিয়নস লিগ জেতানো কোচ হিসেবে।— রয়টার্স
