
রিয়াল মাদ্রিদ চায় পর্তুগিজ পত্রিকা আ বোলার করা সংবাদটা যে ‘মিথ্যে’—ক্রিস্টিয়ানো রোনালদো এমন কিছুই বলুন। নিদেনপক্ষে একটা বিবৃতি, যে তিনি রিয়াল ছাড়ছেন না। কিন্তু কনফেডারেশনস কাপ খেলে রাশিয়া থেকে স্পেন ফিরে রোনালদো এর কোনোটাই করেননি। দলের সেরা তারকার ওপর তাই কিছুটা হলেও বিরক্ত রিয়াল।পর্তুগিজ পত্রিকা আ বোলা বোমাটা ফাটিয়েছিল। আ বোলার বরাতে বিবিসি ও স্কাই স্পোর্টসের মতো সংবাদমাধ্যমগুলোও একই সংবাদ দিয়েছিল—রিয়াল মাদ্রিদ ছাড়তে পারেন রোনালদো! আ বোলা এমনও বলেছিল, ৩২ বছর বয়সী পর্তুগিজ ফরোয়ার্ডের সিদ্ধান্তটা আর বদলানোর নাকি কোনো সম্ভাবনাই নেই।অথচ, মাত্র সাত মাস আগেই রিয়ালের সঙ্গে নতুন চুক্তি করেছেন রোনালদো। মৌসুমটাও ছিল সাফল্যে মোড়া—স্প্যানিশ লিগ, চ্যাম্পিয়নস লিগ, দুটিই জিতেছে দল। হঠাৎ এমন কী হলো যে রোনালদোর রিয়াল ছাড়ার কথা উঠছে?কারণটা অবশ্য একেবারেই ফুটবলের বাইরের। কদিন আগেই স্পেনের কর কর্তৃপক্ষ রোনালদোর বিরুদ্ধে মামলা করেছে। অভিযোগ, ২০১১ থেকে ২০১৪ সালের মধ্যে ১৪.৭ মিলিয়ন ইউরো কর ফাঁকি দিয়েছেন রোনালদো! অবশ্য অভিযোগ অস্বীকার করে বিবৃতি দিয়েছে রোনালদোর প্রতিনিধিত্বকারী এজেন্সি জেস্টিফিউট। রোনালদো এসব ঝামেলা থেকে বাঁচতেই স্পেন ছাড়তে চাচ্ছেন। এসব ব্যাপারে তাঁর পক্ষে কথা না বলায় রিয়ালের প্রতিও একটা অভিমান কাজ করছে নাকি তাঁর মধ্যে।তবে কনফেডারেশন কাপ শেষে স্পেন ফিরেও তাঁর চুপ করে থাকাটা রহস্য ছড়াচ্ছে। রিয়ালই কেবল নয়, ক্লাব সমর্থকেরাও চায়, রোনালদো আ বোলার সংবাদটি নিয়ে নিজের অবস্থান পরিষ্কার করুন। তবে ছুটির কারণেই ক্লাব রোনালদোর সঙ্গে যোগাযোগ থেকে বিরত রয়েছে। ইউরোপীয় ফুটবলে চলছে ছুটির আমেজ। তবে রোনালদো চুপ করে থাকলে শিগগিরই রিয়াল তাঁর সঙ্গে যোগাযোগ করে পুরো বিষয়টির ব্যাখ্যা চাইবে। সূত্র: গোল ডটকম।
 
