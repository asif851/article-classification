
মুখোমুখি লিওনেল মেসি ও ক্রিস্টিয়ানো রোনালদো। একটা ম্যাচ নিয়ে আগ্রহের পারদ চড়িয়ে দিতে এর বাইরে আর বেশি কি বলার দরকার আছে? হ্যাঁ, রোনালদো লা লিগায় আসার পর সময়ের সেরা দুই ফুটবলারের এই দ্বৈরথটাও কিছুটা নৈমিত্তিক ব্যাপার হয়ে দাঁড়িয়েছে। নিয়ম করে লা লিগায় মৌসুমে অন্তত দুবার দেখা হচ্ছেই। এর বাইরে কোপা দেল রে, স্প্যানিশ সুপার কাপ কিংবা চ্যাম্পিয়নস লিগেও যদি রিয়াল মাদ্রিদ-বার্সেলোনা মুখোমুখি হয়, তাহলে তো কথাই নেই। ওল্ড ট্রাফোর্ডে আজ রাতে এই দুই মহাতারকার মুখোমুখি হওয়াটা তবু অন্য রকম। ক্লাবের জার্সিতে নয়, এবার তাঁরা মুখোমুখি হবেন জাতীয় দলের জার্সি গায়ে। রোনালদোর পর্তুগালের বিপক্ষে খেলবে মেসির আর্জেন্টিনা।প্রীতি ম্যাচ, তবু শুধু মেসি-রোনালদো নাম দুটি কারণেই টানটান উত্তেজনা। সেই উত্তেজনার আগুনে হঠাৎ করেই যেন ঘি ঢেলেছে দুজনের সম্পর্ক নিয়ে সাম্প্রতিক বিতর্ক। বন্ধুবান্ধবদের সঙ্গে রোনালদো নাকি মেসিকে নিয়ে অশোভন কথা বলেন—নিজের সাম্প্রতিক প্রকাশিত বইয়ে এমন দাবি করেছেন স্প্যানিশ সাংবাদিক গিলেম বালাগ। রোনালদো সেটা অস্বীকার করে ওই সাংবাদিকের বিরুদ্ধে আইনি ব্যবস্থা নেওয়ার হুমকিও দিয়েছেন। কিন্তু তাতে সম্ভবত বরফ গলেনি। ব্রিটিশ সংবাদমাধ্যমের খবর হচ্ছে, আজই মেসির সঙ্গে সামনাসামনি কথা বলে ব্যাপারটা মিটিয়ে নিতে চাইছেন পর্তুগিজ উইঙ্গার। ওল্ড ট্রাফোর্ডে তাই আজ শুধু লড়াই নয়, সাদা পতাকাও উড়তে পারে!তবে এসব উত্তেজনার কিছুই স্পর্শ করেনি পর্তুগালের কোচ ফার্নান্দো সান্তোসকে। দল নিয়ে ইংল্যান্ডে পৌঁছানোর পর বলে দিলেন, ‘এটা সামান্য প্রীতি ম্যাচ। এর কোনো মূল্য নেই। এটা যদি বিশ্বকাপের ম্যাচ হতো তবেই না বিশেষ কিছু হতো।’ তাঁর কাছে কোনো মূল্য না থাকলেও রোনালদোর কাছে এটা বিশেষ কিছুই। সেটির কারণ, ‘ওল্ড ট্রাফোর্ডে ফেরাটা সব সময়ই আনন্দের। আশা করি, পর্তুগাল ম্যাচটা জিতবে।’একসময় ছিলেন ওল্ড ট্রাফোর্ডের ঘরের ছেলে। ম্যানচেস্টারের ফুটবলপ্রেমীদের সেই ভালোবাসা এখনো অবিকৃত আছে রোনালদোর জন্য। সেই হিসেবে নিরপেক্ষ মাঠ হলেও আজ সমর্থনটা রোনালদোর পর্তুগালের দিকে সামান্য ঝুঁকে থাকার কথা। কিন্তু ইদানীং ম্যানচেস্টার আবার আর্জেন্টাইনদের ‘উপনিবেশে’ পরিণত হয়েছে। আর্জেন্টাইন একাদশের নিয়মিত খেলোয়াড় অ্যাঙ্গেল ডি মারিয়া ও মার্কোস রোহো খেলছেন ম্যানচেস্টার ইউনাইটেডে। যদিও কাঁধের চোট আজ রোহোকে ম্যাচটা খেলতে দিচ্ছে না। ওদিকে এ শহরেরই আরেক ক্লাব ম্যানচেস্টার সিটির হয়ে খেলেন সার্জিও আগুয়েরো, মার্টিন ডেমিচেলিস। প্রায় সাড়ে তিন বছর পর আর্জেন্টিনা দলে ফেরা কার্লোস তেভেজ তো ইউনাইটেড-সিটি দুই ক্লাবের হয়েই খেলেছেন। সমর্থনটা তাই দুই দিকেই থাকার কথা।ম্যাচের আগে মেসি-রোনালদোরাও অবশ্য আছেন বেশ ফুরফুরে মেজাজে। ইউরো বাছাইপর্বে আর্মেনিয়ার বিপক্ষে গোল করে ইউরোর সর্বোচ্চ গোলদাতা হয়েছেন রোনালদো৷ আবার ক্রোয়েশিয়ার বিপক্ষে মেসিও গোল করে জিতিয়েছেন দলকে। সাম্প্রতিক ফর্ম ধরলে অবশ্য রোনালদো এগিয়ে থাকবেন। রিয়ালের জার্সি গায়ে এ মৌসুমে সব ধরনের প্রতিযোগিতায় ২৩ গোল করেছেন রোনালদো, মেসির গোল ১১টি। তবে দুজনের মুখোমুখি লড়াইয়ে মেসিই এগিয়ে। ২৬ সাক্ষাতে ১২ বার জয় নিয়ে ফিরেছেন মেসি, রোনালদো জয় পেয়েছেন ৭ ম্যাচে। ড্র হয়েছে বাকি ৭ ম্যাচ। এর মধ্যে শুধু একটা ম্যাচেই দুজন মুখোমুখি হয়েছেন জাতীয় দলের হয়ে। ২০১১ সালের ফেব্রুয়ারি জেনেভার সেই প্রীতি ম্যাচে রোনালদো-মেসি দুজনেই গোল পেলেও ম্যাচটা আর্জেন্টিনা জিতেছিল ২-১ গোলে।আজ কি সেটির শোধ নিতে পারবেন রোনালদো? এএফপি, রয়টার্স, ফিফা।
