
ভারতীয় ক্রিকেট বোর্ডের (বিসিসিআই) কোচ-নাটকের মেগাসিরিয়াল চলছেই। কদিন আগে রবি শাস্ত্রীকে জাতীয় ক্রিকেট দলের কোচ হিসেবে নিয়োগ দেওয়ার সময় তাঁর দুই সহকারীর নাম চূড়ান্ত হলো—বোলিং কোচ জহির খান আর ব্যাটিং পরামর্শক রাহুল দ্রাবিড়। সপ্তাহ না ঘুরতেই জানা গেল, জহির আর দ্রাবিড়ের নিয়োগ নাকি চূড়ান্ত কিছু নয়। শ্রীলঙ্কা সফরের আগে কোচ শাস্ত্রী বিসিসিআইয়ের উপদেষ্টা কমিটির সঙ্গে বসে নিজের সহকারীদের ব্যাপারে চূড়ান্ত সিদ্ধান্ত নেবেন।
বিসিসিআইয়ের প্রশাসক কমিটির প্রধান বিনোদ রাই বলেছেন, ‘এখনো কোনো চুক্তি হয়নি কারও সঙ্গে। কেবল কোচ হিসেবে রবি শাস্ত্রীর নিয়োগ চূড়ান্ত হয়েছে। উপদেষ্টা কমিটি কেবল নাম সুপারিশই করতে পারে। এই নামগুলো নিয়ে কোচের সঙ্গে কথা বলে চূড়ান্ত সিদ্ধান্ত নেওয়া হবে।’
শনিবার এক বৈঠকে কোচ হিসেবে শাস্ত্রীর নিয়োগ চূড়ান্ত অনুমোদন দেওয়া হয়। তবে জহির আর দ্রাবিড়ের নিয়োগ ঝুলিয়ে রাখা হয়। কোচ নিয়োগের সময় অবশ্য জানা গিয়েছিল দ্রাবিড় আর জহিরের নিয়োগও চূড়ান্ত। বোর্ডের এই সিদ্ধান্তে সৌরভ গাঙ্গুলীদের উপদেষ্টা কমিটির নাখোশ হওয়ার কথা। কারণ, কোচ ও তাঁর সহকারীদের নিয়োগ দেওয়ার এখতিয়ার তাঁদের দেওয়াই আছে। তবে বোর্ডের প্রশাসক কমিটি নাকি মনে করে, এই উপদেষ্টা কমিটি নিজের এখতিয়ারের বাইরে গিয়ে কিছু কাজ করেছে।
শাস্ত্রীর সহকারী হিসেবে এখনই জহির ও দ্রাবিড়ের নিয়োগ না দেওয়ার পেছনে কিছু কারণ আছে। সহকারীর ব্যাপারে শাস্ত্রীর নিজেরও কিছু পছন্দ-অপছন্দ আছে। পাশাপাশি দ্রাবিড় এই মুহূর্তে ভারতের বয়সভিত্তিক দলগুলোর দায়িত্বে আছেন। তিনি কীভাবে জাতীয় দলের ব্যাটিং পরামর্শক হিসেবে কাজ করবেন, এটা নিয়ে একটা ধোঁয়াশা আছে। জহিরও আইপিএল দল দিল্লি ডেয়ারডেভিলসের সঙ্গে সম্পর্কচ্ছেদ করেননি।
সবচেয়ে বড় কথা, নিজের কোচিং স্টাফ নিজেই বেছে নিতে চান শাস্ত্রী। কারও চাপিয়ে দেওয়া সহকারীদের নিয়ে কাজ করতে চান না তিনি। বোলিং ও ব্যাটিং কোচ হিসেবে তাঁর পছন্দ অন্য কেউ। এই দফাতেও শাস্ত্রীর কাছে তাহলে হেরে যেতে চলেছেন সৌরভ! এর আগে সৌরভের আপত্তির মুখে শাস্ত্রীর কোচ নিয়োগ এক দিন পিছিয়ে গিয়েছিল বলে খবর। পরে তড়িঘড়ি করে ভারতীয় ক্রিকেট বোর্ড ওই দিনই শাস্ত্রীর নাম কোচ হিসেবে ঘোষণা করে। তখন শোনা গিয়েছিল, শাস্ত্রীকে কোচ করার বিনিময়ে সৌরভের পছন্দের দ্রাবিড় ও জহিরকে সহকারী বানিয়ে ভারসাম্য আনা হয়েছে। এখন তো তাও যায় যায়! সূত্র: এএফপি, ডেকান।
 
