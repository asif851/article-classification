
ছয় মাস আগেই বিশ্বকাপে যাওয়া নিশ্চিত করে ফেলেছে ব্রাজিল। বলিভিয়াও নিজেদের শেষ সুযোগ হারিয়েছে কাছাকাছি সময়ে। বিশ্বকাপ বাছাইপর্বের আজকের ম্যাচটি আক্ষরিক অর্থেই ছিল ‘ডেড রাবার’। এমন এক ম্যাচ নিয়ে কৌতূহল ছিল শুধু একটি বিষয় নিয়েই, নেইমার খেলছেন তো? খেলেছেন নেইমার। কিন্তু প্রত্যাশা পূরণ হয়নি তাঁর। বলিভিয়ার মাঠে গোলশূন্য ড্র করেছে ব্রাজিল।
অনুশীলনে চোট পাওয়ায় ব্রাজিলিয়ান ফরোয়ার্ডকে নাও দেখা যেতে পারে, এমনটা শোনা যাচ্ছিল ম্যাচের আগে। অবশ্য দল ঘোষণার পরই জানা গেছে, বলিভিয়ার দর্শকদের অতৃপ্ত হতে হবে না, নামছেন নেইমার। তবে নেইমার যে মাঠে আসলেই আছেন সেটা বুঝতে অনেক সময় লেগেছে। ম্যাচের তৃতীয় মিনিটেই একটা শট নিয়েছিলেন, আর ১০ মিনিটে একটি ক্রস। এ ছাড়া প্রথম ২০ মিনিটে বোঝার উপায় ছিল না, নেইমার খেলছেন। কিংবা হলুদ জার্সি পরা দলটি ব্রাজিল। এর মাঝেই ১৫ মিনিটে গোলের ভালো একটা সুযোগ সৃষ্টি করেছিল বলিভিয়া। স্বাগতিক অধিনায়ক রোনাল্ড র‍্যাল্ডসের হেড লক্ষ্যভ্রষ্ট হওয়ায় সে যাত্রা বেঁচে যায় ব্রাজিল।
নেইমার-কুতিনহোদের ছন্নছাড়া ফুটবলের বিপরীতে প্রতি-আক্রমণে ওঠা বলিভিয়াই বেশি ত্রাস ছড়াচ্ছিল। ম্যাচের ২৫ মিনিটে প্রথম নিজ রূপে দেখা দিলেন নেইমার। দারুণ গতিতে ছুটে বেড়িয়ে যাওয়া নেইমারের শটটি অবশ্য অনায়াসে ঠেকিয়ে দিয়েছেন কার্লোস লাম্পে। ৩৩ মিনিটেও ব্রাজিলকে গোল বঞ্চিত করেছেন এই বলিভিয়ান গোলরক্ষক। মাঝমাঠে ভয়ংকর এক ভুল করে বসে বলিভিয়ার রক্ষণভাগ। গ্যাব্রিয়েল জেসুস বল নিয়ে ছুটে ঢুকে পড়েন বক্সে। জেসুসের পাস থেকে শট নিয়েছেন নেইমার কিন্তু লাম্পেকে এবারও ফাঁকি দিতে পারেননি। এর আগেই অবশ্য ম্যাচে প্রথম বদলির দেখা মিলেছে। সমুদ্র পৃষ্ঠ থেকে ১১ হাজার ফুট উচ্চতার সঙ্গে খাপ খাওয়াতে না পেরে ২৯ মিনিটেই উঠে গেছেন থিয়াগো সিলভা।৩৮ মিনিটেও সেই লাম্পে বাঁধা হয়ে দাঁড়ালেন। বাঁ প্রান্ত থেকে আসা থ্রু পাস দুই ব্রাজিলিয়ান খেলোয়াড় ডামি করলে বোকা বনে যায় বলিভিয়ান রক্ষণ। সে এসে পড়ে ডি-বক্সে ফাঁকায় দাঁড়ানো জেসুসের কাছে। ১০ গজ দূর থেকে নেওয়া জেসুসের শট অবিশ্বাস্যভাবে বাঁচিয়ে দেন লাম্পে। এবার অবশ্য হাত নয়, মুখ দিয়ে ঠেকিয়ে নিশ্চিত গোল বাঁচিয়েছেন বলিভিয়ান গোলরক্ষক। ৫ মিনিট পরে অবশ্য স্বাগতিক দর্শকের কাছে নায়ক হয়ে গেলেন গ্যাব্রিয়েল ভালভার্দে। লাম্পেকে কাটিয়ে দুবার শট নিয়েছিলেন নেইমার, দুবারই লাইন থেকে ফিরিয়ে দিয়েছেন ভালভার্দে! প্রথমার্ধের শেষ মিনিটে উল্টো এগিয়ে যেতে পারত বলিভিয়া। বক্সের বাইরে থেকে নেওয়া বেহারানোর শট ব্রাজিল গোলরক্ষককে ফাঁকি দিলেও ক্রসবারে লেগে ফিরেছে।দ্বিতীয়ার্ধেও গল্পটা বদলায়নি। নেইমার, জেসুসরা একের পর এক সুযোগ সৃষ্টি করেছেন। কিন্তু লাম্পের দৃঢ়তায় কোনো চিড় ধরাতে পারেনি ব্রাজিল। তাই গোটা আটেক শটের পরও হতাশা নিয়েই মাঠ ছেড়েছেন নেইমার।বিশ্বকাপ নিশ্চিত হয়ে গেছে বলেই কি না তিতের অপ্রতিরোধ্য ব্রাজিল দলটাকে কিছুটা ক্ষুধামন্দায় পেয়ে বসেছে। এটি আর্জেন্টিনার জন্যই বড় দুঃসংবাদ। বাছাই পর্বের শেষ ম্যাচে ব্রাজিল নিজেদের মাঠে খেলবে চিলির বিপক্ষে। আর্জেন্টিনা খুব করে চাইবে সেই ম্যাচটায় চিলিকে হারিয়ে দিক নেইমাররা। তাতে খুব সুবিধে হয় মেসিদের। চিরপ্রতিদ্বন্দ্বীদের ঘোর বিপদে ব্রাজিল কী করে, সেটাই এখন দেখার ১০ অক্টোবরের ম্যাচে।
এক নজরে ফলাফল




বিশ্বকাপ বাছাই: দক্ষিণ আমেরিকা




বলিভিয়া ০-০ ব্রাজিল




ভেনেজুয়েলা ০-০ উরুগুয়ে




আর্জেন্টিনা ০-০ পেরু




চিলি ২-১ ইকুয়েডর



কলম্বিয়া ১-২ প্যারাগুয়ে
 




