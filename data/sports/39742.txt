
বলিউডের পিকে সিনেমাটির কথা নিশ্চয় সবার মনে আছে। অনেক জনপ্রিয়তা কামিয়েছে সিনেমাটি, সেই সঙ্গে জন্ম দিয়েছিল অনেক বিতর্কেরও। ফুটবলের পিকেও যেন নিজেকে সেই বৃত্তের মাঝেই রাখতে চান। নিজের প্রজন্মের অন্যতম সেরা এই ডিফেন্ডার মাঝে মধ্যেই বিতর্কের জন্ম দেন। গতকালও অতি গুরুত্বপূর্ণ সুপার কাপের দ্বিতীয় লেগে ৫৫ মিনিটের মাথায় লাল কার্ড দেখে বসেছেন এই ডিফেন্ডার। রেফারির সহকারীকে গালি দিয়ে বসেছিলেন তিনি, সঙ্গে সঙ্গে মাঠের বাইরে পাঠিয়ে দেওয়া হয়েছে তাঁকে।গতকাল তিন দশকের আক্ষেপ ঘুচিয়েছে অ্যাথলেটিক বিলবাও। বার্সেলোনাকে ঘরের মাঠে রুখে দিয়ে জিতে নিয়েছে স্প্যানিশ সুপার কাপ। সুপার কাপের দ্বিতীয় লেগে বার্সেলোনার বিপক্ষে ১-১ গোলে ড্র করে কাপ জিতে নিয়েছে তাঁরা। প্রথম লেগে বিলবাওর মাঠ সান মেমেসে গিয়ে ৪-০ গোলে ফেরে বসেছিল বার্সেলোনা।ফিরতি লেগে তাই কমপক্ষে চার গোল দেওয়ার কঠিন লক্ষ্য নিয়ে মাঠে নেমেছিল মেসি, পিকেরা। প্রথম অর্ধের শেষ দিকে একটি গোল করে বার্সেলোনার আশার পালে হাওয়া লাগিয়েছিলেনও মেসি। সেই ধারা ধরে রেখে দ্বিতীয়ার্ধের শুরুতেও বিলবাওকে চেপে ধরেছিলেন মেসিরা। কিন্তু ৫৫ মিনিটের মাথায় পিকে লাল কার্ড দেখে বসেন। বার্সেলোনার সুপার কাপ জেতার আশাও সেখানেই শেষ হয়ে যায়। বার্সেলোনার কফিনের শেষ পেরেক ঠুকে দেন আরিজ আদুরিজ, ৭৫ মিনিটের মাথায় ডিফেন্সের ভুলে গোল করে খেলায় সমতা নিয়ে আসেন বিলবাওর এই স্ট্রাইকার।সামান্য একটি অফসাইডের সিদ্ধান্ত নিজেদের বিপক্ষে যাওয়ায় লাইনসম্যানের ওপর ক্ষোভ ঝাড়েন পিকে। লাইনসম্যানকে অকথ্য ভাষায় গালি দেওয়া শুরু করেন তিনি। গালাগালির একপর্যায়ে লাইনসম্যানের মাকে নিয়ে অশ্লীল গালিও দিয়েছেন, যা কোনোমতেই গ্রহণযোগ্য তো নয়ই, প্রকাশেরও অযোগ্য। রেফারি ভেলাসো কারবালো এগিয়ে এসে তাঁকে সরাসরি লালকার্ড দেখিয়ে দেন।ক্ষণিকের এক ভুলে বার্সেলোনার পঞ্চম শিরোপার শেষ আশাও গুঁড়িয়ে দিয়েছেন পিকে। বাড়তি শাস্তি হিসেবে লিগের প্রথম ম্যাচও বসে থাকতে হবে। তবে ঘটনা এখানেও শেষ হচ্ছে না। ম্যাচ অফিশিয়ালকে অবমাননা ও অপমানজনক ভাষা ব্যবহারের দায়ে চার থেকে বারো ম্যাচ নিষেধাজ্ঞাও জুটতে পারে তাঁর কপালে। গোলডটকম ও মার্কা।
