
ভাগ্যিস গাড়ির কাচটা বুলেটপ্রুফ ছিল! না হলে যে সন্ত্রাসীর গুলিতে মারা যেতে পারতেন মেহমেত তপাল। গত মঙ্গলবার অনুশীলন শেষে নিজের গাড়িতে করে বাড়ি ফিরছিলেন ফেনেরবাচের এই তুর্কি মিডফিল্ডার। সঙ্গে ছিলেন ক্লাবের যুব প্রকল্পের খেলোয়াড় উইগার মার্ট জেইবেক। পথেই হঠাৎ বন্দুকধারী সন্ত্রাসীরা আক্রমণ করে তপালের গাড়িতে। তবে গাড়িটি বুলেটপ্রুফ হওয়ায় গুলি আর কাচ ভেদ করে ভেতরে ঢুকতে পারেনি। অক্ষত অবস্থায়ই বাড়ি ফেরেন ফেনেরবাচের খেলোয়াড় দুজন। ঘটনাটি স্বীকার করে নিলেও এখনো কোনো সন্ত্রাসীকে গ্রেপ্তার করতে পারেনি পুলিশ। গত এপ্রিলেও এমন ভয়ংকর অভিজ্ঞতার মুখোমুখি হয়েছিলেন তপাল। ট্রাবজনস্পরের সঙ্গে ম্যাচের পর ফেরার পথে ফেনেরবাচের গাড়িতে হামলা করেছিল সন্ত্রাসীরা। গাড়ির চালক গুলিতে আহত হয়েছিলেন। বেঁচে গিয়ে তপাল তাই ভাগ্যকে ধন্যবাদ দিতেই পারেন! রয়টার্স।
