
ধস নেমেছিল আগের দিনই। সেই ধস ঠেকাতে কাল পাকিস্তানের দরকার ছিল সামনে দাঁড়িয়ে কারও প্রতিরোধ। বাবর আজম নেতৃত্ব দিলেন সেই প্রতিরোধে। আরও দরকার ছিল সতীর্থদের সঙ্গ। ষষ্ঠ উইকেটে সরফরাজ আহমেদ ও সপ্তম উইকেটে সোহেল খান ৭৪ ও ৬৭ রানের দুটি জুটিতে যা একটু দিয়েছিলেন। কিন্তু এরপরই ২৪ রানে পড়ে গেল পাকিস্তানের শেষ ৪ উইকেট।
অসহায় চোখে তা তাকিয়ে তাকিয়ে দেখলেন বাবর আজম, প্রথম টেস্ট সেঞ্চুরির আনন্দের বদলে ৯০ রানে অপরাজিত থাকার দুঃখ নিয়ে যাঁকে ফিরতে হলো ড্রেসিংরুমে। প্রথম ইনিংসে নিউজিল্যান্ডের লিড ৫৫ রানের। বৃষ্টির কারণে তৃতীয় দিনে খেলা হয়েছে মাত্র ৩৮.১ ওভার। দ্বিতীয় সেশনে মাত্র ৬ বল। তৃতীয় সেশনের ৫.২ ওভারে শেষ পাকিস্তানের প্রথম ইনিংস। নিউজিল্যান্ডের দ্বিতীয় ইনিংসের একটি বল হওয়ার পরই আবারও নেমেছে বৃষ্টি।
পাকিস্তানের নায়ক যদি আজম হন, এ টেস্টে এখন পর্যন্ত কিউইদের নায়ক টিম সাউদি। আগের দিন পাকিস্তানের ৫ উইকেটের ৩টিই ছিল তাঁর, কাল নিয়েছেন আরও ৩টি। সেডন পার্ক তাঁর নিজের মাঠ, সেখানেই ২৮ টেস্ট পর পেয়েছেন ইনিংসে ৫ উইকেট!
আগের দিন ৫১ রানেই পাকিস্তানের ৫ উইকেট চলে যাওয়ার পর মনে হচ্ছিল, বিশাল লিডই পাবে নিউজিল্যান্ড। মূলত আজমই তা পেতে দেননি। গত সেপ্টেম্বর-অক্টোবরেই ওয়েস্ট ইন্ডিজের বিপক্ষে ওয়ানডে সিরিজে টানা তিন সেঞ্চুরি করেছিলেন, এবার সেই ফর্মটা টেনে নিয়ে এলেন টেস্টেও। এর মাঝে দুবাইতে ওয়েস্ট ইন্ডিজের বিপক্ষে ক্যারিয়ারের প্রথম টেস্টেই খেলেছিলেন ৬৯ রানের ঝলমলে এক ইনিংস। সব মিলিয়ে এ বছর আন্তর্জাতিক ক্রিকেটে ২০ ইনিংসে তাঁর রান ৬১.৭৫ গড়ে ৯৮৮, পাকিস্তানের হয়ে যা সর্বোচ্চ। ক্রিকইনফো।
অপেক্ষা
ক্যারিয়ারের অষ্টম টেস্টে নিজের পঞ্চম ইনিংসে এসে প্রথম রান পেলেন পাকিস্তানি পেসার ইমরান খান।
 
