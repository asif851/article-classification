
বাংলাদেশের সঙ্গে চন্ডিকা হাথুরুসিংহের সম্পর্কটা তাহলে চুকেবুকেই গেল। আজ প্রধান কোচ হিসেবে তাঁর নাম আনুষ্ঠানিকভাবে ঘোষণা করেছে শ্রীলঙ্কান ক্রিকেট বোর্ড (এসএলসি)। কিন্তু আরও একটু আনুষ্ঠানিকতা বাকি। সেটি সারতেই কাল ঢাকায় আসার কথা হাথুরুর।
হাথুরুর সঙ্গে বিসিবির চুক্তি ছিল ২০১৯ বিশ্বকাপ পর্যন্ত। কিন্তু চুক্তির মেয়াদ শেষ হওয়ার দেড় বছর আগেই বাংলাদেশ-পর্ব শেষ করেছেন শ্রীলঙ্কান কোচ। গত অক্টোবরে বাংলাদেশ দলের দক্ষিণ আফ্রিকা সফরের মাঝামাঝি সময়ে পদত্যাগের সিদ্ধান্ত জানান হাথুরু। বিসিবি অবশ্য সেটি ইতিবাচকভাবেই নিয়েছে। বিসিবির শীর্ষ কর্তারা বারবার বলে আসছেন, ‘যে চলে যেতে চায়, তাকে আটকাব কী করে?’ তা ছাড়া চুক্তির শর্ত মেনেই তিন মাসের নোটিশ পিরিয়ডে পদত্যাগের কথা জানিয়েছেন হাথুরু।কিন্তু পদত্যাগের পর গত দুই মাসে বিসিবির মুখোমুখি হননি হাথুরু। শ্রীলঙ্কার সঙ্গে চুক্তির সব আনুষ্ঠানিকতা সেরে তবেই আসছেন ঢাকায়। হাথুরুর সঙ্গে কী আলোচনা হতে পারে, বিসিবির পরিচালনা বিভাগের প্রধান আকরাম খান আজ সন্ধ্যায় মুঠোফোনে বললেন, ‘ও আসবে শুনেছি। তবে কখন আসবে নিশ্চিত না। সে এলে শোনা হবে, কেন কী কারণে পদত্যাগ করল। সে আসছে তার পদত্যাগের ব্যাখ্যা দিতে।’বিসিবি সভাপতি নাজমুল হাসান কদিন আগে জানিয়েছিলেন, ৯ ডিসেম্বর আসতে পারে বাংলাদেশ দলের অন্যান্য কোচিং স্টাফরাও। তবে কাল কোচের সাক্ষাত্কার দিতে ফিল সিমন্স আসবেন কি না, সেটি নিশ্চিত নয়।
