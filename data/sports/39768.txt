
লিওনেল মেসি ছাড়া বিশ্বকাপেই যেতে পারবে না, বাছাইপর্বেই বাদ পড়বে আর্জেন্টিনা। কদিন আগে এমনই বলেছিলেন সিজার লুই মেনত্তি। আর্জেন্টিনাকে প্রথম বিশ্বকাপ এনে দেওয়া এই কোচের কথা যে কতটা সত্যি, আজ ভালোভাবে টের পেল আর্জেন্টিনা। শুধু আজ? বিশ্বকাপ বাছাইপর্বের আট ম্যাচেই বোঝা গেল, মেসি ছাড়া এই দল কতটা অচল।
বিশ্বকাপ বাছাইপর্বে মাত্র তিনটি ম্যাচ খেলতে পেরেছেন মেসি। এই তিন ম্যাচেই জয় পেয়েছে আর্জেন্টিনা। পেয়েছে ৯ পয়েন্ট। আর মেসি খেলেননি এমন বাকি ৫ ম্যাচ থেকে কুড়িয়েছে মাত্র ৬ পয়েন্ট। এই পাঁচ ম্যাচের একটিতে আর্জেন্টিনা হেরেছে, একটি জিতেছে। বাকি তিনটি ড্র। আজও আর্জেন্টিনা হারতে বসেছিল। বাছাইপর্বে সাত ম্যাচের ছয়টিতেই হারা ভেনেজুয়েলা প্রথম জয়টা দেখতেই পাচ্ছিল। ২–০ গোলে এগিয়ে যাওয়ার পরও ড্র। শুধু আজকের ম্যাচ বলে নয়; চোটের কারণে এবারের বাছাইপর্বে যে ম্যাচেই মেসি ছিলেন না, ভুগতে হয়েছে আর্জেন্টিনাকে। ইকুয়েডরের কাছে নিজেদের মাঠে ২–০ গোলে হেরেছে। প্যারাগুয়ের মাঠে গিয়ে গোলশূন্য ড্র করেছে। ব্রাজিলের বিপক্ষে নিজেদের মাটিতে ১–১ ড্র। কলম্বিয়ার বিপক্ষে ১–০ গোলের কষ্টার্জিত জয়। এবার ভেনেজুয়েলার সঙ্গে ২–২ ড্র। এই পাঁচ ম্যাচে ৯ পয়েন্ট হারিয়েছে তারা। এই সময় গোল হজম করেছে ৫টি, দিয়েছে ৪টি।মেসি যদি সত্যিই অবসর নিয়ে নিতেন? মেনত্তির অনুমান সত্যি যে হতো না, নিশ্চয়তা আছে!
