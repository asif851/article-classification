
কোর্টনি ওয়ালশই হতে যাচ্ছেন বাংলাদেশ দলের পরবর্তী পেস বোলিং কোচ। গতকাল রাতে সাবেক এই ক্যারিবীয় ফাস্ট বোলারের সঙ্গে মুঠোফোনে কথা বলে এমন ধারণাই পাওয়া গেছে। ওয়ালশ বাংলাদেশ দলের পেস বোলিং কোচ হচ্ছেন, এই আলোচনা গত কয়েক দিন ধরেই চলছে ক্রিকেটাঙ্গনে। কিন্তু বিসিবি থেকে নিশ্চিত করে বলা হচ্ছিল না কিছুই। যখনই প্রসঙ্গ উঠেছে, বোর্ড থেকে বলা হয়েছে, নতুন বোলিং কোচ বর্তমানে একটি দলের সঙ্গে চুক্তিবদ্ধ। ওই চুক্তি শেষ হওয়ার আগে বাংলাদেশ দলের বোলিং কোচ হিসেবে তার নাম ঘোষণা হোক, সেটা তিনি চাচ্ছেন না। বোর্ড সভাপতি নাজমুল হাসান অবশ্য গত রোববার বলেছিলেন, দু-এক দিনের মধ্যেই বোলিং কোচের নাম জানানো সম্ভব হবে। ওয়ালশও প্রথম আলোকে সেটাই বললেন। বাংলাদেশ দলের বোলিং কোচ তিনিই হচ্ছেন কি না জানতে চাইলে ওয়ালশের উত্তর, ‘বিসিবি আজ-কালের মধ্যেই আনুষ্ঠানিকভাবে ঘোষণা দেবে। তার আগে এ নিয়ে আমার কথা বলাটা ঠিক হবে না।’ দায়িত্ব পেলে কবে বাংলাদেশে আসবেন, এমন প্রশ্নের জবাবেও সরাসরি কিছু বলেননি এই জ্যামাইকান কিংবদন্তি ফাস্ট বোলার, ‘বিসিবির সঙ্গে এখনো আমার একটা আলোচনা বাকি আছে। তারপর এসব বিষয় ঠিক হবে।’ ওয়ালশ পেস বোলিং কোচের দায়িত্ব নিলে বাংলাদেশ দলের কোচিং স্টাফে এখন পর্যন্ত তিনিই হবেন সবচেয়ে হাই-প্রোফাইল সাবেক ক্রিকেটার। পূরণ হবে মাশরাফি বিন মুর্তজার একটা স্বপ্নও, ‘আমার অনেক দিনের স্বপ্ন এই মানুষটাকে কাছ থেকে দেখার, তাঁর কাছ থেকে কিছু শেখার’—ওয়ালশ বোলিং কোচ হতে পারেন শুনে গতকাল মঙ্গলবার দুপুরে বলছিলেন বাংলাদেশ দলের সবচেয়ে অভিজ্ঞ পেসার। ২০০১ সালের এপ্রিলে অবসর নেওয়ার আগে ওয়েস্ট ইন্ডিজের হয়ে ১৩২ টেস্টে তাঁর উইকেট সংখ্যা ৫১৯। এক সময় যা ছিল বিশ্ব রেকর্ড। ২০৫ ওয়ানডেতে তাঁর উইকেট ২২৭ টি। ওয়েস্ট ইন্ডিজ দলকে ২২টি টেস্টে নেতৃত্ব দেওয়া ওয়ালশ সর্বশেষ দায়িত্ব পালন করেছেন ওয়েস্ট ইন্ডিজ ক্রিকেট বোর্ডের নির্বাচক হিসেবে।
