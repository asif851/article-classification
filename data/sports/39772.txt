
দৃশ্যটি এত তাড়াতাড়ি ভুলে যাওয়ার নয়। সপ্তাহ খানেক আগে এএফসি অনূর্ধ্ব-১৬ বাছাইপর্বে স্বাগতিক কাতারের বিপক্ষে কী অসাধারণ গোলটাই না করেছিল ফয়সাল আহমেদ ফাহিম! প্রতি আক্রমণ থেকে বল ধরে শরীরের ঝটকায় দুই ডিফেন্ডারকে ছিটকে ফেলে ডি বক্সের বাইরে থেকে বাঁ পায়ে প্লেসিংয়ে গোল। কাতারের বিপক্ষে ২-০ গোলের দুর্দান্ত জয়ে অন্য গোলটিতেও ছিল ফাহিমের অবদান। তারই কর্নার থেকেই হেডে গোল করেছিল দীপক রনি। ম্যাচটি ৩-০ গোলে জিতলে এএফসি অনূর্ধ্ব-১৬ চ্যাম্পিয়নশিপের চূড়ান্ত পর্বেই জায়গা করে নিত বাংলাদেশ। বাংলাদেশের মন্দ ভাগ্য। কিন্তু তারপরেও কাতারের মাটিতে কাতারকে হারানোর মর্যাদাই অন্য রকম।প্রথম ম্যাচে ইয়েমেনের বিপক্ষেও দুর্দান্ত খেলেছিল ফাহিম। একটি প্রতি আক্রমণে মধ্যমাঠ থেকে বল নিয়ে প্রায় একক প্রচেষ্টায় একবার ইয়েমেনের বক্সে ঢুকে পড়ে প্রায় গোলই করে ফেলেছিল সে। কিন্তু গোলরক্ষকের গায়ে লেগে সেটি প্রতিহত হয়। সেই গোলটি হয়ে গেলে বাংলাদেশ হয়তো চূড়ান্ত পর্বেই চলে যেত।প্রতিভাবান ফাহিমের আবির্ভাব অবশ্য গত আগস্টে। নেপালে সাফ অনূর্ধ্ব-১৫ চ্যাম্পিয়নশিপে সিরাজগঞ্জের এই কিশোর গোলের বন্যা বইয়ে দিয়েছিল। অনেকেই তাকে সাম্প্রতিককালে বাংলাদেশের ফুটবলের সেরা প্রতিভা বলতে শুরু করেছেন।ফাহিমকে এখন কাজে লাগানো হবে অনূর্ধ্ব-১৯ দলে। এ মাসেই এএফসি অনূর্ধ্ব-১৯ ফুটবলের বাছাইপর্ব অনুষ্ঠিত হবে তাজিকিস্তানে। ভুটানে সাফ অনূর্ধ্ব-১৮ ফুটবল খেলে আসা দলটি তাতে অংশ নেবে। এই দলে যোগ হচ্ছে ফাহিম। ১৬ অক্টোবর বিকেএসপিতে শুরু হবে বাংলাদেশ যুবদলের আবাসিক অনুশীলন ক্যাম্প।স্ট্রাইকার সংকটের মধ্যে ফাহিমের গোলক্ষুধাটাই কাজে লাগাতে চাইছে অনূর্ধ্ব-১৯ দলের ম্যানেজমেন্ট।
 
 
 
