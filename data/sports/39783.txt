
টি-টোয়েন্টি বিশ্বকাপের চূড়ান্ত দল ঘোষণা করেছে বাংলাদেশ। বিশ্বকাপে যথারীতি বাংলাদেশকে নেতৃত্ব দেবেন মুশফিকুর রহিম। এর আগে গত মাসে ৩০ সদস্যের প্রাথমিক দল ঘোষণা করেছিল বিসিবি। সেটাই নেমে এল ১৫ জনে। চূড়ান্ত তালিকায় বাদ পড়া খেলায়াড়দের মধ্যে রয়েছেন আরাফাত সানি, ইমরুল কায়েস, নাজমুল হোসেন, জুনায়েদ সিদ্দিকী, জহুরুল ইসলামরা। একই সঙ্গে সালমা খাতুনকে অধিনায়ক করে মহিলা টি-টোয়েন্টি বিশ্বকাপের দলও ঘোষণা করা হয়েছে।প্রধান নির্বাচক ফারুক আহমেদ বলেন, ‘ছেলেদের দলটি অভিজ্ঞ ও তরুণ খেলোয়াড়ের সমন্বয় করা হয়েছে। আমাদের বিবেচনায় এমন একটি বৈশ্বিক টুর্নামেন্টে অভিজ্ঞ খেলোয়াড় যেমন প্রয়োজন তেমনি নতুনদেরও সুযোগ করে দেওয়া দরকার। সংক্ষিপ্ত সংস্করণে মুমিনুল হক ও সাব্বির রহমানের মতো খেলোয়াড়দের ভালো করার সম্ভাবনা রয়েছে বলেই স্কোয়াডে রাখা হয়েছে। কিন্তু ঘরোয়া ক্রিকেট ও সাম্প্রতিক সময় দারুণ পারফর্ম করার পরও আরাফাত সানির মতো কয়েকজনকে দলে রাখতে পারিনি। দলের ভারসাম্যর জন্যই তাদের রাখা সম্ভব হয়নি।’নিজেদের শক্তিমত্তার প্রসঙ্গে ফারুক জানালেন, ‘আমাদের বোলিং বিভাগ যথেষ্ট শক্তিশালী। তিনজন পেসার, একজন সিমিং অলরাউন্ডার রয়েছে। আমাদের কন্ডিশনে স্পিনই মূল শক্তি। এ বিভাগ সামলাবে সাকিব, রাজ্জাক ও সোহাগ গাজী।’১৬ মার্চ থেকে বাংলাদেশে শুরু হবে টি-টোয়েন্টি বিশ্বকাপের পঞ্চম আসর। বিশ্বকাপের প্রাথমিক পর্বে বাংলাদেশের গ্রুপে আছে আফগানিস্তান, হংকং ও নেপাল। দুই গ্রুপের শীর্ষ দুটো দল আর আগে থেকেই সরাসরি জায়গা পাওয়া আটটি দলকে নিয়ে হবে দ্বিতীয় রাউন্ড ‘সুপার টেন’।
বাংলাদেশের টি-টোয়েন্টি বিশ্বকাপ দল: মুশফিকুর রহিম (অধিনায়ক), তামিম ইকবাল, এনামুল হক, সাকিব আল হাসান, শামসুর রহমান, মুমিনুল হক, নাসির হোসেন, সাব্বির রহমান, মাহমুদউল্লাহ্, আবদুর রাজ্জাক, সোহাগ গাজী, মাশরাফি বিন মুর্তজা, ফরহাদ রেজা, রুবেল হোসেন ও আল-আমিন হোসেন।
