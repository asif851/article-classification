
অনূর্ধ্ব-১৫ সাফ ফুটবল চ্যাম্পিয়নশিপে নিজেদের প্রথম ম্যাচে শ্রীলঙ্কাকে ৪-০ গোলে হারিয়ে সেমিফাইনালে এক পা দিয়ে রেখেছিল বাংলাদেশ। আজ ভুটানের বিপক্ষে শ্রীলঙ্কা ৬-০ গোলে হেরে যাওয়ায় এক ম্যাচ হাতে রেখেই সেমিফাইনাল নিশ্চিত করল বর্তমান চ্যাম্পিয়নরা। 
গ্রুপ ‘এ’ থেকে বাংলাদেশের সঙ্গে শেষ চার নিশ্চিত হয়েছে ভুটানেরও। আর টানা দুই ম্যাচ হেরে বিদায় নিয়েছে লঙ্কানরা। চ্যাম্পিয়নশিপ ধরে রাখার লক্ষ্য নিয়ে নেপালে গিয়েছে বাংলাদেশ। প্রথম ম্যাচে জয়ের পর ফুরফুরে মেজাজে আছে বাংলাদেশের কিশোরেরা। আগামী পরশু ভুটানের বিপক্ষে গ্রুপ পর্বের শেষ ম্যাচে মাঠে নামবে তারা। গ্রুপ চ্যাম্পিয়ন হতে হলে গোল ব্যবধানে এগিয়ে থাকা ভুটানকে হারাতেই হবে। সেমিফাইনালে বাংলাদেশের প্রতিপক্ষ হবে কে, তা এখনো নিশ্চিত হওয়া যায়নি। তবে ভারত বা স্বাগতিক নেপাল হতে পারে ফাইনালে ওঠার লড়াইয়ে বাধা।
