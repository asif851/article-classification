
এমনিতেই লা লিগা শিরোপা হাতছাড়া হওয়ার শঙ্কা। এর মধ্যে রিয়াল মাদ্রিদ সমর্থকদের জন্য দুঃসংবাদ, রোববার সেল্টা ভিগোর বিপক্ষে চোটের কারণে খেলতে পারবেন না ক্রিস্টিয়ানো রোনালদো। বিষয়টি আজ সংবাদ সম্মেলনে নিশ্চিত করেছেন কার্লো আনচেলত্তি।রিয়াল কোচ জানালেন, ‘ক্রিস্টিয়ানো রোনালদো আগামীকাল খেলছে না। কারণ, সে শতভাগ ফিট নয়। কোনোভাবেই ঝুঁকি নিতে চাইনি।’ ‘ঝুঁকি’ বলতে আনচেলত্তির নজর ২৪ মে লিসবনে অনুষ্ঠেয় চ্যাম্পিয়নস লিগের ফাইনালে। মহারণে রোনালদোকে হাতছাড়া করতে কিছুতেই রাজি নন তিনি।গত সপ্তাহে লা লিগার পয়েন্ট টেবিলে রিয়ালের অবস্থান ছিল খুবই সুবিধাজনক পর্যায়ে। কিন্তু ৪ মে ২-২ ড্র করল ভ্যালেন্সিয়ার বিপক্ষে। বার্সা-অ্যাটলেটিকোর চেয়ে এক ম্যাচ কম খেলেছিল বলে তিন পয়েন্ট হাতেই ছিল রিয়ালের। কিন্তু সেই তিন পয়েন্টের দুটোই খুইয়ে ফেলল অবনমন অঞ্চলে থাকা ভ্যালাদোলিদের সঙ্গে ১-১ ড্র করে। তবুও আশাবাদী আনচেলত্তি। বললেন, ‘সেল্টাকে আমাদের হারাতে হবে। কারণ লিগে অনেক চমক দেখা গিয়েছে। এসব আরও হতে পারে। আমরা আমাদের সেরাটা দেওয়ার চেষ্টা করব। কারণ এ মুহূর্তে কোনো কিছুই গাণিতিক সমীকরণে সমাধান হবে না।’ রয়টার্স।
