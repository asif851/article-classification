
‘ফিফটি’টা হয়েই গেল রিয়ালের! বার্নাব্যুতে ম্যাচের ৩১ মিনিটে করিম বেনজেমার জোরালো শটটা জালে যেতেই রেকর্ডটা হয়ে গেল। প্রথম কোনো স্প্যানিশ দল হিসেবে টানা ৫০ ম্যাচে গোল করল রিয়াল মাদ্রিদ। এমন উপলক্ষটা আলাভেসকে ৩-০ গোলে হারিয়েই উদ্‌যাপন করেছে রিয়াল।
ম্যাচের শুরুতেই একটা সুখবর ছিল রিয়ালের, অনেক দিন পর রোনালদো-বেল-বেনজেমা ম্যাচের শুরু থেকেই ছিলেন মাঠে। তিনটি গোলে অবদান রেখে সমর্থকদের আস্থার জবাবটাও দিয়েছেন এ তিনজন। বেনজেমার গোলের পর ইস্কো ও নাচোর গোলে সহায়তা করেছেন ক্রিস্টিয়ানো রোনালদো ও গ্যারেথ বেল।তবে ম্যাচটা বড্ড সতর্ক হয়ে নেমেছিল রিয়াল। ব্যস্ত এপ্রিলের সূচি থেকে খেলোয়াড়দের বাঁচাতে চাইছেন জিনেদিন জিদান। কোচ তাই অধিনায়ক-সহ অধিনায়ক দুজনকেই দিয়েছেন বিশ্রাম। সার্জিও রামোস, মার্সেলো ছাড়াও ছিলেন না কাসেমিরো। এই ডিফেন্সিভ মিডফিল্ডার অবশ্য ছিলেন না নিষেধাজ্ঞায় কাঁটা পড়ে। বিশ্রাম দেওয়া হওয়া হয়েছিল গোলরক্ষক কেইলর নাভাস ও রাইট ব্যাক ড্যানি কারভাহালকেও।চিন্তাটা ভালোই ছিল জিদানের। কিন্তু দুর্ভাগ্য পিছু নিলে ওসব কি আর কাজে লাগে? ম্যাচের ১১ মিনিটেই খুঁড়িয়ে খুঁড়িয়ে মাঠ ছাড়েন ডিফেন্ডার রাফায়েল ভারানে। তাঁর বদলি নামেন কারভাহাল। রক্ষণভাগটাকে নতুন করে সাজাতে হয় জিদানকে। দুর্ভাগ্যই সৌভাগ্য হয়ে গেল ২০ মিনিট পর। যখন বক্সের ডান পাশে দারুণ বোঝাপড়ায় বল দেওয়া নেওয়া করে বেনজেমাকে পাস দিলেন কারভাহাল। বেনজেমার বাঁ পায়ের জোরালো শটে এগিয়ে গেল রিয়াল (১-০)। সে গোলেই নিশ্চিত হলো, সব প্রতিযোগিতা মিলে টানা পঞ্চাশ ম্যাচে অন্তত একটি গোল করে মাঠ ছাড়ছে রিয়াল। গত মৌসুমে চ্যাম্পিয়নস লিগের সেমিফাইনালে ম্যানচেস্টার সিটির বিপক্ষেই সর্বশেষ গোল করতে ব্যর্থ হয়েছিল জিদানের দল। বিরতির ঠিক আগে দ্বিতীয় গোলটিও প্রায় পেয়েই গিয়েছিল, কিন্তু গ্যারেথ বেলের শটটা পোস্টে বাতাস লাগিয়ে চলে যায়। দ্বিতীয়ার্ধের শুরুতেই অবশ্য ম্যাচের রূপটা বদলে গেল অনেকটা। এ মৌসুমে লা লিগার চমক আলাভেস চেপে ধরল রিয়ালকে। ৬০ থেকে ৬৯ মিনিটের মাঝে তিনটি গোল করতে পারত তারা। তবে প্রতিবারই ভাগ্য কিংবা আলাভেস ফরোয়ার্ডদের ব্যর্থতায় হাঁফ ছেড়ে বেঁচেছেন কিকো ক্যাসিয়া। সে চাপটা সামলে নিয়ে এরপরই আবার ম্যাচে ফিরেছে। বেনজেমাকে তুলে লুকাস ভাসকেজকে নামানোতে গতিও ফিরে রিয়ালের খেলায়। ৮৫ মিনিটে রোনালদোর দারুণ পাস থেকে এর চেয়েও দুর্দান্ত এক গোল করেছেন অনেক দিন পর মূল একাদশে সুযোগ পাওয়া ইস্কো। দুরূহ কোণ থেকে করা এ গোল দিয়ে আবারও দলে নিয়মিত সুযোগ পাওয়ার আবেদন জানিয়ে দিয়েছেন এই মিডফিল্ডার। তিন মিনিট পরে আলাভেসকে শেষ ধাক্কা দেন বেল। ডান প্রান্ত থেকে নেওয়া দুর্দান্ত ফ্রি-কিকটা গোলরক্ষক পাচেকোর হাতের ছোঁয়ায় বারে লেগে ফিরে। সুযোগের অপেক্ষায় থাকা ডিফেন্ডার নাচো সেটায় মাথা ছুঁয়ে জয়টা নিশ্চিত করে দেন রিয়ালের (৩-০)। এ জয়ে বার্সেলোনার চেয়ে ৫ পয়েন্ট এগিয়ে গেল রিয়াল। লা লিগায় এখনো বাকি ১০ ম্যাচ।
 
