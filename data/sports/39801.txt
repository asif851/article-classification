
এক মাসেরও বেশি সময় ধরে চলছিল আলোচনা। তাঁর খেলোয়াড়ি ও ব্যক্তিগত জীবন নিয়েও নেওয়া হয়েছে অনেক খোঁজখবর। যাচাই করা হয়েছে দেশের সর্বসাধারণের মধ্যে গ্রহণযোগ্যতা ও রাজনৈতিক নিরপেক্ষতা। সবকিছুতেই দশে দশ পেয়ে জাতিসংঘের সংস্থা ইউএনডিপির (জাতিসংঘ উন্নয়ন সংস্থা) শুভেচ্ছাদূত হচ্ছেন মাশরাফি বিন মুর্তজা। আগামী বৃহস্পতিবার ঢাকায় আনুষ্ঠানিক সংবাদ সম্মেলন করে ইউএনডিপির পক্ষ থেকে এ ব্যাপারে আনুষ্ঠানিক ঘোষণা দেওয়ার কথা।আজ সকাল থেকে গুঞ্জন ছিল, জাতিসংঘের শুভেচ্ছাদূত হচ্ছেন মাশরাফি। দুপুরে মুঠোফোনে যোগাযোগ করা হলে সীমিত ওভারের ক্রিকেটে বাংলাদেশের অধিনায়কও বলেছেন, ‘জাতিসংঘের ঢাকা অফিস থেকে ব্যক্তিগত পর্যায়ে আমাকে জানানো হয়েছে, আমাকে তাদের শুভেচ্ছাদূত করা হয়েছে। তবে এ ব্যাপারে আনুষ্ঠানিক কোনো কাগজপত্র এখনো পাইনি।’ সন্ধ্যায় ইউএনডিপির বিজ্ঞপ্তিতে সংশয়টা কেটে গেছে।জাতিসংঘ ও ইউএনডিপির কর্মকর্তাদের সঙ্গে গত কিছুদিনের আলোচনার সূত্র ধরেই শুভেচ্ছাদূত হিসেবে নিজের দায়িত্বটা বুঝতে পারছেন বাংলাদেশ অধিনায়ক, ‘শুনেছি একটা দেশ থেকে এ রকম একজনকেই নেওয়া হয়। আর্জেন্টিনায় যেমন লিওনেল মেসি, শ্রীলঙ্কায় মুত্তিয়া মুরালিধরন। মাসখানেক ধরে আমার সঙ্গে কথা বলে এবং অনেক খোঁজখবর নিয়ে ওনারা এটি করেছেন বলে শুনেছি।’
সংশোধনী: আজ সকালে প্রথমে জানা গিয়েছিল, মাশরাফি জাতিসংঘেরই শুভেচ্ছাদূত হতে যাচ্ছেন। বাংলাদেশের ওয়ানডে ও টি-টোয়েন্টি অধিনায়ক নিজেও জানিয়েছিলেন এমনটিই। এই খবরের সূত্র ধরে প্রথম আলো অনলাইনেও ‘জাতিসংঘের শুভেচ্ছাদূত হচ্ছেন মাশরাফি’ শিরোনামে খবর প্রকাশ করা হয়। কিন্তু পরে জানা গেছে, আসলে জাতিসংঘ নয়, এর অঙ্গ সংগঠন ইউএনডিপির শুভেচ্ছাদূত হচ্ছেন মাশরাফি।
