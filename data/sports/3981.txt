
মোহামেডানের অনুশীলনে মুস্তাফিজুর রহমান! তবে কি কাল বিকেএসপিতে আবাহনীর বিপক্ষেই নেমে যাচ্ছেন প্রিমিয়ার লিগ খেলতে? মিরপুরের একাডেমি মাঠে ক্যামেরার ল্যান্সগুলো মুহূর্তেই আবাহনীর অনুশীলন থেকে ঘুরে গেল মোহামেডানের তাঁবুতে গিয়ে বসা ‘কাটার মাস্টার’-এর দিকে।
বিভ্রমটা মুস্তাফিজই ভাঙালেন, ‘এমনিই অনুশীলন দেখতে এলাম। এখনই খেলার কোনো সম্ভাবনা নেই।’ মোহামেডানের ম্যানেজার ওয়াসিম খানও দিলেন একই তথ্য, ‘আগে ও পুরোপুরি ফিট হোক। তারপর খেলানোর চিন্তা করব।’ ক্লাবও তাড়াহুড়ো করছে না, চাপ দিচ্ছে না।শেষ পর্যন্ত খেলুন আর না-ই খেলুন, প্রিমিয়ার লিগে এবার মুস্তাফিজের দল মোহামেডানই। মোহামেডানের খেলোয়াড়দের সঙ্গেই থাকছেন মিরপুর একাডেমি ভবনে। আজ দুপুরের পর সেই সুযোগে ঢুঁ মেরে গেলেন একাডেমি মাঠের অনুশীলনে। ক্লাব সতীর্থদের সঙ্গে টুকটাক কথা বললেন। দলের সবচেয়ে সিনিয়র খেলোয়াড় ফয়সাল হোসেনের সঙ্গে রসিকতাও করলেন।আইপিএল থেকে ফিরেছেন ডান পায়ের হ্যামস্ট্রিং আর অ্যাঙ্কেলের সমস্যা নিয়ে। ওজন কমে যাওয়ায় বিসিবির চিকিৎসকেরা চিন্তিত মুস্তাফিজের পুষ্টির দিকটি নিয়েও। জাতীয় দলের ট্রেনার মারিও ভিল্লাভারায়ান ও ফিজিও বায়েজিদুল ইসলামের তত্ত্বাবধানে চলমান পুনর্বাসন প্রক্রিয়ায় তাই এ দুটি বিষয় নিয়েই কাজ হচ্ছে।পুনর্বাসন চলবে অন্তত দুই সপ্তাহ। প্রয়োজনে সময়টা বাড়তেও পারে। তবে মুস্তাফিজ জানালেন, ‘আগামী শুক্রবার সাত দিন শেষ হলে বোঝা যাবে কতটা উন্নতি হলো।’ফিজিও বায়েজিদও বললেন একই কথা। সব ঠিক থাকলে আগামী শনিবার মুস্তাফিজের কিছু ফিটনেস টেস্ট হবে। পরবর্তী করণীয় নির্ভর করবে সেটার ওপরই। মুস্তাফিজের সাসেক্স ও মোহামেডানের হয়ে খেলার সম্ভাবনাও অনেকটাই তাকিয়ে আছে সেদিকে।
