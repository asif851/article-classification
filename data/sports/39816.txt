
পাকিস্তানকে হারিয়েই র‍্যাঙ্কিংয়ের আটে উঠে এসেছিল বাংলাদেশ। তারপর তো আরও একধাপ এগিয়ে উঠে গেল র‍্যাঙ্কিংয়ের সাতে। তাও প্রায় দেড় বছর আগের ঘটনা। এবার বাংলাদেশকে আটে নামিয়ে সাতে উঠে যেতে পারে পাকিস্তান। বৃহস্পতিবার অস্ট্রেলিয়ায় সিরিজের তৃতীয় ওয়ানডেতে জিতলে পাকিস্তানের রেটিং পয়েন্ট হবে ৯২, বাংলাদেশের চেয়ে তাদের পয়েন্ট হয়ে যাবে ১ বেশি।
সিরিজের দ্বিতীয় ওয়ানডেতে অস্ট্রেলিয়াকে হারিয়ে বাংলাদেশের সঙ্গে রেটিং ব্যবধান কমিয়ে এনেছিল পাকিস্তান। বাংলাদেশের রেটিং ৯১, পাকিস্তানের ৯০। ১২ বছর পর অস্ট্রেলিয়াকে অস্ট্রেলিয়ার মাটিতে হারানোর পর রেটিং পয়েন্টও বেড়েছে তাদের। অস্ট্রেলিয়া পয়েন্ট টেবিলের শীর্ষে থাকায় পাকিস্তানের সুবিধা হলো, জিতলে পয়েন্ট​ বেশ বাড়ে, হারলে ততটা কমে না। তাই সিরিজের তৃতীয় ওয়ানডেতে তারা হেরে গেলেও যেমন রেটিং পয়েন্ট থাকবে ৯০-ই। নিউজিল্যান্ডের বিপক্ষে সিরিজে ৩-০তে হারার ফলে ৪ রেটিং পয়েন্ট হারিয়েছে বাংলাদেশ। এ বছর ৩০ সেপ্টেম্বর তারিখে র‍্যাঙ্কিংয়ের আটে থাকা দলগুলো সরাসরি ২০১৯ বিশ্বকাপে খেলার সুযোগ পাবে।
