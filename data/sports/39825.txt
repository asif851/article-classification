
রাজশাহরাজশাহী কিংসের টপ অর্ডারের ব্যাটসম্যানেরা বেশ স্বস্তিতে আছেন। বেশ নির্ভারে তাঁরা ব্যাট করতে পারেন। রান বেশি করুন কিংবা কম, শেষের ঝড় তো প্রায় নিশ্চিত। ড্যারেন স্যামি আছেন না। দলের প্রয়োজন হলেই শেষ দিকে নেমেই ঝড় তোলেন। আজও উঠল ঝড়। সে ঝড়ের কাছে আসলে হেরে গেল চিটাগং ভাইকিংস।
দ্বাদশ ওভারে মুশফিক আউট হতে নেমেছিলেন। দলের রান তখনো ১০০ পেরোয়নি। দলের রান দেড় শ ছাড়িয়ে শেষ ওভারে আউট হয়েছেন। এর মাঝেই গ্যালারির সৌভাগ্য হয়েছে স্যামি-ঝড় দেখার। অন্য প্রান্তে জেমস ফ্র্যাঙ্কলিনের ওয়ানডে গতির (৩০ বলে ৩০ রান) ইনিংসের পরও ওভারপ্রতি ৮ রান উঠেছে স্যামির সুবাদেই। ২৫ বলে ৪০ রান করতে দুটি চার মেরেছেন আর ৩টি স্যামি-সুলভ ছক্কা।এক ম্যাচ আগেই ১৪ বলে ৪৭ রানের এক ইনিংসে ম্যাচের রূপ বদলে দিয়েছেন কিংস অধিনায়ক। আজও শেষ পর্যন্ত দুই দলের মাঝে পার্থক্য গড়ে দিল স্যামির এই ইনিংস। রাজশাহীর জন্য চিন্তার বিষয় পরের ম্যাচে অধিনায়ককে পাচ্ছে না তারা। সন্তান সম্ভাবনা স্ত্রীর পাশে থাকতে সেন্ট লুসিয়ায় যাচ্ছেন স্যামি। তবে গ্রুপ পর্বের শেষ ম্যাচেই ফেরার কথা তাঁর।
