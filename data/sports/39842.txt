
এডিনবরার দিকে বেশ কিছুদিন ধরেই দৃষ্টি সবার। কাল থেকে শুরু সপ্তাহব্যাপী আইসিসির সম্মেলন বদলে দিতে পারে টেস্ট ক্রিকেটের কাঠামো। আইসিসির প্রস্তাবিত দ্বিস্তরবিশিষ্ট টেস্ট ভালো কি মন্দ, এ নিয়ে ক্রিকেট-বিশ্বজুড়েই চলছে আলোচনা। তবে সে আলোচনা থেকে নিজেদের সযত্নে দূরে রেখেছিল বিসিবি। এমনকি গত বোর্ড সভায় আলোচনাটা উঠলে বিসিবি সভাপতি নাজমুল হাসানই সেটা থামিয়ে দেন। তাঁর যুক্তি ছিল, যেটা নিয়ে আইসিসির নির্বাহী সভাতেই এখনো আলোচনা হয়নি, সেটা নিয়ে বিসিবিতে আলোচনার কী দরকার!এ ব্যাপারে বিসিবির অবস্থানটাও তাই এত দিন অস্পষ্ট ছিল। তবে কাল বিসিবির সহসভাপতি মাহবুবুল আনাম সেটা স্পষ্ট করে দিলেন। মিরপুর শেরেবাংলা স্টেডিয়ামে প্রাইম ব্যাংক জাতীয় স্কুল ক্রিকেটের পুরস্কার বিতরণী শেষে মাহবুবুল আনাম সরাসরিই বলে দিয়েছেন, ‘আমরা এটাকে (দ্বিস্তরবিশিষ্ট টেস্ট) অবশ্যই সমর্থন করি না। খেলা এমন একটি জিনিস, আপনি যতই প্রতিদ্বন্দ্বিতাপূর্ণ দলের সঙ্গে খেলবেন ততই উন্নতি হবে। ওয়ানডেতে আমরা যদি বড় দলগুলোর সঙ্গে না খেলতাম তাহলে আমাদের এ মানটা তৈরি হতো না।’আইসিসির পূর্ণ সদস্য হওয়ার পর বাংলাদেশ ধীরে ধীরে উন্নতি করে আজ সম্মানজনক একটা জায়গায় এসেছে। বিশ্ব ক্রিকেটের বড় দলগুলোরও সমীহ আদায় করে নিয়েছে তারা। সেখান থেকে আর পিছিয়ে যাওয়ার কোনো সুযোগ দেখেন না বিসিবি সহসভাপতি, ‘এখান থেকে যদি আমরা আবার পিছিয়ে যাই, আমি মনে করি আমাদের ক্রিকেটই তাহলে পিছিয়ে যাবে। অগ্রসর হবে না।’আইসিসির কোনো সিদ্ধান্ত বা চিন্তাভাবনার ক্ষেত্রেই কখনো প্রকাশ্যে প্রতিবাদ করে না বিসিবি। এমনকি বিসিবির সভায় প্রতিবাদ উঠলেও সেটা থামিয়ে দেওয়ার নজির অনেক। এদিক দিয়ে মাহবুবুল আনাম কাল একটু বিস্ময়ই উপহার দিলেন। আইসিসির দ্বিস্তরবিশিষ্ট টেস্টের ধারণা নিয়েই প্রশ্ন তুললেন তিনি, ‘আইসিসির দায়িত্ব হচ্ছে ক্রিকেটের বিশ্বায়ন করা। আইসিসির দায়িত্ব নয় একটা বিশেষ শ্রেণি তৈরি করা। অন্যান্য বৈশ্বিক ক্রীড়া সংগঠনগুলোর দিকে তাকান। ফুটবল ১৬ থেকে ৩২ হয়েছে। এটা ছড়াচ্ছে, অথচ ক্রিকেটের পরিসর সীমিত হচ্ছে। আমি মনে করি না একটা বৈশ্বিক সংগঠনের উদ্দেশ্য সে রকম হওয়া উচিত।’এর আগে আইসিসির প্রধান নির্বাহীদের সভায় বিসিবি দ্বিস্তর টেস্টের আলোচনা নির্বাহী সভায় তোলার পক্ষে মত দিয়ে এসেছে। অবশ্য ওয়েস্ট ইন্ডিজ ও দক্ষিণ আফ্রিকা ছাড়া সব দেশ সেটাই করেছে। তবে এ ব্যাপারে চূড়ান্ত সিদ্ধান্ত হওয়ার কথা নির্বাহী সভায় আলোচনার পর। সেটাও যে আগামী শনিবারের সভাতেই হবে, তার কোনো নিশ্চয়তা নেই।
