
বছর কিংবা মাস নয়; মুশফিকুর রহিমের ছেলের বয়স ৩৫ দিন। ‌‘৩৫’ সংখ্যাটা তাঁর জন্য সৌভাগ্যের কি না, এখনো বোঝা যায়নি। তবে ওই ৩৫ বলেই ৭২ রান করেছেন; হয়েছেন ম্যাচসেরা। বাংলাদেশকে এনে দিয়েছেন ঐতিহাসিক এক জয়। নিজের ৩৫ দিনের সন্তানকে এর চেয়ে ভালো উপহার কী দিতে পারেন কোনো বাবা? মুশফিকুর দিলেন। টি–টোয়েন্টি ক্যারিয়ারে নিজের সর্বোচ্চ রানটা ৩৫ দিন বয়সী ছেলেকে উৎসর্গ করলেন মুশফিক।
ম্যাচ–পরবর্তী পুরস্কার বিতরণী অনুষ্ঠানে মুশফিক বলেন, ‘১৯০ থেকে ১৯৫ রানটা এই উইকেটের জন্য স্বাভাবিক ছিল। কিন্তু তামিম আর লিটন যেভাবে শুরু করেছে...প্রথম ছয় ওভারে...সত্যি অসাধারণ। আপনি ক্রিকেটীয় শট খেললে যেকোনো রানই তাড়া করতে পারবেন। আর এই উইকেট ব্যাটিং করার জন্য খুব ভালো উইকেট। আজকের ম্যাচটা আমার ছেলেকে উৎসর্গ করলাম। ওর বয়স মাত্র ৩৫ দিন।’ 
টি–টোয়েন্টিতে সর্বোচ্চ রান তাড়া করে জিতেছে বাংলাদেশ। ক্রিকেটের এই সংস্করণে ২১৫ রান বাংলাদেশ ক্রিকেটেরও সর্বোচ্চ রান। আর রান তাড়ায় চতুর্থ সর্বোচ্চ স্কোর এটি। সবদিক মিলিয়ে বাংলাদেশের জন্য ম্যাচটা ঐতিহাসিকই বলা যায়। আর মুশফিকুর রহিমের জন্য খানিকটা আলাদা।
