

দক্ষিণ আফ্রিকার ইমিগ্রেশন বিভাগ থেকে নিরাপত্তাসংক্রান্ত ছাড়পত্র অবশেষে পেয়েছেন রুবেল হোসেন। তার মানে দক্ষিণ আফ্রিকার বিমান ধরতে আর বাধা থাকল না বাংলাদেশ দলের এই পেসারের। বিসিবি সূত্রে জানা গেছে, আজ রাত একটায় রওনা হওয়ার কথা রুবেলের।
জমাট এক নাটকই হয়ে গেল আধা ঘণ্টার মধ্যে। রুবেলের জন্য অপেক্ষা না করে বিকল্প হিসেবে কামরুল ইসলাম রাব্বিকে পাঠানোর সিদ্ধান্ত নিয়ে ফেলেছিল টিম ম্যানেজমেন্ট ও প্রধান নির্বাচক। কামরুলের যাওয়ার বিষয়টি দক্ষিণ আফ্রিকা থেকে দুপুরে প্রথম আলোকে নিশ্চিতও করেছিলেন প্রধান নির্বাচক মিনহাজুল আবেদীন। জাতীয় লিগের দ্বিতীয় রাউন্ড খেলতে এই মুহূর্তে খুলনায় থাকা কামরুল আজ সন্ধ্যায় ঢাকা ফেরার টিকিটও করে ফেলেছিলেন। কিন্তু এরই মধ্যে খবর, ছাড়পত্র পেয়েছেন রুবেল।
‘রুবেল হোসেন’ নামের এক বাংলাদেশি দক্ষিণ আফ্রিকার ইমিগ্রেশনে কালো তালিকাভুক্ত হয়ে আছেন। এ কারণেই দক্ষিণ আফ্রিকা যাওয়া আটকে ছিল ক্রিকেটার রুবেলের। অবশেষে সমস্যার সমাধান হওয়ায় ঘাম দিয়ে যেন জ্বর নেমেছে ২৭ বছর বয়সী এই পেসারের, ‘ওদের ছাড়পত্র পেয়েছি। এখন টিকিট পাওয়ার অপেক্ষায়।’ কতটা দুশ্চিন্তায় কেটেছে এ কয়টা দিন, সেটি বলতে গিয়ে একগাল হাসলেন রুবেল, ‘টেনশন করার কী আছে! নামের কারণে যা হলো, নামই দেখছি বদলে ফেলতে হবে!’
