
এ সময়ের সেরা তারকাদের একজন। মেসি-রোনালদোর সঙ্গে একই কাতারে উচ্চারিত হয় তাঁর নাম। কেন হয়, সেটি ধারাবাহিকভাবে গোল করে রাদামেল ফ্যালকাও বুঝিয়েও দিয়েছেন। কিন্তু ভয়ের খবর হলো, সেই ফ্যালকাওকে ছাড়াই হয়তো দেখতে হবে বিশ্বকাপ! এখনো আনুষ্ঠানিকভাবে জানানো হয়নি। তবে গতকাল মনাকোর হয়ে খেলতে গিয়ে হাঁটুতে যে মারাত্মক চোটটা পেয়েছেন এই কলম্বিয়ান স্ট্রাইকার, তাতে বিশ্বকাপটাই তাঁর শেষ হয়ে গেল কি না, এই আশঙ্কা করা হচ্ছে। বিশ্বকাপ যদিও এখনো পাঁচ মাসের দূরত্বে।ফ্রেঞ্চ কাপে গতকাল মনাকোর খেলা ছিল দুর্বল চেসিলের বিপক্ষে। ২৯ মিনিটে গোলও করেছিলেন ফ্যালকাও। তবে প্রথমার্ধের শেষ দিকে প্রতিপক্ষ ডিফেন্ডার সনার আর্তেক মারাত্মক ট্যাকেল করেন ফ্যালকাওকে। বিস্ময়ের ব্যাপার হলো, পেনাল্টি তো দূরের কথা, ফাউলের বাঁশিই বাজাননি রেফারি। বেশ লম্বা সময় ধরে মাঠেই শুশ্রূষা নিতে হয় ফ্যালকাওকে। শেষ পর্যন্ত স্ট্রেচারে করে বেরিয়ে আসেন।ম্যাচ শেষে ক্ষুব্ধ মনাকো কোচ ক্লদিও রানিয়েরি বলেছেন, ‘ফ্যালকাওয়ের যদি গুরুতর কিছু হয়ে যায়, এর জন্য রেফারিই দায়ী থাকবেন।’ আরও পরীক্ষা-নিরীক্ষা করে ফ্যালকাওয়ের আসল অবস্থা এবং ঠিক কত দিনের জন্য তিনি মাঠের বাইরে চলে গেলেন, সেটি জানানো হবে। তবে মনাকো অধিনায়ক জেরেমি তুলালান এরই মধ্যে আশঙ্কা প্রকাশ করে বলেছেন, ‘ফ্যালকাওকে হারিয়ে ফেলা আমাদের জন্য বড় ধাক্কা। আমার আশঙ্কা এটি গুরুতর একটি চোট। খবর যা পাচ্ছি, তা আশাব্যঞ্জক নয়।’
অ্যাটলেটিকো মাদ্রিদের হয়ে দুই মৌসুমে ৭০ গোল করে এবারই মনাকোতে নাম লেখানো ফ্যালকাও। চলতি মৌসুমেও ১৬ ম্যাচে করেছেন ১০ গোল। বিশ্বকাপ বাছাইপর্বে তাঁর দল দুর্দান্ত খেলে চূড়ান্ত পর্বের টিকিট পেয়েছে। বাছাইপর্বে নয়টি গোল করেছিলেন ফ্যালকাও। চূড়ান্ত পর্বেও কলম্বিয়ার সবচেয়ে বড় ভরসা তিনি। তাঁর মতো কাতর হয়ে কলম্বিয়ার সমর্থকেরাও নিশ্চয়ই প্রার্থনা করছেন ফ্যালকাও যেন বিশ্বকাপের আগেই আবার মাঠে ফিরতে পারেন। আসলে এই প্রার্থনা সব ফুটবল ভক্তেরই। ফ্যালকাওকে ছাড়া বিশ্বকাপই যে রং হারাবে!
