
পিএসএলে কোয়েটা গ্ল্যাডিয়েটরসের বিপক্ষে ম্যাচ খেলেই পাকিস্তান থেকে সপরিবার ব্যাংকক উড়াল দিয়েছেন তামিম ইকবাল। খেলেননি করাচি কিংসের বিপক্ষে পরশুর ম্যাচে। খেলার সম্ভাবনা নেই ২৫ মার্চের ফাইনালেও।
তামিমের ব্যাংকক যাওয়ার মূল কারণ বাঁ হাঁটুর পুরোনো সমস্যাটা সেখানকার চিকিৎসকদের দেখানো। এর আগে অস্ট্রেলিয়ার শল্যবিদ ডেভিড ইয়াং যে হাঁটুতে অস্ত্রোপচার করেছিলেন, সেখানে অনেক দিন ধরেই ব্যথা অনুভব করছেন বাংলাদেশ ওপেনার। ব্যাংকক থেকে কাল মুঠোফোনে তামিম জানিয়েছেন, ‘নিদাহাস ট্রফিতে অনেক কষ্ট করে ব্যথা নিয়ে খেলেছি। তবু ফাইনালে ফিল্ডিং করতে পারিনি। পিএসএলে যে ম্যাচটা খেলেছি, ফিল্ডিং করতে পারিনি তাতেও।’
ব্যাংককে আজ চিকিৎসক দেখানোর কথা তামিমের। হাঁটুর একটা এমআরআইও করাবেন। টেস্টের ফল এবং চিকিৎসকের মতামত ইতিবাচক হলে পিএসএলের ফাইনালে খেললেও খেলতে পারেন তিনি, ‘ফাইনাল খেলব কি না নির্ভর করছে এখানে ডাক্তাররা কী বলেন তার ওপর।’
তবে সূত্র জানিয়েছে, ব্যাংকক থেকে তামিমের আবার পাকিস্তানে ফেরার সম্ভাবনা নেই। ২৫ মার্চ তিনি ফিরে আসবেন দেশে। ব্যাংককের চিকিৎসকেরা যদি নতুন করে চিকিৎসার পরামর্শ দেন, বিসিবির চিকিৎসকদের সঙ্গে আলাপ করে সে ব্যাপারে সিদ্ধান্ত নেবেন তামিম।
