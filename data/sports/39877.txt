
মুঠোফোনে কণ্ঠ শুনে ধন্দে পড়ে যেতে হয়, মোস্তাফিজুর রহমানই বলছেন তো! কণ্ঠ এমন শোনাচ্ছে কেন? মোস্তাফিজ বলেন, বাড়িতে গিয়ে ঠান্ডা লেগেছে। তবে ফোনের ওপার থেকে ভেসে আসা বাঁহাতি পেসারের হাসি বলে দিচ্ছে, গুরুতর কিছু হয়নি। ফুরফুরে মেজাজেই আছেন বাঁহাতি পেসার। গত বছরটা যে রকম কাটল, সেই শঙ্কা থেকেই তাঁর সামান্য ঠান্ডা কিংবা জ্বরও এখন চিন্তার বিষয়।কাল শ্রীলঙ্কার বিপক্ষে দুই টেস্টের জন্য ১৬ সদস্যের দল ঘোষণা করেছে বিসিবি। মোস্তাফিজ যে এই দলে থাকছেন, জানাই ছিল। নিজের শারীরিক অবস্থা বুঝতে কদিন আগে খেলেছেন বাংলাদেশ ক্রিকেট লিগের (বিসিএল) দুটি ম্যাচ। প্রাইম ব্যাংক দক্ষিণাঞ্চলের হয়ে চোখে পড়ার মতো কিছু না করলেও মোস্তাফিজ বার্তা দিয়েছেন, দীর্ঘ পরিসরের ম্যাচ খেলতে তিনি এখন পুরোপুরি ফিট। প্রধান নির্বাচক মিনহাজুল আবেদীনও আশাবাদী, ‘আগের চেয়ে সে যথেষ্ট উন্নতি করেছে। বিসিএলে ওকে পরপর দুটি ম্যাচ খেলিয়েছি। দুটি ম্যাচে আট দিন খেলার পর ওর শারীরিক অবস্থা কেমন থাকে, সেটা দেখাই ছিল মূল উদ্দেশ্য। মনে হচ্ছে তিন সংস্করণেই খেলতে মোস্তাফিজের কোনো অসুবিধা হবে না।’প্রধান নির্বাচকের কথায় বোঝা যাচ্ছে, সব ঠিক থাকলে ৭ মার্চ গল টেস্টেই সাদা পোশাকে দেখা যাবে মোস্তাফিজকে। টেস্ট ম্যাচ এখন পর্যন্ত খেলেছেনই মাত্র দুটি। ২০১৫-এর জুলাইয়ে, দক্ষিণ আফ্রিকার বিপক্ষে চট্টগ্রাম ও ঢাকায়। কিন্তু এই দেড় বছরেই যথেষ্ট ধুলো জমে গেছে মোস্তাফিজের স্মৃতিতে। শেষ টেস্ট কবে খেলেছেন জানতে চাইলে বললেন, ‘এসবের হিসাব রাখতে পারি না!’দক্ষিণ আফ্রিকার বিপক্ষে বৃষ্টিবিঘ্নিত চট্টগ্রাম টেস্টের প্রথম ইনিংসে ৩৭ রানে ৪ উইকেট নিয়ে অভিষেকেই হয়েছিলেন ম্যাচসেরা। রেকর্ড বইয়ের একটা অধ্যায়েও উঠে গেল নাম—ক্রিকেট ইতিহাসের প্রথম খেলোয়াড় হিসেবে ওয়ানডে ও টেস্ট দুই সংস্করণে অভিষেকে ম্যাচসেরা হওয়ার প্রথম কীর্তির মালিক মোস্তাফিজ। সেই ম্যাচের কথা মনে করিয়ে দিতেই জীবন্ত হয়ে ওঠে স্মৃতি, ‘হ্যাঁ, মনে পড়েছে। ওই ম্যাচে (কুইন্টন) ডি ককের স্টাম্প উড়িয়ে দিয়েছিলাম!’সাফল্যের কথা কেউ ভোলে না, মোস্তাফিজও ভোলেননি। সে কারণেই হয়তো স্মৃতিতে গেঁথে আছে ডি ককের উইকেটটা। ঢাকায় পরের টেস্টে অবশ্য বৃষ্টিবাধায় একটি বলও করতে পারেননি। দক্ষিণ আফ্রিকা সিরিজের পর ২০১৫ সালে বাংলাদেশ আর টেস্ট খেলেনি। মোস্তাফিজেরও পরের সময়টা কেটেছে চোটের সঙ্গে লড়াই করে। সেরে ওঠার পর ব্যস্ত হয়ে পড়েন ওয়ানডে আর টি-টোয়েন্টি নিয়ে। নিউজিল্যান্ডে টেস্ট খেলার সুযোগ থাকলেও মোস্তাফিজ নিজেই নিজেকে টেস্ট খেলার মতো ফিট মনে করেননি। দীর্ঘ বিরতির পর অবশেষে তিনি টেস্টে ফিরবেন শ্রীলঙ্কায়। কতটা রোমাঞ্চিত মোস্তাফিজ? সংক্ষিপ্ত উত্তরেই ধরা পড়ল আনন্দটা, ‘এত দিন পর টেস্ট খেলব, খুশি তো অবশ্যই।’শ্রীলঙ্কা সফরে মোস্তাফিজের খুশিটা আরও বাড়ুক।
 
