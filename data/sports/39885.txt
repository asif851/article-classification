

বেঙ্গালুরুর বিপক্ষে আগের ম্যাচে খুব বাজে বল করেছিলেন। ৪ ওভারে ৫৫ রান দিয়েছিলেন। আজ রাজস্থানের বিপক্ষে সেই দুঃস্বপ্নকে পেছনে ফেলতে পারবেন?
আইপিএলে মোস্তাফিজুর রহমান সর্বশেষ ম্যাচটা ভুলে যেতেই চাইবেন। রয়্যাল চ্যালেঞ্জার্স বেঙ্গালুরুর বিপক্ষে ৪ ওভারে ৫৫ রান দিয়ে থাকলেন উইকেটশূন্য। আইপিএলে তো বটেই, টি-টোয়েন্টি ক্যারিয়ারেও সেটি ছিল মোস্তাফিজের সবচেয়ে খরুচে বোলিং। তবে স্বস্তির বিষয়, মোস্তাফিজ বোলিংয়ে বাজে করলেও তাঁর দল মুম্বাই ম্যাচটি জিতেছে। দলের প্রথম জয় তুলে নেওয়ার দিনে বাজে বোলিং করাটা নিশ্চয়ই মোস্তাফিজকে ভালোভাবেই পোড়াচ্ছে।আজ রাজস্থান রয়্যালসের বিপক্ষে জয়ের ধারাটা অবশ্যই ধরে রাখতে চাইবে মুম্বাই। সেই সঙ্গে মোস্তাফিজ নিশ্চয়ই চাইবেন প্রথম থেকে তাঁর দল যেভাবে তাঁর ওপর আস্থা রেখে চলেছে, তার একটা সুন্দর প্রতিদান দিতে। মুম্বাইয়ের হয়ে এখন পর্যন্ত ৪ ম্যাচ খেলে ৫ উইকেট তুলে নিয়েছেন। বেঙ্গালুরুর বিপক্ষে শেষ ম্যাচটাই তাঁর রেকর্ড ‘ক্ষতবিক্ষত’ করেছে, না হলে প্রথম তিন ম্যাচে তো খুঁজে পাওয়া যাচ্ছিল দারুণ এক মোস্তাফিজকে।আজ রাজস্থানের বিপক্ষে আবার বাদ পড়ে যাবেন না তো মোস্তাফিজ! সেটা না হওয়ার সম্ভাবনাই প্রবল। একটি ম্যাচের ব্যর্থতায় মোস্তাফিজের মতো একজন বোলারকে বাদ দিয়ে দেওয়ার বিলাসিতা মুম্বাই দেখাতে চাইবে না বলেই মনে হয়। ক্রিকেট ওয়েবসাইট ক্রিকবাজ জানিয়েছে, আপাতত দলে কোনো পরিবর্তন আনার কথাই নাকি মুম্বাই ভাবছে না। সে কারণে মোস্তাফিজ হয়তো ঘুরে দাঁড়িয়ে নিজেকে নতুন করে প্রমাণ করার সুযোগ পেতে যাচ্ছেন।এদিকে মুম্বাইয়ের হয়ে খেলে প্রতিনিয়ত শিখছেন বলেই জানিয়েছেন মোস্তাফিজ, ‘এই প্রথম আমি মুম্বাইয়ে খেলছি। নতুন কোচ, নতুন ব্যবস্থাপনার অধীনে খেললে চিন্তাভাবনার জগৎটা বড় হয়। আমি সব সময়ই শিখছি।’একটা খারাপ দিনে অনেক কিছুই শেখা যায়। বেঙ্গালুরুর বিপক্ষে ম্যাচের শিক্ষাটা মোস্তাফিজ বাকি আইপিএলেও কাজে লাগান।
