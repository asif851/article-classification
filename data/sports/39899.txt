
বঙ্গমাতা ফজিলাতুন্নেসা মুজিব গোল্ডকাপে টানা তৃতীয়বারের মতো শিরোপা জিতেছে ময়মনসিংহের ধোবাউড়ার বিখ্যাত কলসিন্দুর সরকারি সরকারি প্রাথমিক বিদ্যালয়। আজ মঙ্গলবার বঙ্গবন্ধু জাতীয় স্টেডিয়ামে অনুষ্ঠিত প্রতিযোগিতার ফাইনালে কলসিন্দুর ৩-১ গোলে হারিয়েছে রাজশাহীর বাগমারার খর্দ্দকৌড় সরকারি প্রাথমিক বিদ্যালয়কে।
গত রোববার সেমিফাইনালে ঝিনাইদহের শৈলকুপার দোহারো সরকারি প্রাথমিক বিদ্যালয়কে ৬-০ গোলে উড়িয়ে দিয়ে ফাইনালে পৌঁছে যায় কলসিন্দুরের মেয়েরা। ফাইনালটা জিততে একেবারেই বেগ পেতে হয়নি ফুটবল দিয়ে ইতিমধ্যেই দেশময় পরিচিত এই সরকারি প্রাথমিক বিদ্যালয়টি।খেলার প্রথমার্ধে ২-০ গোলে এগিয়ে ছিল কলসিন্দুর। দ্বিতীয়ার্ধে একটি গোল শোধ করে খেলা জমিয়ে তুলেছিল খর্দ্দকৌড় বিদ্যালয়। তবে খেলা শেষ হওয়ার অল্প কিছুক্ষণ আগে গোল করে নিজেদের জয় নিশ্চিত করে কলসিন্দুর।এর আগে দুপুরে ছেলেদের বঙ্গবন্ধু গোল্ডকাপ প্রাথমিক বিদ্যালয় প্রতিযোগিতার ফাইনালে মুখোমুখি হয় কক্সবাজারের পেকুয়ার রাজখালী সরকারি প্রাথমিক বিদ্যালয় ও দিনাজপুরের বীরগঞ্জ মরিচা সরকারি প্রাথমিক বিদ্যালয়। টাইব্রেকারে মরিচা সরকারি প্রাথমিক বিদ্যালয়কে ৩-২ গোলে হারিয়ে শিরোপা জিতে নেয় রাজখালী সরকারি প্রাথমিক বিদ্যালয়।ফাইনালে প্রধান অতিথি হিসেবে উপস্থিত ছিলেন প্রধানমন্ত্রী শেখ হাসিনা।
