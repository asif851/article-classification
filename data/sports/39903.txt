
সাকিব আল হাসান কেন দক্ষিণ আফ্রিকা সিরিজে বিশ্রাম নিলেন, তা নিয়ে প্রশ্ন তুলেছেন শন পোলক। দক্ষিণ আফ্রিকার সাবেক অধিনায়ক ও বর্তমানে ধারাভাষ্যকার পোলকের মতে, সাকিব তো বিশ্রামটা এই সিরিজ শেষেও নিতে পারতেন। কারণ, বাংলাদেশ দল পরবর্তী টেস্ট সিরিজ খেলবে দুই মাস পর।
সাকিবের হয়ে পোলকের বক্তব্যের জবাব দিয়েছেন তামিম ইকবাল। মানগাউং ওভালে বসে আজ দুপুরে এ প্রতিবেদককে বললেন, ‘একজন খেলোয়াড়ের শরীরের অবস্থা সে ছাড়া আর কেউ ভালো বোঝে না। শন পোলক বা বড় বড় ব্যক্তি যাঁরা আছেন, তাঁরা কি বলেন না বলেন ও দিয়ে আমার কিচ্ছু আসে-যায় না। সাকিব বিশ্রাম নেবে কি নেবে না, এটা সাকিব ঠিক করবে। ওর শরীর, ও যদি মনে করে ও শতভাগ দিতে পারবে না, বিশ্রাম নেওয়া উচিত; তো সেটাই উচিত।’
পোলককে জবাব দিতে গিয়ে তামিম পাল্টা প্রশ্ন তুলেছেন জেমস অ্যান্ডারসনকে নিয়ে, ‘জেমস অ্যান্ডারসন শুধু ইংল্যান্ডে খেলে কেন? এশিয়াতে আসে না কেন! বাংলাদেশে আসে না কেন! এটা নিয়ে তো কাউকে কোনো দিন প্রশ্ন করতে দেখিনি! সাকিব কী কারণে একটা সিরিজ বিশ্রাম নিল, তা নিয়ে দুনিয়ার সমস্যা হয়ে গেল। তাহলে তো এমনও বলা যায়, অ্যান্ডারসনের বল আমাদের ওখানে সুইং করবে না বলে ও আসে না। সন্দেহ নেই, সে এই সময়ের অন্যতম সেরা বোলার। তাঁর হয়তো কোনো সমস্যা ছিল বা চোট ছিল, এ কারণে আসে না। কিন্তু এটা নিয়ে তো এত কথা হয় না। তাহলে সাকিবের বিশ্রাম নিয়ে কেন?’
