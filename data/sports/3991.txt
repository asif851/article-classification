
আর্সেনালের বিপক্ষে ম্যাচটা গ্যারেথ বেরির জন্য ছিল উদ্‌যাপনের। এই ম্যাচ দিয়েই যে ইংলিশ প্রিমিয়ার লিগে সবচেয়ে বেশি ম্যাচ খেলার রেকর্ড গড়েছেন ওয়েস্টব্রমের এই মিডফিল্ডার। প্রিমিয়ার লিগে তাঁর খেলা ম্যাচের সংখ্যা ৬৩৩; তিনি ছাড়িয়ে গেছেন ম্যানচেস্টার ইউনাইটেড-কিংবদন্তি রায়ান গিগ্সকে।
ব্যারির অসামান্য এই অর্জন উদ্‌যাপন করতেই এই ম্যাচে দলের অধিনায়ক করা হয়েছিল তাঁকে। তবে আনন্দটা বেশিক্ষণ স্থায়ী হয়নি। আলেকজান্দ্রে লাকাজেতের জোড়া গোলে ম্যাচটা ওয়েস্টব্রম হেরেছে ২-০-তে। ইংলিশ প্রিমিয়ার লিগে ব্যারি যে ৬৩৩টি ম্যাচ খেলেছেন, তার ৬০১টিতেই তিনি ছিলেন মূল একাদশের খেলোয়াড়।
দল হেরে গেলেও তাঁকে ঘিরে আগ্রহের কমতি ছিল না। তবে স্বভাবসুলভ ভঙ্গিতে মিডিয়াকে এড়াতে চেয়েছেন ম্যানচেস্টার সিটির হয়ে প্রিমিয়ার লিগ জেতা এই তারকা, ‘এই সপ্তাহটা অন্য রকম ছিল, অনেক মিডিয়া আকর্ষণ। এই অর্জনটাকে পেছনে রেখে যেতে পারলেই ভালো লাগবে। ম্যাচটা জিততে পারলে ভালো হতো, তবে এই ম্যাচ থেকে আমরা শিখে নিয়েছি।’
ওয়েস্টব্রমকে ম্যাচে ফেরাতে পারতেন রদ্রিগেজ। ব্যারির বাড়ানো বল নিয়ে বক্সে ঢুকে পড়লে আর্সেনাল ডিফেন্ডার শকোদ্রান মুস্তাফি তাঁকে ফাউল করেন। রেফারি পেনাল্টি না দেওয়ায় উঠে শট নিয়েছিলেন রদ্রিগেজ, গোলরক্ষক পিওতর চেকের হাতে ছুঁয়ে সেটি সাইডপোস্টে লেগে ফিরে আসে।
ব্যারিকে অভিনন্দন জানিয়েছেন ইংল্যান্ড জাতীয় দলের কোচ গ্যারেথ সাউথগেট। অ্যাস্টন ভিলার হয়ে একই দলে খেলেছেন দুজন। ব্যারির অভিষেকের ম্যাচেও মাঠে ছিলেন সাউথগেট, ‘ক্লাবের হয়ে তোমাকে শিরোপা জিততে দেখা, ইংল্যান্ডের হয়ে ৫০-এর বেশি ম্যাচ খেলতে দেখা সম্মানের ব্যাপার...অভিনন্দন, এটা উপভোগ করো। আরও অনেক ম্যাচ খেলার বাকি আছে।’
এক নজরে ব্যারির কিছু অর্জন:
ক. ৫২ হাজার ৯৬১ মিনিট প্রিমিয়ার লিগের মাঠে ছিলেন ব্যারি। যেটি ৩৬ দিনেরও বেশি। খ. ১১৯ বার হলুদ কার্ড দেখেছেন। প্রিমিয়ার লিগে যা সবচেয়ে বেশি। গ. প্রিমিয়ার লিগে মাত্র ১৩টি ‘ক্লাব’ ব্যারির চেয়ে বেশি ম্যাচ খেলেছে। ঘ. ২৬১টি প্রিমিয়ার লিগ ম্যাচ জিতেছেন ব্যারি। ইংলিশ ক্লাব সাউদাম্পটনের জয়ের সংখ্যা ২২৩। ঙ. গড়ে একজন মিডফিল্ডার যদি একটি ম্যাচে ১০.৫ কিলোমিটার দৌড়ান, তবে ব্যারি ৩ হাজার ৮৩২ কিলোমিটার দৌড়েছেন। এই দূরত্ব ম্যানচেস্টার থেকে যুক্তরাষ্ট্রের শিকাগো পর্যন্ত।
ইউরোপিয়ান ক্লাব ফুটবলে সবচেয়ে বেশি ম্যাচ খেলা শীর্ষ ৫ ফুটবলার




নাম


ম্যাচসংখ্যা




পাওলো মালদিনি (সিরি আ)


৬৪৭




গ্যারেথ ব্যারি (ইপিএল)


৬৩৩*




রায়ান গিগস (ইপিএল)


৬৩২




আদোনি জুবিনজারেতা (লা লিগা)


৬২২




জিয়ানলুইজি বুফন (সিরি আ)


৬২২*




 
* এখনো খেলছেন
