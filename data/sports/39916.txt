
এ জয়টা তাঁর কাছে অন্য রকম। এটা যে তাঁরই সাবেক ক্লাব চেলসির বিপক্ষে! হোসে মরিনহো কি কিছুটা আবেগাপ্লুত? ওল্ড ট্রাফোর্ডে ম্যানচেস্টার ইউনাইটেডের ২-০ গোলের জয় প্রিমিয়ার লিগে শিরোপার লড়াইটাও কিছুটা জমিয়ে দিয়েছে। আবার এ জয় দিয়েই দারুণ একটা কীর্তি গড়েছেন ইউনাইটেড কোচ মরিনহো। নিজের কোচিং ক্যারিয়ারে প্রিমিয়ার লিগে যে দলগুলোর মুখোমুখি হয়েছেন, সবাইকেই অন্তত একবার করে হারানোর স্বাদ পেলেন পর্তুগিজ কোচ।
দুই দফায় তিনি নিজেও চেলসির কোচ ছিলেন। স্টামফোর্ড ব্রিজের ক্লাবের অনেক সাফল্যের সঙ্গে জড়িয়ে তাঁর নাম। সেই মরিনহো এই মৌসুমে ইউনাইটেডের কোচ। প্রতিপক্ষ হিসেবে গত অক্টোবরেই প্রিমিয়ার লিগের প্রথমবারের মতো মুখোমুখি হয়েছিলেন চেলসির। তবে সেই ম্যাচটা ইউনাইটেড হেরে গিয়েছিল ৪-০ গোলে। তবে নিজের মাঠে কাল দুর্দান্ত খেলেছে ইউনাইটেড। কৌশলের খেলায় চেলসির এখনকার কোচ আন্তোনিও কন্তে হার মেনেছেন মরিনহোর কাছে। আর তাতেই মরিনহোর এই নতুন কীর্তি।বিভিন্ন মেয়াদে প্রিমিয়ার লিগে কোচ হিসেবে এ নিয়ে ৩৪টি ক্লাবের মুখোমুখি হয়েছেন মরিনহো। প্রতিটি দলের বিপক্ষেই এখন অন্তত একটি করে জয় আছে স্বঘোষিত ‘স্পেশাল ওয়ান’-এর।দুর্দান্ত এই জয়ে ৩১ ম্যাচে ৬০ পয়েন্ট নিয়ে পঞ্চম স্থানে উঠে এসেছে ইউনাইটেড। ৩২ ম্যাচে ৭৫ পয়েন্ট নিয়ে শীর্ষে চেলসি। সমান ম্যাচে ৭১ পয়েন্ট নিয়ে দুইয়ে টটেনহাম। ইএসপিএন
 
