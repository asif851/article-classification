
হোম ও অ্যাওয়ে মিলিয়ে এএফসি কাপে ৬টি ম্যাচ খেলার কথা শেখ জামাল ধানমন্ডি ক্লাবের। এরই মধ্যে ৪টি ম্যাচ শেষ হয়েছে বাংলাদেশ প্রিমিয়ার লিগ চ্যাম্পিয়নদের। কিন্তু সব ম্যাচে হেরে পয়েন্ট তালিকার তলানিতে তারা। শেষ দুটি ম্যাচ জিততেই চাইবে শেখ জামাল। এএফসি কাপে নিজেদের পঞ্চম ম্যাচ ২৬ এপ্রিল, বঙ্গবন্ধু স্টেডিয়ামে। প্রতিপক্ষ সিঙ্গাপুরের টেম্পাইনস রোভার্স। সেই ম্যাচের আগে নিজেদের ঝালিয়ে নেওয়ার সুযোগ পেল শেখ জামাল। আজ স্বাধীনতা কাপের গ্রুপ পর্বে মুক্তিযোদ্ধাকে হারাল ৩-১ গোলে। এই জয়ে ৪ ম্যাচে ১২ পয়েন্ট নিয়ে সেমিফাইনালও নিশ্চিত করে ফেলেছে দলটি। এর আগে সেমিফাইনালে ওঠে শেখ রাসেল ক্রীড়াচক্র। আগের ম্যাচে উত্তর বারিধারার সঙ্গে হ্যাটট্রিক করেছিলেন মুক্তিযোদ্ধার আবু মুসা। মুক্তিযোদ্ধার জয় মানেই মুসার গোল, এবারের স্বাধীনতা কাপে এমনটাই হয়ে আসছিল। কিন্তু আজ মুসা ছিলেন নিষ্প্রভ, মুক্তিযোদ্ধাও হেরেছে।ম্যাচের ১৪ মিনিটে ওয়েডসনের ক্রস থেকে প্লেসিংয়ে শেখ জামালকে এগিয়ে দেন এমেকা। ৪৪ মিনিটে ল্যান্ডিং ব্যবধান দ্বিগুণ করেন। এবারও বলের জোগানদাতা ওয়েডসনই। ৪৫ মিনিটেই স্কোরলাইন ৩-০; আবারও গোলদাতা ওয়েডসন। ৪৯ মিনিটে পেনাল্টি পায় মুক্তিযোদ্ধা। মুক্তিযোদ্ধার ফরোয়ার্ড তৌহিদুলকে বক্সের মধ্যে ফেলে দেন শেখ জামালের গোলরক্ষক হিমেল। পেনাল্টির বাঁশি বাজান রেফারি। তা থেকে গোল করেন মোবারক হোসেন (৩-১)। বাকি সময় অবশ্য দুই দলই গোলের জন্য চেষ্টা করেছে, কিন্তু গোলের দেখা পায়নি।
