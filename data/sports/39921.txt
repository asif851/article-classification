
বিশ্বকাপে দুর্দান্ত পারফরম্যান্সে পুরস্কার হিসেবে খেলোয়াড়েরা সমর্থকদের ভালোবাসায় সিক্ত হয়েছেন দেশে ফিরেই। চোখ ধাঁধানো খেলায় ওয়ানডে সিরিজ এবং একমাত্র টি-টোয়েন্টিতেও পাকিস্তানকে উড়িয়ে দিয়েছে বাংলাদেশ। আজ বিজয়ীদের গণভবনে সংবর্ধনার আয়োজন করলেন শেখ হাসিনা। অনুষ্ঠানে খেলোয়াড়দের প্রায় সাড়ে আট কোটি টাকার আর্থিক পুরস্কারের ঘোষণা দিলেন প্রধানমন্ত্রী।
নিজের বক্তব্যের একপর্যায়ে আর্থিক পুরস্কারের কথা তুলে ধরেন প্রধানমন্ত্রী। তিনি বলেন, ‘আমার হাতে একটি তালিকা দেওয়া হয়েছে যে, উইনিং বোনাস হিসেবে খেলোয়াড়দের দেওয়া হবে ১ কোটি, আইসিসি থেকে পাওয়া যাবে ৩ কোটি, বিসিবি থেকে দেবে ১ কোটি ৩০ লাখ। আমি নিজে বিশ্বকাপে ভালো খেলার জন্য দেব ১ কোটি আর বাংলাওয়াশ এবং টি-টোয়েন্টির জন্য আরও ১ কোটি। বেক্সিমকো থেকেও দেওয়া হবে ১ কোটি। সব মিলিয়ে মোট আট কোটি টাকার মতো খেলোয়াড়দের দেওয়া হবে।’ এখানেই সব শেষ নয়। এর আগে প্রধানমন্ত্রীর কার্যালয় থেকে খেলোয়াড়দের গাড়ি দেওয়া হয়েছিল। তখন যে খেলোয়াড়েরা পাননি এবং যাঁরা দলে নতুন এসেছেন, তাঁদের জন্যও গাড়ির ব্যবস্থা করা হবে বলে প্রধানমন্ত্রী নিশ্চিত করেছেন। খেলোয়াড়দের আবাসন নিয়েও ভাবছেন প্রধানমন্ত্রী। জায়গা বরাদ্দ দিতে প্রয়োজনীয় নির্দেশনা তাঁর পক্ষ থেকে দিয়ে দেওয়া হয়েছে বলেও জানান। জাতীয় দলের প্রত্যেক খেলোয়াড়কে অন্তত দুটো করে ফ্ল্যাট দেওয়ার পরিকল্পনার কথা জানান প্রধানমন্ত্রী। অবসরের পর এবং বিভিন্ন জরুরি প্রয়োজনে খেলোয়াড়দের আর্থিক সুবিধা প্রদানের লক্ষ্যে একটি কল্যাণ ফান্ড গঠনের পরিকল্পনার কথাও জানান। যে ফান্ড থেকে সব খেলার খেলোয়াড়দেরই সহায়তা করা হবে।
বাংলাদেশ ক্রিকেট টিমের দারুণ সাফল্যে উচ্ছ্বসিত প্রধানমন্ত্রী ভবিষ্যতে আরও বড় সাফল্যের দিকে এগিয়ে যাওয়ার আহ্বান জানান। টেস্ট সিরিজেও বাংলাদেশ জিতবে বলে বলে আশা প্রকাশ করেন তিনি। এর পর ভারত, দক্ষিণ আফ্রিকা এবং ওয়েস্ট ইন্ডিজের সঙ্গেও দারুণ পারফর্ম করতে খেলোয়াড়দের অনুপ্রাণিত করেন। তবে এও বলেন, হার-জিতের কথা ভুলে গিয়ে ভালো খেলাটাই আসল।
ক্রীড়াঙ্গনের উন্নয়নের জন্য তাঁর সরকারের বিভিন্ন পরিকল্পনার কথাও জানিয়েছেন প্রধানমন্ত্রী।
