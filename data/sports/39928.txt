
আইপিএলে অভিষেক ম্যাচেই ছিল বড় পরীক্ষা। গেইল-ডি ভিলিয়ার্স-কোহলিদের রয়্যাল চ্যালেঞ্জার্স বেঙ্গালুরুর সঙ্গে সেটিতে মুস্তাফিজুর রহমান লেটার মার্ক পেয়েই উতরে গিয়েছিলেন। অন্য বোলাররা পিটুনি খেলেও মুস্তাফিজ তাঁদের ভালোই ভুগিয়েছেন। দুর্দান্ত খেলতে থাকা এবি ডি ভিলিয়ার্সকে ফিরিয়ে দিয়েছিলেন ৮২ রানে, পরে শেন ওয়াটসনকেও ফিরিয়ে দিয়েছেন। মুস্তাফিজ ৪ ওভারে ২৬ রান দিয়ে ওই দুই উইকেট না পেলে বেঙ্গালুরুর রান ২২৭-এর চেয়েও বেশি হতে পারত।সেই বেঙ্গালুরুর সঙ্গে আজ আবার মুখোমুখি হায়দরাবাদ। ডি ভিলিয়ার্স-কোহলিরা তো আছেনই, নবাগত সন্তানকে দেখার পর আজ আবার দলের সঙ্গে যোগ দিচ্ছেন ক্রিস গেইল। এই ম্যাচের আগে মুস্তাফিজকে নিয়ে নিশ্চয় আলাদা করে পরিকল্পনা করবে বেঙ্গালুরু।তবে অস্ট্রেলিয়ান পেসার ডার্ক ন্যানেস মনে করেন, পরিকল্পনা করেও মুস্তাফিজকে আটকানো কঠিন হবে। ইএসপিএন-ক্রিকইনফোতে আইপিএলে আজকের এই ম্যাচ নিয়ে কথা বলতে গিয়ে ন্যানেস বলেছেন, ‘এখন পর্যন্ত কেউই ওকে সেভাবে পড়তে পারেনি। যেভাবে সে অ্যাকশন একই রকম রেখে বলের গতি পরিবর্তন করছে, সেটা আসলেই দুর্দান্ত।’ এবারের আইপিএলে এখন পর্যন্ত ১৫ ওভার বল করেছেন, এমন বোলারদের মধ্যে মুস্তাফিজই ওভারপ্রতি সবচেয়ে কম রান দিয়েছেন।ন্যানেসও তাই বাংলাদেশের এই তরুণ পেসারকে বড় একটা প্রশংসাপত্রই দিলেন, ‘কত দিন এভাবে সে বল করে যেতে পারবে জানি না, তবে আমার মনে হয় সে অনেক দিন থাকার জন্যই এসেছে। সে আসলেই অবিশ্বাস্য।’
