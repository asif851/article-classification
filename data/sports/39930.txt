
দুজনের গায়েই দশ নম্বর জার্সি। সেই জার্সির মর্যাদাও রাখলেন দুই তৌহিদুল। তাঁদের লড়াইটা আজ জমে উঠল ময়মনসিংহ রফিক উদ্দিন স্টেডিয়ামে। একদিকে মোহামেডানের তৌহিদুল আলম সবুজ, অন্যদিকে মুক্তিযোদ্ধার তৌহিদুল আলম তৌহিদ। দুজনই দুটি করে গোল করেছেন। মোহামেডান-মুক্তিযোদ্ধার ম্যাচ ২-২ গোলে ড্র। 
দুই গোল করেও দলকে জেতাতে না পারায় দুই তৌহিদুলেরই আফসোস থাকতে পারে। তবে জিতলে না পারলেও দলকে এক পয়েন্ট এনে দেওয়াও দুজনের কাছে কম নয়। ২৯ মিনিটে মোহামেডানকে এগিয়ে নেন ফরোয়ার্ড তৌহিদুল। এরপরই দৃশ্যপটে মুক্তিযোদ্ধার ফরোয়ার্ড তৌহিদুল। টানা দুই গোল করে পিছিয়ে পড়া ম্যাচে মুক্তিযোদ্ধাকে এগিয়ে দিলেন কক্সবাজার থেকে উঠে আসা এই ফুটবলার। ৭৭ মিনিটে পেনাল্টি থেকে ২-২ করেন মোহামেডানের তৌহিদুল। পাঁচ ম্যাচে এটি মোহামেডানের চতুর্থ ড্র। একটি হার। সমান ম্যাচে ৯ পয়েন্ট নিয়ে শেখ জামালের সঙ্গে যৌথভাবে শীর্ষে মুক্তিযোদ্ধা।
