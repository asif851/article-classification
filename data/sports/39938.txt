
পুল ‘বি’কে তুলনামূলক সহজ হিসেবে বলেছিলেন অনেকেই। বিশ্বকাপ ক্রিকেটে দুটি গ্রুপের তুল্য-মূল্য বিচারে পুল ‘এ’ ছিল অনেক বেশি শক্তিশালী। ‘গ্রুপ অব ডেথ’ হিসেবেও অনেকে পুল ‘এ’কে অভিহিত করেছিলেন অনেকে। কিন্তু মজার ব্যাপার হচ্ছে, কোয়ার্টার ফাইনালের জায়গা নিয়ে জোর লড়াইটা কিন্তু হলো ‘সহজ’ গ্রুপ পুল ‘বি’তেই। এই গ্রুপের জোর লড়াইয়ের কোপটা পড়ল আয়ারল্যান্ডের ওপরই। তিনটি জয়সহ ওয়েস্ট ইন্ডিজের সমানসংখ্যক ৬ পয়েন্ট নিয়েও দেশের ফ্লাইট ধরতে হল তাদের। নেট রান রেটের বিচারে বিশ্বকাপের শেষ আটে ক্যারিবীয়রা।আজ ওয়েস্ট ইন্ডিজ আমিরাতকে হারিয়ে দিয়ে শেষ আটের দিকে এগিয়ে যায়। অ্যাডিলেডে পাকিস্তান-আয়ারল্যান্ড ম্যাচটি পরিত্যক্ত বা ‘টাই’ হলে ওয়েস্ট ইন্ডিজের শেষ আটের যাত্রা পণ্ড হতে পারত। কিন্তু পাকিস্তান আয়ারল্যান্ডকে হারিয়ে দেওয়ায় সে দুর্ভাগ্যে পড়তে হয়নি ওয়েস্ট ইন্ডিজের। বরং পাকিস্তানের কাছে হেরে বাদ পড়ে যাওয়া দল ৬ পয়েন্ট পাওয়া আয়ারল্যান্ডই। এই গ্রুপের এক নম্বর দল ভারত। দুইয়ে আছে দক্ষিণ আফ্রিকা।গ্রুপ ‘এ’র চার কোয়ার্টার ফাইনালিস্ট চূড়ান্ত হয়ে গেছে আগেই। দারুণ পারফরম্যান্সে এই গ্রুপে সবচেয়ে আগে কোয়ার্টার ফাইনাল নিশ্চিত করে নিউজিল্যান্ড। অস্ট্রেলিয়া নিউজিল্যান্ডের কাছে হেরেছিল। ব্রিসবেনে বাংলাদেশের বিপক্ষে ম্যাচটিতেও বৃষ্টির কারণে পয়েন্ট ভাগাভাগি করতে হয়েছে তাদের। কিন্তু পরের ম্যাচগুলো সহজেই জিতে গ্রুপ ‘এ’র দ্বিতীয় স্পটটি বেশ সহজেই দখল করে নেয় তারা।
বাংলাদেশকে কী ‘এ’ গ্রুপের চমক বলা চলে? অনেকেই বলবেন। কিন্তু এটা তো ঠিক, গ্রুপে দুর্দান্ত পারফরম্যান্স দেখিয়ে কোয়ার্টার ফাইনালের জায়গাটিতে নিজেদের অধিকারই প্রতিষ্ঠা করেছে মাশরাফি বিন মুর্তজার দল। ইংল্যান্ডকে হারিয়ে শেষ আট তো নিশ্চিত করেছেই, তৃতীয় স্থানটাও বাংলাদেশের নিশ্চিত হয়ে যেত যদি হ্যামিল্টনের ম্যাচটিতে নিউজিল্যান্ডের বিপক্ষে অল্পের জন্য হারতে না হতো। নিউজিল্যান্ডের বিপক্ষে বাংলাদেশ হেরে যাওয়ায় বাংলাদেশের চেয়ে একটি বেশি জয় নিয়ে ‘এ’ গ্রুপের তৃতীয় স্থানে আছে শ্রীলঙ্কাই।তাহলে কোয়ার্টার ফাইনালে চিত্রটা কী দাঁড়াল? চিত্রটা হচ্ছে, গ্রুপ ‘এ’র শীর্ষ দল নিউজিল্যান্ড শেষ আটের লড়াইয়ে পড়ছে গ্রুপ ‘বি’র চতুর্থ দল ওয়েস্ট ইন্ডিজের সঙ্গে। গ্রুপ ‘এ’র দ্বিতীয় দল অস্ট্রেলিয়া খেলছে গ্রুপ ‘বি’র তৃতীয় দল পাকিস্তানের সঙ্গে। গ্রুপ ‘বি’র শীর্ষ স্থানে থাকা ভারতের লড়াই হবে গ্রুপ ‘এ’র চতুর্থ দল বাংলাদেশের সঙ্গে। চতুর্থ কোয়ার্টার ফাইনালটি অনুষ্ঠিত হবে গ্রুপ ‘এ’র তৃতীয় দল শ্রীলঙ্কা ও গ্রুপ ‘বি’র দ্বিতীয় দল দক্ষিণ আফ্রিকার মধ্যে।
চার কোয়ার্টার ফাইনাল:১৮ মার্চ, ২০১৫: শ্রীলঙ্কা-দক্ষিণ আফ্রিকা (সিডনি, সকাল ৯টা ৩০ মিনিট)১৯ মার্চ, ২০১৫: বাংলাদেশ-ভারত (মেলবোর্ন, সকাল ৯টা ৩০ মিনিট)২০ মার্চ, ২০১৫: অস্ট্রেলিয়া-পাকিস্তান (অ্যাডিলেড, সকাল ৯টা ৩০ মিনিট)২১ মার্চ, ২০১৫: নিউজিল্যান্ড-ওয়েস্ট ইন্ডিজ (ওয়েলিংটন, সকাল ৭টা)
