
‘তিন জমিদারের’ বিশ্ব ক্রিকেট শাসন করার প্রস্তাব ফাঁস করেছিল ওয়েবসাইট ইএসপিএনক্রিকইনফো। ওয়েবসাইটটি আরেকটি বোমা ফাটাল। জানাল, ক্রিকেট দক্ষিণ আফ্রিকার (সিএসএ) প্রধান নির্বাহী হারুন লরগাত নাকি ভারতীয় ক্রিকেট বোর্ডের (বিসিসিআই) সঙ্গে ‘সমঝোতা’ করতে আলোচনা করেছেন। নিজস্ব ওয়েবসাইটে দেওয়া এক সংবাদ বিজ্ঞপ্তিতে এ অভিযোগ অস্বীকার করেছে সিএসএ। তবে বিবৃতিতে লরগাতের কোনো বক্তব্য পাওয়া যায়নি।মঙ্গলবার সংবাদ বিজ্ঞপ্তির মাধ্যমে সিএসএর সভাপতি ক্রিস নেনজানি জানিয়েছেন, ‘আমরা বিসিসিআইসহ অন্য সদস্যরা আইসিসির প্রস্তাব প্রসঙ্গে গ্রহণযোগ্য সমাধানে পৌঁছতে আলোচনা করছি। তবে আমাদের মূলনীতি ও অখণ্ডতার ব্যাপারে কোনো সমঝোতা করিনি, করব না। বিশ্ব ক্রিকেটে এক কঠিন সময় যাচ্ছে। এ মুহূর্তে ভুল পথে চালিত করার প্রচেষ্টা ও দ্বিধাদ্বন্দ্ব সৃষ্টি কিছুতেই কাম্য নয়।’ বিবৃতিতে নেনজানি ব্যাখ্যা করেন, ‘সিএসএ জোরের সঙ্গে বলতে চায়, অন্য কোনো বোর্ডের সঙ্গে এ ধরনের কোনো আলোচনা হয়নি। আমরা একটি ভালো প্রশাসন চাই। সকল বোর্ড সদস্যের সিদ্ধান্তের পরিপ্রেক্ষিতে পেশাদার দৃষ্টিভঙ্গিতে এই প্রস্তাবের সমাধান খুঁজতে চাই। ’ সিএসএ ও ওয়েবসাইট। 
