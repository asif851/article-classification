
উমেশ যাদবের ভাগ্য দেখে নির্ঘাত মাথা নেড়েছেন ভারতীয় স্পিনাররা। ভাবটা এমন, ‘দুই ঘণ্টা ধরে খেটে মরলাম আমরা, আর উইকেট পেলি তুই!’ ভাগ্যের সহায়তায় পাওয়া যাদবের ওই সাফল্যের স্বস্তি নিয়ে পুনে টেস্টের প্রথম সেশনটা শেষ করল ভারত। সিরিজের প্রথম টেস্টের মধ্যাহ্ন বিরতির আগে পর্যন্ত ১ উইকেট হারিয়ে ৮৪ রান করেছে অস্ট্রেলিয়া। টসে জিতে ব্যাটিং নিতে দুবার ভাবতে হয়নি স্টিভ স্মিথকে। এ পিচে বিশ্বের সবচেয়ে রোমাঞ্চপ্রিয় অধিনায়কও ফিল্ডিং নিতে চাইতেন না। পিচটা কেমন? ভারতের পক্ষে ৮০ টেস্ট খেলা, এর চেয়েও দ্বিগুণের বেশি টেস্ট ম্যাচ দেখা রবি শাস্ত্রীই বলে দিয়েছেন ম্যাচের আগে, ‘ভারতের মাটিতে এমন উইকেট আমি কখনো দেখিনি। আমি স্পিনিং উইকেট দেখেছি কিন্তু এমন উইকেট-কখনো না!’ সবুজাভ একটু ভাব থাকলেও ওটা যে শুধু চোখের সান্ত্বনা সেটা তো বোঝা গেছে দ্বিতীয় ওভারেই রবিচন্দ্রন অশ্বিনের বল হাতে নেওয়াতেই!তবে এমন স্পিনিং উইকেটেও ভালোই খেলছে অস্ট্রেলিয়া। দুই ওপেনার ডেভিড ওয়ার্নার ও ম্যাথু রেনশ তো পুরো সেশনটাই প্রায় কাটিয়ে দিচ্ছিলেন। এমন নয় যে, খুব নিরুদ্বেগ ছিল সময়টা। বেশ কয়েকবার ব্যাটের কানায় বল লেগেছে। ব্যাটকে ফাঁকি দিয়ে প্যাডে আঘাত হেনেছে বল। ক্যাচের আবেদন নিয়ে রিভিউও নিয়েছে ভারত কিন্তু কিছুতেই কিছু হয়নি। একবার তো ওয়ার্নার বোল্ডও হয়েছিলেন। কিন্তু জয়ন্ত যাদবের বলটা ছিল নো বল! অশ্বিন, জয়ন্ত ও রবীন্দ্র জাদেজাদের রক্তচক্ষুকে উপেক্ষা করে ৮২ রান তুলে ফেলে উদ্বোধনী জুটি। প্রথম সেশনটা যখন নিরাপদে কাটিয়ে দেওয়ার সম্ভাবনা উঁ​কি দিচ্ছে অস্ট্রেলীয়দের মনে, ঠিক তখনই হঠাৎ উমেশ যাদবের হাতে বল তুলে দিলেন বিরাট কোহলি। ২৮তম ওভারে বল করতে এসে প্রথম বলটাই নো! বৈধ দ্বিতীয় বলেই এল সাফল্য। নিরীহ একটা ফুল লেংথ বলে ব্যাটের কানায় লেগে বোল্ড ওয়ার্নার। এমনই দুর্ভাগ্য দেখে পরিহাসের মৃদু হাসি ঠোঁটে ঝুলিয়ে মাঠ ছাড়লেন ওয়ার্নার। এক বল পরেই ওয়ার্নারের সঙ্গী রেনশ। আউট হননি, পুনের ভয়ংকর উত্তাপ তাঁর শরীর খারাপ করে দিয়েছে। পেটের পীড়ায় অবসর নিয়ে মাঠ ছেড়েছেন তিনি। বাকি পাঁচ ওভারে অবশ্য কোনো অঘটন ঘটতে দেননি স্টিভ স্মিথ ও শন মার্শ।
 
