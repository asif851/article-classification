
কবে, কোথায় অস্ত্রোপচার হবে, সে সিদ্ধান্তটি হয়ে যাওয়ার কথা আজ–কালের মধ্যেই
শেষ পর্যন্ত অস্ত্রোপচারই করতে বলা হয়েছে মুস্তাফিজুর রহমানকে। গতকাল করানো এমআর অর্থোগ্রামের রিপোর্ট দেখে পরামর্শটা দিয়েছেন ইউনিভার্সিটি অব গ্রিনউইচের শল্যবিদ টনি কোচার। কবে, কোথায় অস্ত্রোপচার হবে, চিকিৎসকের সঙ্গে জাতীয় দলের কোচ-ফিজিওদের আলোচনার পর সে সিদ্ধান্তটি হয়ে যাওয়ার কথা আজ–কালের মধ্যেই।
আগের এমআরআইতেই মুস্তাফিজের কাঁধের স্ল্যাপে (সুপিরিয়র ল্যাব্রাম অ্যান্টিরিয়র অ্যান্ড পোস্টিরিয়র) সমস্যা ধরা পড়ে। কালকের পরীক্ষায় জানা গেছে, এটি টাইপ-২ শ্রেণির চোট, যেটার পূর্ণ চিকিৎসা সম্ভব কেবল অস্ত্রোপচারেই। বিসিবির মিডিয়া কমিটির প্রধান জালাল ইউনুস বলেছেন, ‘বিসিবির কোচ, ফিজিও, চিকিৎসকেরা এখন ওখানকার ফিজিও, চিকিৎসকদের সঙ্গে কথা বলে আমাদের পরবর্তী করণীয় সম্পর্কে জানবেন।’ অস্ত্রোপচারটা মুস্তাফিজ ইংল্যান্ড থেকেই করে আসবেন কি না জানতে চাইলে জালালের উত্তর, ‘আমরা সম্ভাব্য সেরা জায়গায়ই তার চিকিৎসা করাব।’একই কথা বলেছেন বিসিবির প্রধান নির্বাহী কর্মকর্তা নিজাম উদ্দিন চৌধুরী, ‘কোচ, ডাক্তারদের মতামত পাওয়ার পর বোর্ড চূড়ান্ত সিদ্ধান্ত নেবে। ডাক্তারদের পরামর্শ অনুযায়ী যত দ্রুত সম্ভব তাঁর চিকিৎসার ব্যবস্থা করা হবে। আমরা বেশি সময় নেব না।’ মুস্তাফিজের অস্ত্রোপচারের সময় তামিম ইকবালের কাঁধেও অস্ত্রোপচার করানো হবে কি না, জানতে চাইলে না-সূচক উত্তর দিয়েছেন তিনি, ‘তামিমের অস্ত্রোপচার হলে সেটা আলাদা হবে। মুস্তাফিজের সঙ্গে আমরা ওটাকে মেলাব না।’ অস্ত্রোপচার হলে সুস্থ হয়ে মাঠে ফিরতে মাস ছয়েক সময় লাগবে মুস্তাফিজের।
