
ফুটবলে অনেক দেখেছেন। এবার ক্রিকেটেও দেখার মানসিক প্রস্তুতি নিয়ে রাখতে পারেন। ক্রিকেটের নিয়মকানুন ঠিক করার দায়িত্ব যাদের, সেই মেরিলিবোন ক্রিকেট ক্লাবের (এমসিসি) নতুন আইনে ক্রিকেট মাঠেও কোনো খেলোয়াড়ের আচরণ মাত্রা ছাড়ালেই তাঁকে মাঠ ছাড়তে বাধ্য করতে পারবেন আম্পায়ার। অপরাধ বিবেচনায় মাঠে ম্যাচে সাময়িক নিষেধাজ্ঞা ও ম্যাচ থেকে পুরো বহিষ্কারের নিয়ম চালু করেছে এমসিসি। ছোট অপরাধের জন্য হলুদ কার্ডের মতোই শাস্তি পেতে হবে, বড় অপরাধের শাস্তির জন্য একেবারে লাল কার্ড। মানে বহিষ্কার।গতকাল এমসিসি পরীক্ষামূলকভাবে ক্রিকেটে হলুদ ও লাল কার্ড চালু করার সিদ্ধান্ত নিয়েছে। মাঠে ক্রিকেটারদের আগ্রাসী আচরণে বাঁধ দিতেই আসছে কার্ডের ব্যবহার। ২০১৫ সালে ইংল্যান্ডে ৫টি ম্যাচ পণ্ড হয়েছিল শুধুমাত্র খেলোয়াড়দের মধ্যে বিভিন্ন ঝগড়া-বিবাদের কারণে। ক্রিকেটে শৃঙ্খলা ফিরিয়ে আনতেই এমসিসির এমন উদ্যোগ। তবে লাল কার্ডের ব্যবহার হবে একেবারে শেষ অস্ত্র হিসেবে। খেলোয়াড়েরা যদি নিজেদের মধ্যে হালকা বচসায় জড়িয়ে পড়ে, ইচ্ছাকৃতভাবে সময় নষ্ট করে, অথবা কোনো ফিল্ডার যদি ব্যাটসম্যানদের দিকে অযথা বল ছুড়ে মারে, অতিরিক্ত আপিল করে—সে ক্ষেত্রে কেবল ৫ রান পেনাল্টি দেবেন আম্পায়াররা। কিন্তু খেলোয়াড়দের আচরণ যদি এ মাত্রাও ছাড়িয়ে গিয়ে আগ্রাসী রূপ নেয়, একজন আরেকজনকে শারীরিকভাবে লাঞ্ছনার হুমকি দেয় কিংবা আম্পায়ারকে ভয় দেখানোর কোনো চেষ্টা নেয় অথবা অন্য কোনো খেলোয়াড়কে জাতি, ধর্ম, বর্ণ কিংবা যৌনতা নিয়ে খোঁচা দেয়, তাহলে ওই খেলোয়াড়কে ১০ ওভার কিংবা বাকি ইনিংসের ২০ শতাংশ ওভারের জন্য মাঠ থেকে বের করে দেওয়া হবে। ব্যাটসম্যানের ক্ষেত্রে মাঠ থেকে উঠে যেতে হবে এবং পরবর্তী ব্যাটসম্যান মাঠ থেকে উঠে যাওয়ার আগ পর্যন্ত মাঠে নামতে পারবেন না। যদি ব্যাটিং দলের ৯ উইকেট পড়ে যায়, সে ক্ষেত্রে দলকে অলআউট ঘোষণা করা হবে। আর ৫ রানের পেনাল্টি তো আছেই। কিন্তু কোনো খেলোয়াড় যদি সরাসরি আম্পায়ারকে হুমকি দেন, প্রতিপক্ষকে শারীরিকভাবে লাঞ্ছিত করে, মাঠে সহিংস আচরণ করে অথবা অন্যদের বর্ণ, যৌনতা নিয়ে হেনস্তা করে তবে ওই খেলোয়াড়কে মাঠ থেকে বের করে দেওয়া হবে। ওই খেলোয়াড় মাঠ ছাড়তে অস্বীকৃতি জানালে, ধরে নেওয়া হবে দলটি খেলা চালিয়ে যেতে অস্বীকৃতি জানাচ্ছে এবং ম্যাচের ফলও নির্ধারিত হয়ে যাবে। সঙ্গে ৫ রানের জরিমানা তো থাকছেই। 
এ সংক্রান্ত প্রতিবেদনগুলো থেকে ​কিছুটা বিভ্রান্তি অবশ্য দেখা দিয়েছে। কিছু প্রতিবেদনে কার্ডের ব্যবহারের কথা লেখা হলেও অন্যান্য প্রতিবেদনে শুধু শাস্তির কথাটাই লেখা হয়েছে। সেই শাস্তি আম্পায়ার কার্ড দেখিয়ে দেবেন, নাকি মৌখিকভাবে বলবেন, তা পরিষ্কার নয়।এখনই মূল ধারার ক্রিকেটে চালু হচ্ছে না লাল কার্ড। ইংল্যান্ডের স্কুল ক্রিকেট, বিভিন্ন ঘরোয়া লিগ, এমসিসির বিশ্ববিদ্যালয়ের ম্যাচগুলোতেই আপাতত লাল কার্ডের দেখা মিলবে। ডেভিড ওয়ার্নার কিংবা বিরাট কোহলির মতো স্বঘোষিত ‘আগ্রাসী’ ক্রিকেটাররা একটু স্বস্তির নিশ্বাস ফেলতেই পারেন। আরও কিছুদিন মাঠে আগ্রাসী মনোভাব দেখাতে পারবেন তাঁরা। তবে কে জানে, এই উদ্যোগ সফল হলে মূলধারার ক্রিকেটেও হয়তো চালু হয়ে যাবে এই নিয়ম।
