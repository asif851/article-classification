
বাংলাদেশের বিপক্ষে সদ্য শেষ হওয়া টেস্ট সিরিজে কুমার সাঙ্গাকারার ধ্রুপদি ইনিংসগুলোর স্মৃতি এখনো সতেজ। ওয়ানডেতেও সেই একই সাঙ্গাকারা। আজ মিরপুর শেরেবাংলা স্টেডিয়ামে সিরিজের দ্বিতীয় ম্যাচে ছুঁলেন ১৭তম ওয়ানডে শতক। এ বাঁ-হাতির শতক, সঙ্গে আশান প্রিয়াঞ্জন ও অ্যাঞ্জোলো ম্যাথুসের দুটো অর্ধশতকে ভর করে শ্রীলঙ্কার সংগ্রহ ৫০ ওভারে ৬  উইকেটে ২৮৯।গত ম্যাচের মতো আজও বাজে ফিল্ডিংয়ের ধারা অব্যাহত রাখলেন বাংলাদেশের ফিল্ডাররা। হাতছাড়া হলো বেশ কয়েকটি ক্যাচ। বিশেষ করে রুবেল হোসেনের বলে ম্যাথুসের একটি সহজ ক্যাচ হাতছাড়া করলেন মাহমুদউল্লাহ। অবশ্য এর পরের ওভারে আরাফাত সানির বলে মাহমুদউল্লাহ লং-অনে সীমানার কাছে দারুণ এক ক্যাচে ফেরান ১২৮ করা সাঙ্গাকারাকে। মুমিনুল হকও হাতছাড়া করলেন দু-দুটি ক্যাচ। ইনিংসের শেষ ওভারে কভারে কিথুরুয়ান ভিথানাগের যে ক্যাচটি ফেললেন মুমিনুল, সেটিকে ‘অপরাধ’ বলা ছাড়া উপায় কী!       
টসে জিতে ব্যাটিংয়ে নামা শ্রীলঙ্কার ৬৩ রানেই ৩ উইকেট তুলে নিয়ে শুরুটা ভালোই করেছিল বাংলাদেশ। চতুর্থ উইকেটে ১১৪ রানের জুটি গড়ে দলকে কক্ষপথে ফেরান সাঙ্গাকারা ও প্রিয়াঞ্জন। ৬০ করা প্রিয়াঞ্জনকে ফিরিয়েছেন সাকিব আল হাসান। শ্রীলঙ্কার অধিনায়কও ছুঁলেন ১৭তম ওয়ানডে অর্ধশতক। অ্যাঞ্জোলো ম্যাথুস অপরাজিত ছিলেন ৫৬ রানে। খরুচে হলেও বাংলাদেশের সবচেয়ে সফল বোলার রুবেল হোসেন, ৭৬ রানে নিয়েছেন ৩টি উইকেট।    
এর আগে টসে জিতে ব্যাট করতে নেমে ঝোড়ো সূচনারই ইঙ্গিত দিয়েছিলেন কুশল পেরেরা। মাশরাফির করা প্রথম ওভারেই মেরেছিলেন পরপর ২ চার। দ্বিতীয় ওভারেই তাঁকে সাজঘরমুখী করে বাংলাদেশকে ভালো সূচনা আনেন রুবেল। ৭.৪ ওভারে শ্রীলঙ্কার আরেক ওপেনার তিলকারত্নে দিলশানের উইকেটও তুলে নেন এ ডানহাতি পেসার। ইনিংসের ১৩তম ওভারে দিনেশ চান্দিমালকে আউট করে সফরকারীদের কিছুটা চাপের মধ্যে ফেলেন সোহাগ গাজী। সাঙ্গাকারা, প্রিয়াঞ্জন ও ম্যাথুস সে চাপ সামাল দিয়েছেন ভালোভাবেই। ব্যাট হাতে বাংলাদেশ গত কয়েকটি ম্যাচের পরাজয় আর আজ বাজে ফিল্ডিংয়ে কষ্ট ভুলিয়ে দিতে পারে কি না, সেটিই দেখার বিষয়।
