
তায়কোয়ান্দো আর কারাতে থেকে সুখবর আসার কথা নয়, আসেওনি। কাল এক দিনে হেরে এশিয়ান গেমস থেকে বিদায় নিয়েছেন বাংলাদেশের দুই তায়কোয়ান্দোকা ও এক কারাতেকা।ইনচনের গ্যাংওয়া ডলম্যান্স জিমনেসিয়ামে ৭৩ কেজি ওজন শ্রেণিতে জর্ডানের রিমা আনানবের কাছে ০-১৫ পয়েন্টে হেরেছেন শ্রাবণী বিশ্বাস। প্রথম রাউন্ডে ৬-০ এবং দ্বিতীয় রাউন্ডে ৯-০ পয়েন্টে হেরে বিদায় নেন তিনি। ৫৮ কেজি ওজন শ্রেণিতে কিছুটা প্রতিরোধ গড়লেও শেষ পর্যন্ত হার নিয়ে ম্যাট ছাড়তে হয়েছে জলন্ত চাকমাকেও। চাইনিজ তাইপের ওয়ে চেন ইয়াংয়ের কাছে তিনি হারেন ২-২০ ব্যবধানে। প্রথম রাউন্ডে পিছিয়ে ছিলেন ৯-০ পয়েন্টে। দ্বিতীয় রাউন্ডে ২ পয়েন্ট অর্জন করলেও ১১ পয়েন্ট পান তাইপের চেন।ওদিকে গ্যাংওয়া জিমনেসিয়ামে কারাতেতে বাংলাদেশের শামীম ওসমান সরাসরি ৮-০ পয়েন্টে হেরেছেন চীনের ঝিয়ে ওয়াংয়ের কাছে।
