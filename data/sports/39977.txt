
জাভেদ মিয়াঁদাদ তাঁর সম্পর্কে যা বলেছেন, তাতে আর হাত-পা গুটিয়ে বসে থাকার জায়গায় নেই শহীদ আফ্রিদি। এসপার-ওসপার একটা এবার তিনি করবেনই। মিয়াঁদাদ কীভাবে বলেন যে তিনি পাকিস্তানকে ‘বিক্রি করেছেন’, ‘ম্যাচ পাতিয়েছেন!’ পাকিস্তানের সাবেক এই কিংবদন্তি ব্যাটসম্যানকে আদালতের কাঠগড়াতেই দাঁড় করাচ্ছেন আফ্রিদি।কিছু দিন থেকেই আফ্রিদি-মিয়াঁদাদের ‘বাহাস’ পাকিস্তান ক্রিকেটের বেশ আলোচিত বিষয়। শুরুটা অবশ্য করেছিলেন মিয়াঁদাদই। বলা নেই কওয়া নেই দুম করে বলে বসলেন, আফ্রিদি নাকি টাকার জন্য বিদায়ী ম্যাচ খেলার জন্য মরিয়া হয়ে উঠেছে। আফ্রিদিও নিলেন একহাত, করাচির একটি অনুষ্ঠানে মিয়াঁদাদকে বলে বসলেন ‘অর্থের কাঙাল।’ মন্তব্য করলেন, ‘অর্থকরী বিষয়ে মিয়াঁদাদের অনেক সমস্যা আছে, সে কারণেই কিংবদন্তি ক্রিকেটার হলেও তিনি ইমরান খানের মতো শ্রদ্ধার পাত্র হতে পারেননি।’মিয়াঁদাদও পাল্টা অভিযোগ তুললেন আফ্রিদির বিরুদ্ধে। অভিযোগটা অবশ্য বেশ গুরুতরই। এক টেলিভিশন অনুষ্ঠানে এসে বললেন, ‘আমি আফ্রিদিকে চ্যালেঞ্জ জানাচ্ছি, যদি সাহস থাকে তো আফ্রিদি তাঁর মেয়ের মাথায় হাত দিয়ে বলুক যে সে ম্যাচ পাতায়নি, পাকিস্তানকে বিক্রি করেনি।’গুরুতর এই অভিযোগের পর আফ্রিদি মিয়াঁদাদকে আদালতে টেনে নিয়ে যাওয়ার সব আয়োজনই সম্পন্ন করেছেন। খুব শিগগিরই মিয়াঁদাদের বাড়ির ঠিকানায় পাঠাতে যাচ্ছেন উকিল-নোটিশ।এদিকে, মিয়াঁদাদ-আফ্রিদির ‘ঝগড়া’য় হতাশ পাকিস্তানের সাবেক ক্রিকেট তারকারাও। ওয়াসিম আকরাম পুরো ব্যাপারটিকেই ‘দুঃখজনক’ বলে টুইট করেছেন। এবার পাকিস্তানের একটি টেলিভিশন চ্যানেলের সঙ্গে আলাপচারিতায় নিজের হতাশা প্রকাশ করেছেন খোদ ইমরান খান। বলেছেন, ‘আমি খুবই দুঃখিত দুজন নিজেদের কথাবার্তাকে এই পর্যায়ে নিয়ে গেছে।’মিয়াঁদাদ সম্পর্কে ইমরান অবশ্য বেশ ইতিবাচক, ‘মিয়াঁদাদ এমন একজন ক্রিকেটার ছিলেন, যাকে দল সব সময় বিপদের সময় পারফরম করতে দেখেছে।’ সূত্র: এক্সপ্রেস ট্রিবিউন।
