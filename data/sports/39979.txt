

রয়্যাল চ্যালেঞ্জার্স বেঙ্গালুরু অধিনায়ক বিরাট কোহলিকে ফুটবলের ক্রিস্টিয়ানো রোনালদোর সঙ্গে তুলনা করেছেন ডোয়াইন ব্রাভো। চেন্নাই সুপার কিংসের এই ক্যারিবীয় তারকা তাঁর ভাই ড্যারেন ব্রাভোকে কোহলির কাছ থেকে ব্যাটিং শেখার পরামর্শও দিয়েছেন।
বিরাট কোহলি এই মুহূর্তে বিশ্বের অন্যতম সেরা ক্রিকেটার। এ নিয়ে দ্বিমত আছে খুব কম মানুষেরই। কিন্তু ডোয়াইন ব্রাভো কোহলির প্রশংসায় তাঁর সঙ্গে তুলনা টেনেছেন ক্রিস্টিয়ানো রোনালদোর। হ্যাঁ, ব্রাভোর মতে ক্রিকেটের ‘ক্রিস্টিয়ানো রোনালদো কোহলিই।
কোহলিতে ব্রাভোর মুগ্ধতা বাড়ছে প্রতিনিয়তই। মুগ্ধতার মাত্রা এতটাই যে ভাই ড্যারেন ব্রাভোকে তিনি ব্যাটিং শেখার পরামর্শ দিয়েছেন ভারতীয় অধিনায়কের কাছ থেকে।
আইপিএলে আজ মোস্তাফিজুর রহমানদের মুম্বাই ইন্ডিয়ানসের মুখোমুখি হবেন বিরাট কোহলির রয়্যাল চ্যালেঞ্জার্স বেঙ্গালুরু। এখন পর্যন্ত ৩ ম্যাচে মাত্র একটিতে জিতেছে বেঙ্গালুরু। কোহলি ফিফটি পেয়েছেন মাত্র একটি ম্যাচে। বাকি দুই ম্যাচে খেলেছেন ৩১ ও ২১ রানের ইনিংস।
ক্রিকেটের বাইরেও সৃজনশীল কাজ করছেন কোহলি। তাঁর করা ডিজাইন ও ধারণা নিয়ে মাথার ক্যাপ বানিয়েছে ক্রীড়া ও লাইফস্টাইল পণ্যের ব্র্যান্ড ‘নিউ এরা’। এই ক্যাপের বাজারজাতকরণ উপলক্ষে আয়োজিত অনুষ্ঠানে কোহলির সামনেই নাচ-গান করেন ব্রাভো। এই অনুষ্ঠানেই ভারতীয় অধিনায়ক প্রসঙ্গে ব্রাভো বলেন, ‘বিরাট আমার ছোট ভাই ড্যারেনের সঙ্গে অনূর্ধ্ব-১৯ ক্রিকেট খেলেছে। ভাইকে সব সময় বিরাটের সঙ্গে যোগাযোগ করতে বলেছি। বিরাটকেও বলেছি ভাইয়ের সঙ্গে ব্যক্তিগতভাবে ব্যাটিং নিয়ে কথা বলতে, ক্রিকেট নিয়ে কথা বলতে। বিরাটকে দেখলে মনে হয় সে ক্রিকেটের ক্রিস্টিয়ানো রোনালদো।’
ইংল্যান্ডে সর্বশেষ চ্যাম্পিয়নস ট্রফি চলাকালীন ‘নিউ এরা’-র অফিসে গিয়েছিলেন কোহলি। সেখানে ঘণ্টা তিনেক সময় ব্যয় করে ক্যাপের ডিজাইনে অংশ নেন। কোহলির ভাষ্য, ‘ক্যাপের ডিজাইনে ভালোভাবেই অংশ নিয়েছিলাম। ইংল্যান্ডে চ্যাম্পিয়নস ট্রফি খেলাকালীন “নিউ এরা”-র অফিসে গিয়েছিলাম। সেখানে ঘণ্টা তিনেক থেকে ক্যাপের ডিজাইনিং ও নানা বিষয় দেখেছি।’
