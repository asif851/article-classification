
দুবাই টেস্টে দুই ইনিংসেই ৫০ পেরিয়েছেন ইউনিস খান, মিসবাহ-উল-হক ও আসাদ শফিকরা। এ ছাড়া প্রথম ইনিংসে ফিফটি পেয়েছেন শান মাসুদ, দ্বিতীয় ইনিংসে মোহাম্মদ হাফিজ। এক ম্যাচে দ্বিতীয়বারের মতো সর্বোচ্চ ৮টি ৫০ ছাড়ানো ইনিংস খেললেন পাকিস্তানি ব্যাটসম্যানরা। এবারের আগে ২০০৬ সালে করাচি টেস্টে ভারতের বিপক্ষে ৮টি ৫০ ছাড়ানো ইনিংস ছিল পাকিস্তানের। ম্যাচে সবচেয়ে বেশি ৫০ ছাড়ানো ইনিংসের বিশ্ব রেকর্ড ছুঁতে আরও দুটি ফিফটি পেতে হতো পাকিস্তানি ব্যাটসম্যানদের। ১৯৬৯ সালে অ্যাডিলেডে ওয়েস্ট ইন্ডিজের বিপক্ষে প্রথম ইনিংসে ৬টি ও দ্বিতীয় ইনিংসে ৪টি ৫০ পেরোনো ইনিংস ছিল অস্ট্রেলিয়ার। এরপর এ বছরের জানুয়ারিতে ভারতের বিপক্ষে দ্বিতীয় সর্বোচ্চ ৯টি ৫০ পেরোনো ইনিংস খেলেন অস্ট্রেলিয়ার ব্যাটসম্যানরা। ১৯৩৯ সালে প্রথম ম্যাচে নয়বার ৫০ ছাড়িয়েছিলেন দক্ষিণ আফ্রিকানরা। ডারবানে প্রোটিয়াদের প্রতিপক্ষ ছিল ইংল্যান্ড।
