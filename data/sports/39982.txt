
ওয়েলিংটন টেস্টের রং এভাবে বদলে যাবে সেটা কে জানত? বাংলাদেশের ব্যাটসম্যানদের ব্যর্থতা ও দুর্ভাগ্য—দুই মিলিয়ে শেষ দিনে এখন হারের শঙ্কায় বাংলাদেশ। মধ্যাহ্ন বিরতি পর্যন্ত ৬ উইকেট হারিয়ে বাংলাদেশের রান ১৩৭, লিড ১৯৩ রানের। দলের একমাত্র ভরসা হয়ে আছেন সাব্বির রহমান (৪০ *)।
উইকেট সংখ্যা ৬ বলা হচ্ছে বটে কিন্তু সেটা ৭/৮ ধরে নেওয়াটাই ভালো। চোটের কারণে কাল মাঠ ছেড়েছেন ইমরুল কায়েস। আজ সে দুর্ভাগ্যে পরতে হয়েছে অধিনায়ক মুশফিকুর রহিমকে। আঙুলের চোট নিয়ে ব্যাট করতে নামা মুশফিককে আউট করতে টানা শর্ট বল করে গেছেন নিউজিল্যান্ডের পেসাররা। এক ঘণ্টারও বেশি সময় ধরে সাহসিকতার অনন্য গল্প লিখেছেন মুশফিক। কিন্তু টিম সাউদির এক বাউন্সারে হঠাৎই থমকে যেতে হলো। বলের লাইন থেকে চোখ সরিয়ে নেওয়ায়, হেলমেটে লাগে সাউদির সে বাউন্সার। সঙ্গে সঙ্গে উইকেটে শুয়ে পড়েন মুশফিক। বেশ কিছুক্ষণ পর্যবেক্ষণের পর মাঠ থেকে নিয়ে আসা হয়েছে তাঁকে। দলের এক সূত্র জানিয়েছে, আপাতত অবস্থা গুরুতর মনে হচ্ছে না। তবে সাবধানতার জন্য হাসপাতালে নিয়ে যাওয়া হচ্ছে।তবে মুশফিককে আজ এত দ্রুত নামতে ব্যাটিংয়ে নামতে হয়েছে আগের ব্যাটসম্যানদের ব্যর্থতায়। গতকালকের ‘আত্মহত্যা’র মিছিলটা চলল আজও। সকালে দ্বিতীয় ওভারেই অবিশ্বাস্য এক শটে আউট হলেন সাকিব আল হাসান। মিচেল স্যান্টনারের বলে রীতিমতো নিজের উইকেটটা ছুড়ে দিয়ে এসেছেন এই অলরাউন্ডার। একটু পরে মুমিনুল হক যে ভাবে আউট হলেন সেটাও মেনে নেওয়া যায় না। অফ স্টাম্পের অনেক বাইরের বলে ড্রাইভ করতে গিয়ে ক্যাচ দিয়ে এসেছেন এই টপ অর্ডার ব্যাটসম্যান।সাব্বির রহমান ও মুশফিক সে ধাক্কা সামলে নেওয়ার আশা জাগালেও সেটা থেমে গেছে এক বাউন্সারে। তাসকিন আহমেদ চেষ্টা করলেও ট্রেন্ট বোল্টের অসাধারণ এক বলে বোল্ড হয়ে ফিরেছেন তিনিও। দলের এ অবস্থায় চোট নিয়েও ব্যাটিংয়ে নামার প্রস্তুতি নিচ্ছেন ইমরুল। তবে শেষ ব্যাটসম্যান হিসেবেই হয়তো নামবেন তিনি।ভরসা এখন শুধু সাব্বির। এই ব্যাটসম্যান নিজের স্বভাবগত আক্রমণাত্মক ব্যাটিংকে খোলসে পুরে রেখেছেন দলের জন্য। কিন্তু এখন যে সঙ্গীহারা হওয়ার শঙ্কা তাঁর সামনে!
