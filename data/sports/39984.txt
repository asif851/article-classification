
চার বছর আগে লন্ডন অলিম্পিকে সবচেয়ে বেশি সোনার পদক ছিল যুক্তরাষ্ট্রের। রিও ২০১৬ অলিম্পিকের প্রথম সোনাও তাদেরই, আজ যেটি এসেছে মেয়েদের ১০ মিটার এয়ার রাইফেলে। চীনের দু লিকে হারিয়ে ভার্জিনিয়া থ্রেশার জিতে নিয়েছেন এবারের গেমসের প্রথম সোনা। লন্ডনে পদকজয়ীর তালিকায় যুক্তরাষ্ট্রের ঠিক পেছনে থাকা চীনের দুই শুটার জিতেছেন রুপা ও ব্রোঞ্জ। বেশ রোমাঞ্চ ছড়িয়েই নিষ্পত্তি হলো রিও অলিম্পিকের প্রথম সোনার পদকের। সোনা ও রুপার মধ্যে ব্যবধান ছিল মাত্র এক পয়েন্টের। শেষ শটে স্নায়ুচাপ ধরে রাখার পুরস্কারই পেলেন ১৯ বছর বয়সী থ্রেশার। ডিওডোরোর শ্যুটিং ভেন্যুতে ১০ মিটার এয়ার রাইফেলে শেষ শটের পর থ্রেশারের পয়েন্ট দাঁড়ায় ২০৮। যা কিনা ২০০৪ এথেন্স অলিম্পিকের সোনাজয়ী লির চেয়ে মাত্র এক বেশি।
