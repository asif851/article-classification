


আজ শ্রীলঙ্কার বিপক্ষে খেললে সাকিবই অধিনায়ক
গত বছর তাঁকে টি-টোয়েন্টি অধিনায়ক করা হয়
সাকিব খেললে বসানো হতে পারে একজন বোলারকে
গতকাল কলম্বো পৌঁছেছেন সাকিব


শ্রীলঙ্কায় এরই মধ্যে দলের সঙ্গে যোগ দিয়েছেন সাকিব আল হাসান। আজ স্বাগতিকদের বিপক্ষে ‘সেমিফাইনাল’ ম্যাচে খেলার যথেষ্ট সম্ভাবনা আছে তাঁর। যদি খেলেন তাহলে দলের অধিনায়কত্ব করবেন তিনিই।গত ২৭ জানুয়ারি ত্রিদেশীয় সিরিজের ফাইনালে ফিল্ডিংয়ের সময় আঙুলে চোট পান বাংলাদেশের টি-টোয়েন্টি দলপতি। এরপর থেকে প্রায় দুই মাস তিনি ক্রিকেটের বাইরে। আঙুলের চিকিৎসা করিয়েছেন থাইল্যান্ড ও অস্ট্রেলিয়ায়। চোটের কারণে খেলতে পারেননি শ্রীলঙ্কার বিপক্ষে ঘরের মাঠে টেস্ট ও টি-টোয়েন্টি সিরিজ। সাকিবের অনুপস্থিতিতে অধিনায়কত্বের দায়িত্ব সামলেছেন মাহমুদউল্লাহ। ভালোই সামলেছেন। এখন দলের নিয়মিত টি-টোয়েন্টি অধিনায়ক ফিরলে স্বাভাবিকভাবেই অধিনায়কত্বটা তাঁর হাতেই ছেড়ে দিতে হবে। গত বছর এপ্রিলে মাশরাফি বিন মুর্তজা টি-টোয়েন্টি থেকে অবসর নিলে সাকিবের হাতে তুলে দেওয়া হয় ছোট সংস্করণের অধিনায়কত্ব। গত অক্টোবরে দক্ষিণ আফ্রিকার বিপক্ষে দুটি টি-টোয়েন্টি ম্যাচে অধিনায়কত্ব করেছিলেন তিনি। দক্ষিণ আফ্রিকা সফরের পর মুশফিকুর রহিমকে সরিয়ে টেস্ট দলের অধিনায়কত্বের দায়িত্বও দেওয়া হয় সাকিবকে।এদিকে সাকিব ফিরলে একজন খেলোয়াড়কে তাঁর জায়গা ছেড়ে দিতে হবে। কলম্বো থেকে দলীয় সূত্র জানিয়েছে, সেটি একজন বোলার হওয়ারই সম্ভাবনা বেশি। সে ক্ষেত্রে বাদ পড়তে পারেন মেহেদী হাসান মিরাজ, আবু হায়দার কিংবা নাজমুল ইসলামের যেকোনো একজন। সম্ভাবনা আছে সাব্বিরকে বিশ্রাম দেওয়ারও। সাব্বির যদি বসেন তবে তাঁর জায়গায় খেলবেন আরিফুল হক।
