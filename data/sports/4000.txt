
রূপকথা লেখা শেষ, প্রিমিয়ার লিগ শিরোপা হাতে উঠে গেছে। কোথায় সামনে ছুটির দিনের পরিকল্পনা করবেন, তা না ক্লদিও রানিয়েরিকে বারবার লন্ডন-রোম করতে হচ্ছে। তবে এতে বিন্দুমাত্রও কষ্ট হওয়ার কথা নয় লেস্টার সিটি কোচের। রানিয়েরি যে এবার রোমে গেছেন ইতালির বর্ষসেরা কোচের পুরস্কার নিতে।
অবনমনের জন্য ফেবারিট একটা দলকে বিশ্বের সবচেয়ে প্রতিদ্বন্দ্বিতাপূর্ণ লিগের শিরোপা এনে দিয়েছেন, তাও নিজের প্রথম মৌসুমে—রানিয়েরিকে টপকে ইতালিয়ানদের মধ্যে কেউ সেরা হওয়ার কথাও নয়। অবিশ্বাস্য অর্জনের স্বীকৃতি হয়েই পরশু এসেছে ‘এনজো বিয়ারজট অ্যাওয়ার্ড’টি। ১৯৮২ বিশ্বকাপজয়ী ইতালি দলের কোচের সম্মানে এই পুরস্কার চালু হয়েছে ২০১১ সাল থেকে, দেওয়া হয় বছরের সেরা ইতালিয়ান কোচকে। রানিয়েরির পুরস্কার জিতেছেন আরও একটি, ইতালির অলিম্পিক কমিটিও তাঁকে দিয়েছে কোচদের জন্য সর্বোচ্চ পুরস্কার পামা দ’রো।রোমে অলিম্পিক কমিটির প্রধান কার্যালয়ে দর্শক হিসেবে উপস্থিত তরুণ ও নারী খেলোয়াড়দের রানিয়েরি বললেন সাফল্যের মন্ত্রও, ‘প্রথমত, কখনো হাল ছেড়ো না। দ্বিতীয়ত, সব সময় সামনের দিকে এগিয়ে যাবে। আর তিন, খেলাকে কখনো অর্থ উপার্জনের মাধ্যম ভেবো না। খেলা এমন একটা বিষয় যা তোমাদের ঐক্যবদ্ধ রাখবে।’রানিয়েরির পুরস্কার সম্ভবত এখানেই থামছে না। ইতালির প্রধানমন্ত্রী মাতেও রেনজি গত সপ্তাহে ঘোষণা দিয়ে রেখেছেন, রানিয়েরিকে দেশের সর্বোচ্চ সম্মান দেওয়ার প্রস্তাব করবেন।পুরস্কার আসছে, পাশাপাশি ‘বোনাস’ হয়ে আসছে প্রত্যাশাও। ইতালিয়ান ফুটবল ফেডারেশনের সভাপতি কার্লো তাভেচ্চিওর স্বপ্নটাই শুনুন, ‘আশা করি, রানিয়েরি একদিন ইতালির হয়ে বিশ্বকাপও জিতবেন। সেটিই হবে সেরা অর্জন।’ স্কাই স্পোর্টস, বিবিসি।
