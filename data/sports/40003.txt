
বিশ্বকাপ, দ্য গ্রেটেস্ট শো অন আর্থের পর্দা ওঠার আর মাত্র ৩১ দিন বাকি। দুরু দুরু বুকে ফুটবলপ্রেমীরা ক্ষণগণনা শুরু করে দিয়েছেন নিশ্চয়ই। শুরু হয়েছে প্রথম আলো অনলাইনেরও ‘কাউন্ট ডাউন’। প্রতিদিন ধারাবাহিকভাবে ক্ষণগণনা নিয়ে একটি বিশেষ রচনা থাকছে। আজ থাকছে ‘৩১’ সংখ্যাটি নিয়ে—
 
কোনো দল বড় ব্যবধানে জয় পেলে প্রায়ই ব্যবহার করা হয় গোলবন্যা উপমাটি। কিন্তু ২০০২ বিশ্বকাপের বাছাইপর্বে অস্ট্রেলিয়া যে কাণ্ডটি করেছিল, সেটা বর্ণনার জন্য গোলবন্যা উপমাটি মোটেই যথেষ্ট নয়। এটাকে বলা যেতে পারে গোল সুনামি। আমেরিকান সামোয়ার জালে গুনে গুনে ৩১ বার বল জড়িয়েছিল সকারুরা। এটাই আন্তর্জাতিক ফুটবল ইতিহাসে এক ম্যাচে সবচেয়ে বেশি গোলের রেকর্ড হিসেবে টিকে আছে। অস্ট্রেলিয়া ম্যাচটি জিতেছিল ৩১-০ গোলের বিশাল ব্যবধানে।
অস্ট্রেলিয়ার স্ট্রাইকার আর্চি থম্পসন সেই ম্যাচে করেছিলেন ১৩টি গোল। এটাও বিশ্বরেকর্ড। এক ম্যাচে এর চেয়ে বেশি গোল আর কেউই করতে পারেননি।
২০০২ বিশ্বকাপের বাছাইপর্বে গোল করার নেশাই যেন পেয়ে বসেছিল অস্ট্রেলিয়ান ফুটবলারদের। প্রথম ম্যাচে টোঙ্গাকে তারা হারিয়েছিল ২২-০ গোলের ব্যবধানে। এটাই ছিল এক ম্যাচে সবচেয়ে বেশি গোলের নতুন রেকর্ড। পরের ম্যাচেই সেই রেকর্ডটি আবার নতুন করে গড়েছিল সকারুরা। আমেরিকান সামোয়ার বিপক্ষে জিতেছিল ৩১-০ গোলের ব্যবধানে।
আমেরিকান সামোয়ার মতো ব্যর্থ দল আন্তর্জাতিক ফুটবলে আর নেই বললেই চলে। টানা ১৭ বছর একটি ম্যাচেও জিততে পারেনি তারা। ২০১৪ বিশ্বকাপের বাছাইপর্বের আগে ৩০টি ম্যাচে হজম করেছিল ১২৯টি গোল। প্রতিপক্ষের জালে বল জড়াতে পেরেছিল মাত্র দুইবার। একের পর এক শুধু হারের মুখ দেখলেও হতাশায় খেলাটা কিন্তু ছেড়ে দেননি আমেরিকান সামোয়ার ফুটবলাররা। তাঁদের এই হাল ছেড়ে না দেওয়ার কাহিনি উঠে এসেছে রুপালি পর্দায়ও। এ মাসেই মুক্তি পেয়েছে ‘নেক্সট গোল উইনস’ নামের চলচ্চিত্রটি।
এবারের বিশ্বকাপের বাছাইপর্বে কাঙ্ক্ষিত সাফল্যের দেখাও পেয়েছে দক্ষিণ প্রশান্ত মহাসাগরের ছোট্ট এই দ্বীপরাষ্ট্রটি। টোঙ্গাকে হারিয়েছে ২-১ গোলে। পরের ম্যাচে ১-১ গোলে ড্র করেছিল কুক আইল্যান্ডের বিপক্ষে। শেষ ম্যাচে সামোয়ার বিপক্ষে মাত্র এক গোলের ব্যবধানে হেরে আর যেতে পারেনি বাছাইপর্বের পরের রাউন্ডে।
