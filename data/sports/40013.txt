
রজার ফেদেরার আর রাফায়েল নাদালের ম্যাচ। স্বপ্নের এক ফাইনালই হতে যাচ্ছে অস্ট্রেলিয়ান ওপেনে। রেকর্ড ১৭টি গ্র্যান্ড স্লাম জেতা ফেদেরার আর ১৪টি গ্র্যান্ড স্লামের মালিক নাদালের দ্বৈরথ দেখার জন্য অপেক্ষায় পুরো টেনিস বিশ্ব। শুধু খেলার দিক থেকেই নয়, সময়ের অন্যতম সেরা দুই তারকার দ্বৈরথটি আরও অনেক দিক থেকেই জমজমাট। এই যেমন দুজন মিলিয়ে আজকের ম্যাচে অর্থ পুরস্কার পাবেন বাংলাদেশের মুদ্রায় ৩৩ কোটি ৩৯ লাখ। 
ফেদেরার-নাদাল দুজন মিলে ক্যারিয়ারে মোট আয় করেছেন প্রায় ৭ হাজার কোটি টাকা। এই ম্যাচ এক অর্থে টেনিসের সবচেয়ে দামি ম্যাচগুলোরও একটি!
* অস্ট্রেলিয়ান ওপেনের চ্যাম্পিয়ন খেলোয়াড় অর্থ পুরস্কার পাবেন ২৮ লাখ মার্কিন ডলার। বাংলাদেশের মুদ্রায় ২২ কোটি ২৬ লাখ টাকা। * রানারআপ খেলোয়াড় পাবেন ১৪ লাখ মার্কিন ডলার। বাংলাদেশের মুদ্রায় ১১ কোটি ১৩ লাখ টাকা। * ২০১৬ সালের জুন পর্যন্ত এক বছরে বিভিন্ন পণ্যের শুভেচ্ছাদূত হিসেবে কাজ করে আর বিভিন্ন টুর্নামেন্টে অংশগ্রহণ ফি থেকে ফেদেরার আয় করেছেন ৬ কোটি মার্কিন ডলার। টাকার হিসেবে ৪৭৭ কোটি। বিশ্বের অন্য যেকোনো অ্যাথলেটের চেয়েই এটা বেশি।* গত ইউএস ওপেন পর্যন্ত নাদাল তাঁর ক্যারিয়ারে অর্থ পুরস্কার পেয়েছেন ৭ কোটি ৮৭ লাখ মার্কিন ডলার। বাংলাদেশি মুদ্রায় যেটা ৬২৫ কোটি ৬৬ লাখ ৫০ হাজার। * ফেদেরার তাঁর ক্যারিয়ারে অর্থ পুরস্কার পেয়েছেন ৯ কোটি ৮৮ লাখ মার্কিন ডলার। টাকার হিসেবে ৭৮৫ কোটি ৪৬ লাখ। অস্ট্রেলিয়ান ওপেনের চেক হাতে পেলেই নোভাক জোকোভিচের পর ১০ কোটি অর্থ পুরস্কার পাওয়া দ্বিতীয় টেনিস খেলোয়াড় হয়ে যাবেন এই সুইস তারকা। * ফেদেরার তাঁর ক্যারিয়ারে মোট আয় করেছেন ৫৬ কোটি মার্কিন ডলার। বাংলাদেশি টাকায় এটা ৪ হাজার ৪৫২ কোটি। * ২০১৬ সালের জুন পর্যন্ত নাদালের আয় ছিল ৩০ কোটি মার্কিন ডলার। বাংলাদেশি মুদ্রায় ২ হাজার ৩৮৫ কোটি। ফেদেরার-নাদালের যৌথ আয় ধরলে অঙ্কটা প্রায় ৭ হাজার কোটি টাকা!* তরুণ অনেক খেলোয়াড়ই টেনিস সার্কিট মাতাচ্ছেন এখন। তবে এক যুগ পরেও কোর্টের মতো সামাজিক যোগাযোগের মাধ্যমে ঝড় তুলছেন ফেদেরার-নাদালই। বাঁহাতি নাদালের টুইটারে অনুসারীর সংখ্যা প্রায় ১ কোটি ২০ লাখ। এ ক্ষেত্রে ফেদেরার অনেকটাই পিছিয়ে। টুইটারে তাঁর অনুসারী ৬৫ লাখ। ফেদেরার-নাদাল দুজনের ফেসবুক পাতায়ই ‘লাইক’ পড়েছে দেড় কোটির কাছাকাছি। সূত্র: এএফপি, সিএনএন।
আরও পড়ুন: 
ভাবতে হবে এই ১৪টি বিষয়
