
মিরপুরে সড়ক দুর্ঘটনার শিকার হয়েছেন মাশরাফি বিন মুর্তজা। বৃহস্পতিবার বাসা থেকে শেরেবাংলা স্টেডিয়ামে অনুশীলনে যাওয়ার পথে বাসের ধাক্কায় রিকশা থেকে পড়ে যান তিনি। দুই হাতে আঘাত পেলেও বড় ধরনের বিপদের হাত থেকে বেঁচে গেছেন বাংলাদেশের ওয়ানডে অধিনায়ক। তিনি নিজেই জানিয়েছেন দুই হাতের চোট তেমন গুরুতর কিছু নয়। দুর্ঘটনার পর স্থানীয় পুলিশ সার্জেন্ট তাঁকে হাসপাতালে নিতে চাইলেও তিনি নিজেই আরেকটি রিকশা নিয়ে শেরেবাংলা স্টেডিয়ামে আসেন।ভারত সিরিজ শেষ মাহমুদউল্লাহর! মাশরাফির দুই হাতের তালুর কিছু অংশ ছিলে গেছে বলে জানিয়েছেন বিসিবির চিকিৎসকেরা। তাঁরা মনে করেন, এই মুহূর্তে মাশরাফি আশঙ্কামুক্তই। তবে আরও পরীক্ষা-নিরীক্ষার জন্য পরে তাঁকে একটি অভিজাত বেসরকারি হাসপাতালে পাঠানো হয়েছে বলে জানা গেছে।বিসিসির চিকিৎ​সক ড. দেবাশিস চৌধুরী প্রথম আলোকে নিশ্চিত করেছেন, মাশরাফির চোট গুরুতর কিছু নয়। হাতে কোথাও ‘ফ্র্যাকচার’ বা চিড় ধরা পড়েনি এক্স-রেতে। শুধু হাত ছিলে গেছে। চামড়ার ক্ষত শুকোতে কয়েক দিন সময় লাগবে। ওয়ানডে সিরিজে মাশরাফির খেলা নিয়ে কোনো অনিশ্চয়তা নেই। ওয়ানডে অধিনায়ক এমনিতেই টেস্ট দলে নেই।একমাত্র টেস্ট শেষ হওয়ার পর ১৮ জুন থেকে শুরু হবে ওয়ানডে সিরিজ।
