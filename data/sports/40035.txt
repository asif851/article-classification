
মানাউসের আমাজোনিয়া অ্যারেনা নিয়ে কথার শেষ ছিল না ইংলিশ পত্রিকাগুলোর। মানাউসের তাপমাত্রা নিয়েও চিন্তিত ছিল ইংলিশ সংবাদমাধ্যম! তবে আবহাওয়ার কারণে নয়, আজকের ম্যাচটি ‘তপ্তময়’ ছিল মূলত ইতালি-ইংল্যান্ডের কারণে। শেষমেশ ২-১ গোলে হারিয়ে ইংলিশদের একপ্রকার ‘ঠান্ডা’ই করে দিয়েছে সিজারে প্রানদেল্লির দল।ম্যাচ শেষে টিভি ক্যামেরা তাক করল আন্দ্রেয়া পিরলোর দিকে। ধারাভাষ্যকর বলে উঠলেন, ‘পিরলো প্রোডিউসড দ্য রিয়েল ম্যাজিক!’ আসলে তা-ই। ৩৫ মিনিটে কর্নার কিক থেকে আসা বল মার্কো ভেরাত্তি দিলেন পিরলোকে। কিন্তু পিরলো দারুণ কৌশলে বল ছেড়ে দিলেন পেছনে থাকা ক্লদিও মার্কিসিওকে। পিরলোর মার্কিংয়ে থাকা ইংলিশ ডিফেন্ডার ভেবেছিলেন তিনিই হয়তো শট নেবেন। কিন্তু না! আলগা হয়ে পড়া রক্ষণভাগের এ সুযোগে মাপা শটে বল জড়িয়ে দিলেন মার্কিসিও। সত্যি, আসল জাদু তৈরি করেছিলেন পিরলোই। এ ছাড়া ৯০ মিনিটে পিরলোর যে ফ্রি-কিকটি বারে লাগল, সেটিও কী কম সুন্দর!অবশ্য ৩৭ মিনিটে ওয়েইন রুনির বাড়িয়ে দেওয়া ক্রসে ডান পায়ে ড্যানিয়েল স্টারিজের হাফভলি শট ইতালির জালে ঠাঁই নিলে সমতায় ফেরে ইংল্যান্ড। উপভোগ্য এক নৃত্যে ভালোভাবেই গোল উদযাপন করলেন ইংলিশ স্ট্রাইকার। কিন্তু  ৫০ মিনিটে ইংলিশদের আনন্দ কেড়ে নিলেন ইতালির স্ট্রাইকার মারিও বালোতেল্লি। বোঝালেন ‘ব্যড বয়’ তকমা থাকতে পারে, ‘কাজের সময় ঠিকই কাজি’! আন্তোনিও কানদ্রেভার ক্রসে দুর্দান্ত এক হেডে দলকে এগিয়ে নিলেন বালোতেল্লি। সে গোল আর শোধ করতে পারেননি ইংলিশরা। বুফনের অনুপস্থিতেই দারুণ এক জয়ে বিশ্বকাপ মিশন শুরু করল ইতালি।
অবশ্য সাম্প্রতিক রেকর্ডটাও ইংল্যান্ডের পক্ষে ছিল না। দুই দলের সর্বশেষ ১১ ম্যাচে মাত্র দুটিতে জিতেছে ইংল্যান্ড। তিন ম্যাচ ড্র আর হেরেছে ছয়টিতে। ইতালির বিপক্ষে ইংলিশদের পরাজয়ের তালিকায় যোগ হলো আরও একটি ম্যাচ। যথারীতি আজও নিষ্প্রভ ওয়েইন রুনি। নিজের বিশ্বকাপ ইতিহাসে এখনো গোলের খাতাই খুলতে পারেননি ইংলিশ এই ফরোয়ার্ড।
ক্লদিওর শটে এগিয়ে যায় ইতালি ইংল্যান্ডেকে সমতায় ফেরান স্টারিজবালোতেল্লির হেডে জিতে যায় ইতালি
 
