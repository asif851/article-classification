
সেঞ্চুরি করেও আরও বাড়তি ২২টি রান করেছেন। এখান থেকে কিছু রান শন মার্শ সঙ্গী স্টিভেন স্মিথকে ধার দিতেই পারতেন। বেচারার রাতের ঘুমটা তাহলে ভালো হতো। স্মিথ যে ৯১ রানে অপরাজিত থেকে ফিরেছেন।৯৮ রানে অস্ট্রেলিয়ার ৪ উইকেট ফেলে দিয়ে সেঞ্চুরিয়ন টেস্টে দারুণ শুরু পেয়েছিল দক্ষিণ আফ্রিকা। কিন্তু তখনো বোঝেনি কী বিপদ ওত পেতে আছে সামনে। লাঞ্চের পর অষ্টম ওভারে সেই যে উইকেটে একসঙ্গে হলেন মার্শ আর স্মিথ, সারা দিনে আর তাঁদের আলাদাই করা গেল না। পঞ্চম উইকেটে দুজনে এরই মধ্যে ১৯৯ রান যোগ করেছেন।প্রায় তিন বছর পর টেস্ট সেঞ্চুরির দেখা পেয়ে সব ক্ষুধা মিটিয়ে নেওয়ার পণই যেন করে ১২২ রানে অপরাজিত আছেন মার্শ। গত অ্যাশেজে দুটো সেঞ্চুরি করা স্মিথ আগামীকাল সকালেই ক্যারিয়ারের চতুর্থ সেঞ্চুরিটা পাওয়ার স্বপ্ন নিয়েই আজ ঘুমোতে যাবেন।রোদজ্বলা দিনটাতে টসে জিতে বোলিং করার সিদ্ধান্তই নিয়েছিলেন গ্রায়েম স্মিথ। প্রথম দিনের উইকেট থেকে পেসাররা বাড়তি সুবিধা পাবে বলে। দিনের পঞ্চম ওভারেই ডেল স্টেইন ডেভিড ওয়ার্নারকে আর নবম ওভারে মরনে মরকেল ক্রিস রজার্সকে ফিরিয়ে দিলে ২৪ রানের মধ্যেই দুই ওপেনারকে হারায় অস্ট্রেলিয়া।লাঞ্চের কিছুক্ষণ আগে এই ম্যাচে অভিষিক্ত অ্যালেক্স ডুলান ২৭ রান করে রায়ান ম্যাকলারেনের শিকার হন। লাঞ্চ থেকে ফিরে এসে স্টেইন দ্বিতীয় শিকার হিসেবে তুলে নেন অস্ট্রেলীয় অধিনায়ক মাইকেল ক্লার্ককে।এই পর্যন্ত দক্ষিণ আফ্রিকা। বাকিটা সময় শুধুই অস্ট্রেলিয়ার। আরও স্পষ্ট করে বললে মার্শ আর স্মিথের।
