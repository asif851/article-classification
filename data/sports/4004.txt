
চুল থেকে তৈরি হিরে! এর আগে কেউ এমন কিছুর কথা শুনেছে কি না, কে জানে। ভক্তদের জন্য বিশ্বকাপের আগে ঠিক এমনই চমকে দেওয়া এক উপহার নিয়ে হাজির হলেন ফুটবল কিংবদন্তি পেলে। এক ধরনের হিরের রত্ন বাজারে ছেড়েছেন পেলে, যেগুলো বানাতে ব্যবহার করা হয়েছেন তাঁর কেশগুচ্ছ।উচ্চ চাপ ও তাপ ব্যবহার করে বানানো এই হিরের মধ্যে মিশে আছে পেলের চুল। এ ধরনের মাত্র ১ হাজার ২৮৩টি হিরে বানানো হয়েছে। ক্যারিয়ারে পেলে ঠিক এতগুলোই গোল করেছিলেন। প্রতিটি গোলের স্মরণে একটি করে হিরে। ফুরিয়ে যাওয়ার আগেই পেলের এই হিরেগুলোর একটি সংগ্রহ করতে চাইলে আপনাকে গুনতে হবে সাড়ে সাত হাজার ডলার, বাংলাদেশি মুদ্রায় যেটি পৌনে ছয় লাখ টাকা প্রায়।এই হিরে বাজারে ছাড়া উপলক্ষে আয়োজিত অনুষ্ঠানে পেলেকে জিজ্ঞেস করা হয়েছিল, ইদানীংকালের চিরন্তন প্রশ্ন—লিওনেল মেসি ও ক্রিস্টিয়ানো রোনালদোর মধ্যে কে সেরা। পেলের উত্তর, ‘ফুটবলে আমার দৃষ্টিকোণ অনুযায়ী মেসি রোনালদোর চেয়ে অনেক পরিপূর্ণ একজন খেলোয়াড়। কারণ ও শুধু গোলই করে না, গোল বানিয়েও দেয়। ক্রিস্টিয়ানো অনেকটা আমাদের ভাভা আর আমাদের রোনালদোর মতো। ও হচ্ছে দাদা মারাভিলহার মতো খেলোয়াড়।’ এএফপি।
 
 
