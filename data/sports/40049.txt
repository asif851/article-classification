
রিয়াল মাদ্রিদের ইতিহাসের অংশ হয়ে গেছেন ক্রিস্টিয়ানো রোনালদো। সর্বশেষ কয়েক বছর ধরে তো যেন রিয়াল মানেই রোনালদো। এই সময়ে ক্লাবের প্রায় সব অর্জনে বড় ভূমিকা তাঁর। অথচ গুঞ্জন উঠেছে, আসছে দলবদলের বাজারেই রিয়াল ছাড়তে পারেন রোনালদো! সাবেক পর্তুগিজ উইঙ্গার পাওলো ফিউত্রেরও ধারণা, সামনের গ্রীষ্মেই রোনালদোর গায়ে দেখা যেতে পারে ম্যানচেস্টার ইউনাইটেড কিংবা প্যারিস সেন্ট জার্মেইয়ের জার্সি!কিছুদিন আগেও এ রকম শিরোনামে চমকে উঠতে হতো। রিয়ালের ইতিহাসে সর্বোচ্চ গোলদাতা হয়েছেন মাত্র সাত মৌসুমে। টানা পাঁচ মৌসুমে পঞ্চাশের ওপর গোল করা একমাত্র ফুটবলার তিনি। ইউনাইটেড ও পিএসজি অনেক দিন ধরেই তাঁকে দলে টানার চেষ্টা চালাচ্ছে। রোনালদো বলেছেন রিয়ালেই ক্যারিয়ার শেষ করতে চান।কিন্তু চলতি মৌসুমে সেই খুনে মেজাজের সেই রোনালদোর দেখা মিলছে না। ইতিমধ্যে ২৭টি গোল করেছেন কিন্তু তার ১৬টিই এসেছে চার ম্যাচে! অধিকাংশ ম্যাচেই গোল পাচ্ছেন না, বড় ম্যাচ গুলোতে তো মাঠে তাঁর ছায়াকেও খুঁজে পাওয়া যাচ্ছে না।এই অবস্থায় নতুন গুঞ্জন উঠেছে, রিয়াল সভাপতি ফ্লোরেন্তিনো পেরেজ বার্সা ফরোয়ার্ড নেইমারকে দলে টানতে চাইছেন। সে ক্ষেত্রে ক্লাবের সর্বোচ্চ পারিশ্রমিক পাওয়া রোনালদোকে ছেড়ে দেওয়ার সম্ভাবনাই বেশি। কিন্তু ফিওত্রের ধারণা রিয়াল না চাইলেও রোনালদো স্পেন ছাড়তে পারেন, ‘আমি জানি গত কয়েকটি মাস ক্রিস্টিয়ানোর জন্য খুব অদ্ভুত ছিল। সে যে ধরনের মনোযোগ চায়, তাকে সেটি দেওয়া হয়নি। তবে জিদান আসার পর পরিস্থিতি খানিকটা পাল্টেছে। কিন্তু যদি জিজ্ঞেস করেন, সে মাদ্রিদ ছাড়বে কি না, কিংবা ইউনাইটেড বা প্যারিস সেন্ট জার্মেইয়ে যাবে কি না, আমার ধারণা সে যাবে।’
