
নিজেদের প্রথম ম্যাচে ভারতের বিপক্ষে প্রতিশ্রুতির স্বাক্ষর রেখেছিল কাবাডির মেয়েরা। প্রতিদ্বন্দ্বিতা গড়েও পরাজয় এড়ানো যায়নি। কিন্তু দ্বিতীয় ম্যাচে দক্ষিণ কোরিয়াকে হারিয়ে সেমিফাইনাল ঠিকই নিশ্চিত করে ফেলেছে বাংলাদেশের মেয়েরা। আজ ইনচনের সংদো গ্লোবাল ইউনিভার্সিটি জিমনেশিয়ামে বাংলাদেশের জয় ৩০-১৮ পয়েন্টে।খেলার প্রথমার্ধে বাংলাদেশ এগিয়ে ছিল ১৪-১১ পয়েন্টে। এই অর্ধে বেশ হাড্ডাহাড্ডি লড়াইই লড়েছে কোরীয় মেয়েরা। তুলে নেয় ৯টি বোনাস পয়েন্ট। দ্বিতীয়ার্ধে অবশ্য বাংলাদেশের অভিজ্ঞতার কাছেই হার মেনেছে তারা। এই অর্ধের ব্যবধান ছিল ১৬-৭। তবে এই অর্ধেও ৩টি বোনাস পয়েন্ট কিন্তু ঠিকই তুলে নিয়েছে কোরীয়রা। পুরো ম্যাচে কোরিয়ার ১২টি বোনাস পয়েন্টের বিপরীতে বাংলাদেশ বোনাস পায়নি একটিও। তবে দুই অর্ধ মিলিয়ে মোট ৬টি লোনা কিন্তু বাংলাদেশের মেয়েরা তুলে নিয়েছে সাফল্যের সঙ্গেই।
