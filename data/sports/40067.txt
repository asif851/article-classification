



ইংলিশ প্রিমিয়ার লিগে টটেনহামকে ৩-১ গোলে হারিয়েছে ম্যানচেস্টার সিটি।
এই জয়ে শিরোপার খুব কাছাকাছি গেল সিটিজেনরা।


ইংলিশ প্রিমিয়ার লিগে গত ম্যাচে ম্যানচেস্টার ইউনাইটেডের সঙ্গে জিততে পারলেই ট্রফি নিজেদের করে নিতে পারত ম্যানচেস্টার সিটি। সেটা হয়নি। নগর প্রতিদ্বন্দ্বীর কাছে ২-৩ গোলের ব্যবধানে হারে সিটিজেনরা। তবে শনিবার রাতে ম্যানচেস্টার সিটিকে বেশ আত্মবিশ্বাসী মনে হয়েছে। জয়টাও হয়েছে মনের মতো। লন্ডনের ওয়েম্বলি স্টেডিয়ামে টটেনহামকে ৩-১ গোলে হারিয়ে ম্যানচেস্টার সিটি শিরোপার একেবারে কাছেই পৌঁছে গেছে বলা চলে। 
পুরো ম্যাচেই প্রভাব বিস্তার করে খেলে ম্যানচেস্টার সিটি। বল দখলের লড়াইয়েও এগিয়ে ছিল সিটি। গোলমুখে শট নিয়েছিল ১৭টি। লক্ষ্যে ছিল ৬টি শট। অন্যদিকে টটেনহামের খেলোয়াড়েরা গোলমুখে শট নিয়েছিলেন মাত্র ৮টি। তিনটি শট লক্ষ্যে ছিল।
ম্যাচের প্রথমার্ধেই দুই গোল করে সিটি। ২০তম মিনিটে প্রথম সুযোগ হাতছাড়া করেন সিটির স্টার্লিং-গুন্ডোগান। তবে অপেক্ষা খুব বেশি দীর্ঘ হয়নি। ২২তম মিনিটে ভিনসেন্ট কোম্পানির দুর্দান্ত পাস থেকে সিটির হয়ে প্রথম গোল করেন ব্রাজিলিয়ান তারকা গ্যাব্রিয়েল জেসুস। দ্বিতীয় গোলের জন্যও খুব বেশি অপেক্ষা করতে হয়নি সিটিজেনদের। ২৫তম মিনিটেই ইকাই গুন্ডোগান পেনাল্টি থেকে গোল করলে গার্দিওলার শিষ্যরা ২-০ গোলে এগিয়ে যান। প্রিমিয়ার লিগে ৫৯ ম্যাচে প্রথমবারের মতো পেনাল্টি থেকে গোল পেয়েছে সিটি। ২০১৬ সালে নভেম্বরে ওয়েস্ট হামের বিপক্ষে শেষবার পেনাল্টি থেকে গোল পেয়েছে ম্যানচেস্টার সিটি। ৩৩তম মিনিটে সিলভার অমন শট টটেনহামের গোলরক্ষক দুর্দান্তভাবে আটকে না দিলে স্কোরলাইন আরও বাড়তে পারত। এরপর গোল ব্যবধান কমাতে মরিয়া টটেনহাম একের পর এক আক্রমণ করেও ব্যর্থ হয়। যদিও প্রথমার্ধেই গোলের দেখা পায় টটেনহাম। ৪২তম মিনিটে সমন্বিত আক্রমণে গোল ব্যবধান কমায় টটেনহামের ক্রিশ্চিয়ান এরিকসন (১-২)। টটেনহামের হয়ে শেষ চার ম্যাচের সব কটিতেই গোল করেন এরিকসন।
দ্বিতীয়ার্ধে দুই দলই বেশ কিছু ভালো সুযোগ পায়। কিন্তু টটেনহামকে বারবার বেকায়দায় ফেলছিল সিটির আক্রমণভাগ। ৬৩তম মিনিটে জেসুসের ভালো সুযোগ নষ্ট করেন টটেনহামের গোলরক্ষক। ৬৫তম মিনিটে আবারও সুযোগ পায় সিটি। এবার সেটা মিস করেন স্টার্লিং-সিলভারা। ৬৯তম মিনিটে পরপর দুটি সুযোগ হাতছাড়া করে টটেনহাম। এরপর ৭১তম মিনিটে পাল্টা-আক্রমণে উঠে আসে সিটি। সহজ সুযোগ নষ্ট করে নিজের দ্বিতীয় গোল করতে ব্যর্থ হন জেসুস। তবে পরের মিনিটেই রাহিম স্টার্লিংয়ের গোলে (৩-১) জয় নিশ্চিত করে ম্যানচেস্টার সিটি। ম্যাচের শেষ দিকে এসে দু-একটা ভালো সুযোগ পেয়েও কাজে লাগাতে পারেনি টটেনহাম।
