
লা লিগা শিরোপাটা বাদ দিলে গত মৌসুমটা অসাধারণই কেটেছে রিয়াল মাদ্রিদের। এক যুগ পর চ্যাম্পিয়নস লিগের শিরোপা এসেছে ঘরে। এবারও শুরুটা হয়েছে দারুণ। কিন্তু হঠাত্ সুখের সংসারে ‘অশান্তির আগুন’! খেলোয়াড়দের দলবদল নিয়ে নানা কথা উঠেছে রিয়ালের বিরুদ্ধে। বিষয়টি আরও গুরুত্বপূর্ণ হয়ে উঠেছে ক্রিস্টিয়ানো রোনালদোর মন্তব্যের পর।এ মৌসুমে রেকর্ড টাকায় রিয়াল ছেড়ে ম্যানচেস্টার ইউনাইটেডে পাড়ি জমিয়েছেন অ্যাঙ্গেল ডি মারিয়া। আর্জেন্টিনা মিডফিল্ডার পরে জানিয়েছেন, ‘রিয়াল ছাড়তে বাধ্য হয়েছি।’ এরপর বার্নাব্যু ছেড়েছেন আরেক গুরুত্বপূর্ণ সেনানী জাবি আলোনসোও। অবশ্য দলে এসেছেন নতুন দুই খেলোয়াড়—হামেস রদ্রিগেজ ও টনি ক্রুস।গ্রীষ্মের এ দলবদলে রিয়ালের খেলোয়াড় কেনা-বেচা ভালো লাগেনি পর্তুগিজ ফরোয়ার্ডের। বলেই দিয়েছেন, ‘আমার ভাবনা একদম পরিষ্কার। তবে আমি যা ভাবি, তা সব সময় প্রকাশ করতে পারি না। যদি রিয়ালের দায়িত্ব আমার হাতে থাকত, তবে হয়তো ভিন্ন কিছু করতাম (দলবদলের ক্ষেত্রে)। ডি মারিয়া, জাবি আমাদের জন্য খুবই গুরুত্বপূর্ণ ছিল। কিন্তু তারা এখন আর নেই। ফলে নতুন খেলোয়াড়দের নিয়েই আমাদের খুশি থাকতে হবে।’ তার মানে ডি মারিয়া-জাবিকে ছেড়ে দেওয়া ভালো লাগেনি রোনালদোর। এ ছাড়া কদিন আগেই জানিয়েছেন, খেলোয়াড়ি জীবনে আবার ফিরতে চান ইউনাইটেডে। ওদিকে ডি মারিয়া বলেছেন, ‘জানি না রোনালদো রিয়ালে কতদিন টিকতে পারবে’। সব মিলে গুঞ্জন, রিয়ালের সঙ্গে কি বনছে না সিআর সেভেনের?গতকাল শুক্রবার এক সংবাদ সম্মেলনে রোনালদোর মন্তব্যের জবাব দিলেন ফ্লোরেন্তিনো পেরেজ। রিয়াল সভাপতি বললেন, ‘সন্দেহ নেই, সে (রোনালদো) রিয়ালের নীতি নিয়ে কোনো প্রশ্ন তুলতে চায়নি। তার সঙ্গে কোনো মতবিরোধ নেই। একেবারেই নেই। জানি ক্রিস্টিয়ানো অনেক ভালো। একজন বিশ্বসেরা খেলোয়াড় হিসেবে দলের প্রতি তার আনুগত্য, নিষ্ঠা নিয়ে কোনো প্রশ্ন নেই।’ডি মারিয়ার দল ছাড়া প্রসঙ্গে পেরেজের যুক্তি, ‘তার দলবদলের কারণ...আসলে ডি মারিয়ার যে আর্থিক চাহিদা ছিল, সেটি আমাদের পক্ষে মেটানো সম্ভব ছিল না। তবে রিয়াল তাকে উপযুক্ত প্রস্তাবটাই দিয়েছিল। কিন্তু তার চাওয়া ছিল ভিন্ন। দলে রোনালদো বাদে ওই বেতন কেউই পায় না। রোনোলদো তো বিশ্বসেরা খেলোয়াড়। যদি আমরা ডি মারিয়ার প্রস্তাব গ্রহণ করতাম, তাহলে ক্লাবের আর্থিক স্থিতিশীলতা বিপদের মুখে পড়ত।’অবশ্য ২০১৩-১৪ মৌসুমে সবচেয়ে বেশি আয় করা ক্লাবের তালিকায় রিয়ালের অবস্থান এক নম্বরে। এ দিয়ে টানা ১০বার শীর্ষ ধনী ক্লাব হিসেবে জায়গা করে নিয়েছে রিয়াল। গত মৌসুমে রিয়ালের আয় রেকর্ড ৬০০ মিলিয়ন ইউরো। সূত্র: রয়টার্স, মার্কা ও গোলডটকম।
