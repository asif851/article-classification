
টি-টোয়েন্টি বিশ্বকাপের পর থেকেই অস্ট্রেলীয় ক্রিকেট দলের বোলিং কোচের পদটা খালি। সাবেক ফাস্ট বোলার ক্রেইগ ম্যাকডারমট চাকরি ছেড়ে দেওয়ার পর থেকে তাঁর উত্তরসূরি খুঁজতে ব্যস্ত ক্রিকেট অস্ট্রেলিয়া। আপাতত অস্থায়ী ভিত্তিতে এই পদে ম্যাকডারমটের একজন যোগ্য উত্তরসূরিই খুঁজে পেয়েছে তারা। ‘সাদা বিদ্যুৎ’খ্যাত দক্ষিণ আফ্রিকার সাবেক ফাস্ট বোলার অ্যালান ডোনাল্ড অস্ট্রেলিয়ার বোলিং কোচ হিসেবে অস্থায়ীভাবে দায়িত্ব পালন করবেন বলে অস্ট্রেলীয় মিডিয়ার খবর।
অস্ট্রেলিয়ার শ্রীলঙ্কা সফরেই কাজ শুরু করবেন ডোনাল্ড। পরে তিনি দক্ষিণ আফ্রিকার বিপক্ষে অস্ট্রেলিয়ার হোম সিরিজেও দায়িত্ব পালন করবেন। ক্রিকেট অস্ট্রেলিয়া অবশ্য খুব দ্রুতই একজন স্থায়ী বোলিং কোচ নিয়োগ দিতে চায়। সে ক্ষেত্রে তাদের চোখ সাবেক অস্ট্রেলীয় পেসার জেসন গিলেস্পির দিকে।দক্ষিণ আফ্রিকার ৩৩০টি টেস্ট ও ২৭২টি ওয়ানডে উইকেটের মালিক ডোনাল্ড এর আগে নিজ দেশ দক্ষিণ আফ্রিকা ছাড়াও ইংল্যান্ড ও নিউজিল্যান্ড দলের সঙ্গে খণ্ডকালীন দায়িত্ব পালন করেছেন। ভারতের ঘরোয়া টি-টোয়েন্টি লিগ আইপিএলেও দায়িত্ব পালনের অভিজ্ঞতা আছে তাঁর। সূত্র: এএফপি।
