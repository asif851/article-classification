
তামিম ইকবালের ইংল্যান্ডে যাওয়ার কথা ছিল কাল। ফ্লাইট বিলম্ব হওয়ায় এসেক্সের হয়ে ইংল্যান্ডের ঘরোয়া ন্যাটওয়েস্ট টি-টোয়েন্টি ব্লাস্ট খেলতে তামিম রওনা দিয়েছেন আজ সকালে। আপাতত কাউন্টি দলের হয়ে টি-টোয়েন্টি খেলতে গেলেও বাঁহাতি ওপেনারের ভাবনায় আগস্টে ঘরের মাঠে অস্ট্রেলিয়ার বিপক্ষে টেস্ট সিরিজ। ওয়ানডেতে একবার পেলেও অস্ট্রেলিয়ার বিপক্ষে টেস্টে কখনো জয়ের দেখা পায়নি বাংলাদেশ। ক্রিকেটের বড় দৈর্ঘ্যে দুই দল যে চারবার মুখোমুখি হয়েছে, প্রতিটিতেই বাংলাদেশের হার। কিন্তু এবারের ছবিটা ভিন্ন। গত দুই বছরে বড় সংস্করণে বাংলাদেশের উন্নতিটা চোখে পড়ার মতোই। দেশের মাঠে ধারাবাহিক ভালো খেলছে বাংলাদেশ। হারিয়েছে ইংল্যান্ডের মতো দলকে। শ্রীলঙ্কাকেও তাদের মাটিতে হারানোর আত্মবিশ্বাসে টইটম্বুর মুশফিক বাহিনী। সেই আত্মবিশ্বাস থেকেই অস্ট্রেলিয়ার বিপক্ষে সিরিজ নিয়ে বেশ আশাবাদী তামিম। ইংল্যান্ড রওনা হওয়ার আগে তামিম বলেছেন, ‘অস্ট্রেলিয়ার বিপক্ষে সিরিজটা ইন্টারেস্টিং হবে। যেহেতু দেশের মাঠে খেলব, ভালো খেলাই মূল লক্ষ্য। অস্ট্রেলিয়া সিরিজ চ্যালেঞ্জিং বলব না, আমরা এখন ভালো ক্রিকেট খেলছি।’ বাংলাদেশ যেখানে অস্ট্রেলিয়ার বিপক্ষে দুর্দান্ত এক সিরিজের অপেক্ষায়, স্টিভ স্মিথরা তখন যাচ্ছেন সংকটের মধ্য দিয়ে। বোর্ডের সঙ্গে খেলোয়াড়দের দ্বন্দ্বে অস্ট্রেলিয়ার বাংলাদেশ সফরটা এখন অনিশ্চয়তার চাদরে ঢাকা। তামিম অবশ্য এসব নিয়ে ভাবছেন না, ‘সমস্যা সব বোর্ডেই থাকে। এটাতে আমাদের নিয়ন্ত্রণ নেই। আমরা যেটা করতে পারি, সেটাই আমাদের করা উচিত। আমাদের নিজেদের অনুশীলনে মনোযোগ দেওয়া উচিত।’
 
