
অপেক্ষার প্রহর কতটা দীর্ঘ—লুইস সুয়ারেজের চেয়ে ভালো কে বুঝবে! অবশেষে অপেক্ষা শেষ হচ্ছে উরুগুয়ের স্ট্রাইকারের। বিশ্বকাপের কামড়-কাণ্ডের পর চার মাসের নিষেধাজ্ঞা কাটিয়ে ১২২ দিন পর শনিবার সান্তিয়াগো বার্নাব্যুতে মৌসুমের প্রথম ‘এল ক্লাসিকো’তে মাঠে নামছেন সুয়ারেজ। একই সঙ্গে তাঁর অভিষেক হতে যাচ্ছে লা লিগায়। বিষয়টি আজ নিশ্চিত করেছেন বার্সেলোনা কোচ লুইস এনরিকে।তবে ম্যাচের পুরো সময়টা খেলবেন না সুয়ারেজ। বার্সা কোচ সংবাদ সম্মেলনে বললেন, ‘সে কিছু সময়ের জন্য মাঠে নামবে।’ কতক্ষণ খেলবেন বার্সা ফরোয়ার্ড? এনরিকে কিছুটা রহস্য রেখেই বললেন, ‘কতক্ষণ? কোটি টাকার প্রশ্ন! এটি তার জন্য গুরুত্বপূর্ণ ম্যাচ। সে কিছুটা সময় মাঠে থাকবে।’বিশ্বকাপে ইতালি ডিফেন্ডার জর্জো কিয়েলিনিকে কামড়ে দেওয়ায় চার মাস সব ধরনের ফুটবল-কর্মকাণ্ড থেকে নিষিদ্ধ ছিলেন সুয়ারেজ! তবে আন্তর্জাতিক ক্রীড়া আদালতে আবেদন করে অন্তত প্রীতি ম্যাচে খেলার সুযোগ পান উরুগুয়ে ফরোয়ার্ড। এ কারণে জাতীয় দল ও ক্লাবের কিছু প্রীতি ম্যাচে অংশ নিতে পেরেছেন সুয়ারেজ। আগামীকাল সুয়ারেজ নামছেন এ মৌসুমে প্রথম কোনো প্রতিযোগিতামূলক ম্যাচ খেলতে।প্রতিপক্ষ রিয়াল মাদ্রিদ অবশ্য ‘শত্রুতা’ ভুলে সুয়ারেজের ফেরাকে স্বাগতই জানাচ্ছে। রিয়াল কোচ কার্লো আনচেলত্তি সংবাদ সম্মেলনে বললেন, ‘লুইস সুয়ারেজকে বিচার করতে এখানে আসিনি। সে অনেক গোল করেছে। কিন্তু এ জন্য আমরা কৌশল বদলে ফেলব না। সুয়ারেজের লিগ খেলাটা ফুটবলের জন্য সুখবর। জানি না ও আগামীকাল খেলবে কি না। এটা আমার বিষয় নয়। সুয়ারেজের খেলার মানের প্রতি আমার শ্রদ্ধা রয়েছে। তবে সুয়ারেজ যদি খেলে কিংবা তাদের (বার্সা) খেলার কৌশল যদি না পরিবর্তন হয়, তাতে আমাদের ওপর কোনো প্রভাব ফেলবে না।’চোটের কারণে রিয়াল কোচ অবশ্য আগামীকালের ম্যাচে পাচ্ছেন না দলের অন্যতম অস্ত্র গ্যারেথ বেলকে। বললেন, ‘এক সপ্তাহ আগে সে চোটাক্রান্ত হয়েছিল। আগামীকালের ম্যাচ তাকে পাচ্ছি না।’রয়টার্স,এএফপি
