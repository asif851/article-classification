
মাঠে নেমেই ম্যাচ জেতানোর অভিজ্ঞতা কোনো ওপেনারের কখনো হয়নি। হাজার হলেও ইনিংসের প্রথম বলে দল জেতানো তো আর সম্ভব নয়। কিন্তু এমন অসম্ভবের স্বাদ পেলেন আনসু রাজু। বিসিসিআই অনূর্ধ্ব-১৯ নারী ক্রিকেটের এক ম্যাচে প্রথম বলেই দলকে জিতিয়েছেন কেরালার এই ওপেনার। প্রতিপক্ষ নাগাল্যান্ড যে অলআউট হয়েছিল মাত্র ২ রানে!
ভুল পড়েননি। ১৭ ওভার ব্যাট করে মাত্র ২ রানই করতে পেরেছে নাগাল্যান্ড। তা-ও ব্যাট থেকে এসেছে ১ রান। অন্য রান অতিরিক্ত। আলিনা সুরানদ্রানই সে অভাগা বোলার, যার বলে এ ২ রান এসেছে। কেরালার আর কোনো বোলারই রান দেননি! মজার ব্যাপার এ ২ রানই কোনো উইকেট পড়ার আগে তুলেছিল নাগাল্যান্ড। বিনা উইকেটে ২ রান তোলা দলটি ১৭ ওভার শেষে সব উইকেট হারিয়ে আর কোনো রান যোগ করতে পারেনি।কেরালা অধিনায়ক মিন্নু মানি ৪ ওভারে ৪ মেডেন দিয়ে তুলে নিয়েছেন চার উইকেট। ৩ রানের লক্ষ্যে নেমে প্রথম বলেই ওয়াইডে ১ রান পেয়েছে কেরালা। পরের বলেই চার মেরে ঝামেলা মিটিয়ে নিয়েছেন রাজু।  নাগাল্যান্ডের মতো আরও পাঁচটি রাজ্য এই প্রথম অনূর্ধ্ব-১৯ প্রতিযোগিতায় খেলতে এসেছে। ফলে এর আগেও বেশ মজার কিছু স্কোরকার্ডের দেখা মিলেছে। এই নাগাল্যান্ডের বিপক্ষেই মণিপুর ১৩৬টি ওয়াইড দিয়েছিল। আবার মেঘালয় ১৭ রানে অলআউট হয়েছিল নাগাল্যান্ডের বিপক্ষে। নাগাল্যান্ড দলটির খেলোয়াড়েরা মাত্র ৪-৫টি সেশন অনুশীলন করেই এ প্রতিযোগিতায় চলে এসেছে। নাগাল্যান্ডের এই দলের অধিকাংশ খেলোয়াড়ের বয়স ১৫ থেকে ১৬ বছরের মধ্যে। এ দলের খেলোয়াড়েরাই আবার অনূর্ধ্ব-১৬ ও অনূর্ধ্ব-২৩ দলের প্রতিযোগিতায় অংশ নেবেন। তাই এমন স্কোরকার্ড আরও দেখার সম্ভাবনা উড়িয়ে দেওয়া যাচ্ছে না! সূত্র: ক্রিকইনফো।
