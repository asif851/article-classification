
মোস্তাফিজুর রহমানের টেস্ট দলে ফিরবেন, এটা জানাই ছিল। তাঁকে রেখেই মিরপুরে আজ ঘোষিত হলো শ্রীলঙ্কার বিপক্ষে দুই টেস্টের ১৬ সদস্যের দল। দলে ফিরেছেন রুবেল হোসেন। চোট পুরোপুরি কাটিয়ে না ওঠায় বিশ্রামে রাখা হয়েছে ইমরুল কায়েসকে।
টেস্ট অভিষেকেই ম্যাচ সেরা খেলোয়াড়ের পুরস্কার জিতেছিলেন দক্ষিণ আফ্রিকার বিপক্ষে। বড় দৈর্ঘ্যের ক্রিকেটেও নিজের সামর্থ্যের প্রমাণ রেখেছিলেন শুরুতে। যদিও মোস্তাফিজের ক্যারিয়ারে দুটির বেশি টেস্ট খেলা হয়নি। দীর্ঘ চোট শেষে গত নিউজিল্যান্ড সফরে দলে ফিরলেও অস্বস্তির কারণে ভারত সফরে ছিলেন না। এর মধ্যে ঘরোয়া ক্রিকেটে খেলে নিজের পুরো ছন্দ ফিরে পেয়েছেন বলেই মনে করছেন নির্বাচকেরা।২৮ ফেব্রুয়ারি পূর্ণ সফরে শ্রীলঙ্কা রওনা হবে দল।
শ্রীলঙ্কা সিরিজের টেস্ট দল: মুশফিকুর রহিম (অধিনায়ক), তামিম ইকবাল (সহঅধিনায়ক), সৌম্য সরকার, মুমিনুল হক, মাহমুদউল্লাহ, সাকিব আল হাসান, সাব্বির রহমান, লিটন দাস, মোসাদ্দেক হোসেন, তাইজুল ইসলাম, তাসকিন আহমেদ, কামরুল ইসলাম, মোস্তাফিজুর রহমান, মেহেদী হাসান মিরাজ, রুবেল হোসেন, শুভাশিস রায়।
 
