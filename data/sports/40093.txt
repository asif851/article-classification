
পায়ের চোটটা নতুন কিছু নয়। গেল মৌসুমের শেষ দিক থেকেই এই চোট নাকাল করে দিচ্ছে ক্রিস্টিয়ানো রোনালদোকে। লা লিগার শেষ দিকে বেশ কয়েকটি ম্যাচে তিনি মাঠে নামতে পারেননি। চ্যাম্পিয়নস লিগের ফাইনালে ওই চোট নিয়ে খেলেই স্বাদ নিয়েছেন ‘লা ডেসিমা’র। কিন্তু সেই চোট তাঁকে স্বরূপে আবির্ভূত হতে দেয়নি দেশের হয়ে বিশ্বকাপে। নতুন মৌসুম শুরুর প্রাক্কালে সেই চোটই আবার অনিশ্চয়তার মুখে ফেলে দিয়েছে তাঁকে। এই মৌসুমটা তাঁর কেমন যাবে, কে জানে!এই তো দুদিন আগেই মিশিগানে নিজের পুরোনো ক্লাব ম্যানচেস্টার ইউনাইটেডের বিপক্ষে ম্যাচে মাঠে নেমেছিলেন রোনালদো। খেলার শেষ দিকে মাঠে নামলেও তাঁর নাকি ম্যাচ-ফিটনেস একেবারেই ছিল না। উল্টো সবার বারণ সত্ত্বেও মাঠে নেমে আসছে মৌসুমের শুরুর দিকে নিজের মাঠে নামাকেই সমস্যাসংকুল করে তুললেন তিনি।কোচ কার্লো আনচেলত্তির বারণ ছিল। বারণ ছিল দলের ফিজিও-ট্রেনারদেরও। কিন্তু কে শোনে কার কথা। কিছুটা আবেগের বশবর্তী হয়েই মূলত ম্যানচেস্টার ইউনাইটেডের বিপক্ষে মাঠে নেমেছিলেন তিনি। ফল চোট আরও কিছুটা বেড়ে যাওয়া।এদিকে রোনালদোর এই গোয়ার্তুমিতে যারপরনাই বিরক্ত তাঁর ক্লাব রিয়াল মাদ্রিদের ম্যানেজমেন্ট। ১৯ ও ২২ আগস্ট অ্যাটলেটিকো মাদ্রিদের বিপক্ষে স্প্যানিশ সুপার কাপের লড়াইয়ে তাঁর খেলার ওপর বিধি আরোপ করা হয়েছে। পুরোপুরি সুস্থ হয়ে উঠলেই কেবল তিনি ওই দুটো ম্যাচে খেলবেন, নচেত্ নয়।দু-একটি ম্যাচ খেলার জন্য পুরো মৌসুমে ‘অকেজো’ রোনালদোকে দেখতে চায় না বার্নাব্যুর লোকেরা। এএফপি।
