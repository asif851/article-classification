
বোলার আল আমিন হোসেনকে চেনেন সবাই। জাতীয় দলের এই ফাস্ট মিডিয়াম বোলার নিজের পারফরম্যান্স দিয়েই পরিচিতি আদায় করে নিয়েছেন সকলের। সেই তুলনায় ব্যাটসম্যান আল-আমিন তো অনেকেরই অচেনা। এবার যেন নিজেকে চেনানোর মিশনই নিয়েছেন আল-আমিন নাম্বার টু। প্রিমিয়ার ক্রিকেট লিগে রানের পর রান করে চলেছেন। আর এই রান তোলাতেই যেন তিনি হতে চান নাম্বার ওয়ান। এবারের প্রিমিয়ার লিগে শীর্ষ দুই রানের মালিকের একজন তিনি।এখন পর্যন্ত পাঁচ ম্যাচের প্রতিটিতেই দুর্দান্ত ভিক্টোরিয়া স্পোর্টিংয়ের এই ডানহাতি ব্যাটসম্যান। লিজেন্ড অব রূপগঞ্জের বিপক্ষে ১০২ রানের দুর্দান্ত এক ইনিংস দিয়েই শুরু করেছিলেন এবারের লিগ। এরপরের চারটি ম্যাচেই অসাধারণ ধারাবাহিক তাঁর ব্যাট। তিনটিতে করেছেন ফিফটি। আর একটিতে ২৭।কলাবাগান ক্রিকেট একাডেমি, আবাহনী ও আজ প্রাইম দোলেশ্বরের বিপক্ষে তাঁর তিনটি অর্ধশতকের প্রতিটিই বলের সঙ্গে পাল্লা দিয়ে। স্ট্রাইক রেট ১০০-এর ওপরে। ৫ ম্যাচে ৯২.০৬ গড়ে ২৯০ রান করেছেন। রান তোলায় যাঁর সঙ্গে প্রতিযোগিতা, এরই মধ্যে টুর্নামেন্টে ৩০০ রান পেরিয়ে যাওয়া সেই ইমতিয়াজদের সঙ্গেই খেলা ছিল আল-আমিনের। প্রাইম দোলেশ্বরের ইমতিয়াজ ২৯ রান করেও ফেলেছেন। ভিক্টোরিয়া-প্রাইম দোলেশ্বরের ম্যাচটি তাই আল-আমিন বনাম ইমতিয়াজের ম্যাচও!৩২-এ পা রাখা ইমতিয়াজ জাতীয় দল নিয়ে এখনো স্বপ্ন দেখেন কি না কে জানে। তবে ২২ বছর বয়সী আল-আমিনের তো মাত্রই শুরু। এরই মধ্যে নির্বাচকদের দৃষ্টিসীমার মধ্যেই নিজেকে নিয়ে গেছেন। আজ ফতুল্লায় ৪৬ বলে তাঁর ৫১ রানের ইনিংসটি ভিক্টোরিয়ার বড় সংগ্রহে রেখেছে দারুণ ভূমিকা।
ঢাকা মেট্রোপলিসের হয়ে ২০১৪ সালে প্রথম শ্রেণির ক্রিকেট অভিষেক তাঁর। এখন পর্যন্ত ১৭টি প্রথম শ্রেণির ম্যাচ খেলে ৪০.০৪ গড়ে তাঁর মোট রান ১ হাজার ১। এরই মধ্যে করে ফেলেছেন দুটি প্রথম শ্রেণি-সেঞ্চুরি। ফিফটিও আছে ৬টি।লিস্ট ‘এ’র অভিষেকটা অবশ্য এক মৌসুম আগেই—২০১৩ সালে। শেখ জামাল ধানমন্ডি ক্লাবের হয়ে। ২৪টি লিস্ট ‘এ’ ম্যাচে ৩০.২০ গড়ে করেছেন ৫০৪ রান। এই তো সেদিন রূপগঞ্জের বিপক্ষেই পেলেন প্রথম লিস্ট ‘এ’ সেঞ্চুরিটি। ফিফটি আজকের ম্যাচ নিয়ে ৩টি। গত ডিসেম্বরেই কুমিল্লা ভিক্টোরিয়ানসের হয়ে বিপিএলের অভিষেকও হয়ে গেছে তাঁর।ব্যাটিংয়ের পাশাপাশি বোলিংটাও খুব খারাপ করেন না আল-আমিন। ডানহাতি অফ স্পিনার হিসেবে প্রথম শ্রেণির ক্রিকেটে এরই মধ্যে ১৩টি উইকেট তুলে নিয়েছেন তিনি। লিস্ট ‘এ’তেই বোধ হয় বল হাতে একটু বেশি সাবলীল। এই পর্যায়ে ২৪ ম্যাচে ২৯.৬৮ গড়ে ২২ উইকেট কিন্তু খুব খারাপ নয়।বাংলাদেশের ক্রিকেটে একই নাম নিয়ে খেলতে এলে দ্রুত ‘জুনিয়র’ পরিচয় জুটে যায়। তবে আল-আমিন ‘জুনিয়র’ কিংবা ‘নাম্বার টু’-এর আড়াল ছেড়ে বেরিয়ে আসতে পারবেন কি না, সময়ই বলে দেবে।
