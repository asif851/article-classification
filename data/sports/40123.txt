
বিশ্বকাপ খেলতে গিয়েছিলেন—নারী ক্রিকেট বিশ্বকাপ। পাকিস্তানি ক্রিকেটার নাশরাহ সান্ধু দেশে ফিরে দেখলেন নিজ দেশের ক্রিকেট বোর্ডের কোনো কর্তাই তাঁদের স্বাগত জানাতে বিমানবন্দরে উপস্থিত নেই। টুর্নামেন্টে খুব ভালো ফল পাকিস্তান করেনি। তাই তাঁরা না-ও আসতে পারেন। তাই বলে খেলোয়াড়দের বাসায় পৌঁছে দেওয়ার জন্য গাড়ির ব্যবস্থা করবেন না! দেশে ফিরে নারী ক্রিকেটার বাড়ি পৌঁছালেন নিজেদের ব্যবস্থাপনায়। নাশরাহ বাড়ি ফিরলেন মোটরসাইকেলে করে।
২০০৯ সালে শ্রীলঙ্কান ক্রিকেট দলের ওপর সন্ত্রাসী হামলার পর থেকে পাকিস্তানে আন্তর্জাতিক ক্রিকেট হচ্ছে না। নিজেদের দেশে আন্তর্জাতিক ক্রিকেট ফেরাতে পাকিস্তান ক্রিকেট বোর্ড (পিসিবি) যখন মরিয়া, তখনই নারী ক্রিকেট দলের প্রতি পিসিবি কর্তাদের অবহেলা বোর্ডের ব্যবস্থাপনাকে নতুন করে প্রশ্নের মুখে ঠেলে দিয়েছে। নাশরাহদের এমন অবহেলার শিকার হওয়ার ব্যাপারটি এই মুহূর্তে পাকিস্তানে সামাজিক যোগাযোগমাধ্যমে রীতিমতো ঝড় তুলেছে। সবার প্রশ্ন, নারী ক্রিকেট দল বলেই কী এ অবহেলা! অথচ এই দলটিই যদি বিশ্বকাপে ভালো করত, তাদের স্বাগত জানানোর জন্য বিমানবন্দরে ভিড় করতেন পিসিবির কর্তারা। পুরুষ ক্রিকেট দল ব্যর্থ হয়ে ফিরলেও ক্রিকেটারদের বাড়ি পৌঁছে দেওয়ার ব্যবস্থা যদি করা হয়, নারী ক্রিকেটারদের কেন হবে না? সূত্র: জিনিউজ।
