
গ্রেট ফুটবলার পেলের সঙ্গে কি কোনো মিল আছে ট্র্যাকের রাজা উসাইন বোল্টের? একটা মিল তো অবশ্যই আছে। পেলে যখন খেলতেন—তিনিই ছিলেন মাঠের রাজা। আর এখন বিশ্ব অ্যাথলেটিকস ট্র্যাকে রাজত্ব করছেন উসাইন বোল্ট! ফুটবল দলীয় খেলা হলেও মাঠে আপন আলোয় উদ্ভাসিত থাকতেন পেলে। আর ট্র্যাকের রাজা বোল্ট সম্পর্কে তো এই প্রজন্মের সবারই কমবেশি জানা। ভিন্ন প্রজন্মের, ভিন্ন ভিন্ন ক্রীড়াঙ্গনের এই দুই ‘রাজা’কে আরও একটা জায়গায় মিলিয়ে দিয়েছে উবলো। পেলে ও উসাইন বোল্ট দুজনেই এই সুইস ঘড়ি নির্মাতা প্রতিষ্ঠানের শুভেচ্ছাদূত।সেই সূত্রেই পরশু দুই কিংবদন্তির মুখোমুখি দেখা। নিউইয়র্কের ম্যানহাটনে উবলোর প্রদর্শন ও বিক্রয়কেন্দ্রের উদ্বোধনী অনুষ্ঠানে অতিথি তাঁরা দুজন। ছোটবেলা থেকে যাঁর নাম শুনে এসেছেন, সেই ফুটবলের রাজার মুখোমুখি হওয়া—বোল্টের কাছে ব্যাপারটা যেন স্বপ্ন সত্যি হওয়ার মতো, ‘আজ (মঙ্গলবার) পেলের সঙ্গে দেখা হলো আমার। আমার জন্য এটা এক স্বপ্নপূরণের মতো। আমি সব সময় বলে এসেছি, আমি গ্রেটেস্ট হতে চাই। আমি পেলে, (মোহাম্মদ) আলীদের মতো হতে চাই।’চাওয়ার সঙ্গে ট্র্যাকে নিজের লক্ষ্যটাও ঠিক করে নিয়েছেন ২৯ বছর বয়সী বোল্ট। আসছে আগস্টে রিও ডি জেনিরো অলিম্পিক। আরেকটি অলিম্পিকে জিততে চান আরও একটি ‘ট্রেবল’। ২০০৮ বেইজিং ও ২০১২ লন্ডন—দুই অলিম্পিকেই ১০০, ২০০ মিটার এবং ৪*১০০ মিটার রিলেতে সোনা জিতেছেন। পেলের দেশে এই সাফল্যের পুনরাবৃত্তি ঘটিয়ে অলিম্পিক ইতিহাসে তৃতীয়বারের মতো ‘ট্রেবল’জয়ী প্রথম অ্যাথলেট হতে চান তিনি। অবসরে যাওয়ার আগে এখন এটাই মূল লক্ষ্য জ্যামাইকান বজ্রবিদ্যুতের, ‘শিরোপা ধরে রাখা, ট্রেবল জেতা—এটাই আমার আসল লক্ষ্য, আমার মনোযোগটা মূলত সেদিকেই।’এই লক্ষ্যের পথে পূরণ করতে চান ১৯ সেকেন্ডের কম সময়ে ২০০ মিটার দৌড়ানোর স্বপ্নটাও। অ্যাথলেটিকসের এই ইভেন্টে রেকর্ড ১৯.১৯ সেকেন্ড টাইমিংটা তাঁরই। গড়েছিলেন বার্ডস নেস্টে, আট বছর আগে বেইজিং অলিম্পিকে।তৃতীয়বারের মতো ‘ট্রেবল’ জয় বোল্টের পক্ষে খুবই সম্ভব। তাই বলে ১৯ সেকেন্ডের নিচে ২০০ মিটার দৌড়ানো? ছয়টি অলিম্পিক সোনাজয়ী বোল্ট বলছেন সম্ভব, ‘এটা আমি সত্যিই করতে চাই। আশা করছি সবকিছু ঠিক থাকবে এবং আমি তা করতে পারব। আমার জন্য এটা হবে বড় একটা অর্জন।’ আর এর জন্য তিনি প্রস্তুতও, ‘অলিম্পিকের আগে সেরা অবস্থায় নিয়ে যেতে চাই নিজেকে। জাতীয় ট্রায়ালের আগে দুই মাস এবং অলিম্পিকের সাড়ে তিন মাসের মতো সময় আছে হাতে। আমি তৈরি হচ্ছি। আশা করছি সবকিছু ঠিকমতো হবে এবং অলিম্পিকের আগে আমি আমার সেরা অবস্থায় থাকতে পারব।’অলিম্পিকের ট্র্যাকে সেরা ফর্মের বোল্টকে ট্র্যাকের প্রতিদ্বন্দ্বী ছাড়া কে না দেখতে চায়! রয়টার্স।
