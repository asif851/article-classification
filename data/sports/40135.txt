
ক্যালেন্ডারের পাতার দিকে তাকিয়ে আজ কি বাংলাদেশ দল একটু বেশি উজ্জীবিত? আজ ১৬ মার্চ জাতীয় ক্রিকেট দলের সাবেক খেলোয়াড় মানজারুল ইসলাম রানার সপ্তম মৃত্যুবার্ষিকী। সেই সঙ্গে মৃত্যুদিন খুলনা বিভাগীয় দলের সাবেক ক্রিকেটার সাজিদুল ইসলাম সেতুর।২০০৭ সালের এই দিনে এক মর্মান্তিক সড়ক দুর্ঘটনায় জীবন নদীর ওপারে চলে গিয়েছিলেন তাঁরা দুজন। সেই রানা-সেতুর শোককে শক্তি বানিয়েই ওই বছর বিশ্বকাপে ভারত-বধ করেছিল বাংলাদেশ। আজ টি-টোয়েন্টি বিশ্বকাপে নিজেদের প্রথম ম্যাচে ‘জুজু’ আফগানিস্তানের সঙ্গে উজ্জীবিত পারফরম্যান্সের দিন কাকতালীয়ভাবে ক্যালেন্ডারের পাতা ওই ১৬ মার্চ। তাহলে কি মাঝখানের জয়-খরার কাটিয়ে উঠতে দূর জগতের বাসিন্দা সেই রানারই শরণাপন্ন মুশফিকুর রহিমের দল?কেন যেন মানজার রানাকে স্মরণ করে অন্য রকম শক্তিই পায় বাংলাদেশ। ২০০৭ সালের বিশ্বকাপে নিজেদের প্রথম ম্যাচের আগের দিন দেশ থেকে সেই ভয়াবহ দুঃসংবাদটি শুনেছিলেন বাংলাদেশের ক্রিকেটাররা। পরদিন পোর্ট অব স্পেনে ভারত-বধের সেই মহাকাব্য রচনার আগে রানাই যেন অবচেতনে ছিলেন প্রতিটি ক্রিকেটারের মধ্যে। ব্যাপারটি অনেক ক্রিকেটারই বলেছেন বিভিন্ন সময়ে। ভারতের বিপক্ষে মাঠে নামার সময় আগের দিন সড়ক দুর্ঘটনায় পৃথিবী ছেড়ে চলে যাওয়া রানা যেন আরও একজন খেলোয়াড় হিসেবে ছিলেন বাংলাদেশ দলের সঙ্গে।  ইতিহাস বলছে, দুর্দান্ত ক্রিকেট খেলেই সেদিন সৌরভ-দ্রাবিড়-টেন্ডুলকার-যুবরাজ-ধোনিদের দলকে উড়িয়ে দিয়েছিল বাংলাদেশ।
আজ থেকে দুই বছর আগে এশিয়া কাপে এই ১৬ মার্চেই বাংলাদেশের শিকার হয়েছিল ভারত। শচীন টেন্ডুলকারের শততম সেঞ্চুরি মিথ্যে করে বাংলাদেশে পেয়েছিল চিরস্মরণযোগ্য এক জয়। তাহলে কী এই ‘রানা সংস্কারের’ বিশেষ কোনো ভিত্তি আছে? রানার ব্যাপারটি কী সত্যিই বাংলাদেশ দলকে অন্য রকম শক্তি দেয়? কাকতালীয় হলেও ব্যাপারটা কিন্তু সত্যি!
টি-টোয়েন্টি বিশ্বকাপের আগেই এশিয়া কাপে আফগানিস্তানের কাছে দুঃখজনক হারের শিকার হয়েছিল বাংলাদেশ। আজ ঘরের মাঠে শুরু হওয়া ক্রিকেটের সংক্ষিপ্ততম সংস্করণের বিশ্ব আসরে তাই আফগানিস্তানের বিপক্ষের এ ম্যাচটি কেন যেন জুজুর ভয় দেখাচ্ছিল বাংলাদেশকে। কিন্তু হঠাত্ করেই আবিষ্কার হলো তারিখটা আজ মার্চের ১৬ তারিখ। এক অচিন দুনিয়ার বাসিন্দা মানজারুল ইসলাম রানা তো আজ থাকবেনই বাংলাদেশ দলের সঙ্গে।
আফগানরা এই গল্পটা জানে তো? 
