
রিকি পন্টিংকে পেরিয়ে গেলেন এই সেদিন। ওয়ানডে সেঞ্চুরির সংখ্যায় বিরাট কোহলির সামনে এখন কেবল শচীন টেন্ডুলকার। কোহলি এরই মধ্যে পেরিয়ে গেছেন লিওনেল মেসিকেও। খেলোয়াড়দের মধ্যে ব্র্যান্ড-মূল্যে মেসির চেয়ে তাঁর দাম বেশি! শুধু বেশি নয়, ব্যবধানটি ১ মিলিয়ন ডলারের (৮ কোটি টাকা)!
ফোর্বসের সুখ্যাতি আছে এ ধরনের তালিকা সৃষ্টিতে। বেশ নির্ভরযোগ্য তালিকা করে তারা। তাদেরই দেওয়া সর্বশেষ তালিকায় কোহলি মেসিকে টপকে গেছেন বলে খবর দিয়েছে ইন্ডিয়া টুডে, জি নিউজসহ ভারতের শীর্ষ সংবাদমাধ্যমগুলো। এই তালিকায় সবার ওপরে আছেন রজার ফেদেরার। কোহলির অবস্থান সাতে। ফুটবলারদের মধ্যে আর একজন ১০-এর ঘরে জায়গা করে নিয়েছেন। ক্রিস্টিয়ানো রোনালদো আছেন চারে। তালিকাটি করা হয়েছে এ বছরের তথ্যের ওপর ভিত্তি করে।
তাতে এ বছরে টেনিস কোর্টে নিজেকে নতুন করে আবিষ্কার করা ফেদেরারের ব্র্যান্ড-মূল্য ৩ কোটি ৭২ লাখ ডলার। রোনালদোর ২ কোটি ১৫ লাখ। কোহলির ১ কোটি ৪৫ লাখ আর মেসির ১ কোটি ৩৫ লাখ ডলার।
শীর্ষ দশের এই তালিকায় কোহলির পেছনে মেসি ছাড়াও আছেন গলফার ররি ম্যাকইলরয় ও বাস্কেটবল তারকা স্টিভেন কারি। এর আগে ব্র্যান্ড-মূল্যের এই তালিকার শীর্ষ দশে জায়গা ছিল মহেন্দ্র সিং ধোনির। কোহলি যে ধীরে ধীরে ধোনির সব রাজত্ব নিজের করে নিচ্ছেন, তার প্রমাণ মিলছে। মাঠে তো বটেই, মাঠের বাইরেও।
শুধু ক্রিকেট নয়, কোহলি ভারতের সব অঙ্গন মিলিয়ে সেরা তারকা হওয়ার পথে এগোচ্ছেন। এখন পর্যন্ত ভারতে তারকামূল্যে বলিউডের তারকাদেরই দাপট বেশি। শাহরুখ খানের ব্র্যান্ড-মূল্য যেমন এখনো ১৩ কোটি ১০ লাখ ডলার বলে জানিয়েছে ইন্ডিয়া টুডে। এ বছর কোহলির ব্র্যান্ড-মূল্য ২০-২৫ শতাংশ বাড়বে। এ ধারা অব্যাহত থাকলে শিগগিরই ভারতের সেরা তারকা হয়ে উঠবেন এই ২৮ বছর বয়সী ব্যাটসম্যান।
ফোর্বসের ব্র্যান্ড-মূল্যের সেরা ১০১. রজার ফেদেরার: ৩ কোটি ৭২ লাখ ডলার২. লেব্রন জেমস: ৩ কোটি ৩৪ লাখ ডলার ৩. উসাইন বোল্ট: ২ কোটি ৭০ লাখ ডলার৪. ক্রিস্টিয়ানো রোনালদো: ২ কোটি ১৫ লাখ ডলার৫. ফিল মিকেলসন: ১ কোটি ৯৬ লাখ ডলার৬. টাইগার উডস: ১ কোটি ৬৬ লাখ ডলার৭. বিরাট কোহলি: ১ কোটি ৪৫ লাখ ডলার৮. ররি ম্যাকইলরয়: ১ কোটি ৩৬ লাখ ডলার৯. লিওনেল মেসি: ১ কোটি ৩৫ লাখ ডলার১০ স্টিভেন কারি: ১ কোটি ২৪ লাখ ডলার
