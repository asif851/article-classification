



নিজ জেলার মানুষের জন্যই ‘নড়াইল এক্সপ্রেস ফাউন্ডেশন’ গঠন করেছেন মাশরাফি
শিক্ষা, স্বাস্থ্য ও খেলাধুলা—এই তিনটি বিষয়ে তাদের কার্যক্রম
ক্রিকেটের পাশাপাশি ফুটবল ও ভলিবল নিয়েও কাজ শুরু করে দিয়েছে সংগঠনটি


‘প্রতিভাবান ফুটবলারদের অন্বেষণে নড়াইল এক্সপ্রেস ফাউন্ডেশন’ সামাজিক যোগাযোগমাধ্যম ফেসবুকে এভাবে ঘোষণা দিয়েই প্রতিভাবান ফুটবলার বাছাইয়ে নেমেছিল জাতীয় ওয়ানডে ক্রিকেট দলের অধিনায়ক মাশরাফি বিন মুর্তজার নড়াইল এক্সপ্রেস ফাউন্ডেশন। লোহাগড়া উপজেলার ১২টি ইউনিয়ন ও লোহাগড়া পৌরসভার মাধ্যমিক বিদ্যালয়ের ছাত্রদের নিয়ে আজ শেষ হয়েছে বাছাইপ্রক্রিয়াও। এবার তাদের নিয়ে ক্যাম্প শুরু করার পালা।
তৃণমূল থেকে খেলোয়াড় তৈরির অভাবে দেশের ফুটবল ধুঁকছে। একজন ক্রিকেটার হয়েও হয়তো বিষয়টা উপলব্ধি করতে পারেন বাংলাদেশ অধিনায়ক। তাই ঘোষণা দিয়ে ক্রিকেটের সঙ্গে ফুটবল ও ভলিবল নিয়েও কাজ শুরু করে দিয়েছে তার ফাউন্ডেশন। ফুটবল দলটির পরিকল্পনা সম্পর্কে জানালেন কোচ কার্ত্তিক দাস, ‘মোট ১ হাজার ৬৬৬ জন ফুটবলার এসেছিল ট্রায়ালে। সেখান থেকে আমরা ৭৫ জনকে বাছাই করেছি। তাদের নিয়ে এক মাসের ক্যাম্প করিয়ে দলটাকে ৩০ জনে নামিয়ে আনব। পরে ঢাকার বিভিন্ন বিভাগীয় দলে তাদের খেলার জন্য পাঠানো হবে।’ চলতি মাসের ২৭ তারিখে মাশরাফি নিজে থেকে ক্যাম্পের উদ্বোধন করবেন বলেও জানালেন কার্ত্তিক। একই দিনে শুরু হবে ক্রিকেট ও ভলিবলের ক্যাম্পও।
প্রশিক্ষণ দেওয়ার জন্য ১৬ থেকে ১৮ বছর বয়সী ৩০ জন করে উদীয়মান খেলোয়াড় বাছাই করা হয়েছে। প্রশিক্ষণের পাশাপাশি খেলোয়াড়দের খাবারের ব্যবস্থাও করা হবে। আর এ জন্য খেলোয়াড়দের কাছ থেকে কোনো রকম ফি নেওয়া হবে না। অর্থাৎ সম্পূর্ণ নিখরচায় খেলোয়াড়দের জন্য এ কাজ করবে নড়াইল এক্সপ্রেস ফাউন্ডেশন।
