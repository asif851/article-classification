
দক্ষিণ আফ্রিকার বিপক্ষে নিউজিল্যান্ডের সর্বশেষ টেস্ট জয়ের স্মৃতিতে ধুলোই জমতে শুরু করেছে। শেষ জয়টি তারা পেয়েছিল ১৩ বছর আগে, অকল্যান্ডে। মাঝে ১৫টি টেস্ট খেলেছে দুই দল। ১০টিতে জিতেছে দক্ষিণ আফ্রিকা, ৫টি হয়েছে ড্র। এক যুগেরও বেশি সময় পর দক্ষিণ আফ্রিকার বিপক্ষ জয় পাওয়ার স্বপ্ন দেখছে নিউজিল্যান্ড। হ্যামিল্টনের সেডন পার্কের চতুর্থ দিনের খেলা শেষে খুব ভালো অবস্থান রয়েছে কেন উইলিয়ামসনের দল।জয়ের অবস্থানে নিউজিল্যান্ড যেতে পেরেছে মূলত উইলিয়ামসনের ব্যাটেই। ২৮৫ বলে ১৬টি চার ও ৩টি ছয়ে তাঁর ১৭৬ রানের ইনিংসটিতে প্রথম ইনিংসে ৪৮৯ রান তোলে কিউইরা। লিড নেয় ১৭৫ রানের। দ্বিতীয় ইনিংসে ব্যাট করতে নেমে ৮০ রান তুলতেই ৫ উইকেট হারিয়েছে দক্ষিণ আফ্রিকা।শুরুটা করে দিয়েছেন কলিন ডি গ্র্যান্ডহোম। ব্যাট হাতে ৫৭ রান করার পর দক্ষিণ আফ্রিকার ওপেনার ডিন এলগারকে আউট করেন তিনি। এরপর জিতান প্যাটেল তুলে নেন দুই উইকেট। আসলে ১৬২.১ ওভার ফিল্ডিং করা দক্ষিণ আফ্রিকানদের ব্যাটিংয়ে ছিল ক্লান্তির ছাপ। হাশিম আমলার আউটে সেটি আরও বেশি করে স্পষ্ট হয়। সময়ের অন্যতম সেরা এই ব্যাটসম্যান প্যাটেলের বলে স্লিপে ক্যাচ দিয়েছেন অলস এক শট খেলে। প্যাটেলের অন্য উইকেটটি জেপি ডুমিনির। ডি ব্রুইন হয়েছেন রানআউট। আর ম্যাট হেনরি তুলে নেন টেম্বা বাভুমাকে।দক্ষিণ আফ্রিকার আশা হয়ে উইকেটে আছেন অধিনায়ক ফাফ ডু প্লেসি ও কু্ইন্টন ডি কক। দুজনের রানই ১৫। সূত্র: ক্রিকইনফো
