
প্যারিসে ড্র নিয়েই মাঠ ছাড়তে হয়েছিল রিয়ালকে। কিন্তু ঘরের মাঠ সান্তিয়াগো বার্নাব্যুতে হতাশা তাড়া করেনি তাদের। প্যারিস সেন্ট জার্মেইঁকে (পিএসজি) ১-০ গোলে হারিয়ে শেষ ষোলো নিশ্চিতই করে ফেলেছে রাফায়েল বেনিতেজের দল।খেলার প্রথম থেকেই পিএসজির চাপ থাকলেও শেষ হাসিটা কিন্তু হেসেছে দশবারের ইউরোপ-সেরারাই। ৩৫ মিনিটে স্প্যানিশ ডিফেন্ডার নাচোর গোলেই জয় নিশ্চিত হয় তাদের।ম্যাচ শেষে এই জয়ে স্বস্তি ছিলই কোচ বেনিতেজের চোখে-মুখে। করিম বেনজেমা, গ্যারেথ বেলদের মতো তারকা খেলোয়াড়দের অনুপস্থিতির কারণে দল যে একটু সমস্যায় আছে, মনে করিয়ে দিয়েছেন সেটাও, ‘প্রথমার্ধে দল বেশ চাপে থাকলেও দ্বিতীয়ার্ধে সুযোগ সৃষ্টি করেই এই জয়। পরের রাউন্ডে গুরুত্বপূর্ণ খেলোয়াড়েরা ফিরলে দল আরও ভালো খেলবে।’জ্লাতান ইব্রাহিমোভিচ ও এডিসন কাভানি রিয়ালের রক্ষণকে ভুগিয়েছেন পুরো সময় জুড়েই। খেলার একেবারে শুরুতেই কাভানির মাধ্যমে এগিয়ে যেতে পারত পিএসজি। কিন্তু কাভানি সহজ এক সুযোগ থেকেও গোল করতে পারেননি। এরপর প্রথমে ব্লেইস মাতুইদি এবং পরে ইব্রাহিমোভিচের দুটো শট রিয়ালের জাল খুঁজে না পাওয়ায় হতাশা বাড়ে পিএসজি শিবিরে।রোনালদোও খুব একটা সুবিধা করতে পারেননি ম্যাচজুড়ে। ১৫ মিনিটে থিয়াগো সিলভার কাছ থেকে বল কেড়ে নিয়েও তা থেকে গোল করতে পারেননি রোনালদো, ২৬ মিনিটে তাঁর ফ্রি কিক পিএসজি গোলরক্ষককে খুব একটা সমস্যায় ফেলেনি। ৩৫ মিনিটে নাচোর এক অদ্ভুত গোলে এগিয়ে যায় রিয়াল। টনি ক্রুসের জোরালো এক শট পিএসজির থিয়াগো সিলভার শরীরে লেগে চলে যায় নাচের পায়ে। তাঁর বাঁক খাওয়ানো ভলি গোলরক্ষক কেভিন ট্র্যাপকে বোকা বানিয়ে জাল স্পর্শ করে।পিছিয়ে পড়েও আক্রমণের পর আক্রমণ করে গেছে পিএসজি। সুযোগও নষ্ট করেছে যথেষ্টই। দ্বিতীয়ার্ধের শুরুতে অ্যাঙ্গেল ডি মারিয়ার শট ধরে ফেলেন কেইলর নাভাস। এই ডি মারিয়ার নেওয়ার একটি ফ্রি-কিকই ম্যাচের একেবারে শেষ লগ্নে আবারও হতাশ করে পিএসজিকে। তাঁর শটটি বার পোস্টে লেগে গোল বঞ্চিত করে পিএসজিকে। সূত্র: এএফপি।
