
৯০ মিনিট শেষ। যোগ করা চার মিনিটও প্রায় শেষের পথে। রেফারি ঘড়ি দেখছিলেন বারবার। ঠিক এমন সময়ই ব্রাদার্সের ডাগআাউটে আনন্দের বন্যা। এক গোলে হারাতে বসা ম্যাচটা বিজেএমসির সঙ্গে ১-১ ড্র করে যে হার এড়ানো গেল! 
এমএ আজিজ স্টেডিয়ামে আজ প্রিমিয়ার লিগের প্রথম ম্যাচটা এমন নাটকীয় দিয়েই শেষ করল ব্রাদার্স। একমাত্র গোলটাও তারা খেয়েছে নিজেদের দোষে। ১৪ মিনিটে গোলরক্ষক ও ডিফেন্ডারের ভুল বোঝাবুঝিতে গোল করেন বিজেএমসির মিডফিল্ডার মুকুল। শেষ মুহূর্তে সেই গোল শোধ করলেন স্ট্রাইকার নওকেবাচা কিংসলে। প্রিমিয়ার লিগে দুই দলই প্রথম ম্যাচে ড্র করেছিল। দ্বিতীয় ম্যাচেও ড্র মানে দুই দলের পয়েন্টও এখন ২।
