
বিশ্বসেরা ফুটবলারদের মিলনমেলাই তো বলা যায় ফুটবল বিশ্বকাপকে। পেলে, ম্যারাডোনা, রোমারিও, জিদান—সব কিংবদন্তি ফুটবলারই নিজেদের স্মরণীয় করে রেখেছেন বিশ্বকাপে ব্যক্তিগত ঝলক দেখিয়ে। ক্লাব ফুটবলে ভরভারন্ত পূর্ণ ক্যারিয়ার হলেও জাতীয় দলের জার্সি গায়ে এই শিরোপাটা জেতার জন্য সব সেরা খেলোয়াড়ই মুখিয়ে থাকে। বিশ্বকাপে ফুটবলপ্রেমীরাও দেখতে চান সেরা খেলোয়াড়দের সেরা পারফরম্যান্সটাই। কিন্তু দুর্ভাগ্যজনকভাবে ২০১৪ বিশ্বকাপের শুরুটাই হবে এ সময়ের অন্যতম সেরা এক ফুটবলারকে বাদ দিয়ে। জ্লাতান ইব্রাহিমোভিচ ও ক্রিস্টিয়ানো রোনালদোর মধ্যে একজনকেই দেখা যাবে ব্রাজিল বিশ্বকাপে।কে শেষ পর্যন্ত বিশ্বকাপে খেলার সুযোগ পাবেন, সেটা সেটা নির্ধারিত হবে সুইডেন আর পর্তুগালের দুই লেগের প্লে-অফ শেষে। তবে তার আগে কথার লড়াই বেশ ভালোমতোই শুরু করেছেন ইব্রা। সুইডিশ এই স্ট্রাইকারের মতে, সুইডেনেরই বিশ্বকাপ টিকিট পাওয়া উচিত, কারণ ফুটবলের সবচেয়ে বড় এই আসরে সবাই নাকি তাঁকেই দেখতে চায়।সম্প্রতি এক সাক্ষাত্কারে তিনি বলেছেন, ‘আমার মতে, রোনালদোর চেয়ে জ্লাতানকেই বিশ্বকাপের বেশি দরকার। আমি খেলাটাতে যে পরিমাণ উত্তেজনা আনতে পারি, যেভাবে গোল করতে পারি, তেমনটা আমার কোনো প্রতিদ্বন্দ্বীই পারে না। আমার বিশ্বাস, বিশ্বকাপের দর্শকেরা আমাকেই বেশি দেখতে চায়।’
সাম্প্রতিক সময়ে ফুটবলের সেরা খেলোয়াড়ের বিতর্কে বেশ ভালোভাবেই হাজির হয়ে গেছেন ইব্রাও। মেসি-রোনালদোকে পেছনে ফেলে ইব্রাকেই সেরা খেলোয়াড়ের আসনটাতে বসানোর মানুষ এখন কম নেই ফুটবল বিশ্বে। এ বছরের ফিফা বর্ষসেরা ফুটবলারের পুরস্কার ঘিরেও জোর লড়াই চলছে রোনালদো-ইব্রার মধ্যে। জাতীয় দলের জার্সি গায়ে মুখোমুখি হওয়ার আগে ক্লাব ফুটবলে দুজনই করে এসেছেন হ্যাটট্রিক। বিশ্বকাপ নিশ্চিত করার জন্য সুইডেন আর পর্তুগালের এই বাঁচা-মরার লড়াইটা যে সত্যিই দারুণ উপভোগ্য হবে, তার ইঙ্গিতটা বেশ ভালোমতোই পাওয়া যাচ্ছে।
