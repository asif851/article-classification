
ঘরের মাঠে এভারটনের বিপক্ষে কোনোমতে হার বাঁচিয়েছে ম্যানচেস্টার ইউনাইটেড। এক গোলে পিছিয়ে হারতে বসা ম্যাচটি জ্লাতান ইব্রাহিমোভিচের পেনাল্টিতে ১-১ ড্র করার পর কোচ হোসে মরিনহো বলেছেন, ভিডিও প্রযুক্তি থাকলে ম্যাচটা তাঁর দলই জিতত! এই মৌসুমে ওল্ড ট্রাফোর্ডে এ নিয়ে নয়টি ম্যাচ ড্র করল ম্যানচেস্টার ইউনাইটেড। এই ড্রয়ে ২৯ ম্যাচ শেষে ৫৪ পয়েন্ট নিয়ে লিগের টেবিলে পাঁচে ইউনাইটেড। শিরোপার আশা ক্ষীণ হলে চ্যাম্পিয়নস লিগে খেলার আশা এখনো ভালোমতোই আছে তাদের।
ম্যাচের ৭১ মিনিটের সময় ইব্রাহিমোভিচের গোল অফসাইডের কারণে বাতিল হয়ে যায়। টিভি রিপ্লেতে অবশ্য মনে হয়েছে সুইডিশ তারকার হেড এভারটন গোলকিপার জোয়েল রবেলসকে ফাঁকি দেওয়ার আগে অফসাইডে ছিলেন না। ফুটবলে এরই মধ্যে ভিডিও রেফারি চালু হয়েছে। মাঠের রেফারির এ ধরনের ভুল ভিডিও রেফারি শুধরে নিচ্ছেন এমনটা দেখা গেছে কদিন আগে ফ্রান্স-স্পেন ম্যাচে।স্কোরশিটে শেষ পর্যন্ত ইব্রাহিমোভিচের নাম উঠেছে যোগ করা সময়ে—পেনাল্টি থেকে গোল করে। ম্যাচের ২২ মিনিটে ফিল জাগিয়েলকার গোলে এগিয়ে ছিল এভারটন। ভিডিও রেফারির প্রযুক্তির পক্ষে-বিপক্ষে নানা কথা যখন চলছে, সে সময় মরিনহো উচ্চকিত হলেন এর পক্ষেই। মরিনহোর দাবি, ম্যানচেস্টার ইউনাইটেডে একটি যৌক্তিক জয় থেকে বঞ্চিত হয়েছে, ‘ভিএআর (ভিডিও অ্যাসিস্ট্যান্ট রেফারি) থাকলে আজ আমরা ২-১ গোলে জিততাম। ইব্রাহিমোভিচের গোলটি মোটেও অফসাইড ছিল না।’মরিনহোর অবশ্য লাইন্সম্যানের প্রতি রাগ নেই, ‘ইব্রাহিমোভিচের গোলটি অফসাইড ছিল না, তবে এটা ধরা লাইন্সম্যানের জন্য খুবই কঠিন কাজ। আমি তাঁর বিরুদ্ধে কোনো অভিযোগ করছি না। আমি কেবল বলতে চাই ভিএআর প্রযুক্তি এলে সবার জন্যই ভালো হবে।’লিগে টানা ২০ ম্যাচ অপরাজিত ইউনাইটেড। তবে এই ২০ ম্যাচে ১০টাতেই ড্র। মরিনহো খুশি হবেন নাকি বেজার, ঠিক যেন বুঝতে পারছেন না, ‘২০ ম্যাচে অপরাজিত থাকাটা দারুণ ব্যাপার। এ যুগের প্রিমিয়ার লিগে এটা খুবই কঠিন একটা ব্যাপার। তবে আমাদের গোল করার ক্ষমতার উন্নতি ঘটিয়ে আরও বেশি ম্যাচ জিততে হবে। নিজেদের মাঠে ড্রটা খুব বেশি হয়ে যাচ্ছে।’ সূত্র: এএফপি
