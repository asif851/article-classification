
দলবদলের একেবারে শেষ মুহূর্তে মোনাকো থেকে ধারে ম্যানচেস্টার ইউনাইটেডে এসেছেন রাদামেল ফ্যালকাও। ম্যানচেস্টারে এসেই কলম্বিয়ান স্ট্রাইকার কথা বলেছেন ম্যানচেস্টার ইউনাইটেড টিভির সঙ্গে। কী বললেন তিনি? ম্যানচেস্টার ইউনাইটেডে স্বাগত রাদামেল! কেমন লাগছে?রাদামেল ফ্যালকাও: অনেক অনেক ধন্যবাদ। এত বড় একটা ক্লাবের অংশ হতে পেরে আমি খুব খুশি। এই মুহূর্তটার জন্য অনেক দিন অপেক্ষা করেছি। আমি এখন ম্যানচেস্টার ইউনাইটেডের খেলোয়াড়। দলবদল করতে গিয়ে তো এক দিনেই বেশ লম্বা একটা ভ্রমণ করতে হলো। এখন নিশ্চয়ই খুব রোমাঞ্চিত?ফ্যালকাও: হ্যাঁ, দিনটা খুব লম্বাই ছিল। খুবই কঠিনও। আমাদের শেষ সময় পর্যন্ত অপেক্ষা করতে হয়েছে, তবে আমি বিশ্বাস হারাইনি। আমি এখন এ জন্য ঈশ্বরকে ধন্যবাদ দেব। আমি খুব খুশি। লুই ফন গালের সঙ্গে কাজ করার সুযোগ পেয়ে আপনি কি রোমাঞ্চিত?ফ্যালকাও: হ্যাঁ, আমি খুবই রোমাঞ্চিত। ফন গাল খুব ভালো প্রশিক্ষক, তাঁর অভিজ্ঞতাও অনেক। দলের জন্য, তাঁর জন্য ও সমর্থকদের জন্য আমি আমার সেরাটাই দিতে চাই। আপনি এখন প্রিমিয়ার লিগে। তো ইংলিশ ফুটবল সম্পর্কে কী ভাবছেন?ফ্যালকাও: প্রিমিয়ার লিগে খেলাটা আমার স্বপ্ন ছিল। আমি সব সময়ই এখানে খেলতে চেয়েছি, কারণ লিগটা খুবই ভালো। এখানে অনেক ভালো দল আছে, এ ছাড়া ম্যানচেস্টার ইউনাইটেড ইংল্যান্ডের সেরা দল। সব মিলিয়ে আমার জন্য সবকিছুই ঠিকঠাক হলো। এখানে এখন স্প্যানিশভাষীর অভাব নেই, তাঁরা নিশ্চয়ই আপনাকে মানিয়ে নিতে সাহায্য করবে...ফ্যালকাও: অবশ্যই, আশা করছি তাঁরা সেটাই করবে। ইংলিশ অনুশীলন করতে তাঁদের সাহায্য প্রয়োজন। আমি মনে করি তাঁরা আরও অনেক ব্যাপারে আমাকে সাহায্য করবে যাতে আমি ক্লাবে স্বাচ্ছন্দ্য বোধ করি। ম্যানচেস্টার ইউনাইটেডের বর্তমান দলটা সম্পর্কে কেমন ধারণা?ফ্যালকাও: আমাদের শীর্ষ পর্যায়ের অনেক খেলোয়াড় আছে। আমি তাদের গুণমুগ্ধ। আমি প্রথমবারের মতো তাদের সঙ্গে দেখা করতে যাচ্ছি। আমি নিশ্চিত আমাদের জন্য এই মৌসুমটা অসাধারণ যাবে। সমর্থকদের জন্য কিছু বলার আছে?ফ্যালকাও: হ্যাঁ। আমি তাঁদের ধন্যবাদ দিতে চাই, কারণ আমি তাঁদের পাঠানো অনেক মেসেজ পড়েছি। আশা করছি আমি তাঁদের খুশি করতে পারব, পারব গোল ও শিরোপা উপহার দিতে।
 
‘সমর্থকদের খুশি করতে চাই’
