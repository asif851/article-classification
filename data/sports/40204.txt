
বয়স এখনো ২৫ হয়নি। এরই মধ্যে বিশ্বকাপে ১০ গোল করে ফেললেন টমাস মুলার। দক্ষিণ আফ্রিকায় ৫, ব্রাজিলে ৫। দুটি বিশ্বকাপে কমপক্ষে ৫ গোল করে করা তৃতীয় ফুটবলার মুলার। দ্বিতীয়জনও জার্মান—মিরোস্লাভ ক্লোসা। পরশু রোনালদোকে টপকে বিশ্বকাপ ইতিহাসে সর্বোচ্চ গোলদাতা হয়ে যাওয়া ক্লোসা ২০০২ ও ২০০৬ বিশ্বকাপে করেছিলেন ৫টি করে গোল। দুই বিশ্বকাপে ৫ গোল করা প্রথম খেলোয়াড় তিওফিলো কুবিলাস। পেরুর এই স্ট্রাইকার ১৯৭০ বিশ্বকাপে ৫ গোল করে দলকে নিয়ে গিয়েছিলেন কোয়ার্টার ফাইনালে। ১৯৭৪ সালে পেরু বাছাইপর্ব পেরোতে পারেনি। ১৯৭৮ সালে বিশ্বকাপে ফিরেই আবার ৫ গোল কুবিলাসের। পেরু সেবারও জায়গা করে নিয়েছিল শীর্ষ আটে।
