
মেলবোর্নে বিশ্বকাপ ট্রফিটা উঁচিয়ে ধরেছিলেন কত দিন আগে? ক্যালেন্ডারের হিসাব বলছে মাত্র তো চার মাস। কিন্তু মাইকেল ক্লার্ক হয়তো মনে হচ্ছে কত যুগ আগের ঘটনা! অস্ট্রেলিয়ান অধিনায়কের দলে জায়গা নিয়েই নাকি এখন সংশয়!চলতি অ্যাশেজ একদম বাজে যাচ্ছে। ৬ ইনিংসে রান ১১২ রান। গত টেস্টে অসহায় হার, সিরিজে ২-১-এ পিছিয়ে থাকা তাঁর পারফরম্যান্স চোখে শূল বেঁধাচ্ছে। ক্লার্কের ব্যাট হাসছে না অনেক দিন ধরেই। ২০১৪ সাল থেকে এখন পর্যন্ত ২৪টি টেস্ট ইনিংসে ৩৭৮ করেছেন, গড় ২০ এরও কম! যেখানে তাঁর ক্যারিয়ার গড় ৪৯.৭৩। এই সময়ে মাত্র দুটি সেঞ্চুরি, আর কোনো পঞ্চাশোর্ধ্ব ইনিংসও নেই!স্বাভাবিকভাবে অস্ট্রেলীয় অধিনায়ককে নিয়ে কাটাছেঁড়া চলছে দেশটির সংবাদমাধ্যমে। কেউ বলছেন, ক্লার্কের শেষের শুরু হয়ে গেছে। আবার কেউ বলছেন, বাংলাদেশ সফরে ক্লার্ককে ভীষণ দরকার। অধিনায়ককে তাই দেওয়া উচিত আরও সময়।তৃতীয় টেস্ট হারার পর নিজেই স্বীকার করে নিয়েছেন, অস্ট্রেলিয়া দশজন নিয়ে মাঠে নামছে। সিডনি মর্নিং হেরাল্ডের প্রধান ক্রীড়া সাংবাদিক অ্যান্ড্রু ওয়েবস্টারের ধারণা, ক্লার্কের সমস্যাটা মানসিক, ‘শুধু ব্যাটিংয়ে ব্যাপারটি এখন আর আটকে নেই। ব্র্যাড হ্যাডিন ও শেন ওয়াটসনের মতো অভিজ্ঞদের ছাড়া মাঠে সিদ্ধান্ত নেওয়াও তাঁর জন্য কঠিন হয়ে যাচ্ছে। কিন্তু ব্যাটে রান পাওয়াই এখন সবচেয়ে জরুরি।’সবচেয়ে চোখে বিঁধছে ক্লার্কের আউট হওয়ার ধরন। সেটিও বললেন ওয়েবস্টার, ‘তাঁর আউটের ধরন খুব হতাশাজনক। আউট হওয়ার পর অভিব্যক্তিই বলে দিচ্ছিল তাঁর অবস্থা। নিজেকে যেন হারিয়ে খুঁজছেন ক্লার্ক।’আরেক অস্ট্রেলীয় ক্রীড়া লেখক পিটার লালোর একটা শঙ্কা। তাঁর ধারণা, চতুর্থ টেস্টেও ব্যর্থ হলে ৩৪ বছর বয়সী ক্লার্ককে বিদায় জানাতে হবে, ‘ক্লার্ক নিজেই জানেন তাঁর পথের শেষ দেখা যাচ্ছে। কিন্তু আর সব বড় খেলোয়াড়দের মতো নিজের সেরা ফর্মে থেকেই বিদায় নিতে চাইবেন তিনি।’ এতে আশার আলোও দেখছেন, ‘তিনি একজন চ্যাম্পিয়ন। তিনি ফর্মে ফিরলে সিরিজ জিতবে অস্ট্রেলিয়া।’তবে সিডনি টেলিগ্রাফ মনে করছে অন্য কথা। অ্যাশেজের পরেই বাংলাদেশে টেস্ট খেলতে আসবে অস্ট্রেলিয়া। স্পিনে দুর্বল অস্ট্রেলিয়ার ব্যাটিং লাইনআপে ক্লার্কের গুরুত্ব তাই মাথায় রাখতে হবে। পত্রিকাটি লিখেছে, ‘ক্লার্ক হয়তো তাঁর সেরা ফর্মে নেই, তার পরও এই দলে তো স্টিভ স্মিথ ছাড়া অন্য কাউকে তো দেখা যাচ্ছে না, যে ক্লার্কের বদলি হতে পারবে। বাংলাদেশের মাটিতে ক্লার্কের অভিজ্ঞতার প্রয়োজন হবে আপনার।’ক্রিকেটে এখন গা জোয়ারি ব্যাটিংয়ের জয়জয়কার। শৈল্পিক ব্যাটিংয়ের প্রতিনিধিরা হারিয়ে যাচ্ছে। মাহেলা জয়াবর্ধনের মতো ব্যাটিং শিল্পী বিদায় বলে দিয়েছেন। কুমার সাঙ্গাকারাও শেষের প্রান্তে দাঁড়িয়ে। ক্লার্কও চলে যাবেন, নাকি কোণঠাসা বাঘের মতো ফিরে আসবেন লড়াই করে?
