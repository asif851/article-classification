
আগের দিনই বিদায় নিয়েছে চিরপ্রতিদ্বন্দ্বী মোহামেডান। তবে মোহামেডান না পারলেও ফেডারেশন কাপে কোয়ার্টার ফাইনালের বাধা পেরিয়ে গেল আবাহনী। আজ ফেডারেশন কাপের শেষ আটের লড়াইয়ে ফেনী সকারকে ২-০ গোলে হারিয়ে সেমিফাইনাল নিশ্চিত করেছে ২০১০ সালের শিরোপাজয়ীরা।
প্রথমার্ধ গোলশূন্য থাকার পর দ্বিতীয়ার্ধের অষ্টম মিনিটে আবাহনীর পক্ষে প্রথম গোলটি করেন আতিকুর রহমান মিশু। শেষ বাঁশি বাজার কিছুক্ষণ আগে আবাহনীর দ্বিতীয় গোলটি এসেছে ঘানাইয়ান স্ট্রাইকার মরিসনের পা থেকে।
আবাহনী ও মোহামেডান—দুই দলই গ্রুপ চ্যাম্পিয়ন হয়ে কোয়ার্টার ফাইনালে শক্তিশালী প্রতিপক্ষ শেখ জামালকে এড়াতে চেয়েছিল। গ্রুপ পর্বের শেষ ম্যাচে মুখোমুখি লড়াইয়ে জয়ী হয়েছিল আবাহনীই। মোহামেডানকেই খেলতে হয়েছে শেখ জামালের বিপক্ষে। গতকাল ৩-১ গোলে হেরে বিদায় নিতে হয়েছে মোহামেডানকে। তবে কোয়ার্টার ফাইনালে এড়াতে পারলেও সেমিফাইনালে এই শেখ জামালেরই মুখোমুখি হতে হবে আবাহনীকে।
