
টি-টোয়েন্টি বিশ্বকাপে পাকিস্তানের ব্যর্থতার কারণে অধিনায়কত্ব ছাড়তে হয়েছিল শহীদ আফ্রিদির। তবে দেশের হয়ে যে খেলা চালিয়ে যেতে চান, সেটি জানিয়ে রেখেছিলেন তখনই। কিন্তু এখন মনে হচ্ছে, সেটি বোধ হয় আর হচ্ছে না। ইংল্যান্ড সফরের ঘোষিত প্রাথমিক দলেই যে ডাক পেলেন না আফ্রিদি! এশিয়া কাপ ও টি-টোয়েন্টি বিশ্বকাপে ব্যর্থতার দায় নিয়ে কোচের দায়িত্ব থেকে সরে দাঁড়িয়েছেন ওয়াকার ইউনিস। ব্যর্থতার কারণ ব্যাখ্যা করতে গিয়ে আফ্রিদির অধিনায়কত্বের কথাও বারবার বলেছেন ওয়াকার। ৩৬ বছর বয়সী এই অলরাউন্ডারকে দল থেকে বাদ দেওয়ার পরামর্শও দিয়েছিলেন তিনি। পাকিস্তানের নতুন প্রধান নির্বাচক ইনজামাম-উল-হকের সম্ভবত সে পরামর্শ মনে ধরেছে। ইংল্যান্ড সফরের প্রস্তুতির জন্য ৩৫ জন খেলোয়াড়কে একটি ক্যাম্পে ডাকা হয়েছে। এঁদের মধ্য থেকেই সফরের তিনটি দল সাজাবে পাকিস্তান। আফ্রিদির পাশাপাশি এই ৩৫ জনের মধ্যে নেই আহমেদ শেহজাদ ও উমর আকমল। লাহোরে আজ এক সংবাদ সম্মেলনে দল ঘোষণার সময় আফ্রিদিকে বাদ দেওয়ার কারণ জানিয়েছেন ইনজামাম, ‘এ বছর আমরা আর মাত্র ৪টি টি-টোয়েন্টি খেলব। নতুন খেলোয়াড়দের সুযোগ দিতে চাই আমরা। এতে আফ্রিদিও বিশ্রাম পাবে, স্থানীয় ক্রিকেটেও ভালো করার সুযোগ পাবে।’ ইনজামামের কথাতেই পরিষ্কার ইঙ্গিত, খেলোয়াড় হিসেবে আফ্রিদির পারফরম্যান্সেও সন্তুষ্ট নন নির্বাচকেরা। যেহেতু আফ্রিদি শুধু টি-টোয়েন্টিই খেলেন, সেহেতু ২০১৬ সালে তাঁর পাকিস্তান দলেও ফেরার কোনো সুযোগ নেই। আর ২০১৭ সালেও যে তাঁর ফর্ম ফিরে আসবে কিংবা তাঁকে দলে নেওয়ার প্রয়োজন বোধ করবেন নির্বাচকেরা, সেটিও নিশ্চিত করে বলা যাচ্ছে না। 
বিদায় সম্ভবত বলে দিতেই হচ্ছে আফ্রিদিকে!
