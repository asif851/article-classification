



সাকিব খেললে জায়গা ছেড়ে দিতে হবে একজনকে
আগের ম্যাচে সৌম্য সরকার বাজে শট খেলে আউট হন
মিরাজ শেষ তিন ম্যাচে বোলিংয়ে কোনো উইকেট পাননি
সাব্বির প্রথম ও তৃতীয় ম্যাচে মোটামুটি অঙ্কের রান পেয়েছেন


নিদাহাস ট্রফিতে কাল বাঁচামরার লড়াইয়ে শ্রীলঙ্কার মুখোমুখি হবে বাংলাদেশ। জয়ী দল নাম লেখাবে ফাইনালে। আঙুলের চোট কাটিয়ে ওঠা সাকিব আল হাসানের মহাগুরুত্বপূর্ণ এ ম্যাচটি খেলার সম্ভাবনা রয়েছে। এ জন্য আজ বিকেলেই পৌঁছাতে পারেন কলম্বোয়। সাকিবকে দলে পাওয়া বাংলাদেশের জন্য নিঃসন্দেহে ভালো খবর। কিন্তু সাকিবকে জায়গা করে দিতে দল থেকে বাদ পড়বেন কে?ত্রিদেশীয় এই টুর্নামেন্টের শুরু থেকেই খেলার কথা ছিল সাকিবের। চোট কাটিয়ে উঠতে না পারায় তাঁর বদলি হিসেবে শ্রীলঙ্কায় গিয়েছিলেন লিটন দাস। স্বাভাবিক হিসেবে তাই বাদ পড়ার কথা লিটনেরই। কিন্তু শ্রীলঙ্কার বিপক্ষে জয়ের ম্যাচে ১৯ বলে ৪৩ রান করে লিটন দলে জায়গাটা মোটামুটি পাকাই করে ফেলেছেন। ভারতের বিপক্ষে প্রথম ম্যাচেও ৩০ বলে ৩৪ রান করেছিলেন। গতকাল খারাপ করলেও তাঁকে বাদ দেওয়া হবে না—এটা ধরে নেওয়াই যায়। সাকিব খেললে দল থেকে বাদ পড়তে পারে সৌম্য সরকার ও মেহেদী হাসান মিরাজের যেকোনো একজন। শ্রীলঙ্কায় তিন ম্যাচেই হতাশ করেছেন সৌম্য। এই তিন ম্যাচে তাঁর স্কোর যথাক্রমে—১৪, ২৪ ও ১। এর মধ্যে ভারতের বিপক্ষে কালকের ম্যাচে সৌম্যর আউটটা ছিল ভীষণ দৃষ্টিকটু।তাহলে কি সাব্বির বাদ পড়বেন? সেটি করলে তাঁর প্রতি তো একটু অবিচারই করা হয়। এটা সত্য, সাব্বিরের ফর্ম আগের মতো নেই বেশ অনেক দিনই। কিন্তু ত্রিদেশীয় সিরিজে বাংলাদেশের প্রথম ও তৃতীয় ম্যাচে ৩০ ও ২৭ রানের দুটি ইনিংস রয়েছে সাব্বিরের। টি-টোয়েন্টিতে ইনিংসের শেষদিকে সাব্বিরের ব্যাটিং বেশি কার্যকর।তাহলে কি বাদ পড়ছেন মিরাজ? মূলত বোলিংয়ের জন্য দলে নেওয়া হলেও এই তিন ম্যাচে কোনো উইকেট পাননি। প্রথম দুটি ম্যাচে তুলনামূলক কম রান দিলেও কাল ভারতের বিপক্ষে ৩ ওভার বোলিং করে রান দিয়েছেন ওভার প্রতি দশের ওপরে। টিম ম্যানেজমেন্ট ভাবতেই পারে সাকিব ফিরলে মিরাজের কী প্রয়োজন! ব্যাটিংয়েও তো তেমন কিছুই করতে পারেননি।জল্পনা-কল্পনা চলবেই। কিন্তু এই দুইয়ে দুইয়ে চার মেলানোর অঙ্কটা টিম ম্যানেজমেন্টই করবে। সেটার ফল জানার অপেক্ষা আপাতত করতেই হচ্ছে।
 
