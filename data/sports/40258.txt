
তিনি দারুণ এক ফাইটার—এটা নতুন করে বলার কিছু নেই। কিন্তু বিরাট কোহলি যে প্রতিনিয়ত নতুন করে ব্যাটিংয়ের মানদণ্ড ঠিক করে দিচ্ছেন! কাল ইডেনে কলকাতা নাইট রাইডার্সের বিপক্ষে তাঁর ৫১ বলে অপরাজিত ৭৫ রানের ইনিংসটা তাঁকে নিয়ে গেছে অন্য উচ্চতাতেই। কালকের ম্যাচে তিনি কেবল কলকাতা দর্শকদের হৃদয়ই ভাঙেননি, ভেঙে দিয়েছেন আইপিএলের এক আসরে ক্রিস গেইলের করা সর্বোচ্চ ৭৩৩ রানের রেকর্ডও। অথচ জানেন, কোহলি এই দারুণ ইনিংসটি খেলেছেন আঙুলে প্লাস্টার নিয়ে! কোহলির রান এখন ৭৫২। এখনো আইপিএলে প্রথম রাউন্ডেই ম্যাচ বাকি দুটি। প্লে অফে যেতে পারলে কোহলি রানের রেকর্ডটা কোন উচ্চতায় নিয়ে যাবেন কে জানে!মাইক হাসিও এক আসরে ৭৩৩ রান করেছিলেন। তবে হাসি করেছিলেন ১৭ ইনিংসে, গেইলের লেগেছিল মাত্র ১৪টি ইনিংস।এবারের আইপিএলে মাত্র তিন ম্যাচে কিছু করতে পারেননি। ১১ মে বেঙ্গালুরুতে মুম্বাই ইন্ডিয়ানসের বিপক্ষে ৭ রানে আউট হয়েছিলেন। ৩০ এপ্রিল হায়দরাবাদে তাঁকে ১৪ রানে ফিরিয়েছিলেন বাংলাদেশের মুস্তাফিজুর রহমান। ৯ মে কিংস ইলেভেন পাঞ্জাবের বিপক্ষেও ২০ রানের বেশি করতে পারেননি। কিন্তু বাকি ইনিংসগুলোতে রানের বন্যা বইয়ে দিয়েছেন। এবারের এক আসরেই তিন তিনটা সেঞ্চুরি, অথচ টি-টোয়েন্টিতে আগে কখনো সেঞ্চুরিই ছিল না কোহলির!গুজরাট লায়নস তাঁর খুব প্রিয় প্রতিপক্ষ। এই দলের বিপক্ষেই সেঞ্চুরি করেছেন দুটো। আরও একটি সেঞ্চুরি পুনে সুপারজায়ান্টসের বিপক্ষে। ফিফটি তো মুড়ি-মুড়কিই মনে হচ্ছে তাঁর জন্য। ফিফটি করেছেন পাঁচটি। ১২ ইনিংসের আটটিতেই ফিফটি নয়তো সেঞ্চুরি!তিনি যে ব্যাটিং মানদণ্ড প্রতিনিয়ত নতুন করেই ঠিক করে দেন, সেটা খুব ভালোই বুঝতে পারছেন গেইল। কোহলির সতীর্থ হয়েই দেখলেন, কীভাবে যেন আইপিএলের এক আসরে সর্বোচ্চ রানের রেকর্ডটা তাঁর হাত থেকে ছিনিয়ে নিলেন কোহলি। ধীর-স্থির কিন্তু শৈল্পিক কায়দায়। আশ্চর্য সুন্দর সেই কায়দা!আইপিএ​লের এক আসরে সর্বোচ্চ রান:বিরাট কোহলি — ৭৫২*ক্রিস গেইল — ৭৩৩মাইক হাসি — ৭৩৩ক্রিস গেইল — ৭০৮রবিন উথাপ্পা — ৬৬০

