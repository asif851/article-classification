
১৫৪ রানের লক্ষে খেলতে নেমে অস্ট্রেলিয়া ১১.১ ওভারে তুলেছে ৯৮। প্রথম ব্রেক থ্রু এনে দিয়েছেন আল আমিন হোসেন। এ ডানহাতি পেসারের বলে বোল্ড হয়ে ডেভিড ওয়ার্নার ফিরেছেন ৪৮ করে। প্রতিবেদন লেখার সময় অস্ট্রেলিয়ার সংগ্রহ ১২ ওভারে ১ উইকেটে ১০৩।প্রথম আলোকে দেওয়া আজ সাকিব আল হাসানের একান্ত সাক্ষাত্কার নিয়ে চারিদিকে তুমুল হইচই। সাকিবের মন্তব্যে ইতিবাচক-নেতিবাচক আলোচনার-সমালোচনার ঝড় তো রয়েছেই, মিরপুর শেরেবাংলা স্টেডিয়াম অবধি তার রেশ পৌঁছে গেছে। ম্যাচের আগে ধারাভাষ্যকার সঞ্জয় মাঞ্জরেকার পর্যন্ত প্রথম আলোর সাক্ষাত্কার নিয়ে প্রশ্ন করলেন সাকিবকে। কেবল মুখে নয়, ব্যাট হাতেও সমান জবাব দিয়েছেন দেশসেরা অলরাউন্ডার। অস্ট্রেলিয়ার বিপক্ষে তাঁর ব্যাট বেশ ভালোভাবেই কথা বলেছে। ছুঁয়েছেন ক্যারিয়ারের চতুর্থ টি-টোয়েন্টি ফিফটি। বলিঞ্জারের বলে ফেরার আগে করেছেন ৫২ বলে ৬৬। সাকিবের ইনিংসে ছিল ৫টি চার ও ৩টি ছয়ের মার। এ ছাড়া ৩৬ বলে ৪৭ করে ওয়াটসনের বলে ফিরেছেন মুশফিকুর রহিম। ২০ ওভারে বাংলাদেশের সংগ্রহ ৫ উইকেটে ১৫৩।মিরপুরে টি-টোয়েন্টি বিশ্বকাপে নিজেদের শেষ ম্যাচে টসে জিতে প্রথমে ব্যাট করা বাংলাদেশ ব্যাটিং বিপর্যয়ে পড়ে শুরুতেই। ১২ রান তুলতেই ফিরে যান তামিম ইকবাল ও এনামুল হক। দুজনই নাথান কোল্টার-নাইলের শিকার। ফেরার আগে তামিম ৫ রান করলেও এনামুল রানের খাতা খুলতে পারেননি। তবে সেটি সামলে ওঠে সাকিব-মুশফিকের ১১২ রানের তৃতীয় উইকেট জুটিতে। অস্ট্রেলিয়ার বিপক্ষে যেকোনো দলের এটি তৃতীয় সেরা জুটি। এ ছাড়া টি-টোয়েন্টি বিশ্বকাপে এটিই বাংলাদেশের সেরা জুটি। এর আগের রেকর্ড ছিল ১০৯ রানের। আফতাব আহমেদ ও মোহম্মদ আশরাফুল ২০০৭ বিশ্বকাপে ওয়েস্ট ইন্ডিজের বিপক্ষে এ রান তুলেছিলেন। 
ব্যাট হাতে গত কয়েক ম্যাচের তুলনায় আজ কিছুটা ভালো করেছেন বাংলাদেশের ব্যাটসম্যানরা। এই টুর্নামেন্টে এটিই বাংলাদেশের সর্বোচ্চ স্কোর। তবে আজ শেষ কয়েকটি ওভারে বাংলাদেশের রান উঠেছে তুলনামূলক শ্লথগতিতে। শেষ ৫ ওভারে বাংলাদেশ তুলতে পেরেছে মাত্র ৩৭। উল্লিখিত ওভারগুলোয় চার এসেছে মাত্র ৩টি, তবে কোনো ছক্কা নেই।
 
