
বিশ্ব হকিতে ভারত-পাকিস্তানের দাপটের গল্পটা যেন ঠাকুরমার ঝুলির মতো: ‘সে অনেক দিন আগের কথা।’ ক্ষয়ে যাওয়া অতীতই টেনে নিচ্ছে উপমহাদেশের শক্তিধর দেশ দুটিকে। ভারত কিছুটা ঘুরে দাঁড়ানোর প্রচেষ্টা দেখাতে পারলেও পাকিস্তানের অবস্থা শোচনীয়। এশিয়া কাপ হকির ইতিহাসে মালয়েশিয়ার বিপক্ষে আজ প্রথম হারের স্বাদ পেয়েছে পাকিস্তান। সুপার ফোরের অন্য ম্যাচে দক্ষিণ কোরিয়ার বিপক্ষে নাটকীয় ড্র করেছে ভারত।
ডিফেন্ডিং চ্যাম্পিয়ন দক্ষিণ কোরিয়া ও রানার্সআপ ভারতের মধ্যকার ১-১ গোলের সমতার ম্যাচ দিয়েই শুরু করা যাক। বল পজিশনে প্রতি মুহূর্তে এগিয়ে ছিল ভারতীয়রা। কিন্তু যুগের সঙ্গে তাল মেলানো কার্যকর হকি দেখিয়েছে কোরিয়া। রক্ষণভাগ জমাট রেখে যত দ্রত ডায়াগোনাল পাসে প্রতিপক্ষের অর্ধে গিয়ে কাঁপুনি ধরানো যায়। ব্যক্তিগত নৈপুণ্য দেখানোর সুযোগ যেখানে বড্ড কম। ৪১ মিনিটে এমনই এক আক্রমণ থেকে কোরিয়াকে এগিয়ে দিয়েছেন লি জুংজুন। কিম ইয়ুংজিন শুটিং সার্কেলে প্রবেশ করে রিভার্স হিট নিলে বুদ্ধিদীপ্তভাবে কানেক্ট করেছেন জুংজুন।এগিয়ে গিয়ে আবার খেলার কৌশল বদল করে ডিফেন্ডিং চ্যাম্পিয়নরা। ভারত যে খেলাটা খেলছিল গোল হজমের আগে, কোরিয়া খেলল তা গোল করে। অর্থাৎ নিজেদের মধ্যে পাস খেলে স্টিকে যত বলের দখল রাখা যায়। এর পাল্টা কৌশলও দেখিয়েছে ভারত। শেষ হুইসেল বাজার আগে ৫৯ মিনিটে জটলা থেকে ফিল্ড গোল করে ভারতের হার বাঁচান গুরজান্ত সিং।অন্যদিকে এশিয়া কাপ হকির ইতিহাসে পাকিস্তানের বিপক্ষে প্রথম জয় তুলে নিয়েছে মালয়েশিয়া। এর আগে ১০ বার মুখোমুখি হয়ে মাত্র এক ম্যাচ ড্র করেছিল পাকিস্তান। বাকি নয়বারই জিতেছে পাকিস্তান।আজও শুরুতে এগিয়ে গিয়েছিল তারা। তা-ও প্রথম মিনিটেই। ২২ সেকেন্ডে ইরফানের পুশ থেকে ওমর ভুট্টোর রিভার্স হিটে টুর্নামেন্টের দ্রুততম গোলটি করেন (১-০)। এরপর থেকে শুরু হয় সমতায় ফেরা আর এগিয়ে যাওয়ার খেলা। ১০ মিনিটে পেনাল্টি কর্নার থেকে মালয়েশিয়াকে সমতায় ফেরান রহিম রাজি (১-১)। নয় মিনিট পরেই আবার ফ্রি হিট থেকে কানেক্ট করে পাকিস্তানকে এগিয়ে নেন ইয়াকুব মোহাম্মদ (২-১)। ২৫ মিনিটে আবারও সমতায় ফিরে মালয়েশিয়া। শাহরিল সাবাহর দুর্দান্ত কানেক্টে (২-২)। ৩৪ মিনিটে পেনাল্টি স্ট্রোক পায় মালয়েশিয়া। সেখান থেকে মালয়েশিয়ার জয় নিশ্চিত করেন ফিতরি সারি।
