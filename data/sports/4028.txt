
ভয়ংকর দর্শন আগুনে বসেও যে পুষ্পের হাসি হাসতে পারে, সে–ই তো বীর! কিন্তু এই বীরত্ব ফলাতে গিয়েই এবার বিপদে পড়েছেন দানি আলভেস। ইনস্টাগ্রামে নিজের অ্যাকাউন্টে চ্যাম্পিয়নস লিগ থেকে বার্সেলোনার বিদায় নিয়ে ‘হালকা’ ধরনের পোস্ট নিয়ে সমর্থকদের তোপের মুখে তিনি। সমর্থকেরা তো তাঁর দায়বদ্ধতা নিয়েই প্রশ্ন তুলে ফেলেছেন। আলভেস কীভাবে চ্যাম্পিয়নস লিগ থেকে বিদায়ের মতো এমন ‘দুঃখজনক’ ব্যাপার নিয়ে মজা করতে পারেন! তিনি কি এই দলের অংশ নন? সমর্থকদের তোপের মুখে পড়ে আলভেসের অবস্থা যখন ত্রাহি ত্রাহি, ঠিক তখনই আলভেস যেন পায়ের নিচে মাটি খুঁজে পেলেন। বার্সেলোনা সভাপতি জোসেফ বার্তেমেউ স্বয়ং দাঁড়িয়েছেন তাঁর পাশে। দুদিন আগে ইনস্টাগ্রামের ছোট্ট একটা ভিডিও ক্লিপ পোস্ট করেন আলভেস। মাথায় পরচুলা, ঠোঁটে হালকা লিপস্টিক। চুলের ছাঁটের ধরন দেখে বোঝা যায়, এখানে তিনি প্রেমিকা জোয়ানা সাঞ্জে​র বেশ নিয়েছেন। শুধু বেশ নেওয়া নয়, কণ্ঠস্বরও নকল করে আলভেস বলেন, ‘ডার্লিং, এত মন খারাপ করার কী আছে! এটা তো স্রেফ একটা ফুটবল ম্যাচ। জীবন থেমে থাকবে না।’সেমিফাইনালের ড্র শুরু হওয়ার কিছুক্ষণ আগে তাঁর এই পোস্ট নিয়ে সমর্থকদের একটা অংশে যেন ক্ষোভের আগুন। কোনো ম্যাচে হারলে জোয়ানা তাঁকে এভাবেই সান্ত্বনা দেন কি না, সেটাই আলভেস নকল করে দেখালেন, নাকি সব গেল গেল রব তোলা বার্সা সমর্থকদের উদ্দেশে বললেন, সেটাও পরিষ্কার নয়। যা-ই হোক না কেন, বার্সার সমর্থকদের ক্ষুব্ধ ওই অংশের দাবি, ক্লাবকে আত্মা দিয়ে ধারণ করলে এমন রসিকতা করা সম্ভব হতো না। এমনিতেই আলভেসের কাতালানদের প্রতি আনুগত্য নিয়ে প্রশ্ন ছিল আগেও। 
তবে বার্সা সভাপতি কিন্তু ইতিবাচকভাবেই দেখছেন। বার্তেমেউ বলেছেন, ‘আলভেস হয়তো ঠিকই বলেছে। এটা ঠিক যে ওর পোস্টে সমর্থকদের অনেকেই আহত বোধ করেছে। তবে ওর পোস্ট করা ভিডিওটায় এই বার্তাই ছিল, আমাদের এখন সামনে এগোতে হবে। সে ইতিবাচক মানসিকতা থেকেই এই রসিকতাটা করেছে।’ শান্তির ডাক দিয়ে বার্তেমেউ বলেছেন, ‘খেলায় কেউ সব সময় জেতে না। কখনো হারে, কখনো জেতে। ক্লাবের বর্তমান পারফরম্যান্সে যখন চারদিকে হতাশা, তখন আমি সবাইকে শান্ত হওয়ার অনুরোধ করছি। দলের প্রতিটি খেলোয়াড়ই কিন্তু নিজেদের লক্ষ্যে সচেতন।’ এখনো সবকিছু শেষ হয়ে যায়নি বলেই অভিমত বার্তেমেউয়ের, ‘চ্যাম্পিয়নস লিগ থেকে বিদায় নিলেও আমাদের সামনে এখনো লা লিগা ও কোপা ডেল রের ট্রফি হাতছানি অপেক্ষা করছে। মনে রাখা উচিত, আমরা আমাদের ক্লাবের ইতিহাসে মাত্র ছয়বার ডাবল জিতেছি। তাই আবারও ডাবল জিতলে, সেটা হবে দারুণ এক অর্জনই। তাই সমর্থকদের চ্যাম্পিয়নস লিগের হতাশা ভুলে রোববার (আজ) ভ্যালেন্সিয়ার বিপক্ষে ম্যাচে গলা ফাটিয়ে দলকে সমর্থন দেওয়ার আহ্বান জানাচ্ছি।’
