
এই যুগে বিখ্যাতদের সবচেয়ে সাধারণ অপরাধ কোনটি? খুব সম্ভবত মাতাল হয়ে গাড়ি চালানো। এই তো কয়েক দিন আগে চিলির মিডফিল্ডার আর্তুরো ভিদাল ভয়াবহ এক দুর্ঘটনাই ঘটিয়ে ফেলেছিলেন। জেমস ফকনার অত বড় কোনো অঘটন ঘটাননি। তবে মাতাল হয়ে গাড়ি চালালে সে রকমটা হতে কতক্ষণ? তাও আবার বিদেশবিভুঁইয়ে! অস্ট্রেলীয় অলরাউন্ডার এখন খেলছেন ইংলিশ কাউন্টি দল ল্যাঙ্কাশায়ারের হয়ে। সতীর্থ টিম পেইনকে নিয়ে মাতাল হয়ে গাড়ি চালাচ্ছিলেন, তখনই তাঁকে আটক করে ম্যানচেস্টার পুলিশ। পরে জানা গেছে, নির্ধারিত মাত্রার চেয়ে তিন গুণ বেশি অ্যালকোহল পাওয়া গেছে ফকনারের শরীরে। প্রাথমিক শাস্তিটাও সঙ্গে সঙ্গেই পেয়ে গেছেন ফকনার, বাদ পড়েছেন ইয়র্কশায়ারের বিপক্ষে টি-টোয়েন্টি ম্যাচ থেকে। কোনো অজুহাত না দিয়ে নিজের অপরাধ স্বীকার করে নিয়েছেন। তবে বড় শাস্তি থেকে বাঁচতে পারবেন কি না, বলা কঠিন। শোনা যাচ্ছে, ইংল্যান্ডের বিপক্ষে ওয়ানডে দল থেকেও বাদ পড়তে পারেন ফকনার! এএফপি, গার্ডিয়ান।
