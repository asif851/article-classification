
বিশ্বকাপ থেকে এভাবে দেশে ফিরবেন, সেটা নিশ্চয়ই তাঁর কল্পনাতেও ছিল না। কিন্তু দুর্ভাগ্য আল আমিনের। দলীয় শৃঙ্খলাভঙ্গের দায় মাথায় নিয়ে অস্ট্রেলিয়া থেকে ফিরতে হলো কোনো ম্যাচ না খেলেই। কাল বিকেল পাঁচটার দিকে এমিরেটস এয়ারলাইনসের একটি বিমানে ঢাকায় পৌঁছেছেন জাতীয় দলের এই পেসার।আল আমিনের জন্য সংবাদকর্মীরা অপেক্ষায় ছিলেন হজরত শাহজালাল আন্তর্জাতিক বিমাবন্দরের ভিআইপি গেটের বাইরে। কিন্তু তাঁদের ফাঁকি দিয়ে আল আমিন বিমানবন্দর ত্যাগ করেন সাধারণ যাত্রীদের গেট দিয়ে। বিসিবির একটি সূত্রে জানা গেছে, কাল রাতের ফ্লাইটেই যশোর চলে যেতে চেয়েছিলেন তিনি। কিন্তু বিমানের টিকিট না পাওয়ায় রয়ে গেছেন ঢাকায়।ঢাকায় ফেরার পর কাল রাতে মুঠোফোনে যোগাযোগ করা হলেও কথা বলেননি আল আমিন। শুধু বলেছেন, ‘বোর্ড থেকে আমাকে মিডিয়ার সঙ্গে কথা বলতে নিষেধ করা হয়েছে। কাজেই এসব নিয়ে কিছু বলতে পারব না।’
