
নিউজিল্যান্ডের বিপক্ষে কাল জয় নিশ্চিত হওয়ার পর মাহমুদউল্লাহর উদ্‌যাপন হলো দেখার মতো। তাঁর মুষ্টিবদ্ধ হাত আর বিরাট গর্জনে যেন ক্রিকেট-বিশ্ব কেঁপে উঠল! ২০০৫ সালের জুনে অস্ট্রেলিয়াকে ৫ উইকেটে হারানোর পর প্রথম আলোর শিরোনাম ছিল, ‘বাঘের গর্জন শুনেছে বিশ্ব’। এক যুগ পর সেই কার্ডিফে কাল একই গর্জন শুনল বিশ্ব।চ্যাম্পিয়নস ট্রফিতে বাংলাদেশ রচনা করেছে নতুন গৌরবগাথা, আইসিসি তাই নিজ উদ্যোগী হয়ে প্রচার করছে এই বাঘের গর্জন! আইসিসির অফিশিয়াল ফেসবুক ও টুইটার পেজের কাভারে শোভা পাচ্ছে মাহমুদউল্লাহর উদ্‌যাপনের ছবি। কিউইদের বিপক্ষে অপরাজিত ১০২ রান করা বাংলাদেশ দলের এই টপঅর্ডার ব্যাটসম্যানের এই উদ্‌যাপনে ফুটে উঠেছে শৌর্য-বিক্রমের ছবি।চ্যাম্পিয়নস ট্রফিতে বাংলাদেশ সেমিফাইনালে উঠতে পারবে কি, সে আলোচনা পরে। কাল সাকিব আল হাসান-মাহমুদউল্লাহ যে দুর্দান্ত ব্যাটিং করে দলকে জিতিয়েছেন, সেটি বাংলাদেশের ক্রিকেটের রূপকথার অংশ হয়ে গেছে। বর্তমান ও সাবেক অনেক ক্রিকেটারের চোখেই যে জুটিটা আগামী দিনের ক্রিকেটারদের কাছে হয়ে থাকবে শিক্ষণীয়। বাংলাদেশের বহু অর্জনের এই জয়কে আরেকটু রাঙিয়ে দিল আইসিসির এভাবে সে জয়ের অংশ হয়ে যাওয়া।
