
বিপিএল, আইপিএল দুই টুর্নামেন্টেই শিরোপার স্বাদ পেয়েছেন। সিপিএলেই বা সেটা বাদ থাকবে কেন? কাল বাংলাদেশ সময় ভোর পাঁচটায় গায়ানা অ্যামাজন ওয়ারিয়র্সের বিপক্ষে ক্যারিবিয়ান প্রিমিয়ার লিগের ফাইনাল খেলবে জ্যামাইকা তালাওয়াস। সাকিব আল হাসান উন্মুখ হয়ে আছেন জ্যামাইকার হয়ে এবার সিপিএলের ট্রফিটাও উঁচিয়ে ধরতে।দ্বিতীয় প্লে-অফে ত্রিনবাগো নাইট রাইডার্সের বিপক্ষে জ্যামাইকা তালাওয়াসের ১৯ রানের জয়ে সাকিবের ছিল বড় অবদান। দুই ওভারে ২৩ রানে ৩ উইকেট নিয়েছেন এবং তিনটি উইকেটই এক ওভারে। বৃষ্টির কারণে ত্রিনবাগো নাইট রাইডার্সের ১২ ওভারে নেমে আসা ইনিংসে সাকিব বোলিং পেয়েছিলেন নবম ওভারে। তবে ফাইনালে বোলিংটা একটু আগেই চান, সেন্ট কিটস অ্যান্ড নেভিসে আজ জানিয়েছেন সাংবাদিকদের, ‘আমি শুষ্ক বলেই বল করতে চাইব...বলটা সাদা থাকা অবস্থায়।’
সিপিএলে নিজের পারফরম্যান্সে সন্তুষ্টির কথা প্রথম আলোকে দেওয়া সাক্ষাৎকারেই জানিয়েছিলেন বাংলাদেশের এই অলরাউন্ডার। আজও একই কথার পুনরাবৃত্তি তাঁর কণ্ঠে, ‘এখন পর্যন্ত যা করেছি, আমি তাতে খুশি। আমার সৌভাগ্য যে আমি প্রয়োজনের সময় দলের জন্য অবদান রাখতে পেরেছি এবং আরও অবদান রাখতে চাই। আশা করি, কাল সেটা হবে।’ সঙ্গে ফাইনালের প্রতিপক্ষ গায়ানা অ্যামাজনকে সমীহই করছেন সাকিব, ‘ওরা ভালো দল। তাদের বিপক্ষে জিততে হলে আমাদের সেরা খেলাটাই খেলতে হবে।’
