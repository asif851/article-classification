
রিভিউর পর রিভিউ হচ্ছে, আবার মাঠের আম্পায়ারদের সিদ্ধান্ত সেই রিভিউতে প্রায়ই বদলেও যাচ্ছে। পি সারা ওভালের চেনা দৃশ্য হয়ে গিয়েছিল এটা। সব মিলিয়ে ২১টি রিভিউ হয়েছে এই টেস্টে, এর মধ্যে সিদ্ধান্ত বদলেছে ১০ বার। এর জন্য কিছুটা ‘কৃতিত্ব’ দাবি করতে পারেন আম্পায়ার সুন্দরম রবি। তাঁর দেওয়া ১৩টি সিদ্ধান্তের আটটিই বদলে গেছে রিভিউর পর! গত অক্টোবরে ইংল্যান্ডের বিপক্ষে চট্টগ্রাম টেস্টেও এমন রিভিউর বন্যা বয়ে গিয়েছিল। ওই টেস্টে দুই দল মিলিয়ে রিভিউ নিয়েছিল ২৬ বার। এর মধ্যে মাঠের আম্পায়ারদের সিদ্ধান্ত বদলে গিয়েছিল ১১ বার। ওই টেস্টে মাঠের দুই আম্পায়ার কারা ছিলেন, মনে আছে? কুমার ধর্মসেনা আর গ্রিস গ্যাফেনি।
