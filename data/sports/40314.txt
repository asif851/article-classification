
‘বিপিএল-ফিক্সিং’ নিয়ে কাল ফেসবুকে বিস্ফোরক এক স্ট্যাটাস দিয়েছেন বরিশাল বুলসের ব্র্যান্ড অ্যাম্বাসেডর সংগীতশিল্পী আসিফ আকবর। তাঁর সেই স্ট্যাটাসের ক্ষুব্ধ প্রতিক্রিয়া জানিয়েছেন মুশফিকুর রহিম। আজ ম্যাচ-পরবর্তী সংবাদ সম্মেলনে আসিফকে বলতে গেলে ধুয়েই দিয়েছেন বরিশাল অধিনায়ক।বিপিএলে ফিক্সিং হচ্ছে, এমন সন্দেহে কাল স্ট্যাটাসে আসিফ লিখেছেন, ‘আমার দল বরিশাল বুলসের বিদেশি ও দেশি খেলোয়াড়দের একটা অংশ ম্যাচ ফিক্সিংয়ে জড়িত আমি নিশ্চিত, প্রমাণ নেই। তবে বিসিবি এবং আকসু যদি তীক্ষ্ণ দৃষ্টি দেয়, অবশ্যই তারা প্রমাণ খুঁজে পাবে।’
দলের শুভেচ্ছাদূতের এমন মন্তব্যে হতাশ ও হতবাক মুশফিক। অধিনায়ক বলেছেন, ‘এটা শোনা এবং দেখার পর আসলে নিজের চোখকেও বিশ্বাস করতে পারছিলাম না। তিনি বাংলাদেশের এত বড় তারকা হয়ে এমন কথা লিখবেন, এটা বিরক্তিকর ও লজ্জাজনক। খুবই কষ্ট লেগেছে। তিনি এটা মাথা ঠিক অবস্থায় লিখেছেন, নাকি বেঠিক অবস্থায় জানি না! ওনাকে প্রশ্ন করতে ইচ্ছে করে, ভাই, কোন পরিস্থিতিতে আপনার এমনটা মনে হয়েছে। কোন দেশি বা বিদেশি খেলোয়াড় এটা করেছে? তিনি লিখেছেন, ‘‘নিশ্চিত কিন্তু প্রমাণ নেই’’। এটা কোন ধরনের কথা? এতেই বলা যায় উনি কোন সেন্সে ছিলেন।’আসিফ কাল স্ট্যাটাসে লিখেছেন, ‘১৭, ১৮, ১৯ এবং ২০ নম্বর ওভারগুলোয় ব্যাটসম্যানরা হয়ে যায় প্রতিবন্ধী আর বোলাররা হয়ে যায় বাঘ। টি-টোয়েন্টি ক্রিকেট জুয়ার অপর নাম। দর্শক হিসেবে মাঠে যাই খেলা দেখতে, আর আমাদের নিয়ে খেলা হয় টেবিলে।’এমনিতে মাঠের খেলায় বরিশালের পারফরম্যান্স খুব একটা ভালো নয়। টানা ছয় ম্যাচ হেরেছে তারা। খেলা নিয়ে সমালোচনা হতেই পারে, তবে আসিফের এমন স্ট্যাটাস মানতে পারছেন না মুশফিক, ‘তারও খেলার প্রতি আবেগ আছে। আগেও তিনি ক্রিকেটের সঙ্গে অনেকভাবে জড়িত ছিলেন। এমন মানুষের কাছে এটা আশা করিনি। হ্যাঁ, তিনি বলতে পারেন আমরা যেভাবে খেলছি, সেটা হতাশার। শুধু তিনি কেন, বরিশালবাসীও হতাশ। সেটা ভিন্ন কথা। কিন্তু তিনি যেভাবে লিখেছেন এটা কোনো মানুষের পক্ষে লেখা সম্ভব নয়, পাগল ছাড়া!’
