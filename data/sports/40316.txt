
দিনের শুরুতেই আয়ারল্যান্ড ‘এ’ দলকে কাঁপিয়ে দেন বাংলাদেশ ‘এ’ দলের বোলাররা। ২৯ রানে ৩ উইকেট হারিয়ে ফেলা আইরিশদের পথ দেখিয়েছেন সিমি সিং। ভারতীয় বংশোদ্ভূত এই আইরিশের সেঞ্চুরির পরও সিলেটে দিনটা নিজেদের করে নিয়েছে বাংলাদেশ ‘এ’ দল। সফরের একমাত্র বেসরকারি টেস্টের প্রথম দিনে অলআউট হওয়ার আগে আয়ারল্যান্ড করেছে ২৫৫ রান। প্রথম ইনিংসে ব্যাটিং করতে নেমে ১ উইকেটে ৩৮ রান তুলে দিন শেষ করেছে বাংলাদেশ ‘এ’।‘দশে মিলে করি কাজ’ নীতিতে আইরিশদের ধসিয়ে দেওয়ার কাজটা করেছেন বাংলাদেশ ‘এ’ দলের বোলাররা। দুই পেসার কামরুল ইসলাম রাব্বী ও ইবাদত হোসেন পেয়েছেন দুটি করে উইকেট। লেগ স্পিনার জুবায়ের হোসেনও পেয়েছেন ২ উইকেট। তবে কিছুটা এগিয়ে মেহেদী হাসান। সাইফ হাসান চোটে পড়ায় শেষ মুহূর্তে দলে সুযোগ পাওয়া খুলনার এই অফ স্পিন অলরাউন্ডার পেয়েছেন ৩ উইকেট। দলের ব্যাটিং বিপর্যয়ে লড়াই করা আইরিশ ব্যাটসম্যান সিমিকেও আউট করেছেন মেহেদী।গত মে মাসে হচ্ছে নিউজিল্যান্ডের বিপক্ষে আন্তর্জাতিক ক্রিকেটে অভিষেক সিমির। দুটি ওয়ানডে খেলা এই মিডল অর্ডার ব্যাটসম্যান ভবিষ্যতে আয়ারল্যান্ডের টেস্ট দলেও যে সুযোগ পেতে পারেন, সেই বার্তা দিয়ে রাখলেন। শন টেরির সঙ্গে চতুর্থ উইকেটে ৭৯ রানের জুটি গড়ে প্রাথমিক ধাক্কাটা সামলেছেন। ১৬৯ রানে ৮ উইকেট হারানো আয়ারল্যান্ড যে দুই শ পেরিয়েছে সেটি সিমি-অ্যান্ড্রু ম্যাকব্রাইনের ৯ম উইকেট জুটিতে ৪৮ রানের সৌজন্যে। ১২১ রান করে আউট হন সিমি। আর ম্যাকব্রাইন করেছেন ৫৭ রান।
