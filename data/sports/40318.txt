
আইপিএলের ফাইনাল অন্য রকম এক উপলক্ষ হয়েই আসছে মহেন্দ্র সিং ধোনির জন্য। রাইজিং পুনে সুপারজায়ান্টসের হয়ে আজ রোববার আইপিএলের ফাইনালে মাঠে নামলে ধোনি হবেন প্রথম ক্রিকেটার, যিনি আইপিএলের ১০ আসরের সাতটিরই ফাইনালে খেলবেন।
২০০৮ সালে ধোনির আইপিএল-যাত্রা শুরু হয়েছিল চেন্নাই সুপার কিংসের হয়ে। প্রথম আসরেই ফাইনালে খেলে তাঁর দল। ২০০৮ সালের পাশাপাশি চেন্নাইকে তিনি ফাইনালে তোলেন ২০১০, ২০১১, ২০১২, ২০১৩ ও ২০১৫ আসরে। ২০১০ ও ২০১১ সালে আইপিএলের শিরোপা জেতে চেন্নাই।
২০১৫ সালে চেন্নাইকে সর্বশেষ ফাইনালে তুললেও ২০১৩ সালে স্পট ফিক্সিং কেলেঙ্কারিতে সংশ্লিষ্টতা প্রমাণিত হওয়ায় আইপিএল থেকে দুই মৌসুমের জন্য বহিষ্কৃত হয় চেন্নাই। গত দুটি মৌসুম ধোনি খেলছেন নতুন ফ্র্যাঞ্চাইজি রাইজিং পুনে সুপারজায়ান্টসের হয়ে।
পুনের সঙ্গে ধোনির সম্পর্কটা সব সময়ই অম্লমধুর। প্রথম মৌসুমটা ভালো যায়নি। এই মৌসুমের শুরুতেই পুনের মালিকপক্ষের রোষের শিকার হয়ে অধিনায়কত্ব হারান। তাঁকে খেলতে হয় অস্ট্রেলীয় অধিনায়ক স্টিভেন স্মিথের অধীনে। তবে ধোনি কিন্তু জবাবটা মুখের ওপরই দিয়েছেন দলকে ফাইনালে তুলে। এই মৌসুমে ১৫ ম্যাচে ২৮০ রান তাঁর। উইকেটকিপার হিসেবে ডিসমিসাল ১৩টি।
আইপিএলের দশম মৌসুম এমনিতেই একটা উপলক্ষ। কিন্তু সেই উপলক্ষও ম্লান হয়ে যাচ্ছে ধোনির এই অনন্য অর্জনে। ১০ আসরের সাতটিতেই ফাইনালে খেলা যেকোনো খেলোয়াড়ের জন্যই দারুণ এক রেকর্ড। ভারতকে ক্রিকেটের তিনটি বৈশ্বিক ট্রফি জেতানো সফল এই অধিনায়ক আইপিএলের ইতিহাসেও নিজেকে অমরত্বই দিচ্ছেন।
ধোনির মতো না হলেও কাছাকাছি কীর্তি আইপিএলে বেশ কয়েকজন ক্রিকেটারেরই আছে। তাঁরা প্রায় সবাই চেন্নাই সুপার কিংসে ধোনির সতীর্থ। ছয়বার ফাইনালে খেলেছেন সুরেশ রায়না। পাঁচবার করে ফাইনালে খেলার কৃতিত্ব আলবি মরকেল, সুব্রামানিয়াম বদ্রিনাথ ও রবিচন্দ্রন অশ্বিনের।
 
