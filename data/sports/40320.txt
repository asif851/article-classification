



আবারও টেনিসের বিশ্ব র‍্যাঙ্কিংয়ের শীর্ষে রজার ফেদেরার।
রোটারহাম ওপেনে রবিন হাসকে হারিয়ে এ বিরল কীর্তি তাঁর।
সবচেয়ে বেশি বয়সে র‍্যাঙ্কিংয়ের শীর্ষে ওঠার কীর্তি এখন ফেদেরারেরই।
এই রেকর্ড আগে ছিল যুক্তরাষ্ট্রের তারকা আন্দ্রে আগাসির।


শীর্ষে ওঠার মঞ্চটা প্রস্তুতই ছিল রজার ফেদেরারের জন্য। রোটারহাম ওপেনে রবিন হাসকে হারিয়ে প্রায় পাঁচ বছর পর আবারও শীর্ষে আরোহণ করলেন টেনিসের রাজা ফেদেরার।
তবে বাধা হয়ে ছিলেন চিরপ্রতিদ্বন্দ্বী রাফায়েল নাদাল। তবে বছরের শুরু থেকেই নাদাল চোটে পড়ায় কাজটা একটু সহজই হয়ে গেছে তাঁর। চোটে পড়ার আগে নাদাল কিন্তু যথেষ্ট ভালো ফর্মেই ছিলেন। রবিন হাসের বিপক্ষে প্রথমে কিছুটা চ্যালেঞ্জের মুখেই পড়েছিলেন সুইস কিংবদন্তি। হেরে গিয়েছিলেন প্রথম সেট। কিন্তু পরের সেট থেকেই চেনারূপে তিনি। যেখানে প্রথম সেট শেষ করতে সময় লেগেছে ৩৫ মিনিট, সেখানে পরের দুই সেট তিনি জিতেছেন ৪৪ মিনিটে!
এই একটি জয়ই রেকর্ড বইয়ে আরও পরিবর্তন আনছে। ফেদেরার উঠে গেছের র‍্যাঙ্কিংয়ের শীর্ষে। সবচেয়ে বেশি বয়সে র‍্যাঙ্কিংয়ের শীর্ষে উঠে তিনি পেছনে ফেলেছেন আন্দ্রে আগাসিকে। দীর্ঘদিন পর তিনি র‍্যাঙ্কিংয়ে সবার ওপরে উঠে এলেন। এটাও একটা কীর্তি। দীর্ঘ বিরতি দিয়ে র‍্যাঙ্কিংয়ের শীর্ষে ওঠাতেও তিনি পেছনে ফেলেছেন আগাসিকে। আগাসির চেয়ে বেশি সময়ই নিয়েছেন ফেদেরার। তিন বছর পর র‍্যাঙ্কিংয়ের শীর্ষে উঠেছিলেন যুক্তরাষ্ট্রের তারকা। কিন্তু সুইস তারকা উঠলেন ৫ বছর ১০৭ দিন পর।
২০০৪ সালের ফেব্রুয়ারি থেকে ২০০৮ সালের আগস্ট পর্যন্ত টানা ২৩৭ সপ্তাহ র‍্যাঙ্কিংয়ের শীর্ষে ছিলেন ফেদেরার। তবে প্রথমবারের মতো শীর্ষে গিয়েছিলেন ১৪ বছর আগে। এ নিয়ে ৩০৩তম সপ্তাহের মতো শীর্ষস্থানে উঠলেন ফেদেরার। তবে আনুষ্ঠানিকভাবে তিনি শীর্ষে উঠবেন সোমবারের পর। র‍্যাঙ্কিংয়ের পরিবর্তনটা যে হয় সপ্তাহান্তেই।
২০ বার গ্র্যান্ড স্লামজয়ী এই তারকা আবারও শীর্ষে ফিরে নিজের পুনরাবির্ভাবের বার্তাটাই যেন দিচ্ছেন। এই তো কিছুদিন আগেই বরিস বেকার তাঁকে শ্রেষ্ঠত্বের আসনে বসাতে চাননি। এই বয়সে র‍্যাঙ্কিংয়ের শীর্ষে ওঠার পর এমন কথা বলতেও দুবার ভাবতে হবে সবার।
গতকাল বরিস বেকার তাঁকে শ্রেষ্ঠ মানতে রাজিই ছিলেন না। তবে আজ যেন তার দাঁতভাঙা জবাব দিয়ে দিলেন ফেদেরার। এখন সম্ভবত আর কারোরই ফেদেরার শ্রেষ্ঠ নন—কথাটা বলতে দু-তিনবার ভাবা লাগবে।
