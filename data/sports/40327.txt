
টানা তিন ম্যাচ সানরাইজার্স হায়দরাবাদ একাদশে সুযোগ হলো না মোস্তাফিজুর রহমানের। 
আইপিএলে নিজেদের ষষ্ঠ ম্যাচে আজ দিল্লি ডেয়ারডেভিলসের বিপক্ষে খেলছে ডেভিড ওয়ার্নারের দল। তবে বাংলাদেশের দর্শকদের এ ম্যাচ নিয়ে আগ্রহটা শেষ হয়ে গেছে টসের পরই। হায়দরাবাদের মূল একাদশে যখন আঁতিপাঁতি করেও খুঁজে পাওয়া গেল না মোস্তাফিজের নাম। এ নিয়ে টানা তিন ম্যাচ বসে রইলেন ‘কাটার মাস্টার’। গত আইপিএলের কথা চিন্তা করলে ব্যাপারটা অকল্পনীয়। এবারে মোস্তাফিজের আইপিএল যাত্রাটা শুরু হয়েছে দেরিতে। শ্রীলঙ্কা সিরিজের পর বাংলাদেশ ঘুরে গিয়েছেন কদিন পরে। প্রথম ম্যাচ খেলেছেন মুম্বাই ইন্ডিয়ানসের বিপক্ষে। ২.৪ ওভার বল করে ৩৪ রান দেওয়ার পর পরের দুই ম্যাচেই বসে থাকতে হয়েছে তাঁকে। আজও ড্রেসিংরুমেই সময় কাটাতে হবে মোস্তাফিজকে।
