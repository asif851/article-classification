
গত বছরের ২৮ সেপ্টেম্বর ইতালিয়ান নাগরিক সিজার তাবেলা হত্যাকাণ্ডের কয়েক মাস পর বিসিবিই উদ্যোগী হয়ে জাতীয় দলের প্রধান কোচ চন্ডিকা হাথুরুসিংহের নিরাপত্তায় দেহরক্ষীর ব্যবস্থা করেছিল। ১০ মাস পর হলি আর্টিজানে সন্ত্রাসী হামলা আবারও বিদেশি কোচ-ট্রেনারদের নিরাপত্তা নিয়ে দুশ্চিন্তায় ফেলে দিয়েছে বিসিবিকে। এবার তাই বোর্ডের অধীনে থাকা সব বিদেশির সঙ্গেই দেওয়া হচ্ছে একজন করে গানম্যান।দেশের বর্তমান পরিস্থিতিতে ‘হোম অব ক্রিকেট’ মিরপুর শেরেবাংলা স্টেডিয়াম ও বিসিবি কার্যালয়ের নিরাপত্তা বাড়ানো হয়েছে। বিদেশি স্টাফদের দেহরক্ষী দেওয়ার সিদ্ধান্তও সেটারই ধারাবাহিকতা বলে জানিয়েছেন বিসিবির এক পরিচালক।জাতীয় দল, একাডেমিসহ বিসিবিতে বিদেশি কোচ-ফিজিও-ট্রেনার আছেন সাত-আটজনের মতো। জঙ্গিদের লক্ষ্যও বেশির ভাগ সময় বিদেশিরাই হওয়ায় বিসিবি এখন পাচ্ছে ‘স্পর্শকাতর’ প্রতিষ্ঠানের মর্যাদা। সে কারণেই বিসিবি চাওয়ামাত্র বিদেশি স্টাফদের সঙ্গে সার্বক্ষণিক সশস্ত্র দেহরক্ষী দিতে রাজি হয়েছে আইনশৃঙ্খলা রক্ষাকারী বাহিনী। ২০ জুলাই জাতীয় দলের কন্ডিশনিং ক্যাম্প শুরু হওয়ার আগেই ছুটি কাটিয়ে ঢাকায় ফেরার কথা বিদেশি স্টাফদের। তখন থেকেই তাদের সঙ্গে যুক্ত হয়ে যাওয়ার কথা একজন করে গানম্যান।একাডেমির ফিজিও ব্রেড হর্পের অবশ্য এত চিন্তা নেই। নিজ দেশে ভালো চাকরি পেয়েছেন। সে জন্য বিসিবির চাকরিটা সম্ভবত ছেড়েই দিচ্ছেন এই অস্ট্রেলিয়ান।
