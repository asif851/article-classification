
বাংলাদেশকে নিয়ে দুশ্চিন্তায় আছেন নিউজিল্যান্ড অধিনায়ক ব্রেন্ডন ম্যাককালাম। তাঁর দুশ্চিন্তাটা কী নিয়ে এটা জানলে অনেকেই বেশ অবাকই হবেন। ম্যাককালামের ঘুম হারাম করে দিয়েছে নাকি বাংলাদেশের পেস আক্রমণ!এ কথা কারও অজানা নয় যে বাংলাদেশের মুল শক্তি স্পিন। তবে এটাও এ কদিনে প্রমাণিত হয়ে গেছে যে অস্ট্রেলিয়া-নিউজিল্যান্ডের মাটিতে এ বিশ্বকাপে স্পিন মোটামুটি ‘ফ্লপ।’ আলো ছড়াচ্ছেন পেসাররাই। গতি-আক্রমণকে মনে হচ্ছে যথেষ্ট পরিণত ও শক্তিশালী। ইংল্যান্ডকে তো মাটিতে নামালেন বাংলাদেশের পেসাররাই। আট-আটটি উইকেট নিয়ে ম্যাচটিও শেষ করে দিলেন তাঁরাই। ব্যাপারটি দৃষ্টি এড়ায়নি ম্যাককালামের। তিনি বলেন, ‘ইংল্যান্ডের বিপক্ষে আমরা বাংলাদেশের কয়েকজন দ্রুতগতির বোলারকে দেখেছি। বল হাতে তারা দুর্দান্ত পারফর্ম করেছে। দুই বছর আগের তুলনায় তারা এখন অনেক বেশি পরিণত, অনেক বেশি ভয়ংকর।’শুক্রবারের লড়াইটা যে একপেশে হবে না সে কথাও পরিষ্কারভাবে উঠে এল তাঁর ভাষ্যে, ‘কালকের ম্যাচটি জেতা কঠিন হবে বলেই মনে হচ্ছে। তাদের পেস বোলাররা আমাদের জন্য কাজটা সহজ হতে দেবে না। পিচে যদি খানিকটা আর্দ্রতা থাকে তাহলে সেটারও সুবিধা পাবে পেসাররা। তবে আমরাও প্রস্তুত আছি। এবারের বিশ্বকাপেই আমরা বেশ কয়েকজন ভালো পেস বোলারের মুখোমুখি হয়েছি এবং আমাদের ব্যাটসম্যানরা ভালোভাবেই উতড়ে গেছেন।’এবারের বিশ্বকাপে আক্ষরিকভাবেই উড়তে থাকা নিউজিল্যান্ডের মুখোমুখি হওয়ার আগে অতীত পরিসংখ্যান বাংলাদেশকে একটা বাড়তি প্রেরণা অবশ্যই দেবে। সর্বশেষ মুখোমুখি হওয়া সাতটি ম্যাচেই নিউজিল্যান্ডকে হারিয়েছে বাংলাদেশ। ২০১০ ও ২০১৩ সালে নিউজিল্যান্ডকে দুইবার ধবলধোলাই দেওয়ার ঘটনাটি তো বাংলাদেশি ক্রিকেটপ্রেমীদের কাছে আজও স্মরণীয়। এবার লড়াইটা না হয় নিউজিল্যান্ডেই হোক! সূত্র: এএফপি।
