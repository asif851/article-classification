
রাশিয়া বিশ্বকাপে দেখা যাবে তো আর্জেন্টিনাকে? 
লিওনেল মেসিরা এখনো এ প্রশ্নের জবাব খুঁজে পাননি। আজ সকালে (বাংলাদেশ সময়) মন্টিভিডিওতে ২০১৮ বিশ্বকাপ বাছাইপর্বের ম্যাচে উরুগুয়ের সঙ্গে গোলশূন্য ড্র করেছে আর্জেন্টিনা। বাছাইপর্বে আর মাত্র তিন ম্যাচ রইল তাদের হাতে। আর্জেন্টিনাকে যা করার এর মধ্যেই করতে হবে। নইলে ১৯৭০ বিশ্বকাপের পর প্রথমবারের মতো বাদ পড়তে হবে বিশ্বকাপের মূলপর্ব থেকে!লাতিন আমেরিকা থেকে টেবিলের শীর্ষ চার দল সরাসরি জায়গা করে নেবে রাশিয়া বিশ্বকাপের গ্রুপপর্বে। পঞ্চম দলটিকে বিশ্বকাপ মূলপর্বের টিকিট পেতে প্লে-অফ পরীক্ষা দিতে হবে ওশেনিয়া অঞ্চলের শীর্ষ দলের বিপক্ষে। ১৫ ম্যাচে ৩৬ পয়েন্ট নিয়ে শীর্ষস্থানীয় ব্রাজিল আগেই নিশ্চিত করেছে বিশ্বকাপের মূলপর্ব। ২৫ পয়েন্ট নিয়ে দ্বিতীয় কলম্বিয়া এবং তৃতীয় উরুগুয়ের সংগ্রহ ২৪ পয়েন্ট। আর্জেন্টিনা ও চিলির সংগ্রহ সমান ২৩ পয়েন্ট হলেও গোল ব্যবধানে এগিয়ে টেবিলে চতুর্থ কোপা আমেরিকা চ্যাম্পিয়নরা। আর্জেন্টিনার অবস্থান পাঁচে বলেই শঙ্কাটা বেশি।লিওনেল মেসি, অ্যাঙ্গেল ডি মারিয়া ও পাওলো দিবালাদের নিয়ে একাদশ সাজিয়েছিলেন আর্জেন্টিনা কোচ হোর্হে সাম্পাওলি। উরুগুয়ের প্রথম একাদশে ছিলেন লুই সুয়ারেজ, এডিনসন কাভানি ও ডিয়েগো গোডিনের মতো তারকারা। কিন্তু ম্যাচে কোনো দলই গোলের তেমন ভালো কোনো সুযোগ সৃষ্টি করতে পারেনি। হাঁটুর চোট কাটিয়ে মাঠে নামা সুয়ারেজও সেভাবে জ্বলে উঠতে পারেননি। প্রথমার্ধে অফ সাইডের কারণে উরুগুয়ে ডিফেন্ডার গোডিনের গোল বাতিল করে দেন রেফারি।
কনমেবল অঞ্চলের পয়েন্ট তালিকা (১৫ ম্যাচ পর)




দল


ম্যাচ


পয়েন্ট


গোল ব্যবধান




ব্রাজিল


১৫


৩৬


২৭




কলম্বিয়া


১৫


২৫


৩




উরুগুয়ে


১৫


২৪


৯




চিলি


১৫


২৩


২




আর্জেন্টিনা


১৫


২৩


১




প্রথমার্ধে উরুগুয়েই বেশি ভালো খেলেছে। বিরতির পর মেসির ফ্রি-কিক দারুণ দক্ষতায় রুখে দেন উরুগুয়ে গোলরক্ষক ফার্নান্দো মুসলেরা। এ ছাড়া ৩০ গজ দূর থেকে লুকাস বিগলিয়ার নেওয়া শট অল্পের জন্য লক্ষ্যভ্রষ্ট হয়। শেষ পর্যন্ত কোনো দলই গোল করতে না পারায় পয়েন্ট ভাগাভাগি আর হাত মিলিয়েই সন্তুষ্ট থাকতে হয় দুই ক্লাব সতীর্থ মেসি-সুয়ারেজকে।বাছাইপর্বে এ নিয়ে টানা চার ম্যাচ জয়বঞ্চিত রইল উরুগুয়ে। আর্জেন্টিনা জয়বঞ্চিত টানা দুই ম্যাচ। সর্বশেষ আট ম্যাচের মাত্র দুটিতে জিতেছে আর্জেন্টিনা। তবে রাশিয়ার বিশ্বকাপের গ্রুপপর্বে খেলার সম্ভাবনা আর্জেন্টিনার যে একেবারেই নেই, তা নয়। প্যারাগুয়ের কাছে ০-৩ ব্যবধানে চিলির হার এবং ভেনেজুয়েলা-কলম্বিয়া ম্যাচ গোলশূন্য ড্র হওয়ায় বেশি ভালো সুযোগই রয়েছে আর্জেন্টিনার। বাছাইপর্বের বাকি তিন ম্যাচে টেবিলের চেহারা পাল্টে যেতেই পারে।বাছাইপর্বের বাকি তিন ম্যাচে আর্জেন্টিনার প্রতিপক্ষ যথাক্রমে ভেনেজুয়েলা, পেরু ও ইকুয়েডর। চিলির প্রতিপক্ষ বলিভিয়া, ইকুয়েডর ও ব্রাজিল। কলম্বিয়ার ম্যাচগুলোই তুলনামূলক কঠিন। শেষ তিন ম্যাচে তাদের প্রতিপক্ষ যথাক্রমে ব্রাজিল, প্যারাগুয়ে ও পেরু। উরুগুয়ের তিন প্রতিপক্ষ প্যারাগুয়ে, ভেনেজুয়েলা ও বলিভিয়া। অর্থাৎ শীর্ষস্থানীয় ব্রাজিলের পর টেবিলের বাকি চার দলের মধ্যে আর্জেন্টিনার ম্যাচগুলোই তুলনামূলক সহজ। প্রতিপক্ষের হোঁচট এবং মেসিরা ছন্দে ফিরলে বিশ্বকাপে খেলা নিয়ে আর্জেন্টিনার শঙ্কার কালো মেঘ কেটে যাওয়ার সম্ভাবনাই বেশি। সূত্র: এএফপি, রয়টার্স
