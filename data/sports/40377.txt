
‘২৫ বছরের হিসাব’ মেলাতে দক্ষিণ আফ্রিকায় গিয়েছে ভারত। সিরিজ জয়ের হিসাব মিলবে কি না, সেটা জানতে আরও দুই সপ্তাহের অপেক্ষা। তবে প্রথম দুই দিনকে যদি পূর্বাভাস ভাবা যায়, তবে সম্ভবত এবারও ‘ডেবিট-ক্রেডিট’ মেলাতে পারছে না ভারত। কেপটাউনে দ্বিতীয় দিন শেষে দ্বিতীয় ইনিংসে ৬৫ রান করেছে দক্ষিণ আফ্রিকা। ২ উইকেট হারিয়ে এখনই ১৪২ রানে এগিয়ে আছে স্বাগতিক দল।
উদ্বোধনী জুটিতেই পঞ্চাশ পেরিয়েছে প্রোটিয়ারা। ৭ রানের মধ্যে এইডান মার্করাম ও ডিন এলগারকে ফিরিয়ে দিনের শেষে অধিনায়ক বিরাট কোহলির মুখে হাসি ফুটিয়েছেন হার্দিক পান্ডিয়া। তাঁর ১৭ রানে নেওয়া দুই উইকেটই দ্বিতীয় দিন শেষে ‘মীমাংসা হয়ে গেল প্রথম টেস্টের’ লিখতে দিচ্ছে না।বল হাতে যদি হাসি ফুটিয়ে থাকেন, তবে ব্যাটে দলের সবার ‘ঘাম দিয়ে জ্বর ছাড়িয়েছেন’ পান্ডিয়া। প্রথম দিনেই ভারতীয় পেসাররা এ উইকেট সম্পর্কে ধারণা দিয়েছিলেন। আজ দক্ষিণ আফ্রিকার ‘দুর্দান্ত চার’ প্রমাণ করলেন এ উইকেট পেসারদের। দারুণ এই উইকেটে ভারতীয় ব্যাটসম্যানদের নিয়ে খেলা করেছেন স্টেইন, মরকেল, স্টেইন ও রাবাদা।এই চারের তাণ্ডবে ৯২ রানেই ৭ উইকেট হারিয়ে ফেলে ভারত। এরপরই পাল্টা আক্রমণে যান পান্ডিয়া। ভুবনেশ্বর কুমারকে (২৫) নিয়ে প্রতিরোধ গড়ে তুললেন। ৯৯ রানের অষ্টম উইকেট জুটিটাই ভারতকে নিয়ে গেল দুই শর দিকে। নবম ব্যাটসম্যান হিসেবে ৯৩ রানে আউট হয়েছেন পান্ডিয়া। রাবাদার বলে উইকেটের পেছনে ক্যাচ হওয়ার আগে ৯৫ বলে ৯৩ রান করেছেন পান্ডিয়া। স্টেইন, মরকেলদের বাউন্সারের সামনেই বুক চিতিয়ে মেরেছেন ১৪ চার ও এক ছক্কা।আগামীকাল পুরো দলের কাছ থেকেই এমন লড়াকু মানসিকতা দেখতে চাইবে ভারত। না হলে যে হিসাব মেলানো কঠিন হয়ে যাবে তাদের!
