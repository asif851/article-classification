
ক্রিকেট দুনিয়ায় এ মুহূর্তে সবচেয়ে ভীতি-জাগানিয়া ব্যাটসম্যান কোনজন? উত্তরে একটি নাম চলে আসবে বেশ জোরের সঙ্গেই। এবি ডি ভিলিয়ার্স নামটি এখন আন্তর্জাতিক ক্রিকেটে যেকোনো বোলারের জন্যই ভয়ংকর। বোলাররা তাঁকে নিয়ে দুঃস্বপ্নও দেখছেন অহরহই। বিশ্বকাপের আগে ওয়েস্ট ইন্ডিজের বিপক্ষে ৩১ বলে সেঞ্চুরি করে নাম লিখিয়েছিলেন ইতিহাসের দ্রুততম সেঞ্চুরিয়ান হিসেবে। বিশ্বকাপেও ওই ওয়েস্ট ইন্ডিজের বিপক্ষেই সিডনিতে খেলেছেন ভয়ংকর-সুন্দর এক ইনিংস। ব্যাট হাতে মাঠে নেমে প্রায় প্রতিটি ম্যাচেই প্রমাণ করেছেন নিজের শ্রেষ্ঠত্ব। আজ আরব আমিরাতের বিপক্ষে ৯৯ রানের ইনিংসটি তাঁকে নিয়ে গেছে রেকর্ড বইয়ের অন্য এক মাত্রাতেই। তিনি এই ইনিংসের মধ্য দিয়ে রানের হিসেবে নাম লিখিয়েছেন বিশ্বকাপ ক্রিকেটের ইতিহাসে সর্বকালের সেরা ১০ ব্যাটসম্যানের কাতারে। শুধু তা-ই নয়, আজ আমিরাতের বিপক্ষে চারটি ছয় মেরে বিশ্বকাপের ইতিহাসে এক আসরে সবচেয়ে বেশি ছক্কা মারার রেকর্ডটিও নিজের করে নিয়েছেন এই প্রোটিয়া।আমিরাতের বিপক্ষে ৮২ বলে ৯৯ করে দুর্ভাগ্যের শিকার হন তিনি। মজার ব্যাপার হচ্ছে এই দুর্ভাগ্যও তাঁকে নিয়ে এসেছে রেকর্ড বইয়ের পাতায়। বিশ্বকাপ ক্রিকেটের ইতিহাসে তিনি তৃতীয় ব্যাটসম্যান হিসেবে বরণ করেছেন ৯৯ রানে আউট হওয়ার দুর্ভাগ্য। তাঁর আগে এই তালিকায় নাম লেখানো অন্য দুই ক্রিকেটার হচ্ছেন অস্ট্রেলিয়ার অ্যাডাম গিলক্রিস্ট ও তাঁর স্বদেশি জেপি ডুমিনি।এবারের বিশ্বকাপে সর্বমোট ২০টি ছক্কা মেরেছেন এবি। এই ২০ ছক্কায় তিনি স্থানচ্যুত করেছেন ম্যাথু হেইডেন ও ক্রিস গেইলকে। দুজনেরই এক আসরে মারা ছয়ের সংখ্যা ১৮টি করে। ভিলিয়ার্স এবারের আসরে ২০ ছক্কায় শীর্ষ স্থান থেকে হটিয়েছেন এই দুই গ্রেটকেই। ম্যাথু হেইডেন ১৮টি ছয় মেরেছিলেন ২০০৭ সালের ওয়েস্ট ইন্ডিজ বিশ্বকাপে। হেইডেনের সেই রেকর্ডে ভাগ বসিয়েছিলেন ক্রিস গেইল, ১৮টি ছয় মেরে। গেইলের অবশ্য ডি ভিলিয়ার্সকে ছাড়িয়ে যাওয়ার সুযোগ এখনো থাকছে।বিশ্বকাপের সর্বকালের সেরা রান সংগ্রাহক ব্যাটসম্যান হিসেবে তাঁর অবস্থান সাত-এ। তাঁর রানসংখ্যা ১,১৪২। এই তালিকায় শীর্ষ স্থানটি আর কারোরই নয়। সর্বকালের সেরা শচীন টেন্ডুলকারেরই। তাঁর রানসংখ্যা ২,২৭৮।আরেকটি তথ্য দিয়ে শেষ করা যাক। এই মুহূর্তে একদিনের ক্রিকেটে দ্রুততম সেঞ্চুরিই কেবল নয়, দ্রুততম ফিফটি এমনকি দ্রুততম সার্ধশত রানের মালিকও এই এবি ডি ভিলিয়ার্সই। সূত্র: ক্রিকইনফো।
