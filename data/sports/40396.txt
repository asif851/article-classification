
শেষ পর্যন্ত পাকিস্তানে খেলতে যেতে রাজি হয়েছে শ্রীলঙ্কান ক্রিকেট বোর্ড (এসএলসি)। ২৯ অক্টোবর একটি টি-টোয়েন্টি ম্যাচ খেলতে পাকিস্তান যাবে শ্রীলঙ্কা ক্রিকেট দল। ম্যাচটি অনুষ্ঠিত হবে লাহোরের গাদ্দাফি স্টেডিয়ামে।
এই মুহূর্তে সংযুক্ত আরব আমিরাতে চলছে পাকিস্তান-শ্রীলঙ্কা সিরিজ। এই সিরিজের শেষ টি-টোয়েন্টি ম্যাচটিই পাকিস্তানে গিয়ে খেলার ব্যাপারে শ্রীলঙ্কান ক্রিকেট বোর্ড রাজি হয়েছিল। কিন্তু গত শনিবার লঙ্কান বোর্ডের পক্ষ থেকে এক কর্মকর্তা জানিয়েছিলেন পাকিস্তানে খেলতে যাওয়ার ব্যাপারে শ্রীলঙ্কান ক্রিকেটারদের অনীহার কথা। পুলভুক্ত ৪০ ক্রিকেটারের মধ্যে ২০ জন নাকি পাকিস্তানে খেলার ব্যাপারে রাজি হয়েছিলেন। তবে গতকাল এ ব্যাপারে চূড়ান্ত সিদ্ধান্ত নিয়েছে শ্রীলঙ্কান বোর্ড। জানিয়ে দিয়েছে, পাকিস্তানে যেতে আপত্তি নেই ক্রিকেটারদের।
২০০৯ সালে লাহোরে শ্রীলঙ্কান ক্রিকেট দলের বাসেই বন্দুকধারীদের হামলার ঘটনা ঘটেছিল। নয় বছর পর এই প্রথম কোনো শীর্ষ পর্যায়ের দল পাকিস্তানে খেলবে। এর আগে ২০১৫ সালে ৩টি ওয়ানডে ও ২টি টি-টোয়েন্টি খেলেছে জিম্বাবুয়ে। সেবারও লাহোরের গাদ্দাফি স্টেডিয়ামের বাইরে একটি বোমা হামলার ঘটনা ঘটেছিল।
এ বছর মার্চে সফলভাবে পাকিস্তান সুপার লিগের ফাইনাল আয়োজন করে পাকিস্তান। শ্রীলঙ্কার বিপক্ষে সিরিজের আগে নির্বাচিত বিশ্ব একাদশের বিপক্ষে তিন ম্যাচের টি-টোয়েন্টি সিরিজ আয়োজন করেও প্রশংসিত হয় পাকিস্তান।
লঙ্কান বোর্ডের বিবৃতিতে আরও বলা হয়, এসএলসি প্রেসিডেন্ট থিলাঙ্গা সুমাথিপালা নিজেই দল নিয়ে পাকিস্তানে যাবেন। সে সময় তিনি পাকিস্তান ক্রিকেট বোর্ডের প্রেসিডেন্ট নাজাম শেঠি ও তাঁর বোর্ডকে এই ঐতিহাসিক ম্যাচ আয়োজনে শুভকামনা জানাবেন। সূত্র: বিবিসি স্পোর্টস।
