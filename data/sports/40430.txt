
দেশের মাটিতে টানা সাফল্য প্রত্যাশা বাড়িয়ে দিয়েছে অনেক। তবে এবারের চ্যালেঞ্জটা বেশ কঠিনই। এই কঠিনেরে জয় করার আত্মবিশ্বাস অবশ্য আছে মাশরাফি-সাকিবদের। চন্ডিকা হাথুরুসিংহের কাছে অবশ্য সবচেয়ে জরুরি ভালো শুরু। সেদিক থেকে প্রথম ম্যাচটিকেই গুরুত্বপূর্ণ ভাবছেন বাংলাদেশ কোচ। বাংলাদেশের ঘরোয়া টি-টোয়েন্টি ক্রিকেট টুর্নামেন্ট বিপিএল শেষ করেই নিউজিল্যান্ড সফরের প্রস্তুতি শুরু করে মাশরাফি বিন মুর্তজার দল। নিউজিল্যান্ড যাওয়ার আগে কন্ডিশনের সঙ্গে মানিয়ে নিতে বিশেষ ক্যাম্প করে তারা অস্ট্রেলিয়ার সিডনিতে। সেখানে সাকিব আল হাসান-তামিম ইকবালদের শরীরী ভাষা দেখে ভালো লেগেছে হাথুরুসিংহের, ‘শুরুটা সব সময়ই গুরুত্বপূর্ণ। বিশেষ করে মানসিকভাবে এগিয়ে থাকার জন্য। ছেলেরা যেভাবে অনুশীলন করেছে, শরীরী ভাষা যা দেখছি, ওরা বেশ আত্মবিশ্বাসী। এখন ম্যাচে ব্যাটিং করি বা বোলিং, দ্রুত খেলাটার লাগাম ধরতে হবে। আমরা এখন সেটিই করতে চাই।’ ক্রাইস্টচার্চের হ্যাগলি ওভালে মাশরাফিদের নিউজিল্যান্ড অভিযান শুরু হবে বাংলাদেশ সময় আগামীকাল ভোররাতে। এর আগে দুটি প্রস্তুতি ম্যাচ খেলেছে বাংলাদেশ। একটি অস্ট্রেলিয়ায়, একটি নিউজিল্যান্ডে। ম্যাচ দুটিতে শিষ্যদের পারফরম্যান্সে খুশি হাথুরু, ‘প্রস্তুতি নিয়ে খুব খুশি আমি। বিপিএল শেষ করে সিডনিতে আসার পর ছেলেরা একটু ধাক্কা খেয়েছিল। তবে ওদের কৃতিত্ব দিতেই হবে, দ্রুত মানিয়ে নিয়েছে। পিচ, কন্ডিশনের আবহটা নিতে পেরেছে। ভালো জায়গায় বল করছে, ব্যাটিংয়ে ভালো জায়গায় বল লাগাতে পারছে।’
নিউজিল্যান্ড সফর যেকোনো দলের জন্যই কঠিন বলে মনে করেন হাথুরু। সেদিক থেকে নিউজিল্যান্ড সফরকে হাথুরু দেখছেন বাংলাদেশের কত দূর কী উন্নতি হয়েছে, তা দেখে নেওয়ার একটা সুযোগ হিসেবে, ‘প্রথম ম্যাচ জেতা মানে অনেকটাই এগিয়ে যাওয়া। গত এক-দেড় বছরে দেশের মাটিতে আমরা অনেক ভালো খেলেছি। তবে এবার চ্যালেঞ্জটা ভিন্ন। এখানে সফর করা সব দলের জন্যই কঠিন। তবে না খেললে উন্নতিটাও বোঝা যাবে না। আমরা সেই চ্যালেঞ্জ নিতে চাই, দেখতে চাই নিজেদের।’
