

আগামী বুধবার পিএসজির সঙ্গে চ্যাম্পিয়নস লিগের ফিরতি ম্যাচটি খেলতে নামার আগে দুর্দান্ত ফর্মের লিওনেল মেসিকেই পাচ্ছে বার্সেলোনা। কাল সেল্টা ভিগোর বিপক্ষে ম্যাচে যেন তারই একটা ইঙ্গিত দিয়ে রাখলেন আর্জেন্টাইন তারকা। অসাধারণ নৈপুণ্যে বার্সার জয়ে অবদান তো রাখলেনই, বুধবারের কঠিন সেই লড়াইয়ের আগে একটা বার্তাও দিয়ে রাখলেন পিএসজিকে।সেল্টা ভিগোর বিপক্ষে কাল বার্সা জিতেছে ৫-০ গোলের বিরাট ব্যবধানে। চ্যাম্পিয়নস লিগে টিকে থাকতে হলে পিএসজির বিপক্ষেও ঠিক এই ব্যবধানেই জিততে হবে লুইস এনরিকের দলকে। ঘরের মাঠে সেই লড়াইয়ের একটা পোশাকি মহড়াই যেন কাল দিয়ে রাখল বার্সেলোনা। মেসি গোল করেছেন দুটি। বাকি গোল তিনটি নেইমার, স্যামুয়েল উমতিতি ও ইভান রাকিতিচের।লা লিগায় সর্বশেষ হারের তেতো স্বাদ বার্সা সেল্টার কাছেই পেয়েছিল। কাল অবশ্য তেমন কিছুর শঙ্কা উড়িয়ে ম্যাচের প্রথম থেকেই সেল্টাকে চেপে ধরে তারা। প্রথমার্ধের মাঝামাঝি সময়ে মেসির একক প্রচেষ্টার দুর্দান্ত এক গোলে এগিয়ে যায় বার্সেলোনা। এই গোলটিই বার্সার আত্মবিশ্বাস বাড়িয়ে দেয় অনেকখানি। আত্মবিশ্বাস কোন চূড়ায় উঠেছিল তার নমুনা দেখা যাচ্ছে স্কোরলাইনেই।নেইমারের ৪০ মিনিটের গোলে ২-০ ব্যবধানে এগিয়ে থেকে প্রথমার্ধ শেষ করে বার্সা। দ্বিতীয়ার্ধে ৭ মিনিটের মধ্যে পরের তিনটি গোল পায় লুইস এনরিকের দল। ৫৭ মিনিটে রাকিতিচের পা থেকে আসে তৃতীয় গোল। ৬১ মিনিটে ফরাসি ডিফেন্ডার উমতিতি করেন চতুর্থটি। ৬৪ মিনিটে নিজের দ্বিতীয় গোলে ব্যবধান ৫-০ করেন মেসি। কাল ন্যু ক্যাম্পের গ্যালারিতেই ছিল পিএসজি ম্যাচের আশাবাদ আর দলের জন্য শুভকামনা। সমর্থকেরা বিশাল এক ব্যানার নিয়ে মাঠে এসেছিলেন। তাতে লেখা ছিল-“হ্যাঁ, আমরা পারি। আমরা ঘুরে দাঁড়াতে পারি।’কোচ লুইস এনরিকেও সেল্টা ম্যাচের পারফরম্যান্সের পর আশায় বুক বাঁধতে চান, ‘আমি পিএসজি ম্যাচটা নিয়ে স্বাভাবিকভাবেই অনেক ভেবেছি। সত্যি কথা বলতে কি, সেদিন আমরা যেভাবে হেরে গেলাম, এটা স্বাভাবিক ছিল না। তবে পরের ম্যাচে আমাদের লক্ষ্য হল আমাদের শ্রেষ্ঠত্ব প্রমাণ করা এবং ৯০ মিনিটে সবাইকে দেখিয়ে দেওয়া যে আমরা ঘুরে দাঁড়াতে পারি।’ এই জয়ের পর ২৬ ম্যাচে ৬০ পয়েন্ট নিয়ে লা লিগার শীর্ষে আছে বার্সেলোনা। করিম বেনজেমার জোড়া গোলে এইবারকে কাল ৪-১ ব্যবধানে হারিয়েছে রিয়াল মাদ্রিদ। বার্সার চেয়ে এক ম্যাচ কম খেলে ৫৯ পয়েন্ট নিয়ে দ্বিতীয় স্থানে আছে জিনেদিন জিদানের দল। সূত্র: রয়টার্স।
