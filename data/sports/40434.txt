
টি-টোয়েন্টি বিশ্বকাপ ঠিক দুই মাসের দূরত্বে। আগামী ১৬ মার্চ থেকে বাংলাদেশে শুরু হবে টি-টোয়েন্টি বিশ্বকাপের পঞ্চম আসর। তবে প্রাথমিক দল ঘোষণার আজই ছিল শেষ দিন। স্বাগতিক বাংলাদেশ আজ ৩০ জনের প্রাথমিক দল ঘোষণা করেছে। আগামী মাসের মাঝামাঝি এই দলটার আকার নেমে আসবে অর্ধেকে। ১৫ জনের দলটাই খেলবে আগামী বিশ্বকাপে।
মুশফিকুর রহিমই এই দলের অধিনায়ক থাকবেন। দলে তামিম-সাকিবদের মতো চেনা মুখ তো থাকছেই। প্রাথমিক দল হওয়ায় এখনো আন্তর্জাতিক ক্রিকেটে অভিষেক হয়নি এমন বেশ কজন ক্রিকেটারও আছেন—মুক্তার আলী, শাব্বির রহমান, তাসকিন আহমেদ, মোহাম্মদ মিঠুন, আলাউদ্দিন বাবু, শুভাশিস রায়, সৌম্য সরকার ও তাইজুল ইসলাম। তবে এঁদের মধ্যে শেষ পর্যন্ত কজন চূড়ান্ত দলে ডাক পাবেন, সেটি নিশ্চিত নয়।
চোটের কারণে নিউজিল্যান্ড সিরিজে খেলতে না পারা পেসার শফিউল ইসলামও ডাক পেয়েছেন দলে। দীর্ঘদিন থেকেই জাতীয় দলের বাইরে থাকা ফরহাদ রেজা ও জুনায়েদ সিদ্দিকীকেও রাখা হয়েছে ৩০ জনের তালিকায়।
টি-টোয়েন্টি বিশ্বকাপের গ্রুপ পর্বে বাংলাদেশ পড়েছে ‘এ’ গ্রুপে। প্রতিপক্ষ আফগানিস্তান, হংকং ও নেপাল। দুই গ্রুপের শীর্ষ দুটো দল আর আগে থেকেই সরাসরি জায়গা পাওয়া আটটি দলকে নিয়ে হবে দ্বিতীয় রাউন্ড ‘সুপার টেন’।
বাংলাদেশের প্রাথমিক দল: মুশফিকুর রহিম, মাহমুদউল্লাহ, তামিম ইকবাল, সোহাগ গাজী, এনামুল হক, সাকিব আল হাসান, নাসির হোসেন, মোহাম্মদ ইলিয়াস, জিয়াউর রহমান, মাশরাফি বিন মুর্তজা, জহুরুল ইসলাম, শফিউল ইসলাম, আবদুর রাজ্জাক, ইমরুল কায়েস, আল-আমিন, মুমিনুল হক, শামসুর রহমান, মুক্তার আলী, রুবেল হোসেন, শাব্বির রহমান, তাসকিন আহমেদ, নাজমুল হোসেন, জুনায়েদ সিদ্দিকী, আরাফাত সানি, মোহাম্মদ মিঠুন, আলাউদ্দিন বাবু, শুভাশিস রায়, সৌম্য সরকার, তাইজুল ইসলাম ও ফরহাদ রেজা।
