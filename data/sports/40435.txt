



শ্রীলঙ্কার নিদাহাস ট্রফিতে নেই সাকিব
তাঁর বদলে বাংলাদেশ দলে লিটন দাস
উন্নত চিকিৎসা নিতে অস্ট্রেলিয়া যাবেন সাকিব


জানুয়ারিতে ত্রিদেশীয় সিরিজের ফাইনালে আঙুলে চোট পেয়েছিলেন সাকিব। সে চোটটা যে তাঁকে এত ভোগাবে, সেটি কী তিনি ভেবেছিলেন? শ্রীলঙ্কার বিপক্ষে টেস্ট ও টি-টোয়েন্টি সিরিজে খেলতে পারেননি। আশা ছিল শ্রীলঙ্কার নিদাহাস ট্রফিতে ফিরবেন। কিন্তু সেটিও হচ্ছে না। শ্রীলঙ্কা সফরে সাকিবের জায়গায় নেওয়া হচ্ছে লিটন দাসকে।আঙুলের সেলাই কাটার পর নিদাহাস ট্রফিকে সামনে রেখে ফিটনেস অনুশীলন শুরু করেছিলেন বাংলাদেশের টি-টোয়েন্টি অধিনায়ক। কিন্তু সেটা বোধ হয় একটু তাড়াতাড়িই করে ফেলেছিলেন। চোটের জায়গাটা ফুলে যায় আবার। এরপর থাইল্যান্ডে সেটি দেখাতে গিয়েই দুঃসংবাদটা শোনেন—ফিরতে আরও অপেক্ষা করতে হবে সাকিবকে। আরও সপ্তাহ দু-এক ফিজিওথেরাপি নিতে হবে তাঁকে।কাল রোববার শ্রীলঙ্কার উদ্দেশে দেশ ছাড়ছে বাংলাদেশ ক্রিকেট দল। বিসিবি আশা করেছিল সাকিব দলের সঙ্গে যাবেন। সেখানে আঙুলের শুশ্রূষা চলবে। তিনি হয়তো খেলবেন শেষ দুটি ম্যাচ। কিন্তু সে আশায় গুঁড়ে-বালি। সাকিব আপাতত মনোযোগী হবেন নিজের সুস্থতার প্রতিই।কাল দলের সঙ্গে সাকিব যাবেন না। তবে তিনি দুই-এক দিন পর দলের সঙ্গে যোগ দেবেন। সেখান থেকে উন্নত চিকিৎসা নিতে যাবেন অস্ট্রেলিয়া। দীর্ঘ মেয়াদে সুস্থ হয়ে ফেরাতেই ‘পাখির চোখ’ দেবেন তিনি। শ্রীলঙ্কায় বাংলাদেশ দলকে নেতৃত্ব দেবেন মাহমুদউল্লাহ।
 
 
