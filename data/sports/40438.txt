

প্রথম শ্রেণির ক্রিকেটে সুযোগ না পেয়ে গায়ে পেট্রল ঢেলে আত্মহত্যার চেষ্টা চালিয়েছেন পাকিস্তানের তরুণ এক ক্রিকেটার। লাহোরে একটি ফার্স্ট ক্লাস ম্যাচ চলার সময় এই মর্মান্তিক ঘটনা ঘটেছে।গোলাম হায়দার আব্বাস নামের এই ক্রিকেটার ডানহাতি পেস বোলার। তাঁর দাবি, দীর্ঘ দিন ধরেই তাঁকে প্রথম শ্রেণির ক্রিকেটে সুযোগ করে দেওয়ার আশ্বাস দিয়ে যাচ্ছেন স্থানীয় সংগঠকেরা। কিন্তু তিনি সুযোগ পাচ্ছেন না। লাহোর সিটি ক্রিকেট অ্যাসোসিয়েশনের (এলসিসিএ) পূর্বাঞ্চলের এই ক্রিকেটারের মাঠের পারফরম্যান্স নাকি যথেষ্টই ভালো। নির্বাচকেরা ঘুষ চেয়েছিলেন বলে দাবি করেছেন তিনি।হায়দার আব্বাস লাহোরে একটি ক্রিকেট ম্যাচ চলার সময় শরীরে পেট্রল ঢেলে আগুন ধরিয়ে দেন। আগুন নিভিয়ে প্রায় সঙ্গে সঙ্গে তাঁকে রক্ষা করেন উপস্থিত লোকজন। তবে ঘটনাটা সবাইকে বিমূঢ় করে তোলে।গোলাম আব্বাসের অভিযোগ, স্থানীয় ক্রিকেট সংগঠকেরা সুযোগের বিনিময়ে তাঁর কাছে মোটা অঙ্কের অর্থ দাবি করে আসছিলেন, ‘আমার পারফরম্যান্স যথেষ্ট ভালো। কিন্তু আমি সুযোগ পাচ্ছিলাম না। বারবার অনুরোধ করে আমি অতিষ্ঠ। শেষ পর্যন্ত তারা সুযোগ করে দেওয়ার বিনিময়ে আমার কাছে মোটা অঙ্কের ঘুষ চেয়ে বসে। আমি গরিব পরিবারের ছেলে, আমি টাকা কোথায় পাব?’আব্বাস বলেন, ‌‌‘আমি মারা গেলে আমার মৃত্যুর জন্য দায়ী ওই সব দুর্নীতিগ্রস্ত কর্মকর্তারা, যারা মেধার ভিত্তিতে খেলোয়াড়দের সুযোগ করে দিতে চায় না।’ সূত্র: পিটিআই।
