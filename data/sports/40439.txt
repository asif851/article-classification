
নেইমার কিংবা পাওলো দিবালাকে পেতে কীভাবেই না লড়ে যাচ্ছে ইউরোপের বড় ক্লাবগুলো। আবার বাস্তিয়ান শোয়াইনস্টাইগারের মতো বিশ্বকাপ জয়ী খেলোয়াড়ের সঙ্গে চুক্তি বাতিল করে দিয়েছে ম্যানচেস্টার ইউনাইটেড। ক্লাব ফুটবল তো এমনই। ভালো খেললে দলে টানতে চায় সবাই। আর বাজে খেললেই বাদ। তবু ক্লিফটন মিহেসোর সঙ্গে যা হলো, সেটা বাড়াবাড়ি। পিস্তলের হুমকিতে তাঁকে চুক্তি বাতিল করতে বাধ্য করেছে তাঁর ক্লাব!কেনিয়ান ফুটবলার মিহেসো চুক্তিবদ্ধ ছিলেন দক্ষিণ আফ্রিকার গোল্ডেন অ্যারো দলের সঙ্গে। কিন্তু এ বছরের শুরুতেই সে চুক্তি বাতিল হয়েছে। মিহেসোর আইনজীবী ফিফার কাছে অভিযোগ করেছেন, তাঁর মক্কেলকে বাধ্য করা হয়েছিল এ কাজে রাজি হতে। বিশ্ব খেলোয়াড় সংস্থা ফিফপ্রো জানিয়েছে, ক্লিফটন মিহেসোর আইনজীবী ফিফার কাছে অভিযোগ করেছে, গোল্ডেন অ্যারোর সঙ্গে তাঁর চুক্তিটা শেষ করতে দুজন পিস্তলধারী বাধ্য করেছিল। মিহেসোও জানিয়েছেন, ক্লাবের প্রধান নির্বাহীর সঙ্গে কথা বলতে গিয়েছিলেন। কিন্তু উল্টো হুমকি দিয়ে তাঁর চুক্তি বাতিল করে দেওয়া হয়েছে। 
কেনিয়ার হয়ে ১৪টি আন্তর্জাতিক ম্যাচ খেলা মিহেসো তাঁর প্রাপ্য ২২ হাজার ডলার আদায়ের জন্য ফিফার কাছে আবেদন করেছেন এবং এমন কৃতকার্যের যোগ্য শাস্তি চেয়েছেন। গোল, বিবিসি।
