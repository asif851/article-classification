
অপেক্ষা আর মাত্র তিন সপ্তাহের, এরপরই শুরু হচ্ছে ভারত-অস্ট্রেলিয়া টেস্ট সিরিজ। সিরিজের দুই মাস আগ থেকে পড়ে গেছে সাজ-সাজ রব। এরই মাঝে দুই দলের বিভিন্ন রণপরিকল্পনা শোনা যাচ্ছে, দুই দলের বিভিন্ন কলাকৌশলের কথাও। এর মাঝে এমন বেরসিক মন্তব্য না করলেও বোধ হয় পারতেন কেভিন পিটারসেন। বলছেন, ভারতে যেও না! মানে, যদি স্পিন খেলা শিখতে না পারে অস্ট্রেলিয়া, তাহলে ভারতে না যাওয়াটাই ভালো। 
টেস্ট র‍্যাঙ্কিং বা সাম্প্রতিক ফর্ম যাই বলুক, গত দেড় দশকে ভারত সফরে যাওয়া সবচেয়ে দুর্বল অস্ট্রেলিয়া বোধ হয় স্টিভ টিমের দলটাই। এই তো গত বছরই সাঙ্গাকারা-জয়াবর্ধনে বিহীন শ্রীলঙ্কায় গিয়েও ধবল ধোলাই হয়েছে অস্ট্রেলিয়া। রঙ্গনা হেরাথ, লক্ষণ সান্ডাকান ও দিলরুয়ান পেরেরাদের সামনে রীতিমতো নাভিশ্বাস তুলেছে অস্ট্রেলিয়ান ব্যাটসম্যানেরা। ভারত সিরিজের আগেও তাই স্পিনের বিপক্ষে অস্ট্রেলিয়ার দুর্বলতাটাই আলোচনায় আসছে বারবার। এ বিষয়ে পিটারসেনের সোজাসাপটা নিদান, ‘খুব দ্রুত স্পিন খেলা শিখে ফেল। যদি স্পিন খেলতে না পার, তবে ওখানে যেয়ো না।’ এরপরই অবশ্য স্পিন শেখার উপায় বাতলে দিয়েছেন কেপি, ‘ভারতে গেলে স্পিন অনুশীলন করার সুযোগ হবে। সে অনুশীলন চাইলে অস্ট্রেলিয়াতেও করতে পারে। আমি নিজেই দক্ষিণ আফ্রিকার উইকেটে অনুশীলন করেছি। নিশ্চিত করেছি আমার পা বলের লাইনে যাচ্ছে, বোঝার চেষ্টা করেছি বলের লেংথ। এটা যেকোনো উইকেটেই করা যায়। বলের লেংথ বোঝা আর সে অনুযায়ী পা নাড়ানোই হলো সবকিছু।’পিটারসেনের বুদ্ধিটা আমলে নেওয়া উচিত অস্ট্রেলিয়ার। সর্বশেষ ভারতে কোনো সিরিজ জিতেছে যে ইংল্যান্ড দল, ২০১২ সালে সে দলের গুরুত্বপূর্ণ সদস্য ছিলেন দক্ষিণ আফ্রিকায় জন্ম নেওয়া এই ব্যাটসম্যান। ৪৮.২৯ গড়ে ৩৩৮ রান করে দলকে সিরিজে জেতানোয় রেখেছিলেন বড় ভূমিকা। আর উপমহাদেশে অস্ট্রেলিয়ার ফর্মটা ভীতিকর। শেষ ২০ টেস্টে মাত্র তিনটি জয়। এর মাঝে দুটি বাংলাদেশের বিপক্ষে, সেগুলোও প্রায় এক দশক পুরোনো স্মৃতি। আর শুরুতেই ‘না’ বলে দেওয়া পিটারসেন কিন্তু আশাও দেখাচ্ছেন স্মিথদের, ‘তুমি যদি ১৫০ কিলোমিটার গতির বল খেলার জন্য জায়গায় যেতে পার, তার মানে তোমার হাতে অনেক সময় আছে। ৫০ মাইল গতির বলে তুমি চাইলেই জায়গায় যেতে পারবে। আমি তো নিজের খেলা পরিবর্তন করিনি (ভারতে), শুধু আমার পায়ের অবস্থান বদলেছি।’ ডেভিড ওয়ার্নাররা শুনছেন তো? সূত্র: ওয়ান ইন্ডিয়া, ক্রিকেট অস্ট্রেলিয়া।
