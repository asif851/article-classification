
খেলোয়াড়, কোচ ও কর্মকর্তা—সবাইকে ধরে প্রিমিয়ার লিগে এ মৌসুমের সবচেয়ে ‘উচ্ছৃঙ্খল’ মানুষটা কে? কাল রাতের পর উত্তরটা সবারই জানা হয়ে গেছে বোধ হয়—হোসে মরিনহো!
আবারও একটা লাল কার্ড, আবারও ডাগআউট ছেড়ে যাওয়া। প্রিমিয়ার লিগে এ মৌসুমে এখন পর্যন্ত কোনো খেলোয়াড় দুটি লাল কার্ড দেখেননি। পুরো মৌসুমেই একজন খেলোয়াড়ের সরাসরি দুটি লাল কার্ড দেখার ঘটনা ঘটে কদাচিৎ। অথচ মরিনহোকে সর্বশেষ এক মাসের মধ্যেই দুইবার লাল কার্ড দেখে ডাগআউট ছাড়তে হলো! একটা তো কাল রাতে ওয়েস্ট হামের বিপক্ষে, এর আগের লাল কার্ডটা গত ২৯ অক্টোবর ঘরের মাঠে বার্নলির বিপক্ষে লিগের ম্যাচে।ওয়েস্ট হামের বিপক্ষে ম্যাচের ২৭ মিনিটে পল পগবা ডাইভ দিয়েছেন সিদ্ধান্তে পৌঁছে রেফারি তাঁকে হলুদ কার্ড দেখানোর পর নিজের ক্ষোভ নিয়ন্ত্রণ করতে পারেননি মরিনহো। পানির বোতলে সজোরে লাথি মারেন, আর তাতেই ডাগআউট ছাড়ার শাস্তি পেতে হয় হয় তাঁকে। ম্যাচটা শেষ পর্যন্ত ড্র হয়েছে ১-১ গোলে।১৩ ম্যাচে ২০ পয়েন্ট নিয়ে প্রিমিয়ার লিগে আপাতত ষষ্ঠ স্থানে ইউনাইটেড। ১৯৯০-৯১ মৌসুমের পর আর কখনো লিগের এই পর্যায়ে এসে এত বাজে অবস্থা ছিল না ইউনাইটেডের।তবে মৌসুমের মাত্র এক-তৃতীয়াংশ হয়েছে বলে, আপাতত ইউনাইটেডের যতটা দুশ্চিন্তা পয়েন্ট তালিকায় অবস্থান নিয়ে, চেয়ে অনেক বেশি তাদের কোচের অনিয়ন্ত্রিত আচরণ নিয়ে। মরিনহোর বদলে ম্যাচ পরবর্তী সংবাদ সম্মেলনে আসাটাও যে প্রায় অভ্যাস বানিয়ে ফেলতে হচ্ছে তাঁর সহকারী রুই ফারিয়াকে। ইউনাইটেডের সহকারী কোচ অবশ্য এ নিয়ে খুব বেশি কিছু বলতে চাইলেন না, ‘রেফারি পুরো বিষয়টা হোসের (মরিনহোর) কাছে ব্যাখ্যা করেছেন। আমার আর এটা নিয়ে বেশি কিছু বলার নেই। আমার মনে হয় পগবাকে হলুদ কার্ড দেখানোর পর হোসে হতাশা চেপে রাখতে পারেনি। ফাউলের সিদ্ধান্ত আসার কথা ছিল আমাদের পক্ষে, অথচ রেফারি দিলেন উল্টোটা।’কাল যে রেফারি মরিনহোকে লাল কার্ড দেখিয়েছেন, সেই জন মসের সঙ্গে অবশ্য ইউনাইটেড কোচের পুরোনো ‘ইতিহাস’ও আছে। গত বছর নভেম্বরে চেলসি কোচ থাকার সময়ে এই মসই লাল কার্ড দেখিয়েছিলেন মরিনহোকে। সেদিনও চেলসির প্রতিপক্ষ ছিল ওয়েস্ট হাম!মাঝে গত মাসে লিভারপুলের বিপক্ষে ম্যাচের আগেই রেফারিকে নিয়ে অপ্রীতিকর কথা বলার জন্য ইংলিশ এফএ ৫০ হাজার পাউন্ড জরিমানা করেছে মরিনহোকে। বার্নলির বিপক্ষে লাল কার্ড দেখার পরেও জরিমানা গুনেছেন ৮ হাজার পাউন্ড।অনিয়ন্ত্রিত আচরণের জন্য তাই শুধু শাস্তি ভোগ নয়, মানিব্যাগটাও যথেষ্ট হালকা হচ্ছে মরিনহোর! এ​এফপি।
