
২২ গজে ‘জীবন’ পেয়েছেন অনেকবারই! কিন্তু বাস্তবে হয়তো সুনীল গাভাস্কার জীবন পেলেন এই প্রথম। রোববার ম্যানচেস্টার থেকে জাগুয়ার গাড়িতে করে ফিরছিলেন লন্ডনে। ভাগ্য সুপ্রসন্ন, মারাত্মক সড়ক দুর্ঘটনা থেকে অল্পের জন্য বেঁচে গেলেন ভারতের ক্রিকেট কিংবদন্তি! খবর টাইমস অব ইন্ডিয়ার।জানা যায়, বিপরীত দিক থেকে আসা একটি গাড়ি হুট করে গাভাস্কারের গাড়ির সামনে চলে আসে। কিন্তু চালকের বুদ্ধিমত্তায় মুখোমুখি সংঘর্ষ ঠেকানো সম্ভব হলেও গাড়ির বাঁ-পাশ ক্ষতিগ্রস্ত হয়। গাড়ির পেছনের বাঁ-পাশেই ছিলেন গাভাস্কার। গাড়িতে আরও ছিলেন তাঁর বন্ধু চন্দ্রেশ প্যাটেল ও ধারাভাষ্যকার মার্ক নিকোলাস। গাড়ির এক পাশ ক্ষতিগ্রস্ত হলেও আরোহীদের তেমন কোনো ক্ষতি হয়নি। ভারী বৃষ্টির কারণেই নাকি ঘটে এ দুর্ঘটনা।নতুন জীবন পেয়ে গাভাস্কার বললেন, ‘ঈশ্বর আমাদের বাঁচিয়েছেন। মুষলধারে বৃষ্টি হচ্ছিল। আমাদের গাড়িও দ্রুতগতিতে চলছিল। দুর্ঘটনা ভীতিজাগানিয়া হলেও সৌভাগ্যক্রমে আমরা কেউ আঘাত পাইনি।’ 
