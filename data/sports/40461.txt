
শ্রীলঙ্কা সিরিজের মতো আসন্ন এশিয়া কাপের টিকিটও বিক্রি করবে ইউনাইটেড কমার্শিয়াল ব্যাংক (ইউসিবিএল)। ২৫ ফেব্রুয়ারি শুরু এশিয়া কাপের টিকিট বিক্রি শুরু হবে ২২ ফেব্রুয়ারি থেকে।কাল মিরপুর শেরেবাংলা স্টেডিয়ামে অনুষ্ঠিত সংবাদ সম্মেলনে বিসিবি ও ইউসিবিএল যৌথভাবে দিয়েছে এই ঘোষণা। টিকিট পাওয়া যাবে ব্যাংকটির ঢাকার মিরপুর, মিরপুর সড়ক (ধানমন্ডি), বিজয়নগর, উত্তরা ও বসুন্ধরা শাখায়। এ ছাড়া নারায়ণগঞ্জের টানবাজার, চাষাঢ়া ও পাগলাবাজার শাখায়ও মিলবে টিকিট। ইউসিবিএলের এসব শাখার বাইরে সারা দেশ থেকে টিকিট কেনা যাবে মোবিক্যাশের মাধ্যমেও।ফতুল্লা স্টেডিয়ামে অনুষ্ঠেয় ম্যাচগুলোর টিকিটের দাম পূর্ব গ্যালারি ২০০, পশ্চিম গ্যালারি ৪০০, ক্লাব হাউস ৬০০, আন্তর্জাতিক গ্যালারি ৮০০ ও গ্র্যান্ডস্ট্যান্ড ৪ হাজার টাকা করে। মিরপুর শেরেবাংলা স্টেডিয়ামের ম্যাচের টিকিটের দাম পূর্ব গ্যালারি ২০০, উত্তর ও দক্ষিণ গ্যালারি ৪০০, শহীদ মুশতাক ও শহীদ জুয়েল স্ট্যান্ড ৬০০, ভিআইপি গ্র্যান্ডস্ট্যান্ড ৮০০ এবং উত্তর ও দক্ষিণ গ্র্যান্ডস্ট্যান্ড ৪ হাজার টাকা করে। টিকিটের দামের সঙ্গে যোগ হবে ১৫ শতাংশ মূল্য সংযোজন কর।
