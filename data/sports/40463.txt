
পাওলো দিবালা, সার্জিও আগুয়েরোদের হয়তো বার্সেলোনা ঘুরিয়ে দেখাবেন লিওনেল মেসি। কোচ হোর্হে সাম্পাওলি হয়তো দলকে বার্সেলোনা দলের সঙ্গে অনুশীলন-পদ্ধতিটা একটু মনোযোগ দিয়ে দেখার চেষ্টা করবেন। গোলমেলে ঠেকছে? এসবই আসলে রাশিয়া বিশ্বকাপের প্রস্তুতির অংশ। ২০১৮ বিশ্বকাপের চূড়ান্ত পর্বের আগে বার্সেলোনার অনুশীলন মাঠে ১০ দিন অনুশীলন করবে আর্জেন্টিনা। আগামী বছরের মে মাসের ২৬ বা ২৭ তারিখে মেসিদের বিদায় জানাতে বোকা জুনিয়র্সের ঘরের মাঠ লা বোম্বোনেরাতে একটি ম্যাচ অনুষ্ঠিত হবে। প্রতিপক্ষ খুব সম্ভবত কোনো জাতীয় দল। এরপরই পুরো দল আসবে স্পেনের বার্সেলোনায়। মেসির আরেক ঘর বার্সেলোনার অনুশীলন মাঠ সিওদাদ দেপোর্তিভো দেল বার্সেলোনাতে অনুশীলন করবে পুরো দল। এ সময় সেখানে তিনটি প্রীতি ম্যাচ খেলার কথা রয়েছে আর্জেন্টিনার। ইউরোপীয় ক্লাব ফুটবলের মৌসুম শেষ হবে আগামী বছর মে তে। অবশ্য মার্চেই আন্তর্জাতিক প্রীতি ম্যাচ খেলার কথা রয়েছে দিবালাদের। সম্ভাব্য প্রতিপক্ষ হিসেবে বেলজিয়াম, মরক্কো, সৌদি আরবের নাম শোনা যাচ্ছে, তবে কেউই নিশ্চিত করেনি। আলবিসেলেস্তেদের ইউরোপ ভ্রমণ শুরু হবে বার্সেলোনায়; যেখানে বিশ্বকাপ খেলছে না, এমন কোনো দলের বিপক্ষে প্রস্তুতি ম্যাচ খেলবে তারা।
বিশ্বকাপ শুরুর এক সপ্তাহ আগে রাশিয়া পৌঁছাবে আর্জেন্টিনা দল। ব্রনিৎসি অনুশীলন মাঠে অনুশীলন করবেন মেসি-মাচেরানোরা। এক সপ্তাহের অনুশীলন শেষে ১৬ জুন আইসল্যান্ডের বিপক্ষে ম্যাচ দিয়ে বিশ্বকাপ অভিযান শুরু করবে সাম্পাওলির শিষ্যরা। সূত্র: মার্কা।
