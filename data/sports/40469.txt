
মুস্তাফিজুর রহমানকে নিয়ে কাল সারা দিনই ছিল কৌতূহল। তাঁর কাঁধের ব্যথার কী অবস্থা? কালই যে এমআরআই স্ক্যানটা হয়ে যাওয়ার কথা, সেটার রিপোর্ট কী ইত্যাদি। কাল রাত সাড়ে নয়টায় এ প্রতিবেদন লেখা পর্যন্ত শুধু জানা গেছে, এমআরআই করা হয়েছে। মুস্তাফিজ তখনো ছিলেন রিপোর্ট হাতে পাওয়ার অপেক্ষায়।দুপুরে বিসিবির পরিচালক খালেদ মাহমুদ অবশ্য সাংবাদিকদের একটা ব্যাপার নিশ্চিত করেছেন, মুস্তাফিজের আপাতত দেশে ফিরে আসার সম্ভাবনা নেই। চিকিৎসা লাগলেও সেটা ইংল্যান্ডেই করানোর পরিকল্পনা বোর্ডের। চিকিৎসার মান সেখানেই ভালো হওয়ার কথা। ‘এটা জানা যায়নি ইনজুরি কতটা। তবে হালকা একটা ব্যথা আছে জানি। এমআরআই করার পরই জানা যাবে ইনজুরি কেমন বা ফিরতে কত দিন সময় লাগবে। তবে এখনই ওকে দেশে আনার কথা ভাবছি না।’—বলেছেন মাহমুদ। জাতীয় দলের সাবেক এই অধিনায়কের বিশ্বাস, সমস্যাটা গুরুতর নয়। তবে দুর্ভাগ্যজনকভাবে গুরুতর কিছু হলে বিসিবিকে তাঁর পরামর্শ, ইংল্যান্ডেই যেন মুস্তাফিজের চিকিৎসা করানো হয়।
সাসেক্সের সঙ্গে চুক্তিবদ্ধ হওয়ায় বিমা-সুবিধার আওতায় বাঁহাতি এই পেসারের চিকিৎসার ভার নেওয়ার কথা তাদেরই। কাউন্টি দলটিও বসে নেই। ইউনিভার্সিটি অব গ্রিনউইচের অর্থোপেডিক সার্জন টনি কোচারের অ্যাপয়েন্টমেন্ট চাওয়া হয়েছে মুস্তাফিজের জন্য। সাসেক্সের সহকারী ফিজিও আছেন তাঁর দেখভালের দায়িত্বে। মূল ফিজিও পল কৌরি অবশ্য দলের সঙ্গেই নেই। তিনি এই মুহূর্তে ব্যস্ত পাকিস্তান ‘এ’ এবং শ্রীলঙ্কা ‘এ’ দলের সঙ্গে তিন জাতি সিরিজ খেলা ইংল্যান্ড লায়ন্সের সঙ্গে।
বিসিবির একাধিক সূত্র অবশ্য জানিয়েছে, মুস্তাফিজের সাম্প্রতিক সমস্যাটি কাঁধের পুরোনো চোট থেকে হয়ে থাকলে সাময়িক চিকিৎসায় কাজ হওয়ার সম্ভাবনা কম। পুনর্বাসন-প্রক্রিয়ায় এর আগে তাঁকে সুস্থ করে তোলা সম্ভব হলেও এ ধরনের চোটের ক্ষেত্রে সেটি স্থায়ী সমাধান নয়। এমনকি ইনজেকশন নিয়েও বেশি দিন ভালো থাকা যায় না। অস্ত্রোপচারই এর শেষ সমাধান। বোলারদের ক্ষেত্রে নাকি অনেক সময় তাতেও কিছুটা সমস্যা থেকে যায়।
বাংলাদেশের ক্রিকেটারদের ক্ষেত্রে এর আগে এ ধরনের অস্ত্রোপচার হয়েছে আরেক পেসার রুবেল হোসেনের কাঁধে। তাঁর নয় মাস সময় লেগেছিল মাঠে ফিরতে। নাসির হোসেনকেও দেওয়া হয়েছিল অস্ত্রোপচারের পরামর্শ। তবে তিনি যেহেতু মূলত ব্যাটসম্যান এবং বোলিং করেন অনিয়মিত, তাঁর ক্ষেত্রে অস্ত্রোপচার ছাড়াই এই চোটের ব্যবস্থাপনা সম্ভব বলে শল্যবিদের কাছে যাননি নাসির।
রয়্যাল লন্ডন ওয়ানডে কাপে মুস্তাফিজের দল সাসেক্সের পরবর্তী ম্যাচটি আগামীকাল। এই ম্যাচে তাঁর খেলার সম্ভাবনা কতটুকু জানতে চাইলে বিসিবির ফিজিও বায়েজিদুল ইসলাম দুটি সম্ভাবনার কথাই বললেন, ‘ব্যথাটা যদি পুরোনো চোটের কারণে হয়ে থাকে, তাহলে খেলার সম্ভাবনা খুব কম। কারণ, তখন পুনর্বাসন হবে লম্বা। তা ছাড়া আমরা ব্যথানাশক ওষুধ নিয়ে খেলতে নিষেধ করে দিয়েছি। আর সমস্যা নতুন হলে হয়তো কোনোভাবে ব্যথা কমানো সম্ভব হবে। এটা নির্ভর করবে ওদের ফিজিও বিষয়টা কীভাবে দেখেন তার ওপর।’
 
