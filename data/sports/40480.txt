
শেষ ষোলোতেও প্রায় একই অবস্থায় পড়েছিল বার্সেলোনা। পিএসজির মাঠে ৪-০ গোলে হার। কিন্তু সেই বার্সেলোনাই নিজের মাঠে ফিরতি লেগে ইতিহাস গড়ে জিতেছিল ৬-১ গোলে। কিন্তু চ্যাম্পিয়নস লিগের কোয়ার্টার ফাইনালের প্রথম লেগে আবার জুভেন্টাসের মাঠে ৩-০ গোলে হার। এবার কি আরও একটা স্মরণীয় প্রত্যাবর্তনের গল্প লিখতে পারবে বার্সা? কোচ লুইস এনরিকে কিন্তু আশা ছাড়ছেন না। বার্সা কোচ বরং এত বেশি আশাবাদী যে মনে করছেন, পিএসজির চেয়ে জুভেন্টাসকে হারানো আরও সহজ হবে তাঁর দলের জন্য! 
গত মঙ্গলবার জুভেন্টাসের মাঠ থেকে হেরে আসার পর অনেক সমালোচনা শুনতে হচ্ছে লিওনেল মেসি-নেইমার-সুয়ারেজদের। বিশেষ করে বার্সেলোনা রক্ষণভাগকে তো ধুয়ে দিচ্ছেন অনেক সমর্থক। তবে এর মাঝেই নিজের খেলোয়াড়দের সামনে ঢাল হয়ে দাঁড়ালেন এনরিকে, ‘তুরিনে আমার কৌশলে কোনো ভুল ছিল না। তবে আমি যদি খেলোয়াড়দের ঠিকমতো আমার কৌশলটা বোঝাতে না পারি, সে দায় আমার। এর জন্য খেলোয়াড়েরা দায়ী নন।’ খেলোয়াড়দের ওপর এই বিশ্বাস আছে বলেই আগামী বুধবার ফিরতি লেগে বার্সা ঘুরে দাঁড়াবে বলেও আত্মবিশ্বাসী বার্সা কোচ, ‘নিজের মাঠে ঘুরে দাঁড়ানোর পুরো সুযোগই যে আছে, এ নিয়ে আমার মনে একটুও সন্দেহ নেই। সত্যি কথা বলতে, পিএসজির চেয়ে এটা বেশি সহজ।’ জুভেন্টাসের রক্ষণের বিপক্ষে অন্তত চার গোল দিতে হবে, সেটা কী করে পিএসজির চেয়ে সহজ কাজ! এনরিকে যদিও সেই ব্যাখ্যা গেলেন না। শুধু ধৈর্য ধরার পরামর্শ দিলেন বার্সা–সমর্থকদের, ‘লিগে আমাদের পরবর্তী ম্যাচটা (আজ) রিয়াল সোসিয়েদাদের বিপক্ষে। ওই ম্যাচের জয় দরকার আমাদের। তারপর আমরা দেখব, চ্যাম্পিয়নস লিগে কী হয়!’ এএফপি।
