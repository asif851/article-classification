
ভারতের বিপক্ষে চ্যাম্পিয়নস ট্রফির ফাইনাল, এ নিয়ে বাড়তি উত্তেজনা। তবু সেটা ছাপিয়ে আজ ওভালে সংবাদ সম্মেলনে আমির সোহেলের প্রসঙ্গটা এলই। ম্যাচ পাতানোর ফলেই পাকিস্তান ফাইনালে, এমন অভিযোগ করে যে শিরোনাম হয়েছেন সাবেক পাকিস্তান অধিনায়ক। কিন্তু যাঁকে উদ্দেশ করে এত তোলপাড় শুরু করে দিলেন সোহেল, সেই সরফরাজের কাছে পাত্তাই পেল না এমন অভিযোগ। সব ভুলে ফাইনাল নিয়েই চিন্তা বর্তমান অধিনায়কের।
ভারতের কাছে বিশাল ব্যবধানে হেরে টুর্নামেন্ট শুরু হয়েছিল পাকিস্তানের। তখনই দলটির শেষ দেখে ফেলেছিল সবাই। সেখান থেকেই ঘুরে দাঁড়িয়েছে পাকিস্তান। টানা তিন জয়ে এখন ফাইনালে তারা। কিন্তু তাদের এই গৌরবে কালিমা লাগিয়ে দিয়েছেন সোহেল। তিনি বলেছিলেন, পর্দার আড়ালের লোকজনের কারসাজিতেই সেমিফাইনালে এসেছে পাকিস্তান। সরফরাজকে সে কথা মনে করিয়ে দিলেও এ নিয়ে খুব একটা আগ্রহী হলেন তিনি, ‘এ ব্যাপারে কিছু বলার নেই। এটা তাঁর ব্যক্তিগত ভাবনা। আপনারা জানেন, আমাদের ব্যাপারে তিনি সব সময় এ রকমই ভাবেন। আমরা এসব নিয়ে ভাবছি না। আমাদের সব মনোযোগ ক্রিকেট নিয়েই।’সেসব ভুলে কাল ফাইনালে জয়ের জন্যই নামছে পাকিস্তান। আর সে জন্য এ টুর্নামেন্টে সাফল্যের পুরোনো রেসিপিতেই বিশ্বাস রাখছেন সরফরাজ, ‘আমরা আক্রমণাত্মক থাকব। এভাবেই আমরা ভালো করেছি। সেমিফাইনালে ব্যাটসম্যানরা খুব ভালো করেছে। বোলাররাও দিন দিন ভালো করছে। আর তরুণ খেলোয়াড়েরা যেভাবে খেলেছে সেটা দুর্দান্ত।’
 
