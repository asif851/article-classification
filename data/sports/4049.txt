
এক জাদুকরের গল্প শোনা যাক। জাদুর ছোঁয়ায় যিনি পুরো বিশ্বকে মোহাবিষ্ট করে রেখেছিলেন। ২০০২ বিশ্বকাপে ডেভিড সিম্যানকে হতভম্ব করে দেওয়া সেই গোলে যার প্রথম প্রকাশ। জাদুর কাঠির ছোঁয়ায় এমনই সব কারসাজি করে দেখাতেন, বিপক্ষ দলের দর্শকেরাও নিজেদের পরাজয় ভুলে কুর্নিশ করতেন। সেই জাদুকর আজ জাদুহীন। সেই জাদুকর আজ অচল। যাঁকে কিনতে বিশ্বের​ সেরা ক্লাবগুলো হন্যে হয়ে থাকত, সেই রোনালদিনহোই কি না এখন ক্লাববিহীন!রোনালদিনহোর সঙ্গে এখন কোনো ক্লাবেরই চুক্তি নেই। ফ্লুমিনেন্সের সঙ্গে চুক্তি বাতিল হয়ে গেছে। মাত্র ৯ ম্যাচেই। মাত্র ১৩ মাসের ব্যবধানে তৃতীয়বারের মতো ক্লাব খুঁজতে হচ্ছে রোনালদিনহোকে। মুখে অবশ্য দাবি করছেন, তাঁকে কেনার জন্য এখনো অনেকেই আগ্রহী। কিন্তু ৩৫ পেরোনো রোনালদিনহো করুণ এক পরিণতি নিয়েই বিদায় নিতে চলেছেন ফুটবল থেকে। একজন রাজার, একজন জাদুকরের এমন পরিণতি মানায় না। এমন পরিণতি কেউ প্রত্যাশা করেনি।
কিন্তু দায় তো তাঁরই। অমিত প্রতিশ্রুতি দেখিয়ে নিজেকে ফুটবল বিশ্বে তুলে নিয়েছিলেন অনন্য উচ্চতায়। কিন্তু প্রতিভায় পড়ল শৃঙ্খলাহীনতার ধুলো। খামখেয়ালিপনা। নৈশ জীবনের প্রতি প্রবল নেশা। ২০০৬ সালে ক্যারিয়ারের সেরা ফর্মে থেকে বার্সেলোনাকে চ্যাম্পিয়নস লিগ জেতালেন। আর তার আগে টানা দুবছর হয়েছিলেন ফিফার বর্ষসেরা ফুটবলার। অথচ বিশ্বকাপের পর থেকেই আকস্মিক পতন। যে পতনকে ভূমিধস বললেও কম হয়। অথচ ২০০৭ সালেও তাঁর বয়স ২৭। মেসি-রোনালদোরা যে বয়সে উজ্জ্বল থেকে উজ্জ্বলতর হয়েছেন। আর রোনালদিনহো ধূসর থেকে ধূসরতর।
এসি মিলানে তিন মৌসুম কাটিয়ে ইউরোপ ছেড়ে তাই নিজ ভূমে ফিরলেন। কিন্তু ফর্মটা আর ফিরল না। ফ্লামেঙ্গো ​ছেড়ে অ্যাটলেটিকো মিনেইরোতে। এখানে হারানো ঝলক ফিরে আসছিল। কিন্তু আবারও ব্যর্থতার বৃত্তে। দেশ ছেড়ে গেলেন মেক্সিকো। এক মৌসুম মেক্সিকোতে কাটিয়ে চলতি বছরের জুনেই ব্রাজিলিয়ান লিগের দল ফ্লুমিনেন্সে। কিন্তু প্রথম থেকেই নিজের ছায়া হয়ে ছিলেন। পারফরম্যান্স এমনই হতাশাজনক ছিল, সমর্থকদের দুয়োও শুনতে হয়েছিল। কোনো গোল নেই, নেই সেই দুর্দান্ত ড্রিবলিং কিংবা ডিফেন্স চেরা সেই সব পাস। সতীর্থদের দিয়ে গোল করাতেও ব্যর্থ। পেশাদার ফুটবলে সর্বশেষ ৮৯ ম্যাচে মাত্র আটটি গোল আর ১৬টি অ্যাসিস্ট তাঁর ক্যারিয়ারের করুণ পরিণতির সাক্ষ্য।সবচেয়ে ভালো হতো দুই বছর আগে যদি অবসর নিয়ে নিতেন। মিনেইরোকে যেবার লিবার্তাদোরেস (দক্ষিণ আমেরিকার চ্যাম্পিয়নস লিগ) জেতালেন। প্রস্থানটা হতো মানানসই। কিন্তু রোনাল​দিনহো এখনো মনে করেন তিনি ফুরিয়ে যাননি। রেডিও রেদে আতলান্তিদাকে দেওয়া এক সাক্ষাৎকারে বললেন, ‘আমার শরীর এখনো বেশ ভালো। আরও বেশ কিছুদিন খেলব। এখনো অনেক ক্লাব আমার প্রতি আগ্রহী। প্রতিদিনই নতুন নতুন প্রস্তাব আসছে আমার কাছে। ট্রেনিংয়ে আমি বেশ ভালোই করছি। বর্তমানে যাঁরা খেলছে অনায়াসে তাঁদের সঙ্গে খেলতে পারব। আমার সেই ক্ষমতা আছে। এই একটি ব্যাপারই আমাকে অনুপ্রাণিত করার জন্য যথেষ্ট।’কিন্তু জাদুকর যে হারিয়ে বসেছেন তাঁর জাদুর কাঠিই!
