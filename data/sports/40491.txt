
টেস্ট সিরিজ খেলতে বাংলাদেশে আসছে অস্ট্রেলিয়া। প্রথম টেস্টের আগে হাতে সময় আছে আর মাত্র বিশদিন। জাতীয় দলের তারকাদের সুযোগ ছিল জাতীয় লিগে খেলে নিজেদের শানিয়ে নেওয়ার। কিন্তু দেশের অন্যতম প্রথম শ্রেণির প্রতিযোগিতার শুরুটা দেখছে তাদের ব্যর্থতাই। টেস্ট সিরিজ শুরুর আগে সাকিব, মুশফিকদের এমন পারফরম্যান্স কোচ হাথুরুসিংহের কপালে ভাঁজ ফেলতে বাধ্য।ঈদের পরপরই বাংলাদেশে পা রাখবে অস্ট্রেলিয়া। সিরিজকে সামনে রেখেই ভারতের সফরে বাংলাদেশ ‘এ’ দলে সুযোগ মিলেছে জাতীয় দলের বেশ কয়েকজনের। ওয়ানডে সিরিজে লিটন দাস এবং নাসির হোসেন ব্যাটিং অনুশীলনটা বেশ ভালো ভাবেই করে নিচ্ছেন। রুবেল হোসেনও বল হাতে ভালো করছেন। মুমিনুল এবং এনামুল হক এখনো পর্যন্ত ভালো করতে না পারলেও দুটি তিন দিনের ম্যাচ খেলার সুযোগ এখনো আছে তাদের সামনে। কিন্তু জাতীয় লিগের প্রথম লেগেই সাকিব, মুশফিক ও মাহমুদউল্লাহদের পারফরম্যান্স বেশ হতাশাই ছড়াচ্ছে। রাজশাহীতে বরিশালের বিপক্ষে বিপাকে পড়েছে মুশফিকুর রহিমের রাজশাহী। মাত্র ৯৩ রানে অলআউট হওয়া রাজশাহীর পক্ষে সর্বোচ্চ ৩২ করেছেন বাংলাদেশের টেস্ট অধিনায়ক। খুলনায় একই দশা বিশ্বসেরা অলরাউন্ডার সাকিব আল হাসানের। প্রায় তিন বছর পর জাতীয় লিগে খেলতে নেমে মোটেও ভালো করতে পারেননি তিনি। বোলিংয়ে ৪৯ রান দিয়ে মাত্র এক উইকেট নিয়েছেন। ব্যাট করতে নেমেও একই দশা। ফিরেছেন মাত্র ১৩ রানেই। জাতীয় দলের ওপেনার ইমরুল কায়েসের সংগ্রহ মাত্র ২৯। বগুড়ায় বাংলাদেশ দলের আরেক ব্যাটিং স্তম্ভ মাহমুদউল্লাহ গতকাল মাত্র ১৬ রান করেই সাজঘরে ফিরেছিলেন। ফতুল্লায় সিলেট-চট্টগ্রাম ম্যাচে অবশ্য এখনো ব্যাটিংয়ের সুযোগ পাননি তামিম ইকবাল। সেই হিসেবে অধিনায়ক মুশফিক ৩২ রান করেই লিগে জাতীয় দলের খেলোয়াড়দের মধ্যে সর্বোচ্চ রান সংগ্রাহক! লিগে জাতীয় দলের তারকাদের রান না পাওয়ার রোগটা অবশ্য বেশ পুরোনো। গত কয়েক বছর ধরেই জাতীয় লিগে জাতীয় দলের খেলোয়াড়দের পারফরম্যান্স এমন হতাশায় মোড়া।ব্যাটসম্যানদের এমন হতাশা মাখা দিনে অবশ্য আলো ছড়িয়েছেন মুস্তাফিজুর রহমান। ঢাকা বিভাগকে একাই ধসিয়ে দিয়েছেন জাতীয় দলের নতুন এই সেনসেশন। ২৯ রানে ৪ উইকেট নিয়েছেন এই পেসার। নতুন বলে তাঁর সঙ্গী মোহাম্মদ শহীদ ৪৬ রানে ২ উইকেট নিয়ে নিজের ফর্ম ধরে রেখেছেন। বাঁহাতি স্পিনার আবদুর রাজ্জাকও ৪ উইকেট নিয়ে নির্বাচকদের নিজের কথা মনে করিয়ে দিয়েছেন আরেকবার। নির্বাচকদের নিজেকে মনে করিয়েছেন আরেক ব্রাত্য তারকা—শাহরিয়ার নাফীসও। বরিশালের হয়ে ৭৫ রানের ইনিংস খেলেছেন তিনি।
