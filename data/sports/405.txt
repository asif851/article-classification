
লা লিগায় দুর্দান্ত ফর্মে আছেন। চেলসির বিপক্ষে চলা অর্ধযুগের গোলখরা কাটিয়ে চ্যাম্পিয়নস লিগের শেষ ষোলোয় পেয়েছেন তিন গোল। চ্যাম্পিয়নস লিগে গোলের সেঞ্চুরি করার স্বীকৃতি পেয়েছেন এএস রোমার বিপক্ষে মাঠে নামার আগেই। কাল তাই মেসির পায়ে গোলের আশা করতেই পারতেন সমর্থকেরা। হাজার হলেও ন্যু ক্যাম্পে ম্যাচ।
ম্যাচটা যে কোয়ার্টার ফাইনাল, এ তথ্যটা মাথায় থাকলেই অবশ্য অতটা আশা আর কেউ করতেন না। ইউরোপিয়ান প্রতিযোগিতার এ ধাপে যে গত পাঁচ বছরেই কোনো গোল নেই মেসির! বিস্ময়কর হলেও সত্যি, চ্যাম্পিয়নস লিগের দ্বিতীয় সর্বোচ্চ গোলের মালিক ২০১৩ সালের এপ্রিলের পর থেকেই আর কোয়ার্টার ফাইনালে গোল পাচ্ছেন না।
২০১২-১৩ চ্যাম্পিয়নস লিগে পিএসজির বিপক্ষে কোয়ার্টার ফাইনালের প্রথম লেগ খেলতে গিয়েছিল বার্সেলোনা। ২ এপ্রিল রাতে পার্ক দে প্রিন্সেসে ৩৮ মিনিটেই গোল পেয়ে গিয়েছিলেন মেসি। সে গোলেই চ্যাম্পিয়নস লিগের কোয়ার্টার ফাইনালের সর্বোচ্চ গোল দেওয়ার রাউলের রেকর্ড (১০ গোল) রেকর্ড ছুঁয়েছিলেন মেসি। এরপর শেষ আটে ১০ ম্যাচ খেলে ফেলেছেন মেসি, কিন্তু আর গোলের দেখা পাননি।  এ সময়েই তাঁকে টপকে গেছেন রোনালদো। পিএসজির বিপক্ষে মেসির সে গোলের সময় কোয়ার্টার ফাইনালে মাত্র ৮ গোল ছিল পর্তুগিজ ফরোয়ার্ডের। কিন্তু মেসির এই খরার সময়টায় দারুণ উজ্জ্বল রোনালদো। শুধু কোয়ার্টার ফাইনালেই ১৪ গোল করেছেন রোনালদো! এর মাঝে ভলফসবুর্গ ও বায়ার্ন মিউনিখের বিপক্ষে হ্যাটট্রিকও আছে তাঁর। টুর্নামেন্টের ইতিহাসে কোয়ার্টার ফাইনালের সর্বোচ্চ গোলের (২২) মুকুটটাও এখন রোনালদোর কাছে।
আগামী বুধবার রোমার মাঠে কি পাঁচ বছরের খরা কাটাতে পারবেন মেসি?
