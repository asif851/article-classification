
দারুণ খেলছেন জাতীয় দলের খেলোয়াড়েরা। জাতীয় দলের আশপাশে যাঁরা আছেন, তাঁরাও আছেন। ব্যাটসম্যানরা খেলছেন বড় বড় ইনিংস। প্রথম দুই রাউন্ডেই ঢাকা প্রিমিয়ার ডিভিশন ক্রিকেট লিগ সেঞ্চুরি দেখে ফেলেছে সাতটি। এর তিনটিই আবার জাতীয় দলের দুই নিয়মিত মুখ মুশফিকুর রহিম ও তামিম ইকবাল এবং টেস্ট অভিষেকেই সাড়া জাগানো মোসাদ্দেক হোসেনের।মুশফিক-তামিমদের অবশ্য বেশি দিন পাচ্ছে না প্রিমিয়ার লিগ। বড়জোর আর দুটি ম্যাচ, এরপরই আয়ারল্যান্ডের ত্রিদেশীয় সিরিজ ও চ্যাম্পিয়নস ট্রফি খেলতে যুক্তরাজ্যে রওনা হবেন মাশরাফিরা। যাওয়ার আগে কি তামিম-মুশফিকরা আরও রাঙিয়ে দিয়ে যেতে পারবেন দেশের শীর্ষ ওয়ানডে টুর্নামেন্টকে? তাঁরা যাওয়ার পরই যে ম্লান হয়ে যাচ্ছে লিগের তারকাদ্যুতিটা।নিজেদের চেনানোর সুযোগটা অবশ্য আজ শুরু তৃতীয় রাউন্ডেও পাচ্ছেন ক্রিকেটাররা। ফতুল্লা ও বিকেএসপির তিন ভেন্যুর তিন ম্যাচে চেনা মুখের তো অভাব নেই।ফতুল্লায় ব্রাদার্সের মুখোমুখি বর্তমান চ্যাম্পিয়ন আবাহনী। তারকামূল্যে সবচেয়ে বেশি এগিয়ে থাকা আবাহনী জিতেছে প্রথম দুই ম্যাচেই। মাহমুদউল্লাহর আবাহনী অবশ্য প্রথম দুই রাউন্ডে প্রতিপক্ষ হিসেবে পেয়েছিল নবাগত দুই দল খেলাঘর ও পারটেক্সকে। সেই অর্থে আজই প্রথম পরীক্ষার মুখে পড়তে হতে পারে আবাহনীকে। তবে মোসাদ্দেক-নাজমুল-মাহমুদউল্লাহ রান পেয়েছেন প্রথম দুই ম্যাচেই। নাজমুল-মোসাদ্দেকের মতো সেঞ্চুরি না পেলেও দুই ম্যাচেই ফিফটি করেছেন মাহমুদউল্লাহ। ব্রাদার্সে অবশ্য জাতীয় দলের কেউ নেই। অলক কাপালি, জুনায়েদ সিদ্দিক, ধীমান ঘোষের মতো জাতীয় দলের বাইরে চলে যাওয়া খেলোয়াড়েরাই ভরসা গোপীবাগের দলটির।বিকেএসপির ৪ নম্বর মাঠে রানার্সআপ প্রাইম দোলেশ্বর খেলবে শেখ জামাল ধানমন্ডির সঙ্গে। প্রথম দুই ম্যাচেই জিতেছে বুড়িগঙ্গার ওপারের দলটি। হার-জিতের হিসাবে ইমরুল কায়েস-নুরুল হাসানদের শেখ জামাল আছে সাম্যাবস্থায়।শক্তিমত্তার বিচারে দিনের সবচেয়ে বড় ম্যাচটি বিকেএসপির ৩ নম্বর মাঠে। প্রথম দুই ম্যাচেই জয় পাওয়া লিজেন্ডস অব রূপগঞ্জ ও গাজী গ্রুপ ক্রিকেটার্স মুখোমুখি সেখানে। নাসির-মুমিনুলের গাজী না মাশরাফি-মুশফিকের রূপগঞ্জ প্রথম হারের দেখা পাবে আজ?দুই দলের নামী সব ব্যাটসম্যানই আছেন দারুণ ফর্মে। প্রথম দুই ম্যাচে এক সেঞ্চুরি ও এক ফিফটিতে ২০৯ গড়ে ২০৯ রান মুশফিকের। নাসির হোসেনের তো কোনো ব্যাটিং গড়ই নেই! প্রথম দুই ম্যাচে যে তাঁকে আউটই করতে পারেননি বোলাররা। প্রথম ম্যাচে অপরাজিত সেঞ্চুরি, দ্বিতীয় ম্যাচে অপরাজিত ছিলেন ৪১ রানে। দুই ম্যাচেই রান তাড়ায় দলের জয় নিশ্চিত করেই তবে ফিরেছেন ‘ফিনিশার’ নাসির। মাশরাফিরা কি আজ সেই সুযোগ দেবেন নাসিরকে?
