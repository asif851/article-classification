
ওয়ানডে সিরিজটা জিতে লজ্জাজনকভাবে অ্যাশেজ সিরিজ হারের ক্ষতে কিছুটা হলেও প্রলেপ দিতে পেরেছে অস্ট্রেলিয়া। সিরিজ নির্ধারণী শেষ ম্যাচটা অস্ট্রেলিয়া জিতেছে ৪৯ রানে। জয়ের জন্য ২৯৯ রানের লক্ষ্যে ব্যাট করতে নেমে ইংল্যান্ডের ইনিংস শেষ হয়েছে ২৪৯ রানেই। ব্যাট হাতে ১৪৩ রানের ঝোড়ো ইনিংসের পর বল হাতেও ১ উইকেট নেওয়ায় ম্যাচসেরার পুরস্কারটা উঠেছে শেন ওয়াটসনের হাতেই।স্বাগতিকদের শুরুটা হয়েছিল প্রথম ওভারেই কেভিন পিটারসেনের উইকেট হারিয়ে। রানের খাতা না খুলেই রানআউটের ফাঁদে পড়েন এই ডানহাতি ওপেনার। দলীয় ৬৮ রানের মধ্যে আরেক ওপেনার মাইকেল কারবেরি (৩০), জো রুট (২১) ও লুক রাইট (০) সাজঘরে ফেরার পর জয়ের আশা প্রায় শেষই হয়ে যায় ইংল্যান্ডের। রানের গতিও কমে যায় বেশ খানিকটাই। ২৬তম ওভারে অধিনায়ক ইয়ন মরগান যখন পঞ্চম ব্যাটসম্যান হিসেবে আউট হন, তখন দলের সংগ্রহ ছিল মাত্র ১০৩ রান। ষষ্ঠ উইকেটে জোস বাটলার আর রবি বোপারার ৯২ রানের জুটিটা আবারও আশা জাগিয়েছিল ইংলিশ শিবিরে। কিন্তু ৪০তম ওভারে ১৯৭ রানের মাথায় বোপারা সাজঘরে ফিরলে নিশ্চিতই হয়ে যায় অস্ট্রেলিয়ার জয়টা। মিচেল জনসনের শিকারে পরিণত হওয়ার আগে বোপারার ব্যাট থেকে এসেছে দলীয় সর্বোচ্চ ৬২ রান। ৪২ রান করে আউট হয়েছেন বাটলার। অস্ট্রেলিয়ার পক্ষে ১০ ওভার বোলিং করে মাত্র ২১ রানের বিনিময়ে দুটি উইকেট নিয়েছেন জনসন। তিনটি উইকেট গেছে জেমস ফাল্কনারের ঝুলিতে।এর আগে টসে জিতে ব্যাট করতে নেমে ওয়াটসনের ১০৭ বলে ১৪৩ ও অধিনায়ক মাইকেল ক্লার্কের ৭৫ রানের ইনিংস দুটির সুবাদে স্কোরবোর্ডে ২৯৮ রান জমা করেছিল অস্ট্রেলিয়া।
