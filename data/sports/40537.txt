
শেন ওয়ার্ন হয়ে গেলেন নাকি তামিম ইকবাল!
খেলোয়াড়ি জীবনে প্রায়শ টেস্টের মাঝপথে ভবিষ্যদ্বাণী করতেন শেন ওয়ার্ন। কাল তামিমও করলেন। সকালে দ্রুত ২ উইকেট ফেলতে পারলেই বাংলদেশ এগিয়ে যাবে। ইংল্যান্ডের লম্বা ব্যাটিং লাইনআপ দেখে সেটা বিশ্বাস হতে চাচ্ছিল না। কিন্তু সেটাই হলো। মিরাজ-তাইজুলের স্পিনে সকালের সেশনেই ৫ উইকেট হারিয়েছে ইংল্যান্ড। মধ্যাহ্ন বিরতিতে যাওয়ার সময় ইংল্যান্ডের স্কোর ৮ উইকেটে ১৬৩।শুরুটা মঈন আলীকে দিয়ে। দিনের ১২তম বলেই মেহেদী হাসান মিরাজের বলে সুইপ করতে গিয়ে বোল্ড ইংলিশ অলরাউন্ডার। একটু পরেই ফিরলেন আরেক অলরাউন্ডার, স্টোকস। মঈন তো তবু দুই অংক ছুঁয়েছিলেন, স্টোকস ফিরলেন শূন্য হাতেই, তাইজুলের বলে। এর মাঝেই ব্যক্তিগত ১৯ রানে মাহমুদউল্লাহর সুবাদে জীবন পেলেন রুট। রুট ও জনি বেয়ারস্টোর ষষ্ঠ উইকেট জুটিতে ঘুরে দাঁড়িয়েছিল ইংল্যান্ড। দুজন মিলে ৪৫ রান যোগ করেন এ জুটিতে। যখনই মনে হচ্ছিল ম্যাচে পিছিয়ে যাচ্ছে বাংলাদেশ, তখনই অধিনায়ক ফিরিয়ে আনলেন মিরাজকে। এই অফ স্পিনারের দ্বিতীয় স্পেলের প্রথম বলেই আউট বেয়ারস্টো! ওই ওভারেই ক্যারিয়ারের দ্বিতীয় পাঁচ উইকেট পেয়ে যেতে পারতেন মিরাজ। অভিষিক্ত জাফর আনসারীর ব্যাটের কানা ছুঁয়ে গেলেও বল ধরতে পারেননি মুশফিকুর রহিম। তবে বিরতির খানিক পরই আনসারীকে আউট করে দিলেন মিরাজ। গড়লেন প্রথম বাংলাদেশি হিসেবে অভিষেকের পর প্রথম দুই টেস্টেই ৫ উইকেট পাওয়ার রেকর্ডও। বাংলাদেশের পথে তবু কাটা হয়েছিলেন রুট। ৪ রান পরেই তাঁকে (৫৬) এলবিডব্লু করে সে ঝামেলাও চুকালেন তাইজুল ইসলাম। ইংল্যান্ডের রান তখন ১৪৪।বিরতির পর শেষ দুই উইকেটও খুব দ্রুত ফেলে দিতে চাইবে বাংলাদেশ। উইকেটের যে আচরণ, এখানে লিড হিসেবে পাওয়া প্রতিটি রানই যে গুরুত্বপূর্ণ!
