
ক্রিকেট মাঠে খেলার মাঝপথে কোনো ব্যাটসম্যান বা বোলার আহত হয়ে মাঠ ত্যাগ করলে তাঁর বদলি খেলোয়াড় মাঠে নামানোর কোনো বিধান নেই। ক্রিকেট অস্ট্রেলিয়া (সিএ) এই ব্যাপারটিরই পরিবর্তন চাচ্ছে। সিএ নিজেদের প্রথম শ্রেণির ঘরোয়া ক্রিকেটে আহত ক্রিকেটারের বদলি খেলানোর বিষয়টি পরীক্ষা-নিরীক্ষা করে দেখার জন্য আইসিসির কাছে অনুমতি চেয়েছে। তবে এই বদলি পুরোপুরিই ‘মাথায় আঘাত পাওয়া’ ক্রিকেটারের জন্য প্রযোজ্য হবে।সিএর প্রধান নির্বাহী জেমস সান্ডারল্যান্ড বিষয়টি নিশ্চিত করেছেন, “ঘরোয়া ক্রিকেটে ‘মাথায় আঘাত পেয়ে আহত’ খেলোয়াড়ের বদলি খেলানোর ব্যাপারে আইসিসির কাছে আমরা অনুমতি চেয়েছি। আশা করছি এই মাসের মধ্যেই আমরা তাদের মতামত পেয়ে যাব।”সান্ডারল্যান্ড বলেছেন, ‘পুরো ব্যাপারটিতেই ব্যাপক আলোচনার প্রয়োজন আছে। ক্রিকেটে বদলি খেলোয়াড় খেলানোর কোনো বিধান নেই। এটা ক্রিকেটের অন্যতম মৌলিক একটি আইন। ক্রিকেট পুরোপুরিই ১১ জনের খেলা। ’ক্রিকেটে গত ১০০ বছর ধরে ‘দ্বাদশ ব্যক্তি’র নিয়ম প্রচলিত। দ্বাদশ খেলোয়াড় সাধারণত আহতজনিত বা অন্য কারণে মাঠের বাইরে চলে গেলে তাঁর বদলি হিসেবে মাঠে নামে। তবে সে ব্যাটিং, বোলিং করতে পারে না। করবে পারে কেবল ফিল্ডিং। তবে নতুন নিয়মে সিএ চাইছে, এখন থেকে মাথায় আঘাত পেয়ে খেলার জন্য অনুপযুক্ত খেলোয়াড়ের বদলি নামানোর ব্যবস্থা করতে। 
প্রথম শ্রেণির ক্রিকেটে এই নিয়ম চালু হলে তা হলে দীর্ঘ ঐতিহ্যসম্পন্ন এই খেলাটির নিয়মে নতুন যুগ। তবে এই বদলি খেলোয়াড়ের নিয়মের ব্যাপারে বিস্তারিত জানা যায়নি। যেমন জানা যায়নি, এটি বাকি দেশগুলোও নিজ নিজ ফার্স্ট ক্লাস ক্রিকেটে ব্যবহার করা শুরু করবে কি না। সূত্র: রয়টার্স।
