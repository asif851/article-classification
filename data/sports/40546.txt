
ক্যারিবিয়ান প্রিমিয়ার লিগের পারফরম্যান্সের লড়াইয়ে তামিম ইকবালের কাছে হেরে গেছেন সাকিব আল হাসান। তবে খেলায় সাকিবের দল বার্বাডোজ ট্রাইডেন্টস ১৭ রানে হারিয়েছে তামিমের সেন্ট লুসিয়া জোউকসকে।ব্যাট হাতে তামিম যে খুব ভালো করেছেন, তা নয়। সেন্ট লুসিয়ার উদ্বোধনী ব্যাটসম্যান হিসেবে খেলতে নেমে ১৪ বল খেলে ২২ রান করেন তিনি। চারটি চারে সাজানো তামিমের ইনিংসটির যবনিকা ঘটে অ্যাশলি নার্সের বলে উইকেটের পেছনে উমর আকমলের হাতে ধরা পড়ে। সাকিব ব্যাট হাতে করেছেন ৫ রান। তিনিও তামিমের মতোই উইকেটরক্ষকের শিকার। ড্যারেন স্যামির বলে সাকিবের ক্যাচটি ধরেন সেন্ট লুসিয়ার উইকেটরক্ষক আন্দ্রে ফ্লেচার। বোলিংয়েও কিছু করতে পারেননি সাকিব। মাত্র ২ ওভারে ২৯ রান খরচ করে ফেলার পর তাঁর হাতে আর বল দেননি বারবাডোজ ট্রাইডেন্টসের অধিনায়ক।খেলায় প্রথমে ব্যাট করে বারবাডোজ ৫ উইকেট হারিয়ে তুলেছিল ১৬৯ রান। সর্বোচ্চ ৭৮ রান আসে শোয়েব মালিকের ব্যাট থেকে। ৬১ রান করেন কাইরন পোলার্ড। সেন্ট লুসিয়ার ড্যারেন স্যামি ছিলেন সফল। ৩৬ রানের খরচায় দুটি উইকেট তুলে নেন তিনি। এ ছাড়া মরনে মরকেল, শিলিংফোর্ড ও টিনো বেস্ট নিয়েছেন একটি করে উইকেট।জবাবে ব্যাট করতে নেমে ১৫২ রানেই থেমে যায় সেন্ট লুসিয়ার ইনিংস। তামিমের ২২ রান ছাড়াও আন্দ্রে ফ্লেচার ৫৭ ও ড্যারেন স্যামির ৩৫ রানও জেতাতে পারেনি দলকে। ব্যাটিংয়ের পর বল হাতে পোলার্ডের তিন উইকেট বারবাডোজের জয়ে রাখে বড় ভূমিকা। সূত্র: ক্রিকইনফো।
