
তাঁর নিন্দুকদের সংখ্যাই বেশি। এ কথা এক সাক্ষাৎ​কারেই বলেছিলেন তামিম ইকবাল। সমালোচনা বেশি হওয়ার কারণ তাঁর ওপর প্রত্যাশাটাও বেশি। ক্যারিয়ারের শুরুতে যে ঝলক দেখিয়েছিলেন, তামিম প্রায়ই ধারাবাহিকতা হারিয়ে সেই প্রত্যাশার প্রতিদান রাখতে পারেননি। কিন্তু এই তামিম যেন গত বেশ কিছুদিন ধরে অবিশ্বাস্য ধারাবাহিক। গত বিপিএল, এরপর পিএসএল সেই ফর্মটাই তামিম টেনে এনেছেন বিশ্বকাপে। যে বিশ্বকাপে তামিমের গড় ২৩৩!
তামিম জানিয়ে দিলেন বদলে যাওয়ার রহস্য। রহস্যটা আর কিছুই নয়, আগের মতো আর তাড়াহুড়ো না করা। প্রতিটি বলের ঠিকানা গ্যালারি করতে না-চাওয়া। কদিন আগে প্রথম আলোর সঙ্গে সাক্ষাৎ​কারে যা বলেছিলেন, সে কথা বললেন আজও, ‘আমি এখন আগের চেয়ে অনেক ঠান্ডা মাথায় খেলার চেষ্টা করি। তাড়াহুড়ো করতে চাই না। বল বুঝে খেলি। অবশেষে সেঞ্চুরিটা পেলাম, এটা পাওনা হয়ে ছিল।’তামিম ধরে খেলছেন, কিন্তু তাই বলে চার-ছক্কার কমতি কিন্তু নেই। এবারের টুর্নামেন্টে এখন পর্যন্ত তাঁর তিনটি ইনিংস অপরাজিত ৮৩, ৪৭ আর আজ অপরাজিত ১০৩। দুইবারই শুরু থেকে শেষ পর্যন্ত খেলে এসেছেন। কিন্তু স্ট্রাইক রেট কখনোই পড়তে দেননি। আজকে ১০৩ রানের ইনিংসটিও যেমন এসেছে ৬৩ বলে। এর মধ্যে দশটির চার ও পাঁচটি ছক্কা মেরেছেন। চার-ছক্কা থেকেই ৭০।
