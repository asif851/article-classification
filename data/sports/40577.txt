
২০১২ সালের অক্টোবরে বিসিবি সভাপতি হিসেবে প্রথম দায়িত্ব নিয়েছিলেন। প্রায় তিন বছর হতে চলল নাজমুল হাসানের ‘শাসনকাল’। এই সময় ৪২ ওয়ানডের ২০টি জিতেছে বাংলাদেশ। সিরিজ জিতেছে পাকিস্তান, নিউজিল্যান্ড, ওয়েস্ট ইন্ডিজ, জিম্বাবুয়ের বিপক্ষে। সিরিজ ড্র করে এসেছে শ্রীলঙ্কা সফরে। সেই সফরে টেস্টে প্রথম ডাবল সেঞ্চুরির কীর্তি গড়েছিল বাংলাদেশের কেউ। পাকিস্তানের বিপক্ষেও এসেছে আরেকটি ডাবল সেঞ্চুরি।টেস্টে উত্থান-পতনের ভেতর দিয়ে গেলেও ওয়ানডেতে বেশ ধারাবাহিক দল হয়ে উঠেছে বাংলাদেশ। নিজেদের ওয়ানডে ইতিহাসে প্রথমবারের মতো উঠে এসেছে র‍্যাঙ্কিংয়ের সাতে। এই বছর জয়-পরাজয়ের হারের দিক দিয়ে বাংলাদেশ আছে সেরা চার দলের মধ্যে।সর্বশেষ ১৫ ওয়ানডের ১২টিই জিতেছে। এর মধ্যে আছে বিশ্বকাপে দুর্দান্ত খেলে কোয়ার্টার ফাইনালে ওঠা। পাকিস্তানকে বাংলাওয়াশ। সর্বশেষ যুক্ত হলো ভারতকে হারানো। এই ধারাবাহিকতার পেছনে বড় কারণ হিসেবে নাজমুল আজ বলেছেন, অধিনায়কত্বের বদল দলে একটা ইতিবাচক পরিবর্তন এনে দিয়েছে। অবশ্য তার মানে এই নয়, মুশফিকুর রহিমের অধিনায়কত্বকে তিনি খাটো করেছেন।এশিয়া কাপ, টি-টোয়েন্টি বিশ্বকাপ এর পর ওয়েস্ট ইন্ডিজ সফরেও ধুঁকতে থাকে বাংলাদেশ। গত জুনে ভারতের দ্বিতীয় সারির দলের কাছেই ওয়ানডে সিরিজ হেরেছিল, যার মধ্যে ছিল ৫৮ রানে অলআউটের লজ্জাও। নভেম্বরে জিম্বাবুয়ের বিপক্ষে হোম সিরিজের আগে বিসিবি টেস্ট নেতৃত্ব মুশফিকের কাঁধে রেখেই ওয়ানডে ও টি-টোয়েন্টির দায়িত্ব দেন মাশরাফিকে। এর পর ১৪ ওয়ানডের ১২টিতেই জিতেছে বাংলাদেশ, মাঝখানে একটির নেতৃত্বে অবশ্য ছিলেন সাকিব আল হাসান।নাজমুল বলেছেন, ‘অধিনায়কত্বে পরিবর্তন আনা আমাদের জন্য সহজ সিদ্ধান্ত ছিল না। মুশফিক আমাদের দলের সেরা ব্যাটসম্যান। দল তাঁর অধীনে ভালোও করছিল। কিন্তু আমরা ওর ওপর থেকে চাপটা একটু কমাতে চাচ্ছিলাম। মাশরাফি দলের নেতৃত্ব পাওয়ার পর দলের চেহারাই বদলে গেছে।’বাংলাদেশের সর্বশেষ পরাজয় ভারতের বিপক্ষে। বলে দিতে হবে না কোন ম্যাচে। এর পর সেই ভারতকে কাল দাপটের সঙ্গে হারাল মাশরাফির দল। নাজমুল অবশ্য এটিকে বিশ্বকাপের ‘প্রতিশোধ’ বলতে নারাজ। খেলাধুলায় ‘প্রতিশোধ’ শব্দটি ব্যবহারের বিপক্ষে। ভারতীয় দল এখন বাংলাদেশের অতিথি। অতিথি আপ্যায়নে বাংলাদেশের মানুষদের সুনাম যেন অটুট থাকে, সমর্থকদের প্রতি সেই আহ্বান জানালেন তিনি।তা ছাড়া শ্রী নিবাসনের কারণে দুই দেশের ক্রিকেটীয় কূট​নীতিতে যে ফাটল ধরেছিল, সেটাও আর আগের মতো নেই বলে মনে করেন নাজমুল। বিসিসিআইয়ের নতুন সভাপ​তি জগমোহন ডালমিয়া যে বাংলাদেশের ক্রিকেটের বন্ধু, সেটাও স্মরণ করেছেন নাজমুল।
