
ছন্নছাড়া ব্যাটিং করে বাংলাদেশ অলআউট হলো মাত্র ১১০ রানে। ৫ উইকেটে স্কোর ছিল ১০৭। সেখান থেকে ৩ রানে বাকি ৫ উইকেট নেই! উইকেট ব্যাটসম্যানদের জন্য কঠিন। কিন্তু আনপ্লেয়বল তো নয়। মেহেদী মিরাজের ইনিংসটাই এর প্রমাণ। আর মিরাজকে স্ট্রাইকে না এনে কী আছে কপালে ভঙ্গিতে ব্যাটিং করে আউট হয়ে যাওয়া বাকি সঙ্গীদের মানসিকতা বলে দিচ্ছে সব। বলে দিচ্ছে দ্বিতীয় ইনিংসে শ্রীলঙ্কার সতর্ক কিন্তু সাবলীল ব্যাটিংটাও।
আজকের এই ব্যাটিং দেখে বাংলাদেশের অনেক সমর্থক স্মৃতিকাতর হয়ে পড়েছেন নিশ্চয়ই। এ যেন ১০-১৫ বছর আগের সেই বাংলাদেশ। এমন নয়, টেস্টে এর মধ্যে বাজে ব্যাটিং বাংলাদেশ করেনি। তাই বলে এতটা বাজে!
রেকর্ডও বলছে, এই বাংলাদেশ ১০-১৫ বছর আগের বাংলাদেশ। ঘরের মাটিতে ১১০ কিংবা এর কমে বাংলাদেশ অলআউট হয়েছে সেই ২০০৩ সালে। নিজেদের হোম গ্রাউন্ড শেরেবাংলা স্টেডিয়ামে টেস্টে এটাই বাংলাদেশের সর্বনিম্ন স্কোর। আগেরটি ছিল ২০০৭ সালের মে মাসে, ভারতের বিপক্ষে ১১৮।
গত ১০ বছরে দেশে বা দেশের বাইরে মাত্র একবারই ১০০ রানের কমে অলআউট হওয়ার অভিজ্ঞতা হয়েছিল বাংলাদেশের। কাল ৫৬ রানে ৪ উইকেট নিয়ে দিন শেষ করা বাংলাদেশ আজ দলীয় ৭৩ রানে পঞ্চম উইকেট হারিয়েছে। তখনই একটা ক্ষীণ শঙ্কা জেগেছিল, ১০০ করতে পারবে তো বাংলাদেশ। মিরাজ আর মাহমুদউল্লাহর ৩৪ রানের জুটি সে শঙ্কা দূর করে যখন আরও বড় আশা দেখাচ্ছিল, বাংলাদেশ হয়ে উঠল তাসের ঘর!
৩ রানে শেষ ৫ উইকেট নেই, এমন হতচ্ছাড়া বাংলাদেশ সর্বশেষ দেখিয়েছিল ২০১৩ সালে। সেবার হারারে টেস্টে অবশ্য কোনো রান না করে শেষ ৫ ব্যাটসম্যান ফিরেছিলেন। বাংলাদেশের ১০ জুটির ৭টি দুই অঙ্ক ছোঁয়নি। ১১ ব্যাটসম্যানের ৭ জনের সম্মিলিত অবদান ৭ রান। এর মধ্যে প্রথম ৪ ব্যাটসম্যানের ৩ জন দিয়ে গেছেন ৫ রান! বাংলাদেশের ৬ ব্যাটসম্যান মিলে খেলেছেন মোট ২০ বল!
তিন দিনের মধ্যেই হয়তো শেষ হতে চলেছে এই টেস্ট!
