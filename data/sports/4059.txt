



চ্যাম্পিয়নস লিগে এখনো ছয় দলের বিপক্ষে গোল পাননি মেসি।
বুন্দেসলিগার দলগুলোর বিপক্ষে গড়ে ৭০ মিনিট ৩৪ সেকেন্ডে একটি করে গোল করেছেন।
ইংলিশ ক্লাবগুলোর বিপক্ষে মেসির গোলসংখ্যা সর্বোচ্চ ১৮।
১০,৩৬২ মিনিটে ১০১ গোল—মেসির ইউরোপিয়ান আসরের পরিসংখ্যান।


৬৫৫ মিনিট, ২৯ শট, ০ গোল—চ্যাম্পিয়নস লিগে চেলসির বিপক্ষে এ–ই ছিল লিওনেল মেসির পরিসংখ্যান। গতকাল রাতে তা নতুন করে লেখালেন বার্সেলোনা ফরোয়ার্ড—৭৪৫ মিনিটে ১ গোল। এর মধ্যে ৭৩০তম মিনিটে এসে মেসি চেলসি পরীক্ষায় পাস করলেন!
স্টামফোর্ড ব্রিজে ৭৫ মিনিটে মৌসুমের ২৮তম গোলটি দিয়ে মেসি তাঁর ব্যর্থতার তালিকাটা ছেঁটে ছয়ে নামিয়ে আনলেন। ইংলিশ ক্লাবটির মুখোমুখি হওয়ার আগে সেখানে ছিল সাতটি ক্লাবের নাম—অ্যাটলেটিকো মাদ্রিদ, বেনফিকা, ইন্টার মিলান, লিভারপুল, উদিনেসে, রুবিন কাজান ও চেলসি। গতকাল রাতে স্টামফোর্ড ব্রিজে মেসি বার্সাকে ড্র এনে দেওয়ার পর এখান থেকে কাটা পড়বে চেলসির নাম। অর্থাৎ রইল বাকি ছয়—চ্যাম্পিয়নস লিগে এই ছয় ক্লাবের বিপক্ষে মেসি এখনো গোল পাননি।
ইউরোপিয়ান আসরে কাঁটায় কাঁটায় ১০০ গোল নিয়ে চেলসির মুখোমুখি হয়েছিলেন আর্জেন্টাইন তারকা। চ্যাম্পিয়নস লিগে ৯৭ এবং ইউরোপিয়ান সুপার কাপে বাকি তিন গোল। চ্যাম্পিয়নস লিগের পরিসংখ্যানে মেসি আরও এক গোল যোগ করায় ইউরোপিয়ান আসরে তাঁর খেরোখাতাটা দাঁড়াল এ রকম—১০,৩৬২ মিনিটে ১০১ গোল। এর মধ্যে প্রতি ১০২ মিনিট ৩৫ সেকেন্ড অন্তর করেছেন একটি করে গোল।
ইউরোপে ১৬টি দেশের মোট ৩৭টি ক্লাবের মুখোমুখি হয়েছেন মেসি। এর মধ্যে গোল পেয়েছেন ৩১টি ক্লাবের বিপক্ষে। চেলসির বিপক্ষে মাঠে নেমেছেন সবচেয়ে বেশিসংখ্যকবার। ম্যাচের হিসাবে ৯ আর মিনিটের হিসেবে ৭৪৫। ৮ ম্যাচ অর্থাৎ ৭২০ মিনিট নিয়ে এসি মিলান এ তালিকায় দ্বিতীয়। পিএসজির বিপক্ষেও ৮ ম্যাচ খেললেও ফরাসি ক্লাবটির বিপক্ষে ৬১৪ মিনিট মাঠে ছিলেন মেসি।
পিএসজির বিপক্ষে ৪ গোল করলেও মিলানের জালে মেসির গোলসংখ্যা ৮। ইউরোপিয়ান আসরে আর্সেনালের বিপক্ষে তাঁর গোলসংখ্যা সবচেয়ে বেশি (৯)। তবে সময়ের হিসাব কষলে বেয়ার লেভারকুসেনের বিপক্ষেই মেসি সবচেয়ে ক্ষুরধার। জার্মান ক্লাবটির বিপক্ষে ২৭০ মিনিট মাঠে থেকে তাঁর গোলসংখ্যা ৭। অর্থাৎ প্রতি ৩৮ মিনিট ৩৪ সেকেন্ডে একটি করে গোল!
ইউরোপের শীর্ষ পাঁচটি লিগের ক্লাবগুলোর মধ্যে বুন্দেসলিগার দলগুলোকেই মেসির বেশি পছন্দ করার কথা। কারণ, তাঁদের বিপক্ষে গড়ে ৭০ মিনিট ৩৪ সেকেন্ডে একটি করে গোল করেছেন মেসি। সে তুলনায় ইংলিশ প্রিমিয়ার লিগ (১২৪ মিনিট ৪০ সেকেন্ড), সিরি আ (১৩৬ মিনিট ১০ সেকেন্ড), লিগ ওয়ান (১৩৮ মিনিট ৫১ সেকেন্ড) ও স্প্যানিশ লা লিগার (১৮৭ মিনিট ৩০ সেকেন্ড) ক্লাবগুলোর বিপক্ষে গোল করতে গড়ে বেশি সময় লেগেছে মেসির।
চ্যাম্পিয়নস লিগে মেসি যে ১৬টি দেশের ক্লাবের মুখোমুখি হয়েছেন, তার মধ্যে ইংলিশ ক্লাবগুলোর বিপক্ষে মেসির গোলসংখ্যা সর্বোচ্চ ১৮। এরপরই জার্মান বুন্দেসলিগা (১৬) ও ইতালিয়ান সিরি আ। স্প্যানিশ ক্লাবগুলোর বিপক্ষে তাঁর গোলসংখ্যা মাত্র ৪। বার্সেলোনা ক্যারিয়ারে এ পর্যন্ত ৮২টি আলাদা দলের মুখোমুখি হয়ে ৫৩৫ গোল করলেন মেসি। এর মধ্যে ৭১টি দলের বিপক্ষে তিনি গোলের মুখ দেখেছেন।
 




                 ইউরোপিয়ান আসরে যে ছয়টি দলের বিপক্ষে গোল পাননি মেসি




             দল


 ম্যাচসংখ্যা


সময় (মিনিট)


গোল




অ্যাটলেটিকো মাদ্রিদ


 ৪


 ৩৬০


নেই




বেনফিকা


 ২


 ১২২


নেই




ইন্টার মিলান


 ৩


 ২৭০


নেই




লিভারপুল


 ২


 ১৮০


নেই




রুবিন কাজান


 ৪


 ২৩৭


নেই




উদিনেসে


 ১


 ৭০


নেই




