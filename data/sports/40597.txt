
চেলসির বিপক্ষে চ্যাম্পিয়নস লিগের কোয়ার্টার ফাইনালে নিষ্প্রভ হয়েই ছিলেন জ্লাতান ইব্রাহিমোভিচ। তাতে অবশ্য জয় আটকায়নি তাঁর দল প্যারিস সেইন্ট জার্মেইনের। প্রথম লেগে ৩-১ গোলের জয় দিয়ে সেমিফাইনালে যাওয়ার কাজটা অনেকখানি এগিয়ে রেখেছে ফ্রান্সের শীর্ষ এই ক্লাব। তবে ইব্রার অনুপস্থিতি ভবিষ্যতে হুমকির কারণও হতে পারে পিএসজির জন্য। হ্যামস্ট্রিং ইনজুরির কারণে আগামী চার সপ্তাহ মাঠের বাইরে থাকতে হবে সুইডিশ তারকাকে।চেলসির বিপক্ষে কোয়ার্টার ফাইনালের ফিরতি লেগের ম্যাচে মাঠে নামতে পারবেন না ইব্রা। এমনকি পিএসজি যদি সেমিফাইনালের টিকিট পায়, তাহলে শেষ চারের দুটি ম্যাচেও মাঠের বাইরে থাকতে হতে পারে ৩২ বছর বয়সী ফুটবলারকে। এপ্রিলের শেষ দুই সপ্তাহেই অনুষ্ঠিত হবে সেমিফাইনালের দুই লেগ।ইনজুরির কারণে চেলসির বিপক্ষে পুরো ৯০ মিনিট খেলতে পারেননি ইব্রা। মাঠ ছেড়েছিলেন ৬৮ মিনিটের মাথায়। নতুন এই ইনজুরির কারণে যে ইব্রাকে কমপক্ষে চার সপ্তাহ মাঠের বাইরে থাকতে হবে, সেটা প্রায় নিশ্চিতই হয়ে গেছেন পিএসজির মালিক নাসির আল-খালিফ। গতকাল ফরাসি একটি রেডিওকে দেওয়া সাক্ষাত্কারে তিনি বলেছেন, ‘আমরা এখনো পরীক্ষা-নিরীক্ষার ফলাফলগুলোর জন্য অপেক্ষা করছি। কিন্তু আমার মনে হচ্ছে, তাকে কমপক্ষে চার সপ্তাহের জন্য মাঠের বাইরে থাকতে হবে। চেলসির বিপক্ষে ফিরতি লেগের ম্যাচেও সে খেলতে পারবে না। এটা অসম্ভব।’২০১২ সালে পিএসজিতে যোগ দেওয়ার পরই ফরাসি ক্লাবটিকে বদলে দিয়েছিলেন ইব্রাহিমোভিচ। ২০১২-১৩ মৌসুমে পিএসজিকে জিতিয়েছিলেন লিগ শিরোপা। ১৯৯৪ সালের পর এটাই ছিল পিএসজির প্রথম ফরাসি লিগ শিরোপা। এবারও পিএসজি টানা দ্বিতীয়বারের মতো শিরোপা জিততে যাচ্ছে ইব্রার দুর্দান্ত পারফরম্যান্সে ভর করে। ২৫টি গোল করে এখন পর্যন্ত ফরাসি লিগের সর্বোচ্চ গোলদাতা তালিকার শীর্ষে আছেন এই সুইডিশ তারকা।
