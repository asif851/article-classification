
টস হতেই গ্যালারিতে বিরাট গর্জন। যেই না ভাষ্যকার ম্যাচ রেফারি জেফ ক্রো ঘোষণা করলেন, ‘বাংলাদেশ ওন দ্য টস।’ মানুকা ওভালে জড়ো হওয়া বাংলাদেশি সমর্থকেরা তাতেই বেজায় খুশি। দিনের প্রথম লড়াইটা তো জেতা গেল! এখন বাকি লড়াইটাও এভাবে জিতে নেওয়ার অপেক্ষা।টসে জিতে সুনীল গাভাস্কারের কথাই রেখেছেন মাশরাফি বিন মুর্তজা। টসের আগে পিচ রিপোর্ট দিতে এসে ‘লিটল মাস্টার’ বলে গেছেন, বিশ্বকাপের প্রথম ছয়টি ম্যাচের মতোই এই উইকেটও রানপ্রসবা, ‘উইকেটে তেমন একটা ঘাস নেই। তবে কিছু কিছু জায়গায় ফাটল আছে। তবে সেটা তেমন কোনো প্রভাব ফেলবে বলে মনে হয় না। দ্বিতীয় ইনিংসের শেষের দিকে কিছু টার্ন পেতে পারে স্পিনাররা। ব্যাট করার জন্য খুবই ভালো পিচ। রানে ভর্তি একটা পিচ বলব আমি।’প্রথমে রান করো। বড় স্কোর তোলো। চাপটা তুলে দাও প্রতিপক্ষেও কাঁধে। এই হলো এবারের বিশ্বকাপের সহজসূত্র। মাশরাফিও সেই পথে হাঁটলেন। যেমনটা বলা হয় ক্রিকেটে, গুড টস টু উইন! টসে জেতার পর ভাষ্যকার রমিজ রাজাকে প্রত্যয়ের সঙ্গে বললেন, ‘উইকেটটা খুবই ভালো। আমরা বড় একটা স্কোরই গড়তে পারব।’ তবে প্রথম ম্যাচটা সব সময়ই সব দলের জন্যই গুরুত্বপূর্ণ। প্রথম ম্যাচের স্নায়ুচাপ থাকে। এর ​আগে আফগানদের বিপক্ষে একমাত্র ওয়ানডেতে বাংলাদেশ হেরেছিল বলে চাপটা আরও বেশি। তা ছাড়া বিশ্বকাপ অভিষেকেই চমক দেখানোর একটা ক্ষীণ প্রত্যয়ের সুর আফগানদের কণ্ঠে কদিন ধরেই শোনা যাচ্ছে। মাশরাফি সেই চাপ জয়ের চ্যালেঞ্জটা হাসিমুখেই নিলেন।আজকের ম্যাচে বাংলাদেশকে সমর্থন দিচ্ছেন আরেক ভাষ্যকার সৌরভ গাঙ্গুলীও। শুভকামনা জানানোর পাশাপাশি ‘দাদা’ কিন্তু এও বলছেন, ‘বাংলাদেশ জিতবে বলেই আমি সমর্থন করছি। তবে আফগানিস্তান কিন্তু দারুণ লড়াকু একটা দল। তারা আজও জান লড়িয়ে দেবে। কিন্তু আমার মনে হচ্ছে বাংলাদেশ অনেক ভালো দল।’তবে সহভাষ্যকার ম্যাথু হেইডেন কিন্তু অন্যরকম ভবিষ্যদ্বাণীই করলেন, ‘অঘটন ঘটাটা অস্বাভাবিক কিছু না। তাই আমি বলতে চাই—আফগানিস্তান।’ তবে কথাটা বলে যেভাবে হাসি দিলেন সাবেক অস্ট্রেলীয় তারকা, মনে হলো না, কথাটা খুব একটা মন থেকে বলছেন!
