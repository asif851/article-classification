
দুরারোগ্য ক্যানসারের সঙ্গে লড়াইটা শেষ পর্যন্ত জিততে পারলেন না কাজী ইকরামুল বাশার। মোহামেডানের সাবেক এই গোলরক্ষকের সব প্রতিরোধ কাল ভেঙে গুঁড়িয়ে গেল রাজধানীর একটি হাসপাতালে।
‘তুহিন’ নামে আশি-নব্বইয়ের দশকে ঢাকার ফুটবলপ্রেমীদের কাছে পরিচিত ইকরামুল বাশার ব্যক্তিগত জীবনে ছিলেন জাতীয় ক্রিকেট দলের সাবেক অধিনায়ক হাবিবুল বাশারের বড় ভাই। মাত্রই ৫৪ বছর বয়সে না-ফেরার দেশে চলে গেলেন তিনি স্ত্রী ও একমাত্র ছেলেকে রেখে।
১৯৮৭ থেকে ১৯৯২ সাল পর্যন্ত ইকরাম খেলেছেন মোহামেডানের হয়ে। খুব বেশি ম্যাচ অবশ্য খেলার সুযোগ হয়নি। সে সময় সেরা ফর্মে ছিলেন সাঈদ হাছান কানন। তবে সুযোগ পেলেই নিজেকে উজাড় করে দিয়েছেন।
