
করিম বেনজেমার পাসে বল পেলেন ম্যাচের ৫২ মিনিটে। ডান পায়ের শট, সেটা জিয়ানলুইজি বুফনকে ফাঁকি দিয়ে জুভেন্টাসের জালে। এক গোলে পিছিয়ে থাকা রিয়াল মাদ্রিদ সমতা ফেরাল ক্রিস্টিয়ানো রোনালদোর সেই গোলে। শেষ পর্যন্ত ম্যাচটা জিততে পারেনি রিয়াল, তবে ওই গোলেই রোনালদো গড়েছেন দারুণ এক রেকর্ড। গত মৌসুম ও এই মৌসুম মিলিয়ে এই বছরে চ্যাম্পিয়নস লিগে এখন পর্যন্ত তাঁর গোল ১৪টি। পেরিয়ে গেছেন ২০১২ সালে চ্যাম্পিয়নস লিগে লিওনেল মেসির গড়া সবচেয়ে বেশি গোলের রেকর্ড (১৩টি)। সব মিলিয়ে চ্যাম্পিয়নস লিগে তাঁর মোট গোল হলো ৫৯টি, সামনে শুধুই রাউল (৭১) ও মেসি (৬৩)। এবারের চ্যাম্পিয়নস লিগে গ্রুপ পর্যায়ে এখন পর্যন্ত ৮ গোল করে স্পর্শ করেছেন রুদ ফন নিস্টলরয় (২০০৪), ফিলিপো ইনজাগি (২০০২) ও হার্নান ক্রেসপোর (২০০২) গড়া গ্রুপ পর্যায়ে সবচেয়ে বেশি গোলের রেকর্ডও। তবে এঁদের পেছনে ফেলে হয়তো খুব শিগগির রেকর্ডটা শুধুই নিজের করে নেবেন রোনালদো। গ্রুপ পর্বে যে এখনো রিয়ালের দুটি ম্যাচ বাকি। এএফপি।
