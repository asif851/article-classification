
কোচের কপালটাই বোধ হয় এমন। এক ম্যাচের ব্যর্থতায় চাকরি নিয়ে টানাটানি। গুঞ্জনটা যদি সত্যি হয়, আর্নেস্তো ভালভার্দের কপালে খারাপ কিছুই অপেক্ষা করছে। বার্সেলোনার দুই মহাতারকা লিওনেল মেসি ও জেরার্ড পিকের সঙ্গে নাকি সম্পর্ক ভালো যাচ্ছে না কোচের। গত ম্যাচে রোমার কাছে ওইভাবে হেরে চ্যাম্পিয়নস লিগ থেকে বিদায় নেওয়া কিছুতেই মানতে পারছেন না মেসি ও পিকে। এর জন্য ভালভার্দের কৌশলকেই দায়ী করছেন এই দুজন।
গুঞ্জনটা এমন জায়গায় পৌঁছেছে, এ নিয়ে ব্যাখ্যা দেব না বলেও ব্যাখ্যা দিতে হলো ভালভার্দেকে, ‘এটা নিয়ে আমার কিছুই বলার নেই। কারণ এ রকম কিছুই ঘটেনি। সেই ম্যাচের পর দলের সবাই বেশভাবে সামলে নিয়েছে। আমরা কঠিন পরিস্থিতির ভেতরে আছি, সম্ভবত আগস্টের (সুপার কোপায় রিয়াল মাদ্রিদের কাছে দুই লেগে হার) পর এই প্রথম এতটা বাজে অবস্থায়। আমরা হেরেছি, বিদায়ও নিয়েছি এমন একটা টুর্নামেন্ট থেকে, যেটা নিয়ে আমরা খুবই রোমাঞ্চিত ছিলাম। নিজেদের জন্য, সমর্থকদের জন্য খারাপ লাগছে। কিন্তু আমরা সেই ম্যাচ নিয়ে পড়ে থাকলে হারতেই থাকব।’
হারতেই থাকলে বার্সার জন্য সমস্যা তো বটেই। আজই আবার গুরুত্বপূর্ণ ম্যাচে নেমে পড়তে হচ্ছে। বাংলাদেশ সময় রাত সোয়া আটটায় নিজেদর মাঠে ভ্যালেন্সিয়ার বিপক্ষে খেলবে বার্সা। চ্যাম্পিয়নস লিগের সুযোগটা হারিয়ে ফেললেও লিগে এখনো দল অনেক ভালো অবস্থায়। ১১ পয়েন্টে এগিয়ে দুইয়ে থাকা অ্যাটলেটিকো মাদ্রিদের চেয়ে। বাকি ৭ ম্যাচ থেকে ১০ পয়েন্ট পেলেই বার্সা লিগ শিরোপা পুনরুদ্ধার করবে।
ভালভার্দে বলছেন, ‘আমরা তো ঘরে বসে কাঁদতে পারি না। এ ম্যাচে জিতলে আর মাত্র সাত পয়েন্ট লাগবে। এ মাস আগেও এটা ভাবা কঠিন ছিল। আমরা কী হারিয়েছি, সেটা নিয়ে ভাবলে চলবে না। বরং মনোযোগ রাখতে হবে আমরা কী জিততে পারি, সেটার দিকে।’
বার্সার জেতার সুযোগ আছে আরও একটি শিরোপা। ২১ এপ্রিল কোপা ডেল রের ফাইনালে সেভিয়ার বিপক্ষে মুখোমুখি হবে তারা। তবে এর আগে লিগের দিকেই বেশি নজর ভালভার্দের। এতটাই মনোযোগী, বার্সা কোচ আজ মাঠে নামিয়ে দিচ্ছেন আধা ফিট সার্জিও বুসকেটসকে। ইভান রাকিতিচ চোট নিয়ে ছিটকে পড়েছেন। মৌসুমের বাকিটা সময়ের কতটা খেলতে পারবেন, নিশ্চিত নয়। আঙুলে অস্ত্রোপচার করাতে হবে। এ কারণে বুসকেটসকে খেলাতে মরিয়া কোচ।
যদিও বার্সার জন্য এখনো ২১ পয়েন্টের খেলা বাকি। লিগ নিয়ে ভালভার্দের এই মরিয়া মনোভাবই তাদের ডুবিয়েছে কি না, এ নিয়ে বিতর্ক আছে। রোমার বিপক্ষে গত ম্যাচে মেসি ঠিকমতো দৌড়াতেই পারেননি। রোমার বিপক্ষে ৪-১ গোলে জেতা ম্যাচেও মেসি ততটা আলো ছড়াতে পারেননি। আধা ফিট মেসিকে সেভিয়ার বিপক্ষে নামিয়ে দিয়েছিলেন ভালভার্দে। রোমার বিপক্ষে ফিরতি লেগের তিন দিন আগে খেলিয়েছেন লিগের ম্যাচটায়। সে ম্যাচে দলের বড় তারকাদের বিশ্রাম না দিয়ে ভালভার্দে ভুল করেছেন বলে সমালোচনা হচ্ছে স্পেনে।
মেসির ক্ষোভের গুঞ্জনটা সত্যি হয়ে থাকলে এর কারণটা অবশ্য পরিষ্কার নয়। ভালভার্দে গুঞ্জন উড়িয়ে দিলেও মেসির মনমেজাজ এখনো ভালো হয়নি বলেই জানা গেছে। অনুশীলনেও খুব একটা মনখোলা মেসিকে দেখা যায়নি। ভালভার্দে অবশ্য বলছেন, ‘মেসি যেমনটা থাকে, তার চেয়ে বেশি চুপচাপ। কিন্তু এর পেছনে কোনো নির্দিষ্ট কারণ নেই।’
