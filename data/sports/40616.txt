
‘বার্সেলোনা বহু বছরের মধ্যে সবচেয়ে খারাপ অবস্থায় আছে।’— কিছুদিন আগে এমন মন্তব্য করে বার্সেলোনা-সমর্থকদের বিরাগভাজন হয়েছিলেন হোসে মরিনহো। পর্তুগিজ এই কোচের সাম্প্রতিক মন্তব্যে এবার হয়তো তেলে-বেগুনে জ্বলে উঠতে পারেন রিয়াল মাদ্রিদ-ভক্তরাও। ভালো খেলে শিরোপা জয়ের চেয়ে নিজেদের কেমন দেখাচ্ছে, সেটার দিকেই নাকি বেশি মনোযোগ থাকে রিয়ালের খেলোয়াড়দের।রিয়াল মাদ্রিদের কোচ হিসেবে খুব একটা সফল সময় কাটাতে পারেননি মরিনহো। তিন বছরে জিতেছিলেন মাত্র তিনটি শিরোপা। একটি লা লিগা, একটি কোপা ডেল রে ও একটি স্প্যানিশ সুপারকাপ। সে সময় নিজের শিষ্যদের ওপরেও যে খুব বেশি সন্তুষ্ট ছিলেন না, তেমন ইঙ্গিতই পাওয়া যাচ্ছে তাঁর সাম্প্রতিক এই মন্তব্যে। মরিনহো বলেছেন, ‘কোনো একটা খেলা শুরুর আগে রেফারি যখন তাদের জন্য অপেক্ষা করছেন, তখন খেলোয়াড়েরা দাঁড়িয়ে থাকত আয়নার সামনে। রিয়াল মাদ্রিদে থাকার সময় এ রকম অনেকবারই হয়েছে।’ বর্তমান যুগে এটাই যে স্বাভাবিক, সেটাও পরক্ষণে স্বীকার করে নিয়েছেন মরিনহো, ‘সমাজটাই এখন এ রকম। তরুণেরা এসব নিয়ে বেশি মেতে থাকে। তাদের বয়স বিশের কোটায় আর আমার বয়স ৫১ বছর। আমি যদি তাদের সঙ্গে কাজ করতে চাই তাহলে আমাকে তাদের দুনিয়াটা বুঝতে হবে।’২০০০ সালে কোচিং ক্যারিয়ার শুরু করেছিলেন এ সময়ের অন্যতম সফল এই কোচ। গত ১৪ বছরে অনেক কিছুই যে পাল্টে গেছে, সেটাও সবাইকে স্মরণ করিয়ে দিয়েছেন মরিনহো, ‘আগে খেলোয়াড়েরা চেষ্টা করত তাদের খেলোয়াড়ি জীবনে অনেক টাকা-পয়সা আয় করতে, যেন তারা ক্যারিয়ার শেষ হওয়ার পর ধনী হতে পারে। কিন্তু এই মুহূর্তে খেলোয়াড়দের চারপাশে যেসব মানুষ থাকে, তারাই তাকে ধনী বানিয়ে দিতে চায় ক্যারিয়ার শুরুর আগেই।’— গোল ডটকম
