
বিশ্বকাপে নাম লেখানোর আনন্দেই দলগুলো যেন এখন বিশ্বজয়ের উৎসব করে ফেলছে। ইতালিকে বিদায় করে দিয়ে সুইডেনের উল্লাস চোখে লেগে থাকতে থাকতেই কাল অস্ট্রেলিয়াকে দেখা গেল আবেগে থই থই। আজ আবার চোখ ভিজল অস্ট্রেলিয়ার প্রতিবেশী নিউজিল্যান্ডের। তাদের ২-০ গোলে হারিয়ে ফুটবল বিশ্বকাপের ৩২তম ও শেষ দল হিসেবে জায়গা করে নিল পেরু।
এই দুই দলের প্লে অফের প্রথম ম্যাচটিতে নিউজিল্যান্ড নিজেদের মাঠে গোলশূন্য ড্র করেছিল। পেরুর মাঠ লিমার উচ্চতায় গিয়ে খেলা নিউজিল্যান্ডের জন্য যে সহজ হবে না, সেটা অজানা ছিল না। জোড়া গোল দিয়ে দক্ষিণ আমেরিকা অঞ্চলের পঞ্চম দল হিসেবে বিশ্বকাপে গেল পেরু।
আসুন দেখে নিই, বিশ্বকাপের চূড়ান্ত মঞ্চে যাচ্ছে কোন ৩২টি দল
এশিয়া (এএফসি) থেকে ৫টি: অস্ট্রেলিয়া, ইরান, জাপান, দক্ষিণ কোরিয়া ও সৌদি আরব।
ইউরোপ (উয়েফা) থেকে ১৪টি: বেলজিয়াম, ক্রোয়েশিয়া, ডেনমার্ক, ইংল্যান্ড, ফ্রান্স, জার্মানি, আইসল্যান্ড, পোল্যান্ড, পর্তুগাল, রাশিয়া (স্বাগতিক), সার্বিয়া, সুইডেন, সুইজারল্যান্ড ও স্পেন।
আফ্রিকা (সিএএফ) থেকে ৫টি: মিসর, মরক্কো, সেনেগাল, তিউনিসিয়া ও নাইজেরিয়া।
কনকাকাফ (উত্তর ও মধ্য আমেরিকা এবং ক্যারিবিয়ান) থেকে ৩টি: কোস্টারিকা, মেক্সিকো ও পানামা।
দক্ষিণ আমেরিকা (কনমেবল) থেকে ৫টি: ব্রাজিল, উরুগুয়ে, আর্জেন্টিনা, পেরু ও কলম্বিয়া।
