
ম্যাচের ৬৭ মিনিটই তিনি ছিলেন না। কিন্তু কালকের এল ক্লাসিকোর হাইলাইটের পরতে পরতে থাকবেন ক্রিস্টিয়ানো রোনালদো। মাঠে মাত্র ২৩ মিনিট ছিলেন। এর মধ্যেই কত ঘটনা। কত নাটকীয়তা!
বদলি হিসেবে নামলেন ৫৯ মিনিটে। জিনেদিন জিদান তাঁকে মাত্র ৩০ মিনিট বরাদ্দ দিয়েছেন। এল ক্লাসিকোতে প্রথম একাদশে না থাকা রোনালদোর জন্য অন্য রকম এক অভিজ্ঞতাই। কিন্তু রোনালদো দ্রুতই বুঝিয়ে দিলেন, মাঠে ৫ মিনিট থাকলেও তাঁর চলে!
বদলি হিসেবে নামার সময়ই পুরো ন্যু ক্যাম্পের ভরা বার্সা-সমর্থকেরা দুয়োর গর্জন তুললেন। নেইমারের চলে যাওয়ার পর ভেতরে জমতে থাকা হতাশা প্রকাশের এই প্রথম বড় সুযোগ যেন পেয়ে গিয়েছিল তারা। কারও না কারও ওপর ঝালটা তো মেটাতে হবে। রোনালদোকেই বেছে নিয়েছিল ন্যু ক্যাম্প। শুনতেও কেমন শ্রুতিকটু লাগল বার্সা-সমর্থকদের এই দুয়ো!
রোনালদোর একদমই ভালো লাগেনি। আর বার্সা-সমর্থকেরাও ভুলে গিয়েছিল, নিরীহ মুখভঙ্গি করে বসে আছে বলেই ভুলে যেয়ো না, বাঘকে খোঁচাতে নেই।
৬৯ মিনিটেই দৃশ্যপটে রোনালদো। গ্যারেথ বেলের ক্রসে শূন্যে শরীর ভাসিয়ে বার্সার জাল কাটতে পা জোড়াতে কাঁচি বানিয়ে ফেললেন। কিন্তু দেখতে দারুণ সুন্দর সিজার কিকটা লক্ষ্যভ্রষ্ট হলো। তবে বার্সার কাছে এই বার্তা পৌঁছে গেল, নিশানার খুব কাছেই কিন্তু তিরন্দাজ!
৭১ মিনিটেই মার্সেলোর দুর্দান্ত এক ক্রসে বল পাঠালেন জালে। কিন্তু গোলের লম্বা বাঁশি নয়, রেফারি বাঁশিতে বেজে উঠল অফ সাইডের সংকেত!
রোনালদো মাথা ঝাড়া দিয়ে তৈরি হতে শুরু করলেন। এরই মধ্যে ৭৫ মিনিটে বার্সেলোনা পেয়ে গেল পেনাল্টি! যে সিদ্ধান্ত হজম করতেই পারছিল না রিয়াল। আরও একচোট হাতাহাতি লাগার উপক্রম।
পেনাল্টি থেকে মেসির গোল। পিকে আত্মঘাতী গোলটা কাটিয়ে ১-১ সমতা ফেরাল বার্সা।
আবারও যেন কামানে ভরা হলো গোলা। ৮০ মিনিটে বুলেট গতির পাল্টা আক্রমণ থেকে রোনালদোর পায়ের কয়েকটি স্পর্শে ছত্রখান পিকের রক্ষণ। তারপর মিসাইল-গতির শট। পুরো ম্যাচে সুপারম্যানের মতো কিছু সেভ করা টের স্টেগেনেরও সাধ্যের বাইরে। বল খুঁজে নিল জাল।
নামার সময় দর্শকদের দুয়ো, অফ সাইডে গোল বাতিলের পরপরই বার্সাকে পেনাল্টি দিয়ে দেওয়া...রোনালদো কতটা ফুঁসছিলেন বোঝা গেল সঙ্গে সঙ্গে। জার্সি খুলে নিজের পেটানোর শরীরটা পুরো দেখিয়ে দিলেন। ‘দেখো, আমি “হিম্যান!” এখনো আগের মতোই আছি। কিংবা আগের চেয়ে আরও শক্তিশালী!’
নাটকের তখনো শেষ হয়নি।
৮৩ মিনিটে বল দখলের লড়াইয়ে স্যামুয়েল উমতিতির সঙ্গে পায়ে পা লেগে গিয়ে পড়ে গেলেন বক্সে। পেনাল্টি! না, উল্টো রেফারি ডাইভ দেওয়ার অপরাধে দেখিয়ে দিলেন হলুদ কার্ড! জার্সি খুলে উদ্‌যাপন করে আগেই একটি হলুদ কার্ড দেখেছিলেন। দুই হলুদ কার্ড মিলে হয়ে গেল লাল কার্ড!
রোনালদোকে মাঠ ছেড়ে সোজা চলে যেতে হলো ড্রেসিংরুমে।
রোনালদো চলে গেলেন, কিন্তু তাঁর ছায়া ঠিকই রইল। মার্কো এসেনসিও ঠিক একই রকম পাল্টা আক্রমণে, ঠিক একইভাবে বক্সের বাঁ কোণ থেকে করলেন গোল।
নাটকীয়তায় ঠাসা এল ক্লাসিকো বার্সার মাঠেই ৩-১ গোলে জিতে বুধবারের ফিরতি লেগটাকে একরকম অর্থহীন করে তুলল রিয়াল মাদ্রিদ। এই মৌসুমেও বার্সাকে দর্শক বানিয়ে রাখার একটা পূর্বাভাস দিয়ে রাখল। আর এর সবকিছুর মধ্যে পরতে পরতে ছড়িয়ে থাকলেন রোনালদো। মাত্র ২৩ মিনিটেই...!
