
সব ঠিকঠাকই চলছিল। জানুয়ারিতে অনুষ্ঠেয় বঙ্গবন্ধু কাপ নিয়ে হঠাৎই একটা সমস্যায় পড়ল বাফুফে। প্রাথমিকভাবে কথা দিয়েও টুর্নামেন্টে আসবে না বলেছে গতবারের চ্যাম্পিয়ন মালয়েশিয়া।কিন্তু মালয়েশিয়াকে খুব করেই চাইছে বাফুফে। তাই সে দেশের ফুটবল ফেডারেশনের সভাপতি টেংকু আবদুল্লাহর সঙ্গে কথা বলতে কাল কুয়ালালামপুর উড়ে গেছেন কাজী সালাউদ্দিন। আজই তাঁরা বসবেন। আলোচনায় সাফল্যপ্রত্যাশী বাফুফে সভাপতি, ‘মালয়েশিয়া তাদের নিজস্ব সমস্যা দেখিয়ে বঙ্গবন্ধু কাপে আসতে চাইছে না। আশা করি তাদের রাজি করাতে পারব।’ বাংলাদেশের ফুটবলে সাম্প্রতিক কাদা ছোড়াছুড়ির খবরগুলো মালয়েশিয়ার কাছেও পৌঁছেছে গণমাধ্যমের সুবাদে। কোথায় কী ঘটে তার সবকিছুই এখন সবার জানা হয়ে যায়। এসবের প্রভাবও মালয়েশিয়ার আসতে না চাওয়ার কারণ বলে বাফুফের এক শীর্ষ কর্মকর্তার অনুমান। তবে মালয়েশিয়াকে রাজি করাতে পারলে টুর্নামেন্টের বড় একটা অগ্রগতিই হবে বলে মনে করেন সালাউদ্দিন, ‘মালয়েশিয়ার খেলাটা নিশ্চিত হলে আমরা অনেক দূর এগিয়ে যাব। বাকি দেশগুলোকে নিয়ে তেমন সমস্যা নেই।’ সিঙ্গাপুর, থাইল্যান্ড, বাহরাইন আসবে বলেছে। শ্রীলঙ্কার আসা নিশ্চিতই। মিয়ানমারের সঙ্গে যোগাযোগ আছে বাফুফের। তবে গতবারের অভিজ্ঞতা বলছে, এবারও শেষ মুহূর্তে দল ওলট-পালট হলে অবাক হওয়ার থাকবে না।টুর্নামেন্টের সম্ভাব্য সময় ৬-২০ জানুয়ারি। হাতে সময় আর এক মাসও নেই। কিন্তু এখন পর্যন্ত টুর্নামেন্ট নিয়ে প্রকাশ্যে মাঠে নামেনি বাফুফে। তবে সেটা কোনো সমস্যা নয় কর্মকর্তাদের কাছে। কারণ স্পনসর তৈরিই আছে। সেই ভরসাতেই জানুয়ারিতে এটি আয়োজনে প্রতিশ্রুতি পূরণে বাফুফে খুবই আশাবাদী।
