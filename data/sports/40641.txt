
অস্ট্রেলিয়া সফর স্থগিত হয়ে যাওয়ায় নভেম্বরেই জিম্বাবুয়ের বিপক্ষে টেস্ট সিরিজ আয়োজনের একটা উদ্যোগ নিয়েছিল বিসিবি। নতুন খবর হচ্ছে, জিম্বাবুয়ে নভেম্বরেই আসছে, তবে টেস্টের বদলে আগে হতে পারে ওয়ানডে ও টি-টোয়েন্টি সিরিজ।এফটিপি অনুযায়ী, আগামী জানুয়ারিতে বাংলাদেশে আসার কথা জিম্বাবুয়ের। অস্ট্রেলিয়া সিরিজ স্থগিত হয়ে যাওয়ায় জিম্বাবুয়ের সিরিজটি দুই দফায় আয়োজনের প্রস্তাব দেয় বিসিবি। গত বুধবার বিসিবি সভাপতি নাজমুল হাসান জানিয়েছিলেন, প্রথম দফায় আগামী মাসে দুটি টেস্ট খেলতে বাংলাদেশ সফরে আসতে নীতিগতভাবে রাজি হয়েছে জিম্বাবুয়ে। ওয়ানডে ও টি-টোয়েন্টি সিরিজ হবে জানুয়ারিতেই।তবে দুবাইয়ে আইসিসির চলমান সভায় বিষয়টি নিয়ে জিম্বাবুয়ের সঙ্গে আলোচনার পর পরিস্থিতি কিছুটা বদলেছে। জিম্বাবুয়ে এখন নিজেদের দেশে সিরিজ খেলছে আয়ারল্যান্ডের বিপক্ষে। এরপর আফগানিস্তানের বিপক্ষেও ৫টি ওয়ানডে ও ২টি টি-টোয়েন্টি খেলবে, যে সিরিজ চলবে ২৯ অক্টোবর পর্যন্ত। বাংলাদেশে আবার ২০ নভেম্বর বিপিএল শুরু হওয়ার কথা। তার মানে সময় ফাঁকা আছে আসলে নভেম্বরের প্রথম সপ্তাহ থেকে ২০ তারিখ পর্যন্ত। এই সময়ের মধ্যে দুটি টেস্ট ও একটি প্রস্তুতি ম্যাচ আয়োজন করা কঠিন। তাই ওয়ানডে ও টি-টোয়েন্টি সিরিজটা আগে আয়োজন করে ফেলাই বেশি যৌক্তিক মনে করছে দুই পক্ষ।গতকাল মিরপুরে সাংবাদিকদের সঙ্গে আলাপকালে বিসিবি পরিচালক ও মিডিয়া কমিটির চেয়ারম্যান জালাল ইউনুস বলেছেন, ‘ওয়ানডে সিরিজটা আগে হওয়ার সম্ভাবনাই বেশি। তবে এখনো আলোচনা চলছে। চূড়ান্ত হলে বিসিবি সভাপতি ঢাকায় ফিরেই তা জানাবেন।’বোর্ডের একটি সূত্র অবশ্য জানিয়েছে, সূচি একরকম চূড়ান্তই হয়ে গেছে। ১ নভেম্বর বাংলাদেশে আসছে জিম্বাবুয়ে। ৩টি ওয়ানডে হতে পারে ৪, ৬ ও ৮ নভেম্বর। ১১, ১৩ ও ১৫ নভেম্বর হতে পারে টি-টোয়েন্টি ম্যাচ ৩টি। তবে শেষ পর্যন্ত টি–টোয়েন্টি সিরিজটি দুই ম্যাচেরও হতে পারে।
