
সাফ অনূর্ধ্ব-১৬ প্রতিযোগিতায় গতবার তৃতীয় হয়েছিল বাংলাদেশ। সেমিফাইনাল থেকে বিদায় নিয়ে তৃতীয় স্থানটা পেতে বাংলাদেশের যুবাদের পথে বাধা হয়ে এসেছিল আফগানিস্তান। কিন্তু এবার সেই আফগানিস্তানকে হারিয়েই প্রথমবারের মতো সাফ অনূর্ধ্ব-১৬ ফুটবলের ফাইনাল নিশ্চিত করেছে বাংলাদেশের ষোলো বছরের ফুটবলাররা।সিলেট জেলা স্টেডিয়ামে অনুষ্ঠিত সেমিফাইনালের স্কোরলাইনটা ১-০ গোলের। বাংলাদেশের পক্ষে একমাত্র গোলটি সাদ উদ্দিন।খেলার শুরু থেকেই দাপট ছিল বাংলাদেশের। কিন্তু গোলের দেখাটাই কেবল পাওয়া হচ্ছিল না। এমন হতাশার মধ্যেই খেলার ৩৫ মিনিটে পেনাল্টি পেয়ে যায় আফগানিস্তান।আফগানিস্তান অবশ্য পেনাল্টিটি কাজে লাগাতে পারেনি। পোস্টের ওপর দিয়ে মেরে নষ্ট করা এই সুযোগটির পরই অন্য এক বাংলাদেশকে দেখে আফগানরা।প্রথমার্ধ গোলশূন্য থাকার পর দ্বিতীয়ার্ধে আফগানিস্তানকে রীতিমতো চেপে ধরে বাংলাদেশ। ম্যাচের ৫৪ মিনিটে বহু আরাধ্য গোলটিও আদায় করে নেয় সৈয়দ গোলাম জিলানির ছেলেরা। সাদ উদ্দিনের পা থেকে আসা গোলটিও ছিল দারুণ। বক্সের বাইরে থেকে ডান পায়ের জোরালো শটে জালে জড়িয়ে গোটা স্টেডিয়ামকে আনন্দে ভাসান সাদ। ৭৩ মিনিটে আরও একটি গোল করেছিল বাংলাদেশ। কিন্তু অফসাইডের অজুহাতে তা বাতিল করে দেন রেফারি। ৮৭ মিনিটে বাংলাদেশের রনির হেড ক্রসবারে লেগে বাইরে চলে যায়।খেলার একেবারে শেষলগ্নে গোলরক্ষক ফয়সলের কল্যাণে বড় বাঁচা বেঁচে যায় বাংলাদেশ। তাঁর অসাধারণ এক সেভ নিরাপদেই দেশকে নিয়ে যায় ফাইনালে।
