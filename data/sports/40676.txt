
টুর্নামেন্ট ফাইনাল মানেই যেন তাঁর পোড়া কপাল। ২০১৪ বিশ্বকাপের ফাইনালটা বেঞ্চে বসে দেখতে হলো। ২০১৫ কোপা আমেরিকার ফাইনালে মাঠে নামলেও ২৮ মিনিটে উঠে গেলেন চোট নিয়ে। অনেকের মতে, এই দুটি ফাইনালে অ্যাঙ্গেল ডি মারিয়া খেললে ফল অন্য রকম হতেও পারত। ডি মারিয়াকে নিয়ে এবারও শঙ্কায় আর্জেন্টিনা। এবারের কোপার ফাইনালেও তাঁর খেলা হবে কি না, তা নিয়ে এখনো সংশয়।লিওনেল মেসিকে ছাড়াই এবারের কোপা শুরু করা আর্জেন্টিনা দারুণ শুরু পেয়েছিল ​ডি মারিয়ার সৌজন্যে। কিন্তু দ্বিতীয় ম্যাচে চোট নিয়ে বেরিয়ে যান এই উইঙ্গার। এরপর টানা তিনটি ম্যাচ মাঠের বাইরেই ছিলেন। চোট সেরে উঠছিলেনও। কিন্তু বৃহস্পতিবার প্রথম অনুশীলনে নামার পর পুরোনো পেশির চোটটায় আবার টান পড়ে। অনুশীলন পুরো শেষ না করেই উঠে যান ডি মারিয়া। বাড়তি সতর্কতার জন্য নাকি আসলেই অনুশীলনে তিনি অপারগ ছিলেন, তা আর্জেন্টিনার পক্ষ থেকে জানানো হয়নি।বাংলাদেশ সময় সোমবার সকাল ছয়টায় শুরু ফাইনালে ডি মারিয়াকে ভীষণ দরকার আর্জেন্টিনার। দলের সেরা খেলোয়াড়দের একজন বলেই নয়, ডি মারিয়ার বাকি দুই বিকল্পকেও পাচ্ছে না আর্জেন্টিনা। দুই গোল করা এজেকিয়েল লাভেজ্জি গত ম্যাচে বিচিত্র এক দুর্ঘটনায় পড়ে হাতই ভেঙে ফেলেছেন। অস্ত্রোপচার করাতে হবে তাঁর। আরেক উইঙ্গার নিকোলাস গাইতানও চোটে। অবশ্য বদলি হিসেবে নেমে এরই মধ্যে দুই গোল করা টটেনহামের তরুণ তারকা এরিক লামেলা জানিয়ে দিয়েছেন, তিনি প্রস্তুত।চোট ভালোই ভোগাচ্ছে আর্জেন্টিনাকে। ডিফেন্ডার মার্কোস রোহো আর মিডফিল্ডার অগুস্তো ফার্নান্দেজকে নিয়েও আছে সংশয়।

