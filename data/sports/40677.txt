
আগামীকাল হায়দরাবাদে মুখোমুখি হচ্ছে ভারত-বাংলাদেশ। ভারতের মাটিতে বাংলাদেশের প্রথম টেস্ট শুরুর আগে এই ১০ তথ্যে চোখ বুলিয়ে নিন—
** বাংলাদেশের বিপক্ষে ৮ টেস্ট খেলে ৬টিতে জিতেছে ভারত। এর চারটি ইনিংস ব্যবধানে। বাকি দুটি ১০ ও ৯ উইকেটে। দুটি ড্র অবশ্য বৃষ্টির কারণে। ** ভারতের মাটিতে টেস্ট খেলতে যাওয়া নবম দেশ হবে বাংলাদেশ। সর্বশেষ ১৯৯৬ সালে দক্ষিণ আফ্রিকা ছিল ভারতের মাটিতে নিজেদের প্রথম টেস্ট খেলা কোনো দল।** রাজীব গান্ধী স্টেডিয়ামে দুজনের টেস্ট পরিসংখ্যান চোখ চাঁদিতে তুলে দেওয়ার মতো। দুই টেস্টে মাত্র ১০.৫০ গড়ে ১৮ উইকেট নিয়েছেন রবিচন্দ্রন অশ্বিন। চেতেশ্বর পূজারা ১৮১.৫০ গড়ে এ মাঠে করেছেন ৩৬৩ রান। ** দেশের বাইরে ৪৪ টেস্ট খেলে মাত্র তিনটি জিতেছে বাংলাদেশ। এই তিন জয়ের দুটি খর্বশক্তির ওয়েস্ট ইন্ডিজের বিপক্ষে, ২০০৯ সালে। অন্যটি জিম্বাবুয়ের মাঠে, ২০১৩ সালে।** বাংলাদেশের বিপক্ষে ১৩৬.৬৬ গড়ে ৮২০ রান করেছেন শচীন টেন্ডুলকার। পাঁচটি সেঞ্চুরির একটি অপরাজিত ২৪৮ রানের। তাঁর ক্যারিয়ারের সর্বোচ্চ ইনিংস। বাংলাদেশের বিপক্ষেই ২০০৪ সালে ঢাকায় সুনীল গাভাস্কারের ৩৪ সেঞ্চুরির রেকর্ড ছুঁয়েছিলেন টেন্ডুলকার।** বোলারদের মধ্যে সবার ওপরে আছেন জহির খান। সাত ম্যাচে নিয়েছেন ৩১ উইকেট। এর মধ্যে তাঁর সেরা বোলিং ৭/৮৭।** অধিনায়ক হিসেবে এটি কোহলির ২৩তম টেস্ট। ভারতকে টেস্টে নেতৃত্ব দেওয়ায় নয় নম্বরে উঠে যাবেন। ** প্রায় চার দশক পুরোনো এক রেকর্ড ছোঁয়ার অপেক্ষায় আছে কোহলির দল। ১৯৭৭ থেকে ১৯৮০ সালের মধ্যে নিজেদের মাটিতে টানা ২০ টেস্টে অপরাজিত ছিল ভারত। আর দুটি ম্যাচ না হারলেই সেই রেকর্ড ছুঁয়ে ফেলবে কোহলির দল।** এই টেস্টে জিতলে তা হবে নিজেদের মাটিতে ভারতের ৯৫তম জয়। নিজেদের মাটিতে এর চেয়ে বেশি জয় আছে কেবল অস্ট্রেলিয়া (২৩৪), ইংল্যান্ড (২০৭) ও দক্ষিণ আফ্রিকার (৯৬)। ** সাকিব আল হাসান ইতিহাসের সেই তিন খেলোয়াড়ের একজন একই টেস্টে যাদের সেঞ্চুরি ও ১০ উইকেট নেওয়ার কৃতিত্ব আছে। অন্য দুই কীর্তিমান ইমরান খান ও ইয়ান বোথাম।
