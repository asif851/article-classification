
প্রিয় দলের জন্য ভক্তরা কত কী না করে। খোদ বাংলাদেশে মাগুরার এক কৃষকই তো প্রিয় দল জার্মানির সাড়ে তিন কিলোমিটার পতাকা বানিয়েছেন। আবার অনেকে নিজের চুল কিংবা পোশাকে অদ্ভুত নকশা করেন। আরও কত কী!তবে বাংলাদেশের নেত্রকোনা জেলার প্রাপ্তি দাশ আর্জেন্টিনা, বিশেষ করে মেসি যেন বিশ্বকাপ জিততে পারেন, সে জন্য করেছে উপবাস-ব্রত। সে আর্জেন্টিনার অন্য সমর্থকদের মতো অন্যের সঙ্গে তর্ক জুড়ে দেয়নি, গলার জোরে প্রিয় দলকে জেতানোর চেষ্টা করেনি। আর্জেন্টিনা যেন বিশ্বকাপ জেতে সে জন্য দেবীর উদ্দেশে দিয়েছে পুজো, উপবাস-ব্রতে পাওয়ার চেষ্টা করেছে স্বর্গীয় শক্তি।প্রাপ্তির বিধি বাম। আর্জেন্টিনা জিততে পারেনি। স্বপ্ন, স্বপ্নই থেকে গেছে। বিশ্বকাপ খালি হাতেই ফিরিয়েছে এ গ্রহের সেরা ফুটবলার লিওনেল মেসিকে। কিন্তু এতে দুঃখ নেই প্রাপ্তির। আর্জেন্টিনা হারলেও মেসিরা ভালোই খেলেছেন বলে অভিমত তার। প্রাপ্তির মতে, ‘এই হারে দুঃখ নেই। মেসিসহ অন্যরা ভালোই খেলেছেন। এটা সম্মানজনক হারই। বিধাতা যা করেন মঙ্গলের জন্যই করেন।’প্রাপ্তি দাশ একাদশ শ্রেণির ছাত্রী। ছোটবেলা থেকেই সে আর্জেন্টিনার সমর্থক। মেসি তার প্রিয় খেলোয়াড়। এবার মনে-প্রাণেই চেয়েছিল প্রিয় খেলোয়াড়টির হাতে বিশ্বকাপ দেখতে। কিন্তু সবার কী সব আশা পূরণ হয়? প্রাপ্তির হয়নি। কিন্তু এতে আর্জেন্টিনা কিংবা মেসির প্রতি ভালোবাসা এতটুকু মিইয়ে যায়নি তার।
