

আগামী মাসে স্প্যানিশ ফুটবলের মহারণ ‘এল ক্লাসিকো’য় মাঠে নামছে রিয়াল মাদ্রিদ ও বার্সেলোনা। কিন্তু বহু প্রতীক্ষিত এই ম্যাচের আগে এক লাইন্সম্যানের অভিযোগ তোলপাড় তুলেছে স্প্যানিশ ফুটবলে। পুলিশের কাছে সেই রেফারি অভিযোগ করেছেন, তাঁকে নাকি ওই ম্যাচে রিয়াল মাদ্রিদের পক্ষে ‘কাজ’ করতে বলা হয়েছে।  অভিযোগকারী লাইন্সম্যানের নাম-পরিচয় গোপন রেখেই এ ব্যাপারে তদন্তে নেমে গেছে স্প্যানিশ পুলিশ। তাঁর নাকি এল ক্লাসিকোয় লাইন্সম্যানের ভূমিকায় থাকার কথা। তিনি অভিযোগ করেছেন, রিয়াল-বার্সা লড়াইয়ে যে রেফারিকে দায়িত্ব দেওয়ার কথা ভাবা হচ্ছে, তিনি নাকি তাঁকে ফোন করে ওই ম্যাচে রিয়ালের পক্ষে কাজ করার অনুরোধ জানিয়েছেন। পরে রেফারিদের সংগঠন থেকেও এ ব্যাপারে তাঁর ওপর চাপ প্রয়োগ করা হয়। এল ক্লাসিকোর এখনো মাসখানেক বাকি। এত আগে ওই ম্যাচের রেফারি ও লাইন্সম্যান চূড়ান্ত হয়ে গেছে কিনা, এটা অবশ্য একটা বড় প্রশ্ন। তবে এল ক্লাসিকোর মতো বড় ম্যাচগুলোতে বেশ আগেই সাধারণত রেফারি-সহকারী রেফারিদের একটা তালিকা তৈরি হয়ে যায়। যেটি চূড়ান্ত হয় ম্যাচের এক সপ্তাহ আগে। রেফারিদের সংগঠন থেকে অবশ্য এই অভিযোগ উড়িয়েই দেওয়া হয়েছে। গতকাল বুধবার রাতেই রেফারি অ্যাসোসিয়েশনের সদস্য হোসে অ্যাঙ্গেল জিমেনেজ মুনোজ ডি মোরালেস এ ধরনের অভিযোগকে ‘রূপকথার গল্প’ হিসেবেই আখ্যায়িত করেছেন।  এর আগে অ্যাটলেটিকো মাদ্রিদের কোচ ডিয়েগো সিমিওনে অবশ্য এই মৌসুমের শুরুতেই রিয়াল নিয়ে একটা মন্তব্য করে বিতর্কের ঝড় তুলেছিলেন। তিনি অভিযোগ করেছিলেন, ‘এবারের লা লিগা রিয়ালের জন্য সহজ করার জন্য সম্ভব সব কিছুই করা হতে পারে।’ তিনি আরও বলেছিলেন, সাত মৌসুমে মাদ্রিদের ঘরে মাত্র একটা শিরোপা যাওয়ার ব্যাপারটি কোনো মতেই মেনে নেওয়া হবে না। তারা যেন শিরোপা পায় সেজন্য খুব বিপজ্জনক নীলনকশার আশঙ্কা রয়েছে। অন্য দলগুলোর জন্য এবারের মৌসুমের শিরোপা জয় কঠিনই করে ফেলা হতে পারে। সিমিওনের মন্তব্য ও সর্বশেষ অভিযোগে রিয়াল মাদ্রিদ স্বাভাবিকভাবেই প্রচণ্ড খেপেছে। দলটির সমর্থকেরা পরিসংখ্যান দিয়েই প্রমাণ করতে চাইছেন এ সবের অসারতা। এই মৌসুমে বার্সেলোনা যেখানে ৭টি পেনাল্টি পেয়েছে, রিয়াল পেয়েছে মাত্র ১টি। তাঁদের যুক্তি, এই হিসাবই তো বলে দিচ্ছে লা লিগা কর্তৃপক্ষ আদৌ রিয়ালের প্রতি পক্ষপাতদুষ্ট কিনা। সূত্র: মেইল অনলাইন।
