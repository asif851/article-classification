



আগামীকালের ম্যাচের আগে সাকিবকে ডেকে পাঠিয়েছে বাংলাদেশ। 
 তবে সাকিব খেলবেন কি না, এ নিয়ে সন্দিহান অনেকেই। 
 হাথুরু মনে করেন না, সাকিবের যোগ হওয়াটা শ্রীলঙ্কার জন্য বাড়তি চাপ।


সাকিব আল হাসান যোগ দিচ্ছেন বাংলাদেশ দলে, খবরটা শুনেছেন? চন্ডিকা হাথুরুসিংহে হাসলেন, ‘আমি সেটা জানি।’ সাকিব কলম্বোয় আসছেন, খবরটা আজ সকালে জেনেছেন বাংলাদেশের সাংবাদিকেরা। প্রতিপক্ষের কোচ হিসেবে হাথুরুর কানে খবরটা পৌঁছাতে বেশি সময় লাগেনি! কিংবা তিনি হয়তো সাংবাদিকদের আগেই জেনেছেন! প্রতিপক্ষ দলে বড় অস্ত্র যোগ হচ্ছে, হাথুরু তো জানবেনই। কিন্তু হঠাৎ বাংলাদেশ দলে বিশ্বসেরা অলরাউন্ডার যোগ হওয়ায় নিজেদের প্রস্তুতি, কৌশলে নিশ্চয়ই বদল আনতে হচ্ছে শ্রীলঙ্কা দলকে। সাকিবকে নিয়ে নতুন করে পরিকল্পনা সাজাতে একটু কি কঠিন হচ্ছে হাথুরুর? ‘আমরা জানি, ও খুব ভালো একজন খেলোয়াড়। সাকিব এলে ওদের সুবিধা হবে। সমন্বয়ে বদল আনতে পারে। চাইলে একজন ব্যাটসম্যান বেশি খেলাতে পারবে, চাইলে একজন বোলারও। আমরা শুধু সাকিবকে কীভাবে মোকাবিলা করতে পারি, সেটা নিয়ে ভাবছি। কীভাবে ওর ৪ ওভার ভালোভাবে সামলানো যায়, ওর ব্যাটিংয়ের সময় কীভাবে বোলিং করতে পারি, সেটাই ভাবছি।’চোট কাটিয়ে সাকিব অনুশীলনেই ফিরেছেন দুদিন হলো। কালকের ম্যাচ খেলানোর উদ্দেশে তড়িঘড়ি করে তাঁকে উড়িয়ে আনা হচ্ছে কলম্বোয়। বাংলাদেশ দলকে একটু বেশিই মরিয়া মনে হচ্ছে হাথুরুর? শ্রীলঙ্কান কোচ বললেন, ‘যদি সে ফিট থাকে খেলার জন্য, তাহলে এখানে মরিয়াভাবের কিছু দেখি না। ওরা ভাগ্যবান, সাকিব ঠিক সময়ে সেরে উঠেছে। যদি সেটি না হয় (পুরোপুরি ফিট), আপনার সঙ্গে একমত হব আমি (বাংলাদেশ বেশি মরিয়া)।’ সাকিব থাকা মানে বাংলাদেশ দলের একসঙ্গে তিন খেলোয়াড় পাওয়া! ব্যাটিং, বোলিং, ফিল্ডিং—তিন বিভাগেই দুর্দান্ত এমন খেলোয়াড় যে দলে থাকবে, তাদের যেমন আত্মবিশ্বাস বাড়াবে, মনস্তাত্ত্বিক একটা চাপ থাকবে প্রতিপক্ষের ওপরও। তবে হাথুরু মনে করেন না, সাকিবের যোগ হওয়াটা বাড়তি চাপ তাঁদের জন্য, ‘অগেই বলেছি, দুই দলের মধ্যে এমন কিছু জানার আর বাকি নেই, যা দিয়ে কেউ মনস্তাত্ত্বিক খেলা খেলবে বা ট্রাম্প কার্ড ব্যবহার করতে পারবে! যা বলতে পারি, যদি সাকিব অর্ধেক ফিটও হয়, তাহলে এটা তাদের ডেস্পারেট অ্যাটেম্পট। আর সে যদি ফিট হয়, তাহলে ওদের সুবিধা। সবাই জানি, সে (অলরাউন্ড) র‍্যাঙ্কিংয়ের এক নম্বর খেলোয়াড়।’
