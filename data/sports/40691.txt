
মৌসুমের শুরু থেকে স্প্যানিশ লিগের শীর্ষস্থানটা বেশির ভাগ সময় ছিল বার্সেলোনা আর অ্যাটলেটিকো মাদ্রিদের দখলে। চিরপ্রতিদ্বন্দ্বী আর নগর প্রতিদ্বন্দ্বীদের দুর্দান্ত পারফরম্যান্সে তৃতীয় স্থান নিয়েই সন্তুষ্ট থাকতে হয়েছে রিয়াল মাদ্রিদকে। কিন্তু শেষের দিকে এসে সেই রিয়াল মাদ্রিদই এগিয়ে গেল তিন পয়েন্টের ব্যবধানে। বার্সেলোনার পর গতকাল লা লিগায় হোঁচট খেয়েছে অ্যাটলেটিকো মাদ্রিদও। ওসাসুনার বিপক্ষে তারা হেরেছে ৩-০ গোলে।২৫ ম্যাচ শেষে এখন ৬৩ পয়েন্ট নিয়ে শীর্ষে আছে রিয়াল মাদ্রিদ। সমানসংখ্যক ম্যাচ খেলে বার্সেলোনা ও অ্যাটলেটিকো মাদ্রিদের সংগ্রহ ৬০ পয়েন্ট। তবে গোল ব্যবধানে অ্যাটলেটিকোর চেয়ে এগিয়ে আছে কাতালানরা।তিন দিন আগেই চ্যাম্পিয়নস লিগের ম্যাচে এসি মিলানকে হারিয়ে এসেছিল অ্যাটলেটিকো। কিন্তু দারুণ ফর্মে থাকা অ্যাটলেটিকোকে গতকাল খুঁজেই পাওয়া গেল না ওসাসুনার বিপক্ষে। প্রথমার্ধেই তিনটি গোল হজম করে অসহায় আত্মসমর্পণই করতে হয়েছে ডিয়েগো সিমিওনের শিষ্যদের। ২০১১ সালের পর এই প্রথমবারের মতো প্রথমার্ধে তিনটি গোল হজম করতে হলো তাদের। ৬, ২১ ও ৪২ মিনিটে ওসাসুনার পক্ষে তিনটি গোল করেছেন আলভারো সেজুডো, এমিলিয়ানো আরমেনতারোস ও রবার্তো তোরেস।আগামী সপ্তাহে এবারের মৌসুমের অন্যতম গুরুত্বপূর্ণ ম্যাচে রিয়ালের মুখোমুখি হবে অ্যাটলেটিকো। এখন হতাশা ভুলে এই ম্যাচের দিকেই নজর দিচ্ছেন অ্যাটলেটিকোর ব্রাজিলিয়ান ডিফেন্ডার ফেলিপে লুইস, ‘আমরা সব সময়ই জানতাম যে এই লিগটা দুই দলের লড়াই। কিন্তু আমরা ঘরের মাঠে খুব শক্তিশালী। কাজেই আগামী সপ্তাহে রিয়ালকে হারানোর সর্বোচ্চ চেষ্টাই আমরা করব।’— রয়টার্স
