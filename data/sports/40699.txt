
ত্রিমুকুট? বলতেই পারেন। সাকিব আল হাসানের মাথায় এখন শোভা পাচ্ছে তিন-তিনটা রত্নখচিত মুকুট। টেস্ট, ওয়ানডে, টি-টোয়েন্টি-তিন ধরনের ক্রিকেটেই আবার এক নম্বর অলরাউন্ডার হলেন সাকিব। সর্বশেষ র‍্যাঙ্কিংয়ে ওয়ানডেতে তিলকারত্নে দিলশানকে সরিয়ে একে উঠে গেছেন বাংলাদেশের এই অলরাউন্ডার।টেস্ট আর টি-টোয়েন্টিতে এক নম্বরেই ছিলেন। কিন্তু সামান্য কিছু রেটিং পয়েন্টে ওয়ানডে অলরাউন্ডারের শীর্ষ মুকুটটা ছিল দিলশানের দখলে। সর্বশেষ ভারতের বিপক্ষে সিরিজে ব্যাটে বলে ভাল পারফর্ম করে ওয়ানডেতেও একে উঠে এলেন সাকিব। এর আগে ৪০৪ পয়েন্ট নিয়ে এগিয়ে ছিলেন লঙ্কান অলরাউন্ডার। সাকিবের রেটিং পয়েন্ট ছিল ৩৯৮।ভারতের বিপক্ষে তিন ওয়ানডেতে দুই ফিফটিতে ৬১.৫০ গড়ে ১২৩ রান করেছেন। মুস্তাফিজের ‘দাপটে’ উইকেট তেমন মেলেনি, মাত্র তিনটি। তবে তাতেই তাঁর রেটিং পয়েন্ট বেড়ে হয়ে গেছে ৪০৮। তবে পাকিস্তানের বিপক্ষে ৫ ম্যাচের ওয়ানডে সিরিজ আছে শ্রীলঙ্কার। সেই সিরিজে আবারও সাকিবকে সরিয়ে দিতে চেষ্টা করবেন দিলশান। ব্যবধানটাও মাত্র ৪ পয়েন্টের। সিরিজটা খারাপ করলে দিলশানের পয়েন্ট কমতেও পারে।অবশ্য টেস্ট আর টি-টোয়েন্টির অলরাউন্ডার র‍্যাঙ্কিং নিয়ে নিশ্চিন্ত থাকতে পারেন সাকিব। সেখানে ‘নিকটতম প্রতিদ্বন্দ্বী’র সঙ্গে তাঁর ব্যবধানটা বেশ বড়ই। অলরাউন্ডার র‍্যাঙ্কিংয়ের পাশাপাশি ওয়ানডে বোলারদের র‍্যাঙ্কিংয়ের আটে আছেন সাকিব। টি-টোয়েন্টি বোলারদের র‍্যাঙ্কিংয়ে তাঁর অবস্থান ছয়ে। টেস্ট ব্যাটসম্যান র‍্যাঙ্কিংয়ে তাঁর অবস্থান ২৯। বাংলাদেশিদের মধ্যে সবার ওপরে মুমিনুল (২৪)। ওয়ানডে ব্যাটসম্যান র‍্যাঙ্কিংয়ে সাকিব আছেন ৩১ নম্বরে, বাংলাদেশি ব্যাটসম্যানদের মধ্যে সবার ওপরে মুশফিক (২১)। টেস্ট বোলারদের র‍্যাঙ্কিংয়ে সাকিব আছেন ১৬তে।মাত্র তিনটি ওয়ানডে খেলেই বোলারদের র‍্যাঙ্কিংয়ে জায়গা করে নিয়েছেন মুস্তাফিজ। ৪০৮ পয়েন্ট নিয়ে ৮৮ নম্বরে তাঁর অবস্থান। এ তো মাত্র শুরু। এ নিয়ে তৃতীয়বার এই ত্রিমুকুট পরলেন সাকিব। ইতিহাসের প্রথম ক্রিকেটার হিসেবে তিন র‍্যাঙ্কিংয়ের শীর্ষে উঠে এসেছিলেন এ বছর জানুয়ারিতে। কিন্তু মাত্র দশ দিন ছিল তাঁর সেই রাজত্ব। ওয়ানডেতে সাকিবকে দুইয়ে ঠেলে দেন অ্যাঞ্জেলো ম্যাথুস। গত বিশ্বকাপের আগে আবারও শীর্ষে ওঠেন সাকিব, দ্বিতীয় ত্রিমুকুট। কিন্তু বিশ্বকাপে বেশ ভালো খেলে দিলশান উঠে যান একে। কয়েক মাস অপেক্ষার পর রাজত্ব ফিরে পেলেন ‘বাংলাদেশের জান’!
