
৮-এর চক্রে পড়েছেন সাব্বির রহমান। কাল কুমিল্লা ভিক্টোরিয়ানসের সঙ্গে ৮, আজ বরিশাল বুলসের বিপক্ষেও তাই। একজন ব্যাটসম্যান দুই ম্যাচে খারাপ করতেই পারেন। তবে সাব্বিরের পারফরম্যান্স বেশি চোখে বিঁধছে অন্য কারণে। যে অন্য কারণটিকে ডেকে এনেছেন সাব্বির নিজে।
মাঠের বাইরে মারাত্মক শৃঙ্খলাবহির্ভূত কর্মকাণ্ড খুঁজে পাওয়ায় বরিশাল বুলসের আল আমিনের সঙ্গে সাব্বিরকে কড়া শাস্তি দিয়েছে বিপিএল গভর্নিং কাউন্সিল। এই শাস্তির খবরের দিনই আরেক শাস্তি পেয়েছেন। সেটি আহমেদ শেহজাদের সঙ্গে বিবাদে জড়িয়ে। শেহজাদের ঘটনায় তাঁর দায় কতটা, এ নিয়ে বিতর্ক থাকতে পারে। পরের ঘটনাটির দায় পুরো তাঁর। আর যে খবর সাব্বিরের ভক্ত-শুভাকাঙ্ক্ষীদের হতাশ করেছে। এমন কিছুতে নিজেকে জড়ানো ঠিক না যার নেতিবাচক ছাপ পড়ে নিজের খেলাতেও। সেই শৃঙ্খলাভঙ্গের অপরাধে সাব্বিরকে ১২ লাখ টাকার বড় অঙ্কের জরিমানা গুনতে হচ্ছে। যেটি বিপিএলে ফ্র্যাঞ্চাইজির সঙ্গে চুক্তির চুক্তির ৩০ শতাংশ অর্থ!শাস্তির পর সাব্বির যে বেশ মানসিক চাপে আছেন সেটি তাঁর শরীরী-ভাষায় পরিষ্কার। ২২ গজে নেই আক্রমণাত্মক ব্যাটিংয়ের প্রদর্শনী। ফিল্ডিংয়েও স্বভাবসুলভ ক্ষিপ্রতা সাব্বিরের মধ্যে এই দুদিনে কমই দেখা গেছে। নানা আলোচনা-সমালোচনা চাপা দিতে পারতেন ব্যাট দিয়ে। দুর্দান্ত একটা ইনিংস পারত সাব্বিরকে তাঁর মধ্যে ফিরিয়ে আনতে। কিন্তু সেটি পারেননি। যদিও টুর্নামেন্টে একমাত্র সেঞ্চুরিটি তাঁর ব্যাট থেকেই এসেছে। বরিশালের বিপক্ষে সেঞ্চুরির পর চিটাগং ভাইকিংসের সঙ্গে ৪৬ রংপুর রাইডার্সের বিপক্ষে ৩১ রানের দুটি ইনিংস বাদে সাব্বিরের অবশ্য বলার মতো আর কোনো ইনিংস নেই। গত সাত ইনিংসে করেছেন ৮৬ রান। গড় ১২.২৮। চারটিতে আউট হয়েছেন দুই অঙ্ক ছোঁয়ার আগে। ১৬ কিংবা এর কম রান করেছেন ৬ ইনিংসে। গত বিপিএলে অবশ্য সাব্বির জ্বলে উঠেছিলেন শেষ দিকে গিয়ে। এবারও তাঁর সামনে ছন্দ ফিরে পাওয়ার সুযোগ আছে, যদি রাজশাহী কিংস প্লে-অফ খেলে। আজ বরিশালের বিপক্ষে ১৭ রানে হেরে যাওয়ায় রাজশাহীর হিসাবটা বেশ কঠিন হয়ে গেছে। এই বিপিএলে আবারও নিজেকে মেলে ধরার সুযোগ সাব্বির পেলে হয়! রংপুর রাইডার্স আর রাজশাহীর মধ্যে সেরা চার নিয়ে বেশ লড়াই হচ্ছে। ১০ ম্যাচ শেষে দুদলের পয়েন্ট ১০। গ্রুপ পর্বের শেষ দুটি ম্যাচ তাই শুধু রাজশাহী নয়; সাব্বিরেরও কঠিন চ্যালেঞ্জের!
