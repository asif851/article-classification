
১২ মাস! স্টিভ স্মিথ, ডেভিড ওয়ার্নারদের কাছে ১২ মাস শব্দটা এখন আতঙ্কের নাম হয়ে দাঁড়িয়েছে। বল টেম্পারিংয়ের দায়ে ১২ মাস ক্রিকেট থেকে দূরে থাকতে হচ্ছে কদিন আগেও অস্ট্রেলিয়া দলের অধিনায়ক ও সহ অধিনায়কের দায়িত্বে থাকা এ দুজনকে। এ লম্বা বিরতিটা স্বপ্নের বাড়ি বানাতে ব্যয় করছেন ওয়ার্নার। আর স্মিথ ক্রিকেট ভুলছেন বাগ্‌দত্তাকে নিয়ে বিয়ের পরিকল্পনা করে!গতকাল ওয়ার্নারের একটি ছবি ভাইরাল হয়েছিল সামাজিক যোগাযোগ মাধ্যমে। রাস্তার পাশে হাটতে হাটতে অদৃশ্য ব্যাট নিয়ে অনুশীলন করছিলেন এই ওপেনার। চাইলেও এ খেলার চিন্তা মাথা থেকে দূর করতে পারছেন না সেটা বোঝা গিয়েছে এতে। স্মিথ অবশ্য ক্রিকেট নিয়ে এতটা ভাবছেন না। অন্তত তাঁর বাবা পিটার স্মিথ এমনটাই দাবি করেছেন। ডেইলি টেলিগ্রাফের সঙ্গে কথোপকথনে পিটার বলেছেন চারদিক থেকে ধেয়ে আসা সমালোচনা থেকে বাঁচতে অস্ট্রেলিয়াতেই নেই স্টিভ!এ দুঃসময়ে স্মিথ তাই ক্রিকেট থেকে মনোযোগ সরিয়ে নিয়েছেন। আর এ কাজে তাঁকে সহযোগিতা করছেন হবু স্ত্রী ডেনিয়েল উইলিস। পিটার স্মিথ জানিয়েছেন, ‘সে (ডেনি) দারুণ সমর্থন দিয়েছে। স্মিথকে সাহস দিয়েছে, বাজ সময়টা পাড় করতে সাহায্য করেছে। ওরা এখন বিয়ে নিয়েই ভাবছে-এটাই ওদের কাছে এখন সবচেয়ে গুরুত্বপূর্ণ। স্টিভ আপাতত অস্ট্রেলিয়ার বাইরে সময় কাটাচ্ছে। ওর এখন একটু দূরে থাকা দরকার। ওর নিজেকে ফিরে পেতে, ধীরে ধীরে আগের অবস্থায় পৌঁছাতে এখন এটাই সবচেয়ে বেশি দরকার।’
