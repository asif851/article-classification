
নীল-সাদা চেকের পলিথিনের একটা ব্যাগ। সেই ব্যাগ কেটে বানানো জার্সি। ঠিক যেন আর্জেন্টিনার জার্সির রঙ। জার্সির পেছনে নাম ‘মেসি’ ও নম্বর ১০। জার্সি পরা ছেলেটির নাম মুরতাজা আহমাদি।গত মাসের শুরুর দিকে ইন্টারনেটে, বিশেষ করে সামাজিক যোগাযোগ মাধ্যমগুলোতে পলিথিনের জার্সি পরা এই ছেলেটির ছবি ছড়িয়ে পড়লে তা সাড়া ফেলে দেয়। কে মেসির এমন খুদে ভক্ত! সংবাদমাধ্যমের খোঁজাখুজিতে জানা যায় আসল গল্পটা।কাবুলের দক্ষিণ-পশ্চিমের শহর গজনি। সেখানেই থাকে এই আফগান মেসি মুরতাজা আহমাদি। বয়স মাত্র ৫, কিন্তু এই বয়সেই সে দারুণ ফুটবলপ্রেমী। মেসি বলতে অজ্ঞান। তারও ইচ্ছে হয়েছিল মেসির মতো জার্সি পরতে। কিন্তু আহমাদির কৃষক বাবা কিংবা তার পরিবারের সামর্থ্য নেই একটা জার্সি কিনে দেওয়ার। ১৫ বছরের বড় ভাই হুমায়ুন তাই পলিথিন কেটেই তাকে বানিয়ে দিয়েছিলেন জার্সিটা। সেটা পরেই আনন্দে আটখানা আহমাদি! বল নিয়ে নেমে পড়ে মাঠে। সামাজিক যোগাযোগমাধ্যমে তার সেই জার্সি পরা ছবিটাই ছড়িয়ে পড়ে ভাইরাসের মতো।সম্প্রতি সেই ছবিটি বার্সেলোনা এবং মেসিরও চোখে পড়ে। নিজের এমন ভক্ত পেয়ে যেন আপ্লুত আর্জেন্টাইন ফরোয়ার্ডও। মেসির বাবা হোর্হে মেসি বার্তা সংস্থা এএফপিকে বলেছেন, ‘লিও এ ছেলেটির জন্য কিছু করতে চায়।’আফগান ফুটবল ফেডারেশনের মুখপাত্র সাঈদ আলী কাজেমিও এএফপিকে বলেছেন,‘ এ ছেলেটির সঙ্গে সাক্ষাতের একটা ব্যবস্থা করতে মেসির পক্ষ থেকে আমাদের সঙ্গে যোগাযোগ করা হয়েছে। আমরা ব্যবস্থা করছি। এখন দেখা যাক মেসি আফগানিস্তানে আসেন, না ৫ বছরের ছেলেটি স্পেনে যায়, নাকি অন্য কোনো দেশে ওদের দেখা হয়।’যেখানেই দেখা হোক, মুরতাজা আহমাদির জন্য সেটা তো স্বপ্নের মতোই এক ব্যাপার হবে। এএফপি।
