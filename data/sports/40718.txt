
এই মৌসুমে আর কিছুই পাওয়ার নেই ম্যানচেস্টার ইউনাইটেডের। অন্যতম সেরা এই ইংলিশ ক্লাবটি এফএ কাপের লড়াই থেকে ছিটকে পড়েছিল তৃতীয় রাউন্ডেই। প্রিমিয়ার লিগের শিরোপা জয়ের আশাও শেষ হয়ে গেছে। খুবই টিমটিম করে জ্বললেও একমাত্র আশার বাতি ছিল চ্যাম্পিয়নস লিগ। সেটাও গতকাল নিভিয়ে দিয়েছে বায়ার্ন মিউনিখ।প্রথম লেগে ১-১ গোলে ড্র করার পর সত্যিই কিছুটা আশা জেগেছিল ম্যানচেস্টার ইউনাইটেড শিবিরে। দুর্দান্ত ফর্মে থাকা বায়ার্ন মিউনিখের বিপক্ষে যে হারতে হয়নি এতেই খুশি ছিলেন ম্যানইউ সমর্থকেরা। কিন্তু গতকাল চ্যাম্পিয়নস লিগ কোয়ার্টার ফাইনালের দ্বিতীয় লেগের খেলায় আবারও হতাশাই সঙ্গী হলো রেড ডেভিলদের। প্রথমে এগিয়ে গিয়েও শেষ পর্যন্ত তাদের মাঠ ছাড়তে হয়েছে ৩-১ গোলের হার নিয়ে। ইউনাইটেড কোচ ডেভিড ময়েস এখন দৃষ্টি দিতে চান আগামী মৌসুমের দিকে। নতুনভাবে দল গুছিয়ে আবার নিজেদের ফিরে পাওয়ার লক্ষ্যই এখন ডেভিড ময়েসের।আগামী মৌসুমে কি চ্যাম্পিয়নস লিগে খেলতে পারবে ইউনাইটেড? সে সম্ভাবনা যে খুবই কম। মৌসুমের একেবারে শেষ পর্যায়ে এসে ইংলিশ লিগে তাদের অবস্থান এখন সাতে। প্রথম চারটি দলের মধ্য থেকে মৌসুম শেষ করতে পারার কোনো সম্ভাবনা প্রায় নেই বললেই চলে। এ মুহূর্তে চতুর্থ স্থানে থাকা আর্সেনালের সঙ্গে ম্যানইউয়ের পয়েন্ট ব্যবধান সাত। যার ফলে ১৮ মৌসুম পর আবার হয়তো ঘটতে যাচ্ছে সেই বিরল ঘটনা। চ্যাম্পিয়নস লিগে দেখা যাবে না ম্যানচেস্টার ইউনাইটেডকে। কঠিন এই সত্যটা মেনেও নিচ্ছেন ময়েস। তবে খুব বেশিদিন চ্যাম্পিয়নস লিগের বাইরে থাকতে হবে না বলেই আশা করছেন এই স্কটিশ কোচ। এক বছরের মধ্যেই নতুনভাবে দল গুছিয়ে নেওয়ার ব্যাপারে আশাবাদী ময়েস। তিনি বলেছেন, ‘আমাদের চ্যাম্পিয়নস লিগে খেলতে হবে। আশা করছি এক বছরের মধ্যেই আমরা নতুনভাবে দাঁড়াতে পারব। এখন আমরা মনোযোগ দেব এমন একটা দল গঠনে যার মাধ্যমে আমরা আবার এই প্রতিযোগিতায় ফিরতে পারব। কারণ আমরা এটা সত্যিই খুব উপভোগ করেছি।’
কিন্তু নতুন খেলোয়াড় কেনার সময়ও ময়েসকে ঝামেলার মধ্যে পড়তে হবে বলে মনে করছেন অনেকে। কারণ চ্যাম্পিয়নস লিগে খেলা হবে না জেনেও কী কোনো তারকা খেলোয়াড় আসতে চাইবেন ইংল্যান্ডের এই ক্লাবে? ময়েস অবশ্য এটাকে খুব বড় সমস্যা হিসেবে দেখছেন না। ম্যানচেস্টার ইউনাইটেডের মতো বড় ক্লাবে খেলার জন্য অনেকেই মুখিয়ে আছে বলে বিশ্বাস করেন তিনি, ‘আলোচনা সাপেক্ষে যেকোনো খেলোয়াড়ই ম্যানচেস্টার ইউনাইটেডে আসতে পারলে খুশি হবে। এমন অনেকেই আছে যারা মনে মনে এই ক্লাবে যোগ দিতে চায়। কারণ তারা জানে বর্তমানের পরিস্থিতিটা খুব স্বল্প সময়ের সমস্যা। এটা বেশিদিন স্থায়ী হবে না। তারা সবাই এই ক্লাবে যোগ দিতে আগ্রহী।’ রয়টার্স
