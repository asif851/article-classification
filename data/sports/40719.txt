
পেলের আক্ষেপ খেলোয়াড়ি জীবনে ক্রিস্টিয়ানো রোনালদোর মতো একজন সঙ্গী পাননি। পেলে তিনি কী করতেন টাইম সাময়িকীতে তাঁর লেখায় অবশ্য তা উল্লেখ করেননি। তবে পেলে-রোনালদো জুটি যে ফুটবল দুনিয়ায় দারুণ কিছুর জন্ম দিত, সেটা বোধহয় বলে দেওয়াই যায়।টাইম সাময়িকীর দৃষ্টিতে এই মুহূর্তে বিশ্বে সবচেয়ে প্রভাবশালী ১০০ ব্যক্তিত্বের একজন রোনালদো। গৌরবের এই তালিকায় ফুটবল বিশ্বের একমাত্র প্রতিনিধিও। তবে বিশ্ব ক্রীড়া পরিবার থেকে তাঁর সঙ্গী-সাথি আছে অবশ্য আরও কয়েকজন—টেনিস থেকে সেরেনা উইলিয়ামস, বাস্কেটবল খেলোয়াড় জেসন কলিন্স, আমেরিকান ফুটবল (এনএফএল) তারকা রিচার্ড শেরম্যান, গলফের টিনএজ সেনসেশন লিডিয়া কো। এই ব্যক্তিত্বদের প্রত্যেককে নিয়েই একটি করে লেখা প্রকাশিত হয়েছে টাইম-এ। রিয়াল মাদ্রিদ ও পর্তুগাল তারকা রোনালদোকে নিয়ে লিখেছেন ফুটবল কিংবদন্তি পেলে।পেলে তাঁর লেখায় রোনালদোর তুলনা করেছেন সদ্য প্রয়াত পর্তুগিজ কিংবদন্তি ইউসেবিওর সঙ্গেও। ইউসেবিওকে নিজের বন্ধু উল্লেখ করে পেলে লিখেছেন, ‘রোনালদো আমায় মনে করিয়ে দেয় বন্ধু ইউসেবিওর খেলা। এই দুই পর্তুগিজ তারকার মধ্যে আছে একই ধরনের সৃষ্টিশীলতা ও ঔজ্জ্বল্য।’
রোনালদো সম্পর্কে পেলের মূল্যায়ন, ‘সে খুব লড়িয়ে ফুটবলার। তাঁর লড়াইয়ের মানসিকতাকে আমি খুব পছন্দ করি।’
আসন্ন বিশ্বকাপের ভালো খেলার ব্যাপারে রোনালদোর প্রতি শুভকামনা থাকছে পেলের। তবে রসিকতা করে লেখাটির একেবারে শেষ পর্যায়ে তিনি লিখেছেন, ‘যদি ফাইনালে ব্রাজিল-পর্তুগাল লড়াই হয়, তাহলে দুঃখিত রোনালদো তখন কিন্তু আমি তোমায় শুভকামনা জানাতে পারব না। যেভাবেই হোক তখন আমি ব্রাজিলের জয় চাইব।’
