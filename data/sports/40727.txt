
আর্জেন্টিনার বিশ্বকাপ-ভাগ্য ঝুলছে সুতার ওপর। হিসাব-নিকাশের বালাই না রেখে রাশিয়ার টিকিট কাটতে চাইলে জিততে হবে বাছাইপর্বের শেষ দুই ম্যাচেই। এমন পরিস্থিতিতে দলের ওপর আস্থা হারিয়ে ফেলেছেন অনেকেই। তবে মেসি-ডি মারিয়ার চেয়েও বেশির ভাগের ক্ষোভ কোচ হোর্হে সাম্পাওলির ওপর। সাম্পাওলি নাকি আর্জেন্টাইনদের ধোঁকা দিচ্ছেন!
এমন দাবিই তুলেছেন ক্লদিও বর্গি। ’৮৬ বিশ্বকাপ জয়ী দলের সদস্য বর্গির দাবি, সাম্পাওলি ভালো কোচ হতে পারেন, কিন্তু ভালো মানুষ নন! এদগার্দো বাউজার অধীনে ব্যর্থ হওয়ার পর আর্জেন্টিনা দলের ভার তুলে দেওয়া হয়েছে সাম্পাওলির কাঁধে। সেভিয়াতে লোভনীয় বেতন উপেক্ষা করে, নিজে ক্ষতিপূরণ দিয়ে আর্জেন্টিনার দায়িত্ব নিয়েছেন সাম্পাওলি। কারণ, তাঁর বহুদিনের স্বপ্ন আর্জেন্টিনার কোচ হওয়া। এমন আবেগই তো দেখতে চান আর্জেন্টিনার মানুষ। কিন্তু বর্গির দাবি, এসব কেবলই ছলনা, ‘এ দেশে অনেকেই অনেক কিছু বিক্রি করে, সেও আমাদের ধোঁকা দিচ্ছে (ধোঁয়া বেচছে)। সে তিনটি ড্রোন ও চারটা ক্যামেরা বসিয়ে অনেককেই মুগ্ধ করেছে, কিন্তু এটাই আমাকে ভাবিয়েছে। সে ভালো কোচ কিন্তু মানুষ হিসেবে আমি তাঁকে পছন্দ করি না।’তবে বর্গির এমন সমালোচনার অন্য অর্থ খুঁজে নিতে পারেন অনেকেই। ২০১২ সালে তাঁর বদলি হিসেবেই সাম্পাওলিকে কোচ করেছিল চিলি। দায়িত্ব নিয়ে চিলিকে সোনালি সময় দেখিয়েছেন সাম্পাওলি। ২০১৫ সালে প্রথমবারের মতো কোপা আমেরিকা জিতেছে চিলি। কিন্তু বর্গির দাবি চিলির কোচ হতে অন্যায় সুযোগ নিয়েছিলেন সাম্পাওলি। রেডিও মিতারকে দেওয়া সাক্ষাৎকারে বলেছেন, ‘সাম্পাওলিকে নিয়ে আমার দুটো মত আছে। সে ভালো লোক না। ও ঠিকভাবে উন্নতি করে না, সে অন্যদের ব্যবহার করে অন্যায়ভাবে ওপরে ওঠে। তবে ভালো কোচ, চিলিতে ভালো ফল পেয়েছে।’সাম্পাওলির অতীত নয়, বর্তমানই বেশি চিন্তিত করছে বর্গিকে। সাম্পাওলির অধীনে বাছাইপর্বের দুই ম্যাচই ড্র করেছে আর্জেন্টিনা। এর একটি আবার নিজেদের মাটিতে দুর্বল ভেনেজুয়েলার বিপক্ষে। আর্জেন্টিনাকে নাকি দল বানাতে ব্যর্থ সাম্পাওলি, ‘এ দল সুস্থির না। এখানে ব্যক্তি কী করছে সেটাই বেশি গুরুত্ব পাচ্ছে। এভাবে খেলা খুব কঠিন।’ সূত্র: এএস।
