
দুজনই দুর্নীতির দায়ে অভিযুক্ত। দুজনই ৯০ দিনের নিষেধাজ্ঞা কাটাচ্ছেন। অভিযোগ মাথায় নিয়ে এবার ফিফার নৈতিকতা কমিটির শুনানির মুখোমুখি হতে যাচ্ছেন সেপ ব্ল্যাটার ও মিশেল প্লাতিনি। সবকিছু ঠিক থাকলে দুই সপ্তাহের মধ্যে ভিন্ন ভিন্ন সময়ে হবে সাবেক ফিফা ও উয়েফা প্রধানের শুনানি। ব্ল্যাটার-প্লাতিনির মামলার সঙ্গে সংশ্লিষ্ট নাম প্রকাশে অনিচ্ছুক এক ব্যক্তি গত শুক্রবার আন্তর্জাতিক এক সংবাদ সংস্থাকে শুনানির দিনক্ষণ জানিয়ে দিয়েছেন—১৬-১৮ ডিসেম্বর। রায় আসবে শুনানির কয়েক দিনের মধ্যে। ফক্স স্পোর্টস।
