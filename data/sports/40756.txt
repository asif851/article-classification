
আবারও চোট পেয়েছেন লিওনেল মেসি। বার্সেলোনার জন্য ব্যাপারটা নিঃসন্দেহে অস্বস্তির। তবে গত রাতেই স্প্যানিশ চ্যাম্পিয়নদের কিছুটা হলেও স্বস্তি এনে দিয়েছে ভিয়ারিয়ালের সঙ্গে অ্যাটলেটিকা মাদ্রিদের সঙ্গে ১-১ গোলের ড্র।লা লিগায় এখন পর্যন্ত অপরাজিত বার্সা। কেবল এক ম্যাচ হারের স্বাদ পাওয়া অ্যাটলেটিকো যেন বার্সার কাঁধে তপ্ত শ্বাস ফেলছিল। গতকালের আগ পর্যন্ত দুই দলের ব্যবধান ছিল মাত্র ১ পয়েন্ট। বার্সার ৪-১ গোলের জয়ের রাতে অ্যাটলেটিকো ড্র করায় সেই ব্যবধানটা বেড়ে দাঁড়িয়েছে ৩-এ। পয়েন্ট তালিকায় অবস্থানে অবশ্য কোনো পরিবর্তন আসেনি। ১৩ ম্যাচ শেষে বার্সার অর্জন ৩৭ পয়েন্ট। সমানসংখ্যক ম্যাচে অ্যাটলেটিকোর অর্জন ৩৪। ৩১ পয়েন্ট নিয়ে তৃতীয় অবস্থানে রিয়াল মাদ্রিদ।ব্যক্তিগত নৈপুণ্যের দিক থেকে এখন পর্যন্ত এগিয়ে ক্রিস্টিয়ানো রোনালদো। রিয়ালের পর্তুগিজ এই উইঙ্গারের গোলসংখ্যা ১৬। গত রাতে গোলের দেখা পাননি অ্যাটলেটিকো ফরোয়ার্ড ডিয়েগো কস্তা। ১৩ গোল নিয়ে তিনি দ্বিতীয় অবস্থানেই আছেন। চোটের সমস্যায় জর্জরিত মেসির গোলসংখ্যা ৮।গত রাতে অ্যাটলেটিকো ড্র করেছে ভাগ্যের জোরে। দলটির জয় হাতছাড়া হয়েছে দাবি করলেও অবশ্য ভুল হবে না! কথাগুলো বিপরীত অর্থবোধক, অমূলক নয়। অ্যাটলেটিকো ভাগ্যের জোরে ড্র করেছে। এর কারণ, গোটা ম্যাচে গোল করতে পারেননি দলটির কোনো খেলোয়াড়। দলের নামের পাশে যে গোলটি লেখা আছে, তা আসলে ভিয়ারিয়াল ডিফেন্ডার মারিও গাসপারের করা। মাত্র ২ মিনিটের মাথায় গাসপারের ওই আত্মঘাতী গোলে এগিয়ে যায় অ্যাটলেটিকো। এবার জয়বঞ্চিতের প্রসঙ্গে আসা যাক। গোল যেভাবেই হোক, বাস্তবতা হলো ম্যাচের একেবারে শুরু থেকে এগিয়ে ছিল অ্যাটলেটিকো। প্রথমার্ধের খেলা তো বটেই, ম্যাচের ৭৫ মিনিট পর্যন্তও স্কোরলাইন ছিল ১-০। বলার অপেক্ষা রাখে না, জয়ের আশায় বুক বেঁধে ছিলেন অ্যাটলেটিকোর খেলোয়াড়েরা। সেটা ভেঙে দেন ভিয়ারিয়ালের উচে, ম্যাচের ৭৯ মিনিটে গোল করে ম্যাচে সমতা এনে। সূত্র: রয়টার্স।
 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে।
