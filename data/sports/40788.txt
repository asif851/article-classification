
শুধু অস্ট্রেলিয়া নয়, ক্রিকেট ইতিহাসেরই অন্যতম সেরা অধিনায়ক স্টিভ রডগার ওয়াহ। বর্ণাঢ্য ক্যারিয়ারে অর্জন করেছেন দারুণ কিছু মাইলফলক। এবারে ক্রিকেটে বিশ্বে নিজের আগমনী বার্তা শোনাচ্ছেন আরেক ওয়াহ। তাঁর নাম অস্টিন, স্টিভের ছেলে। আসন্ন অনূর্ধ্ব-১৯ বিশ্বকাপে অস্ট্রেলিয়া দলে সুযোগ পেয়েছেন এই অলরাউন্ডার।
অলরাউন্ডার হিসেবে ক্যারিয়ার শুরু করেছিলেন স্টিভ ওয়াহ। ২০ বছর বয়সেই ভিভ রিচার্ডসের মতো ব্যাটসম্যানকে বাউন্সার মারার দুঃসাহস দেখিয়েছিলেন সাবেক এই ডানহাতি মিডিয়াম পেসার। কিন্তু পিঠের ইনজুরিতে ভুগে শেষ পর্যন্ত বোলিংটা ছাড়তে হয়েছিল তাঁকে। তাতে স্টিভের জাদু কমেনি। ১৯৯৯ সালের ক্রিকেট বিশ্বকাপে সেমিফাইনালে হট ফেবারিট দক্ষিণ আফ্রিকার বিপক্ষে সেঞ্চুরি করেছিলেন তিনি। হার্শেল গিবসকে তাঁর বিখ্যাত উক্তি, ‘বাছা, তুমি তো বিশ্বকাপটাই ফেলে দিলে’ এখনো ক্রিকেট ভক্তদের আবেগপ্রবণ করে তোলে।বাবার মতোই ধূমকেতুর মতো ক্রিকেটে এসেছেন অস্টিন। ২০১৬ সালে অস্ট্রেলিয়ার অনূর্ধ্ব-১৭ জাতীয় চ্যাম্পিয়নশিপের ফাইনালে সেঞ্চুরি করে হইচই ফেলে দিয়েছিলেন তিনি। এ বছরের শুরুতে শ্রীলঙ্কান যুব দলের বিপক্ষে অনূর্ধ্ব-১৯ দলে সুযোগ পেয়েছিলেন এই অলরাউন্ডার।
কিছুদিন আগেই ইংল্যান্ড দলের বিপক্ষে প্রস্তুতি ম্যাচে ক্রিকেট অস্ট্রেলিয়ার হয়ে সেঞ্চুরি করা ব্যাটসম্যান জেসন সাঙ্ঘা এই দলের নেতৃত্ব দেবেন। সহ-অধিনায়ক করা হয়েছে ক্রিকেট অস্ট্রেলিয়ার প্রধান নির্বাহী জেমস সাদারল্যান্ডের ছেলে উইল সাদারল্যান্ডকে। দলের প্রধান কোচ হিসেবে দায়িত্ব পালন করছেন সাবেক অস্ট্রেলিয়ান পেসার রায়ান হ্যারিস। আরেক সাবেক ব্যাটসম্যান ক্রিস রজার্স ব্যাটিং পরামর্শক ও সহকারী কোচের দায়িত্বে রয়েছেন। ২০১৮ সালের ১৩ জানুয়ারি থেকে ৩ ফেব্রুয়ারি পর্যন্ত নিউজিল্যান্ডে অনুষ্ঠিত হবে অনূর্ধ্ব-১৯ বিশ্বকাপ। সূত্র: ক্রিকইনফো।
