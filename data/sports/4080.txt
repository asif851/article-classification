
জয় দিয়ে শুরু, জয় দিয়েই শেষ। আজ বিকেএসপিতে ভারতকে ৭ উইকেটে হারিয়েছে বাংলাদেশ। উদ্বোধনী খেলায় টুর্নামেন্টের সবচেয়ে শক্তিশালী দল ইংল্যান্ডকে হারিয়ে চমক। কিন্তু পাকিস্তান ও আফগানিস্তানের কাছে টানা দুই হার। তবে আজকের ম্যাচে জয় দিয়েই টুর্নামেন্ট শেষ করতে পেরেছেন বাংলাদেশের শারীরিক প্রতিবন্ধী ক্রিকেটাররা।আগের খেলায় আফগানিস্তানের সঙ্গে হেরে গিয়ে ফাইনালের স্বপ্ন ফিকে হয়ে এসেছিল।বাংলাদেশের বোলাররা নিজেদের কাজটি অবশ্য সেরেছিলেন ভালোভাবেই। ভারতীয় দলকে ১১৫ রানেই আটকে দিয়েছিলেন । বল হাতে সবচেয়ে সফল ছিলেন অধিনায়ক আলম খান। ২৩ রানে ৩ উইকেট নিয়েছেন। টুর্নামেন্টে বাংলাদেশের সবচেয়ে সফল মুখ দ্রুপম তীর্থ ২ উইকেট নিয়েছেন ১৫ রানে।১১৬ রানের সংগ্রহ তাড়া করতে গিয়ে শুরুতেই বিপদে পড়ে গিয়েছিল বাংলাদেশ। খুব দ্রুত ২ উইকেট হারিয়ে বসে তাঁরা। কিন্তু সময় মতো আমিন উদ্দিন এবং শাহরিয়ার শা​মীমের ব্যাট হেসে উঠেছে আজ। দুজনে মিলে দলকে বিপদমুক্ত করেছেন। জয়ের বন্দর থেকে খানিকটা দূরে থাকতে আউট হয়ে যান আমিন (৪৫)। তবে অপূর্ব কুমারকে (১৮) সঙ্গে নিয়ে দলকে জিতিয়েই মাঠ ছেড়েছেন শাহরিয়ার (৪২) । কিন্তু ১৮.৪ ওভারের আগে খেলা শেষ করতে না পারায় রানরেট বাড়িয়ে নিতে পারেনি বাংলাদেশ।টুর্নামেন্টের ফাইনালে আগামী বৃহস্পতিবার মুখোমুখি হচ্ছে পাকিস্তান-ইংল্যান্ড। টুর্নামেন্টে তৃতীয় থেকেই সন্তুষ্ট হতে হচ্ছে বাংলাদেশকে।
