
 
স্প্রিন্টে প্রায় নয় বছরের জ্যামাইকান আধিপত্যে ভাগ বসাল যুক্তরাষ্ট্র। উসাইন বোল্টের পর মেয়েদের ১০০ মিটার স্প্রিন্টে সোনা জিতেছে মার্কিনরা। টোরি বাউয়ি পেছনে ফেলেছেন আইভরি কোস্টের টা লোউকে। তৃতীয় স্থানে শেষ করেছেন নেদারল্যান্ডসের শিপার।
জ্যামাইকান হট ফেবারিট থম্পসন, বোল্টের চেয়েও বাজে শুরুর খেসারত দিয়েছেন, ১০.৯৮ সেকেন্ড সময় নিয়ে শেষ করেছেন পঞ্চম স্থানে। রিও অলিম্পিকে ১০০ ও ২০০ মিটার জিতে ২০১৭ সালের দ্রুততম মানবী হিসেবে লন্ডনের বিশ্ব চ্যাম্পিয়নশিপে এসেছিলেন থম্পসন। তাঁর হেরে যাওয়াটা বোল্টের চেয়েও বড় ধাক্কা হয়ে এসেছে জ্যামাইকার কাছে।
প্রথমে মনে হচ্ছিল টা লোউই জিতেছেন। কিন্তু ফিনিশিং লাইনে ডাইভ দিয়ে ১০.৮৫ সেকেন্ড টাইমিং করছেন বাউয়ি। সেকেন্ডের ১ শতাংশের ব্যবধানে হেরেছেন ক্যারিয়ার সেরা ১০.৮৬ সেকেন্ড টাইমিং করা লোউ।
এ জয় নিজের সর্বস্ব উজাড় করে দেওয়ার ফল বলেই জানিয়েছেন বাউয়ি, ‘জানতাম না আমি জিতেছি। আমি শুধু জানতাম আজ রাতে আমার সামর্থ্যের পুরোটা ঢেলে দিতে হবে।’
শট পুটে অঘটন ঘটিয়েছেন নিউজিল্যান্ডের টমাস ওয়ালশও। ষষ্ঠ ও শেষ শটে নিজের সেরা ২২.০৩ মিটার রেকর্ড করে তিনি হারিয়েছেন আমেরিকার ডিফেন্ডিং চ্যাম্পিয়ন জো কোভ্যাকসকে।
পোল ভল্টে ৪.৯১ মিটার লাফিয়ে সোনা জিতেছেন গ্রিসের স্টেফানিডি।
 
