
ছুটির আমেজে আছেন বাংলাদেশের ক্রিকেটাররা। ছুটির এই দিনগুলো তাঁরা কাটাচ্ছেন নিজেদের মতো করেই। পরিবার-পরিজনের সঙ্গে একান্তে কাটানো দিনগুলোতে ক্রিকেট আপাতত দূরেই রাখতে চান তাঁরা। কিন্তু তাই বলে টি-টোয়েন্টি বিশ্বকাপের কোনো খবর তাঁরা রাখেন না, তা কিন্তু নয়। ছুটির আলস্যে মোড়া দিনে আজ তাঁরা ঠিকই চোখ রাখবেন টেলিভিশনের পর্দায়।আজকের ফাইনালে বাংলাদেশের ক্রিকেটারদের চোখে ওয়েস্ট ইন্ডিজই বেশি ফেবারিট। কয়েকজন ক্রিকেটারের সঙ্গে কথা বলে বোঝা গেল, ড্যারেন স্যামিদেরই তাঁরা এগিয়ে রাখছেন। সাব্বির রহমান ওয়েস্ট ইন্ডিজ ক্রিকেটের খুব পুরোনো ভক্ত। সেমিফাইনালে ভারতের বিপক্ষে স্যামিদের অসাধারণ জয়ের পরপরই টুইটারে অভিনন্দন জানিয়েছেন। আজকের ফাইনালেও তাঁর ফেবারিট ক্যারিবীয়রা। স্যামিদের জয়ই দেখছেন সাব্বির, ‘আমার মনে হয় ওয়েস্ট ইন্ডিজই চ্যাম্পিয়ন হবে।’নাসির হোসেনের ফেবারিটও ওয়েস্ট ইন্ডিজ। এই অলরাউন্ডার বলেছেন, ‘ছুটির এই সময়টা ক্রিকেট থেকে একটু দূরেই আছি। তবে সেমিফাইনালে ওয়েস্ট ইন্ডিজ যে ক্রিকেট খেলেছে, তাতে আজ ইংল্যান্ডের বিপক্ষে ফাইনালে তাদেরই জেতার সম্ভাবনা বেশি।’ পেসার আল আমিন হোসেনের কথা, ‘ওয়েস্ট ইন্ডিজের জেতার সম্ভাবনাই বেশি। তবে ইংল্যান্ডও জিততে পারে।’শিশু-সন্তান আরহামের সঙ্গে সময়টা দারুণ কাটছে তামিমের। ছুটির এই সময়ে ক্রিকেট দেখছেন না বলেই প্রথম আলোকে জানালেন তামিম। তবে আজকের ফাইনাল দেখবেন। ফাইনাল নিয়ে তাঁর কথাটা একটু কূটনৈতিকই, ‘আমি ওয়েস্ট ইন্ডিজের সম্ভাবনাই বেশি দেখছি। তবে মনে হয়, ইংল্যান্ড জয় তুলে নিতে পারে।’
