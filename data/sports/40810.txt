
এই তো, কিছুদিন আগেই ইংল্যান্ডের মাঠে গিয়ে সিরিজ ড্র করে র‍্যাঙ্কিং শীর্ষে উঠেছিল পাকিস্তান। সেখানে সবারই কমবেশি অবদান ছিল, তবে ওপেনারদের ক্ষেত্রে সেটি বলা মুশকিল। দুই ওপেনার চার টেস্টে একবারও ৫০ রানের জুটি গড়তে পারেননি। ১৯৯৬ সালের পর থেকেই ইংল্যান্ডের মাটিতে ওপেনিং জুটিতে ৫০ রানের বেশি করতে পারেনি পাকিস্তান। তবে অনেক দিনের কাঁটা উপড়ে ফেলার ইঙ্গিত দিয়েছেন কাল দুই ওপেনার আজহার আলী ও সামি আসলাম। দুজনের ২১৫ রানের জুটি যে পাকিস্তানের ওপেনিংয়ে অনেক রেকর্ডও ভেঙে দিয়েছে!দুবাইয়ে দিবারাত্রির টেস্টে কাল প্রথম দিনটা ছিল পাকিস্তানের, দিন শেষে ১ উইকেট হারিয়ে ২৭৯ রান তুলে ফেলেছে। আজহার প্রথম দিন শেষে অপরাজিত ছিলেন ১৪৬ রানে। ওয়েস্ট ইন্ডিজের বোলাররা দিন ও রাত মিলে আউট করতে পেরেছেন শুধু সামি আসলামকে, মাত্র ১০ রানের জন্য প্রথম সেঞ্চুরি পাননি এই বাঁহাতি ওপেনার। তবে আজহারের সঙ্গে তার আগেই হয়ে গেছে রেকর্ড। প্রথম উইকেটে ২১৫ রানের জুটি পাকিস্তানের টেস্ট ইতিহাসেই চতুর্থ সর্বোচ্চ। সর্বশেষ পাকিস্তানের দুই ওপেনার ২০০ রান এনে দিয়েছিলেন সেই ২০০০ সালে। মোহাম্মদ ওয়াসিম ও ইমরান নাজির ওয়েস্ট ইন্ডিজের বিপক্ষে করেছিলেন ২১৯। সংযুক্ত আরব আমিরাতেও প্রথম উইকেটে এটা সবচেয়ে বেশি রানের রেকর্ড।আসলাম ও আজহার কাল আউট হওয়ার আগে খেলে ফেলেছেন ৪০৭ বল। যেদিন থেকে বল প্রতি বলের হিসেব পাওয়া যায়, এর পর এটাই পাকিস্তানের ওপেনিং জুটিতে সবচেয়ে বেশি বল খেলার রেকর্ড। ২০১০ সালে ইমরান ফারহাত ও সালমান বাট নিউজিল্যান্ডের বিপক্ষে ৩৩৯ বল খেলে ১২৯ রান তুলেছিলেন। আগের রেকর্ড ছিল ওটাই।ওপেনিং জুটিতে পাকিস্তানের সংকট বোঝা যাবে আরেকটা পরিসংখ্যান থেকে। টেস্টের ১ম ইনিংসে গত ২০ বছরে মাত্র তিনবার ১০০ রান ছাড়াতে পেরেছে পাকিস্তানের ওপেনাররা। গত এক যুগে পাকিস্তানে অনেক ওপেনারই খেলেছেন, কিন্তু কেউ থিতু হতে পারেননি। আজহার-সামি কি সেই স্থিতি এনে দিতে পারবেন?
