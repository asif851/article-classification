
নেইমারকে বার্সেলোনার ভবিষ্যতের কান্ডারি বলে মনে করেন অধিনায়ক জাভি। তাঁর মতে, ব্রাজিলীয় এই সেনসেশন সামনের দিনগুলোতে বার্সেলোনাকে এনে দেবেন অনেক বড় গৌরব। বার্সেলোনা ক্লাবের অফিশিয়াল ওয়েবসাইটে নেইমারকে প্রশংসায় ভাসিয়েছেন জাভি, ‘নেইমার এমন একজন ফুটবলার, যে প্রতিপক্ষের সঙ্গে পার্থক্য গড়ে দিতে পারে খুব সহজেই।’ প্রতিভার ঝলকের পাশাপাশি ব্যক্তি নেইমারও যে জাভির দারুণ পছন্দ, ওয়েবসাইটে তিনি তা জানিয়েছেন অকপটেই, ‘নেইমার খুব চুপচাপ ধরনের ছেলে। তরুণ নেইমার মাঠেও রেখেছে বুদ্ধিদীপ্ত উপস্থিতি।সান্তোস থেকে এই মৌসুমে ৫৭ মিলিয়ন ইউরোয় নেইমার বার্সেলোনায় এলেও এখনো পর্যন্ত তাঁর সুযোগ মেলেনি প্রথম একাদশে খেলার। ব্যাপারটি নিয়ে নেইমার-ভক্তদের মধ্যে অস্থিরতা থাকলেও জাভির আহ্বান ধৈর্য ধরার, ‘নেইমারকে ধীরে ধীরে ব্যবহার করা শুরু করবেন কোচ। আমি নিশ্চিত সুযোগ পেলেই নেইমার নিজেকে প্রমাণ করবে।’নেইমার যে সুযোগ পেলেই নিজেকে প্রমাণ করতে জানেন, তার প্রমাণ তিনি রেখেছেন স্প্যানিশ সুপার কাপের প্রথম লেগে অ্যাটলেটিকো মাদ্রিদের বিপক্ষে গোল করে। বদলি হিসেবে মঠে নেমে নেইমার দারুণ এক গোলে মান বাঁচান এক গোলে পিছিয়ে থাকা বার্সার। নেইমারের ওই গোল সম্পর্কে জাভির মন্তব্য, ‘সবে তো শুরু হলো। অপেক্ষা করুন, নেইমারের কাছ থেকে এমন অনেক কিছুই দেখতে পাবেন সবাই।’ সূত্র: গোল ডটকম।
