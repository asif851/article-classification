
চ্যাম্পিয়নস লিগে গতকাল নাপোলির বিপক্ষে ২-১ গোলে জিতেছে ম্যানচেস্টার সিটি। এ জয় স্বাধীনতাকামী দুই কাতালান নেতাকে উৎসর্গ করেছেন সিটির স্প্যানিশ কোচ পেপ গার্দিওলা। বার্সেলোনার সাবেক এ কোচ বেশ আগে থেকেই কাতালোনিয়ার স্বাধীনতার সমর্থক। সরকারের বিপক্ষে মানুষ খেপিয়ে তোলার অভিযোগে কিছুদিন আগে কাতালান স্বাধীনতা আন্দোলনের দুই গুরুত্বপূর্ণ নেতা জর্দি সানচেজ ও জোর্দি কুইজার্তকে গ্রেপ্তার করেছে স্পেনের পুলিশ।
ইতিহাদে ১৩ মিনিটের মধ্যেই ইতালিয়ান ক্লাবটির জালে দুই গোল করে সিটি। গোল করেন রহিম স্টার্লিং ও গ্যাব্রিয়েল জেসুস। ম্যাচের প্রথম ৪০ মিনিট অসাধারণ খেলেছেন গার্দিওলার শিষ্যরা। বিরতির পর ৭৩ মিনিটে দ্বিতীয় পেনাল্টি পায় নাপোলি। দ্রিস মের্তেন্সের প্রথম পেনাল্টি কিক সিটি গোলরক্ষক এডেরসন রুখে দিলেও দ্বিতীয়বার আর পেরে ওঠেননি, গোল করেন আমাদু দিওয়ারা। জমজমাট আক্রমণ-প্রত্যাক্রমণের খেলায় শেষ পর্যন্ত জয় তুলে নেওয়ার আনন্দে সিটি কোচ গার্দিওলা বলেন, ‘আমার মতে, দুই দলের জন্যই এটা ছিল অসাধারণ ম্যাচ। ক্যারিয়ারের অন্যতম কঠিন দলের মুখোমুখি হয়েছিলাম, সম্ভবত সবচেয়ে কঠিন। এমন জয়ে আমি গর্বিত।’ এরপরই আসে কাতালান নেতাদের প্রসঙ্গ। গার্দিওলার দাবি, ‘এই জয় তাঁদের প্রতি উৎসর্গ করা হলো। আমরা দেখিয়েছি, কাতালোনিয়ার নাগরিকত্ব যেকোনো ধারণার চেয়ে গুরুত্বপূর্ণ। আশা করি, তাঁদের দ্রুত ছেড়ে দেওয়া হবে।’
গ্রেপ্তার হওয়ার পর দুই নেতাকে পুলিশ হেফাজতে পাঠিয়েছে স্পেনের আদালত। এর বিপক্ষে সোচ্চার অবস্থান নিয়ে মঙ্গলবার বার্সেলোনার রাস্তায় নেমেছিল হাজারো মানুষ। গত ১ অক্টোবরের গণভোট আয়োজনে মুখ্য ভূমিকা রেখেছিলেন সানচেজ ও কুইজার্ত। কাতালান অঞ্চলের স্বাধীনতার জন্য আয়োজিত এই গণভোটকে প্রত্যাখ্যান করেছে স্পেনের আদালত। সূত্র: মার্কা
