
অনেক দিন ধরেই জাতীয় দলে যাওয়া-আসার মধ্যে আছেন নাসির হোসেন। গত মে মাসে আয়ারল্যান্ডে ত্রিদেশীয় সিরিজে সুযোগ পেলেন। বাদ পড়লেন জুনে চ্যাম্পিয়নস ট্রফিতে। গত আগস্টে অস্ট্রেলিয়ার বিপক্ষে টেস্ট সিরিজে সুযোগ পেলেন। বাদ পড়লেন দক্ষিণ আফ্রিকার বিপক্ষে টেস্ট সিরিজে। তবে প্রোটিয়াদের বিপক্ষে বাংলাদেশ ওয়ানডে দলে সুযোগ পাওয়ার জোর সম্ভাবনা নাসিরের।কদিন আগে অস্ট্রেলিয়ার বিপক্ষে চট্টগ্রাম টেস্টের প্রথম ইনিংসে দলের ব্যাটিং বিপর্যয়ে ৪৫ রান করেছিলেন নাসির। তবে দক্ষিণ আফ্রিকার বিপক্ষে টেস্ট সিরিজে স্কোয়াডে রাখা হয়নি তাঁকে। প্রধান নির্বাচক মিনহাজুল আবেদীনের যুক্তি ছিল, বাউন্সি উইকেটে পরীক্ষিত নন বলেই রাখা হয়নি ২৫ বছর বয়সী অলরাউন্ডারকে। তবে প্রোটিয়াদের বিপক্ষে সীমিত ওভারের ক্রিকেটে নাসিরের নামটি থাকার সম্ভাবনা জোরালো বলেই জানিয়েছে বিসিবির একটি নির্ভরযোগ্য সূত্র। শুধু নির্বাচকদের দেওয়া তালিকায় থাকলেই চলবে না, নাসির দক্ষিণ আফ্রিকায় যাবেন কি না, সেটি নির্ভর করছে কোচ চন্ডিকা হাথুরুসিংহের চূড়ান্ত সিদ্ধান্তের ওপরও। নির্বাচকেরা যে দল দেন, তা বদলে যাওয়ার অনেক উদাহরণ আছে। সর্বশেষ টেস্ট দলেও এমন ঘটনা ঘটেছে। নির্বাচকদের দেওয়া দল থেকে কোচ শেষ মুহূর্তে বাদ দিয়েছেন একজন পেসারকে। নাসির তাই ৯ অক্টোবর মাশরাফি-সাকিবদের সঙ্গে দক্ষিণ আফ্রিকার বিমান ধরতে পারবেন কি না, সেটি জানতে অপেক্ষায় থাকতে হচ্ছে। যদিও বিসিবির নির্ভরযোগ্য সূত্রগুলো জানিয়েছে, বড় ওলটপালট না হলে ওয়ানডে দলে নাসির থাকছেন।
