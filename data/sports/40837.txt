
দলের সেরা চার ক্রিকেটারকেই অস্ট্রেলিয়ার বিপক্ষে মূল দায়িত্ব পালন করতে হবে। সাকিব আল হাসান, তামিম ইকবাল, মুশফিকুর রহিম ও মাহমুদউল্লাহদের সেরা পারফরম্যান্সই এই সিরিজে বাংলাদেশকে ভালো করতে সহায়ক হবে বলে মনে করেন মাশরাফি বিন মুর্তজা।
অস্ট্রেলিয়ার বিপক্ষে সিরিজ খুব সহজ কিছু নয়। ঘরের মাঠে খেলা হলেও প্রতিপক্ষ বিচারে এটি বাংলাদেশের জন্য কঠিন মিশনই। মাশরাফি চান বাংলাদেশ দলের সেরা চতুষ্টয়ের উইকেটগুলো যেন অস্ট্রেলীয় বোলারদের ঘাম ঝরিয়েই নিতে হয়, ‘আমাদের সেরা চার ব্যাটসম্যানের উইকেট দামি হতে হবে। তাদের পারফরম্যান্স যেন তরুণদের জন্য অনুকরণীয় হয়। তামিম ক্যারিয়ারের সেরা ফর্মে আছে, সে আর ইমরুল ভালো শুরু এনে দিতে পারে। স্পিনে আছে সাকিব আর মিরাজ। ফাস্ট বোলাররা যদি তিন-চার উইকেটের একটা ভালো স্পেল করতে পারে, আমাদের যথেষ্ট সুযোগই থাকবে।’
গত দশ মাসে ইংল্যান্ড ও শ্রীলঙ্কাকে হারানোয় অস্ট্রেলিয়ার বিপক্ষে মানসিকভাবে বাংলাদেশ এগিয়েই থাকবে বলে অভিমত মাশরাফির। মাশরাফি এ কথা বলার সাহস পাচ্ছেন দলের সাম্প্রতিক পারফরম্যান্সের কথা মনে করেই, ‘হার-জিতের চেয়েও বড় ব্যাপার হলো মানসিকতা। ড্রেসিংরুমে আমি যে মানসিকতার পরিবর্তন দেখছি, আগামী দুই বছরে এই দলটা অনেক ভালো কিছু অর্জন করবে।’
তবে অস্ট্রেলিয়ার বিপক্ষে ভালো করতে হলে ব্যাটসম্যানদের ভালো খেল খুব জরুরি বলেই মানেন বাংলাদেশের ওয়ানডে অধিনায়ক, ‘ধরেন, কেউ ডাবল সেঞ্চুরি করল, কিন্তু বাকিরা কেউ ভালো করতে পারল না। তাও কিন্তু ৪০০ বা ৪৫০ রানের স্কোর হয়ে যায়। সে জন্যই সেট ব্যাটসম্যানদের নিজেদের ইনিংস বড় করতে হবে। যে ৪০ করেছে, তাকে সেঞ্চুরি করতে হবে। ফিফটি করে খুশি থাকলেই হবে না।’
