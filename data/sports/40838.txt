
কাল জেসন মোহাম্মদকে এলবিডব্লুর ফাঁদে যখন ফেললেন, আম্পায়ারের তর্জনীর সঙ্গে সঙ্গে রেকর্ড বইয়ের একটা গুরুত্বপূর্ণ অংশেও ওপরে উঠে গেছেন সাকিব আল হাসান। টি-টোয়েন্টি ক্রিকেটে (ঘরোয়া ও আন্তর্জাতিক) সবচেয়ে বেশি উইকেটশিকারি স্পিনার এখন তিনিই। সাকিব এই অর্জনে কাল পেছনে ফেলেছেন তাঁর কেকেআর সতীর্থ সুনীল নারাইনকে। এমনকি এবারের সিপিএলে সাকিব পেছনে ফেলেছেন সাঈদ আজমল ও শহীদ আফ্রিদিকেও।টি-টোয়েন্টি ক্রিকেটের যেকোনো লিগে ডোয়াইন ব্রাভো বড় একজন তারকা। কেন তাঁকে টি-টোয়েন্টিতে এত গুরুত্ব দেওয়া হয়, সেটি রেকর্ডে তাকালে বোঝা যাবে। টি-টোয়েন্টিতে যে সবচেয়ে বেশি উইকেট তাঁরই। ৩২৪ ম্যাচে ৩৪২ উইকেট এই পেসারের। টি-টোয়েন্টিতে সবচেয়ে বেশি উইকেটশিকারির তালিকায় পরের পাঁচজনের মধ্যেও আছেন পাঁচ পেসার। পেসারদের সেই রাজত্বে ​ধীরে ধীরে ঢুকে পড়ছেন সাকিব। পুরোদস্তুর বোলার তিনি নন। তারপরও কেন টি-টোয়েন্টিতে এত দীর্ঘ দিন বিশ্বের সেরা বোলারদের একজন হয়ে আছেন, সেটিও বলে দেবে পরিসংখ্যান। ২০৯ ম্যাচে ২৪২টি উইকেট তাঁর। গড় ২০.৫৪। স্ট্রাইক রেট ১৮.২। সেরা বোলিং ৬/৬, সেটিও সিপিএলেই।১৯১ ম্যাচে ২৪১ উইকেট নারাইনের। ১৭৪ ম্যাচে ২৪০ উইকেট আজমলের, ​য​দিও আজমল শেষ পর্যন্ত অবৈধ অ্যাকশনের দায়ে এখন একরকম নির্বাসিতই। ২২৩ ম্যাচে ২৩৯ উইকেট আফ্রিদির। পেসার-স্পিনার মিলিয়ে টি-টোয়েন্টিতে সবচেয়ে বেশি উইকেটশিকারির তালিকায় সাকিব আছেন সাতে। তবে সাকিবের ওপরে যে ছয়জন পেসার আছেন, প্রত্যেকেই সাকিবের চেয়ে ম্যাচ খেলেছেন বেশি, বোলিংও করেছেন ঢের বেশি। ব্রাভোই যেমন ৩২৪ ম্যাচে ১০২৫.৫ ওভার বোলিং করেছেন, সেখানে সাকিব বোলিং করেছেন ৭৩৬.৩ ওভার। টি-টোয়েন্টির সেরা পাঁচে ঢুকে যাওয়াও খুবই সম্ভব সাকিবের জন্য। ২৫৮টি উইকেট পাঁচে থাকা আজহার মেহমুদের। তবে সাকিবের ২৪২​টি টি-টোয়েন্টি উইকেটের ১৪৭টিই কিন্তু আন্তর্জাতিক ক্রিকেটে। সব মিলিয়ে স্বীকৃ​ত ক্রিকেটে সাকিবের উইকেট এখন ৭৫৫টি।
