
এবার আরও অদ্ভুত ফরমেশন নিয়ে হাজির হলেন হোর্হে সাম্পাওলি। ৩-৬-১! আর্জেন্টিনা কোচ হওয়ার পর দুটি ব্যাপার পরিষ্কার করে দিয়েছেন। এই দলে অনেক ওলট-পালট আসবে। পরিবর্তন আসবে খেলার ছকেও। আজ আর্জেন্টিনার ৬-০ গোলের বড় জয়ের ৫টিতেই গোলদাতার তালিকায় সব অচেনা নাম। প্রতিপক্ষ সিঙ্গাপুর ছিল, এটাও হয়তো এর কারণ।
ব্রাজিলকে ১-০ গোলে হারিয়ে যাত্রা শুরু করা সাম্পাওলির আর্জেন্টিনা আরেকটি প্রীতি ম্যাচ খেলতে অস্ট্রেলিয়া থেকে উড়ে এসেছে সিঙ্গাপুরে। সেখানে স্বাগতিকদের আধডজন গোল দিয়েছে আর্জেন্টিনা। প্রীতি ম্যাচের প্রীতি রক্ষা করেনি। ৬টি গোলই ভিন্ন ছয় গোলদাতার। ২৫ মিনিটে একবার গোলমুখ খোলার পর নিয়মিত বিরতিতে সেদিক দিয়ে বল পাঠিয়েছে আর্জেন্টিনা।গোল করেছেন ফেদেরিকো ফাজিও, হোয়াকুইন কোরেয়া, আলেহান্দ্রো গোমেজ, লিয়ান্দ্রো পারেদেস (রোমা), লুকাস আলারিও। আর্জেন্টিনার ম্যাচের স্কোরলাইনে এই নামগুলো দেখে অভ্যস্ত নয় কেউ। শেষে যোগ করা সময়ে আঙ্গেল ডি মারিয়া গোল করেছেন বলে তারকার উপস্থিতি জানান দিচ্ছে। এই ম্যাচে মেসি-হিগুয়েইনদের খেলাননি সাম্পাওলি। সিঙ্গাপুরের দর্শকদের তাই কিছুটা বঞ্চিতই হতে হলো। ডিবালা-ডি মারিয়ারা অবশ্য শুরু থেকে খেলেছেন।একই দিন আরেক প্রস্তুতি ম্যাচে জয় পেয়েছে ব্রাজিল। মেলবোর্ন ক্রিকেট গ্রাউন্ডে অস্ট্রেলিয়াকে ৪-০ গোলে হারিয়েছে তারা। সেখানেও স্কোরশিটে চেনা নামগুলো নেই। ডিয়েগো সুজা করেছেন জোড়া গোল। বাকি দুটি গোল থিয়াগো সিলভা ও তাইসনের। ম্যাচের প্রথম মিনিটেই গোল করেছিল ব্রাজিল। কিন্তু ৬১ মিনিট পর্যন্ত স্কোরটাকে বদলাতে দেয়নি অস্ট্রেলিয়া। এরপর সিলভা ২-০ করেন। ৭৫ মিনিটে তাইসন আর যোগ করা সময়ে ম্যাচের সমাপ্তি টেনে দেন শুরুর গোলটা করা সুজা। সূত্র: গোল।
