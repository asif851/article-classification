
রাফা বেনিতেজকে সরিয়ে এ বছরের জানুয়ারিতে যখন তাঁকে দায়িত্ব দেওয়া হলো, কম সমালোচনা হয়নি। জিনেদিন জিদান অনভিজ্ঞ কোচ, ইউরোপের বিখ্যাত সব কোচদের সঙ্গে কৌশলের খেলায় তিনি পারবেন না—এমন আরও কত কথা! জিদান কিছু বলেননি। কথার বদলে কথার তির ছোড়া ঠিক তাঁর স্বভাবে নেই। তিনি তো কাজে বিশ্বাসী।কাজ দিয়েই জবাব দিলেন জিনেদিন জিদান। দায়িত্ব নেওয়ার পর মাত্র প্রায় নয় মাস হলো। এর মধ্যেই চ্যাম্পিয়নস লিগ জিতিয়েছেন রিয়াল মাদ্রিদকে। গত মৌসুমের মাঝামাঝি যখন তাঁকে কোচ বানানো হয়, লা লিগায় রিয়াল প্রতিদ্বন্দ্বী বার্সেলোনার চেয়ে বেশ পিছিয়ে। সেখান থেকে মৌসুমের শেষ ১২টি ম্যাচে টানা জয় নিয়ে জিদানের দল লিগ শেষ করেছে চ্যাম্পিয়ন বার্সার চেয়ে মাত্র এক পয়েন্ট পিছিয়ে থেকে। এ মৌসুমের শুরুতেও টানা চার জয় নিয়ে বার্সেলোনার গড়া লিগে টানা ম্যাচ জয়ের রেকর্ডটাও স্পর্শ করেছে রিয়াল মাদ্রিদ। কাল রাতে কর্নেলা-এল প্রাতে এসপানিওলের বিপক্ষে ২-০ গোলের জয়টা লা লিগায় রিয়ালের টানা ১৬তম জয়। ২০১০-১১ মৌসুমে পেপ গার্দিওলার অধীনে টানা ১৬ ম্যাচ জিতে এত দিন যে রেকর্ডের একক মালিকানা ছিল বার্সেলোনার।বার্সেলোনার আগেও রেকর্ডটি রিয়াল মাদ্রিদেরই ছিল। ১৯৬০-৬১ মৌসুমে টানা ১৫ ম্যাচ জিতে যেটি গড়েছিল মিগুয়েল মুনোজের রিয়াল। যে দলে ছিলেন আলফ্রেডো ডি স্টেফানো-ফেরেঙ্ক পুসকাস ও লুইস দেল সোলরা। শুরুতে যাকে অনভিজ্ঞ বলা হচ্ছিল সেই জিদানের অধীনেই রিয়াল এমন কীর্তি গড়ল যেটি হয়নি ভিসেন্তে দেল বস্ক, ইয়ূপ হেইঙ্কেস, বার্নড শুস্টার, হোসে মরিনহো ও কার্লো আনচেলত্তিদের মতো নামী কোচদের সময়েও।টানা চার জয় নিয়ে মৌসুম শুরু করার অভিজ্ঞতাও গত ছয় বছরে হয়নি রিয়ালের। এর আগে সর্বশেষ ২০০৯-১০ মৌসুমে ম্যানুয়েল পেলেগ্রিনির রিয়াল মৌসুম শুরু করেছিল প্রথম পাঁচ ম্যাচেই জয় দিয়ে। সূত্র: মার্কা, গোল।
