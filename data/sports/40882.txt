
৬৯০ ম্যাচে ৪৯৯ গোল! ক্লাব ফুটবলের পেশাদার ক্যারিয়ারে অর্ধ সহস্র গোলের মাইলফলক থেকে মাত্র হাত ছোঁয়া দূরত্বে ক্রিস্টিয়ানো রোনালদো। সেই মাইলফলক আজই ছুঁয়ে ফেলতে পারতেন রিয়াল মাদ্রিদ ফরোয়ার্ড। কিন্তু সুযোগটাই যে দিচ্ছেন না রিয়াল কোচ জিনেদিন জিদান! দেপোর্তিভোর বিপক্ষে লিগে বছরের শেষ ম্যাচটায় বিশ্রাম দেওয়া হয়েছে রোনালদোকে। বিশ্রাম পাচ্ছেন আক্রমণভাগের আরেক তারকা করিম বেনজেমাও।চোটের কারণে বেশ কিছুদিন ধরেই মাঠের বাইরে গ্যারেথ বেল। কাল এক সংবাদ সম্মেলনে জিদান বলেছিলেন, দেপোর্তিভোর বিপক্ষে বিশ্রাম দেওয়া হতে পারে বেনজেমাসহ দলের বেশ কয়েকজন খেলোয়াড়কে। সেই কয়েকজনের মধ্যে যে রোনালদোও থাকবেন, তা অবশ্য বোঝা যায়নি। পরে ক্লাবের ওয়েবসাইটে ১৯ জনের যে দল ঘোষণা করা হয়, সেখানে দেখা যায় বেনজেমার পাশাপাশি রোনালদোও নেই! বিখ্যাত ‘বিবিসি’ ত্রয়ীকে ছাড়াই আজ তাই খেলবে জিদানের দল।দ্বিতীয় স্থানে থাকা বার্সেলোনার চেয়ে ছয় পয়েন্ট এগিয়ে থেকে লা লিগার শীর্ষে রিয়াল (৩৪ পয়েন্ট)। ১৪ ম্যাচে ১৩ পয়েন্ট নিয়ে ১৬ নম্বরে দেপোর্তিভো। এ জন্যই কি এই ম্যাচ নিয়ে এত নির্ভার জিদান? রিয়াল কোচের উত্তর, ‘লিগে ওদের অবস্থান দেখে মনে হচ্ছে ম্যাচটা আমাদের জন্য খুব সহজ, আসলে তা নয়। ওরা বেশ কঠিন প্রতিপক্ষ। আর এটা লিগে আমাদের শেষ ম্যাচ এই বছর। জয় দিয়েই বছরটা শেষ করতে চাই।’এই ম্যাচটা জিতলেই সব প্রতিযোগিতা মিলিয়ে টানা ৩৫ ম্যাচ অপরাজিত থাকার নতুন ক্লাব রেকর্ড গড়বে রিয়াল। ১৯৮৮-৮৯ মৌসুমে সব প্রতিযোগিতা মিলিয়ে টানা ৩৪ ম্যাচ অপরাজিত ছিল কোচ লিও বেনহ্যাকারের রিয়াল মাদ্রিদ। তথ্যসূত্র: রিয়াল মাদ্রিদ এফসি।
