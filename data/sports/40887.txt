
গ্যালারিতে সমর্থকদের উত্তেজনার রেশ গিয়ে পড়ল খেলার মাঠে। প্রায় ২০ মিনিট বন্ধ রাখতে হলো শ্রীলঙ্কা ও পাকিস্তানের মধ্যকার তৃতীয় আন্তর্জাতিক ম্যাচ। ততক্ষণে অবশ্য খেলার ভাগ্য নির্ধারণ হয়ে​ গেছে। আজকের খেলায় পাকিস্তান প্রথমে ব্যাট করে চার উইকেট হারিয়ে ৩১৬ রান সংগ্রহ করে। জবাবে ব্যাট করতে নেমে ৩৪ ওভারে সাত উইকেট হারিয়ে ১৫৮ রান সংগ্রহ করে শ্রীলঙ্কা। পাকিস্তানের সঙ্গে ২-১ এ পিছিয়ে পড়তে হবে এটা বোধ হয় মেনে নিতে পারছিলেন না কলম্বোর প্রেমদাসা স্টেডিয়ামে উপস্থিত শ্রীলঙ্কার সমর্থকেরা। উত্তেজিত সমর্থকদের কারণে দুই দেশের খেলোয়াড়েরা ড্রেসিংরুমে ফিরতে বাধ্য হন। আজ রোববার পাকিস্তান ও শ্রীলঙ্কার মধ্যকার পাঁচ ম্যাচ ওয়ানডে সিরিজের তৃতীয় ম্যাচটি চলাকালীন সময়ে এ ঘটনা ঘটে। এ অবস্থায় পুলিশ স্টেডিয়াম থেকে দর্শকদের মাঠের বাইরে বের করে দেয়। এ সময় তাঁরা মাঠের বাইরে থেকে মাঠের ভেতর পাথর ছুড়তে থাকে। মাঠে থাকা একজন পুলিশ এএফপিকে বলেন, ‘মাঠের একজন খেলোয়াড় তাঁর পাশে ঢিল পড়ার অভিযোগ করলে আম্পায়ার খেলা বন্ধ করে দিতে বাধ্য হন।’এএফপির খবরে বলা হয়, খেলোয়াড়দের কোনো ক্ষতি হয়নি। খেলা বন্ধ হওয়ার ২০ মিনিটি পর আবার খেলা শুরু হয়। এ পর্যন্ত গ্রেপ্তারের কোনো খবর পাওয়া যায়নি। প্রত্যক্ষদর্শীরা জানান, পাথর নিক্ষেপের ফলে স্টেডিয়ামের বাইরে থাকা অনেক যানবাহনেরই ক্ষতি হয়েছে।পাঁচ ম্যাচ সিরিজে শ্রীলঙ্কা ও পাকিস্তান উভয়েই একটি করে ম্যাচে জয়লাভ করেছে। শ্রীলঙ্কা স্বাগতিক দেশ।
