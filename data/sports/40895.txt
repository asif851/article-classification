
এশিয়া কাপ হকির শিরোপা ধরে রাখল দক্ষিণ কোরিয়া। মালয়েশিয়ার ইপোহতে কাল উত্তেজনাপূর্ণ ফাইনালে তারা ৪-৩ গোলে হারিয়েছে ভারতকে। কোরিয়ার এটি চতুর্থ শিরোপা।হাড্ডাহাড্ডি লড়াইয়ে শুরুতেই এগিয়ে যায় কোরিয়া, ২৮ মিনিটে জাং জং হিউয়েনের গোলে। পরের মিনিটেই ব্যবধান দ্বিগুণ করেন ইয়ো হিয়ো সিক। প্রথমার্ধে ২-০ তে এগিয়ে যাওয়া কোরিয়াকে দ্বিতীয়ার্ধে ভালোভাবেই চেপে ধরে ভারত। সমতা ফেরানোর চেষ্টায় সফলও হয় তারা। ৪৮ মিনিটে রুপিন্দর সিং ব্যবধান কমান (২-১)। আর ৫৫ মিনিটে ২-২ করে ফেলেন নিকিন থিমাইয়া। এরপর কোরিয়ার নাম হিউন ৫৭ মিনিটে আবারও এগিয়ে নেন দলকে (৩-২)। ৬৫ মিনিটে মনদ্বীপ সিংয়ের গোলে চ্যাম্পিয়নের স্বপ্ন দেখতে শুরু করে ভারত (৩-৩)। কিন্তু ম্যাচের শেষ বাঁশি বাজার দুই মিনিট আগে তাদের হূদয় ভেঙে দেন ক্যাং মুন (৪-৩)। এর আগে তৃতীয় স্থান নির্ধারণী ম্যাচে মালয়েশিয়াকে ৩-১ গোলে হারিয়েছে প্রথমবারের মতো বিশ্বকাপে যেতে না পারা পাকিস্তান।
