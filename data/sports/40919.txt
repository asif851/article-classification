
এই সিরিজ শুরুর আগে তীব্র সমালোচনার তির বিদ্ধ করেছে তাঁকে। সমর্থক থেকে শুরু করে দেশের সংবাদমাধ্যম। স্কোয়াড ঘোষণার পর দেশের মানুষের তীব্র প্রতিক্রিয়া তাঁকে ‘বিনিদ্র রজনী’ উপহার দিয়েছে। কোচ হিসেবে চন্ডিকা হাথুরুসিংহের কিছু কাজ নিয়ে প্রশ্ন থাকলেও অস্ট্রেলিয়ার বিপক্ষে এই ঐতিহাসিক জয়ে তাঁর অবদানের কথাও স্বীকার করতে হবে।
হাথুরুসিংহে বাংলাদেশ দলের দায়িত্ব নেওয়ার পর শুধু ওয়ানডে নয়, টেস্ট ক্রিকেটের বাংলাদেশ এখন নিজেদের নতুন করে চেনাচ্ছে। অস্ট্রেলিয়া সিরিজের আগে ‘আমরা ২-০–তেও জিতে পারি’—এমন ঘোষণা দিতে পারাটাই তো অনেক বড় পরিবর্তনের সূচক। আর সাকিব-তামিমরা যে সেটা মন থেকে বিশ্বাস করেন বলেই বলেছেন, সেই ছাপ দেখা যাচ্ছে তাঁদের শরীরী ভাষাতেও।বিশেষ করে ইংল্যান্ডের পর অস্ট্রেলিয়াকে হারানোর রেসিপি তৈরিতে বড় ভূমিকা ছিল তাঁর। তিনি জানতেন, দুটি দলই স্পিনের বিপক্ষে দুর্বল। আগে বাংলাদেশ মূলত টেস্ট পঞ্চম দিনে ড্র করার কৌশল নিয়ে উইকেট বানাত। ইংল্যান্ড সিরিজে বাংলাদেশ সরাসরি এমন উইকেট বানানোর ঝুঁকি নিয়েছে, যেখানে নিজেদের ব্যাটসম্যানদেরও সামর্থ্যের প্রমাণ দিতে হবে। ফলাফল, একটুর জন্য ইংল্যান্ডকে ২-০–তে টেস্টে হারাতে পারেনি বাংলাদেশ।ইংল্যান্ডের কাছ থেকে অস্ট্রেলিয়া শুধু বাংলাদেশের নিরাপত্তাব্যবস্থা সম্পর্কে জানেনি। আড়ালে হলেও সেই সিরিজের ফুটেজ দেখে বাংলাদেশের স্পিন–কৌশল নিয়েও বিস্তর ঘেঁটেছে। এবার বাংলাদেশ নিয়েছিল আরেক কৌশল। টেস্ট সিরিজ শুরুর আগের রাত পর্যন্ত কোন উইকেটে খেলা হবে—এ নিয়ে অস্ট্রেলিয়াকে ধন্দে রাখতে চেয়েছে বাংলাদেশ।হাথুরুর নানা পদক্ষেপ নিয়ে সমালোচনা হয়েছে। মুমিনুলের মতো ব্যাটসম্যানকে স্কোয়াড থেকে সরিয়ে ফেলার বিষয়টা মেনে নেওয়াও কঠিন। আবার এ-ও ঠিক, সমালোচনা যদি করা হয়, তাঁর সাফল্যকেও অভিনন্দন জানানো উচিত। এটা ঠিক, কোচ মাঠে গিয়ে খেলে দেন না। আসল কৃতিত্ব খেলোয়াড়দেরই। কিন্তু মাঠ ও মাঠের বাইরের অনুঘটকগুলোকে এক সুতোয় গাঁথার ভূমিকা তো কোচেরই।
এক নজরে বাংলাদেশের কোচ হিসেবে হাথুরুসিংহে




 


ম্যাচ


জয়


হার


ড্র/ফল নেই




টেস্ট


১৮


৬


৮


৪




ওয়ানডে


৪৯


২৫


২০


৪




টি-টোয়েন্টি


২৭


১০


১৫


২




২০১৪ সালের মে মাসে শেন জার্গেনসেনের স্থলাভিষিক্ত হন এই শ্রীলঙ্কান। এর আগে যাঁর বড় সাফল্য ছিল অস্ট্রেলিয়ার ঘরোয়া দলের হয়ে। ওই বছর ভারতের বিপক্ষে অদ্ভুতুড়ে লো স্কোরিং এক ওয়ানডে সিরিজ দিয়ে তাঁর কোচ হিসেবে যাত্রা শুরু। বাংলাদেশ দল তখন দেশে, দেশের বাইরে সব জায়গায় ধুঁকছে।২০১৪ সালে শেষ দিকে ওয়ানডে অধিনায়ক হিসেবে মাশরাফির প্রত্যাবর্তন বাংলাদেশ দলকে রঙিন পোশাকে রঙিন যাত্রার দিকে নিয়ে যায়। পাশাপাশি টেস্ট ক্রিকেটেও অভূতপূর্ব সব সাফল্য আসতে থাকে। আর এই দুইয়ের নেপথ্য কারিগর হয়ে কাজ করছেন হাথুরু।তিনি কোচ হয়ে আসার পর ১৮ টেস্টে বাংলাদেশ মাত্র ৮টিতে হেরেছে। অথচ টেস্ট ক্রিকেটে নিয়মিত খাবি খেতে থাকা এক দল ছিল বাংলাদেশ। এই সময় বাংলাদেশ জিতেছে ৬টি টেস্ট। এর আগে ৮৩ টেস্টে বাংলাদেশ জিতেছিল মাত্র ৪টি। বাংলাদেশের সর্বশেষ তিনটি জয় ইংল্যান্ডের বিপক্ষে ঢাকায়, শ্রীলঙ্কার বিপক্ষে কলম্বোতে, এরপর অস্ট্রেলিয়ার বিপক্ষে ঢাকায়। ভিন্ন দুটি দলকে, কিংবা বড় দুটি দলকে টানা দুই টেস্টে হারানো বাংলাদেশের জন্য প্রথম অভিজ্ঞতা।হাথুরু কোচ থাকার সময়েই বাংলাদেশ বিশ্বকাপের কোয়ার্টার ফাইনালে উঠেছে, চ্যাম্পিয়নস ট্রফির সেমিফাইনালে। টানা ৬টি দ্বিপক্ষীয় ওয়ানডে সিরিজ জেতার রেকর্ড গড়েছে। পাকিস্তানকে ৩-০ ব্যবধানে ধবল ধোলাই করেছে। ভারত ও দক্ষিণ আফ্রিকার বিপক্ষে ওয়ানডে সিরিজ জেতার অভূতপূর্ব অভিজ্ঞতা হয়েছে বাংলাদেশের।হাথুরু সেই সাফল্য এখন টেস্টেও অনূদিত করছেন। যাঁর কোনো কাজ নিয়ে তীব্র সমালোচনা হয়, তাঁর প্রাপ্য প্রশংসাটা বুঝিয়ে না দেওয়াটাও বোধ হয় একচোখামি হয়ে যায়।
খেলার দুনিয়ায় কোচের সমালোচনা বা কোচের কোনো সিদ্ধান্তের তীব্র প্রতিক্রিয়া নতুন কিছু নয়। খেলাটার সঙ্গে ভীষণভাবে আবেগ জড়িয়ে থাকা দেশগুলোতে (যেমন ব্রাজিল-আর্জেন্টিনা) হরহামেশাই এমনটা হয়। হয় খেলাকে পেশাদার দৃষ্টিকোণ থেকে নেওয়া দেশগুলোতেও (যেমন ইংল্যান্ড-অস্ট্রেলিয়া)।
ক্রিকেট বিশ্বে কোচ হিসেবে নিজেকে নতুন করে চেনানো হাথুরুর এখনো বাংলাদেশ দলকে প্রয়োজন। বাংলাদেশের হয়তো তার চেয়ে বেশি হাথুরুকেই প্রয়োজন।
