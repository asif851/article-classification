
রিয়াল মাদ্রিদে ক্রিস্টিয়ানো রোনালদো কত বেতন পান? এই মুহূর্তে বছরে সেটি ২ কোটি ১০ লাখ ইউরো, লিওনেল মেসিই শুধু এর কাছাকাছি পান। কিন্তু রোনালদো সারা বছরে যে আয় করেন, ফুটবল জগতেরই আরেকজন এক মাসেই তার চেয়ে বেশি আয় করেছেন। মিনো রাইওলা নামের এই লোকটাকে হয়তো নাও চিনতে পারেন, তবে ক্লাব ফুটবলের সবচেয়ে প্রভাবশালীদের একজন ইতালির এই এজেন্ট। পল পগবা, ইব্রাহিমোভিচ ও হেনরিক মখাতারিয়ানের কাছ থেকেই গত এক মাসে আয় করেছেন ৩ কোটি ইউরো, রোনালদোর চেয়েও অনেক বেশি! বিস্মিতই হওয়ার কথা। একজন এজেন্টের এত আয়! রাইওলার তথ্যটা অবশ্য আনুষ্ঠানিক নয়, স্প্যানিশ দৈনিক এএস জানিয়েছে এটি। রাইওলা এজেন্টদের মধ্যেই সবার ওপরের দিকে, হোর্হে মেন্ডেসের মতো তাঁকে বলা হয় সুপার এজেন্ট। এই মৌসুমে সবচেয়ে বড় দাও মেরেছেন পগবা থেকে। জুভেন্টাস থেকে রেকর্ড ১২ কোটি ইউরো দিয়ে এই মিডফিল্ডারকে দলে নিয়েছে ম্যানচেস্টার ইউনাইটেড। সেই দলবদল থেকেই কমিশন হিসেবে রাইওলা পেয়েছেন ২ কোটি ইউরো। ইব্রাহিমোভিচের জন্য কোনো অর্থ খরচ করতে হয়নি ইউনাইটেডকে, ফ্রি এজেন্ট হিসেবে নিয়েছে। কিন্তু সেখানেও রাইওলা মোটা টাকা কামিয়েছেন, পিএসজি থেকে ইউনাইটেডে দলবদলের জন্য নিয়েছেন ২০ লাখ ইউরো। আর ডর্টমুন্ড থেকে মখাতারিয়ানকে আনতে ইউনাইটেড খরচ করেছিল ৩ কোটি ইউরোর কিছু বেশি। সেখান থেকেও রাইওলা নিয়েছেন ৮০ লাখ ইউরো। 
রোনালদোর এজেন্ট মেন্ডেস এই মৌসুমে অবশ্য কিছুটা চুপই ছিলেন। শুধু রোনালদো নন, অ্যাঙ্গেল ডি মারিয়া, ডেভিড ডি গিয়া, রাদামেল ফ্যালকাও, হামেস রদ্রিগেজদেরও এজেন্ট মেন্ডেস। এই মৌসুমে এঁরা কেউ দলবদল করেননি, মেন্ডেসের আয়ও রাইওলার মতো হয়নি। কে জানে, সামনের মৌসুমেই হয়তো মেন্ডেস আরও বড় দাও মারবেন!
