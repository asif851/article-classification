
ওউসমানে ডেম্বেলেকে গত আগস্টে বিশ্বের দ্বিতীয় সর্বোচ্চ দামি (১৪৭ মিলিয়ন ইউরো) ফুটবলারের মর্যাদা দিয়ে কিনেছিল বার্সেলোনা। প্রতিদানে নিজেকে নিংড়ে দেওয়ার সংকল্প করেছিলেন ফরাসি এ ফরোয়ার্ড। কিন্তু এই কয়েক মাসে তা আর হলো কোথায়? বার্সার হয়ে চোট পেলেন তৃতীয় ম্যাচেই। পরিণামে মাঠের বাইরে থাকতে হলো প্রায় চার মাস! এত দাম দিয়ে কোন ফুটবলারকে কেনা হলো, সেটা পরখ করে দেখার সুযোগই হলো না বার্সা-সমর্থকদের।
অবশেষে চোট কাটিয়ে ডেম্বেলে অবশেষে ফিরেছেন। হ্যামস্ট্রিংয়ের চোট সারাতে ফিনল্যান্ডে অস্ত্রোপচার করান ২০ বছর বয়সী এ ফুটবলার। মঙ্গলবার বার্সার ডাক্তাররা তাঁকে ‘ফিট’ হিসেবে ঘোষণা দেওয়ার পর সিদ্ধান্ত নেন কোচ আর্নেস্তো ভালভার্দে। কোপা ডেল রে শেষ ষোলো প্রথম লেগের লড়াইয়ে আজ রাতে (বাংলাদেশ সময় রাত ১২টায়) সেল্টা ভিগোর মুখোমুখি হবে বার্সা। এ ম্যাচের স্কোয়াডে আছেন ডেম্বেলে।
প্রথম একাদশে থাকবেন, নাকি বদলি হিসেবে নামবেন, তা এখনো নিশ্চিত নয়। তবে তাঁকে নিয়ে তাড়াহুড়ো করতে চান না বার্সা কোচ, ‘ডেম্বেলের সেরা ওঠা আমাদের জন্য ভীষণ ইতিবাচক দিক। দলের সঙ্গে মানিয়ে নেওয়ার শুরুতেই সে চোট পেয়েছে। আমরা তাঁকে অল্প অল্প করে খেলার সময় দেব, তবে সেটা তাকে অর্জন করে নিতে হবে।’
ডেম্বেলের অনুপস্থিতিতে ১৮ ম্যাচ খেলেছে বার্সা। লা লিগা টেবিলে এখন তারা শীর্ষস্থানীয় দল। তবে সেল্টার বিপক্ষে লিওনেল মেসি, লুই সুয়ারেজ, আন্দ্রেস ইনিয়েস্তা এবং পাকো আলকাসেরকে বিশ্রাম দিয়েছেন ভালভার্দে। চোটের কারণে স্যামুয়েল উমিতিতিকেও পাচ্ছেন না বার্সা কোচ।
এই ম্যাচ দিয়ে বার্সাও আবার খেলায় ফিরল। বড়দিনের ছুটি কাটিয়ে মৌসুমের মিশনে বার্সা।
