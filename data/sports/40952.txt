
টস জয়। ব্যাটিং বেছে নেওয়া। এরপর মাত্র ১ উইকেট হারিয়েই ১৫৪ রান তুলে ফেলা। ৫০০তম টেস্টে নিউজিল্যান্ডের বিপক্ষে বেশ ভালোই শুরু করেছিল ভারত। দিন শেষে অবশ্য বলা যাচ্ছে না খুব ভালো একটা দিন কাটিয়েছে বিরাট কোহলির দল। কানপুর টেস্টের প্রথম দিন শেষে ২৯১ রান তুললেও ৯ উইকেট হারিয়ে ফেলেছে ইতিহাসের মাত্র চতুর্থ দল হিসেবে ৫০০তম টেস্ট খেলা ভারত।
চেতেশ্বর পূজারার বিদায়ের পরেই পথ হারিয়েছে ভারত। পূজারা উইকেটে এসেছিলেন একাদশ ওভারে ওপেনার লোকেশ রাহুলের বিদায়ের পর। দ্বিতীয় উইকেটে মুরালি বিজয়কে নিয়ে ১১২ রানের জুটি গড়ে প্রাথমিক ধাক্কাটা দারুণভাবেই সামলেছিলেন পূজারা। কিন্তু পূজারা বাঁহাতি স্পিনার মিচেল স্যান্টনারের হাতে ফিরতি ক্যাচ দিতেই বদলে গেল ম্যাচের গতি–প্রকৃতি। ১০৯ বলে ৮ চারে ৬২ রান করেছেন পূজারা।ভারত সবচেয়ে বড় ধাক্কাটা খেয়েছে তিন ওভার পরে অধিনায়ক বিরাট কোহলির বিদায়ে। বাঁহাতি পেসার নিল ওয়াগনারের বাউন্সারে পুল করতে গিয়ে স্কোয়ার লেগে ইশ সোধির হাতে ক্যাচ তুলে দেন ৯ রান করা ভারত অধিনায়ক। সাত ওভার পর​ আবার স্কোরকার্ডে সোধির নাম, এবার বোলার হিসেবে। এই লেগ স্পিনারের বলে উইকেটকিপার বিজে ওয়াটলিংকে ক্যাচ দিলেন ১৭০ বলে ৬৫ রান করা বিজয়। ভারতের রান তখন ১৮৫। ১ উইকেটে ১০৫ রান নিয়ে লাঞ্চে যাওয়া ভারত চা-বিরতিতে গেল ৪ উইকেটে ১৮৫ ​রান​ নিয়ে।বিরতির পর পঞ্চম ওভারে মার্ক ক্রেগের বলে শর্ট লেগে ক্যাচ দিয়ে আউট অজিঙ্কা রাহানেও। তবে এরপর রবিচন্দ্রন অশ্বিন ও রোহিত শর্মার জুটিতে মনে হচ্ছিল আরও কোনো উইকেট না হারিয়েই বোধ হয় দিনটা শেষ করতে যাচ্ছে ভারত। কিন্তু হলো না অহেতুক বড় শট খেলতে গিয়ে রোহিত আউট হওয়াতেই।দিনের শুরু থেকেই স্পিনারদের দিকে সাহায্যের হাত বাড়িয়ে দেওয়া গ্রিন পার্কের উইকেটে এরপর ঝড় তুললেন ট্রেন্ট বোল্ট। দুর্দান্ত এক ইনসুইঙ্গারে ঋদ্ধিমান সাহাকে বোল্ড করার পর বিদায় করলেন অশ্বিন ও মোহাম্মদ শামিকেও।উইকেটে বল ঘুরছে বনবন করে। ভারতীয় স্পিনারদের হাতও তাই হয়তো নিশপিশ করছে। তথ্যসূত্র : এএফপি ও ক্রিকইনফো।
