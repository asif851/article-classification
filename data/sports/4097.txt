
আইসিসির বেঁধে দেওয়া সময় ২৫ এপ্রিল। এর মধ্যেই ঘোষণা করতে হবে ১ জুন থেকে শুরু চ্যাম্পিয়নস ট্রফির দল। বিসিবির নির্বাচকদের অবশ্য তার আগেও একটা কাজ আছে। দল ঘোষণা করতে হবে ১২ মে থেকে আয়ারল্যান্ডে শুরু তিন জাতি সিরিজের জন্যও।আয়ারল্যান্ড ও নিউজিল্যান্ডের সঙ্গে সিরিজটি হবে চ্যাম্পিয়নস ট্রফির আগে। আয়ারল্যান্ডগামী দলটি তাই চ্যাম্পিয়নস ট্রফির ছায়া-দলই হওয়ার কথা। বড়জোর দু-একজন খেলোয়াড় এদিক-সেদিক হতে পারে। অবশ্য আয়ারল্যান্ড যাওয়ার আগে ইংল্যান্ডের সাসেক্সে অনুষ্ঠেয় প্রস্তুতি ক্যাম্পের জন্য তিন-চারজন খেলোয়াড় বেশি নেওয়া হবে বলে জানিয়েছেন বিসিবির ক্রিকেট পরিচালনা প্রধান আকরাম খান, ‘অনেকে চোটে পড়ে, অনেকের ফর্ম খারাপ থাকে। আমরা তাই চেষ্টা করছি ভালো কিছু বিকল্প খেলোয়াড় তৈরি করতে। সে জন্যই প্রতিটি সিরিজে দলের সঙ্গে কিছু বাড়তি খেলোয়াড় নেওয়া হচ্ছে।’এই প্রথার শুরু গত নিউজিল্যান্ড সফরে। বাড়তি খেলোয়াড় সঙ্গে রাখার ধারাবাহিকতা ছিল শ্রীলঙ্কায়ও। তবে আয়ারল্যান্ড-ইংল্যান্ড সফরে চাইলেও খুব বেশি খেলোয়াড় নিয়ে ঘুরে বেড়ানো সম্ভব হবে না। প্রিমিয়ার ক্রিকেট লিগ শুরু হচ্ছে ১২ এপ্রিল থেকে। জাতীয় দলের জন্য বিকল্প খেলোয়াড় তৈরির চেয়ে নিশ্চিতভাবেই তখন ক্লাব স্বার্থ বড় হয়ে উঠবে।এ বছর বেশির ভাগ খেলাই বাংলাদেশকে খেলতে হচ্ছে দেশের বাইরে। নিউজিল্যান্ড ও শ্রীলঙ্কা সফর শেষ। সামনে আয়ারল্যান্ড সফর, এরপর ইংল্যান্ডে চ্যাম্পিয়নস ট্রফি। এই দুই সফর সামনে রেখে বাংলাদেশ দল দেশ ছাড়বে ২৬ এপ্রিল। সাসেক্সে ক্যাম্প শেষ করে আয়ারল্যান্ড-যাত্রা ৭ মে। চন্ডিকা হাথুরুসিংহের নেতৃত্বে বাংলাদেশ দলের কোচিং স্টাফের বিদেশি সদস্যরা ওখানেই দলের সঙ্গে যোগ দেবেন। শ্রীলঙ্কা সফর শেষে যথারীতি ছুটিতে চলে গেছেন সবাই।আয়ারল্যান্ড যাওয়ার আগ পর্যন্ত জাতীয় দলের খেলোয়াড়েরা প্রিমিয়ার লিগে কিছু ম্যাচ খেলবেন। সাকিব আল হাসান ও মোস্তাফিজুর রহমান অবশ্য খেলবেন আইপিএল। সাকিব শ্রীলঙ্কা থেকেই চলে গেছেন ভারতে। মোস্তাফিজের যাওয়ার কথা আগামীকাল।চলতি বছর বাংলাদেশ দল প্রথম হোম সিরিজ খেলবে চ্যাম্পিয়নস ট্রফির পর। তা-ও পরপর দুটি সিরিজ। জুলাইয়ে দুটি টেস্ট, তিনটি ওয়ানডে ও একটি টি-টোয়েন্টির পূর্ণাঙ্গ সিরিজ খেলতে আসবে পাকিস্তান দল। আগস্ট-সেপ্টেম্বরে অস্ট্রেলিয়া দলের আসার কথা দুই টেস্টের বকেয়া সিরিজ খেলতে। এর পরপরই আবার দুটি টেস্ট, তিনটি ওয়ানডে ও দুটি টি-টোয়েন্টির দক্ষিণ আফ্রিকা সফর।অস্ট্রেলিয়া অবশ্য এবারও বাংলাদেশে টেস্ট খেলা নিয়ে টালবাহানা শুরু করেছে। নভেম্বরে ভারতে পাঁচ ওয়ানডের সিরিজ আছে তাদের। ক্রিকেট অস্ট্রেলিয়া চাচ্ছে আগস্ট-সেপ্টেম্বরে টেস্ট না খেলে অক্টোবরে বাংলাদেশে ওয়ানডে খেলে ভারতে যেতে। তাতে তাদের ভারত সফরের প্রস্তুতিটা হয়ে যায়।বিসিবি অস্ট্রেলিয়ার প্রস্তাব এখন পর্যন্ত মানেনি। দুই টেস্টের সিরিজের প্রস্তাবিত সূচি পাঠিয়ে দিয়েছে তারা ক্রিকেট অস্ট্রেলিয়াকে। তবে কাল প্রধান নির্বাহী নিজাম উদ্দিন চৌধুরীর কথা শুনে মনে হলো, শেষ পর্যন্ত কখন এবং কী সিরিজ হবে, ক্রিকেট অস্ট্রেলিয়ার মর্জির ওপরই নির্ভর করছে সেটি। ‘অস্ট্রেলিয়ায় পাঠানো আমাদের প্রস্তাবিত সূচি অনুযায়ী টেস্ট দুটি ঈদুল আজহার আগে-পরে অনুষ্ঠিত হবে। আমরা ক্রিকেট অস্ট্রেলিয়ার সঙ্গে যোগাযোগ রক্ষা করে চলেছি। তাদের কাছ থেকে উত্তর পেলে এ ব্যাপারে চূড়ান্ত সিদ্ধান্ত নেওয়া হবে’—বলেছেন বিসিবির প্রধান নির্বাহী কর্মকর্তা।
