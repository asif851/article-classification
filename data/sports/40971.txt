
তাঁদের দুজনের দ্বৈরথ নিয়ে কত কথাই না হয়! দুজনের তুলনাটা চলছে, আরও হয়তো অনেক দিন চলবে। লিওনেল মেসি ও ক্রিস্টিয়ানো রোনালদো একসঙ্গে হলেই অবধারিতভাবেই সেই প্রশ্ন উঠে আসে। আজ ব্যালন ডি অর মূল অনুষ্ঠান শুরুর আগেও সংবাদ সম্মেলনে যথারীতি এই প্রশ্ন। তাতে দুজনেই ‘ঈর্ষা’ ব্যাপারটা পুরোপুরি উড়িয়ে দিলেন।মেসিকে যেমন প্রশ্ন করা হয়েছিল, রোনালদোর কোনো বিশেষ একটা গুণের জন্য সূক্ষ্ম ঈর্ষা অনুভব করেন কি না। মেসি স্পষ্ট করেই বললেন, ‘আমি সেরকম কিছু একদমই মনে করিনি।’ আর এই ‘তুলনা’ ব্যাপারটাই বাতিল করে দিয়েছেন, ‘এটা আসলে নেতিবাচক একটা ব্যাপার। আমি ক্রিস্টিয়ানোকে পছন্দ করি। আমি আমার মতো। আর ও ওর মতো।’রোনালদো অবশ্য মেসির মতো এতটা নিরাপদ পথে হাঁটলেন না! এই সময়ের তো বটেই, সর্বকালের অন্যতম সেরা বাঁ পা যেমন মেসির। রিয়াল মাদ্রিদ ফরোয়ার্ড দুই পায়ে শট করতে পারলেও তাই মনে করিয়ে দিলেন, ‘ওর বাঁ পাটা আসলে দারুণ। সেটা পেলে তো ভালোই হতো।’এই দুজনের সঙ্গে আরেকজনও ছিলেন মঞ্চে। নিজেকে এখনো সেই উচ্চতায় নিয়ে যেতে পারেননি। তবে নেইমার সেই পথে এগোচ্ছেন ভালোমতোই। দুজনের তুলনা নিয়ে যখন এত কথা, নেইমার স্বভাবসুলভ দুষ্টুমি করার লোভ সামলাতে পারলেন না, ‘আমি দুজনের দুই পা-ই পেতে চাইব’! ফিফা ডট কম।
