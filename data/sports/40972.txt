
দায়িত্ব নিয়েছেন এই তো সেদিন। এরই মধ্যে নিজের ব্যক্তিত্বের গুরুগম্ভীর স্পর্শ পড়তে শুরু করেছে ম্যানচেস্টার ইউনাইটেডের আনাচকানাচে। রেড ডেভিলসদের নতুন ডাচ কোচ লুই ফন গাল বদলে দিচ্ছেন গোটা ক্লাবটাকেই। চিন্তা-ভাবনায় তিনি যে অনেকের চেয়েই আলাদা, সেটার প্রমাণ তিনি দিতে শুরু করেছেন এরই মধ্যে। নিজের ভাবনা বাস্তবায়নের প্রথম ধাপ হিসেবে ম্যানেজমেন্টকে বলেছেন, ক্যারিংটন ট্রেনিং গ্রাউন্ডটিকেই আমূল পাল্টে ফেলতে।ক্যারিংটন ট্রেনিং গ্রাউন্ডটি ছিল স্যার অ্যালেক্স ফার্গুসনের একেবারে একান্ত পছন্দের। নিজে যেভাবে চান, ঠিক সেভাবেই ক্যারিংটনকে তৈরি করিয়েছিলেন ফার্গুসন। কিন্তু ফন গাল এসেই বলেছেন, মাঠটি নির্বিঘ্ন অনুশীলনের জন্য পুরোপুরি উপযোগী নয়। তিনি মাঠের ঘাস তুলে তার বদলে কৃত্রিম ঘাস লাগানোর প্রেসক্রিপশন দিয়েছেন। অনুশীলনের সময় খেলোয়াড়দের ঠান্ডা বাতাসের হাত থেকে বাঁচাতে ম্যানেজমেন্টকে বলেছেন যথাযথ ব্যবস্থা নিতে। ফন গালের প্রেসক্রিপশন মানতে গিয়ে ইউনাইটেড-কর্তৃপক্ষের খরচ হচ্ছে প্রায় ১০ লাখ পাউন্ড।ফন গালের এই উদ্যোগ ফার্গুসন কীভাবে নিয়েছেন, সেটা অবশ্য জানা যায়নি। তবে ক্লাবের স্বার্থ যদি সবার ওপরে হয়, তাহলে সেটা ফার্গির মেনে নেওয়ারই কথা। ফার্গুসন নিশ্চয়ই ক্লাবের চেয়ে অন্য কিছুকে বেশি গুরুত্ব দেন না। ম্যানচেস্টার ইউনাইটেড কর্তৃপক্ষও ফন গালের যাবতীয় আবদার নির্দ্বিধায় মেনে নিচ্ছে ওই একটি উদ্দেশ্যেই, গত মৌসুমের বিপর্যয় কাটিয়ে এবার দলকে নতুন করেই চেনাতে হবে।এদিকে, নতুন মৌসুমে ইউনাইটেডের অধিনায়কত্বের আর্মব্যান্ড কার হাতে উঠছে, এটা নিয়ে চলছে বিস্তর গবেষণা আর জল্পনা-কল্পনা। অধিনায়কত্বের প্রার্থী তালিকাটা অবশ্য খুব বড় নয়। মাত্র দুজনের মধ্যেই এবার যাবতীয় লড়াইটা—ওয়েইন রুনি আর রবিন ফন পার্সি। কোচ লুই ফন গাল কার হাতে আর্মব্যান্ড বেঁধে দেবেন, সেটা এই মুহূর্তে ইউনাইটেড-ভক্তদের ব্যাপক আলোচনারই বিষয়। সাবেক গ্রেটরাও নেমে পড়েছেন এই আলোচনায়। তবে তাঁরা সবাই চান, নিশ্চয়ই দুজনের মধ্যে যোগ্যজনের হাতেই উঠবে অধিনায়কত্বের আর্মব্যান্ড।ইংলিশ সাবেক ফুটবলার ব্রায়ান রবসনের মতে, নতুন মৌসুমে ম্যানচেস্টার ইউনাইটেডের অধিনায়ক হিসেবে সবচেয়ে উপযুক্ত খেলোয়াড় হচ্ছেন রবিন ফন পার্সি। এ ব্যাপারে তাঁর যুক্তিটা খুব পরিষ্কার, ‘বিশ্বকাপে সে হল্যান্ড দলের অধিনায়কত্ব করেছে সাফল্যের সঙ্গেই। হল্যান্ড বিশ্বকাপের তৃতীয় সেরা দল। তাই ইউনাইটেডের অধিনায়কত্বটা ওরই প্রাপ্য।’ওয়েইন রুনি অবশ্য অধিনায়কত্ব নিয়ে ভাবেন না। তাঁর আপাতত লক্ষ্য ফন গালের মন জয় করা। তাই ট্রেনিংয়ে খুব মনোযোগী তিনি, ‘নতুন কোচকে সন্তুষ্ট করার জন্য সবাই কঠোর পরিশ্রম করছে। আমিও করছি। আমরা এমন একজন কোচ পেয়েছি, যাঁর ফুটবল নিয়ে আছে দারুণসব ভাবনা। তাঁর ভিন্ন প্রকৃতির অনুশীলনপদ্ধতি সবাই খুব উপভোগ করছে। আমার লক্ষ্য এই মুহূর্তে ট্রেনিং সেশনগুলোর পূর্ণ সদ্ব্যবহার করে নিজেকে তৈরি রাখা।’ দ্য টাইমস।
