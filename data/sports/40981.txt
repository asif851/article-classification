
পচেফস্ট্রুম টেস্টে মরনে মরকেলের বোলিংয়ের সামনে রীতিমতো অসহায় মনে হয়েছে বাংলাদেশের ব্যাটসম্যানদের। চতুর্থ দিন এই প্রোটিয়া ফাস্ট বোলারই তামিম-মুশফিকদের আত্মবিশ্বাসটা দুমড়ে দিয়েছিলেন অসাধারণ বোলিংয়ে। সেই মরকেলের হাত থেকে রেহাই মিলছে তাঁদের। পেটের মাংসপেশি ছিঁড়ে যাওয়ায় ৬ সপ্তাহের জন্য মাঠের বাইরে চলে গেছেন তিনি।মরকেলের দক্ষিণ আফ্রিকার চোটাক্রান্ত ফাস্ট বোলারদের তালিকা আরও বড় করলেন। এর আগে চোটের কারণে প্রোটিয়া দলের বাইরে চলে গেছেন ডেল স্টেইন, ভারনন ফিল্যান্ডার ও ক্রিস মরিস।পচেফস্ট্রুম টেস্টের চতুর্থ দিন বোলিংয়ে আগুন ঝরানোর পরপরই চোটাক্রান্ত হন মরকেল। এ কারণে পঞ্চম দিন মাঠে নামেননি। পরে স্ক্যান করে তাঁর তলপেটের পেশিতে সমস্যা দেখা দেয়। দক্ষিণ আফ্রিকা দলের চিকিৎসক মোহাম্মদ মুসাজি মরকেলের এই চোটের ব্যাপারটি নিশ্চিত করেছেন। বাংলাদেশের বিপক্ষে পচেফস্ট্রুম টেস্টে দুই ইনিংসে বাংলাদেশের ৪ উইকেট নিয়েছেন মরকেল। তাঁর জায়গায় শুক্রবার থেকে শুরু হওয়া ব্লুমফন্টেইনে দ্বিতীয় টেস্টে খেলবেন ২৮ বছর বয়সী ড্যান প্যাটারসন। দেশের হয়ে টি-টোয়েন্টি খেলা হলেও এখনো টেস্ট অভিষেক হয়নি প্যাটারসনের। প্রথম শ্রেণির ক্রিকেটে প্যাটারসন কেপ কোবরাসের হয়ে খেলেন। কিছু দিন আগে ‘এ’ দলের হয়ে ইংল্যান্ড সফরে কাউন্টি দলে হ্যাম্পশায়ারের বিপক্ষে মাত্র ২৭ রানে ৭ উইকেট নিয়েছিলেন তিনি। সূত্র: এএফপি
 
