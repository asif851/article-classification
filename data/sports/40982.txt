
গত সপ্তাহে ভ্যালেন্সিয়ার কাছে ৩-২ গোলে হেরে এবারের মৌসুমে প্রথমবারের মতো লা লিগার শীর্ষস্থানটা হারাতে হয়েছিল বার্সেলোনাকে। যদিও খুব দীর্ঘ সময় ২ নম্বর হয়ে থাকতে হলো না কাতালানদের। জোড়া গোল করে আবারও দলকে শীর্ষে তুলে এনেছেন লিওনেল মেসি। সেভিয়ার বিপক্ষে বার্সেলোনা পেয়েছে ৪-১ গোলের সহজ জয়।এবারের মৌসুমে বেশ ভালোই জমে উঠেছে শিরোপা জয়ের ত্রিমুখী লড়াই। ২৩ ম্যাচ শেষে শীর্ষ সারির তিন দল বার্সেলোনা, রিয়াল মাদ্রিদ ও অ্যাটলেটিকো মাদ্রিদের পয়েন্টসংখ্যা সমান, ৫৭। বার্সেলোনা এগিয়ে আছে গোল ব্যবধানে। কয়েক সপ্তাহ আগেও কিছুটা পিছিয়ে থাকা রিয়াল মাদ্রিদও বেশ ভালোভাবেই ফিরেছে শিরোপা জয়ের লড়াইয়ে। বার্সেলোনার পরে তারাই আছে পয়েন্ট তালিকার দ্বিতীয় স্থানে। অ্যাটলেটিকো মাদ্রিদ তৃতীয় স্থানে আছে নগর প্রতিদ্বন্দ্বীদের চেয়ে মাত্র এক গোলের ব্যবধানে পিছিয়ে থেকে।গতকাল নিজেদের মাঠে বার্সেলোনার বিপক্ষে শুরুটা অবশ্য ভালোভাবে করেছিল সেভিয়াই। প্রথমার্ধের ১৫ মিনিটে তারা এগিয়ে গিয়েছিল আলবার্তোর গোলে। তবে এরপর স্বাগতিকদের আর কোনো সুযোগ দেননি জেরার্ডো মার্টিনোর শিষ্যরা। ৩৪ মিনিটে মেসির ফ্রি-কিক থেকে হেড করে খেলায় সমতা ফেরান অ্যালেক্সিস সানচেজ। প্রথমার্ধ শেষ হওয়ার আগমুহূর্তে এবার মেসি নিজেই করেন আরেকটি গোল। ২-১ ব্যবধানে এগিয়ে থেকে প্রথমার্ধ শেষ করে বার্সা। দ্বিতীয়ার্ধে, ৫৬ মিনিটে আরও একটি গোল করে দলের জয় প্রায় নিশ্চিতই করে ফেলেন মেসি। আর ৮৮ মিনিটে সেভিয়ার কফিনে শেষ পেরেকটি ঠুকে দেন সেস ফেব্রিগাস।
হারানো শীর্ষস্থান পুনরুদ্ধার করতে পারাটাই যে গুরুত্বপূর্ণ ছিল, ম্যাচ শেষে সেটাই স্মরণ করেছেন আন্দ্রেস ইনিয়েস্তা। সেই সঙ্গে মেসিকেও প্রশংসায় ভাসিয়েছেন এই স্প্যানিশ মিডফিল্ডার, ‘আবারও শীর্ষে ফিরতে পারাটাই আমাদের জন্য গুরুত্বপূর্ণ ছিল। লিও এমন একজন খেলোয়াড়, যে কয়েক মিনিটের ব্যবধানেই খেলার মোড় ঘুরিয়ে দিতে পারে। সে প্রায় প্রতি ম্যাচেই এটা করে। আর একই কাজ সে আজ আবারও করেছে।’— রয়টার্স
 
 
