
কলকাতার বিখ্যাত ক্রিকেট ভেন্যু ইডেন গার্ডেনসের সার্ধশতবর্ষ পূর্তি উপলক্ষে আয়োজিত ক্রিকেট প্রতিযোগিতায় অংশ নেবে বাংলাদেশ ‘এ’ দল। আজ বাংলাদেশ ক্রিকেট বোর্ডের (বিসিবি) সভায় এই সিদ্ধান্ত নেওয়া হয়েছে। প্রতিযোগিতাটি আগামী ২৩-৩০ অক্টোবর কলকাতায় অনুষ্ঠিত হবে। ইডেন গার্ডেনসের অধিরক্ষক ক্রিকেট অ্যাসোসিয়েশন অব বেঙ্গলের (সিএবি) যুগ্ম সচিব সাবেক ভারতীয় অধিনায়ক সৌরভ গাঙ্গুলির অনুরোধেই এই প্রতিযোগিতায় অংশ নিচ্ছে বাংলাদেশের দ্বিতীয় জাতীয় দল।কিছুদিন আগেই ইডেনের ১৫০তম বর্ষপূর্তি উপলক্ষে আয়োজিত ক্রিকেট প্রতিযোগিতায় একটি দল পাঠানোর অনুরোধ জানিয়ে বিসিবিকে চিঠি দিয়েছিলেন সৌরভ। এই প্রতিযোগিতার সঙ্গে সিএবি বিভিন্ন অনুষ্ঠানেরও আয়োজন করছে। ওই সময় জিম্বাবুয়ে দল বাংলাদেশ সফরে থাকার কারণে জাতীয় দলের বাইরে থাকা ক্রিকেটারদের নিয়েই গঠিত হবে ‘এ’ দল। এই প্রতিযোগিতার জন্য প্রিমিয়ার লিগও কয়েক দিন পিছিয়ে দেওয়ার সিদ্ধান্ত হয়েছে।
