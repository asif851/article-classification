
বাংলাদেশ সফরে যে পাকিস্তান আসছে না, সেটি জানা গেছে আগেই। তবে আনুষ্ঠানিকভাবে যেহেতু সফর বাতিলের বিষয়ে কিছু জানায়নি, বাংলাদেশ ক্রিকেট বোর্ড (বিসিবি) তাই গত মাসে পূর্ণাঙ্গ সূচি পাঠিয়েছিল পাকিস্তান ক্রিকেট বোর্ডকে (পিসিবি)। কিন্তু পিসিবির কোনো সাড়া মেলেনি তাতে। বিসিবি তাই ধরে নিচ্ছে বাংলাদেশ সফরে আসছে না পাকিস্তান। 
চ্যাম্পিয়নস ট্রফি জেতার পর ওয়ানডে র‍্যাঙ্কিংয়ে দুই ধাপ উন্নতি হয়েছে পাকিস্তানের। তারা পেছনে ফেলেছে বাংলাদেশ ও শ্রীলঙ্কাকে। স্বাগতিক ইংল্যান্ডসহ আগামী ৩০ সেপ্টেম্বরের মধ্যে থাকা র‍্যাঙ্কিংয়ের সাতটি দল সরাসরি সুযোগ পাবে পরের বিশ্বকাপ খেলতে। এ বছর সেপ্টেম্বর পর্যন্ত বাংলাদেশ আর পাকিস্তানের কোনো ওয়ানডে নেই। চ্যাম্পিয়নস ট্রফির পর আইসিসির সফরসূচি অনুযায়ী বাংলাদেশে সফর করার কথা ছিল পাকিস্তানের। পাকিস্তান যেহেতু সফরে আসবে না, আপাতত দুই দল ওয়ানডেতে মুখোমুখি না হলে তাদের জন্য পয়েন্টের দিক দিয়ে ভালো। পাকিস্তানের বাংলাদেশ সফর নিয়ে বিসিবির মিডিয়া কমিটির প্রধান জালাল ইউনুস আজ সংবাদমাধ্যমকে বলেছেন, ‘আমাদের (বিসিবি) সভাপতি আগেই বলেছেন, এখন আর সুযোগ নেই। সামনে অস্ট্রেলিয়া আসছে। পাকিস্তানের সঙ্গে সিরিজ খেলার সময় পাওয়া যাবে না। ওরা যেহেতু সাড়া দেয়নি (সূচি পাঠানোর পর), আমরা ধরে নিয়েছি এ সিরিজ আর হচ্ছে না।’ জালাল ইউনুস অবশ্য মনে করেন না এটা দীর্ঘ মেয়াদে দুই দেশের ক্রিকেটীয় সম্পর্কের টানাপোড়েন আলামত নয়, ‘আমার মনে হয় এটা সাময়িক ব্যাপার। হয়তো তাদের কোনো অভিমানের কারণে হয়ে থাকতে পারে। আমি জানি না ঠিক। কিন্তু আমার মনে হয় না এটা স্থায়ী কোনো সমস্যা। বরং আলাপ-আলোচনার মাধ্যমে ঠিক করা যাবে।’পাকিস্তান সিরিজ না হলেও ক্রিকেটাররা বসে থাকবেন না। আগামী ১০ জুলাই থেকে শুরু হবে তাদের ফিটনেস ট্রেনিং।
