
• বিসিবি একজন হাইপ্রোফাইল বিদেশি কোচ খুঁজছে অনেক দিন ধরে। • স্থানীয় কোচদের সুযোগ কেন দেয় না বিসিবি—এ প্রশ্নে আমিনুলের কথা এসেছে অনেকবার। • বিসিবির ক্রিকেট পরিচালনা বিভাগের প্রধান জানালেন, অনেকবারই প্রস্তাব দেওয়া হয়েছে আমিনুলকে।
চন্ডিকা হাথুরুসিংহে চলে যাওয়ার পর বিসিবি একজন হাইপ্রোফাইল বিদেশি কোচ খুঁজছে। সফল হোক কিংবা ব্যর্থ—বাংলাদেশ ক্রিকেট বোর্ড (বিসিবি) বরাবরই বিদেশি কোচের ওপর আস্থা রেখেছে। এ নিয়ে কখনো কখনো প্রশ্নও উঠেছে, স্থানীয় কোচদের একটা সুযোগ কেন দেয় না বিসিবি? বিশেষ করে সাবেক অধিনায়ক আমিনুল ইসলাম বুলবুলের কথাই এসেছে অনেকবার।আমিনুল এখন আছেন মেলবোর্নে, এশীয় ক্রিকেটের উন্নয়ন ব্যবস্থাপক হিসেবে কাজ করছেন আইসিসিতে। আইসিসির উচ্চ পদে কাজ করছেন, বেতন ও আনুষঙ্গিক সুযোগ-সুবিধাও দারুণ। তবুও আমিনুল চেয়েছেন জাতীয় দলের সঙ্গে কাজ করতে। ছুটিতে দেশে এসে সংবাদমাধ্যমকে আনুষ্ঠানিক কিছু না জানালেও আড্ডায় নিজের ইচ্ছার কথা জানিয়েছেন।

শুধু আইসিসির ভালো পদেই চাকরি করেন না, কোচিংয়ের ওপর উচ্চতর ডিগ্রিও আছে আমিনুলের। দেশের ক্রিকেট ইতিহাসের অন্যতম সেরা এ ব্যাটসম্যানকে কেন কাজে লাগানো হচ্ছে না? ফেসবুকে প্রথম আলোর লাইভ অনুষ্ঠান ‘আলাপনে’ সাবেক অধিনায়ক ও বিসিবির ক্রিকেট পরিচালনা বিভাগের প্রধান আকরাম খান জানালেন, আমিনুলকে নাকি অনেকবারই প্রস্তাব দেওয়া হয়েছে, ‘বুলবুলকে (আমিনুল) আমরা অনেকবার প্রস্তাব দিয়েছি। সে যেহেতু আইসিসির সঙ্গে যুক্ত, হয়তো সেভাবে সময় দিতে পারবে না। আমি একবার চিটাগং ভাইকিংসের (বিপিএলের দল) জন্য চেষ্টা করেছিলাম। ওর আসলে সময় কম। বাংলাদেশ ক্রিকেটকে সে সময় দিতে পারবে না।’
