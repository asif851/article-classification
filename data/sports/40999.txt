
ময়মনসিংহের ধোবাউড়া উপজেলার প্রত্যন্ত গ্রাম কলসিন্দুর। সেখান থেকেই উঠে এসেছিল সাবিনা খাতুন। চোখে স্বপ্ন ছিল ফুটবলার হবে। কিন্তু সেই স্বপ্নটা পূর্ণতা পেল না। তিন দিনের জ্বরে ভুগেই মারা গেছে দেশের প্রতিশ্রুতিশীল এই কিশোরী ফুটবলার (ইন্না লিল্লাহি ওয়া ইন্না ইলাইহি রাজিউন)। সে কলসিন্দুর স্কুল অ্যান্ড কলেজের নবম শ্রেণির ছাত্রী ছিল।তার মৃত্যুর খবর নিশ্চিত করেছেন কলসিন্দুর সরকারি প্রাথমিক বিদ্যালয়ের ভারপ্রাপ্ত প্রধান শিক্ষক মালিহা রানী সরকার। তিনি জানান, গত রোববার থেকে জ্বরে ভুগছিল সাবিনা। আজ বেলা তিনটার দিকে জ্বর বেড়ে গেলে তাকে ধোবাউড়া উপজেলা স্বাস্থ্য কমপ্লেক্সে নিয়ে যাওয়া হয়। সেখানেই চিকিৎসক তাকে মৃত ঘোষণা করেন। সাবিনা থাইল্যান্ডে অনুষ্ঠিত অনূর্ধ্ব-১৬ এএফসি চ্যাম্পিয়নশিপে বাংলাদেশ দলের প্রাথমিক ক্যাম্পে ছিল।২০১৩ সালে বঙ্গমাতা শেখ ফজিলাতুন্নেছা মুজিব গোল্ডকাপ ফুটবল প্রতিযোগিতায় সাবিনা প্রথম অংশ নিয়েছিল। এরপর সে বাংলাদেশ অনূর্ধ্ব-১৪ দলের প্রাথমিক ক্যাম্পে প্রথম ডাক পায়।সাবিনা কলসিন্দুরের কৃতী ফুটবলার হিসেবে প্রথম আলোর পক্ষ থেকে প্রতি মাসে এক হাজার টাকা বৃত্তি পেয়ে আসছিল।
