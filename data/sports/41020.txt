
অদ্ভুত এক ব্যাপার। রেফারি খেলা শুরুর বাঁশি বাজিয়ে দিয়েছেন। অথচ জুভেন্টাস দলে একজন খেলোয়াড় কম! এক, দুই...হ্যাঁ, ১০ জনই তো। আরেকজন খেলোয়াড় গেলেন কোথায়? কে নেই মাঠে! পজিশন হিসাব করে দেখা গেল রাইট-ব্যাকে কেউ নেই। ওখানে তো খেলেন দানি আলভেস...! আলভেস তাহলে গেলেন কোথায়?গত মৌসুমেও বার্সেলোনায় খেলেছেন। এই ম্যাচ দিয়েই ফিরেছেন সাবেক ঠিকানা ন্যু ক্যাম্পে। এত দিন পর ফেরা, পুরোনো বন্ধু, সাবেক গুরু, কোচিং স্টাফের অন্য সব সদস্য—সবার সঙ্গে মোলাকাত করতে হবে না ! আলভেস যেন একটু বেশিই স্মৃতিকাতরই হয়ে পড়েছিলেন। পাশের ডাগআউটেই তো বসে আছেন সবাই। একটু দেখা না করলে, একটু কুশল বিনিময় না করলে কি চলে! সতীর্থরা সবাই মাঠে নেমে পড়েছেন। আর আলভেস গেলেন বার্সার ডাগআউটে কুশল বিনিময় করতে। রেফারি যে খেলা শুরু করে দিয়েছেন, সেটা আর খেয়ালই নেই আলভেসের।যখন বুঝতে পারলেন খেলা শুরু হয়ে গেছে, দৌড়ে মাঠে নামলেন ব্রাজিলীয় তারকা। এর আগে কিছুটা সময় ১০ জন নিয়েই খেলল জুভেন্টাস। সূত্র: মার্কা
