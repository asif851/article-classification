
জার্মানিতে সময়টা দারুণ কাটছে হাভিয়ের হার্নান্দেজের। বেয়ার লেভারকুসেনের জার্সিতে ফিরে পেয়েছেন নিজেকে। ক্লাবের ফর্মটা জাতীয় দলেও টেনে এনেছেন। মেক্সিকোর সর্বকালের সর্বোচ্চ গোলদাতা হতে দরকার আর মাত্র দুই গোল! হার্নান্দেজ ভালো থাকলেও তাঁর দেশ ভালো নেই। জ্বালানি তেলের দাম বেড়ে যাওয়ায় বিক্ষোভ হয়েছে কদিন আগে। এর মাঝে প্রতিবেশী রাষ্ট্র যুক্তরাষ্ট্রের প্রেসিডেন্ট হয়েছেন ডোনাল্ড ট্রাম্প। এসেই দুই দেশের সীমান্তে দেয়াল বানাতে বসে গেছেন। রাজনৈতিক অস্থিরতায় দিন কাটছে মেক্সিকানদের। এ অবস্থায় টুইটারে দেশের মানুষকে সাহস দিয়েছেন হার্নান্দেজ, স্বদেশি হোর্হে মেন্দেজের এক কবিতা দিয়ে বার্তা ছড়িয়েছেন ভালোবাসার। এই কবিতায় একটা দেয়ালের কথা বলা হয়েছে, যার একদিকে আছে প্রাচুর্য ও শিল্পসাহিত্য আর অন্যদিকে আছেন পরিশ্রমী সব মানুষ, যাঁরা বাঁচেন আবেগ ও ভালোবাসায়। গোলডটকম।
