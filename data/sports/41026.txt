
বাংলাদেশের একমাত্র খেলোয়াড় হিসেবে লাহোরে পাকিস্তান সুপার লিগের (পিএসএল) ফাইনাল খেলতে যাচ্ছেন এনামুল হক। তাঁকে পাকিস্তানে খেলতে যাওয়ার অনুমতি দিয়েছে বিসিবি। কাল সন্ধ্যায় বিষয়টি নিশ্চিত করেছেন এনামুল নিজেই।অনাপত্তিপত্র (এনওসি) না পাওয়ায় আটকে ছিল এনামুলের ভিসাপ্রক্রিয়া। বিসিবির অনুমতি পাওয়ায় সব জটিলতা আজকের মধ্যেই শেষ হবে বলে আশা এনামুলের, ‘আজ (কাল) আমাকে এনওসি দেওয়ার কথা জানিয়েছেন বিসিবির প্রধান নির্বাহী। শুক্রবারে অফিস বন্ধ থাকায় কাগজ হাতে পাইনি। তবে কাল (আজ) সকালেই সব পেয়ে যাব আশা করি। সব ঠিক থাকলে কালই (আজ) রওনা দেব পাকিস্তানে।’কোয়েটা গ্লাডিয়েটরসের হয়ে পিএসএল খেলার কথা এনামুলের। দলটি এরই মধ্যেই উঠে গেছে আগামীকালের ফাইনালে। তবে কোয়েটার বিদেশি খেলোয়াড় কেভিন পিটারসেন, টাইমল মিলস, লুক রাইট, নাথান ম্যাককালাম লাহোরে গিয়ে এই ফাইনাল খেলতে অস্বীকৃতি জানিয়েছেন।এবার পিএসএলে খেলেছেন বাংলাদেশের তামিম ইকবাল, সাকিব আল হাসান ও মাহমুদউল্লাহ। যদিও তাঁদের সব ম্যাচই হয়েছে সংযুক্ত আরব আমিরাতে। পিএসএল ছেড়ে বাংলাদেশ জাতীয় দলের হয়ে খেলতে তিনজনই এখন শ্রীলঙ্কায়।
