

• শাইনপুকুর ছেড়ে আবাহনীতে মাশরাফি• কাল থেকে শুরু হচ্ছে ঢাকা প্রিমিয়ার লিগ

গত মাসে ঢাকা প্রিমিয়ার লিগের ‘প্লেয়ার বাই চয়েজে’র প্রথম ডাকেই মাশরাফি বিন মতুর্জাকে দলে টেনেছিল শাইনপুকুর ক্রিকেট ক্লাব। তখনই গুঞ্জন উঠেছিল, বাংলাদেশের ওয়ানডে অধিনায়ক প্রিমিয়ার লিগে নবাগত দলটিতে শেষ পর্যন্ত থাকবেন না। সেই গুঞ্জনই অবশেষে সত্যি হলো। শাইনপুকুর ছেড়ে আবাহনী লিমিটেডে যোগ দিয়েছেন মাশরাফি।
মোট তিনটি ম্যাচ দিয়ে কাল থেকে শুরু হবে ঢাকা প্রিমিয়ার লিগ। বিকেএসপির তিন নম্বর মাঠে গাজি গ্রুপ ক্রিকেটার্সের মুখোমুখি হবে অগ্রণী ব্যাংক ক্রিকেট ক্লাব। ফতুল্লায় প্রাইম দোলেশ্বরের প্রতিপক্ষ শাইনপুকুর ক্রিকেট ক্লাব এবং বিকেএসপির চতুর্থ মাঠে খেলাঘরের মুখোমুখি হবে মাশরাফির আবাহনী। এর আগে আজ বিসিবির পক্ষ থেকে মাশরাফির দল পাল্টানোর খবরটি নিশ্চিত করা হয়।
মাশরাফির পাশাপাশি দল পাল্টেছেন এনামুল হক বিজয় ও হাসান মাহমুদ। খেলাঘর ছেড়ে এনামুলও যোগ দিয়েছেন আবাহনীতে। আর আবাহনী ছেড়ে খেলাঘরে নাম লিখিয়েছেন বাঁ হাতি পেসার হাসান। এ তিন খেলোয়াড় নিয়ম অনুযায়ীই দল পাল্টেছেন।প্রিমিয়ার লিগ শুরুর আগে আজ শেরেবাংলা স্টেডিয়ামে ট্রফি উন্মোচন অনুষ্ঠানে উপস্থিত ছিলেন অংশগ্রহণকারী দলগুলোর অধিনায়কেরা।
