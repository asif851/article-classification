
এক বছরের মধ্যে মুদ্রার দুই পিঠ দেখে ফেললেন মোস্তাফিজুর রহমান। গত আইপিএলে যিনি ছিলেন সানরাইজার্স হায়দরাবাদের অপরিহার্য সদস্য, এবার সময়টা কাটল মাঠের বাইরে থেকেই। মাত্র এক ম্যাচ খেলার সুযোগ পাওয়া মোস্তাফিজ দেশে ফিরছেন আজ বিকেলে।গত ১১ এপ্রিল ভারতে পৌঁছে পরদিনই মুম্বাই ইন্ডিয়ানসের বিপক্ষে ম্যাচটা খেলেছিলেন মোস্তাফিজ। ২.৪ ওভারে ৩৪ রান দিয়ে উইকেটশূন্য ছিলেন তিনি। পরে আর সুযোগই পাননি গত আইপিএলের ‘সেরা উদীয়মান’ খেলোয়াড়। দেশে ফিরে দু-এক দিনের মধ্যেই সাসেক্সে বাংলাদেশ দলের সঙ্গে যোগ দেবেন মোস্তাফিজ।আইপিএল খেলতে যাওয়া সাকিব আল হাসান অবশ্য দেশে ফিরবেন কাল। আজ পুনের সঙ্গে কলকাতা নাইট রাইডার্সের ম্যাচ থাকায় বাঁহাতি অলরাউন্ডার ফিরছেন এক দিন পর। এবার আইপিএলে মোস্তাফিজের মতোই অভিজ্ঞতা হয়েছে সাকিবেরও। এখন পর্যন্ত একটি ম্যাচই খেলার সুযোগ পেয়েছেন বাংলাদেশের টি-টোয়েন্টি অধিনায়ক। গত ২১ এপ্রিল ইডেন গার্ডেনে পুনের বিপক্ষে সাকিব ৩ ওভারে ৩১ রান দিয়ে ছিলেন উইকেটশূন্য।স্ত্রীর অসুস্থতার খবর শুনে হঠাৎ দেশে ফেরা মাশরাফি বিন মর্তুজার ইংল্যান্ডে ফেরার বিমান ধরার কথা আগামী পরশু।
