

ঢাকায় পরশু শেষ হয়েছে বিশ্ব হকি লিগের দ্বিতীয় রাউন্ড। প্রত্যাশা অনুযায়ী ভালো খেলতে পারেনি বাংলাদেশ। ঘানার সঙ্গে পেনাল্টি শুট আউটে জিতে শেষ পর্যন্ত হয়েছে পঞ্চম। দলের এমন পারফরম্যান্সের ময়নাতদন্ত করলেন জাতীয় দলের সহকারী কোচ মাহবুব হারুন

* বিশ্ব হকি লিগে বাংলাদেশের এমন ব্যর্থতার কারণ কী?
মাহবুব হারুন: আমরা লক্ষ্য অনুযায়ী মোটেও ভালো খেলতে পারিনি। ওমানের সঙ্গে যেমন পারফর্ম করার কথা ছিল সেটাই করতে পারেনি ছেলেরা। দুবার এগিয়ে গিয়েও জিততে পারেনি। 
* ওমানকে তো একসময় বাংলাদেশ বলে-কয়ে হারাত। কিন্তু সেই ওমানের কাছেই বারবার হারতে হচ্ছে...কারণ কী?
হারুন: ওমানের সঙ্গে ওই ম্যাচে সেদিন খেলোয়াড়েরা বেশি চাপ নিয়ে ফেলেছিল। এ কারণেই মনে হয় পারেনি। তা ছাড়া ওমানের খেলায় অনেক উন্নতি হয়েছে। ওরা অনেক পরিপক্ব দল হয়ে উঠেছে। সেই তুলনায় আমরা একটা জায়গায় আটকে আছি। 
* মাঠে খেলোয়াড়দের দেখে বেশি ক্লান্ত মনে হচ্ছিল...
হারুন: আমার সেটা কখনো মনে হয়নি। হয়তো খেলোয়াড়েরা মানসিকভাবে ক্লান্ত ছিল। তবে ছোট ছোট ভুল করেছে তারা। তা ছাড়া ঘরের মাঠে দর্শকদের সামনে ভালো করার তাড়না ছিল। সবাই ওদের একটু চাপে রেখেছিল যে পরের রাউন্ডে যেতেই হবে। এসবই হয়তো ওদের জন্য খারাপ হয়েছে।
* জার্মান কোচ অলিভার কার্টজ সম্পর্কে বলুন...
হারুন: উনি আসলে ভালো কোচ। চেষ্টা করছেন দলকে ইউরোপিয়ান ধাঁচে খেলানোর। তবে একটু সময় লাগবে।
* অক্টোবরে ঢাকায় এশিয়া কাপ। এই পারফরম্যান্স বাংলাদেশকে কী বার্তা দিচ্ছে?
হারুন: আমাদের খেলোয়াড়েরা কিন্তু একটু একটু উন্নতি করছে। এটা সত্যি ওদের ম্যাচ খেলা কম হচ্ছে। আসলে ম্যাচ না খেললে এবং ভিডিও না দেখালে এই উন্নতি সম্ভব না।
* টুর্নামেন্টের উদীয়মান খেলোয়াড় হয়েছেন আরশাদ হোসেন। ওর সম্পর্কে আপনার মূল্যায়ন কী?
হারুন: পারফরম্যান্সের জন্যই ও জাতীয় দলে সুযোগ পেয়েছে। তা না হলে মাত্র ১৭ বছরের একটা ছেলের জাতীয় দলে খেলার সুযোগই পাওয়ার কথা না। ওর উচ্চতা কম, বয়সও কম—কিন্তু মাঠে ওর খেলা দেখলে তা মনে হয় না। ও নিজের মতো খেলেছে। এ জন্যই সবার নজর কেড়েছে। নিজেকে যদি ধরে রাখে তাহলে ভবিষ্যতে হয়তো বাংলাদেশ একজন ভালো ফরোয়ার্ড পাবে।
* টুর্নামেন্টে বাংলাদেশের পেনাল্টি কর্নার ছিল সবচেয়ে বড় দুশ্চিন্তার নাম। এটাও কি বাজে ফলের অন্যতম কারণ?
হারুন: শুরুর দিকে সমস্যা হয়েছিল। তবে পরে আমরা প্রতিটি ম্যাচে পিসি বের করেছি। আসলে প্রথম দিকে কোচ যেমনটা বলেছে সেটা মাঠে করতে পারেনি ছেলেরা।
* এশিয়া কাপে বাংলাদেশের লক্ষ্য কী হবে?
হারুন: এখন আমার পরামর্শ সবাই যেন খেলার মধ্যে থাকে। যেন দুই মাস আগে ক্যাম্প শুরু না করে ফেডারেশন। এশিয়া কাপ বিশ্ব হকি লিগের চেয়েও কঠিন টুর্নামেন্ট। এ জন্য খেলোয়াড়দের ক্যাম্পের মধ্যে রাখতে হবে নিয়মিত। তাহলেই আশা করছি গতবারের চেয়ে ভালো ফল করতে পারব।
 
