
হঠাৎ করেই যেন জাদুটা হারিয়ে ফেলেছেন। দল খারাপ খেলেছে, নিজেও কেন যেন ছন্দ খুঁজে পাচ্ছেন না। নেইমার যেন সর্বশেষ কয়েকটা ম্যাচে নিজের ছায়া। এমনকি দেপোর্তিভোর সঙ্গে বার্সেলোনার বড় জয়ে গোল পেলেও নিজেকে সেভাবে চেনাতে পারেননি। সমালোচকদের মুখও তাই থামেনি। এবার বার্সেলোনা সতীর্থ লুইস সুয়ারেজকে পাশে পাচ্ছেন নেইমার। বার্সার হয়ে গত বেশ কিছু ম্যাচ ধরেই অনুজ্জ্বল নেইমার। দেপোর্তিভোর ম্যাচ বাদ দিলে আগের পাঁচটিতে কোনো গোল পাননি। তবে সুয়ারেজ অনুজ সতীর্থকে আগলে রাখছেন এই সময়ে, ‘যখন খারাপ সময় যায়, তখন সেই দায়িত্ব সবার। কিছুদিন ধরে শুধু একজনকেই দোষ চাপানো হচ্ছে, এটা ঠিক নয়। আমরা কেউই যন্ত্র নই, খারাপ সময় সবার আসতেই পারে। সেটির জন্য যেভাবে নেইমারকে দায়ী করা হচ্ছে, সেটা আসলেই দুঃখজনক।’ সুয়ারেজ মনে করিয়ে দিলেন, একটা সময় নেইমারের দুর্দান্ত ফর্মেই বার্সেলোনা পার পেয়ে গেছে, ‘আমরা যখন জিতছিলাম, তখন কেউই বলেনি ম্যাচটা নেই (নেইমার) জিতিয়েছে।’ সুয়ারেজ আশাবাদী, নেইমার শিগগিরই নিজেকে ফিরে পাবেন, ‘এভাবে ওর ঘাড়ে দোষ চাপানো অনুচিত। তবে সে কখনোই হাল ছেড়ে দেয় না। দাঁতে দাঁত চেপে লড়াই করে।’ 
নিজেকে ফিরে পাওয়ার সেই সুযোগ নেইমার কালই পাচ্ছেন। অবনমন এড়াতে লড়াই করতে থাকা স্পোর্টিং গিহনের বিপক্ষে মাঠে নামবে বার্সা। নেইমার নিশ্চয় সুযোগটা নিতে চাইবেন!
