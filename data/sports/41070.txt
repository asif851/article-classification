
সব ঠিকঠাকই ছিল। বাধা ছিল শুধু প্যারিস সেন্ট জার্মেই। নতুন কোচ না পেলে কার্লো আনচেলত্তিকে কীভাবে চুক্তির আগেই ছেড়ে দেবে ফরাসি ক্লাবটি—এই নিয়ে যে গেরোটা লেগেছিল, সেটাই খুলে গেল। নতুন কোচ হিসেবে লরাঁ ব্লাঁকে পেয়ে গেছে পিএসজি। বোর্দোর পর ফ্রান্স জাতীয় দলেরও দায়িত্ব দুই বছর সামলেছিলেন। ৪৭ বছর বয়সী ব্লাঁর ওপরই আস্থা রেখেছে নতুন শক্তিতে বলীয়ান পিএসজি। ফলে রিয়ালের কোচ হওয়ার পথে আর কোনো বাধা রইল না আনচেলত্তির। শোনা যাচ্ছে, এখন শুধু আনুষ্ঠানিক ঘোষণা বাকি।এখনো আনুষ্ঠানিক ঘোষণা না এলেও খেলোয়াড় ও কোচ—দুই ভূমিকাতেই দুই-দুই চারবার চ্যাম্পিয়নস লিগ জেতা এই ইতালিয়ানই যে রিয়ালের কোচ হচ্ছেন, এ নিয়ে সংশয় সামান্যই। চ্যাম্পিয়নস লিগ শিরোপার খরা ঘোচাতে আনচেলত্তিকেই সবচেয়ে যোগ্য বলে মনে করছে রিয়াল। মিলান, চেলসির পর পিএসজি—তিনটি ভিন্ন দেশের শীর্ষ লিগ জেতার কীর্তিও আছে এই ৫৪ বছর বয়সীর। আইএএনএস।
