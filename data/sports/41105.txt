
বিরাট কোহলি বড় আবেগপ্রবণ। এই আবেগ কখনো কখনো তাঁকেও ক্ষতিগ্রস্ত করে বলে মত সৌরভ গাঙ্গুলীর। অস্ট্রেলিয়ার বিপক্ষে তীব্র আবেগ কোহলির ব্যাটিংকে ক্ষতিগ্রস্ত করেছে বলে মনে করেন সৌরভ গাঙ্গুলী। আরেক সাবেক অধিনায়ক মোহাম্মদ আজহারউদ্দিন অবশ্য মনে করেন, কোহলিকে তাঁর মতোই থাকতে দেওয়া উচিত। আবেগ যে কখনো কখনো কোহলির ব্যাটিংকে ক্ষতিগ্রস্ত করছে, তা আজহারও মানেন। তবে তাঁর বক্তব্য, ‌‌‘একদিক আমি সৌরভের সঙ্গে কিছুটা একমত। তবে কোহলি এ রকমই, ও এভাবেই খেলে। আমাদের উচিত এটা মেনে নেওয়া।’বিসিসিআইয়ের সাবেক সভাপতি রাজসিংহ দুঙ্গারপুরের স্মরণে আয়োজিত এক ক্রিকেট বক্তৃতার অনুষ্ঠানে এসে কোহলিকে নিয়ে এই মন্তব্য আজহারের। চেতেশ্বর পূজারার মতো যেসব ভারতীয় ক্রিকেটার আইপিএলে সুযোগ পাননি, তাঁদেরও একটা পথ বাতলে দিয়েছেন। আজহারের মতে, ‘চেতেশ্বর পূজারার মতো ক্রিকেটার, যারা আইপিএলে নেই, এই সময়টা ইংল্যান্ডে কাউন্টি খেলতে যেতে পারে। ইংলিশ কাউন্টিতে খেললে বিদেশের উইকেটের সুইং ও গতির সঙ্গে খাপ খাইয়ে নেওয়া সহজ হবে।’
বর্তমান ভারতীয় দলের প্রশংসাও ঝরেছে আজহারের কণ্ঠে, ‘ভারতীয় ক্রিকেট দল খুবই ভালো করছে। আমি নিশ্চিত, খুব শিগগির আমরা তাদের বিদেশে জিততে দেখব।’ সূত্র: ডেকান ক্রনিকলস।
