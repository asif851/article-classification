
তাঁর হাত ধরেই প্রথম কোনো গ্র্যান্ড স্লাম চ্যাম্পিয়ন দেখেছিল বিশ্বের সবচেয়ে জনবহুল দেশ চীন। এবার সেই লি না গড়লেন আরেক ইতিহাস। চীনের প্রথম খেলোয়াড় হিসেবে তিনি উঠে এলেন ইউএস ওপেনের সেমিফাইনালে। কাল রাশিয়ার একাতেরিনা মাকারোভাকে উত্তেজনাপূর্ণ লড়াইয়ে হারিয়ে শেষ চারে উঠে এসেছেন এই ৩১ বছর বয়সী। ২ ঘণ্টা ২০ মিনিটের এই লড়াইয়ে লি জিতেছেন ৬-৪ ৬-৭(৫) ৬-২ গেমে।‘আমার জন্য এটা প্রথমবারের মতো এই সেমিফাইনালে উঠে আসা। নিজেকে নিয়ে আমি অত্যন্ত গর্বিত’—ম্যাচ শেষে বলেছেন লি।প্রথম চীনা খেলোয়াড় হিসেবে কোনো গ্র্যান্ড স্লামের সেমিফাইনালে উঠেছিলেন ঝ্যাং জাই, ২০০৮ সালের উইম্বলডনে। ২০১০ অস্ট্রেলিয়ান ওপেনের শেষ চারেও উঠেছিলেন তিনি। তবে সাফল্যটাকে আরও সামনে এগিয়ে নিয়ে গেছেন লি। দুই বছর আগে প্রথম চীনা হিসেবে তিনি উঠেছিলেন কোনো গ্র্যান্ড স্লামের ফাইনালে। সেবার অস্ট্রেলিয়ান ওপেনে রানার আপে সন্তুষ্ট থাকতে হয়েছিল। তবে মাত্রই কয়েক মাস পর ২০১১ ফ্রেঞ্চ ওপেন জিতে ইতিহাস গড়েছিলেন। এটাই চীনের এখন পর্যন্ত প্রথম এবং একমাত্র গ্র্যান্ড স্লাম জয়ের উদাহরণ। সূত্র: রয়টার্স।  
 
