
বাংলাদেশের বিপক্ষে জুটিতে সবচেয়ে বেশি রান করা ব্যাটসম্যানের রেকর্ডটা আগে থেকেই তাঁদের দুজনের। কুমার সাঙ্গাকারা ও মাহেলা জয়াবর্ধনে। কাল চট্টগ্রামে ১৭৮ রান যোগ করে বাংলাদেশের বিপক্ষে এই জুটির মোট রান এখন ১২৫৪। ২০০২ থেকে এ পর্যন্ত ১৬ বার জুটি গড়েছেন শ্রীলঙ্কার ব্যাটিংয়ের দুই স্তম্ভ। ১১ ইনিংসে ৮৬৯ রান করে এর পরই দিলশান-সাঙ্গাকারা জুটির অবস্থান। তিনে জিম্বাবুইয়ান জুটি হ্যামিল্টন মাসাকাদজা ও ব্রেন্ডন টেলর, ২২ ইনিংসে এই জুটির রান ৭৮৮। সাঙ্গাকারা-জয়াবর্ধনে তিনটি শতরানের জুটি গড়েছেন বাংলাদেশের বিপক্ষে। আরেকটি শতরানের জুটি হলেই তাঁরা ছুঁয়ে ফেলবেন অ্যাডাম গিলক্রিস্ট ও ম্যাথু হেইডেনকে। বাংলাদেশের বিপক্ষে মাত্র আট ইনিংসে চারবার শতরান ছাড়িয়েছে এই অস্ট্রেলীয় জুটি।
