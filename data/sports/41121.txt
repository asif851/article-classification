
১৬ ডিসেম্বর।এদিন স্বাধীন রাষ্ট্র হিসেবে বিজয়ীর বেশে বিশ্বমঞ্চে বুক উঁচিয়ে দাঁড়িয়েছিল বাঙালির রক্তস্নাত মাতৃভূমি বাংলাদেশ। পাকিস্তানি হানাদাররা একাত্তরের ২৫ মার্চ রাতে ঘুমন্ত নিরস্ত্র বাঙালির ওপর অত্যাধুনিক মারণাস্ত্র নিয়ে ঝাঁপিয়ে পড়েছিল, মেতে উঠেছিল গণহত্যায়। সামান্য অস্ত্র, অথচ বুকভরা সাহস নিয়ে পৃথিবীর নৃশংস বাহিনীটিকে পরাস্ত করতে হাতে হাত মিলিয়েছিলেন দেশমাতৃকার বীর সন্তানেরা। যূথবদ্ধ বাঙালির সামনে সেদিন বড় অসহায় মনে হয়েছিল আধুনিক অস্ত্রে সজ্জিত পাকিস্তানি হানাদারদের।স্বাধীন দেশের স্বপ্ন আলোড়িত করেছিল দেশবরেণ্য খেলোয়াড়দেরও। বঙ্গবন্ধুর ‘যার যা কিছু আছে, তাই নিয়ে শত্রুর মোকাবিলা করতে হবে’ মন্ত্রে উজ্জীবিত হয়ে, দেশকে শত্রুমুক্ত করতে নিজেদের জায়গা থেকেই লড়েছিলেন অদম্য সাহসে। অস্ত্র কেবল বুলেট-বোমাকেই বোঝায় না। প্রতিপক্ষকে পরাজিত করতে মুখের ভাষাও হাতিয়ার হিসেবে ব্যবহার হয় অনেক সময়। ফুটবলাররা অস্ত্র হিসেবে বেছে নিয়েছিলেন ফুটবলকেই। গড়ে উঠেছিল ‘স্বাধীন বাংলা ফুটবল দল’। এ দল হয়ে উঠেছিল দেশমাতৃকার মুক্তিযুদ্ধে একটা ব্রিগেডের মতোই, ফুটবল সেখানে ছিল কার্যকর এক হাতিয়ার।
দেশের সেরা ফুটবলারদের নিয়ে গঠিত ‘স্বাধীন বাংলা ফুটবল দল’ ফুটবল দিয়েই মুক্তিযুদ্ধের পুরো সময় করে গেছে অনন্য এক যুদ্ধ। সে সময়ের প্রেক্ষাপটে দেশের ফুটবলের দামি তারকারা অপার এক দেশপ্রেম বুকে ধারণ করে ফুটবল খেলার মধ্য দিয়ে বাংলাদেশের স্বাধীনতার সপক্ষে গড়ে তুলেছিলেন জনমত। যুদ্ধের সময় এ দলটি ভারতের বিভিন্ন জায়গায় খেলেছিল ১৬টি ম্যাচ। জাকারিয়া  পিন্টুর নেতৃত্বে স্বাধীন বাংলা ফুটবল দলে ছিলেন প্রতাপ শংকর হাজরা, নওশের, লালু, কায়কোবাদ, আশরাফ, এনায়েত, সালাউদ্দিন, আইনুলসহ ৩১ জন তারকা ফুটবলার। যাঁদের বেশির ভাগই স্বাধীনতা-পূর্ববর্তী সময়ে পূর্ব পাকিস্তানের সেরা ফুটবলার হিসেবে ছিলেন সুপরিচিত। দলটির ম্যানেজার ছিলেন তানভীর মাজহারুল ইসলাম তান্না। সাবেক জাতীয় কোচ আলী ইমাম ছিলেন দলটির অন্যতম সংগঠক। 
 কীভাবে গঠিত হয়েছিল স্বাধীন বাংলা ফুটবল দল? সে ইতিহাসও বড় গৌরবময়। পাকিস্তানি বাহিনীর নির্মমতার হাত থেকে রেহাই মেলেনি খেলোয়াড়দেরও। তত্কালীন মুজিবনগর সরকারের অস্থায়ী রাষ্ট্রপতি সৈয়দ নজরুল ইসলাম স্বাক্ষরিত চিঠিতে স্বাধীন বাংলা ফুটবল দল গঠনের তাগিদে মুজিবনগরে যোগ দেওয়ার আহ্বান জানানো হয় ফুটবলারদের। চিঠির পরিপ্রেক্ষিতে স্বতঃস্ফূর্তভাবে যোগ দিতে শুরু করেন ফুটবলাররা। আকাশবাণীতে স্বাধীন বাংলা ফুটবল দলের কথা প্রচার হওয়ার পরপরই দেশসেরা ফুটবলাররা পাড়ি জমান মুজিবনগরে। এরপর ৩১ জন ফুটবলারকে নিয়ে গঠিত হয় স্বপ্নের সেই দল।
স্বাধীন বাংলা ফুটবল দলের প্রথম ম্যাচটি হয় ২৫ জুলাই, কৃষ্ণনগরের নদীয়া স্টেডিয়ামে, নদীয়া জেলা একাদশের বিপক্ষে। বাংলাদেশের ইতিহাসে দিনটি সোনার আখরেই লেখা থাকবে। কেননা এদিনই আনুষ্ঠানিকভাবে স্টেডিয়ামে ওড়ে লাল-সবুজ পতাকা (তখন অবশ্য পতাকা ছিল সবুজের পটে লাল সূর্যের ভেতর সোনালি মানচিত্র)। এ পতাকার জন্যই তো খেলোয়াড়েরা নিজের সবটুকু উজাড় করে দেন সবুজ মাঠে। সেদিনও দিয়েছিলেন পিন্টু-প্রতাপরা। নদীয়া জেলা একাদশের বিপক্ষের ঐতিহাসিক ম্যাচটি ড্র হয়েছিল ২-২ গোলে।
তখন খেলার ফলাফল মোটেও মুখ্য ছিল না। মুখ্য ছিল স্বাধীন দেশের পতাকা উঁচিয়ে ধরা, বিশ্বকে নিজেদের মুক্তির বার্তা দেওয়া। সে ক্ষেত্রে শতভাগ সফলই হয়েছিলেন জাকারিয়া পিন্টুরা। কৃষ্ণনগরের মাটিতে স্বাধীন বাংলাদেশের জাতীয় সংগীত ‘আমার সোনার বাংলা, আমি তোমায় ভালোবাসি’ সেদিন আবেগঘন করে তুলেছিল সবাইকে। চোখের কোণ দিয়ে গড়িয়ে পড়া অশ্রু সেদিন শপথ পড়িয়েছিল মুক্ত-স্বাধীন স্বদেশের।ভারতের মাটিতে খেললেও দলটির যাত্রা মোটেও মসৃণ ছিল না; বরং কণ্টকাকীর্ণ পথই পাড়ি দিতে হয়েছিল তাঁদের। পাকিস্তান ফুটবল ফেডারেশন অভিযোগ করেছিল ফিফার কাছে। আন্তর্জাতিক ফুটবলের নানা বাধ্যবাধকতায় এগোনো কঠিন হয়ে গিয়েছিল। ফুটবলারদের আত্মীয়স্বজনেরা নানাভাবে আক্রান্ত হচ্ছিলেন পাকিস্তানি বাহিনীর হাতে। তবুও দমেননি বীর ফুটবলাররা। এগিয়ে গেছেন অদম্য মনোভাবেই।স্বাধীন বাংলা ফুটবল দলের পারফরম্যান্সও ছিল প্রশংসনীয়। ১৬ ম্যাচের ১২টিতে জয়, ড্র একটি, হার মাত্র তিনটিতে। কী-ইবা ছিল দলটিতে? প্রয়োজনীয় সুযোগ-সুবিধা ছিল না, জীবনের প্রতিটি মুহূর্তে চরম অনিশ্চয়তা, দেশে আত্মীয়-পরিজনের জীবনের ঝুঁকি, পরদেশে মানবেতর জীবন-যাপন—এমন প্রতিকূল পরিস্থিতিতেও দুর্দান্ত পারফরম্যান্স দেখিয়েছিলেন তাঁরা। কীভাবে পেরেছিলেন তাঁরা? তাঁদের বুকে ছিল সবুজের পটে লাল সূর্যের ভেতর সোনালি মানচিত্রখচিত পতাকা। মনের ভেতর দেশপ্রেমটা শতভাগ খাঁটি হলে শত সমস্যা, প্রতিকূল পরিস্থিতি গৌণ হয়ে যায়। জাকারিয়া পিন্টু, প্রতাপ হাজরা, নওশের, আলী ইমাম, কাজী সালাউদ্দীনদের ক্ষেত্রে তা-ই হয়েছিল।
ফুটবলের মতো ক্রিকেটে এ ধরনের দল গঠন না হলেও ক্রিকেটারদের ত্যাগ কিছুতেই বিস্মরণযোগ্য নয়। পূর্ব পাকিস্তানের অন্যতম সেরা ব্যাটসম্যান হালিম চৌধুরী জুয়েল বেঁচে থাকলে হয়তো স্বাধীন দেশের ক্রিকেটের প্রধান ভরসা হতেন। সে সৌভাগ্য তাঁর হয়নি। কেননা একাত্তরে যে ব্যাটের বদলে হাতে উঠেছিল অস্ত্র। ঝাঁপিয়ে পড়েছিলেন শত্রু মোকাবিলায়। আরেক বীর মুক্তিযোদ্ধা বন্ধু আজাদের বাড়িতে পাকিস্তানি বাহিনীর হাতে ধরা পড়েছিলেন জুয়েল। আজাদের বাড়িটি ছিল মুক্তিযোদ্ধাদের অন্যতম আশ্রয়স্থল। ওই সময় জুয়েলের বাড়িতে ছিলেন দেশের অন্যতম সেরা বাস্কেটবল খেলোয়াড় কাজী কামালউদ্দীন আহমেদও (বীরবিক্রম)। সৌভাগ্যক্রমে কাজী কামাল বেঁচে গেলেও জুয়েল, আজাদ পারেননি স্বাধীন দেশটা দেখে যেতে। নির্মমভাবে তাঁদের হত্যা করেছিল পাকিস্তানি বাহিনী। এরপর শহীদ আজাদের মা সাফিয়া বেগম আমৃত্যু মুখে ভাত তোলেননি। তাঁর ছেলে মৃত্যুর আগে ভাত খেতে চেয়েছিলেন। পুত্রের শেষ আশাটুকু পূরণ হয়নি, পাকিস্তানি হানাদাররা পূরণ হতে দেয়নি। মিরপুর শেরে বাংলা স্টেডিয়ামের একটি গ্যালারির নামকরণ করা হয়েছে শহীদ জুয়েলের নামে।
মুক্তিযুদ্ধ চলাকালীন আরেকজন অ্যাথলেটের নাম বলতে হবে—সাঁতারু অরুণ নন্দী। বিশ্বে বাংলাদেশের নাম ছড়িয়ে দিতে এক ধনুর্ভঙ পণ করেছিলেন তিনি। যুক্তরাষ্ট্রের বিসি মুরের একটানা ৮৯ ঘণ্টা ৩৫ মিনিট টানা সাঁতারের রেকর্ড ভেঙে দেওয়ার প্রতিজ্ঞা করেছিলেন। আরাধ্য সাফল্য আসে ১৯৭১ সালের ১২ অক্টোবর, রাত দুইটা ৪০ মিনিটে। টানা ৯০ ঘণ্টা পাঁচ মিনিট পর অরুণ নন্দী উঠে এসেছিলেন ডাঙায়। গোটা বিশ্বে ছড়িয়ে পড়েছিল এ সংবাদ। এ সাঁতারের নাম হয়—‘স্বাধীনতার সাঁতার’।
একমাত্র খেলাই পারে মানুষকে একসূত্রে গাথতে। এ উপলব্ধিতেই একাত্তরে ঝাঁপিয়ে পড়েছিলেন দেশসেরা খেলোয়াড়েরা। স্বাধীনতা অর্জনে তাঁদের অবদান ভোলা মানে, প্রিয় স্বদেশকেই ছোট করা। তা কী করে হয়! ক্রীড়াঙ্গনের বীর সন্তানেরা চিরদিন থাকবেন আমাদের হূদয়ে।
