
কুড়িতে যে বুড়ি নয়, সেটা এখন সবাই স্বীকার করে নিয়েছে। তবে টেনিসের ‘বুড়ো’ রজার ফেদেরার ঠিকই জিতে নিয়েছেন কুড়িতম গ্র্যান্ড স্লাম। বছরের প্রথম গ্র্যান্ড স্লাম অস্ট্রেলিয়ান ওপেন দিয়েই ছেলেদের এককের অনন্য এক রেকর্ড গড়লেন ফেদেরার। এ লেখা অবশ্য ফেদেরারের জন্য নয়। অস্ট্রেলিয়ান ওপেনের মজার সব বিষয় জানাতেই আজকের এ আয়োজন...
ঘাসের অস্ট্রেলিয়ান ওপেনবর্তমান অস্ট্রেলিয়ান ওপেন খেলা হয় হার্ড কোর্টে। তবে অস্ট্রেলিয়ান ওপেনের শুরুটা ছিল সবুজ ঘাসে। বর্তমানের হার্ড কোর্টের সূচনা ১৯৮৮ সাল থেকে। সবুজ ঘাসটা শক্ত হতে ৮৩ বছর কাটিয়ে দিয়েছে। তবে আর সবুজটা নীল হয়েছে ২০০৭ সালে। ঘাস ও হার্ড—দুই ক্ষেত্রেই রাজা১৯৮৮ সালে ঘাস থেকে হার্ড, এক বিশাল পরিবর্তনের মধ্য দিয়েই গেছে অস্ট্রেলিয়ান ওপেন। আর এর মাঝে এক রেকর্ডের ভাগীদার হয়ে গেছেন সাতবারের গ্র্যান্ড স্লামজয়ী ম্যাটস উইল্যান্ডার। এই সুইডিশই একমাত্র খেলোয়াড় হিসেবে ঘাস ও হার্ড কোর্টে অস্ট্রেলিয়ান ওপেনের ট্রফি জিতেছেন।
অস্ট্রেলিয়ার বাইরেও হয়েছে অস্ট্রেলিয়ান ওপেননামে অস্ট্রেলিয়ান ওপেন হলেও দুবার কিন্তু নিউজিল্যান্ডেও হয়েছিল এই প্রতিযোগিতা। ১৯০৬ সালে ক্রাইস্টচার্চ ও ১৯১২ সালে হেস্টিংসের কোর্টে হয়েছিল এই গ্র্যান্ড স্লাম। এ ছাড়া আরও ৫টি শহরে হয়েছে অস্ট্রেলিয়ান ওপেন। অ্যাডিলেডে ১৭ বার, সিডনিতে ১৪ বার, ব্রিসবেনে সাতবার আর পার্থে তিনবার। শেষমেশ ১৯৫৫ সালে মেলবোর্নকেই বেছে নেওয়া হয় ভেন্যু হিসেবে।
বাচ্চা-বুড়ো সবই এককেন রোজওয়েল। অবাক হলেও সত্যি, একসঙ্গে দুই রেকর্ডের ভাগীদার। হল অব ফেমে থাকা আটবারের গ্র্যান্ড স্লামজয়ী অস্ট্রেলিয়ান কেন রোজওয়েল ১৯৫৩ সালে প্রথম ১৮ বছর ২ মাস বয়সে অস্ট্রেলিয়ান ওপেন জেতেন। শেষবার জেতেন ১৯৭২ সালে। সেবার তাঁর বয়স ছিল ৩৭ বছর ২ মাস। হ্যাটট্রিকতিনবার গ্র্যান্ড স্লাম জেতাই যেখানে ভাগ্যের ব্যাপার, সেখানে টানা তিনবার জেতা! এই রেকর্ডের ভাগীদার তিনজন। তিনজনই অবশ্য নারী। উন্মুক্ত যুগে স্টেফি গ্রাফ (১৯৮৮, ১৯৮৯, ১৯৯০), মনিকা সেলেস (১৯৯১, ১৯৯২, ১৯৯৩) ও মার্টিনা হিঙ্গিস (১৯৯৭, ১৯৯৮, ১৯৯৯) পেরেছেন এই কীর্তি গড়তে।
আসল ‘বুড়ো’সবচেয়ে বেশি বয়সে ট্রফি জয়ের রেকর্ডটা অবশ্য কেন রোজওয়েলের নয়। হোরাস রাইস নামের এক ভদ্রলোক ১৯২৭ সালে ৫২ বছর বয়সে জিতেছিলেন অস্ট্রেলিয়ান ওপেনের ট্রফি। মিলিত দ্বৈত খেলায় ২৭ বছর বয়সী ল্যান্স হার্পারকে নিয়ে ট্রফি জেতেন রাইস।
ক্রিকেট মাঠে টেনিসপ্রধান অতিথি যেমন সবার শেষে আসেন, তেমনি সেরা চমকটাও সবার শেষে এল। টেনিস প্রতিযোগিতা হিসেবে যখন অস্ট্রেলিয়ান ওপেন করার কথা হচ্ছিল, তখন মাঠ পাওয়া যাচ্ছিল না। আবার ঘাসও দরকার, অগত্যা বেছে নিতে হয় ক্রিকেট মাঠ। সেই সময় ১৭ নভেম্বর থেকে ২৬ নভেম্বরের প্রতিযোগিতা হয় ওয়ারহাউজম্যান ক্রিকেট গ্রাউন্ডে। তবে সেটা এখন ক্রিকেট মাঠ নেই, বর্তমানে তা আলবার্ট রিজার্ভ টেনিস গ্রাউন্ড নামে পরিচিত।
