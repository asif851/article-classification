
লা লিগা, চ্যাম্পিয়নস লিগ, সিরি আ, ক্লাব বিশ্বকাপ—ক্লাব ক্যারিয়ারে জেতা সম্ভব এমন সবকিছুই জিতেছেন স্যামুয়েল ইতো। দেশকে জিতিয়েছেন অলিম্পিক সোনাও। নিজের সেরা সময়ে বিশ্বসেরা গোলরক্ষকদের ত্রাস ছিলেন ক্যামেরুনের এই সাবেক স্ট্রাইকার। ক্যারিয়ারের পড়তি সময়ে এসে তিনি এখন খেলছেন তুরস্কের ক্লাব আন্তালিয়াসপোরে। পরশু হঠাৎই নিজের সব অর্জনের কথা ইনস্টাগ্রামে জানানোর ইচ্ছে হলো তাঁর, উইকিপিডিয়া থেকে নিজের অর্জনের তালিকার স্ক্রিনশট দিয়ে লিখেছেন, ‘অনেক মানুষ আমাকে পর্যাপ্ত সম্মান করে না, হয়তো আমি কালো বলেই। কিন্তু যে উচ্চতায় উঠেছি সেখান থেকে আমি নামব না।’ কার উদ্দেশে এ কথা বলেছেন তা অবশ্য বলেননি ইতো। তবে অনেকেই ধারণা করেছিল ইঙ্গিতটা আন্তালিয়াসপোরের চেয়ারম্যান আলী সাফাক ওজতুর্কের দিকে। ক্লাবও জবাব দিতে সময় নেয়নি। কাল এক বিবৃতি দিয়ে তারা জানিয়েছে, অনির্দিষ্টকালের জন্য স্কোয়াডের বাইরে রাখা হবে ইতোকে। এএফপি।
