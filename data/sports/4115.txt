
আইসিসির ডোপিং আইন লঙ্ঘনের অভিযোগে আন্তর্জাতিক ক্রিকেট থেকে গত এপ্রিলে সাময়িকভাবে নিষিদ্ধ হয়েছেন আফগানিস্তানের উইকেটকিপার-ব্যাটসম্যান মোহাম্মদ শেহজাদ। ব্যাপারটা তাঁর অনিচ্ছাকৃত দাবি করে সদ্য টেস্ট মর্যাদাপ্রাপ্ত আফগানিস্তানের ক্রিকেট-ভক্তরা এখন চান, আইসিসি যেন তাঁদের অন্যতম গুরুত্বপূর্ণ এই ক্রিকেটারের নিষেধাজ্ঞা তুলে নেয়।সামাজিক যোগাযোগের মাধ্যমে টুইটারে চলছে এ নিয়ে ব্যাপক প্রচারণা। ফরগিভএমএস হ্যাশট্যাগে আফগান ক্রিকেট–ভক্তরা চাইছেন ক্রিকেটের সর্বোচ্চ সংস্থার ওপর চাপ সৃষ্টি করতে।গত জানুয়ারিতে দুবাইয়ে শেহজাদের রক্তের নমুনা নেওয়া হয়। সেই নমুনা পরবর্তী সময়ে যুক্তরাষ্ট্রের সল্টলেক সিটিতে পাঠানো হয়। আফগান ক্রিকেটারের রক্তের নমুনায় ক্লেনবুটেরল নামের এক নিষিদ্ধ উপাদান পাওয়া যায়। এর পরপরই তাঁকে সাময়িকভাবে নিষিদ্ধ করা হয়।আফগান ক্রিকেট–ভক্তরা চান, শেহজাদ যেন দেশের হয়ে অভিষেক টেস্ট ম্যাচটা খেলতে পারেন। দেশের হয়ে ৫৮টি ওয়ানডে ও টি-টোয়েন্টি খেলা শেহজাদ তাঁর মারকুটে ব্যাটিংয়ের কারণে ‘আফগানিস্তানের ধোনি’ নামেও পরিচিত। সূত্র: টুইটার।
