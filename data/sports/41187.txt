
‘রোনালদো’ বলতে কেবল ক্রিস্টিয়ানো রোনালদোই নন, লুইস নাজারালো ডি লিমা রোনালদোকেও বোঝায়। আর নাজারালো ডি লিমা রোনালদো কিন্তু বিশ্বকাপের ইতিহাসে অমর হয়ে থাকবেন চিরকালই। বিশ্বকাপের আসরে তাঁর পা থেকেই যে এসেছে সর্বোচ্চ ১৫ গোল।বিশ্বকাপের তিনটি আসরে ১১টি ম্যাচ খেলে রোনালদোর এই ১৫ গোলের রেকর্ড। ১৯৯৮ সালে তিন, ২০০২ সালে আট আর ২০০৬ সালে তাঁর পা থেকে আসে তিন গোল। ১৯৯৪ সালের বিশ্বকাপে ব্রাজিল স্কোয়াডে থাকলেও একটি ম্যাচও খেলা হয়নি তাঁর। চুরানব্বইয়ে ম্যাচ খেলার সুযোগ পেলে অনন্য প্রতিভাবান রোনালদোর গোলসংখ্যা কত হতো—সেটা অবশ্য তর্কসাপেক্ষই।তবে মিরোস্লাভ ক্লোসা নামের এক জার্মান স্ট্রাইকার ঘাড়ে নিঃশ্বাস ফেলছেন রোনালদোর। তাঁর কল্যাণে রোনালদোর এই ১৫ গোলের রেকর্ডও কিন্তু নিরাপদ নয়। ২০১৪ বিশ্বকাপে ক্লোসা যদি জার্মান দলে সুযোগ পান, তবে রোনালদোর ১৫ গোল হুমকিতে পড়লেও পড়তে পারে। ২০০২ সালের বিশ্বকাপ দিয়ে শুরু করা ক্লোসার গোলসংখ্যা ১৪। একদিক দিয়ে ক্লোসা কিন্তু এগিয়ে রোনালদোর চেয়েও। তাঁর এই ১৪ গোল এসেছে মাত্র নয়টি ম্যাচ থেকে।এক বিশ্বকাপে সর্বোচ্চ গোলের রেকর্ডটা অবশ্য অনেক পুরোনো। ১৯৫৮ সালের বিশ্বকাপে ফরাসি ফুটবল কিংবদন্তি জাঁ ফঁতের ১৩ গোলের রেকর্ড অক্ষত আছে পরবর্তী ৫৬ বছরেও।
