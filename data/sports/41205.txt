
আইপিএলে গতকালই তার দল সানরাইজার্স হায়দরাবাদ চ্যাম্পিয়ন হয়েছে। এর একদিন পরই আজ সোমবার রাতে দেশে ফিরলেন কাটার মাস্টার মুস্তাফিজুর রহমান। এ সময় হজরত শাহজালাল আন্তর্জাতিক বিমানবন্দরে উপস্থিত থেকে তাঁকে মুস্তাফিজুর রহমানকে মিষ্টি মুখ করান যুব ও ক্রীড়া উপমন্ত্রী আরিফ খান জয়। 
একটি ছাড়া আইপিএলে সানরাইজার্স হায়দরাবাদের হয়ে প্রতিটি ম্যাচ খেলেছেন। বোলিংয়ে হায়দরাবাদের সাফল্যে রেখেছেন অবদান। আইপিএলে নিজেকে উজাড় করে দেওয়ার প্রতিদান গতকাল ফাইনাল শেষে পুরস্কার বিতরণী অনুষ্ঠানে পেয়েছেন মুস্তাফিজুর রহমান। প্রথম বিদেশি ক্রিকেটার হিসেবে পেয়েছেন আইপিএলের ‘সেরা উদীয়মান’ ক্রিকেটারের পুরস্কার।
গত বছর এপ্রিলে বাংলাদেশের হয়ে আন্তর্জাতিক ক্রিকেটে অভিষেক। এরপর থেকেই মুগ্ধতা ছড়িয়ে যাচ্ছেন সাতক্ষীরার এই ছেলে। ২ টেস্ট, ৯ ওয়ানডে আর ১৩ টি-টোয়েন্টিতে দেশের হয়ে নিয়েছেন ৫২ উইকেট (টেস্টে ৪টি, ওয়ানডেতে ২৬টি, টি-টোয়েন্টিতে ২২ টি)। দুর্দান্ত কাটার আর স্লোয়ারে আইপিএলে হায়দরাবাদের হয়ে ১৬ ম্যাচে ২৪.৭৬ গড়ে তুলে নিয়েছেন ১৭ উইকেট। ইকোনমি রেট ৬.৯০। রয়্যাল চ্যালেঞ্জার্স বেঙ্গালুরুর বিপক্ষে ফাইনালে ৪ ওভারে দিয়েছেন ৩৭ রান, নিয়েছেন একটি উইকেট।
আরও পড়ুন: 
চ্যাম্পিয়ন মুস্তাফিজের হায়দরাবাদ
