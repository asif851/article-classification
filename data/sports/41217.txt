
ভালো খেলেও দলে কেন নিয়মিত জায়গা পাচ্ছেন না সাকিব আল হাসান, সে এক প্রশ্ন বটে। আজ সাকিবের অনুপস্থিতেই এবার আইপিএলে দুর্দান্ত খেলা পাঞ্জাবের বিপক্ষে বড় জয় পেল কলকাতা। পাঞ্জাবকে ৯ উইকেটে হারিয়েছে গৌতম গম্ভীরের দল।পাঞ্জাবের দেওয়া ১৫০ রানের লক্ষ্যে খেলতে নেমে হেসে-খেলেই জয়ের দেখা পায় কলকাতা। রবিন উথাপ্পা ও গম্ভীরের উদ্বোধনী জুটি ৪২ বলে তোলে ৬৮। ৪৬ রানে উথাপ্পা ফিরলেও কোনো সমস্যা হয়নি কলকাতার। গম্ভীর-মনিশ পাণ্ডের অবিচ্ছিন্ন ৮২ রানের জুটি অনায়াসে জয় এনে দেয় কলকাতাকে। গম্ভীর অপরাজিত ছিলেন ৪৫ বলে ৬৩ করে। ম্যাচ-সেরাও তিনি।এর আগে টসে হেরে প্রথমে ব্যাট করে কলকাতার নিয়ন্ত্রিত বোলিংয়ে ৮ উইকেটে ১৪৯ তোলে পাঞ্জাব। বীরেন্দর শেবাগ বাদে পাঞ্জাবের কোনো ব্যাটসম্যান বলার মতো রান করতে পারেননি। পীযূষ চাওলার বলে বোল্ড হওয়ার আগে শেবাগ করেন ৭২। ম্যাক্সওয়েল-মিলারকে খোলসবন্দী করে রাখার দায়িত্ব ভালোভাবেই করেছেন কলকাতার বোলাররা। সর্বোচ্চ ৩ উইকেটে পেয়েছেন চাওলা।
