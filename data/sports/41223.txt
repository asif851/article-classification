
নিল ফ্ল্যাককে বাউন্ডারিটা মেরেই উইকেটে দাঁড়িয়ে গেলেন নাজমুল হোসেন শান্ত। অপর প্রান্তের মেহেদী হাসান মিরাজ ছুটে এসে জড়িয়ে ধরলেন নাজমুলকে। একবার নয়, দু-দুইবার সতীর্থকে অভিনন্দন জানালেন বাংলাদেশ অনূর্ধ্ব-১৯ দলের অধিনায়ক। দুই ব্যাটসম্যান কেন একে অপরের আলিঙ্গনে বাঁধলেন, গ্যালারিতে উপস্থিত হাজার খানেক দর্শক বোধ হয় বুঝলেনও না। হয়তো প্রতিপক্ষও নয়। বুঝলে তারাও হয়তো করতালির বৃষ্টিতে ভাসাতেন নাজমুলকে!নাজমুল যে অনন্য এক রেকর্ডই গড়লেন শেখ কামাল আন্তর্জাতিক স্টেডিয়ামে। যুব ওয়ানডেতে এখন সর্বোচ্চ রানের মালিক তিনিই। পাকিস্তানের সামি আসলামের করা সর্বোচ্চ ১৬৩৪ রান টপকাতে স্কটল্যান্ডের বিপক্ষে আজকের ম্যাচের আগে নাজমুলের দরকার ছিল ৬২ রান। ৬০ রানের পর নাজমুল সেটি টপকালেন রীতিমতো বাউন্ডারি মেরে!দলের বিপর্যয়েই নেমেছিলেন ব্যাটিংয়ে। টসে হেরে ব্যাট করতে নেমে ১৭ রানেই ২ উইকেট হারিয়ে ফেলেছিল বাংলাদেশ। এর পর সাইফ হাসানের সঙ্গে তৃতীয় উইকেটে ১০১ রানের জুটি গড়ে দলকে কক্ষপথে ফেরালেন, নিজেও এগিয়ে গেলেন তরতরিয়ে। একপর্যায়ে নাম লিখিয়ে ফেললেন রেকর্ডের পাতায়।
