
আন্দ্রে রাসেলের ব্যাটের রং কালো। বিগ ব্যাশে সিডনি থান্ডারের হয়ে খেলা এই ওয়েস্ট ইন্ডিজ ক্রিকেটার বৈচিত্র্যের কারণেই বোধ হয় এই রঙের ব্যাট ব্যবহার করেছিলেন। কিন্তু বিগ ব্যাশ কর্তৃপক্ষ রাসেলের এই বৈচিত্র্য-চর্চায় বাদ সেধেছে। নিষিদ্ধ করেছে তাঁর কালচে ব্যাট।ব্যাটের রঙে যদি একটু বৈচিত্র্য আসে, তাতে সমস্যা কোথায়? বিগ ব্যাশ কর্তৃপক্ষ পুরো ব্যাপারটিরই ব্যাখ্যা দিয়েছে। রাসেলের কালো রঙের আস্তরণ দেওয়া ব্যাটটি সাদা ম্যাচ বলের রং বদলে দিচ্ছিল। সাদা বলের রং কালো হয়ে গেলে তা তো সবার জন্যই সমস্যা। ম্যাচ রেফারি ও আম্পায়ারদের নির্দেশনা অনুযায়ী কালো রঙের ব্যাটটি নিষিদ্ধ ঘোষণা করেছে বিগ ব্যাশ কর্তৃপক্ষ।তাই বলে কি ক্রিকেটে রঙিন ব্যাট নিষিদ্ধ? ক্রিকেটাররা সাধারণত সাদা রঙের ব্লেডওয়ালা ব্যাটই ব্যবহার করে থাকেন। বিগ ব্যাশ প্রধান অ্যান্থনি এভারার্ড বলেছেন, ‘যতক্ষণ পর্যন্ত ব্যাটের রং ম্যাচের বলের রঙে কোনো পরিবর্তন না ঘটাচ্ছে ততক্ষণ ব্যাটসম্যানরা রঙিন ব্যাট ব্যবহার করতে পারবেন।’রাসেল অবশ্য অনুমোদন নিয়েই এই কালো ব্যাটটি ব্যবহার করেছিলেন। কিন্তু বলের রঙে পরিবর্তন হচ্ছে দেখেই বিগ ব্যাশ কর্তৃপক্ষ এই অনুমোদন প্রত্যাহার করেছে বলে জানিয়েছেন এভারার্ড। সূত্র : এএফপি।
