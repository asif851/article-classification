

• দিনেশ কার্তিকের মতে, বাংলাদেশের কাছে হারলে বিপদ • তিনি মনে করেন, বাংলাদেশের বিপক্ষে যেকোনো ম্যাচই কঠিন • তাঁর আশা খুব ভালো ম্যাচ হবে
শ্রীলঙ্কা যে এমন কিছু ভাবেনি, সেটা ফাইনালের জন্য ছাপা কার পাসেই বোঝা গেছে। ভারতও কি ফাইনালে বাংলাদেশকে পেয়ে চমকে গেছে? হাজার হলেও টি-টোয়েন্টিতে বাংলাদেশের চেয়ে স্বাগতিক শ্রীলঙ্কাই এগিয়ে থাকে। বাংলাদেশকে পেয়ে বিস্মিত কি না, সেটা না জানা গেলেও ফাইনালের প্রতিপক্ষ হিসেবে বাংলাদেশ যে ভারতের জন্য বিপজ্জনক, সেটা স্বীকার করেছেন দিনেশ কার্তিক।
বাংলাদেশের সঙ্গে ভারতের ক্রিকেট সম্পর্কটা একটু অন্য রূপ নিয়েছে। প্রতিটি ম্যাচেই থাকে বাড়তি উত্তেজনা। এমন অবস্থায় বাংলাদেশের বিপক্ষে ফাইনাল। এমন ম্যাচে বাড়তি চাপ থাকবে কি না কিংবা একটু কঠিন কি না, জিজ্ঞেস করা হয়েছিল কার্তিককে। এই উইকেটকিপার ব্যাটসম্যান স্বীকার করলেন, বাংলাদেশের বিপক্ষে যেকোনো ম্যাচই কঠিন, ‘কিছু করার নেই, ভারত একটা ক্রিকেটপাগল জাতি। আমরা প্রথম সারির দল খেলাই অথবা দ্বিতীয় সারির দল, বাংলাদেশের বিপক্ষে ম্যাচ মানেই জিতলে, “ওহ, তোমরা বাংলাদেশের বিপক্ষে জিতেছ।” কিন্তু হারলেই, “তোমরা বাংলাদেশের কাছে হেরেছ। কী করেছ তোমরা?” আমি নিশ্চিত এবারও তা-ই ঘটবে।’তবে যত কঠিনই হোক, ফাইনাল জেতার ব্যাপারে আশাবাদী কার্তিক। গত কিছুদিন যে আগ্রাসী ক্রিকেট খেলছে ভারত, সেটাই খেলতে চায় তারা, ‘আমরা সব ম্যাচ জিততে চাই। এখন পর্যন্ত টুর্নামেন্টে আমরা সফল। আমরা আরেকটা ম্যাচের অপেক্ষায়। আমি নিশ্চিত খুব ভালো একটা ম্যাচ হবে।’
