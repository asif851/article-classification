
৮৪ মিনিটে যখন কোচ জেরার্ডো মার্টিনো তাঁকে তুলে নিচ্ছেন মাঠ থেকে, ন্যু ক্যাম্পের দর্শকেরা উঠে দাঁড়ালেন তাঁর সম্মানে।এর আগে যখন জীবনের প্রথম এল ক্লাসিকো খেলতে নামেন, তখনো সবার নজরটা তাঁর চেয়ে বেশি মেসি-রোনালদোর দিকে। এল ক্লাসিকো তো আসলে ওই দুজনেরই ম্যাচ।দৃষ্টিটা অন্য সবার ওপর থেকে নিজের ওপর আনতে নেইমার সময় নিলেন ১৮ মিনিট। আন্দ্রেস ইনিয়েস্তার চোরা পাসে বক্সের ভেতর বাঁ দিকে বল পেয়ে গেলেন ব্রাজিলিয়ান ফরোয়ার্ড। গোল। শুধু নিজেই করেননি, বদলি হয়ে যাওয়ার মিনিট ছয়েক আগে অ্যালেক্সিস সানচেজকে দিয়ে আরেকটি গোল করিয়েও গেছেন। প্রায় স্বপ্নের মতো অভিষেক এল ক্লাসিকোতে। নেইমারের এমন দুর্দান্ত পারফরম্যান্সের দিনে তাঁর দল হারে কী করে! মৌসুমের প্রথম এল ক্লাসিকোটা তাই বার্সেলোনা জিতল ২-১ গোলে। এল ক্লাসিকোয় পাঁচ ম্যাচ পর চিরপ্রতিদ্বন্দ্বীর কাছে হারল রিয়াল।ধ্রুপদি এই লড়াইয়ে অভিষেক হয়েছিল খুব আলোচিত আরও একজনের। বিশ্বের সবচেয়ে দামি ফুটবলার গ্যারেথ বেলের। প্রথমার্ধের শেষ দিকে ফাউল করে হলুদ কার্ড দেখা আর ঘণ্টা খানেক পরে বদলি হয়ে বেরিয়ে যাওয়া—এল ক্লাসিকোর অভিষেক সুখকর হলো না রিয়াল উইঙ্গারের জন্য।বেলের মতো দুর্ভাগা তার দলও। নেইমারের সেই গোল শোধ করার বেশ কয়েকটি সুযোগ পেয়েছিল রিয়াল। কিন্তু কাজে লাগাতে পারেনি। ৪৩ মিনিটে ক্রিস্টিয়ানো রোনালদোর ক্রস থেকে একেবারে গোলবারের সামনে বল পেয়ে যান স্যামি খেদিরা। তবে তাঁর স্লাইডিং শট ফিরিয়ে দেন ভিক্টোর ভালদেস। অবশ্য এর আগে ২০ মিনিটের সময় কাউন্টার অ্যাটাকে ইনিয়েস্তার পাস থেকে বল পেয়ে গিয়েছিলেন মেসি। কিন্তু বেশ দূর থেকে নেওয়া সেই শটটা চলে যায় গোলবার ঘেঁষে।৫৭ মিনিটে সুযোগ পেয়েছিলেন রোনালদো নিজেও। তবে বক্সের ভেতরে লুকা মডরিচের পাস থেকে পাওয়া বলে তাঁর বাঁ পায়ের জোরালো শট দারুণভাবে ফিরিয়ে দেন ভালদেস। ৭১ মিনিটে ডি বক্সে রোনালদোকে ধাক্কা দিয়ে ফেলে দিয়েছিলেন হাভিয়ের মাচেরানো। তবে পর্তুগিজ স্ট্রাইকারের পেনাল্টির আবেদনে সাড়া দেননি রেফারি। রিয়ালের হয়ে এদিন গোলের সেরা সুযোগটা পেয়েছিলেন বেলের বদলি হিসেবে নামা করিম বেনজেমা। কিন্তু ৭২ মিনিটে মডরিচের পাস থেকে দূর থেকে নেওয়া বেনজেমার ডান পায়ের দুর্দান্ত শট ফিরে আসে গোলবারে লেগে। এর মিনিট পাঁচেক পরেই নেইমারের পাস থেকে ফ্যাব্রিগাসের বদলি হিসেবে নামা সানচেজ অসাধারণ এক চিপে ব্যবধান বাড়ান।ম্যাচের একেবারে শেষ সময়ে রোনালদোর ক্রস থেকে দারুণ শটে রিয়ালের সেই কাঙ্ক্ষিত গোলটি করেন ডি মারিয়ার বদলি হিসেবে নামা হেসে রদ্রিগেজ। কিন্তু ততক্ষণে দেরি হয়ে গেছে অনেক।ব্যবধান কমেছে শুধু, হার এড়াতে পারেনি রিয়াল। তথ্যসূত্র: ইএসপিএন।১৮ মিনিটনেইমার এগিয়ে দিলেন বার্সেলোনাকে। ইনিয়েস্তার কাছ থেকে বল পেয়ে জালে জড়িয়ে দেন ব্রাজিলিয়ান স্ট্রাইকার।৭৮ মিনিটব্যবধান দ্বিগুণ করেন অ্যালেক্সিস সানচেজ। প্রতিপক্ষ ডিফেন্ডার ও গোলকিপার সামনে থাকায় তুলে মেরে জালে জড়িয়ে দেন বল।৯০ মিনিটরোনালদোর দারুণ ক্রস থেকে বল পেয়ে রিয়ালের হয়ে একটি গোল শোধ করেন হেসে রদ্রিগেজ
