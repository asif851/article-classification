
বৃষ্টি ধুয়ে নিয়ে গেছে টি-টোয়েন্টি বিশ্বকাপের প্রথম পর্বে আয়ারল্যান্ডের সঙ্গে বাংলাদেশের ম্যাচটা। ধর্মশালায় মাশরাফিদের আয়ারল্যান্ড-জয়ের স্বপ্ন ভেঙে গেলেও বেঙ্গালুরুতে কাল বাংলাদেশের মেয়েরা ঠিকই হারিয়ে দিয়েছেন আইরিশ মেয়েদের। প্রস্তুতি ম্যাচে আয়ারল্যান্ড নারী দলকে ৭৪ রানে অলআউট করে দিয়ে জাহানারারা ম্যাচ জিতে নিয়েছেন ৮ উইকেটে।আগে ব্যাট করতে নেমে শুরুতেই বাংলাদেশের মেয়েদের তোপ আর ঘূর্ণির মুখে পড়ে আইরিশ দল। ১৩ রানে ৪ উইকেট হারিয়ে ফেলার পর পঞ্চম উইকেটে ২৫ রানের জুটি গড়েছিলেন অধিনায়ক ইসোবেল জয়েস ও কিম গ্রাথ। আয়ারল্যান্ডের ইনিংসে ওটাই সর্বোচ্চ জুটি। জয়েস (১৬) আর গ্রাথ (১১) ছাড়া দুই অঙ্কে পৌঁছাতে পেরেছেন আর মাত্র একজন—লরা ডিলানি (১৭)। শেষ দিকে রুমানা আহমেদের লেগ স্পিনে দিশেহারা আয়ারল্যান্ড ৩৭ রানে হারিয়েছে শেষ ৬ উইকেট। ১২ রানে ৪ উইকেট নিয়েছেন রুমানা।জবাবে শারমিন আখতার ও আয়েশা রহমানের উদ্বোধনী জুটিই জয়ের ভিত গড়ে দেয় বাংলাদেশকে। দলের ২৭ রানে আয়েশা (১১) ফিরে যান, ৪৬ রানে সানজিদাও (১০)। তবে কোনোটাই বড় ধাক্কা হয়ে আসেনি বাংলাদেশের জন্য। ১২.৩ ওভারেই ২ উইকেট হারিয়ে লক্ষ্যে পৌঁছে যায় বাংলাদেশ। ৩৭ বলে ৫টি চারসহ ৩৬ রান করে অপরাজিত ছিলেন শারমিন। একই মাঠে প্রথম প্রস্তুতি ম্যাচে শ্রীলঙ্কার মেয়েদের কাছে ৫ উইকেটে হেরেছিল বাংলাদেশ।
