
 লর্ডসে জয়ের ‘হাফ সেঞ্চুরি’ হলো ইংল্যান্ডের। এক মাঠে টেস্ট জয়ের ফিফটি আছে আর শুধু অস্ট্রেলিয়ার—মেলবোর্নে ৬০ ও সিডনিতে ৫৬। ১৮৮৪ ও ১৮৮৬—লর্ডসে প্রথম দুটি টেস্ট জিতেছিল ইংল্যান্ড। এরপর এই প্রথম লর্ডসে টানা দুটি অ্যাশেজ টেস্টে জয়। ২০০৯ সালে লর্ডসে অ্যাশেজের সর্বশেষ টেস্টে ইংল্যান্ড জিতেছিল ৭৫ বছর পর! এই জয়ে ইংল্যান্ডের মাটিতে অ্যাশেজ টেস্ট জয়ে এখন সমতায় দুই দল (৪৬)। গত অ্যাশেজের শেষ দুই টেস্টের পর এবার প্রথম দুই টেস্ট—টানা চারটি অ্যাশেজ টেস্ট জিতল ইংল্যান্ড। এর আগে ইংল্যান্ডের সর্বশেষ টানা চার জয় ছিল ১৯২৮-২৯ মৌসুমে। দুই ইনিংসেই ৩০ রানের মধ্যে ৩ উইকেট হারানোর পর ইংল্যান্ড জিতল মাত্র তৃতীয়বার। আগের দুবার ১৯৩৫ ও ১৮৯০ সালে। সিরিজে অস্ট্রেলিয়ার ৯৩৯ রানের ২৯৫-ই এসেছে শেষ জুটিতে, শতাংশের হারে যা ৩১.৪১%! অবিশ্বাস্য হলেও সত্যি, এ বছর অস্ট্রেলিয়ার সর্বোচ্চ ব্যাটিং গড় শেষ জুটির ৪৫.১৮! অনেকটা পেছনে থেকে (৩৭.১৮) দুইয়ে উদ্বোধনী জুটি। প্রথম দুই টেস্টে শেষ জুটিতে অস্ট্রেলিয়ার ২৯৫ রান অ্যাশেজ রেকর্ডে এখনই উঠে এসেছে তিনে। ৩৫৫ রানের সিরিজ রেকর্ডটি তাই এখন যথেষ্টই হুমকিতে!
