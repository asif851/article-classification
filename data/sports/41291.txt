
মহেন্দ্র সিং ধোনিকে এবার টি-টোয়েন্টি বিশ্বকাপ শুরু করতে হয়েছিল নানা বিতর্কের বোঝা মাথায় নিয়ে। বিদেশের মাটিতে ভারতীয় দলের হতশ্রী দশা, আইপিএলে ফিক্সিং কেলেঙ্কারি ইত্যাদি বিতর্কে রীতিমতো জেরবার ভারতীয় অধিনায়ক। বিতর্ক মাটিচাপা পড়েছে, তা নয়। তবে টি-টোয়েন্টি বিশ্বকাপের ফাইনালে ওঠা ভারতের সাম্প্রতিক সাফল্যে তাতে আপাতত ভাটা পড়েছে বা পড়তে বাধ্য হয়েছে। ধোনি জানিয়েছেন, এ ধরনের বিতর্ক ভারতীয় ক্রিকেটের চিরসঙ্গী।খেলোয়াড়ি জীবনে এ ধরনের বিতর্ককে সঙ্গী করেই এগোতে হয়েছে ধোনিকে। সংবাদ সম্মেলনে ভারতীয় অধিনায়ক বলেন, ‘যত বছর ধরে অধিনায়কত্ব করছি, এ সময়ে প্রায় সবই দেখেছি। ক্রিকেটে এমন কিছু নেই, যা আমি দেখিনি। বিতর্ক ভারতীয় দলের বড় সঙ্গী হয়ে গেছে। আমাকে এর মধ্য দিয়েই যেতে হয়েছে। ভারতের ক্রিকেটে (এ সময়ে) ভালো-মন্দ যা-ই হয়েছে, তাতে আমার নাম জড়ায়নি, এমন ঘটনা কমই ঘটেছে।’সমর্থকদের প্রত্যাশা, বিতর্কের ঝড়—পর্বতপ্রমাণ চাপ সামলান কীভাবে ধোনি? কিছুটা দার্শনিক জবাব দিলেন ভারতীয় অধিনায়ক, ‘স্টেডিয়ামে এসব মাথায় থাকে না। কারণ এটিই সর্বোত্তম উপায়, যেটি আমি করতে পারি। আমরা দেখেছি, যখন কঠিন সময়ের মধ্য দিয়ে যাই, তখনই ভারতীয় দল সবচেয়ে ভালো পারফর্ম করে। জানি, খুব অল্প জিনিসই আছে, যা নিয়ন্ত্রণ করতে পারি। যে ধরনের ভাবনা আমার নিয়ন্ত্রণে, সে অনুযায়ী চলার পক্ষপাতী। এটি আমাকে খুব সহায়তা করে।’
আগামীকাল শ্রীলঙ্কার বিপক্ষে ফাইনাল। অবধারিতভাবে সে প্রসঙ্গ এল। তবে তাঁর আগে এক সাংবাদিক ২০০৭ সালে পাকিস্তানের বিপক্ষে সেই ‘ঐতিহাসিক’ ম্যাচের অভিজ্ঞতা জানতে চাইলেন। হিন্দিতে ব্যঙ্গাত্মক সুরেই বললেন, ‘চার দিন আগে কী ঘটেছে তা-ই মনে করতে পারি না, আর আপনি সাত বছর আগে কী ঘটেছিল সেটি জিজ্ঞেস করছেন!তবে আগামীকালের প্রতিপক্ষ নিয়ে বেশ সাবধানী মন্তব্য করলেন ধোনি, ‘শ্রীলঙ্কা খুবই ভালো দল। তাদের চমত্কার রেকর্ড রয়েছে। তাদের ভালো কিছু স্পিনার রয়েছে, যারা এখানে ভালোভাবে মানিয়ে নিয়েছে। দলে তরুণ-অভিজ্ঞ সমন্বয় রয়েছে। মাহেলা (জয়াবর্ধনে), সাঙ্গা (কুমার সাঙ্গাকারা), মালিঙ্গার সঙ্গে রয়েছে অ্যাঞ্জেলো ম্যাথুসের মতো অসাধারণ তরুণ খেলোয়াড়। ’
