
এজবাস্টনে চ্যাম্পিয়নস ট্রফির সেমিফাইনালে বাংলাদেশ-ভারত লড়াইয়ের আগে চারদিকে যে উত্তাপ, সেটি থেকে যেন ১০০ হাত দূরে থাকতে চাইছেন দুই দলের খেলোয়াড়েরা। আজ ম্যাচ-পূর্ব সংবাদ সম্মেলনে বিরাট কোহলি যেমন প্রশংসার বৃষ্টিতে ভাসিয়ে গেলেন বাংলাদেশকে। জবাবে বাংলাদেশ অধিনায়ক মাশরাফি বিন মুর্তজা ‘বিরাট’ ধন্যবাদ দিলেন কোহলিকে। উত্তেজনার আবহে যেন শান্তির গান বাজছে এজবাস্টনে! 
কোহলির কাছে জানতে চাওয়া হয়েছিল, বাংলাদেশ গত দুই বছরে যেভাবে খেলছে, ভারতকে কাল দোর্দণ্ড প্রতাপে চ্যালেঞ্জ জানাবে তারা? উত্তরে ভারতীয় অধিনায়ক বলেছেন, ‘নিজেদের দিনে বাংলাদেশ ভয়ংকর দল।’ কোহলির এই স্তুতি-প্রসঙ্গ উঠল মাশরাফির সংবাদ সম্মেলনেও। বাংলাদেশ ওয়ানডে অধিনায়ক বললেন, ‘প্রথমে ধন্যবাদ বিরাটকে। হ্যাঁ, সত্যি বলতে কি, জানি নিজেদের দিনে আমরা যেকোনো কিছু করতে পারি। বিষয় হচ্ছে, আমরা এমন একটা দল, নিজেদের আরও উন্নতির চেষ্টা করছি। প্রতি ম্যাচে নিজেদের সেরাটা দেওয়ার চেষ্টা করছি। জানি না ফল কী হবে, যদি আপনি একবার ভালো খেলতে পারেন, তবে সবকিছু বদলে যেতে পারে। শেষ ম্যাচেও দেখুন, রস (টেলর) ও (কেন) উইলিয়ামসন ভালো ব্যাটিং করেছে। তবে আমরা দারুণভাবে ঘুরে দাঁড়িয়েছি। এটাই আসল কথা। মাঠে কখনো হাল ছাড়া যাবে না।’ আপাতত চোখের সামনে সেমিফাইনাল। কিন্তু এটাও ঠিক, ফাইনাল থেকে বাংলাদেশ মাত্র এক ম্যাচ দূরে। ভারতকে পেছনে ফেলে মাশরাফিরা পারবেন স্বপ্নের চৌকাঠে পা রাখতে? আইসিসির টুর্নামেন্টে বাংলাদেশ এই পর্যায়ে আগে কখনো খেলেনি। এই পর্বে রোমাঞ্চ যেমন আছে, একটা শিরশিরে অনুভূতিও আছে। ভারতের কাছে হারলে বিষণ্নতা যেমন ছুঁয়ে যাবে, আবার জিতলে বাংলাদেশ হবে আনন্দপুরী! স্বপ্নের দরজায় কড়া নাড়তে থাকা মাশরাফি তাই চাপকে দূরে সরিয়ে রাখতে বলছেন, সেমিফাইনালকে নিচ্ছেন আরেকটা ম্যাচ হিসেবে, ‘প্রথম কথা, জীবনে প্রথমবারের মতো সেমিফাইনাল খেলতে যাচ্ছি। আমার মনে হয় ভারত আমাদের চেয়ে বেশি চাপে আছে। আমাদের চেয়ে তাদের জনসংখ্যা বেশি। ভারত ক্রিকেটকে ভীষণ ভালোবাসে। অবশ্য বাংলাদেশেও তাই। দুই দলের প্রত্যাশা অনেক। তবে এটা ক্রিকেট খেলা, যে ভালো খেলবে সে জিতবে। তবে হ্যাঁ, এটাকে সেমিফাইনাল হিসেবে নিলে চাপটা জেঁকে বসবে। যদি আরেকটা ম্যাচ হিসেবে দেখেন, চাপ অনেকটা সরে যাবে।’
