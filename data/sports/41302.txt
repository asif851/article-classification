
গত কোপা আমেরিকার ফাইনালে হেরে যাওয়ার দুঃখে কাঁদবে কী, উল্টো আর্জেন্টিনা সমর্থকদের অধিক শোকে পাথর হওয়ার দশা হয়েছিল। লিওনেল মেসি যে চমকে দিয়ে দিয়েছিলেন অবসর ঘোষণা। মেসি আবার আর্জেন্টিনা দলে ফিরে এসেছেন। তবে অনেকেই এই বলে সমালোচনা করছিল, মেসির অবসর নেওয়া নাকি ছিল নাটক। ডিয়েগো ম্যারাডোনাও সেই নিন্দুকদের দলে যোগ দিলেন। ম্যারাডোনার কথায় যে সেই ইঙ্গিত। বিপদের সময় কচ্ছপ যেমন খোলসের মধ্যে ঢুকে পড়ে, মেসিও তা-ই করেছিলেন বলে মন্তব্য করেছেন আর্জেন্টাইন কিংবদন্তি। বলেছেন, ‘নিশ্চিত করে বলত পারব না মেসি আমাদের টানা তিনটি ফাইনালের দুঃখ থেকে দৃষ্টি সরাতে খানিকটা নাটক করেছিল কি না।’রেডিও লা রেডের বরাত দিয়ে আর্জেন্টিনার দৈনিক ক্লারিন এই খবর দিয়েছে। বরাবরের মতো ম্যারাডোনা আর্জেন্টিনার ফুটবল সংস্থাকেও ধুয়ে দিয়েছেন। সুবিধাভোগী কর্মকর্তাদের দিয়ে আর্জেন্টিনার ফুটবলের কিছু উন্নতি হবে বলে মনে করেন না তিনি। কারণ, আর্জেন্টিনার চেয়ে তারা নাকি ফিফার পদ পেতে বেশি আগ্রহী। ম্যারাডোনা বলেছেন, ‘আমরা আর ব্রাজিলের ফুটবল একইভাবে ধ্বংস হচ্ছি।’এর আগে কোপা আমেরিকা চলার সময় ম্যারাডোনা মন্তব্য করেছিলেন, নেতা হওয়ার গুণ মেসির মধ্যে নেই। এই মন্তব্য তখন বেশ বিতর্কের জন্ম দিয়েছিল। এবারের মন্তব্য তো আরও বিস্ফোরক!
