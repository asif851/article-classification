
এর চেয়ে বড় প্রশংসা আর কী হতে পারে! পাকিস্তানি ব্যাটসম্যান আসাদ শফিক নিজেকে সৌভাগ্যবানই ভাবতে পারেন। কোচ মিকি আর্থার যে তাঁর মধ্যে শচীন টেন্ডুলকারের ছায়া দেখেন!
ইংল্যান্ডের বিপক্ষে ওভাল টেস্টে শফিকের দারুণ এক শতকেই ড্র করতে পেরেছিল পাকিস্তান। সেই ড্র পাকিস্তানকে তুলে দেয় আইসিসি র‍্যাঙ্কিংয়ের শীর্ষে। অস্ট্রেলিয়া ও দক্ষিণ আফ্রিকার সাবেক কোচ আর্থারের চোখে এই মুহূর্তে পাকিস্তান দলের সেরা ব্যাটসম্যান ৩০ বছর বয়সী এই শফিক। টেকনিকের দিক দিয়ে আর্থার তাঁর মধ্যে টেন্ডুলকারের ছায়া দেখেন।ইংল্যান্ড সফরে দুর্দান্ত করেছেন শফিক। লর্ডসের প্রথম টেস্টের দুই ইনিংসে তাঁর ব্যাট থেকে আসে ৭৩ ও ৪৯। ওল্ড ট্র্যাফোর্ড ও এজবাস্টনের দুই টেস্টের চার ইনিংসে মাত্র ৪৩ রান তাঁকে কিছুটা প্রশ্নের মুখে ফেলেছিল। তবে ১০৯ রানের ইনিংসে ওভালে পাকিস্তানকে দারুণ এক জয় এনে দিয়ে আবারও কোচ আর্থারের আস্থা ফিরে পান। অথচ এজবাস্টনে জোড়া শূন্যের পর দলে তাঁর অন্তর্ভুক্তি নিয়েই বিরাট প্রশ্ন ছিল।ওভালে শফিকের ব্যাটিংয়ে মুগ্ধ আর্থার, ‘ওর ব্যাটিং দেখলে আমার কেন যেন টেন্ডুলকারের কথা মনে হয়। এটা আমি শফিককে বলেছি। প্রশংসাটা কিন্তু অনেক বড়। সে টেকনিক্যালি পাকিস্তান দলের সেরা ব্যাটসম্যান।’ সূত্র: ক্রিকেট অস্ট্রেলিয়া।
