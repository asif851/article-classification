
পরশুর উইম্বলডন জয়ে রেকর্ড বইয়ের আরও একটা পাতায় নিজেকে নতুন উচ্চতায় তুলে নিলেন রজার ফেদেরার। নিশ্চিত হলো পঞ্চদশ বারের মতো বছরের শেষ টুর্নামেন্ট এটিপি ট্যুর ফাইনালসে খেলা।
২০০২ সালে প্রথম অংশ নিয়েছিলেন, এরপর বিরতিহীন খেলে গেছেন ২০১৫ সাল পর্যন্ত। ১৪ বার এই টুর্নামেন্টে অংশ নেওয়াটা একটা রেকর্ড। আগামী ১২ নভেম্বর লন্ডনে শুরু হতে যাওয়া এবারের টুর্নামেন্টে রেকর্ডটিকে আরেকটু ওপরে নিয়ে যাবেন ফেদেরার।
বছর শেষের এই টুর্নামেন্টে আরও একটি রেকর্ড আছে সুইস টেনিস-গ্রেটের—সবচেয়ে বেশি ছয়বার (২০০৩, ২০০৪, ২০০৬, ২০০৭, ২০১০ ও ২০১১) চ্যাম্পিয়ন তিনি। পাঁচবার করে চ্যাম্পিয়ন হয়েছেন তিনজন—ইভান লেন্ডল, পিট সাম্প্রাস ও নোভাক জোকোভিচ। ফেদেরারের আগে এটিপি ট্যুর ফাইনালসে সবচেয়ে বেশিবার অংশ নেওয়ার রেকর্ড ছিল আন্দ্রে আগাসির (১৩ বার)। আগাসি ভেঙেছিলেন ইভান লেন্ডলের রেকর্ড। টেনিসডটকম।
