
গত মৌসুমের মতো এবারও বাংলাদেশ চ্যাম্পিয়নশিপ লিগ ফুটবলের পৃষ্ঠপোষকতা করতে এগিয়ে এসেছে প্রিমিয়ার ব্যাংক। আগামীকাল মাঠে গড়াচ্ছে পেশাদার লিগের দ্বিতীয় স্তর—চ্যাম্পিয়নশিপ লিগ। এবারের লিগে খেলবে আরামবাগ, রহমতগঞ্জ, বাড্ডা জাগরণী, ভিক্টোরিয়া, ফরাশগঞ্জ, ওয়ারী ও অগ্রণী ব্যাংক। খেলাগুলো হবে বঙ্গবন্ধু স্টেডিয়াম, কমলাপুর ও মানিকগঞ্জে। এবারের লিগ হবে তিন পর্বের। চ্যাম্পিয়নশিপ লিগ থেকে অবনমিত হয়ে একটি দল খেলবে প্রথম বিভাগে। আর লিগের চ্যাম্পিয়ন ও রানার্সআপ দল উঠবে প্রিমিয়ার লিগে। চ্যাম্পিয়ন দল প্রাইজমানি হিসেবে পাবে ৫ লাখ টাকা। রানার্সআপ ৩ লাখ। পৃষ্ঠপোষক প্রিমিয়ার ব্যাংক এবার বাফুফেকে দিচ্ছে ২৫ লাখ টাকা। কাল বাফুফে ভবনে চুক্তিতে সই করেন ব্যাংকের উপব্যবস্থাপনা পরিচালক দেওয়ান আনোয়ারুল লতিফ ও ফুটবল ফেডারেশনের সাধারণ সম্পাদক আবু নাঈম।
