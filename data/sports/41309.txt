
সাফ অনূর্ধ্ব-১৫ ফুটবলে ফাইনালে যেতে পারেনি বাংলাদেশ। নেপালের কাছে ৪-২ গোলে হেরে হয়েছে স্বপ্নের সমাধি। কিন্তু আজ দেশের ফুটবলপ্রেমীদের কিছুটা আনন্দের উপলক্ষ এনে দিয়েছে কিশোর ফুটবলাররা। কাঠমান্ডুতে ভুটানকে ৮-০ গোলে উড়িয়ে তৃতীয় স্থান দখল করেছে পারভেজ বাবুর শিষ্যরা। গ্রুপ পর্বেই ভুটানকে ৩-০ গোলে হারিয়েছিল বাংলাদেশ। সে ম্যাচটা জিতে গ্রুপসেরা হয়েই সেমিফাইনালে নিশ্চিত হয়েছিল।
কেউ হ্যাটট্রিক করেনি। কিন্তু স্কোরশিটে নাম তুলেছে ছয়জন। মিরাজ মোল্লা আর ফয়সাল শেখ করেছে ২টি করে গোল। একটি করে গোল ফয়সাল হোসেন, আরিফ হোসেন, ইয়াসিন আরাফাত ও মো. আকাশের। প্রথমার্ধে ৩-০ গোলে এগিয়ে ছিল বাংলাদেশ।অনূর্ধ্ব-১৫ সাফ চ্যাম্পিয়নশিপের বর্তমান চ্যাম্পিয়ন বাংলাদেশ প্রতিযোগিতায় সূচনাটা করেছিল শ্রীলঙ্কাকে ৪-০ গোলে হারিয়ে। সে ম্যাচে হ্যাটট্রিক করেছিল ফয়সাল হোসেন।বয়সভিত্তিক প্রতিযোগিতায় বাংলাদেশের ৮ গোলের ব্যবধানে জয় আছে একাধিক। অনূর্ধ্ব-১৬ পর্যায়ে ১৯৯২ সালে নেপালকে ৮-০ গোলে হারিয়েছিল বাংলাদেশ। ১৯৯১ সালে প্রি-অলিম্পিক বাছাইপর্বে ফিলিপাইনের বিপক্ষে বাংলাদেশ অনূর্ধ্ব-২৩ দলেরও একটি ৮ গোলের জয় আছে।
