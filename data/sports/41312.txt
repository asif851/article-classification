
ঠিক এক বছর আগেও লা লিগায় লাল কার্ড দেখেছিলেন ক্রিস্টিয়ানো রোনালদো। গত বছরের ২ ফেব্রুয়ারির ঘটনা ছিল সেটা। অ্যাথলেটিক বিলবাওয়ের বিপক্ষে লাল কার্ড দেখার ঘটনাটি হয়তো তিনি ভুলেই গিয়েছিলেন। নয়তো গতকাল রাতে কেন একই জিনিসের পুনরাবৃত্তি?লিওনেল মেসির সঙ্গে রোনালদোর দ্বৈরথ অনেক দিনেরই। রেকর্ডের পাতায় দুজনের হাড্ডাহাড্ডি লড়াই। তবে রেকর্ড সব সময়ে গৌরবের কথা বলে না, কখনো কখনো তা বড্ড লজ্জার, বিব্রতকর। রোনালদোর এমন কিছু রেকর্ড আছে, যা সব সময়ই তাঁর জন্য বিব্রতকর। লাল কার্ডের ব্যাপারটিই ধরুন। দুজনের মধ্যে লাল কার্ডের স্কোর লাইন যথেষ্টই বিস্ময়-জাগানিয়া, রোনালদো: ৯, মেসি: ০! কর্দোবার বিপক্ষে লাল কার্ড দেখার পর ক্লাব ফুটবলে এ নিয়ে মোট নয়বার লাল কার্ড দেখলেন পর্তুগিজ উইঙ্গার। অন্যদিকে মেসিকে এখন পর্যন্ত ক্লাব ফুটবলে লাল কার্ড দেখে মাঠ ছাড়তে হয়নি!রোনালদোর ক্যারিয়ারের মূলপর্বটা শুরু ম্যানচেস্টার ইউনাইটেডে। ক্লাব ফুটবলে প্রথম লাল কার্ড দেখেছিলেন ২০০৩-০৪ মৌসুমের শেষ ম্যাচে, অ্যাস্টন ভিলার বিপক্ষে। দুই হলুদ কার্ডের ফল হিসেবে লাল কার্ড দেখেছিলেন পর্তুগিজ উইঙ্গার। রিয়াল মাদ্রিদে আসার পর প্রথম লাল কার্ড হজম করেছিলেন ২০০৯ সালের ৬ ডিসেম্বর, আলমেরিয়ার বিপক্ষে। সেদিনও দুই হলুদ কার্ডের ফল হিসেবে লাল কার্ড দেখেছিলেন সিআর সেভেন। প্রথম হলুদ কার্ড জার্সি খুলে গোল উদ্‌যাপনের জন্য আর দ্বিতীয়টি ফাউল করার জন্য। আর গত এক বছরেই দেখলেন দুই লাল কার্ড।গত রাতের লাল কার্ডের জন্য ভক্তদের কাছে অবশ্য ক্ষমা চেয়েছেন রোনালদো। সামাজিক যোগাযোগের সাইটে লিখেছেন, ‘সবার কাছে ক্ষমা চাইছি। বিশেষ করে এডিমারের কাছে, আজকের (গতকাল) ম্যাচে আমার হঠকারী আচরণের জন্য’। তথ্যসূত্র: মার্কা, এএফপি ।
