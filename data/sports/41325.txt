
সফরকারী দলকে ঘিরে তৈরি করা নিরাপত্তা পরিকল্পনা সাধারণত খুব গোপন একটি বিষয় হওয়ার কথা। কিন্তু ভারতে ইংল্যান্ড ক্রিকেট দলের জন্য তৈরি বিস্তারিত নিরাপত্তা পরিকল্পনা পাওয়া গেছে এমন চেন্নাইয়ের এক হোটেলের এমন এক কম্পিউটারে, যেটি যে কেউ ব্যবহার করতে পারে!
ব্যাপারটি নিয়ে তাই দারুণ উদ্বিগ্ন হয়ে পড়েছে ইংল্যান্ড দল।সঙ্গে সঙ্গেই তা ভারতীয় ক্রিকেট বোর্ডকে (বিসিসিআই) জানানো হয়েছে। একই সঙ্গে তারা ব্যাপারটি চেন্নাইয়ের স্থানীয় নিরাপত্তা কর্তৃপক্ষকেও জানিয়েছে। চেন্নাই টেস্টের পর বেশ বড় ছুটিতেই দেশে ফেরত যাচ্ছে ইংলিশ ক্রিকেট দল। ইংল্যান্ডে বড়দিন ও নববর্ষের ছুটি কাটিয়ে আবার ভারতে ফিরবে তারা। আগামী ১৫ জানুয়ারি থেকে শুরু হওয়ার কথা ছয় ম্যাচের ওয়ানডে সিরিজ।  ক্রিকেট ওয়েবসাইট ইএসপিএনক্রিকইনফো জানিয়েছে, ইংল্যান্ড দলের নিরাপত্তার জন্য তৈরি করা নিরাপত্তা পরিকল্পনাটি পাওয়া গেছে অন্য একটি হোটেলের লবিতে রাখা কম্পিউটারে। জানা গেছে, কোনো এক ইংলিশ সমর্থক সেই কম্পিউটারের ডেস্কটপে এই পরিকল্পনাটি প্রথম দেখতে পান। এ ব্যাপারে ইংল্যান্ড দলকে সতর্ক করে দেন সেই সমর্থকই। হোটেলে অবস্থানরত সবার জন্য উন্মুক্ত কম্পিউটারটিতে এ ধরনের স্পর্শকাতর নথি থাকায় স্বভাবতই নিরাপত্তার গোপনীয়তা নিয়ে চিন্তার মধ্যে পড়েছে ইংল্যান্ড। এমনকি ওই পরিকল্পনাটিতে হোটেলের কোনো কক্ষে কোন খেলোয়াড় ও কর্মকর্তা আছেন, হোটেলের কোন জায়গায় কয়জন করে নিরাপত্তারক্ষী দাঁড়াবেন, এমনকি সাদা পোশাকে কোন জায়গা হোন কোন গোয়েন্দা কর্মকর্তা দায়িত্ব পালন করবেন, তাও বিস্তারিত লেখা আছে!‘ব্যান্ডোবাস্ট’ নামের ওই পরিকল্পনাটি মূলত চেন্নাই পুলিশের একটি দলিল, যেটি শহরের যুগ্ম পুলিশ কমিশনারের জ্ঞাতার্থে তৈরি করা হয়েছিল। সেই হোটেলের একজন কর্মী জানিয়েছেন, যে কম্পিউটারটিতে এই পরিকল্পনাটি পাওয়া গেছে, সেটি স্থানীয় পুলিশ নিজেদের কাজে প্রায়ই ব্যবহার করে থাকে। সূত্র: পিটিআই।
