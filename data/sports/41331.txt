
শেষ পর্যন্ত যা খেলার প্রকৃতিই খেলল। জয়টাও হলো প্রকৃতিরই। বৃষ্টির হাত থেকে বাঁচল না বাংলাদেশ–অস্ট্রেলিয়া ম্যাচ। রিজার্ভ ডে না থাকায় পয়েন্ট ভাগাভাগি করে নিতে হলো দুদলকে। স্বাগতিক অস্ট্রেলিয়া এটিকে ক্ষতি হিসেবেই দেখবে নিশ্চয়ই। মাশরাফি মাঠে লড়াই–ই করতে চেয়েছিলেন। তবে বৃষ্টির বদৌলতে পাওয়া এক পয়েন্টও হাসিমুখেই পকেটে পুরবে তাঁর দল। এই এক পয়েন্ট যে কোয়ার্টার ফাইনালের সম্ভাবনা উজ্জ্বল করল বাংলাদেশের।
ঘূর্ণিঝড় মার্সিয়া আর লামে লন্ডভন্ড প্রকৃতির অভিমান আজও কাটেনি। আকাশ থেকে ঝরছে ঝিরিঝিরি বৃষ্টি। কয়েক দফা মাঠ পরিদর্শন শেষে অবশেষে বাংলাদেশ সময় পৌঁনে একটায় ম্যাচ কর্মকর্তারা জানিয়ে দেন, আজ আর​ খেলা হচ্ছে না। এটাই এবারের আসরের প্রথম পরিত্যক্ত ম্যাচ।বাংলাদেশের ক্রিকেট–প্রেমীদের স্বস্তি আর আক্ষেপ দুটোই হচ্ছে হয়তো। পয়েন্টের হিসাবে লাভ হলেও অস্ট্রেলিয়ার বিপক্ষে নিজেদের সামর্থ্য প্রমাণের সুযোগও হারাল মাশরাফির দল। অস্ট্রেলিয়ার বিপক্ষে যে সেই গত বিশ্বকাপের পরপর খেলেছিল বাংলাদেশ, গত চার বছরে আর ম্যাচই হয়নি। শুধু তা–ই নয়, ব্রিসবেনের মতো ভেন্যুতে খেলার সুযোগও হাতছাড়া হয়ে গেল। যে ভেন্যুতে খেলা অনেক ক্রিকেটারেরই স্বপ্ন। এই ম্যাচ বাতিল হওয়ায় বাংলাদেশের লাভ হওয়ার আরেকটি কারণ প্রথম দুই ম্যাচে ইংল্যান্ডের ধরাশায়ী হওয়া। দুটো ম্যাচই বিশাল ব্যবধানে হারায় ইংলিশদের রান রেট একেবারেই জঘন্য হয়ে আছে। সবকিছু প্রত্যাশামতো চললে ইংল্যান্ডকে হারাতে পারলেই বাংলাদেশ চলে যাবে কোয়ার্টার ফাইনালে।
