
চট্টগ্রাম আবাহনীর স্বপ্ন গুঁড়িয়ে ফেডারেশন কাপ ফুটবলের শিরোপা নিজেদের ঘরেই রাখল ঢাকা আবাহনী। আজ বঙ্গবন্ধু স্টেডিয়ামে চট্টগ্রাম আবাহনীকে ৩-১ গোলে হারিয়ে টানা দ্বিতীয় ফেডারেশন কাপ জয়ের উৎসব করল দ্রাগো মামিচের দল। আকাশি নীলের এটি দশম ফেডারেশন কাপ শিরোপা। এই জয়ে তারা ধরে ফেলেছে মোহামেডানকে। এত দিন সর্বোচ্চ দশবার মৌসুম শুরুর এই টুর্নামেন্ট জিতে সবার ওপরে ছিল সাদা-কালোরা। 
৩৭ মিনিটে জীবন, ৪৪ মিনিটে ইমন বাবু ও ৪৮ মিনিটে এমেকা গোল করে বড় আবাহনীকে হাতের মুঠোয় এনে দেন ম্যাচটা। ৮১ মিনিটে পেনাল্টি থেকে এলিসন ৩-১ করলেও তা চট্টগ্রাম আবাহনীর হার এড়াতে যথেষ্ট ছিল না। টুর্নামেন্টে সেরা খেলোয়াড় হয়েছেন চ্যাম্পিয়ন দলের ইমন বাবু। ফাইনাল সেরা জীবন। সর্বোচ্চ গোলদাতা একই দলের এমেকা (৬টি)।
 
