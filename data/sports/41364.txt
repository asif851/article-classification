
ওয়েস্ট ইন্ডিজের বিপক্ষে বাংলাদেশের সুপার টেনের প্রথম ম্যাচটি শুরু হবে কখন? যাঁরা খেলাটি দেখার জন্য টিকিট কিনেছেন, তাঁরা বলবেন বেলা সাড়ে তিনটায়। কিন্তু বিশ্বকাপের ফিকশ্চার বলছে খেলাটি শুরু হবে সন্ধ্যা সাড়ে সাতটা। অভাবনীয় এক ব্যাপার! বিশ্বকাপের মতো একটি আয়োজনে দুই জায়গায় দুই রকম সময় ইতিমধ্যেই বিভ্রান্তি ছড়িয়েছে সবার মধ্যে। ফিকশ্চার সঠিক না টিকিটের গায়ে লেখা সময় সঠিক—এই বিভ্রান্তি ঘুম হারাম করে দিয়েছে কষ্ট করে টাকা-পয়সা খরচ করে টিকিট কেনা সবারই।
আজ, ম্যাচের আগের দিন অবশ্য আনুষ্ঠানিকভাবে এই বিভ্রান্তি দূর করার উদ্যোগ নেওয়া হয়েছে। আয়োজক আইসিসির তরফ থেকে জানানো হয়েছে, টিকিটের গায়ে বেলা সাড়ে তিনটার কথা লেখা থাকলেও খেলাটা শুরু হবে সন্ধ্যা সাড়ে সাতটাতেই। যাঁরা টিকিট কিনেছেন, তাঁরা সাড়ে তিনটার সময়ই স্টেডিয়ামে প্রবেশ করতে পারবেন। এ ব্যাপারে আনুষ্ঠানিকভাবে একটি বিজ্ঞাপনও পত্রিকা মারফত প্রকাশ করা হবে বলে জানা গেছে।
