
ভারতজুড়ে মুণ্ডুপাত চলছে মহেন্দ্র সিং ধোনির। ধোনির নেতৃত্বে ব্যর্থতার চক্রে ঘুরপাক খাচ্ছে ভারতীয় দল। জানুয়ারিতে অস্ট্রেলিয়ায় ত্রিদেশীয় সিরিজে ব্যর্থ হওয়ার পর বিশ্বকাপে সেমিফাইনাল থেকে বিদায়। জুনে বাংলাদেশের বিপক্ষে ওয়ানডে, সর্বশেষ দক্ষিণ আফ্রিকার টি-টোয়েন্টি সিরিজ হার। তালিকায় যোগ হয়েছে গতকাল প্রোটিয়াদের বিপক্ষে ওয়ানডে পরাজয়টিও।
সমালোচকদের অভিমত, সীমিত ওভারে বিরাট কোহলির হাতে তুলে দেওয়া হোক নেতৃত্বের ব্যাটন। রণকৌশলে ধোনি-কোহলির মৌলিক পার্থক্য থাকতেই পারে। তবে যাঁকে ক্রিকেটের সব সংস্করণে ভারতের ভবিষ্যতের নেতা ভাবা হচ্ছে, ব্যক্তিগত পারফরম্যান্সে সাম্প্রতিক সময়ে তিনি কিন্তু ধোনির চেয়েও বিবর্ণ! ভারতের রঙিন পোশাকের বর্তমান অধিনায়কের ওপর যে পরিমাণ সমালোচনার চাবুক ছুটছে, তাতে চাপাই পড়ে যাচ্ছে কোহলির বাজে পারফরম্যান্স।এ বছরে দুজনই খেলেছেন ১৬টি ওয়ানডে। কোহলির রান ৩৮৯। ক্যারিয়ারে যেখানে গড় ৫০.৩৫, সেখানে এ বছর কোহলির গড় ২৯.৯২! বিশ্বকাপে পাকিস্তানের বিপক্ষে সেঞ্চুরিটি বাদে বলার মতো তেমন রানই করতে পারেননি ভারতীয় ব্যাটিং সেনসেশন। এই ১৬ ম্যাচে ফিফটি নেই একটিতেও। অন্যদিকে ৪১.৭২ গড়ে ধোনির রান ৪৫৯। সেঞ্চুরি না থাকলেও ফিফটি আছে তিনটি।দক্ষিণ আফ্রিকার বিপক্ষে টি-টোয়েন্টি, ওয়ানডেতে মোট তিন ম্যাচে কোহলির মোট রান ৫৫, ধোনির ৫৬। প্রোটিয়াদের বিপক্ষে টি-টোয়েন্টি সিরিজে কোহলির গড় ২২.০, ধোনির সেখানে ২৫.০।ব্যাটিং অর্ডারে কোহলি সাধারণত নামেন তিনে। ধোনি সেখানে পাঁচ বা ছয়ে। ধোনির চেয়ে তুলনামূলক সময় ও বল বেশিই পেয়ে থাকেন কোহলি। স্বাভাবিকভাবেই বাজে পারফরম্যান্সের কারণে কোহলির বেশি সমালোচিত হওয়ার কথা। কিন্তু ঝড়টা যাচ্ছে আসলে ধোনির ওপর দিয়েই। এর পেছনে মূল কারণ হতে পারে, সাফল্য।সীমিত ওভারে অনুজ্জ্বল পারফরম্যান্স হলেও টেস্টে বেশ উজ্জ্বল কোহলি। এ বছর ৫ টেস্টে ২ সেঞ্চুরি ও ১ ফিফটিতে ৪৮.৮৮ গড়ে ৪৪০ রান ভারতের টেস্ট অধিনায়কের। সবচেয়ে গুরুত্বপূর্ণ, কদিন আগে কোহলির নেতৃত্বেই শ্রীলঙ্কার মাটিতে ২২ বছর পর টেস্ট সিরিজ জিতেছে ভারত। এ কারণে সমালোচকদের অভিমত, সীমিত ওভারেও কোহলির কাঁধে তুলে দেওয়া হোক নেতৃত্বভার।
