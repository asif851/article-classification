
হাশিম আমলার ক্যারিয়ারে এমন সময় আগে বোধ হয় কখনো আসেনি। দক্ষিণ আফ্রিকা দলে জায়গা পাওয়ার পর থেকেই যে রানের বন্যা বইয়ে দিচ্ছেন, সেখানে বাঁধ পড়েনি কখনো। ধারাবাহিকতার এমনই উদাহরণ, কাউকে বলতে হয়নি, ‘আমরা আমলার ফর্ম নিয়ে চিন্তিত নয়’। আন্তর্জাতিক ক্যারিয়ারের ১১ বছরে এসে অদ্ভুত এক অভিজ্ঞতার মধ্য দিয়েই যেতে হচ্ছে এ ব্যাটসম্যানকে। প্রোটিয়া কোচ রাসেল ডমিঙ্গোকে পর্যন্ত বলতে হচ্ছে ‘আমলা ঠিক আছে’।আমলা সেই বিরল প্রজাতির একজন, ধুম ধাড়াক্কা ক্রিকেটের যুগেও শৈল্পিক ব্যাটিংই যাঁর কাছে শেষ কথা। শিল্পিত আর আঁটসাঁট টেকনিকে রানের প্লাবন বইয়ে দিয়েছেন ক্রিকেটে। তিন ধরনের ক্রিকেটে তাঁর রানের গড় বিস্ময়করই বটে। সেই আমলা এখন ভুগছেন তীব্র রান খরায়। দক্ষিণ আফ্রিকার কোচ ডমিঙ্গোকে বলতে হলো তাঁর ফর্ম নিয়ে, ‘আমলা খুব ভালো একজন খেলোয়াড়। খুব শিগগির বড় একটি ইনিংস খেলবে সে। নেটে খুব ভালো করছে।’কী এমন হলো আমলার হাল হকিকত জানাতে হচ্ছে কোচকে! কদিন আগেই তো বিরাট কোহলিকে পেছনে ঠেলে ওয়ানডেতে সবচেয়ে কম ইনিংসে ছয় হাজার রান করার রেকর্ড গড়লেন। আসলে বছরটা খুব একটা ভালো যাচ্ছে না আমলার। ওয়ানডেতে আমলার পারফরম্যান্স সবচেয়ে বেশি ম্লান। সর্বশেষ ১৫ ওয়ানডেতে রান ৩৯২, সেঞ্চুরি মোটে একটি। গড় ২৬! এমন ফর্ম আমলার নামের সঙ্গে বড্ড বেমানান।বিশ্বকাপে আয়ারল্যান্ডের বিপক্ষের ম্যাচের পর আমলার ওয়ানডে গড় ছিল ৫৬.৭২। ভারতের বিপক্ষের সিরিজের পর তাঁর গড় নেমে এসেছে ৫২.৭০-এ। সামনেই ভারতের বিপক্ষে টেস্ট সিরিজ। টেস্টেও ব্যাট হাসছে না তাঁর। এ বছর মাত্র তিনটি টেস্ট ইনিংস খেলেছেন বলে চূড়ান্ত রায় দেওয়া অবিচার হয়ে যাচ্ছে। তবে সেই তিন ইনিংস মিলিয়ে তোলা ১১৪, সেই সঙ্গে ওয়ানডের ফর্ম মিলিয়ে কপালের ভাঁজ বাড়ানোরই কথা। আগামীকাল শুরু টেস্ট সিরিজের আগে প্রস্তুতি ম্যাচের একমাত্র ইনিংসে করেছেন ১ রান।
তবে হতাশার মধ্যেই ইতিবাচক দিক খুঁজতে পারেন দক্ষিণ আফ্রিকা টেস্ট অধিনায়ক। এর আগে প্রতিবারই ভারত সফর শেষে সুখস্মৃতি নিয়ে ফিরেছেন। ভারতের মাটিতে ৬ টেস্ট খেলে ১০২.৮৭ গড়ে করেছেন ৮২৩। এই ৬ টেস্টে সেঞ্চুরি চারটি ও দুটি ফিফটি। কাল শুরু হতে যাওয়া সিরিজে দুঃসময়ের প্রহর কাটাতে অতীত থেকেই প্রেরণা নিতে পারেন আমলা। সূত্র: পিটিআই।
