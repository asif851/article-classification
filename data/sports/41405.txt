
আগের দিনই জ্বর নিয়ে খেলে আক্তার হোসেন বালক দ্বৈতের কোয়ার্টার ফাইনালে উঠেছিলেন কাউসার আলীকে সঙ্গী করে। কিন্তু কাল আক্তার জ্বরের কাছে আত্মসমর্পণ করলেন, কোর্টেই নামতে পারলেন না। ভারতের সানিল ও দাহিয়া তাই ওয়াকওভার পেয়ে উঠে গেছেন সেমিফাইনালে। রমনা টেনিস কমপ্লেক্সে সানিল-দাহিয়া জুটি ছাড়াও সেমিফাইনালে উঠেছে ভারতের সোমানি-সুনিশ জুটি, অমিত-পাতিল জুটি, হংকংয়ের হো ও চীনা তাইপের সু জুটি।বালিকা এককের সেমিফাইনালে অস্ট্রেলিয়ার লিসা মাইস হেরে গেছেন হল্যান্ডের ট্রাং লিনের কাছে। বালিকা দ্বৈতের ফাইনালে উঠেছেন শ্রীলঙ্কার করুনারত্নে ও ভারতের রাসমিকা রাজন জুটি এবং হল্যান্ডের ট্রাং দেমি ও ট্রাং লিয়ান জুটি।
