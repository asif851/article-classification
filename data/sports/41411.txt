
শততম প্রথম শ্রেণির ম্যাচ। সেই ম্যাচে ইনিংসে ৫ উইকেট। শুধু এতটুকুতেই উপলক্ষটা স্মরণীয় হয়ে থাকতে পারত আবদুর রাজ্জাকের। কিন্তু শততম ম্যাচটা বাঁহাতি স্পিনারকে উপহার দিল আরও দুটি মাইলফলক—প্রথম শ্রেণিতে ৪৫০ উইকেট, তিন সংস্করণের স্বীকৃত ক্রিকেটে ৯০০ উইকেট। এই দুই চূড়াতেই পা রাখা বাংলাদেশের প্রথম ক্রিকেটার ‘রাজ’ রাজ্জাক।রাজ্জাক প্রথম শ্রেণির ক্রিকেটে প্রথম ম্যাচ খেলেন ২০০১-০২ মৌসুমে জাতীয় লিগে খুলনার হয়ে। মনে রাখার মতোই অভিষেক, একমাত্র ইনিংসে আউট করেছিলেন সিলেটের ৫ ব্যাটসম্যানকে। রাজ্জাক মনে রেখেছেনও। প্রথম উইকেটটা কার ছিল, কাল মুঠোফোনে জিজ্ঞেস করতেই রাজ্জাকের ঝটপট উত্তর, ‘রাজিন সালেহ’।সেই শুরু, পরের ৯৯ ম্যাচে এরপর আরও ২৬ বার ইনিংসে ৫ উইকেট নিয়েছেন। প্রথম শ্রেণিতে বাংলাদেশের বোলারদের মধ্যে তাঁর চেয়ে বেশি ৫ উইকেট পেয়েছেন শুধু এনামুল হক জুনিয়র। ইনিংসে ৩০ বার ৫ উইকেট নিয়েছেন প্রথম টেস্ট জয়ের নায়ক। তবে ম্যাচে ১০ উইকেট নেওয়ার কৃিতত্বে এগিয়ে রাজ্জাকই। এনামুল ম্যাচে ১০ উইকেট নিয়েছেন পাঁচবার, রাজ্জাক আটবার।১০০ ম্যাচে ৪৫১ উইকেট। ঝলমলে প্রথম শ্রেণির ক্যারিয়ার। অথচ ৪৫১ উইকেটের মধ্যে টেস্টে রাজ্জাক পেয়েছেন কিনা মাত্র ২৩টি উইকেট। টেস্ট ক্রিকেটে যে থিতুই হতে পারলেন না! ২০০৬ সালে অভিষেকের পর ২০১৪ পর্যন্ত টেনেটুনে মাত্র ১২ ম্যাচ। টানা দুই টেস্ট খেলার সুযোগ পেয়েছেন মাত্র তিনবার।রাজ্জাকের অবশ্য এ নিয়ে কোনো আক্ষেপ-অভিযোগ নেই, ‘টেস্ট কম খেলা নিয়ে আমার বেশি আক্ষেপ নেই। এ জন্য নিজেকেই দোষ দিই। আমি পরিপূর্ণ ছিলাম না, প্রত্যাশা মেটাতে পারিনি। সেই তুলনায় ওয়ানডে ও টি-টোয়েন্টিতে অনেক ভালো করেছি।’টেস্ট পরিসংখ্যানে যদি দক্ষিণ মেরুতে থাকেন, তো ওয়ানডে পরিসংখ্যান রাজ্জাককে রাখবে উত্তর মেরুতে। ১৫৩ ম্যাচে ২০৭ উইকেট, এই সেদিনও ৫০ ওভারের ক্রিকেটে বাংলাদেশের সর্বোচ্চ উইকেট শিকারি ছিলেন বাঁহাতি এই স্পিনার।কিন্তু বাংলাদেশ দলের জার্সি গায়ে রাজ্জাকের স্মৃতি এখন অনেকটাই ঝাপসা। ২০১৪ সালের ওয়েস্ট ইন্ডিজ সফরের পর আর দলেই ডাক পাননি। বয়স হয়ে গেছে ৩৪। রাজ্জাক কি আবারও জাতীয় দলে ঢোকার স্বপ্ন দেখেন? ‘কেন নয়’—উত্তর দিতে দেরি করলেন না রাজ্জাক, ‘স্বপ্ন দেখাটাই কি স্বাভাবিক নয়? আমার কাজ আমি করে যাচ্ছি। তবে সব তো আর আমার হাতে নেই।’রাজ্জাকের ৯০০ ম্যাচ উইকেটপ্রথম শ্রেণি ১০০ ৪৫১ লিস্ট ‘এ’ ২৪৩ ৩৫৪টি-টোয়েন্টি ৮৫ ৯৫
