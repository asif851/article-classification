
১৯৯৪ বিশ্বকাপে হল্যান্ডের বিপক্ষে গোল করার পর বেবেতোর সেই দোলনা-উদ্‌যাপনের কথা মনে আছে? আজ থেকে ২৩ বছর আগে যুক্তরাষ্ট্রের মাটিতে ব্রাজিলের বিশ্বকাপ জয়ের অন্যতম নায়ক ছিলেন। রোমারিওর সঙ্গে জুটি বেঁধে সেবার প্রতিপক্ষে রীতিমতো খুনই করেছিলেন এই ফরোয়ার্ড। এই জুটির আটটি গোল ১৯৯৪ সালে ২৪ বছর পর (১৯৭০ সালের পর) ব্রাজিলের প্রথম বিশ্বকাপ জয়ের রেখেছিল দারুণ ভূমিকা। সেই বেবেতো মাঠের বাইরে বসে দেখেছেন ২০১৪ সালে দেশের মাটির বিশ্বকাপের সেমিফাইনালে জার্মানির কাছে ব্রাজিলের ৭-১ গোলে উড়ে যাওয়া। এতে খুব মুষড়েও পড়েছিলেন সাবেক এই ফরোয়ার্ড। তবে হালের কোচ তিতের অধীনে ব্রাজিল যা খেলছে, তাতে আবার স্বপ্ন বুনতে শুরু করেছেন বেবেতো। ৭-১ গোলে হারের সেই দুঃসহ স্মৃতিটা আস্তে আস্তে ভুলেও যাচ্ছেন। তিতে দুঃসময় থেকে সেলেসাওদের ঘুরে দাঁড়াতে সাহায্য করেছেন। বেবেতোর বিশ্বাস তাঁর অধীনে ব্রাজিল যে ধরনের ফুটবল খেলছে, তাতে ২০১৮ রাশিয়া বিশ্বকাপ জেতাও অসম্ভব নয়। তিতের অধীনে ব্রাজিলের ফুটবল নিজেদের হারানো গৌরব ফিরে পেতে শুরু করেছে বলে মনে করেন বেবেতো, ‘আমি কোনো দিন সেই হার ভুলতে পারব না। জার্মানির কাছে সেই হার আমার জন্য দুঃসহ এক স্মৃতিই হয়ে ছিল অনেক দিন। আমি মনে করি, তিতে ব্রাজিলের হারানো গৌরব কিছুটা হলেও ফিরিয়ে দিতে পেরেছেন।’তিতের অধীনে ব্রাজিল তাদের বিশ্বকাপ বাছাইপর্বে টানা আট ম্যাচ জিতে সবার আগে ২০১৮ রাশিয়া বিশ্বকাপের টিকিট নিশ্চিত করেছে। অসাধারণ ফুটবল খেলছে ব্রাজিলের ফুটবলাররা। বেবেতো অবশ্য মনে করেন নতুন দিনের কেবলই শুরু, ‘এখন বোঝা যাচ্ছে খেলোয়াড়েরা কতটা চায়। কতটা লড়াই তারা করতে পারে। এই মুহূর্তে ব্রাজিলের ফুটবলাররা যা কিছু অর্জন করেছে সেটা নতুন দিনের সূচনা। আরও অনেক কিছু অর্জন করার আছে খেলোয়াড়দের।’ কোচ তিতের প্রতি অবিচল আস্থা তৈরি হয়েছে বেবেতোর, ‘আমাদের এখন একটু চুপচাপ থেকে তিতের কাজ পর্যবেক্ষণ করতে হবে। তাঁকে তাঁর কাজটা করতে দিতে হবে। তিনি ইতিমধ্যেই দুর্দান্ত একটা দল তৈরি করে ফেলেছেন। এভাবেই কাজ করে যাবে সে। এ ব্যাপারে তাঁর ওপর পূর্ণ আস্থা আছে আমার। আমাদের এখন ধৈর্য ধরতে হবে এবং তাঁকে কাজ চালিয়ে যেতে দিতে হবে।’ভালো একটা দল তৈরির জন্য দীর্ঘমেয়াদি পরিকল্পনা জরুরি বলে মনে করেন বিশ্বকাপজয়ী এই ফুটবলার, ‘ব্রাজিলে সবকিছু নিয়েই তাড়াহুড়ো হয়। আমরা খুব দ্রুতই ফল পেতে চাই। সবকিছু একসঙ্গে পেতে ভালোবাসি আমরা। কিন্তু এভাবে ফুটবল হয় না।’ সূত্র: গোল ডটকম।
