
জয়ের পর কোনো সাংবাদিকের কাছে এমন প্রশ্ন আশা করেননি ভারতীয় অধিনায়ক মহেন্দ্র সিং ধোনি। প্রশ্নকারী সাংবাদিকও কি ভেবেছিলেন, তাঁর এই প্রশ্ন এতটাই উত্তেজিত করে দেবে ধোনিকে? বেঙ্গালুরুতে বাংলাদেশের বিপক্ষে শ্বাসরুদ্ধকর ম্যাচে অভাবনীয় জয়ের পর সংবাদ সম্মেলনে বসতেই ধোনির দিকে উড়ে গেল প্রশ্ন, ‘এমন জয়ে আপনি কতটুকু সন্তুষ্ট?’ প্রশ্নকর্তা হয়তো বলতে চেয়েছিলেন, যেখানে সেমিফাইনালের পথ সুগম করতে ভারতের বড় জয় প্রয়োজন, সেখানে বাংলাদেশের বিপক্ষে ১ রানের জয়ে অধিনায়ক কি আদৌ সন্তুষ্ট হতে পারেন কি না! 
হাসিমুখে সংবাদ সম্মেলন-কক্ষে ঢুকে ওমনিতেই ধোনির মুখে রাজ্যের অন্ধকার। প্রশ্নকারীকে আক্রমণাত্মক ঢংয়েই বললেন, ‘আমার তো মনে হয় আজ ভারতের জয়ে আপনিই খুশি না।’ ভারত অধিনায়কের মুখে এমন উত্তরে ভ্যাবাচ্যাকা খেয়েই সেই সাংবাদিক নিজের প্রশ্নের ব্যাখ্যা দিতে গেলেন। কিন্তু ধোনি তাঁকে থামিয়ে দিয়ে উগরে দেন নিজের যত ক্ষোভ, ‘শুনুন। আপনার প্রশ্ন শুনে, আপনার প্রশ্ন করার ভঙ্গি ও গলার স্বর শুনে আমি নিশ্চিত, আপনি ভারতের আজকের জয়ে একেবারেই খুশি হতে পারেননি। আর একটা কথা আপনাকে বলি, ক্রিকেট খেলা কখনো চিত্রনাট্য মেনে হয় না।’ ধোনির রাগ এরপরেও কমেনি। তিনি বলে যান, ‘আপনি যদি আজকের ম্যাচের সবকিছু বিচার-বিশ্লেষণ করেন, তাহলে দেখবেন আমরা টস হেরেছি, প্রথমে ব্যাট করে স্কোরবোর্ডে খুব বেশি রান তুলতে পারিনি। তবে আমি জানি আপনি এই পরিস্থিতি বিশ্লেষণ করতে পারবেন না। কারণ মাঠের বাইরে বসে এসব বিশ্লেষণ করা সম্ভব নয়।’ ধোনি আসল কথাটাই বলেননি, ‘আরে ভাই, হেরে বিশ্বকাপ থেকেই বিদায় নিতে বসেছিলাম, সেখান থেকে জয়, তবু বলে কি না...!’ সূত্র: পিটিআই।
