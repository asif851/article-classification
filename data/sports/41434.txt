
চীন সফরটা ভালো যাচ্ছে না বাংলাদেশ হকি দলের। সেখানে নিজেদের দ্বিতীয় প্রস্তুতি ম্যাচেও হেরেছে তারা। আজ স্থানীয় গানসু গোবেজ ক্লাবের কাছে ৫-৪ গোলে হেরেছে জিমি-চয়নরা। ম্যাচে পেনাল্টি কর্নার বিশেষজ্ঞ আশরাফুল ইসলাম জোড়া গোল করেছেন। দলের বাকি গোল দুটি এসেছে মিলন হোসেন ও হাসান জোবায়ের নিলয়ের স্টিক থেকে। একই দলের বিপক্ষেই প্রথম ম্যাচে বাংলাদেশ হেরেছিল ২-১ গোলে। বাংলাদেশ কোচ মাহবুব হারুনের মূল লক্ষ্য অক্টোবরে ঢাকায় অনুষ্ঠেয় এশিয়া কাপ হকি। ঘরের মাঠে অনুষ্ঠেয় বড় এ প্রতিযোগিতার প্রস্তুতি হিসেবেই চীন গেছে দল। দুটি ম্যাচ হয়ে গেছে। বাকি আর ৮টি।এশিয়া কাপে কঠিন গ্রুপে পড়েছে বাংলাদেশ। দক্ষিণ এশিয়ার দুই হকি-পরাশক্তি ভারত ও পাকিস্তান ছাড়াও বাংলাদেশের অন্য প্রতিপক্ষ জাপান।
