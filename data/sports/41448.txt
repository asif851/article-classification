
নাগপুরে দ্বিতীয় টি-টোয়েন্টি ম্যাচে ৫ রানে হেরেছে ইংল্যান্ড। কিন্তু এই ম্যাচে আম্পায়ারিং নিয়ে হতাশ ইংলিশ অধিনায়ক এউইন মরগান। ম্যাচের শেষ ওভারের গুরুত্বপূর্ণ মুহূর্তে জো রুটের বিরুদ্ধে দেওয়া ভারতীয় আম্পায়ার শামসুদ্দিনের এলবিডব্লুর সিদ্ধান্তটা নিয়েই যত আপত্তি ইংলিশ অধিনায়কের। এই সিদ্ধান্তের ব্যাপারে তৃতীয় টি-টোয়েন্টির আগেই ম্যাচ রেফারির কাছে আনুষ্ঠানিক অভিযোগ জানাবে ইংলিশরা। 
শেষ ওভারে মাত্র ৮ রান দরকার—এমন সমীকরণ মিলিয়ে দিতে ব্যর্থ হয়ে ম্যাচটা হেরেছে ইংল্যান্ড। সেই হতাশার ক্ষতে যেন নুন পড়েছে রুটের আউটে। মরগান মনে করেন, এই আউট ম্যাচে অনেক বড় প্রভাব ফেলেছে, ‘সিদ্ধান্তটি হতাশ করেছে আমাদের। এটি ২০তম ওভারে পুরোপুরি ম্যাচের গতিপথ পাল্টে দিয়েছে। এমন কঠিন উইকেটে, যেখানে ঠিকমতো টাইমিং করা কঠিন, সেখানে ৪০ বল খেলে ফেলেছে এমন একজন ব্যাটসম্যানকে হারানো বিরাট ধাক্কা হয়ে আসে। আরও বেশি কিছু সিদ্ধান্ত আমাদের পক্ষে আসেনি। যেটার চড়া মূল্য আমাদের দিতে হয়েছে। অবশ্য এরপরও বলব, ম্যাচটা আমাদের জেতা উচিত ছিল।’টেস্ট ও ওয়ানডে সিরিজে রিভিউ থাকলেও টি-টোয়েন্টি সিরিজে তা রাখা হয়নি। আম্পায়ারদের ভুল সিদ্ধান্তের বিরুদ্ধে মাঠে চ্যালেঞ্জ করার সুযোগটা তাই পাচ্ছে না দুদলই। তবে এ ব্যাপারে ম্যাচ রেফারির কাছে অভিযোগ জানানো হবে মন্তব্য করে মরগান বলেছেন, ‘তৃতীয় ম্যাচের আগে দিয়ে আম্পায়ারিং সম্বন্ধে ম্যাচ রেফারিকে জানানোর সুযোগ আছে। তবে টি-টোয়েন্টিতে কেন ডিআরএস রাখা হলো না, বুঝতে পারছি না।’ ডিআরএস থাকলে আম্পায়ার শামসুদ্দিন রুটের বিপক্ষে দেওয়া সিদ্ধান্তটি পরিবর্তন করতে বাধ্য হতেন। কারণ বলটি রুটের ব্যাটে লেগেই তাঁর প্যাডে লেগেছিল। সূত্র: এনডিটিভি।
