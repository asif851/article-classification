
প্রতি চার বছর পর পুরো বিশ্বই মেতে ওঠে ফুটবল বিশ্বকাপের উত্তেজনায়। বিশ্বকাপের এক মাস থরে থরে সাজানো থাকে রোমাঞ্চের পসরা। দুর্দান্ত সব গোল, বিশ্বসেরা খেলোয়াড়দের তাক লাগানো পারফরম্যান্স মুগ্ধ করে রাখে ফুটবলপ্রেমীদের। প্রিয় দল, প্রিয় খেলোয়াড়ের সমর্থনে তর্কে-বিতর্কে মেতে ওঠার মজাটাও তো কম নয়। কিন্তু গ্রেটেস্ট শো অন আর্থ মাঝেমধ্যে কিছু ট্র্যাজিক ঘটনারও জন্ম দেয়। খুব সম্প্রতি চীনেও এমন একটা ঘটনা থমকে দিয়েছে সবাইকে।বিশ্বকাপের আসর বসেছে পৃথিবীর আরেক প্রান্তে। ব্রাজিলে যখন বিকেল বা সন্ধ্যা, এশিয়ার অনেক দেশেই তখন মধ্যরাত। গভীর নিদ্রার সময়। কিন্তু বিশ্বকাপ বলে কথা। বিশ্ব ফুটবলের মহাযজ্ঞের একটি মুহূর্তও উপেক্ষা করার উপায় নেই। অগত্যা রাত জেগেই টেলিভিশনের সামনে বসে থাকছেন অনেকে। তাই বলে কিন্তু থেমে নেই দিনের প্রাত্যহিক কাজ। ওটার কোনো মাফ নেই। পেট চালানো বলে কথা। দুই রাত না ঘুমিয়ে খেলা দেখে প্রতিদিনের কাজ করতে গিয়েই মৃত্যুর কোলে ঢলে পড়েছেন চীনের এক ফুটবলপ্রেমী।
গত শনিবার স্পেন ও হল্যান্ডের ম্যাচ শেষে টেলিভিশনের সামনেই মৃত অবস্থায় পাওয়া গেছে ২৫ বছর বয়সী এই চীনা নাগরিককে। মৃত্যুর কারণ হিসেবে প্রাথমিকভাবে ঘুমের স্বল্পতাকেই দায়ী করেছেন চিকিত্সকেরা।
২০০২ সালে মাত্র একবারই বিশ্বকাপে অংশ নিতে পেরেছে চীন। এবারের বিশ্বকাপে খেলার সুযোগ মেলেনি তাদের। কিন্তু বিশ্বকাপের সময় বরাবরই ভিন্ন মাত্রার উন্মাদনা দেখা যায় চীনে। ২০০৬ ও ২০১০ সালেও একই রকম কারণে কয়েকজনের মৃত্যুসংবাদ পাওয়া গিয়েছিল। সূত্র: আইএএনএস
