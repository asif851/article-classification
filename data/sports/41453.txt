
২০১৩-এর জানুয়ারিতে ওয়ানডে অভিষেক কুইন্টন ডি ককের। নবম ওয়ানডেতে প্রথম সেঞ্চুরি। দ্বিতীয়টির জন্য এত অপেক্ষা নয়, ম্যাচের হিসাবে ৫ আর সময়ের হিসেবে মাত্র এক মাস। সে বছরের নভেম্বরে ভারত গিয়েছিল দক্ষিণ আফ্রিকায়। সেই প্রথম প্রিয় প্রতিপক্ষের সঙ্গে দেখা ডি ককের। করলেন সেঞ্চুরির ‘হ্যাটট্রিক’। সিরিজে সর্বোচ্চ ৩৪২ রানও তাঁর। ওয়ানডেতে তিন ম্যাচের দ্বিপাক্ষিক সিরিজে যা সর্বোচ্চ রানের রেকর্ড। এবার ভারত সফরে মুম্বাইয়ে ওয়ানডে সিরিজের নির্ধারণী ম্যাচেও করলেন সেঞ্চুরি। ৫২ ওয়ানডেতে ককের সেঞ্চুরি ৮টি, এর মধ্যে ভারতের বিপক্ষেই ৫টি! প্রোটিয়া ব্যাটসম্যানদের মধ্যে ভারতের বিপক্ষে সবচেয়ে বেশি, ৬টি সেঞ্চুরি পেয়েছেন এবি ডি ভিলিয়ার্স। তবে এবি খেলেছেন ২৮টি ওয়ানডে। ভারতের বিপক্ষে ওয়ানডেতে সবচেয়ে বেশি সেঞ্চুরি সনাৎ জয়াসুরিয়ার-৭টি। তবে ‘মাতারা হারিকেন’ খেলেছিলেন ৮৫ ইনিংস। এর পরই আছেন রিকি পন্টিং, ৫৯ ম্যাচে যাঁর ৬টি সেঞ্চুরি। নির্দিষ্ট কোনো দলের বিপক্ষে সবচেয়ে বেশি সেঞ্চুরি শচীন টেন্ডুলকারের। অস্ট্রেলিয়ার বিপক্ষে ভারতীয় কিংবদন্তি করেছিলেন ৯টি সেঞ্চুরি। তবে তাঁকে খেলতে হয়েছিল ৭০ ইনিংস। সেঞ্চুরির ‘স্ট্রাইকরেট’ ধরলে রেকর্ড বইয়ে তাই জ্বলজ্বল করছে ককের নাম। নির্দিষ্ট কোনো দলের বিপক্ষে কম ম্যাচ খেলে সবচেয়ে বেশি সেঞ্চুরি ২২ বছর বয়সী এ প্রোটিয়া ব্যাটসম্যানের। ভারতের বিপক্ষে মাত্র ৯ ম্যাচে ৫ সেঞ্চুরি বাঁহাতি ওপেনারের। ৫২ ওয়ানডেতে ককের রান ১৯৯৩। এর মধ্যে ভারতের বিপক্ষে ৯ ম্যাচে ৬৬৭। ক্যারিয়ারের এক-তৃতীয়াংশ রানই ভারতীয় বোলারদের বিপক্ষে। ভারতের বিপক্ষে গড় ৭৪.১১। অথচ অন্য কোনো দলের বিপক্ষে সেটি ৫০-ও পেরোয়নি। ভারতের মাটিতে দক্ষিণ আফ্রিকার প্রথম ওয়ানডে সিরিজ জয়েও কক রেখেছেন গুরুত্বপূর্ণ ভূমিকা। পাঁচ ম্যাচ সিরিজে ৬৩.৬০ গড়ে করেছেন ৩১৮ রান। দ্বিপাক্ষিক সিরিজে এটা ককের দ্বিতীয় সর্বোচ্চ গড়। সর্বোচ্চ গড়টি কোন দলের বিপক্ষে, জানেন? ভারত! ‘ইন্ডিয়া’ নামটাই বোধ হয় ককের রক্তে অদ্ভুত এক নাচন তোলে!
কুইন্টন ডি কক: বিভিন্ন দলের বিপক্ষে প্রতিপক্ষ          ম্যাচ     রান        গড় ভারত              ৯      ৬৬৭       ৭৪.১১ শ্রীলঙ্কা             ৭      ২৯২       ৪৮.৬৬ জিম্বাবুয়ে          ৬      ২৭০      ৪৫.০ নিউজিল্যান্ড      ৭      ২০৩      ৩৩.৮৩ পাকিস্তান          ৮      ২৭০      ৩৩.৭৫ আরব আমিরাত  ১      ২৬          ২৬.০ অস্ট্রেলিয়া         ৮     ২০৪       ২৫.৫০ বাংলাদেশ        ৩       ৪৪        ১৪.৬৬ ওয়েস্ট ইন্ডিজ     ২      ১৬       ৮.০ আয়ারল্যান্ড       ১      ১          ১.০ 
