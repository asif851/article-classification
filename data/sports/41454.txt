
স্প্যানিশ কাপ শেষ। আর রইল বাকি দুই—লিগ ও চ্যাম্পিয়নস লিগ। দুটোই জিততে পারবে রিয়াল মাদ্রিদ?
১৯৫৮ সালের পর দুটি শিরোপা কখনো একসঙ্গে জেতা হয়নি রিয়ালের। এমনিতেই তাই ৫৯ বছরের পুরোনো ইতিহাস ছোঁয়ার প্রেরণা আছে। পাশাপাশি আরেকটা প্রণোদনাও পাচ্ছেন রোনালদো-বেলরা। বোনাস! দুটি ট্রফিই জিতলে ১৫ লাখ ইউরো করে বোনাস পাবেন রিয়ালের খেলোয়াড়েরা।
সেল্টা ভিগোর কাছে হেরে স্প্যানিশ কাপের কোয়ার্টার ফাইনালে বিদায় নিলেও এবার লিগ ও চ্যাম্পিয়নস লিগ দুটি জেতার বেশ ভালো সম্ভাবনা আছে রিয়ালের। কাল রাতে বার্সেলোনার সঙ্গে ‘এল ক্লাসিকো’তে জিতে থাকলে লিগ শিরোপাটাও একরকম নিশ্চিতই হয়ে যাবে। চ্যাম্পিয়নস লিগেও শিরোপা ধরে রাখা থেকে আর দুই ধাপ দূরে আছে জিনেদিন জিদানের দল।
গত মৌসুমে চ্যাম্পিয়নস লিগ জেতার পর রোনালদোরা প্রত্যেকে ৭ লাখ ইউরো করে বোনাস পেয়েছিলেন। মৌসুমের শেষ দিকে ন্যু ক্যাম্পে বার্সেলোনার বিপক্ষে জেতার জন্য পেয়েছিলেন আরও ১ লাখ ইউরো করে। ‘ডাবল’ জেতাটা কত কঠিন, তা বুঝতে পেরেই হয়তো রিয়াল-কর্তারা এবার পুরস্কারের অঙ্ক প্রায় দ্বিগুণ করে দিয়েছেন। মার্কা।
