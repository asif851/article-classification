
বাংলাদেশকে ‘অনিরাপদ’ ভেবেছিলেন এউইন মরগান ও অ্যালেক্স হেলস। নিরাপত্তার আশ্বাস সত্ত্বেও সফর থেকে নিজেদের নাম প্রত্যাহার করে নিয়েছেন শেষ পর্যন্ত। এ জন্য সমালোচনাও কম হয়নি তাঁদের। বিশেষ করে সীমিত ওভারের ক্রিকেটে ইংল্যান্ড অধিনায়ক মরগানের বাংলাদেশে না আসাটা ভালোভাবে নেয়নি ব্রিটিশ সংবাদমাধ্যমই। তবে এ নিয়ে এত দিন তাঁর দলের কেউ কিছু বলেননি। এই প্রথম ইংল্যান্ড দলেরই সহকারী কোচ পল ফারব্রেস বললেন মরগান-হেলসের সিদ্ধান্ত নিয়ে হতাশার কথা।
বাংলাদেশে পা রাখার পর থেকেই বিশেষ নিরাপত্তাবলয় ঘিরে রেখেছে ইংলিশ ক্রিকেট দলকে। ঢাকার যে হোটেলে তাঁরা আছেন, সেই হোটেলেও সব সময় আছেন স্বয়ংক্রিয় অস্ত্রধারী নিরাপত্তা বাহিনীর সদস্যরা। হোটেলের ছাদেও বাইনোকুলার ও স্নাইপার বন্দুক নিয়ে নিরাপত্তা প্রহরী। রীতিমতো নিশ্ছিদ্র পরিস্থিতি। হোটেল থেকে অনুশীলন মাঠে যাওয়া-আসার পুরো পথে থাকছে গোয়েন্দা নজরদারি। সরকার প্রধানের সমমানের নিরাপত্তা ব্যবস্থাপনায় সন্তুষ্ট ইংল্যান্ডও। ইংল্যান্ড দলের সহকারী কোচ পল ফারব্রেস তাই ভেবে পাচ্ছেন না, কেন মরগান ও হেলস বাংলাদেশ সফরে এলেন না!ইংল্যান্ডের ‘দ্য সান’ পত্রিকার সঙ্গে এক আলাপচারিতায় ফারব্রেস মরগান ও হেলসকে নিয়ে নিজের হতাশার কথা বলেছেন, ‘আমি মিথ্যে বলব না। সত্যিই আমি খুব হতাশ হয়েছিলাম, যখন মরগান আর হেলস বাংলাদেশে না আসার সিদ্ধান্ত নিল। তবে সেই হতাশার কথা দূরে সরিয়ে রেখে যদি বলি, এটা অন্যদের জন্য একটা সুযোগও নিজেদের প্রমাণ করার।’একবার দল থেকে সরে দাঁড়ালে দলে আবার ফিরে আসা যে কঠিন, ফারব্রেস মনে করিয়ে দিয়েছেন সেটিও, ‘মরগান ও হেলসের বদলে যারাই দলে আসবে, তারা যদি খুব ভালো করে ফেলে, তাহলে এটি অবশ্যই মনে রাখা উচিত, মরগান ও হেলসের দলে ফেরাটা কিন্তু সহজ কোনো ব্যাপার হবে না।’শুক্রবার থেকে শুরু হওয়া ওয়ানডে সিরিজে মরগান ও হেলসের জায়গা কারা নেবেন, সে বিষয়ে পরিষ্কার করে কিছু বলেননি ফারব্রেস। ফতুল্লায় বিসিবি একাদশের সঙ্গে আজকের প্রস্তুতি ম্যাচটা এ ব্যাপারে গুরুত্বপূর্ণ ভূমিকা রাখবে বলে জানিয়েছেন তিনি, ‘আমাদের দলের সৌন্দর্যই হচ্ছে মরগান ও হেলসের জায়গা নেওয়ার যথেষ্ট খেলোয়াড় আমাদের হাতে আছে।’বাংলাদেশকে যথেষ্ট সমীহ করছেন ফারব্রেস। তবে এর পরেও তাঁর প্রত্যাশা, ‘এই সিরিজটা না জেতার কোনো কারণ নেই।’
