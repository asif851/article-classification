
গোলটা ছিল সাদামাটা। গোলের চেয়েও সাদামাটা ছিল গোলের উদযাপন। তবে শনিবার গ্রানাডার বিপক্ষে ৭০তম মিনিটে করা গোলটি নিয়ে বাড়তি উচ্ছ্বাস দেখাতেই পারতেন লিওনেল মেসি। সেই গোলটিই যে মেসিকে নিয়ে চলে এসেছে ইউরোপের সর্বকালের সবচেয়ে বেশি গোলদাতার তালিকায়! ২৬৯ গোল নিয়ে ইউরোপের শীর্ষ পাঁচ লিগে সর্বোচ্চ গোলদাতাদের তালিকায় নাম লেখালেন।
ক্যারিয়ারের শুরু থেকেই যেন মেসি উঠেপড়ে লেগেছেন রেকর্ডবুকে অদল-বদল আনতে! মোহনীয় ফুটবল ক্যারিশমা, দুর্দমনীয় আত্মবিশ্বাস আর অবলীলায় একের পর এক গোল করে যাওয়ার ক্ষমতায় মুগ্ধ করেছেন সারা বিশ্বকে। সর্বকালের সেরা ফুটবলারদের সঙ্গে উচ্চারিত হয় তাঁর নাম। একজন ফুটবলার হিসেবে প্রায় সব অর্জনই পকেটস্থ করেছেন। এখন ইউরোপের সর্বকালের সর্বোচ্চ গোলদাতার তালিকায় ১০ নম্বর তিনি। তালিকায় সবার ওপরে ইংলিশ কিংবদন্তি জিমি গ্রিভস। ২৫ বছরের ক্যারিয়ারে তিনি গোল করেছিলেন ৩৬৬টি।বর্তমান খেলোয়াড়দের মধ্যে আর একজনই আছেন সেরা দশে। রিয়াল তারকা ক্রিস্টিয়ানো রোনালদো আছেন ৬ নাম্বারে। একমাত্র পর্তুগিজ হিসেবে এই তালিকায় স্থান পেয়েছেন তিনি। রোনালদো খেলেছেন তিনটি ইউরোপিয়ান লিগে। এর মধ্যে পর্তুগিজ লিগটাকে সেরা পাঁচে ধরা হয় না বলে স্পোর্টিংয়ের হয়ে করা গোল গণনায় ধরা হয়নি। ম্যানচেস্টার ইউনাইটেড আর রিয়ালের হয়ে লিগে রোনালদোর গোল ২৯১টি।সেরাদের সেরা হওয়ার লড়াইটা এখন বেশ ভালোই জমছে রোনালদো-মেসির মাঝে। চলতি মৌসুম এবং গত চারটি মৌসুমের হিসাব কষলেও তারই প্রমাণ মিলছে। ২০১০-১১ মৌসুম থেকে এ মৌসুমের সর্বশেষ ম্যাচ পর্যন্ত মেসি গোল পেয়েছেন ১৮২টি, রোনালদোর প্রাপ্তি সেখানে ১৮১টি। বয়সের বিবেচনায় অবশ্য মেসির সুযোগই বেশি। বিশেষ রকমের কোনো অঘটন না ঘটলে ধরে নেওয়া যায়, সদ্যই তিরিশের চৌকাঠ পেরোনো রোনালদোর চেয়ে অন্তত দু-তিনটি মৌসুম বেশি খেলার সুযোগ পাবেন ২৮-এর দোরগোড়ায় দাঁড়িয়ে থাকা মেসি।যে গতিতে গোল পেয়ে চলেছেন এ দুজন তাতে ইউরোপে সর্বোচ্চ গোলদাতার তালিকায় ‘সেরা’ জায়গাটি তাদের কেউই দখল করে নেবেন, এমনটা ধারণা করা খুব বেশি অযৌক্তিক হবে না। এখন দেখার বিষয়, কে হন সেই সৌভাগ্যবান—মেসি, নাকি রোনালদো। তথ্যসূত্র: মেইল অনলাইন।
সর্বকালের সেরা দশ১. জিমি গ্রিভস (ইংল্যান্ড) ৩৬৬২. জার্ড মুলার (জার্মানি) ৩৬৫৩. স্টিভ ব্লুমার (ইংল্যান্ড) ৩১৭৪. ডিক্সি ডিন (ইংল্যান্ড) ৩১০৫. ডেলিও ওনিস (আর্জেন্টিনা/ইতালি) ২৯৯৬. ক্রিস্টিয়ানো রোনালদো (পর্তুগাল) ২৯১৭. গর্ডন হজসন (ইংল্যান্ড/দ.আফ্রিকা) ২৮৭৮. অ্যালান শিয়েরার (ইংল্যান্ড) ২৮৩৯. সিলভিও পিওলা (ইতালি) ২৭৪১০. লিওনেল মেসি (আর্জেন্টিনা) ২৬৯
