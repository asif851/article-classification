
মাঠের লড়াইয়ের বিবেচনায় সাম্প্রতিক সময়টা বেশ ভালোই কাটছিল বার্সেলোনার। তিন দিন আগেই চ্যাম্পিয়নস লিগের ম্যাচে ম্যানচেস্টার সিটিকে হারিয়ে এসেছিল ২-০ গোলে। দুই লেগ মিলিয়ে ৩-১ গোলের জয় দিয়ে নিশ্চিত করেছিল কোপা ডেল রের ফাইনাল। কিন্তু উড়তে থাকা বার্সেলোনাকে যেন এক ঝটকায় মাটিতে নামিয়ে আনল রিয়াল সোসিয়েদাদ। নিজেদের মাঠে কাতালানদের হারাল ৩-১ গোলে। আকস্মিক এই হারের ফলে লা লিগার শিরোপা জয়ের দৌড়ে কিছুটা পিছিয়েই পড়লেন জেরার্ডো মার্টিনোর শিষ্যরা। বার্সেলোনার হতাশার রাতে জয়ের আনন্দে মেতেছে রিয়াল মাদ্রিদ। এলচের বিপক্ষে ৩-০ গোলের জয় দিয়ে লা লিগার শীর্ষস্থানটাও নিজেদের দখলে নিয়েছে লস ব্লাঙ্কোসরা।স্প্যানিশ লিগের ২৫ ম্যাচ শেষে ৬৩ পয়েন্ট নিয়ে শীর্ষে আছে রিয়াল। সমানসংখ্যক ম্যাচ খেলে বার্সেলোনার সংগ্রহ ৬০ পয়েন্ট। এ মুহূর্তে দ্বিতীয় স্থানে থাকলেও আজ অ্যাটলেটিকো মাদ্রিদ যদি ওসাসুনার বিপক্ষে জয় পায় তাহলে তৃতীয় স্থানে চলে যেতে হবে বার্সেলোনাকে।প্রায় পূর্ণ শক্তির দল নিয়েই মাঠে নেমেছিল বার্সেলোনা। মেসি-ইনিয়েস্তা-পেদ্রো তো ছিলেনই, ইনজুরি কাটিয়ে দলে ফিরেছিলেন ব্রাজিলিয়ান তারকা নেইমারও। কিন্তু দুর্বল রক্ষণভাগের সুযোগটা বেশ ভালোমতোই কাজে লাগিয়েছে রিয়াল সোসিয়েদাদ। ৩২ মিনিটের মাথায় পেনাল্টি বক্সের মধ্যে একটি বল বিপদমুক্ত করতে গিয়ে সেটা নিজেদের জালেই জড়িয়েছেন অ্যালেক্স সং। চার মিনিট পরেই অবশ্য খেলায় সমতা ফিরিয়েছিলেন লিওনেল মেসি। সোসিয়েদাদের ডিফেন্ডারদের জটলার মধ্যেও দারুণ এক মাপা শটে গোল করেছেন আর্জেন্টাইন এই তারকা। প্রথমার্ধ ১-১ ব্যবধানে শেষ হওয়ার পর দ্বিতীয়ার্ধে আর খেলায় ফিরতে পারেনি বার্সেলোনা। ৫৪ ও ৫৯ মিনিটে দুটো গোল করে সফরকারীদের হতাশায় ডুবিয়েছেন অ্যান্টনি গ্রিয়েজম্যান ও ডেভিড জুরুতুজা। ৩-১ গোলের হার নিয়েই মাঠ ছাড়তে হয়েছে গতবারের স্প্যানিশ লিগ শিরোপাজয়ীদের।
লা লিগার অপর ম্যাচে নিচের সারির দল এলচের বিপক্ষে ৩-০ গোলের সহজ জয়ই পেয়েছে রিয়াল মাদ্রিদ। দলের প্রাণভোমরা ক্রিস্টিয়ানো রোনালদোর অনুপস্থিতি বুঝতেই দেননি ইসকো, গ্যারেথ বেল, করিম বেনজেমারা। প্রথমার্ধের ৩৪ মিনিটে রিয়ালের পক্ষে প্রথম গোলটি করেছিলেন ইয়ারামেন্দি। দ্বিতীয়ার্ধে, ৭১ ও ৮১ মিনিটে আরও দুইটা গোল করে জয় নিশ্চিত করেছেন বেল ও ইসকো।— রয়টার্স
