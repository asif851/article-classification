
ফতুল্লায় জিম্বাবুয়ে ‘এ’ দলের ইনিংস গুটিয়ে গেছে মাত্র ১৩২ রানে। সফরকারীদের ধসিয়ে দিয়েছেন মূলত দুজন—শাহাদাত হোসেন ও জুবায়ের হোসেন। দুজনের দখলেই ৮ উইকেট। অন্যদিকে প্রথম ইনিংসে মাত্র ৩ রানের জন্য সেঞ্চুরি ফসকে গিয়েছিল শাহরিয়ার নাফীসের। দ্বিতীয় ইনিংসে ঠিক উল্টো যাত্রা এই বাঁ হাতি ওপেনারের। ফিরেছেন ‘গোল্ডেন ডাক’ মেরে! দ্বিতীয় ইনিংসে বাংলাদেশ ‘এ’ দল ব্যাটিং চিত্র অনেকটা শাহরিয়ারের মতোই। তবে ব্যতিক্রম মার্শাল আইয়ুব। তৃতীয় দিন শেষে স্বাগতিকদের সংগ্রহ ৫ উইকেটে ১০৮ রান। এগিয়ে ২৩৪ রানে। প্রথম ইনিংসে ১২৬ রানের লিডই সুবিধা করে দিয়েছে বাংলাদেশ ‘এ’ দলকে। দলের দ্বিতীয় ইনিংসের উদ্বোধনী জুটিতে আসা ১০ রানে কোনো অবদান না রেখেই ফেরেন শাহরিয়ার। দলীয় ৩৪ রানে ফেরেন অপর ওপেনার সাদমান ইসলাম। শুরুর এই ধাক্কা সামাল দেন আইয়ুব ও রকিবুল হাসান। দুজনের তৃতীয় উইকেট জুটিতে আসে ৪২ রান। তাতেন্দা মানাতসার বলে বোল্ড হওয়ার আগে আইয়ুবের সংগ্রহ সর্বোচ্চ ৫৩। এরপর আবারও ছন্দপতন! ২ উইকেটে ৭৬ থেকে ৫ উইকেটে ১০৮। প্রতিকূল আবহাওয়ার কারণে খেলা থেমে যায় বিকেল চারটার দিকে। গত দিনের ৬ উইকেটে ৯১ রানে খেলতে নেমে আজ জিম্বাবুয়ে অলআউট ১৩২ রানে। সর্বোচ্চ ৪৭ এসেছে ব্রায়ান চারির ব্যাট থেকে। বাংলাদেশ ‘এ’ দলের পক্ষে সর্বোচ্চ ৪টি করে উইকেট নিয়েছেন পেসার শাহাদাত ও স্পিনার জুবায়ের। 
