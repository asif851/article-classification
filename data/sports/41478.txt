
চ্যাম্পিয়নস লিগের পর ইউরো জয়। মাথায় উঠেছে ব্যালন ডি’অরের মুকুট। সর্বশেষ ক্লাব বিশ্বকাপের শিরোপা। ২০১৬ সালটি ক্রিস্টিয়ানো রোনালদোর জন্য যেন সোনায় মোড়া। আর লিওনেল মেসির? পুরস্কার আর অর্জনের দিক থেকে বার্সেলোনার এই তারকা ফরোয়ার্ডের জন্য বছরটা ম্যাড়মেড়েই। তবে মেসি বলে কথা! একেবারেই কি শূন্য থাকবে তাঁর সাফল্যের ঝুড়ি! এসপানিওলের বিপক্ষে কাতালান ডার্বিতে কাল তিনি গোল পেলেন। চলতি বছরে তাঁর গোল ৫১টি। সব ধরনের প্রতিযোগিতা মিলে তাঁর চেয়ে বেশি গোল করতে পারেননি আর কোনো খেলোয়াড়।অনেক বছর ধরেই বার্সেলোনার গোলমেশিন মেসি। এটা নিয়ে কথা বলতে বলতে হয়তো কোচ এনরিকে ক্লান্তও হয়ে গেছেন। জাদুও মেসি নিয়মিতই দেখান। কিন্তু এসপানিওলের বিপক্ষে বার্সেলোনার ৪-১ গোলের জয়ে মেসির একটি মুভ চোখ থেকে সরাতেই পারছেন না এনরিকে। আরও একবার মেসিকে ‘অনন্য’ বিশেষণ দিলেন কাতালান ক্লাবটির কোচ। মুভটির শেষ হয়েছিল লুইস সুয়ারেজের গোলে।আন্দ্রেস ইনিয়েস্তার কাছ থেকে বক্সের বাইরে বল পেয়েছিলেন মেসি। বল পাওয়ার সঙ্গে সঙ্গেই তাঁকে ঘিরে ধরে এসপানিওলের চারজন খেলোয়াড়। দারুণ ড্রিবলিংয়ে তাঁদের পেছনে ফেলে বক্সে ঢুকে পড়েন মেসি। সেখানেও তাঁর আশপাশে চারজন খেলোয়াড়। সবাইকে ফাঁকি দিয়ে মেসি শট নিয়েছিলেন গোলে। গোলরক্ষক তা বাঁচাতে পারলেও পুরোপুরি বিপদমুক্ত করতে পারেনি। ফিরতি বলে গোল করেন সুয়ারেজ। মুভটি নিয়ে নিজের মুগ্ধতা প্রকাশ করতে গিয়ে সুয়ারেজ বললেন, ‘লিওর মুভটি ছিল প্লেস্টেশনের মতো। অনন্য এক খেলোয়াড় মেসি। এমনটা শুধু সে-ই করতে পারে।’মেসি স্কোরশিটে নাম লেখান একেবারে শেষ মুহূর্তে। আর এই গোলে কাতালান ডার্বিতে সর্বোচ্চ ১৫ গোল করা খেলোয়াড় হয়ে গেছেন আর্জেন্টিনার অধিনায়ক। মেসি অন্য গ্রহের খেলোয়াড়—এমন প্রশংসা এখন আসলে ক্লিশে হয়ে গেছে। এনরিকে মেসির প্রশংসা করলেন অন্যভাবে, ‘মেসি যা করে, তা আমরা বুঝে উঠতে পারি না। এটা অনন্য। ন্যু ক্যাম্পে এটা প্রতি ১৫ দিন অন্তরই দেখা যায়।’ সূত্র: গোল, ফোরফোর টু
