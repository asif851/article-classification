
আজই একটা পরীক্ষা হয়ে যাবে মাশরাফি বিন মুর্তজার। পরীক্ষা ম্যাচ ফিটনেসের। ইমার্জিং কাপকে সামনে রেখে ফতুল্লায় অনুষ্ঠেয় প্রস্তুতি ম্যাচে খেলবেন বাংলাদেশের ওয়ানডে, টি-টোয়েন্টির অধিনায়কও।নিজের ফিটনেস নিয়ে আত্মবিশ্বাসী মাশরাফি। যেমন আত্মবিশ্বাসী ডাম্বুলায় ২৫ মার্চ থেকে শুরু শ্রীলঙ্কার বিপক্ষে ওয়ানডে সিরিজ নিয়ে, ‘নিউজিল্যান্ডের বিপক্ষে আমরা তিনটি ওয়ানডেই হেরেছি। তাও কিন্তু একবারের জন্যও বলিনি জেতা সম্ভব নয়। জানতাম কঠিন কাজ। তবুও বলিনি। এখানেও তা বলব না। সুযোগ তৈরি করতে পারলে জয় সম্ভব।’টেস্টের চেয়ে শ্রীলঙ্কার ওয়ানডে আর টি-টোয়েন্টির দলকেই বেশি শক্তিশালী মনে হয় মাশরাফির কাছে। তাই বলে তাদের হারানো যাবে না মনে করেন না তিনি, ‘প্রতিটি ম্যাচই আমরা একটা প্রক্রিয়া মেনে খেলি। সেটা ঠিক রাখতে পারলে সুযোগ তৈরি হবে।’ প্রসঙ্গক্রমে মনে করলেন নিউজিল্যান্ড সফরের কথা, ‘নিউজিল্যান্ডে এই বিশ্বাসটা ছিল বলেই আমরা সুযোগ তৈরি করতে পেরেছি। দ্বিতীয় ওয়ানডে আমাদের জেতা ম্যাচ ছিল। তৃতীয় ম্যাচে ১ উইকেটে ১০০ রান করেছিলাম। সেদিন আমাদের ২৭০-৮০ রান অবশ্যই করা উচিত ছিল। সুযোগ তৈরি করেও আমরা হেরে গেছি।’শ্রীলঙ্কায় এই দুর্বলতাটাই সবার আগে কাটিয়ে উঠতে চান অধিনায়ক, ‘আগে এই জায়গাটা ঠিক করতে হবে—সুযোগ তৈরি হলে যেন সেটা হাতছাড়া না হয়। আমার প্রত্যাশা আমরা ভালো করব।’শ্রীলঙ্কা সিরিজের ওয়ানডে দল নির্বাচনের আগে নির্বাচক কমিটি মাশরাফির মতামত নিয়েছে কি না, সেটা নিয়ে প্রশ্ন উঠেছে। তবে এ নিয়ে মাশরাফির কোনো অভিযোগ নেই, ‘দল ভালোই হয়েছে। এই দল নিয়েও ভালো ফল করা সম্ভব।’
