
তাঁর মা বক্সার, মাতামহ সর্বকালের সেরা বক্সার। বাবা খেলতেন আমেরিকান ফুটবল। এমন পরিবারের ছেলে যদি বড় হয়ে খেলোয়াড় হতে চান তাতে দোষের কী! কিন্তু মা লায়লা আলীর ঘোর আপত্তি। ছয় বছরের ছেলে কার্টিস মোহাম্মদ কনওয়ে খেলোয়াড় হোক চান না তিনি। কনওয়ে অবশ্য এখনো ঠিক করেনি সে নানা মোহাম্মদ আলীর মতো বক্সার হবে, নাকি বাবা কার্টিস কনওয়ের মতো আমেরিকান ফুটবলার। কিন্তু খেলাধুলায় তার খুবই আগ্রহ। কিন্তু মা যে বেঁকে বসেছেন! লায়লা আলী চান, পড়াশোনা করে অন্য পেশা বেছে নেবে তাঁর ছেলে। আর একান্তই যদি খেলোয়াড় হতে ইচ্ছে হয় তাহলে বক্সার বা ফুটবলার নয়, গলফ খেলাই নাকি ভালো। কারণটা খোলাসা করে বলেননি আলী তনয়া। কে জানে বক্সিংয়ে মারাত্মক চোটের ঝুঁকি বেশি থাকে বলেই কিনা। মায়ের মন বলে কথা।ফক্স স্পোর্টস।
