
ফ্রেমে বাঁধাই করে রাখার মতো একটা স্মৃতি। টেস্ট ক্রিকেটে বাংলাদেশকে চিরকাল নীরবে আত্মবিশ্বাস জোগাবে গলের সেই টেস্ট।
বিদেশের মাটিতে এর আগে দ্বিতীয় সারির ওয়েস্ট ইন্ডিজের বিপক্ষে টেস্ট জিতেছিল বাংলাদেশ দল। ড্র করেছিল ওয়েস্ট ইন্ডিজ আর জিম্বাবুয়ের সঙ্গে। কিন্তু প্রতিপক্ষ ‘দুর্বল’ ছিল, এই অজুহাতে সেসব অর্জনের জন্য বাংলাদেশ দল কখনো নিরঙ্কুশ কৃতিত্ব পায়নি। ২০০৪ সালে ওয়েস্ট ইন্ডিজের বিপক্ষে সেন্ট লুসিয়া টেস্ট ড্র করার পর বিদেশের মাটিতে বুক চিতিয়ে লড়াই করার সাহসটা আবার ফিরে এসেছিল ২০১৩-এর গল টেস্টেই।
প্রথম ইনিংসে শ্রীলঙ্কার তিন সেঞ্চুরির জবাবে বাংলাদেশ দল পায় এক ডাবল সেঞ্চুরি আর দুই সেঞ্চুরি। অধিনায়ক মুশফিকুর রহিমের ব্যাট থেকে বাংলাদেশের প্রথম ডাবল সেঞ্চুরি এসেছিল সে টেস্টেই। মনের অ্যালবামে মুশফিকও নিশ্চয়ই গল টেস্টের ছবিটা বাঁধাই করে রেখেছেন সোনালি ফ্রেমে। মোহাম্মদ আশরাফুলের ১৯০ আর নাসির হোসেনের ১০০ রানের ইনিংস যোগ হয়ে প্রথম ইনিংসে বাংলাদেশ লিড নিয়েছিল ৬৮ রানের। পঞ্চম দিনে গিয়ে ড্র হয় টেস্ট।
হঠাৎ সেই স্মৃতি ফিরিয়ে আনার একটাই কারণ। এবার শ্রীলঙ্কায় গিয়ে গল ইন্টারন্যাশনাল স্টেডিয়ামেই প্রথম টেস্ট খেলবে বাংলাদেশ দল। শ্রীলঙ্কার মাটিতে শ্রীলঙ্কানরা বরাবরই সিংহ। কিন্তু ঠিক তিন বছর পর গলে আবারও বাংলাদেশের মুখোমুখি হয়ে তাদের স্মৃতিতেও নিশ্চয়ই ফিরে আসবে ২০১৩-এর স্মৃতি। সেবার টেস্টটি শুরু হয়েছিল ৮ মার্চ, এবার শুরু হবে ৭ মার্চ। শ্রীলঙ্কার বিপক্ষে বাংলাদেশ দলের মানসিকতা যে এরপর কিছুটা হলেও বদলেছে, তার প্রমাণ ২০১৪-এর চট্টগ্রাম টেস্ট। দুই ইনিংস মিলে তিন সেঞ্চুরিতে সেবারও শ্রীলঙ্কাকে রুখে দিয়েছিল বাংলাদেশ।
একসময় বাংলাদেশের ব্যাটসম্যান-বোলারদের জন্য শ্রীলঙ্কার বিপক্ষে টেস্ট মানেই ছিল বিভীষিকাময় অভিজ্ঞতা। এখনো যে সে ব্যাপারটা পুরোপুরি অতীত হয়ে গেছে, তা নয়। ২০১৪-এর হোম সিরিজের প্রথম টেস্টেই তো ইনিংস ও ২৪৮ রানের ব্যবধানে হারল বাংলাদেশ! তবু বাংলাদেশ-শ্রীলঙ্কা টেস্ট থেকে একপেশে মেজাজ কিছুটা হলেও দূর হয়েছে গলের সেই টেস্টের পর।
এবারের গল টেস্টে বাংলাদেশ কতটা পারবে তিন বছর আগের স্মৃতি তাজা করে তুলতে? আরেকটি ডাবল সেঞ্চুরি, আরও কিছু সেঞ্চুরি এবারও কি সাফল্যের রেণু ওড়াবে ভারত মহাসাগরের পাড়ে? প্রধান নির্বাচক মিনহাজুল আবেদীন আশার গান শোনালেন, ‘শ্রীলঙ্কা সফর আমাদের জন্য অনেক গুরুত্বপূর্ণ। এরই মধ্যে বিদেশের মাটিতে তিনটি টেস্ট খেলেছি আমরা। এ অভিজ্ঞতার কারণে শ্রীলঙ্কার বিপক্ষে টেস্ট সিরিজটা আমরা একটু অন্যভাবে নিচ্ছি। বিদেশের মাটিতে আমাদের অনেক ঘাটতি ছিল। এই তিন টেস্টের অভিজ্ঞতা শ্রীলঙ্কায় ভালোভাবে কাজে লাগাতে পারব আশা করি।’
শ্রীলঙ্কা সিরিজের ১৫ সদস্যের দল প্রায় চূড়ান্ত। আগামীকালই ঘোষণা হয়ে যাওয়ার কথা সেটি। প্রধান নির্বাচক আভাস দিয়েছেন, ‘দলে বড় কোনো পরিবর্তন হবে না। হায়দরাবাদে যে স্কোয়াডটা ছিল, সেখান থেকে দু-একটি এদিক-ওদিক হবে। ফিটনেসকে আমরা গুরুত্ব দিচ্ছি। মাঠে পাঁচ দিন খেলার শক্তির দিকটা বেশি গুরুত্ব দিচ্ছি।’ মুশফিকের অধিনায়কত্ব নিয়ে অনেক আলোচনা-সমালোচনা চললেও জানা গেছে, শ্রীলঙ্কা সফরে টেস্ট দলের অধিনায়ক হিসেবে তাঁর ওপরই আস্থা রাখছে বিসিবি। তবে উইকেটকিপিংটাও তিনিই করবেন কি না, সেই সিদ্ধান্ত এখনো চূড়ান্ত নয়। ‘এটা নিয়ে নির্বাচকদের মধ্যে এখনো আলোচনা হয়নি। কাল (আজ) এটা নিয়ে জানাতে পারব। অধিনায়কের সঙ্গে মিটিং আছে আমাদের, এ নিয়ে আলোচনা করব’—বলেছেন মিনহাজুল।
বাংলাদেশ দলের অনুশীলন শুরু হওয়ার কথা ২৪ ফেব্রুয়ারি। ভারত থেকে ছুটি কাটাতে যাওয়া চন্ডিকা হাথুরুসিংহেসহ অন্য কোচদের চলে আসার কথা তার আগেই।
 
