
ম্যাচের আগে বলেছিলেন, আমার মান দশ বছর আগের মতোই আছে। কথাটা ক্রিস্টিয়ানো রোনালদো ভুল বলেছিলেন। মান মোটেও আগের মতো নেই, বরং বেড়েছে। দশ বছর আগে কখনো এক ম্যাচে চার গোল করেছেন? আজ গুনে গুনে সেল্টা ভিগোকে চারটি গোল দিয়েছেন রিয়াল মাদ্রিদ ফরোয়ার্ড। সঙ্গে পেপে, গ্যারেথ বেল ও হেসে রদ্রিগেজের গোল মিলিয়ে ঘরের মাঠে ৭-১ গোলের বড় জয়ই পেয়েছে জিনেদিন জিদানের দল। প্রথমার্ধটা তা-ও কিছু প্রতিরোধ গড়তে পেরেছিল সেল্টা। ৪১ মিনিটে পেপের গোলে পিছিয়ে গিয়েছিল ঠিকই, কিন্তু তখনো তো ম্যাচে যেকোনো কিছু ঘটার সম্ভাবনা ছিল। কিন্তু দ্বিতীয়ার্ধের ২০ মিনিটের মধ্যে সেই সম্ভাবনা মিলিয়ে হাওয়া। মিলিয়ে দিলেন রোনালদোই। ৫০, ৫৮ ও ৬৪ মিনিটে তিন গোল করে নিজের হ্যাটট্রিক পূর্ণ করে ফেললেন পর্তুগিজ অধিনায়ক। এর মধ্যে দ্বিতীয় গোলটি তো ‘আগের রোনালদো’কে মনে করিয়ে দেওয়া। প্রায় ২৫ গজ দূর থেকে দুর্দান্ত কোনো গোল করছেন রোনালদো, এমন দৃশ্য যে এখন কিছুটা বিরল!বার্সেলোনার হয়ে সর্বশেষ ম্যাচে হ্যাটট্রিক করেছিলেন লিওনেল মেসি। রোনালদো অতটুকুতেই ক্ষান্তি দিলেন না। ৭৬ মিনিটে নিজের চতুর্থ গোলটিও করে ফেললেন। গত কদিন ধরে তাঁকে ঘিরে থাকা সমালোচনার জবাব দেওয়ার জন্য যে জেদ চেপে রেখেছিলেন, চারটি গোল করে হয়তো সেটি কিছুটা হালকা করলেন ৩১ বছর বয়সী ফরোয়ার্ড। লুইস সুয়ারেজকে (২৫) পেরিয়ে লা লিগার সর্বোচ্চ গোলদাতাও এখন রোনালদোই (২৭)।তবে রিয়ালের গোল করার ধারাটা ওখানেই থামল না। হেসে রদ্রিগেজ পরের মিনিটেই সেল্টার জালে পঞ্চমবারের মতো বল জড়িয়ে দিলেন। কিন্তু রিয়াল সমর্থকদের হাসিটা আরও চওড়া করে দিলেন সম্ভবত গ্যারেথ বেলই। চোট কাটিয়ে মাঠে নামার কয়েক মিনিটের মধ্যেই যে গোল করেছেন ওয়েলশ উইঙ্গার। রিয়ালের এই সাত গোলের মধ্যে অবশ্য ৬২ মিনিটে সেল্টার হয়ে একটি গোল ফেরত দিয়েছিলেন ইয়াগো আসপাস। কিন্তু সেটিকে আসলে সান্ত্বনা বললেও হয়তো অত্যুক্তি হয়ে যাবে। সাতের বিপরীতে এক তো ঠিক সান্ত্বনাও নয়। রিয়ালের জয়ের রাতে ইংলিশ প্রিমিয়ার লিগে বড় জয় পেয়েছে ম্যানচেস্টার সিটিও। সার্জিও আগুয়েরোর জোড়া গোলে অ্যাস্টন ভিলাকে ৪-০ গোলে হারিয়েছে তারা। এতে ফিকে হয়ে আসা লিগ শিরোপার স্বপ্নে একটু রং চড়াল সিটিজেনরা। অন্য গোল দুটি ইয়াইয়া তোরে ও রাহিম স্টার্লিংয়ের। অন্য ম্যাচে দশজনের দল নিয়েও আর্সেনাল ২-২ গোলে ড্র করেছে টটেনহামের সঙ্গে। ঘরের মাঠে শুরুতে এগিয়ে গিয়েও স্টোক সিটির সঙ্গে ১-১ গোলে ড্র করেছে গাস হিডিঙ্কের চেলসিও। সূত্র: স্টার স্পোর্টস, সনি ইএসপিএন।
