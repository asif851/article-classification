
পাঁচ দিনের টেস্ট ক্রিকেটও যে এতটা উত্তেজনাপূর্ণ হতে পারে, সেটা বোধ হয় ভুলতেই বসেছিল ক্রিকেট বিশ্ব। অ্যাশেজ সিরিজের প্রথম ম্যাচটা যেন ফিরিয়ে আনল সেই হারানো ঐতিহ্য। ক্ষণে ক্ষণে রং বদলেছে অ্যাশেজ সিরিজের ঘটনাবহুল এই প্রথম টেস্টটি। কখনো ইংল্যান্ডের পাল্লা ভারী হয়েছে তো কখনো অস্ট্রেলিয়ার। বাড়তি মসলা হিসেবে যুক্ত হয়েছে জোনাথন ট্রটের আউট নিয়ে ডিআরএস বিতর্ক, ব্রডের ওয়াক না করা। শেষ পর্যন্ত অবশ্য শেষ হাসিটা হেসেছে ইংল্যান্ড। ১৪ রানের জয় দিয়ে রোমাঞ্চকর, টানটান উত্তেজনার ম্যাচটির অবসান ঘটিয়েছে স্বাগতিকরা। ম্যাচটা যে শেষ দিনে নখকামড়ানো উত্তেজনার জন্ম দিল, তার পুরো কৃতিত্ব অস্ট্রেলিয়ার শেষ উইকেট জুটির। গো-হারা হারতে বসা ম্যাচে শেষ উইকেটে হাডিন-প্যাটিনসনের ৬৫ রানের জুটি অবিশ্বাস্য এক জয়ই দেখাচ্ছিল অস্ট্রেলিয়াকে। প্রথম ইনিংসের মতো আবারও দ্বিতীয় ইনিংসেও আলোচনার জন্ম দিতে চলেছিল অস্ট্রেলিয়ার শেষ উইকেট জুটি। কিন্তু আসল নায়ক হয়ে গেলেন জেমস অ্যান্ডারসন। হাডিনকে উইকেটের পেছনে ক্যাচ বানিয়ে শুধু জয়ই নিশ্চিত করেননি, ম্যাচে ১০ উইকেট নিয়ে হয়েছেন সেরা খেলোয়াড়ও।
দ্বিতীয় ইনিংসে জয়ের জন্য ৩১১ রানের লক্ষ্য তাড়া করতে নেমে ২৩১ রানের মধ্যেই নয়টি উইকেট হারিয়েছিল অস্ট্রেলিয়া। মাইকেল ক্লার্কের দল আসলে কোণঠাসা হয়ে গিয়েছিল চতুর্থ দিন শেষেই, ১৭৪ রান তুলতেই ৬ উইকেট হারিয়ে। জয়ের জন্য তখনো রান দরকার ছিল ১৩৭, ভরসা হয়ে উইকেটে ছিলেন কেবল হাডিন।
ভরসা হয়ে ছিলেন আসলে অ্যাশটন অ্যাগারও। প্রথম ইনিংসের নায়ক। তবে আগের দিনে ১ রানে অপরাজিত থাকা এই তরুণ আজ আর ১৩ রান যোগ করেই ফিরে যান। ২৪ রানের মধ্যে আরও দুই উইকেট হারিয়ে অস্ট্রেলিয়া হয়ে যায় ২৩১/৯। হাতে মাত্র একটা উইকেট। জয় তখনো ৮০ রান দূরে। ইংল্যান্ড শুধু অপেক্ষা করছে জয়ের।
এই সময়ই শেষ উইকেটে সেই অবিশ্বাস্য জুটি। ইংল্যান্ড থেকে পাল্লা অস্ট্রেলিয়ার দিকে হেলে যাওয়ার পরই আবারও অ্যান্টি ক্লাইম্যাক্স। অ্যান্ডারসনের বলে হাডিনের বিরুদ্ধে আবেদন। আলিম দার সাড়া দিলেন না। কুক রিভিউ চাইলেন, কিন্তু খুব একটা আত্মবিশ্বাসী মনে হলো না ইংলিশ অধিনায়ককে। যেন স্রেফ একটা পাশার দান চাললেন। আর সেটাই জুয়া জিতিয়ে দিল! হট স্পটে ধরা পড়ল, হাডিনের ব্যাটে আলতো চুমু দিয়ে বল গেছে প্রায়রের গ্লাভসে! আউট!
