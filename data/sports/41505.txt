
টানা চতুর্থ ম্যাচে টসে জিতলেন মাশরাফি বিন মুর্তজা। বে ওভালে আজ নিউজিল্যান্ডের বিপক্ষে তৃতীয় টি-টোয়েন্টিতে টসে জিতে ফিল্ডিং নিয়েছেন বাংলাদেশ অধিনায়ক।
বাংলাদেশ দলে একটাই পরিবর্তন। পেসার মোস্তাফিজুর রহমানকে বিশ্রাম দিয়ে দলে নেওয়া হয়েছে তাসকিন আহমেদকে। মাশরাফির আশা, আগের ম্যাচে রানে ফেরা সৌম্য সরকার আজ আরও বড় কিছু উপহার দেবেন।নিউজিল্যান্ডের জন্য এটা আনুষ্ঠানিকতা রক্ষার ম্যাচ হলেও টেস্ট সিরিজের আগে বাংলাদেশের জন্য এই ম্যাচ বেশ গুরুত্বপূর্ণ। কাল তামিম ইকবাল যেমন বলছিলেন, যেকোনো সংস্করণের ক্রিকেটেই জয় বড় ব্যাপার, বাড়িয়ে দেয় আত্মবিশ্বাস।এ মাঠেই হওয়া দ্বিতীয় টি-টোয়েন্টিতে কিউই ব্যাটসম্যানদের রানবন্যায় ভেসে গিয়েছিল বাংলাদেশ দল। কলিন মানরোর ৫২ বলে করা সেঞ্চুরির সুবাদে বাংলাদেশের সামনে ১৯৬ রানের চ্যালেঞ্জ ছুড়ে দিয়েছিলেন তাঁরা। জবাবে বাংলাদেশ অলআউট হয়ে গিয়েছিল ১৪৮ রানে।
