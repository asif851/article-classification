
ম্যাচের তখন ৭৫ মিনিট। একটা গোলের জন্য হন্যে হয়ে মাথা কুটছে দুটো দলই। এমন সময় দারুণ এক গোল-সুযোগ পেয়ে গেল আর্জেন্টিনা। ডান প্রান্ত থেকে পেরেজের দুর্দান্ত ক্রস। পা ছুঁয়ে দিলেন হিগুয়েইন। বলটিও যেন মনে হলো জায়গা করে নিয়েছে হল্যান্ডের জালে। গ্যালারির তো বটেই, সারা বিশ্বেই গর্জন করে উঠল আর্জেন্টিনার সমর্থকেরা। কিন্তু না, গোলের নয়, রেফারির অফসাইডের বাঁশি!আর্জেন্টিনার বৈধ একটা গোল কি বাতিল হলো? প্রথম দেখায় তেমনটাই মনে হয়েছে। শুধু তা-ই নয়, আজও ফেসবুক, ব্লগে এ নিয়ে তুমুল বিতর্ক হচ্ছে। এমনকি প্রথম আলো অনলাইনের পাঠক মন্তব্যে রাশি রাশি মন্তব্য আসছে অফসাইডের ভুল সিদ্ধান্তে হিগুয়েইনের বৈধ গোলটি বাতিল হওয়ার প্রতিবাদে।অফসাইডের সিদ্ধান্তটি অবশ্যই ভুল ছিল। কিন্তু তাই বলে গোল বাতিল হওয়া নিয়ে আফসোসের সুযোগ নেই। বল যে জালের ভেতরেই ঢোকেনি! সজোরে গিয়ে ধাক্কা খেয়েছে জালের বাইরের প্রান্তে। ফুটবলীয় ভাষায় যাকে বলে সাইড নেটিং।সেমিফাইনালের মতো ম্যাচে অফসাইডের খাঁড়ায় গোল বাতিল হলে, সেটিও ভুল সিদ্ধান্তের কারণে, ক্ষোভে ফুঁসে উঠত আর্জেন্টিনার খেলোয়াড়রা। সরব প্রতিবাদ করতেন। রেফারিকে ঘিরেও ধরতেন। যাঁরা ভেবেছেন গোলটা বাতিল হয়েছে, আর্জেন্টিনার খেলোয়াড়েরা প্রতিবাদ না করায় নিশ্চয়ই অবাকও হয়েছিলেন।বার্তা সংস্থাগুলোর উচ্চ রেজ্যুলেশনের ছবিতেও পরিষ্কার হয়েছে বলটা জালের বাইরে আঘাত হেনেছে। ভিডিও দেখলে অবশ্য বিভ্রান্তি জাগতে পারে স্বল্প রেজ্যুলেশন আর ক্যামেরার অ্যাঙ্গেলের কারণেই। তবে ডাচ গোলরক্ষক বলটা কোথায় থেকে কুড়িয়ে নিলেন, সেটা খেয়াল করলেই বুঝতে পারবেন, তিনি পোস্টের ভেতরে ঢোকেননি, বাইরের ডানপাশ থেকে বলটা কুড়িয়েছেন।
