
ঢাকা হোক, সিডনি কিংবা কলকাতা। এর থেকে যেন আর নিস্তার নেই। মেলেনি, সামনের দিনগুলোতেও মিলবে বলে মনে হচ্ছে না। পথটা অবশ্য ঢাকার দর্শকেরাই দেখিয়েছিল। গত বছর এশিয়া কাপে সীমানা প্রান্তে দাঁড়িয়ে ফিল্ডিং করতে থাকা ​বিরাট কোহলির কান ঝালাপালা হয়ে গিয়েছিল ‘আনুশকা’ ‘আনুশকা’ স্লোগানে। ঢাকার দর্শকের উদ্দেশ্য ছিল কোহলির মনোযোগ আর মেজাজে চিড় ধরানো। তাতে তারা সফলও হয়েছিল।কাল আইপিএলের উদ্বোধনী অনুষ্ঠানেও অনেকটা একই রকম ঘটনা ঘটল। পার্থক্য হলো, এবার ‘আনুশকা আনুশকা’ স্লোগানের বদলে উঠল ‘বিরাট’ ‘বিরাট’ গর্জন। এবার যে মঞ্চের বাইশ গজে আনুশকাই, কোহলি​ গ্যালারিতে দর্শকের ভূমিকায়। আরেকটা পার্থক্যও আছে। এবার দর্শকেরা ‘প্রতিপক্ষ’ ছিল না। সব​ ছাপিয়ে এই পার্থক্যটাই বড় হয়ে উঠল, মাত্র কদিন আগে যে ভারতের বড় একটা অংশ আনুশকাকে ‘অপয়া’ অপবাদ দিয়েছিল, সেই অপবাদটা যেন কাল ধুয়ে গেল বৃষ্টিস্নাত কলকাতায়।বৃষ্টির কারণেই কাল আইপিএলের উদ্বোধনী অনুষ্ঠান শুরু হতে ঢের সময় লেগেছে। নির্ধারিত সময়ের দুই ঘণ্টার পর। অনুষ্ঠান কাটছাঁটও করতে হয়েছে। ফারহান আখতারের চারটি গান করার কথা ছিল, গেয়েছেন তিনটি। নিরাপত্তাজনিত কারণে বাদ দিতে হয়েছে এ ধরনের অনুষ্ঠানের অন্যতম আকর্ষণ লেজার শো। আনুশকাও যেমন তিনটির বদলে নেচেছেন দুটো গানে।কিন্তু তাতেই মন জয় করে নিলেন। উপস্থাপক সাইফ আলী খান গলায় যথাসম্ভব নাটকীয়তা এনে ‘এবার মঞ্চে আসছে আনুশকা’ বলে একটা টান দিতেই যুবভারতী স্টেডিয়ামের ৩০ হাজার দর্শক চিৎ​কার করে ওঠেন। করতালি ছাপিয়ে শোনা যায় ‘বিরাট’ ‘বিরাট’ স্লোগান। অতি উৎসাহীদের কেউ কেউ নাকি ‘ভাবি’ ‘ভাবি’ বলে স্লোগানও ধরেছিল। ভারতীয় ক্রিকেট মহলে আনুশকা সত্যিই ‘জাতীয়’ ভাবি হতে চলেছেন বলেই খবর। বিয়েটা এ বছরই হয়ে যাওয়ার কথা।দর্শকের স্লোগানে লাজুক রাঙা আনুশকা দ্রুতই নাচে মন দেন। তাঁর চেয়েও বেশি লজ্জার আভা যেন ছড়িয়ে পড়েছিল কোহলির চোখেমুখে। মনেপ্রাণে সেই অভিব্যক্তি লুকানোর চেষ্টা করেছেন ভারতের ক্রিকেটের আগামীর সবচেয়ে বড় তারকা। তবে আনুশকার নাচ যে বেশ উপভোগ করছেন, সেটা বোঝা যাচ্ছিল স্পষ্ট।অবশেষে নাচ শেষ হলো। তবে আনুশকা এবং কোহলির জন্য ‘বিরাট বিরাট’ এবং ‘আনুশকা আনুশকা’ স্লোগান আগামী কিছুদিনের জন্য স্থায়ী বরাদ্দ হয়ে রইলই বলে মনে হচ্ছে! সূত্র: ইন্ডিয়ান এক্সপ্রেস, এনডিটিভি, আনন্দবাজার।
