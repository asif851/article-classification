
ক্রিকেটে ধাক্কা শব্দটা হরহামেশা ব্যবহার করা হয়। প্রথম ওভারে উইকেট পড়েছে? ধাক্কা। শতরানের জুটির পর দুজনেই আউট হয়ে গেছেন? ধাক্কা। জয়ের জন্য ৫ বলে ১০ রান দরকার, প্রথম বলেই আউট একজন? সেটাও ধাক্কা! কিন্তু অমন ‘কথার ধাক্কা’ নয়, আসল ধাক্কাধাক্কিই হয়েছে কাল কুইন্স পার্ক ওভালে।
সিরিজের দ্বিতীয় টি-টোয়েন্টিটাও হেরে বসেছে ওয়েস্ট ইন্ডিজ। রান তাড়া করতে নেমে শাদাব খান নামক এক বিস্ময়-ঝড়ের সামনে ইনিংসের মাঝপথে এলোমেলো হয়ে গেছে ক্যারিবীয়রা। আসলে ইনিংসের শুরুতেই যে ধাক্কা খেয়েছে, সেটা সামলে ওঠাও কঠিন ছিল।১৩২ রান তাড়া করতে নেমে প্রথম ৯ বলে ১০ রান করে ফেলেছিল ওয়েস্ট ইন্ডিজ। দশম বলেই ঝামেলাটা হলো। সোহেল তানভীরের বলটা মিড অনে ঠেলে দিয়ে দৌড় দিয়েছিলেন এভিন লুইস। ইমাদ ওয়াসিমের থ্রোর পথ থেকে সরে যেতে একটু বাঁকা পথেই ছিল সে দৌড়। কিন্তু সামনেই বল ঠেকাতে দাঁড়িয়েছিলেন শাদাব। দুজনেই দুজনকে দেখে সরে যেতে চাইলেন। একই দিকে সরায় জোর ধাক্কা। লুইস ক্রিজে পৌঁছানোর আগেই স্টাম্প ছত্রখান। আউট হয়ে ফিরলেন ক্যারিবীয় ওপেনার।চতুর্থ ওভারের প্রথম বলেই প্রায় ওরকম একটা কাণ্ড। এবার চাডউইক ওয়ালটন লেগ সাইডে বল ঠেলে দিয়েই দৌড় দিলেন। রান নেওয়ার ঝোঁকে খেয়ালই করলেন না সামনে দাঁড়িয়ে বোলার তানভীর। আবারও ধাক্কা, তবে এবার আর কেউ আউট হননি, কোনো অঘটন ছাড়াই শেষ হলো এ ঘটনা।ওভারের শেষ বলটায় আবার। মারলন স্যামুয়েলসের ডাকে সাড়া দিয়ে দৌড় দিয়েছিলেন ওয়ালটন, বল ধরতে যাওয়া আহমেদ শেহজাদ পড়লেন তাঁর সামনে। ওয়ালটনের হাঁটু গিয়ে লাগল শেহজাদের ঘাড়ে। এমনই জোরালো ধাক্কা, স্ট্রেচারে করে মাঠ থেকে নিয়ে যাওয়া হলো শেহজাদকে।মাত্র ১৫ বল, এর মাঝেই তিন তিনবার ধাক্কা-কাণ্ড। যার প্রথমটাতে আউট হয়েছেন ব্যাটসম্যান, শেষবারে মাঠ থেকে ‘আউট’ হলেন ফিল্ডার! তবে সবাইকে স্বস্তি দিয়ে ৭ ওভার পরেই মাঠে ফিরেছেন শেহজাদ। পাকিস্তানও মাঠ ছেড়েছে জয় নিয়ে।
