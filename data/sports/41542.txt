
শিরোনামই সব বলে দিচ্ছে। আজ শেখ জামালের বিপক্ষে আক্ষরিক অর্থেই আরামবাগের খেলোয়াড়েরা প্রতিপক্ষ শেখ জামাল ধানমন্ডিকে জিতিয়ে দিয়েছেন। ৩-১ গোলের ম্যাচে শেখ জামালের তিনটি গোলেই আছে প্রতিপক্ষ আরামবাগ খেলোয়াড়দের অবদান। প্রথম দুটি গোল পুরোপুরি এসেছে আরামবাগের খেলোয়াড়দের যৌথ ভুলে। অর্থাৎ আত্মঘাতী। তিন নম্বর গোলটিতেও আছে আরামবাগের গোলরক্ষক আক্কাস মিয়ার ভুল।
১-০ গোলে এগিয়ে থেকেও একের পর এক ভুলের মাশুল দিতে হয়েছে আরামবাগকে ম্যাচ হেরে। আরামবাগ কোচ মারুফুল হক প্রথম আত্মঘাতী গোলটির ব্যাখ্যা দিলেন এভাবে, ‘আমার গোলরক্ষক অনভিজ্ঞ। ডিফেন্ডারের কাছ থেকে ক্লিয়ার হওয়া বলটি হাত দিয়ে ধরবে না পা দিয়ে রিসিভ করবে—এটাই বুঝে উঠতে পারেনি।’ টানা ১৪ ম্যাচ পর আগের ম্যাচে ব্রাদার্স ইউনিয়নকে হারিয়ে হাসি ফুটেছিল মারুফুলের মুখে, তিন দিনের ব্যবধানে আবার সেটা মিলিয়ে গেল।আরামবাগের শুরুটা ছিল দারুণ। ১৪ মিনিটে ডান প্রান্তে ডি বক্সের ওপর থেকে বডি ডজে ইয়াসিনকে ছিটকে ফেলে দূরের পোস্টে বল পাঠালেন মোহাম্মদ জুয়েল। সে বল থেকে গোল করেছেন বুকোলা। কিন্তু দৃষ্টিনন্দন এক গোল উপহার দিয়ে খানিক পরেই যে ‘আত্মঘাতী’ হয়ে উঠবে আরামবাগ, শেখ জামালের পাঁড় সমর্থকরেরাও হয়তো সে আশা করেননি।৩৬ মিনিটে মাঝমাঠ থেকে জামালের মিডফিল্ডার এনামুল হকের লব ডিফেন্ডার জালাল মিয়া বিপদমুক্ত করলে নিজেদের গোলরক্ষক আক্কাসের কাছে যায়। কিন্তু বল গোলরক্ষকের গ্লাভস গলে জালে। ‘এভাবেও যে গোল হজম করা যায়’, তা না দেখলে বিশ্বাস করা কঠিন। বিরতিতে যাওয়ার আগে আবারও আত্মঘাতী গোল। এনামুলের কর্নারে শাহরিয়ার বাপ্পী হেডে বল বিপদমুক্ত করতে গিয়ে নিজেদের জালে ঢুকিয়ে দেন। বিরতির পর প্রতিপক্ষের দুর্বলতার সুযোগে শেখ জামাল হয়ে উঠে আগ্রাসী। ৬৩ মিনিটে গাম্বিয়ান ফরোয়ার্ড সলোমন কিং প্লেসিংয়ে দূরের পোস্ট দিয়ে বল জালে জড়ায়।বৃষ্টিস্নাত কাঁদা মাঠে শঙ্কা ছিল, না জানি কেমন ফুটবল হয়। কিন্তু ভালো আক্রমণাত্মক ফুটবলের বিজ্ঞাপনই দেখা গিয়েছে। দুই দলই ছোট ছোট পাসে আক্রমণের মালা গেঁথেছে। আবার প্রয়োজনে এরিয়াল থ্রুতে চেষ্টা করেছে গোলমুখ খোলার। সেট পিসগুলোতেও ছিল বৈচিত্র্য। সবকিছু মিলিয়ে মোট চার গোলের উপভোগ্য ফুটবলই হলো। ম্যাচ শেষ ভাগ্য খারাপ বলে কপাল চাপড়িয়েছে আরামবাগ, দৃষ্টিকটু বলতে এই যা। আর চতুর্থ জয় নিয়ে মাঠ ছেড়েছে শেখ জামাল। পাঁচ ম্যাচে চার জয় ও এক ড্রয়ে ১৩ পয়েন্ট নিয়ে দ্বিতীয় স্থানে তারা। অন্যদিকে আরামবাগ চতুর্থ হারের স্বাদ পেল।
