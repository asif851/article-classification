
অনিল কুম্বলের পদত্যাগের সিদ্ধান্তকে সম্মান জানিয়েছেন বিরাট কোহলি। তবে কেন কুম্বলের পদত্যাগে যে তাঁর নাম আসছে, এ নিয়ে কিছু বলতে চাননি ভারতীয় অধিনায়ক। মুখে না বললেও অন্যভাবে কোহলি বুঝিয়েছেন, ছিঁড়ে গেছে কুম্বলের সঙ্গে তাঁর সম্পর্কের সুতোটা। সেই সম্পর্কটা এত খারাপ ছিল, কোহলি কুম্বলেকে নিয়ে করা বিশেষ একটি টুইট পর্যন্ত মুছে ফেলেছেন!
গত জুনে কুম্বলেকে যখন ভারতের কোচ করা হলো, কোহলি টুইট করেছিলেন, ‘হৃদয়ের গভীর থেকে স্বাগত, স্যার। আপনার সঙ্গে কাজ করতে উন্মুখ হয়ে আছি। ভারতীয় ক্রিকেটের জন্য আপনার ভান্ডারে অনেক কিছু জমা আছে।’ ঠিক এক বছর পর, কুম্বলের পদত্যাগের এক দিন পর কোহলি মুছে দিয়েছেন সেই টুইট বার্তা। কুম্বলেকে নিয়ে আবেগ থেকে লেখা সেই বক্তব্য অর্থহীন কি লাগছে কোহলির কাছে?কুম্বলের পদত্যাগ নিয়ে কোহলি কাল বলেছেন, ‘তিনি যে সিদ্ধান্ত নিয়েছেন, সেটিকে সম্মান জানাই। এ নিয়ে সবার সামনে কথা বলতে চাই না।’ তিনি না বললেও নানা মাধ্যম হয়ে দুজনের সম্পর্ক নিয়ে অনেক কথা ছড়িয়েছে গত কদিনে। গত ডিসেম্বর থেকে নিজেদের মধ্যে নাকি কথাবার্তা বন্ধ ছিল কুম্বলে-কোহলির। ভারতীয় গণমাধ্যমের খবর, দল নির্বাচন নিয়ে দুজনের মধ্যে প্রায়ই সমস্যা দেখা দিত। চ্যাম্পিয়নস ট্রফির ফাইনালেও নাকি দুজনের মতবিরোধ দেখা গেছে। টস জিতে পাকিস্তানের বিপক্ষে ব্যাটিং নিতে চেয়েছিলেন কুম্বলে। কিন্তু কোহলি নেন ফিল্ডিং। ম্যাচটা শেষ পর্যন্ত বড় ব্যবধানে হেরেছে ভারত।তবে তার চেয়েও বড় ব্যবধান যে ছিল খোদ কোচ-অধিনায়কের মধ্যে। সূত্র: টুইটার।
