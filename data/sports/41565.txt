

ঘড়ির​ সবচেয়ে চঞ্চল কাঁটাটা এক ঘর এগোতে না–এগোতেই ৫৫ কোটি টাকা! কল্পনা নয়, বাস্তব। কিন্তু আপনার নামটি হতে হবে উসাইন বোল্ট। বিশ্লেষকেরা বলছেন, এবারের অলিম্পিকে ১০০ মিটার জয়ের ফলে প্রতি সেকেন্ড হিসেবে বোল্ট আয় করেছেন ৫৫ লাখ ব্রিটিশ পাউন্ড!ইতিহাসে প্র​থম স্প্রিন্টার হিসেবে ১০০ মিটার দৌড়ে হ্যাটট্রিক সোনা জেতার কীর্তি গড়েছেন বোল্ট। সব মিলিয়ে এটি অলিম্পিকে তাঁর সপ্তম সোনা। এই সাফল্যের ফলে আগামী ১২ মাসে বোল্টের আয় দ্বিগুণ হয়ে যাবে বলে মনে করছেন বিশেষজ্ঞরা। বিজ্ঞাপন ও স্পনসরশিপ বাবদে বোল্টের আয় ৫৫ মিলিয়ন পাউন্ড হবে বলে ধারণা করা হচ্ছে। আর এ সবই সম্ভব হবে বোল্ট ১০০ মিটারে জিতেছেন বলে।বোল্ট ব্যর্থ হলে, এমনকি রুপাও জিতলে বিজ্ঞাপন জগতে তাঁর কদর ধুম করে নেমে যেত। স্প্রিন্টের রাজ্যটাই এমন। এখানে সবাই ১ নম্বরকে মনে রাখে। বিশ্বের দ্রুততম মানবকেই সবাই চেনে। কে দ্বিতীয় দ্রুততম মানব, তাঁর খবর কজনই বা রাখে।আর বোল্টের এই যে রাজ্য, তার পুরোটাই আসে মাত্র ১০ সেকেন্ডের এক খেলায়। আরও নির্দিষ্ট করে বললে, এবার তো বোল্ট জিতেছেন ৯.৮১ সেকেন্ডে! অর্থাৎ​ এই ১০ সেকেন্ডের দৌড় বোল্টকে এনে দিচ্ছে ৫ কোটি ৫০ লাখ পাউন্ড। অর্থাৎ​ প্রতি সেকেন্ড বোল্টকে এনে দিচ্ছে ৫৫ লাখ পাউন্ড। সে হিসেবেই বাংলাদেশি মুদ্রায় যেটি ৫৫ কোটি টাকার বেশি।মাত্র ১০ সেকেন্ডের খেলাতেই এত কিছু বলে ভ্রু কোঁচকানোরও কিছু নেই অবশ্য। কারণ, এই ১০ সেকেন্ডের পেছনেই বোল্টদের সারা জীবনের সাধনা আর হাড়ভাঙা পরিশ্রম!
