
পাউলিনহোর শেষ মুহূর্তের গোলে গেটাফের মাঠ থেকে জয় নিয়ে ফিরেছে বার্সেলোনা। কিন্তু মাদ্রিদ থেকে বার্সেলোনায় ফেরার পরই দুঃসংবাদ শুনতে হলো ক্লাবটিকে। কাল ম্যাচে চোট পেয়ে মাঠ ছেড়েছিলেন ওউসমানে ডেমবেলে। বাঁ পায়ের পেশি ছিঁড়ে যাওয়ায় তিন থেকে চার মাসের জন্য মাঠের বাইরে চলে যাচ্ছেন ডেমবেলে।
নেইমারের শূন্যস্থান পূরণ করতে ডেমবেলেকে দলে টেনেছে বার্সেলোনা। শর্ত সাপেক্ষে ১৪৭ মিলিয়ন ইউরোর বিনিময়ে ফরাসি ফরোয়ার্ডকে কিনেছে বার্সা। নতুন জার্সিতে মাত্র তিনবারই নামতে পেরেছেন। এখনো গোল পাননি, তবে সুয়ারেজকে দিয়ে লিগে গোল করিয়ে মানিয়ে নেওয়ার ইঙ্গিত দিয়েছেন অভিষেক ম্যাচেই। কিন্তু এর মাঝেই থমকে যেতে হলো তাঁকে। আজ এক বিবৃতিতে বার্সেলোনা জানিয়েছে, ‘ওউসমানে ডেমবেলের চোটের পরীক্ষার ফল এসেছে। দুঃখজনকভাবে তাঁর বাঁ পায়ের পেশি ছিঁড়ে গেছে। ধারণা করা হচ্ছে, সাড়ে তিন থেকে চার মাস মাঠের বাইরে থাকতে হবে তাঁকে।’গতকাল গেটাফের মাঠে ২৪ একটি ব্যাক হিল করার পর অস্বস্তি বোধ করলে মাঠে বসে পড়েন ডেমবেলে। ২৯ মিনিটে মাঠ ছেড়ে উঠে পড়েন তিনি। তখনো বোঝা যায়নি, এত বড় সময়ের জন্য তাঁকে হারাবে বার্সেলোনা। ক্লাব জানিয়েছে, এ সপ্তাহেই ফিনল্যান্ডে ডেমবেলের বাঁ পায়ে অস্ত্রোপচার করা হবে। সূত্র: এএস, বার্সেলোনা ওয়েবসাইট।
