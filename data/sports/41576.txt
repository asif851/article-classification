
বাংলাদেশ ক্রিকেট বোর্ড অনেক চেষ্টা করেছে কিন্তু সফল হয়নি। দুই দিনের প্রস্তুতি ম্যাচটি খেলতে রাজিই হয়নি অস্ট্রেলিয়া। প্রস্তুতি কম হলেও এ নিয়ে খুব একটা চিন্তিত নয় অস্ট্রেলিয়া দল। বৃষ্টির কারণে মাঠ প্রস্তুতির সময় যে বিসিবি পায়নি, সেটা বুঝতে পারছেন ড্যারেন লেম্যান। আর টানা বৃষ্টিতে বিপর্যস্ত বাংলাদেশের মানুষের কথা চিন্তা করেই এ নিয়ে কিছু ভাবতে রাজি নন অস্ট্রেলিয়ান কোচ।আজ শেষ চেষ্টা হিসেবে অস্ট্রেলিয়া দলকে ফতুল্লা ঘুরিয়ে এনেছে বিসিবি। কিন্তু মাঠের দুরবস্থা দেখে নিজেদের সিদ্ধান্তে অনড় সফরকারী দল। এতে অবশ্য লেম্যান বিসিবির দায় দেখছেন না। টানা বৃষ্টির মাঝেও বিসিবি যে চেষ্টা করেছে, এতেই খুশি লেম্যান, ‘আমাদের ম্যাচ খেলানোর জন্য বিসিবি দারুণ চেষ্টা করেছে। কিন্তু টানা বৃষ্টি ঝামেলা করল। ঢাকার আশপাশের বিভিন্ন মাঠও দেখেছি। বাংলাদেশের মানুষ যে টানা বৃষ্টিতে কষ্ট পাচ্ছে, আমরা সেটা বুঝতে পারছি। এ দেশে অনেক মানুষ দুর্দশার মধ্য দিয়ে যাচ্ছে, আমরা তাদের সমব্যথী।’টানা বৃষ্টিতে মিরপুরের মাঠ নিয়েও শঙ্কা জাগছে। গত বছর বৃষ্টির কারণে দক্ষিণ আফ্রিকার দুটি টেস্টই বৃষ্টিতে ভেসে গিয়েছিল। এবারও তেমন কিছু হওয়ার শঙ্কা উড়িয়ে দেওয়া যাচ্ছে না। লেম্যান তাই বৃষ্টি থামার অপেক্ষায় আছেন, ‘আমি এখনো মিরপুরের উইকেট দেখিনি। সাধারণত ভালো উইকেটই হয়। বৃষ্টি না হলে ভালো আউটফিল্ড পাওয়ার আশায় আছি। তারা অনেক চেষ্টা করছে। আমরা এর বেশি কিছু চাইতে পারি না।’প্রকৃতির ওপর কারও হাত নেই। তাই যেটা নিজেদের পক্ষে নিয়ন্ত্রণ করা সম্ভব, সেটা নিয়েই ভাবছেন অস্ট্রেলিয়ান কোচ। বাংলাদেশের স্পিন আক্রমণ সামলানো! গত অক্টোবরে ইংল্যান্ডকে স্পিন-বিষে নীল করে মাত্র তিন দিনে ম্যাচ শেষ করে দিয়েছিল বাংলাদেশ। অস্ট্রেলিয়াও ভারতে গিয়ে এর শিকার হয়েছে। লেম্যান তবু এমন ম্যাচই দেখতে চান! কারণ, এমন ম্যাচই নাকি বেশি উপভোগ্য হয়, ‘ভারতেও তিন দিনের ম্যাচ পেয়েছি। মাঝে মাঝে ম্যাচ যত কম লম্বা হয়, তত বেশি উত্তেজনা ছড়ায়। আমরা এর জন্য প্রস্তুত।’
 
