
বাংলাদেশ ওপেন আন্তর্জাতিক ব্যাডমিন্টনে কালকের দিনটা খুব খারাপই গেল স্বাগতিকদের। পল্টন উডেনফ্লোর জিমনেসিয়ামে কাল মেয়েদের এককে দ্বিতীয় রাউন্ডে হেরে গেছেন এলিনা সুলতানা ও দুলালী হালদার। মহিলা এককের বর্তমান জাতীয় চ্যাম্পিয়ন এলিনা ২১-১০, ২১-১০ পয়েন্টে হেরেছেন রাশিয়ার কেসিনা পোলিকারপোভার কাছে। দুলালী ২১-৬, ২১-৬ পয়েন্টে হেরেছেন টুর্নামেন্টের শীর্ষ বাছাই যুক্তরাষ্ট্রের আইরিশ ওয়াংয়ের কাছে। মহিলা এককের মতো মিশ্র দ্বৈতেও হেরেছে বাংলাদেশ। চাঁদ লাল ও রেহানা পারভীন জুটি ২১-১১, ২১-৬ পয়েন্টে হেরেছেন থাইল্যান্ডের আমপুনসুবান ও চোচুওং জুটির কাছে। বাংলাদেশের প্রতিযোগীদের একেক করে আত্মসমর্পণের পর পুরুষ দ্বৈতেই একটু লড়েছেন রাহাত কবির ও সালেহ আহমেদ। এই দুজন ভারতের প্রণব চোপড়া ও অক্ষয় দেওয়ালকরের কাছে হেরেছেন ২১-১৭, ২১-১২ পয়েন্টে।
