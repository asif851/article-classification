
লম্বা বিরতির পর ইংল্যান্ডের মতো শক্তিশালী দলের বিপক্ষে টেস্ট খেলা—জয় দূরে থাক, বাংলাদেশ লড়াই করতে পারবে কি না, চট্টগ্রাম টেস্টের আগে এমন সংশয়ই ছিল। এখন অবশ্য ভিন্ন আলোচনা। বাংলাদেশ সিরিজে ফিরতে পারবে তো? চট্টগ্রাম টেস্টে বাংলাদেশের পারফরম্যান্সই এমন ইতিবাচক প্রশ্নের জন্ম দিয়েছে।বাংলাদেশ ২২ রানে হেরেছে, তবে ইংল্যান্ডের বিপক্ষে ওই পরাজয়ের পরতে পরতে আছে মুশফিক-তামিমদের লড়াইয়ের ছবিও। বাংলাদেশের পারফরম্যান্সে চারদিকে স্তুতি হলেও তামিম অবশ্য এতে তৃপ্ত হতে চান না। পরাজয় বরং তাঁকে পোড়াচ্ছে, ‘মিডিয়া বা মানুষজন বলছে, আমরা খুব ভালো খেলেছি। এতটুকুতেই যদি খুশি হয়ে যাই, আমরা কখনই উন্নতি করতে পারব না। হেরে যাওয়ায় আমরা সবাই কষ্ট পেয়েছি। যদি জিততাম তাহলে অন্য রকম হতো।’পরাজয় থেকেই তৈরি হয় জেতার স্পৃহা। তামিমও চান পেছনের ভুল থেকে শিক্ষা নিয়ে ঢাকা টেস্টে দুর্দান্ত কিছু করতে, ‘চট্টগ্রাম টেস্টে ইতিবাচক কিছু বিষয় ছিল। আমরা পাঁচ দিনই প্রতিদ্বন্দ্বিতা করেছি। যদি জিততে পারতাম অন্য রকম অনুভূতি হতো। যখনই খেলব, আমাদের চেষ্টা থাকবে ম্যাচ জেতার। মাঠে যে ১১ জন নামে, সবাই নামেই জেতার জন্য। পারি না–পারি এটা অন্য বিষয়। পরের টেস্টেও আমাদের একই পরিকল্পনা থাকবে। প্রথম বল থেকে শেষ বল পর্যন্ত নিজেদের কাজটুকু আমরা ভালোভাবে করার চেষ্টা করব। যদি জয় সম্ভব না হয়, তখন অন্য পদক্ষেপ বা ড্রয়ের চিন্তা আসবে।’
