
প্রতীক্ষার অবসান হতে চলেছে তাসকিন আহমেদের। আন্তর্জাতিক ক্রিকেটে অভিষেকের দুই বছর পর এখন তিনি টেস্ট অভিষেকের অপেক্ষায়। নিউজিল্যান্ডের বিপক্ষে প্রথম টেস্টের দলে আছেন এই পেসার।তাসকিনকে টেস্ট দলে পেয়ে সবচেয়ে খুশি বাংলাদেশ দলের টেস্ট অধিনায়ক মুশফিকুর রহিম। দল ঘোষণার পর তাৎক্ষণিক প্রতিক্রিয়ায় প্রথম আলোকে বলেছেন, ‘তাসকিনকে টেস্ট দলে পেয়ে আমি নিজেই খুব রোমাঞ্চিত। তাসকিন টেস্ট খেলবে, বাংলাদেশের ক্রিকেটের জন্যই এটা বড় সুখবর।’অধিনায়ক সন্তুষ্ট টেস্ট দল নিয়েও, ‘দল ভালো হয়েছে। সবাই যার যার জায়গায় ভালো খেললে অবশ্যই ভালো ফলাফল সম্ভব। টেস্টে আমাদের লক্ষ্য ভালো লড়াই করা। বাকিটা আল্লাহর ইচ্ছা।’হ্যামস্ট্রিংয়ের চোটে পড়ে টি-টোয়েন্টি সিরিজে খেলা হয়নি মুশফিকের। তবে চোট অনেকটাই কাটিয়ে উঠে গত তিন-চার দিন হলো ব্যাটিং অনুশীলনও শুরু করেছেন।
