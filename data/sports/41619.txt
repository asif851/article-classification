
প্যাট কামিন্স গতির ঝড় তুলেছেন। নাথান লায়ন আজও তাঁর ঘূর্ণি-জাদু নিয়ে ছিলেন স্বরূপে। তবে অস্ট্রেলিয়ান বোলারদের রক্তচক্ষু এড়িয়ে সকালের প্রথম ঘণ্টাটা নির্বিঘ্নে কাটিয়ে দিলেন রবীন্দ্র জাদেজা ও ঋদ্ধিমান সাহা। সপ্তম উইকেটে তাঁদের ৯৬ রানের জুটিতেই ধর্মশালা টেস্টের প্রথম ইনিংসে ৩২ রানের লিড ভারতের। জাদেজা আর ঋদ্ধিমানের প্রতিরোধ ভাঙেন কামিন্স। ভারতের ইনিংসের সর্বোচ্চ রানের জুটিটি থামে জাদেজার ফেরায়। ৯৫ বলে চারটি করে চার ও ছয়ে ৬৩ রান করেন ভারতের এই অলরাউন্ডার। এক মৌসুমে পাঁচ শ বা তার বেশি রান আর পঞ্চাশ বা তার বেশি উইকেট পাওয়া তৃতীয় ক্রিকেটারও এখন জাদেজা। ১৯৭৯-৮০ মৌসুমে এই কীর্তি প্রথম গড়েছিলেন কপিল দেব। ২০০৮-০৯ মৌসুমে তাঁর পাশে নাম লিখিয়েছিলেন অস্ট্রেলিয়ার মিচেল জনসন। জাদেজার পর ঋদ্ধিমানকেও (৩১) ফেরান কামিন্স। এর মাঝে অবশ্য ভুবেনশ্বর কুমারকে ফেরান স্টিভ ও’কিফ। কুলদীপ যাদবকে আউট করে নিজের পঞ্চম উইকেটটি পান লায়ন। ভারতের ইনিংস থামে ৩৩২ রানে। টেস্টে লায়নের এটি ইনিংসে নবম ৫ উইকেট। স্টার স্পোর্টসে।
