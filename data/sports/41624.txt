
এমন বিদায় কেউ চায়নি! শেষবারের মতো ট্র্যাকে নেমে দৌড় শেষ করতে পারবেন না উসাইন বোল্ট! ট্র্যাক ছাড়বেন খুঁড়িয়ে হেঁটে! ক্যারিয়ারের শেষ দৌড়ে এমন ব্যথাতুর যবনিকাই মেনে নিতে হলো উসাইন বোল্টকে। লন্ডনে বিশ্ব অ্যাথলেটিকস চ্যাম্পিয়নশিপে ১০০ মিটার রিলে দৌড়ে ফিনিশিং লাইন পর্যন্তও পৌঁছাতে পারেননি এ জ্যামাইকান। হ্যামস্ট্রিংয়ের চোট পেয়ে লুটিয়ে পড়েন ট্র্যাকেই!শেষ ল্যাপে ফিনিশিং লাইন থেকে প্রায় ৫০ মিটার দূরে থাকতে চোট পান বোল্ট। ইয়োহান ব্লেকের কাছ থেকে ব্যাটন নিয়ে দৌড়াচ্ছিলেন প্রাণপণে। সামনে দুই প্রতিদ্বন্দ্বীকে পেছনে ফেলতে দৌড়ের গতি বাড়াতেই বিপত্তি, পা ধরে লুটিয়ে পড়লেন ট্র্যাকেই। চোটে কাতরাচ্ছিলেন বোল্ট। এ সুযোগে মিচেল ব্লেক জয় নিশ্চিত করেন ব্রিটেনের। বিশ্ব চ্যাম্পিয়নশিপের ১০০ মিটার রিলে দৌড়ে এটাই প্রথম সোনার পদক ব্রিটেনের। দলগত এ ইভেন্টে ৩৭.৪৭ সেকেন্ড সময়ে দৌড় শেষ করেছে তারা। রৌপ্য (৩৭.৫২ সেকেন্ড) যুক্তরাষ্ট্রের এবং ব্রোঞ্জ জিতেছে জাপান। গ্রহের দ্রুততম মানব বোল্টের ক্যারিয়ারের শেষ অঙ্কে এ যেন দুঃস্বপ্নের সমাপ্তি। সতীর্থরা তাঁকে উঠে দাঁড়াতে সাহায্য করেন। সমবেদনা জানিয়েছে প্রতিদ্বন্দ্বীরাও। ট্র্যাক ছাড়ার সময় তাঁকে সাহায্য করতে আনা হয়েছিল হুইলচেয়ার। কিন্তু নিজের হাঁটুতে ভর দিয়েই ট্র্যাক ছেড়েছেন বোল্ট। অলিম্পিক স্টেডিয়ামে উপস্থিত প্রায় ৬০ হাজার দর্শক অবিশ্বাস্য চোখে দেখেছে, সর্বকালের অন্যতম সেরা ক্রীড়াবিদের ক্যারিয়ারে এমন করুণ বিদায়! ৮ বারের অলিম্পিক চ্যাম্পিয়ন ও ১১ বারের বিশ্ব চ্যাম্পিয়নকে ট্রাক ছাড়তে হবে দৌড় শেষ না করেই! এর আগে ২০১১ বিশ্ব চ্যাম্পিয়নশিপের ১০০ মিটারে ডিসকোয়ালিফাইড হয়েছিলেন বোল্ট। এ ছাড়া ২০০৯ থেকে চলতি আসরের আগ পর্যন্ত ১০০ মিটার, ২০০ মিটার এবং ১০০ মিটার রিলে দৌড়ে সোনার পদক জিতেছিলেন তিনি।ক্যারিয়ারের শেষ আসরে তাই শুধু ব্রোঞ্জ জিতেই সন্তুষ্ট থাকতে হলো বোল্টকে। এর আগে ১০০ মিটার স্প্রিন্টে হেরেছেন যুক্তরাষ্ট্রের জাস্টিন গ্যাটলিনের কাছে। সেটা ছিল বোল্টের ব্যক্তিগত ইভেন্টে শেষ দৌড়। লন্ডনের দর্শকদের সামনে দুই ইভেন্টেই হতাশার বিদায় ঘটল সর্বকালের সেরা এ স্প্রিন্টারের। অথচ এই লন্ডনেই ২০১২ অলিম্পিকের ১০০ মিটার রিলে দৌড়ে বিশ্ব রেকর্ড (৩৬.৮৪ সেকেন্ড) গড়েছিলেন বোল্ট-ব্লেকরা। কিন্তু এবার কে জানত, সেই লন্ডনেই বোল্টের শেষ অঙ্কে ‘ট্র্যাজেডি’ লেখা থাকবে! সূত্র বিবিসি, গার্ডিয়ান
