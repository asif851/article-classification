
পাকিস্তানি নাগরিক হয়েও বিরাট কোহলির বড় ভক্ত তিনি। কিন্তু এই ভক্ত হওয়ার ‘মূল্য’ গত এক মাস ধরে দিতে হয়েছে উমর দারাজকে। পাকিস্তানের মাটিতে ভারতের পতাকা ওড়ানোর দায়ে দেশদ্রোহের মামলায় জেল খেটেছেন। তবে এশিয়া কাপে ভারত-পাকিস্তান ম্যাচের আগে গতকাল একটা সুসংবাদই পেলেন পাকিস্তানি যুবক, অবশেষে জামিন পেয়েছেন মামলায়।পাকিস্তানের দৈনিক ডন অনলাইনের খবর অনুযায়ী, শুক্রবার পাঞ্জাব প্রদেশের ওকারায় অতিরিক্ত জেলা ও সেশন কোর্ট দারাজের জামিন আবেদন মঞ্জুর করেন। তাঁকে ৫০ হাজার রুপির জামানত দিতে নির্দেশ দিয়েছিলেন আদালত। কিন্তু শুক্রবার শুনানি শেষ হতে হতে দিনের আদালতের কার্যক্রম শেষ হয়ে যায়। আজ শনিবার জামিনে মুক্তি পেয়েছেন দারাজ। গত ২৬ জানুয়ারি ভারত-অস্ট্রেলিয়া সিরিজের প্রথম টি-টোয়েন্টি ম্যাচে কোহলির ব্যাটে জয় পেয়েছিল ভারত। আনন্দের আতিশয্যে নিজের বাড়ির ছাদে ভারতের পতাকা উড়িয়েছিলেন কোহলির এই ‘পাগল ভক্ত’। সেদিন ছিল আবার ভারতের প্রজাতন্ত্র দিবস। দারাজের বিরুদ্ধে তাই ‘পাকিস্তানের আদর্শবিরোধী কাজে’র অভিযোগে মামলা করে পুলিশ। এর পর থেকেই জেলে ছিলেন ২২ বছর বয়সী পাকিস্তানি যুবক। এর আগে গত সপ্তাহেও একবার জামিনের আবেদন করেছিলেন। কিন্তু আদালত তা বাতিল করে দিয়েছিলেন। পরে পাঞ্জাবের আদালতে নতুন করে আপিল করেছিলেন দারাজ। ইন্ডিয়া টুডে।
