
মাত্রই ভারতের বিপক্ষে টেস্ট খেলে গেছেন। কিন্তু এক সংস্করণ থেকে অন্য সংস্করণে গিয়ে মানিয়ে নিতে একটুও সময় নিলেন না তামিম ইকবাল। পাকিস্তান সুপার লিগে (পিএসএল) পেশোয়ার জালমির হয়ে প্রথম ম্যাচেই খেলেছেন ৪৬ বলে অপরাজিত ৬২ রানের ঝোড়ো এক ইনিংস। শারজায় কাল তামিমের দুর্দান্ত ফিফটিতেই কোয়েটা গ্ল্যাডিয়েটরসের বিপক্ষে বৃষ্টিবিঘ্নিত ম্যাচে ৩ উইকেটে ১১৭ রান করেছে পেশোয়ার। তবে কয়েক দফা বৃষ্টির কারণে শেষ পর্যন্ত তাড়া করতেই নামতে পারেনি কোয়েটা। পরিত্যক্ত ঘোষণা করা হয়েছে ম্যাচটা।পিএসএলের গত মৌসুমেও ৬ ম্যাচে ৬৬.৭৫ গড়ে ২৬৭ রান করেছিলেন তামিম। গত মৌসুম যেখানে শেষ করেছিলেন, এবার শুরুটাই যেন করলেন সেখান থেকে। প্রথম স্কোরিং শটটাই চার, তৃতীয় বলে জুলফিকার বাবরকে সুইপ করে। এই বাঁহাতি স্পিনারকেই ডিপ মিড উইকেটের ওপর দিয়ে উড়িয়ে মেরে করেছেন ফিফটি (৪১ বলে)। শেষ পর্যন্ত তাঁর চারটি চার, ছক্কাও চারটি। তামিম-মোহাম্মদ হাফিজের ওপেনিং জুটিতে এসেছে ৪১ রান। চতুর্থ উইকেটে তামিমের সঙ্গে অবিচ্ছিন্ন ৭৫ রানের জুটি গড়া শোহাইব মাকসুদ ২৪ বলে করেন ৩০ রান। পেশোয়ারে তামিমের জাতীয় দল সতীর্থ সাকিব আল হাসান এদিন ব্যাটিংয়ের সুযোগই পাননি। ওদিকে কোয়েটার হয়ে প্রথম ম্যাচে ২০ বলে অপরাজিত ২৯ করা মাহমুদউল্লাহ কাল ৩ ওভার বোলিং করে ১৮ রানে নিয়েছেন ১ উইকেট।
