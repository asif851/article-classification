
বিশ্বকাপের ফাইনাল ১৩ জুলাই। তবে তত দিন অপেক্ষার দরকার নেই। বার্লিনের ডিআইডব্লু ইনস্টিটিউটের গবেষকেরা বিশ্বকাপ শুরুর আগেই জানিয়ে দিয়েছেন, রিও ডি জেনিরোয় শিরোপা লড়াইয়ে নামবে স্পেন ও জার্মানি।
বিশ্বকাপের দলগুলোর বাজারমূল্য এবং খেলোয়াড়দের ট্রান্সফার ফির ওপর ভিত্তি করে একটা গবেষণা চালান বার্লিনভিত্তিক ডিআইডব্লু ইনস্টিটিউটের গবেষকেরা। গবেষণার ফলটা সত্যি হলে ব্রাজিল বিশ্বকাপের ফাইনাল হবে স্পেন ও জার্মানির মধ্যে এবং ফাইনালে ফেবারিট থাকবে স্পেন। তবে উড়িয়ে দেওয়া যাচ্ছে না জার্মানির সম্ভাবনাও। যে অর্থনীতিবিদেরা গবেষণাটি চালিয়েছেন তাঁদেরই একজন গার্ট ওয়াগনারের ভাষায়, ‘স্প্যানিশরা কিছুটা হলেও ফেবারিট। তবে জার্মানির জন্যও দীর্ঘ সময় পর এবারই শিরোপা জয়ের সবচেয়ে ভালো সুযোগ।’ এএফপি।
যে পদ্ধতিতে গবেষণাটি হয়েছে, ওয়াগনার আর তাঁর দুই সহকর্মী এর নাম দিয়েছেন, ‘টাকাই গোল করে’। বিশ্বকাপের অর্থনীতিনির্ভর এই গবেষণার ফলকে ধর্তব্যের মধ্যে রাখতে হচ্ছে ডিআইডব্লু ইনস্টিটিউটের অতীত সাফল্যের কারণে। এই একই পদ্ধতির গবেষণা থেকে পাওয়া পূর্বানুমান সত্যি করে ২০১০ বিশ্বকাপ এবং ২০০৮ ও ২০১২ ইউরোপিয়ান চ্যাম্পিয়নশিপ জিতেছিল স্পেন। 
