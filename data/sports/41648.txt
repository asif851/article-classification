
শুরুতে হতাশা। দ্বিতীয় উইকেটে ১১৭ রানের জুটি গড়ে পাওয়েল-স্যামুয়েলসের প্রতিরোধ। দুই ব্যাটসম্যানের বিদায়ে এরপর কিছুটা সময় অস্বস্তিতে কাটলেও শেষটা একেবারে মন্দ হয়নি ওয়েস্ট ইন্ডিজের। ষষ্ঠ উইকেটে ড্যারেন স্যামি ও ড্যারেন ব্রাভোর অবিচ্ছিন্ন ৬৭ রানের জুটিতে ক্যারিবীয়দের সংগ্রহ দাঁড়িয়েছে ৫ উইকেটে ২৬৩ রান। তিন ম্যাচের ওয়ানডে সিরিজ নিজেদের করে নিতে স্বাগতিক ভারতের চাই ২৬৪ রান।মাত্র ২০ রানে প্রথম উইকেট হারানো ওয়েস্ট ইন্ডিজের ৩০ ওভার শেষে সংগ্রহ ছিল ১৩৭ রান। তখনো অক্ষত ৯টি উইকেট। অথচ বাকি সময়ে মাত্র ১২৬ রান তুলতে সমর্থ হয় ক্যারিবীয়রা। ভাগ্যিস শেষ তিন ওভারে দলীয় সংগ্রহে ৪১ রান যোগ করেন স্যামি ও ব্রাভো। না হলে ওয়েস্ট ইন্ডিজের সংগ্রহটা আড়াই শ পেরোত কি না, সংশয় ছিল।ওয়েস্ট ইন্ডিজের হয়ে সর্বোচ্চ (৭১) সংগ্রহটা মারলন স্যামুয়েলসের। তাঁর ৯৩ বলের ইনিংসটি সাজানো ছিল ৭টি চার ও ১টি ছয় দিয়ে। ৯ চারে ৮১ বলে ৭০ রান করেন কাইরন পাওয়েল। ড্যারেন ব্রাভো ৫৩ বলে ৫১ এবং স্যামি ২৯ বলে ৩৭ রান নিয়ে অপরাজিত থাকেন।ভারতীয় বোলারদের কেউই আহামরি সাফল্য পাননি। ৪৫ রান দিয়ে সর্বোচ্চ দুটি উইকেট নেন রবিচন্দ্রন অশ্বিন। একটি করে উইকেট নেন ভুবনেশ্বর কুমার, মোহাম্মদ সামি ও রবীন্দ্র জাদেজা।সংক্ষিপ্ত স্কোর:ওয়েস্ট ইন্ডিজ: ২৬৩/৫ (৫০ ওভার)স্যামুয়েলস ৭১, পাওয়েল ৭০, ব্রাভো ৫১*, স্যামি ৩৭*অশ্বিন ২/৪৫, ভুবনেশ্বর ১/৪২, সামি ১/৪৯, জাদেজা ১/৪৯টস: ভারতসূত্র: ক্রিকইনফো।শুধু ক্রিকেটের সর্বশেষ স্কোর জানতে C লিখে এসএমএস করুন 2221 নম্বরে। যেকোনো খেলার আপডেট পেতে S লিখে এসএমএস করুন 2221 নম্বরে।
