
বাংলাদেশের ক্রীড়াঙ্গন বেশ সংকটের মুখেই পড়তে যাচ্ছে। ক্রিকেট অস্ট্রেলিয়ার পথ ধরে এবার বাংলাদেশের নিরাপত্তা নিয়ে সংশয় প্রকাশ করেছে অস্ট্রেলিয়ান ফুটবল ফেডারেশন (এফএফএ)। ইতিমধ্যে ফিফার কাছে নিজেদের শঙ্কা জানিয়ে দিয়েছে এফএফএ। আগামী ১৭ নভেম্বর ঢাকার বঙ্গবন্ধু স্টেডিয়ামে অনুষ্ঠিতব্য বিশ্বকাপের বাছাইপর্বে অস্ট্রেলিয়ার বিপক্ষে ফিরতি ম্যাচটি নিয়ে তাই সৃষ্টি হয়েছে অনিশ্চয়তা। বাংলাদেশের মাটিতে দেখা নাও যেতে পারে সকারুদের! ২৮ সেপ্টেম্বর বাংলাদেশে পা রাখার কথা ছিল অস্ট্রেলিয়ান ক্রিকেট দলের। কিন্তু ২৫ তারিখ অস্ট্রেলিয়ান পররাষ্ট্র ও বাণিজ্য বিষয়ক দপ্তরের (ডিএফএটি) এক প্রতিবেদন প্রকাশের পর বাংলাদেশ সফর নিয়ে শুরু হয়েছে অনিশ্চয়তা। ইতিমধ্যে নিরাপত্তা প্রতিনিধি দল বাংলাদেশে এসে ঘুরে গেলেও সফর নিয়ে অনিশ্চয়তা কাটছেই না। এরই মাঝে এফএফএ বাংলাদেশ এবং পুরো দক্ষিণ এশিয়ার নিরাপত্তা নিয়ে ফিফার কাছে নিজেদের শঙ্কা প্রকাশ করেছে। সংস্থাটির একজন মুখপাত্র বার্তা সংস্থা এএফপিকে বলেছেন, ‘এফএফএ বাংলাদেশের নিরাপত্তা পরিস্থিতি নিয়ে চিন্তিত। সংস্থা ইতিমধ্যে এ ব্যাপারে ডিএফএটি এবং নিরাপত্তা বিশেষজ্ঞদের সঙ্গে আলোচনায় বসেছে। ইতিমধ্যে ফিফা এবং এশিয়ান ফুটবল কনফেডারেশনের কাছেও বিষয়টি তুলে ধরা হয়েছে।’ অস্ট্রেলিয়ান ফুটবল দল ইতিমধ্যে তাজিকিস্তানের দুশানবেতে গিয়ে বাছাইপর্বের ম্যাচ খেলে এসেছে। নিরাপত্তা নিয়ে সংশয় অস্ট্রেলীয়রা শঙ্কিত ছিল তাজিকিস্তানের। এবার বাংলাদেশের বিপক্ষে ম্যাচের আগেও সেই নিরাপত্তাকেই ইস্যু বানিয়েছে তারা। তবে এ ক্ষেত্রে বল থাকছে বিশ্ব ফুটবল অভিভাবক ফিফার কোর্টেই। ফিফার ওপরেই নির্ভর করছে অস্ট্রেলীয় জাতীয় ফুটবল দল বাংলাদেশের বিপক্ষে ১৭ নভেম্বরের ম্যাচটি কোথায় খেলবে! বাংলাদেশে খেলা না হলে তৃতীয় কোনো দেশকেই বেছে নেবে ফিফা। সূত্র: এএফপি 
