
শাস্তিটা অনেক দিন ধরেই ‘হবে, হবে’ করছিল। নেইমারের ব্যক্তিগত সম্পত্তি বাজেয়াপ্ত হবে অনুমিত ছিল। প্রশ্ন ছিল, কখন, আর কোন কোন সম্পত্তি? সেটিরও উত্তর মিলল। কর ফাঁকির মামলায় নেইমারের ব্যক্তিগত বিমান, প্রমোদ তরীসহ প্রায় ৫ কোটি ডলার মূল্যের সম্পত্তি বাজেয়াপ্ত করতে পরোয়ানা জারি করেছে ব্রাজিলের আদালত। মূল রায় এসেছিল গত বছরের সেপ্টেম্বরেই। ২০১১ থেকে ২০১৩ সালের মধ্যে আয় কম দেখিয়ে কর ফাঁকি দিয়েছিলেন নেইমার। এর শাস্তি হিসেবে তখন নেইমারের প্রায় ৪৮ মিলিয়ন ডলার পরিমাণ ব্যক্তিগত সম্পত্তি বাজেয়াপ্ত করার আদেশ দিয়েছিলেন সাও পাওলোর ফেডারেল আদালত। সেই রায়ের বিরুদ্ধে তখন আপিল করেছিলেন ব্রাজিল অধিনায়ক, তবে সেটি গত সপ্তাহে খারিজ হয়ে যায়। উল্টো সুদের হারের হিসেবে জরিমানার পরিমাণ আরও বেড়ে গেছে। এরপর আজ ব্রাজিলের ফেডারেল আদালত এই পরোয়ানা জারি করেছেন। যে পরোয়ানায় নেইমারের ব্যক্তিগত বিমান, প্রমোদতরী জব্দ করার নির্দেশ দেওয়া হয়েছে। সঙ্গে ব্রাজিলের গুরাউয়া, সান্তোস, প্রাইয়া গ্রান্দে, সাও ভিসেন্তে, সাও পাওলো ও ইতাপেমা অঞ্চলে বার্সা ফরোয়ার্ডের কিছু ব্যক্তিগত সম্পত্তিও জব্দ করতে নির্দেশ দিয়েছেন আদালত। 
নেইমারের জন্য একটাই স্বস্তির খবর, তাঁকে জেলে যেতে হচ্ছে না। যে জরিমানা উশুল করার জন্য এই সম্পত্তিগুলো জব্দ করা হয়েছে, সেটি পরিশোধ করে দিলেই আর কোনো ঝামেলা থাকবে না। ব্রাজিলের কর কর্তৃপক্ষের কর্মকর্তা ইয়াগারো জুং মার্টিনস বলেছেন, ‘তিনি (নেইমার) এখনো রায়ের বিরুদ্ধে আপিল করতে পারবেন, তবে এটা পরের ধাপ। গত বছর যে শাস্তিটা ছিল, সেটি বদলায়নি। যদি তিনি পাওনা টাকা শোধ করে দেন, তাহলেই মামলাটি শেষ হয়ে যাবে। আমাদের (ব্রাজিলের) আইন এত কঠোরও নয়।’এ নিয়ে অল্প কদিনের মধ্যেই ব্রাজিলেই দুটি মামলায় শাস্তি পেলেন নেইমার। এর আগে অন্য একটি মামলায় ২০০৭-০৮ সালে কর ফাঁকি দেওয়ার অভিযোগে ব্রাজিল ফরোয়ার্ডকে প্রায় ১ লাখ ইউরো জরিমানা করেছিলেন আদালত। আদালতের ঝামেলা অবশ্য এখানেই শেষ নয়। বার্সেলোনায় তাঁর দলবদল ফি নিয়ে লুকোছাপার অভিযোগে স্পেনেও নেইমার ও তাঁর পরিবারের বিরুদ্ধে একটি মামলা চলছে। ইএসপিএন।
