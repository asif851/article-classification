
ওমানের বিপক্ষে বাংলাদেশ যুব হকি দলের জয় নিয়ে সংশয় ছিল না কারওই। দেখার বিষয় ছিল জয়ের ব্যবধানটা কোথায় গিয়ে দাঁড়ায়? শেষ পর্যন্ত সেই ব্যবধান হলো ১০-০। বিশাল এই জয় নিয়ে অনূর্ধ্ব-১৮ এশিয়া কাপ হকিতে গ্রুপ সেরা হয়েই বাংলাদেশ পা রাখল সেমিফাইনালে। আগামী বৃহস্পতিবার দুপুর সাড়ে ১২টায় ফাইনালে ওঠার লড়াইয়ে লাল-সবুজের প্রতিপক্ষ চীনা তাইপে।সেমিফাইনাল-বাধাও বাংলাদেশ দল পেরিয়ে যাবে বলে হকি অঙ্গনের সবার বিশ্বাস। প্রথম ম্যাচে ভারতের বিপক্ষে ৫-৪ গোলের রুদ্ধশ্বাস জয়টা আসলে আত্মবিশ্বাস বাড়িয়ে দিয়েছে অনেক। আজ মাওলানা ভাসানী স্টেডিয়ামে মাঠের লড়াইয়েও থাকল এর প্রতিফলন। শুরু থেকেই ওমানে রক্ষণে ঝাঁপিয়ে পড়ে একের পর এক গোল এল। ৩২ মিনিটে ৭-০! যেন গোল বৃষ্টি!৪ মিনিটে দারুণ হিটে গোল উৎসবের সূচনাটা করলেন মাহবুব। ৮ মিনিটে আরশাদের টোকায় ২-০। ১৬ মিনিটে মহসিন ৩-০ করলেন সহজেই। ওমানের গোলরক্ষক ইব্রাহিম আল হাসনি বল ঠিকমতো ক্লিয়ার করতে পারেনি। সেই সুযোগটাই নিলেন ফরোয়ার্ড মহসিন, দলের ষষ্ঠ ও অষ্টম গোলও তাঁর। রাব্বি করেছেন ৪-০ ও ১০-০। ৫-০, ৭-০, ৯-০ হয়েছে পেনাল্টি কর্নার বিশেষজ্ঞ আশরাফুলের স্টিকে, আগের ম্যাচে যিনি চার গোল করেছেন ভারতের বিপক্ষে।‌‘এ’ গ্রুপে ভারত রানার্সআপ হয়ে উঠেছে সেমিফাইনালে। শেষ চারে তাদের সামনে ‘বি’ গ্রুপ চ্যাম্পিয়ন পাকিস্তান। ভারত-পাকিস্তান সেমিফাইনালও বৃহস্পতিবার। বয়সভিত্তিক দল হলেও ভারত-পাকিস্তান ম্যাচ মানেই ভিন্ন স্বাদের আমন্ত্রণ।
