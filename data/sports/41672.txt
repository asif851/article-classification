
সাফল্য কখনোই মাথা খারাপ করিয়ে দেয় না মোস্তাফিজুর রহমানের। ব্যাপারটি নিয়ে খুব একটা ভাবেনও না তিনি। বরং একজন ‘ভালো মানুষ’ হিসেবেই বেঁচে থাকতে চান তিনি।তবে ২০১৫ সালে দেশের হয়ে অভিষেকের পর থেকেই অসাধারণ বোলিং করে যাচ্ছেন মোস্তাফিজ। গত বছর আইপিএলের অভিষেকেও ছিলেন দুর্দান্ত। তবে চোটের কারণে অনেক দিন মাঠের বাইরে থাকতে হয়েছিল তাঁকে। চোট কাটিয়ে ফিরেছেন নিউজিল্যান্ড সফর দিয়ে। শ্রীলঙ্কা সফরে দিয়েছেন ধীরে ধীরে ছন্দে ফেরার ইঙ্গিত।এবারের আইপিএলে খেলেছেন একটি ম্যাচ। সে ম্যাচে বোলিংটা ভালো হয়নি। পরের দুই ম্যাচে আর সানরাইজার্স হায়দরাবাদের একাদশে জায়গা পাননি। ভারতীয় দৈনিক টাইমস অব ইন্ডিয়ার সঙ্গে এক সাক্ষাৎকারে বাংলাদেশের ‘কাটার মাস্টার’ জানিয়েছেন তাঁর জীবনদর্শন। মানুষের প্রশংসায় নির্বিকারই থাকেন মোস্তাফিজ, ‘সাফল্য আমার মাথা খারাপ করে দেয় না। আপনারা সবাই বলেন, আমি বিরাট কিছু করে ফেলেছি। বিরাট প্রতিভা, এমন অনেক কিছুই। কিন্তু আমি নির্বিকার থাকি।’শুধু একজন ‘গ্রেট’ ক্রিকেটারই নয়, একজন ভালো মানুষও হতে চান ২১ বছর বয়সী এই ফাস্ট বোলার, ‘আমি যদি একজন “গ্রেট” ক্রিকেটার না-ও হতে পারি, সমস্যা নেই। আমাকে যেন সবাই একজন ভালো মানুষ হিসেবেই মনে রাখেন।’ দেশের হয়ে ১৭টি টি-টোয়েন্টি ম্যাচে ১৪.৯২ গড়ে ২৭ উইকেট তাঁর। গত বছর টি-টোয়েন্টি বিশ্বকাপে নিউজিল্যান্ডের বিপক্ষে ইডেন গার্ডেনসে ২২ রানে ৫ উইকেট নিয়েছিলেন। শ্রীলঙ্কার বিপক্ষে টি-টোয়েন্টি সিরিজের শেষ ম্যাচে ২১ রানে ৪ উইকেট নিয়ে বাংলাদেশের জয়ে বড় ভূমিকা ছিল তাঁর। তাঁর মতে, একজন সফল টি-টোয়েন্টি বোলার হতে দরকার বোলিংয়ে বৈচিত্র্য, ‘টি-টোয়েন্টি সংস্করণে বোলিংয়ে বৈচিত্র্য দরকার। প্রত্যেক বোলারেরই স্টক বল থাকে। কিন্তু সাফল্য পেতে হলে বোলিংয়ে বৈচিত্র্য আনাটা খুব জরুরি।’শ্রীলঙ্কা সফরে দুই টেস্টে ৮ উইকেট পেয়েছিলেন। ওয়ানডেতে পেয়েছন ৬ উইকেট, টি-টোয়েন্টিতে ৪টি। তারপরেও লঙ্কাদ্বীপে নিজের পারফরম্যান্সে খুব একটা সন্তুষ্ট নন মোস্তাফিজ, ‘আমি শ্রীলঙ্কায় ওয়ানডে বোলিং নিয়ে সন্তুষ্ট। তবে এই সফরে আমি যা চেয়েছি, তার সবকিছু করতে পারিনি। আমি ঠিক জায়গায় বল ফেলতে পারিনি। লেংথেও সমস্যা হয়েছে। শেষ ওয়ানডেতে আমি ছন্দে ফিরেছি। টি-টোয়েন্টিতে আমার বোলিংয়ে আমি খুশি।’নিজের ক্যারিয়ারে কোনো লক্ষ্য এখনো স্থির করেননি মোস্তাফিজ। তবে দেশকে সব সময় দিতে চান নিজের সেরাটাই, ‘আমি কোনো লক্ষ্য স্থির করিনি। আমি সব সময় আমার সেরাটা দিয়েই দেশকে সাফল্য এনে দিতে চাই।’
 
