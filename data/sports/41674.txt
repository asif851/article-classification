
ফিলিপ হিউজের শেষ ম্যাচের স্কোরকার্ডটি সংশোধন করল ক্রিকেট অস্ট্রেলিয়া (সিএ)। যাতে করে চিরদিন ৬৩ রানে নট আউট থাকতে পারবেন হিউজ। এর আগে বাউন্সারের আঘাতে মাঠ ছেড়ে বেরিয়ে আসার পর শেফিল্ড শিল্ডের সেই ম্যাচের স্কোরকার্ডে হিউজের নামের পাশে লেখা হয়েছিল ‘রিটায়ার্ড হার্ট’।‘রিটায়ার্ড হার্ট’ হলে ব্যাটসম্যানদের নট আউট ধরা হয় না। এতে ব্যাটসম্যানদের গড়েও পরিবর্তন আসে। কিন্তু সেই ম্যাচটি পরিত্যক্ত ঘোষণা করা হয়, হিউজের পর আর কোনো ব্যাটসম্যান খেলতেও নামেননি। এ কারণে অফিশিয়াল স্কোরকার্ড এর পর সংশোধন করে তাঁকে নট আউট দেখানো হয়। সিএর প্রধান নির্বাহী জেমস সাদারল্যান্ড বলেছেন, ‘মনে হতে পারে এটা সামান্য ব্যাপার, কিন্তু আমাদের কাছে এটা অনেক গুরুত্বপূর্ণ একটা পার্থক্য। ফিলিপ আজীবন ৬৩-তে নট আউট থাকবে।’এটা অবশ্যই গুরুত্বপূর্ণ একটি পরিবর্তন। হিউজের ক্যারিয়ারের সর্বোচ্চ ইনিংসগুলোও নট আউটের। ফার্স্ট ক্লাস ক্রিকেটে তাঁর সর্বোচ্চ স্কোর অপরাজিত ২৪৩, ওয়ানডেতে অপরাজিত ১৩৮, টি-টোয়েন্টিতে (আন্তর্জাতিক নয় এমন ম্যাচে) অপরাজিত ৮৭, লিস ‘এ’ ম্যাচে (আন্তর্জাতিক নয় এমন একদিনের ম্যাচ) অপরাজিত ২০২। এর সঙ্গে যুক্ত হলো জীবনের শেষ ইনিংসে অপরাজিত ৬৩। জীবনের ইনিংসে হয়তো তিনি পরাজিত, কিন্তু ক্রিকেট ইতিহাসের বইয়ে ‘অপরাজিত’ থেকে যাবেন হিউজ।এদিকে হিউজের আজ জন্মদিন। এই দিনটি উপলক্ষে ভীষণ আবেগঘন একটি কলাম লিখেছেন অস্ট্রেলীয় অধিনায়ক মাইকেল ক্লার্ক। গত মঙ্গলবারের সেই অনাকাঙ্ক্ষিত ঘটনার পর থেকে হিউজকে স্মরণও করা হচ্ছে নানাভাবে। এর মধ্যে আছে এক মিনিটের বদলে ৬৩ সেকেন্ড নীরবতা পালন, ৬৩ ওভারের ম্যাচ খেলা, স্কুল ক্রিকেটে ব্যাটসম্যানদের ৬৩ রানে অপরাজিত থেকে মাঠ থেকে বেরিয়ে আসতে উদ্বুদ্ধ করা। সবই হিউজের সেই অপরাজিত ৬৩ স্মরণেই।
