



প্রীতি ম্যাচে জার্মানির সঙ্গে ১-০ গোলের জয় পায় ব্রাজিল। 
একমাত্র গোলটি করেন গ্যাব্রিয়েল জেসুস। 
২২ ম্যাচ পর সেই ব্রাজিলের কাছেই হারল জার্মানি।


বার্লিনে মঙ্গলবার রাতে বারবারই ফিরে আসছিল ২০১৪ সালের সেই স্মৃতি। বেলো হরিজন্তের মিনেইরো স্টেডিয়ামের সেই স্মৃতি ব্রাজিলের জন্য দুঃসহই। বিশ্বকাপ সেমিফাইনালে জার্মানির বিপক্ষে ৭-১ গোলে হেরে স্বপ্নের জলাঞ্জলি দেওয়ার স্মৃতি তো দুঃস্বপ্নের মতোই। এই ম্যাচে সেই দুঃস্বপ্নের একটা ছোট্ট ‘পাল্টা’ ঠিকই নিয়েছে ব্রাজিল। হোক না প্রীতি ম্যাচ। কিন্তু সাত গোলে হারার পর এই প্রথম জার্মানির মুখোমুখি হয়ে তাদেরই মাঠে জয় সেই ক্ষতে প্রলেপ তো বটেই। খেলার সঙ্গে ‘প্রতিশোধ’ শব্দটা বাজে শোনালেও ১-০ গোলে আজকের ম্যাচটা জেতার পর শব্দটি অন্তত ব্রাজিল–সমর্থকেরা উপভোগই করছেন। ২২ ম্যাচ পর সেই ব্রাজিলের কাছেই হারল জার্মানি।
ম্যাচটি ২০১৪ সালের মতো একপেশে হয়নি। আক্রমণ-পাল্টা আক্রমণে সেটি উপভোগ্যই হয়ে উঠেছিল। প্রথমার্ধে বল দখলের লড়াইয়ে দুই দলই সমানে সমান ছিল। ম্যাচের ৩৭ মিনিটে উইলিয়ানের ক্রস থেকে গ্যাব্রিয়েল জেসুসের হেডে গোলখরা কাটে। ব্রাজিল এগিয়ে যায় ১-০ গোল।
গোল হজম করে অবশ্য ম্যাচে ফেরার আপ্রাণ চেষ্টা চালিয়েছিল জার্মানরা। দ্বিতীয়ার্ধে বল দখলের লড়াইয়ে এগিয়েও ছিল তারা। কিন্তু শেষরক্ষা হয়নি। বল দখলে এগিয়ে থাকলেও গোলের সুযোগ তৈরিতে অনেকটাই পিছিয়ে ছিল বর্তমান বিশ্ব চ্যাম্পিয়নরা। সব মিলিয়ে ৯টি শটের মধ্যে মাত্র ১টি গোলে রাখতে পেরেছে জার্মানি। অন্যদিকে ব্রাজিলের ৪টি শটের ৩টি-ই গোলে ছিল।পায়ের পাতায় অস্ত্রোপচারের পর মাঠের বাইরেই আছেন নেইমার। বেলো হরিজন্তের সেই ম্যাচেও ছিলেন না নেইমার। তিনি না খেললেও পাউলিনহো, ফিলিপে কুতিনহো আর জেসুসরা আজ অনবদ্যই খেলেছেন। গোটা ম্যাচেই এই ত্রয়ী রাজত্ব করেছেন আক্রমণে। বিশ্বকাপ বাছাইপর্বে শতভাগ সাফল্যের রেকর্ড থাকলেও আজকের ম্যাচে কেন যেন নিজেদের ছায়া হয়েই ছিল জোয়াকিম লোর জার্মানি।
