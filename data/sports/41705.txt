
প্রথম দুই ম্যাচে হেসে খেলেই জিতেছে বাংলাদেশ অনূর্ধ্ব-১৯ দল। আজ শেষ ম্যাচেও কী জিতবে যুব দল? সফররত ওয়েস্ট ইন্ডিজ অনূর্ধ্ব-১৯ দলের বিপক্ষে ব্যাট হাতে কিন্তু ভালো একটা পরীক্ষাই দিতে হচ্ছে বাংলাদেশ অনূর্ধ্ব-১৯ দলকে। টস জিতে ব্যাটিংয়ে নামা শুরুটা বাজে হলেও সাইফ হাসানের দারুণ এক সেঞ্চুরি আর শফিউল হায়াতের ৬১ রানের ওপর ভর করে বাংলাদেশের যুবাদের সংগ্রহ ৭ উইকেটে ২৩৫। চট্টগ্রামের জহুর আহমদ চৌধুরী স্টেডিয়ামে ম্যাচের এক পর্যায়ে ৮৮ রান তুলতেই ৪ উইকেট হারিয়ে ফেলেছিল বাংলাদেশ।পঞ্চম উইকেট জুটিতে শফিউল হায়াৎ ও সাইফ হাসান দুর্দান্ত খেলছেন। স্রোতের বিপরীতে দাঁড়িয়ে তাঁরা করেছেন ৮৭ রান। ব্যক্তিগত ৬১ রানে শফিউল রানআউট হয়ে গেলেও শেষ পর্যন্ত ১০৭ রানে অপরাজিত থাকেন সাইফ। উইকেটের এক প্রান্তে দাঁড়িয়ে সতীর্থদের যাওয়া-আসা দেখলেও তিনি ছিলেন লক্ষ্যে অবিচল। ১১ চার ও ৩টি ছয়ে সাজানো তাঁর ১৪৭ বলের ইনিংসটি।শফিউল হায়াতের ৬১ রানে আছে ৮ বাউন্ডারি। উইকেটরক্ষক-ব্যাটসম্যান জাকের আলির ব্যাট থেকে আসে ২৪ রান।ওয়েস্ট ইন্ডিজ যুব দলের পক্ষে ২টি করে উইকেট নিয়েছেন ওডিয়েন স্মিথ, কিরস্টান কালিচরণ ও গিডরোন পোপ।
