
সমীকরণটা ছিল এমন—চীনা তাইপের বিপক্ষে জিততে হবে, শেষ ম্যাচে পাকিস্তানের বিপক্ষে অন্তত পয়েন্ট ভাগাভাগিটা করতে হবে। তাহলেই যুব অলিম্পিক গেমস হকির বাছাইপর্বের সেমিফাইনালে স্থান করে নেওয়া যাবে। সমীকরণটা দারুণ মিলিয়েছে হকির যুবারা। চীনা তাইপেকে ১২-২ গোল উড়িয়ে দেওয়ার পর বিকেলে পাকিস্তানের বিপক্ষে রোমাঞ্চকর এক ড্র বাংলাদেশকে তুলে দিয়েছে সেমিতে।
পাকিস্তানের বিপক্ষে ম্যাচটিতে বাংলাদেশ কিন্তু প্রথমার্ধে ২-০ গোলে পিছিয়ে গিয়েছিল। দ্বিতীয়ার্ধের শুরুতে গোল করে বাংলাদেশকে ম্যাচে ফেরান অধিনায়ক মোহাম্মদ সবুজ। এরপর তৃতীয়ার্ধে পাকিস্তান এগিয়ে যায় ৩-১ গোলে। ২৮ মিনিটে মোহাম্মদ উদ্দিন স্কোরলাইন ৩-২ করেন। খেলার একেবারে শেষ মুহূর্তে, সবাই যখন শেষ বাঁশির অপেক্ষায়, ঠিক তখনই গোল করে বাংলাদেশকে সেমিতে নিয়ে যান অধিনায়ক সবুজ। ‘ফাইভ এ সাইড’ এই প্রতিযোগিতার সেমিতে বাংলাদেশের প্রতিপক্ষে ভারত। বাছাইপর্ব থেকে দুটি দল অক্টোবরে আর্জেন্টিনার বুয়েনেস এইরেসে অনুষ্ঠেয় যুব অলিম্পিকে খেলার সুযোগ পাবে।
 
