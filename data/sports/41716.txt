
২০১৭–১৮ মৌসুমে ক্রিস্টিয়ানো রোনালদোর প্রথম গোলের সুবাদে নিজেদের ম্যাচে আগেই জয় পেয়েছিল রিয়াল মাদ্রিদ। দুই প্রতিদ্বন্দ্বীর ম্যাচে রিয়ালের সমর্থনটা অ্যাটলেটিকোর দিকেই ছিল; প্রতিবেশীরা জয় পেলে যে ব্যবধান চার পয়েন্টে নেমে আসত। রিয়ালকে খুব একটা হতাশ করেননি ডিয়েগো সিমিওনের শিষ্যরা। লা লিগার হাই ভোল্টেজ ম্যাচে ঘরের মাঠে বার্সেলোনার বিপক্ষে ১-১ গোলে ড্র করেছে অ্যাটলেটিকো।
ম্যাচের প্রথম মিনিটেই এগিয়ে যেতে পারত বার্সা। ডান প্রান্ত ধরে বার্সার আক্রমণে বক্সের ভেতর জটলায় বল পেয়েছিলেন লিওনেল মেসি। কিন্তু তিন ডিফেন্ডারের সম্মিলিত প্রচেষ্টায় গোল হয়নি। এরপর ৮ ও ৯ মিনিটে আঁতোয়ান গ্রিজমানের দুটি শট ফিরিয়ে দিয়েছেন গোলরক্ষক টার স্টেগান। অ্যাটলেটি যেন বুঝিয়ে দিতে চাইল তাঁদের হালকাভাবে দেখার কোনো সুযোগ নেই।
২০ মিনিটে গোলের খাতা খুলেছেন সল নিগেজ। বাঁ প্রান্তে ইয়ানিক কারাসকোর পাস ধরে বক্সের বাইরে থেকে আচমকা শট নিয়েছেন স্প্যানিশ মিডফিল্ডার, টার স্টেগানকে ফাঁকি দিয়েছেন ডানের পোস্টে। ওয়ান্ডা মেট্রোপলিতানোতে নিজেদের অভিষেক ম্যাচেই পিছিয়ে পড়ে কাতালান দৈত্যরা। এরপর বলের দখল নিয়ে চিরাচরিত পাসিংয়ে ম্যাচের নিয়ন্ত্রণ নেন মেসি-ইনিয়েস্তারা; কিন্তু অ্যাটলেটির জমাট রক্ষণে ফাটল ধরাতে পারেননি।
দ্বিতীয়ার্ধের ১২ মিনিটে বক্সের বাইরে মেসিকে ফাউল করেন গাবি। ২৫ গজ দূর থেকে নেওয়া মেসির ফ্রি কিক বাঁ পাশের পোস্টে লেগে বেরিয়ে যায়। ৭৯ মিনিটে বক্সের ভেতরে বল পেয়েছিলেন সুয়ারেজ। দুর্দান্ত শট নিয়েছিলেন উরুগুয়ের ফরোয়ার্ড, কিন্তু গোলরক্ষক ইয়ান ওবলাক বাঁ পাশে ঝাঁপিয়ে সে যাত্রা বাঁচিয়ে দেন। দুই মিনিট পর ডান প্রান্তে সার্জি রবার্তের ক্রসে হেড করেন সেই সুয়ারেজই। ওয়ান্ডা মেট্রোপলিতানোকে নিস্তব্ধ করে ১-১ সমতায় ফেরে বার্সা। ৮৭ মিনিটে বার্সার জয় নিশ্চিত করার সহজতম সুযোগ পেয়েছিলেন ‘এল পিস্তলেরো’। কিন্তু গোমেজের বাড়িয়ে দেওয়া বলে পা ছোঁয়াতে পারেননি তিনি।
ম্যাচের শেষটাও বেশ নাটকীয়। নিজেদের বক্সে গ্রিজম্যানের ভুলে বল পান মেসি। প্রায়শ্চিত্ত করতে গিয়েই যেন মেসিকে পেছন থেকে ফাউল করে বসেন ফরাসি ফরোয়ার্ড। বক্সের প্রান্ত থেকে জোরালো শট নিয়েছিলেন মেসি, কিন্তু ওবলাক শক্ত হাতে বল বুকে জড়িয়ে নেন।
বার্সা-অ্যাটলেটির আক্ষেপের দিনে আখেরে লাভ হলো রিয়ালের। ৮ ম্যাচে পাঁচটি জয়, দুটি ড্র আর এক হার নিয়ে পয়েন্ট তালিকার ২ নম্বরে উঠে এসেছে জিনেদিন জিদানের দল। ২২ পয়েন্ট নিয়ে শীর্ষে থাকা বার্সেলোনার সঙ্গে ব্যবধান নেমে এসেছে ৫ পয়েন্টে।
