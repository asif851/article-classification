
সিনসিনাটি মাস্টার্স খেলেই ২০০৮ সালের আগস্টে প্রথমবার র‍্যাঙ্কিংয়ের শীর্ষে উঠেছিলেন রাফায়েল নাদাল। জায়গা ধরে রেখেছিলেন ১৪১ সপ্তাহ। কিন্তু চোট, ফর্ম—সব মিলিয়ে উত্থান-পতনে কেটেছে এর পরের সময়টা। আবার আরও একটি সিনসিনাটি মাস্টার্সের আগে র‍্যাঙ্কিংয়ের শীর্ষস্থানটা আবারও ফিরে পেলেন এই স্প্যানিশ তারকা।
চোটের কারণে আগেই নিজেকে সরিয়ে নিয়েছিলেন বর্তমান র‍্যাঙ্কিংসেরা অ্যান্ডি মারে। রজার্স কাপ শুরুর আগেই সরে দাঁড়ান সার্বিয়ার নোভাক জোকোভিচ, জাপানের কেই নিশিকোরি ও সুইজারল্যান্ডের স্তান ভাভরিঙ্কা। সোমবার তালিকায় যোগ দিলেন এ মৌসুমে ৫টি শিরোপা জেতা রজার ফেদেরারও। তাতেই নিশ্চিত হলো নাদালের শীর্ষস্থান। শীর্ষে ফেরাটা আপাতত স্বস্তিই এনে দিচ্ছে নাদালকে, ‘এটা (র‍্যাঙ্কিংয়ের শীর্ষে ফেরা) আমার জন্য বিশেষ কিছু। খেলাটার প্রতি আমার ভালোবাসা আছে, সে কারণেই ফিরতে পেরেছি।’ ৩ নম্বরে থাকা ফেদেরারের সামনেও ছিল একই সুযোগ, কিন্তু সিনসিনাটিতে না থাকায় ‘স্প্যানিশ মটাডোরে’র আর কোনো প্রতিদ্বন্দ্বীই রইল না। পিঠের ইনজুরির কারণে এই টুর্নামেন্ট খেলছেন না ফেদেরার। ২৮ আগস্ট শুরু হচ্ছে মৌসুমের শেষ গ্র্যান্ড স্লাম—ইউএস ওপেন। এটি জিতলেই আগামী মৌসুম পর্যন্ত সুরক্ষিত থাকবে শীর্ষস্থান। লক্ষ্য এখন তাঁর সেটই, ‘মৌসুমটা রজার আর আমার বেশ ভালো কেটেছে। দুজনই সুযোগ পাব জায়গাটা বেশি দিনের জন্য ধরে রাখার। এ সপ্তাহে আমি আমার সেরাটাই দেব। দেখি কী হয়।’ ফেদেরারের জায়গায় সিনসিনাটি খেলবেন ৮৫ নম্বরে থাকা থমাস ফ্যাবিয়ানো।
