
আজ অ্যালিয়াঞ্জ অ্যারেনায় ৯৮ জন ফটোগ্রাফার থাকার কথা ছিল। সংখ্যাটা শেষ মুহূর্তে না বদলালে ম্যাচের ৭৭ মিনিটে অন্তত ৯৮টি ক্যামেরার ফ্ল্যাশ জ্বলে ওঠার কথা। ইতিহাসে এমন মূহূর্ত যে আগে আসেনি কখনো। ইউরোপিয়ান প্রতিযোগিতায় গোলের সেঞ্চুরি হয়ে গেল ক্রিস্টিয়ানো রোনালদোর। পর্তুগিজ ফরোয়ার্ডের রেকর্ডের দিনে চ্যাম্পিয়ন্স লিগের কোয়ার্টার ফাইনালে বায়ার্ন মিউনিখকে ২-১ গোলে হারিয়েছে রিয়াল।
গল্পটা অন্য রকম হতে পারত, যদি আর্তুরো ভিদাল ৪৪ মিনিটে বলটা ঠিকভাবে মারতে পারতেন। কিন্তু ভিদাল নিজেও বলতে পারবেন না পেনাল্টি শটটা কোথায় মেরেছেন। দ্বিতীয় গোলটা হলো না ভিদালের। তাতে বায়ার্ন মিউনিখের কতটা ক্ষতি হলো সেটা বার্নাব্যুর দ্বিতীয় লেগের আগে বলা যাচ্ছে না। তবে রিয়াল মাদ্রিদের বড্ড উপকার হলো। এ গোল হলেই যে ২-০ গোলে পিছিয়ে পড়ত বর্তমান চ্যাম্পিয়নরা।৪৪ মিনিটের সে পেনাল্টি থেকে গোল হলে অন্যায় হতো রিয়ালের সঙ্গে। সিদ্ধান্তটা যে ভুল ছিল রেফারি নিকোলা রিৎজোলির। ফ্রাঙ্ক রিবেরির শটটা দানি কারভাহালের হাতে নয়, কাঁধে লেগেছিল। কিন্তু রেফারি কিংবা গোললাইন রেফারির সেটা চোখে পড়েনি, উল্টো হলুদ কার্ড দেখতে হয়েছে রিয়াল রাইটব্যাককে। তবে ভিদাল সুযোগটা হাতছাড়া করায় প্রথমার্ধ শেষ হয়েছে ১-০ গোলে।অথচ ম্যাচে রিয়ালই এগিয়ে যেতে পারত আগে। ১৭ মিনিটে টনি ক্রুসের ক্রস থেকে হেড করেছিলেন করিম বেনজেমা। সে বল মাঠে বাউন্স করে চলে যাচ্ছিল জালের দিকে। তখনই অবিশ্বাস্য রিফ্লেক্স দেখালেন ম্যানুয়েল নয়্যার। আঙুলের আলতো ছোঁয়া নিয়ে বল লাগল ক্রসবারে। ২৫ মিনিটে কেইলর নাভাস সে সুযোগ পাননি। থিয়গোর কর্নার থেকে ভিদালের সে শট যে বুলেট গতিতে ঢুকল রিয়ালের জালে। ৪২ মিনিটেই রিয়াল সমতা ফেরাতে পারত। কিন্তু আবারও নয়্যার দেয়াল হয়ে দাঁড়ালেন, ডানদিকে ঝাঁপিয়ে ঠেকিয়ে দিলেন রোনালদোর প্রায় নিশ্চিত গোল।বিরতি থেকে ফিরেই অবশ্য সমতা ফিরিয়েছে রিয়াল। ৪৭ মিনিটে কারভাহালের ক্রস থেকে তাঁর করা সে গোলটায় ছিল সবকিছু-বুদ্ধিমত্তা, টেকনিক ও গলটা কোথায় আছে সে সম্পর্কে পরিপূর্ণ ধারণা। এরপরই খেলার ধারা পালটে গেল, জেগে ওঠল রিয়াল।৫৫ মিনিটেই স্কোরটা ২-১ হতে পারত। কিন্তু গ্যারেথ বেলের হেড থেকে আবারও দলকে রক্ষা করেন নয়্যার। কিন্তু ৩ মিনিটের মধ্যে দুই হলুদ কার্ড দেখে ডিফেন্ডার জাভি মার্টিনেজ নিশ্চিত করেন শেষ ২৯ মিনিট ১০ জন নিয়ে খেলতে হবে বায়ার্নকে!৫৭ মিনিটে বেল নেমে গেলেও বাড়তি এক খেলোয়াড়ের সুবিধা নিয়ে বেনজেমা-রোনালদো রীতিমতো নাচিয়ে ছেড়েছেন বায়ার্নকে। একের পর এক আক্রমণে প্রতিপক্ষের রক্ষণকে তছনছ করেছে রিয়াল। ৭৫ মিনিটে রোনালদোর জোরালো শটটা জালে গেল না নয়্যারের আরেকটা দুর্দান্ত সেভে। ২ মিনিট পরে অবশ্য আর পারেননি। মার্কো এসেনসিওর ক্রসটা দেখেই বেড়িয়ে এলেন সেই 'শিকারি' রোনালদো। ২-১ গোলে এগিয়ে গেল রিয়াল।ম্যাচে বাকি সময়টা রিয়াল বায়ার্নকে নিয়ে রীতিমতো খেলেছে।৯২ মিনিটে নিজের 'অভ্যাস' বজায় রেখে গোল করে বসেছিলেন সার্জিও রামোস। তবে সেটা অফসাইডে বাতিল হয়। ৯৩ মিনিটে হঠাৎ মাটিতে পড়ে না গেলে হ্যাটট্রিকটাও হয়ে যেত রোনালদোর।চোটের কারণে রবার্ট লেভানডফস্কিকে পায়নি বায়ার্ন। তাঁর পরিবর্তে নামা টমাস মুলার এ মৌসুমে যেন নিজেকে হারিয়ে খুঁজছেন। ফলে রিয়ালের রক্ষণের ফাঁকগুলো কাজে লাগাতে পারেনি স্বাগতিক দল। ম্যাচের নিয়ন্ত্রণটাও হারিয়েছে সেখানেই।দিনের অন্য ম্যাচে রিয়ালের নগর প্রতিদ্বন্দ্বীরা অবশ্য পেনাল্টির সুবিধা নিয়েছে পুরোপুরি। ২৮ মিনিটে বিতর্কিত পেনাল্টি থেকে দলকে এগিয়ে দেন আঁতোয়ান গ্রিজমান। ওই গোলেই নিজেদের মাঠে লেস্টার সিটির সঙ্গে ১-০ ব্যবধানে জিতেছে অ্যাটলেটিকো মাদ্রিদ।এর আগে বোমা হামলায় ২২ ঘন্টা পেছানো কোয়ার্টার ফাইনালে নিজেদের মাঠে মোনাকোর কাছে ৩-২ গোলে হেরেছে বরুসিয়া ডর্টমুন্ড। কিলিয়ান এমবাপের জোড়া (১৯ ও ৭৯ মিনিট) গোলে ৩-১ ব্যবধানে এগিয়ে গিয়েছিল মোনাকো। শিনজি কাগাওয়ার ৮৪ মিনিটের গোল দ্বিতীয় লেগে লড়াইয়ের আশাটা বাঁচিয়ে রেখেছে জার্মান দলটির।
 
