
প্রথমার্ধে একটি সুযোগ পেয়ে সেটিই কাজে লাগিয়েছিল বরুসিয়া ম’গ্লাডবাখ। জার্মানির বরুসিয়া পার্কের দর্শকদের আনন্দে নাচিয়ে বার্সেলোনার বিপক্ষে এগিয়ে যাওয়াটা শেষ পর্যন্ত ধরে রাখতে পারেনি তারা। আরদা তুরান আর জেরার্ড পিকের দুই গোলে দারুণভাবেই ম্যাচে ফিরে চ্যাম্পিয়নস লিগে টানা দ্বিতীয় জয়টি তুলে নিয়েছে বার্সেলোনা।নিকট অতীতে জার্মানির মাঠে গিয়ে বার্সেলোনার খোঁড়ানোর রেকর্ড আছে। বায়ার্ন মিউনিখের কাছে ৪-০ গোলে হেরে আসার স্মৃতি তো এখনো টাটকাই। কাল তো ম্যাচের দীর্ঘ সময় পিছিয়ে ছিল বার্সা। ৩৪ মিনিটে করা থোরগান এজার্ডের গোলে এগিয়ে গিয়েছিল মনশেনগ্লাডবাখ। সেই গোল বার্সেলোনা শোধ করেছে বদলি হিসেবে নামা তুরানের গোলে। ৬৫ মিনিটে। ৭৩ মিনিটে পিকের গোল এগিয়ে দেয় বার্সাকে। শেষ পর্যন্ত ২-১ গোলের জয় নিয়ে ফেরে লুইস এনরিকের দল।পিছিয়ে পড়ে জিতলেও জয়টাকে প্রাপ্যই মনে করেন বার্সেলোনা কোচ এনরিকে, ‘এই জয়টা প্রাপ্যই ছিল। তবে জয়টা ম্যাচে পুরো দলের কঠোর পরিশ্রমেরই পুরস্কার। আমরা প্রথমার্ধে প্রাধান্য বিস্তার করে খেলেছি। সুযোগও তৈরি করেছি বেশি কিছু। যদিও দ্বিতীয়ার্ধে সুযোগ কম এসেছে। কিন্তু সার্বিকভাবে এটি আমাদের ম্যাচ। জয়ই আমাদের পাওনা ছিল।’বার্সেলোনার পাসিং ফুটবলকে বারবার চ্যালেঞ্জের মুখে ফেলছিল জার্মান দলটির গতিশীল পাল্টা আক্রমণ। আলাদা করে নজর কেড়েছেন এডেন এজার্ডের ভাই​ থোরগান। তাঁর গোলেই প্রথমে এগিয়ে গিয়েছিল ম’গ্লাডবাখ। কিন্তু দ্বিতীয়ার্ধে স্বাগতিক ক্লাবটি কিছুটা ব্যাকফুটে চলে যায়। এই সুযোগে ম্যাচের নিয়ন্ত্রণও নিজেদের হাতে তুলে নেয় বার্সেলোনা। ৬৫ মিনিটে নেইমারের পাস থেকে দারুণ শটে গোল করেন তুরান।
দলের প্রয়োজনে গোল করার ইতিহাস আছে ডিফেন্ডার পিকের। কাল রাতে সেটি আবারও করে দেখালেন তিনি। ৭৪ মিনিটে তাঁরই এক সুযোগসন্ধানী গোলে জয়ের পথ খুঁজে পায় বার্সেলোনা। নেইমারের কর্নার থেকে বল পেয়ে সুয়ারেজের নেওয়া শট ম’গ্লাডবাখের গোলকিপার ফেরালেও ফিরতি বলে গোল করেন পিকে।দলের জয়ে দারুণ অবদান রেখেছেন। ম্যাচ শেষে তাই বেশ ফুরফুরেই ছিলেন পিকে। সংবাদ সম্মেলনে এসে বলেছেন, দ্বিতীয়ার্ধে দল ‘ভুল’ কম করেছে বলেই জয়টা হাতের মুঠোয় এসেছে। ম’গ্লাডবাখের প্রশংসা করলেও বলেছেন, ‘খেলাটা যে ৯০ মিনিটের ছিল। ম’গ্লাডবাখের খেলোয়াড়েরা ক্লান্ত ছিল। তাদের পা চলছিল। আমরা হয়তো সেই সুযোগটিই কাজে লাগিয়েছি।’ মেসিকে ছাড়াই বেশ ভালোই ছুটছে দল! সবচেয়ে বড় কথা, আলাভেসের কাছে হেরে যাওয়া সেই ম্যাচের পর এখন পর্যন্ত ৫ ম্যাচে করেছে ২০ গোল। সূত্র: এএফপি, রয়টার্স।
