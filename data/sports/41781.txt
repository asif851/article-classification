
যুদ্ধে কোণঠাসা, প্রতিপক্ষ আপনার ওপর চড়ে বসতে যাচ্ছে। আপনি তখন পাল্টা আক্রমণ করবেন নাকি অসহায় আত্মসমর্পণ করবেন? বিরাট কোহলি মনে করেন প্রথম কাজটাই করা উচিত ছিল ইংল্যান্ডের। বিশাখাপত্তনম টেস্টে ভারত যে কাল ২৪৬ রানে জিতে গেল, সে জন্য ইংল্যান্ডের রক্ষণাত্মক মানসিকতারই বেশি দায় দেখেন ভারত অধিনায়ক।চতুর্থ দিনের একেবারে শেষ মুহূর্তে দুই ওপেনারকে হারিয়েই পরাজয়ের ইঙ্গিত যেন পেয়ে গিয়েছিল ইংল্যান্ড। ৮ উইকেট হাতে নিয়ে ব্যাটসম্যানদের বধ্যভূমি হয়ে ওঠা উইকেটে পুরো একটা দিন কাটিয়ে দেওয়াটা প্রায় অসম্ভবের কাছাকাছি। তারা পারেওনি। সকালে বেন ডাকেটের আউট দিয়ে শুরু, এরপর হুড়মুড় করেই ভেঙে পড়ে ইংল্যান্ডের ব্যাটিং। আগের দিনের সঙ্গে ৭১ রান যোগ করতেই নেই শেষ ৮ উইকেট, সবসুদ্ধ কাল খেলতে পেরেছে ৩৮ ওভার। এক জো রুট আর জনি বেয়ারস্টো যা একটু প্রতিরোধের চেষ্টা করেছিলেন। আগের দিন কুক-হামিদের পর কাল তাঁরাই শুধু ছুঁতে পেরেছেন দুই অঙ্ক।জয়ের জন্য ৪০৫ রানের লক্ষ্য পেরোতে প্রায় পাঁচ সেশন পেয়েছিল ইংল্যান্ড। কিন্তু কুকদের মধ্যে জেতার চেষ্টা ছিল না। এখানেই বিস্ময় কোহলির, ‘সত্যি বলতে, আমি ভেবেছিলাম ওরা একটু চেষ্টা-টেষ্টা করবে। কিন্তু ওরা যেভাবে ব্যাট করছিল, তাতেই বুঝে গিয়েছিলাম দু-একটা উইকেট পড়লেই বাকিগুলো পেয়ে যাব। কারণ ওরা জেতার তেমন কোনো চেষ্টাই করেনি।’তবে অ্যালিস্টার কুক সংবাদ সম্মেলনে এসে বড় করে তুলে ধরলেন তাঁদের প্রথম ইনিংসের ব্যাটিং ব্যর্থতা, ‘আমার মনে হয় প্রথম ইনিংসেই ব্যাট করাটা সহজ ছিল। বিশেষ করে প্রথম দুই সেশনে। কিন্তু আমাদের প্রথম ইনিংস থেকেই সেটা কঠিন হয়ে গেছে। শেষ পর্যন্ত আমরা অবশ্য রক্ষণাত্মক খেলেছি, ড্রয়ের জন্য ব্যাট করেছি।’ তবে ইংল্যান্ড অধিনায়ক এ হারের মধ্যেও অগৌরবের কিছু দেখছেন না, ‘হ্যাঁ, আমরা ম্যাচটা হেরে গেছি, তবে আমাদের মাথা উঁচুই আছে। এই সিরিজে এখনো আমরা ফিরতে পারি।’ তবে সেটা করতে হলে ২৬ নভেম্বর থেকে শুরু মোহালি টেস্টেই ঘুরে দাঁড়াতে হবে কুকদের। এএফপি।
