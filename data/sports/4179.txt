
সর্বশেষ চ্যাম্পিয়ন ভারত। মহেন্দ্র সিং ধোনির নেতৃত্বে ভারতের হাতে ট্রফিটা উঠেছিল এই ইংল্যান্ডেই। চার বছর পর সেই ইংল্যান্ডেই যখন আরেকটি চ্যাম্পিয়নস ট্রফি হতে যাচ্ছে, ভারতের নেতৃত্ব আর ধোনির হাতে নেই। এবার অধিনায়ক বিরাট কোহলি। তবে অধিনায়ক বদলালেও লক্ষ্যটা একই আছে ভারতের—শিরোপা জয়। দলীয় শক্তিতে ধোনির দলটির চেয়ে কোহলির দলটা বোধ হয় একটু এগিয়েও। সব মিলিয়ে বর্তমান চ্যাম্পিয়নদের ওপর প্রত্যাশার একটা বাড়তি চাপ আছে। তবে কোহলি সেই চাপ থেকে মুক্ত থাকার উপায়ও জানেন, ‘শিরোপা ধরে রাখতেই হবে—এই ভাবনা মাথায় আনা যাবে না। সর্বশেষবার আমরা যখন এই টুর্নামেন্টে খেলতে গিয়েছিলাম, অন্য কিছু না ভেবে শুধু চেয়েছি তরুণ একটা দল হিসেবে নিজেদের খেলাটা উপভোগ করতে। সেভাবে খেলেই শেষ পর্যন্ত আমরা চ্যাম্পিয়ন হয়েছিলাম। এবারও সেটাই করতে চাইব।’ ২০১৩ চ্যাম্পিয়নস ট্রফিজয়ী দলের আটজন আছেন ভারতের এই দলেও। তারুণ্যের পাশাপাশি তাই অভিজ্ঞতারও কমতি নেই। বিশেষ করে মহেন্দ্র সিং ধোনি ও যুবরাজ সিংয়ের অভিজ্ঞতা কাজে লাগাতে চান কোহলি, ‘ওরা এত অভিজ্ঞ, যদি আপনি ওদের নিজের মতো খেলার স্বাধীনতা দেন, কীভাবে ম্যাচ বের করে আনতে হয়, সেটা ওরা দেখিয়ে দেবে।’এজবাস্টনে প্রথম ম্যাচটাই চিরপ্রতিদ্বন্দ্বী পাকিস্তানের বিপক্ষে। ক্রিকেটে এই দুই দল যেখানেই মুখোমুখি হয়, উত্তেজনার পারদ চড়ে থাকে। তবে কোহলি এটাকে একটা ক্রিকেট ম্যাচ হিসেবেই দেখছেন, ‘আমরা জানি সমর্থকদের জন্য এটা বড় ম্যাচ। কিন্তু আমাদের কাছে এটা অন্য ম্যাচের মতোই। পেশাদার ক্রিকেটার হিসেবে শুধু একটি ম্যাচ নিয়ে আমরা বেশি আবেগময় হতে পারি না।’ এএফপি, রয়টার্স। পাকিস্তান-ভারত ছাড়া গ্রুপের অন্য দুই দল ওয়ানডে র্যা ঙ্কিংয়ের এক নম্বর দক্ষিণ আফ্রিকা ও শ্রীলঙ্কা। সব মিলিয়ে এই টুর্নামেন্টকে বিশ্বকাপের চেয়েও কঠিন মনে হয় কোহলির কাছে, ‘বিশ্বকাপে তো গ্রুপের ম্যাচগুলোয় আপনি সময় পান টুর্নামেন্টের সঙ্গে মানিয়ে নেওয়ার জন্য। এখানেই সেই সুযোগ কম। টুর্নামেন্টটা বেশ ছোট, খেলছে বিশ্বের সেরা আট দল। প্রথম ম্যাচ থেকেই তাই আপনাকে সেরাটা দিতে হবে। সেটা দিতে না পারলে আপনার সম্ভাবনা খুব দ্রুতই কমে যাবে।’
