
খেলোয়াড় তিনি বহু আগ থেকেই। বিশ্বসেরা অলরাউন্ডার সাকিব আল হাসান শুধু খেলোয়াড় হিসেবে পরিচিত হয়ে সন্তুষ্ট নন। খেলোয়াড়ের পাশাপাশি ‘লেখোয়াড়’ও বনে গেছেন সাকিব। নিজের প্রথম বই ‘হালুম’ নিয়ে অমর একুশে বইমেলায় হাজির হয়েছেন চোটের কারণে দলের বাইরে থাকা বাংলাদেশের টেস্ট ও টি-টোয়েন্টি অধিনায়ক। 
গতকাল সন্ধ্যায় ফেসবুকের প্রোফাইলের ছবি বদলানোতে কিছুটা ইঙ্গিত মিলছিল। রাত ৮টা ৪০ মিনিটেই জানা গেল কারণটা। ব্যাট-বলের অনুশীলনের ফাঁকে ফাঁকে যে কলমও ধরেছেন, সেটা জানা গেল তখনই। শিশুদের জন্য বই লিখেছেন তিনি। নামটা তো আগেই বলা হয়েছে। আজ বেলা তিনটা থেকে বিকেল পাঁচটা পর্যন্ত নিজের বইয়ের প্রচারণায় ব্যস্ত থাকছেন সাকিব। পরে অবশ্য সময়টা বাড়িয়ে সন্ধ্যা ছয়টা পর্যন্ত মেলায় থাকার ঘোষণা দিয়েছেন। সবাইকে বই পড়ার সঙ্গে সঙ্গে বাঘের মতো গর্জন করার মন্ত্রও শিখিয়ে দিয়েছেন! ‘হালুম!’অতীতে বাংলাদেশের কোনো শীর্ষ ক্রীড়াবিদ নিজের লেখা বই নিয়ে একুশে বইমেলায় হাজির হননি। নব্বইয়ের দশকে জনপ্রিয়তার শীর্ষে থাকা ফুটবলের তারকারা অতিথি হিসেবে বিভিন্ন প্রকাশনীর স্টলে হাজির থাকতেন। কিন্তু লেখক হিসেবে এই প্রথম সেখানে থাকছেন সাকিব।বাংলাদেশের প্রথম কোনো ক্রীড়াবিদ হিসেবে যে কোনো র‍্যাঙ্কিংয়ে বিশ্বসেরা হয়েছিলেন সাকিব। আরেকটি ক্ষেত্রেও প্রথম হলেন এই অলরাউন্ডার। খেলোয়াড়ি জীবনেই লেখক হিসেবে অভিষিক্ত হলেন।
