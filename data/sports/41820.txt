
সমর্থকেরাই যেকোনো খেলার প্রাণ। কিন্তু কখনো কখনো এই সমর্থকদের কারণে অনেক বিপত্তিও বেধে যায়। যেমনটা গতকাল হয়েছে কোপা ইতালিয়ার ফাইনালে। ফিওরেন্টিনা ও নাপোলির সমর্থকদের মধ্যে সংঘর্ষে গুলিবিদ্ধ হয়েছেন তিনজন। খেলাও শুরু হয়েছে নির্ধারিত সময়ের ৪৫ মিনিট পরে। এমন ঘটনা আগেও অনেকবার ঘটেছে ইতালিতে। এ জন্য ইতালিয়ান ফুটবলের ভবিষ্যত্ নিয়ে আশঙ্কা প্রকাশ করেছেন ফিওরেন্টিনার কোচ ভিনসেনজো মন্তেল্লা। সমর্থকেরা এ রকম উগ্র আচরণ করতে থাকলে ইতালিয়ান লিগে বিদেশি খেলোয়াড়েরা খেলতে চাইবে না বলে মন্তব্য করেছেন ইতালির সাবেক এই স্ট্রাইকার।ইতালিয়ান লিগে একসময় খেলে গেছেন ম্যারাডোনা, লোথার ম্যাথাউস, মার্কো ফন বাস্তেন, রোনালদো, জিদানের মতো বিশ্বসেরা খেলোয়াড়েরা। কিন্তু সাম্প্রতিক সময়ে ইতালিতে উল্লেখযোগ্য হারে কমে গেছে বিদেশী তারকা খেলোয়াড়দের উপস্থিতি। স্পেন, জার্মানি, ইংল্যান্ডের লিগগুলোতেই ভিড় জমাচ্ছেন তাঁরা। এর পেছনে সমর্থকদের উগ্র আচরণও অনেকাংশে দায়ী বলে মনে করছেন মন্তেল্লা। ইতালির সাবেক এই স্ট্রাইকার বলেছেন, ‘আমার সঙ্গে এরকম ঘটনা এবারই প্রথম না। রোমার হয়ে খেলার সময়ও আমার এমন অভিজ্ঞতা হয়েছে। দুঃখজনকভাবে ইতালিয়ান ফুটবল এরকমই। আর আমার মনে হয় একারণে আমরা অনেক খেলোয়াড়কে হারাচ্ছি। তারা অন্য কোনো জায়গায় খেলতে যাচ্ছে।’
২০০৪ সালে লািসও বনাম রোমার সেই ম্যাচটি বন্ধ করে দিতে হয়েছিল সমর্থকদের উগ্র আচরণের কারণে। স্টেডিয়ামের বাইরেই পুলিশের গাড়িচাপায় এক শিশু মারা গেছে, এমন গুজবের কারণে খেলা বন্ধ করার দাবি জানিয়েছিলেন দুই দলের সমর্থকেরা। পরে দেখা যায় সেটা নিছকই গুজব ছিল। গতকালের কোপা ইতালিয়ার ফাইনালটাও মাঠে গড়াবে কিনা, তা নিয়ে সংশয় দেখা দিয়েছিল। শেষপর্যন্ত পরিস্থিতি শান্ত করার জন্য সমর্থকদের সঙ্গে কথা বলতে হয়েছে নাপোলির অধিনায়ক মারেক হামসিককে। রয়টার্স
