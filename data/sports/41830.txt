
আইসিসির ওয়ানডে র‍্যাঙ্কিংয়ে সদ্যই সাত নম্বর স্থানটি পাকাপাকি করেছে বাংলাদেশ। ভারতের বিপক্ষে টানা দুই জয়ে মর্যাদার চ্যাম্পিয়নস ট্রফির একটি স্থানও এখন বাংলাদেশের অধিকারে। কিন্তু এই মুহূর্তে ক্রিকেট বিশ্বে বাংলাদেশের অবস্থান কি সত্যিই সাত নম্বরে? আইসিসির র‍্যাঙ্কিং হয়তো বলছে সাত, কিন্তু পরিসংখ্যান বলছে এই মুহূর্তে বিশ্বের দুই নম্বর ক্রিকেট শক্তি বাংলাদেশ!আইসিসির র‍্যাঙ্কিংয়ে অনেক জটিলতা। বিভিন্ন হিসাবের চৌহদ্দি পেরিয়ে চূড়ান্ত করা হয় এই র‍্যাঙ্কিং। বেশির ভাগ ক্রিকেটপ্রেমীরই মাথার ওপর দিয়ে যাওয়া এই জটিল র‍্যাঙ্কিং একটু দূরে সরিয়ে রেখেই দাবি করে ফেলা যায় ব্যাপারটা। ২০১৫ সালে ওয়ানডে ক্রিকেটে জয়-পরাজয়ের অনুপাতে আসলেই বিশ্বের দুই নম্বর দল মাশরাফি-সাকিব-তামিম-মুশফিকদের বাংলাদেশ।এই হিসাব মোটেও জটিল কিছু নয়। ২০১৫ সালের ১ জানুয়ারি থেকে এখনো পর্যন্ত ওয়ানডে দলগুলো যতগুলো ম্যাচ খেলেছে, তার ওপর ভিত্তি করেই এই পরিসংখ্যান। সেই পরিসংখ্যানে এক নম্বর স্থানটি দখল করেছে অস্ট্রেলিয়া। জানুয়ারি মাস থেকে এখনো পর্যন্ত মাইকেল ক্লার্কের দল মোট ১৩টি একদিনের আন্তর্জাতিক ম্যাচ খেলে জয় পেয়েছে ১১ টিতে। এতে আছে একটি ‘টাই’ আর একটি হারের রেকর্ড। তাদের জয়-পরাজয়ের অনুপাত এই মুহূর্তে ক্রিকেট বিশ্বে সবার শীর্ষে। মজার ব্যাপার হচ্ছে এই অনুপাতে অস্ট্রেলিয়ার ঠিক পরপরই আছে বাংলাদেশ। বাংলাদেশ এ বছর ১১টি একদিনের আন্তর্জাতিক ম্যাচ খেলে জিতেছে ৮টি ম্যাচ। জয়-পরাজয়ের অনুপাত ২.৬৬৬। এই হিসাব দেখে নিজেদের আপাতত বিশ্বের দুই নম্বর দল ভাবতে আপত্তি তো নেই!জয়-পরাজয়ের অনুপাতের হিসাবে তো বটেই। এ বছর ওয়ানডে জেতার দিক দিয়ে বাংলাদেশের পেছনে আছে ভারত, শ্রীলঙ্কা, ইংল্যান্ড, পাকিস্তান ও ওয়েস্ট ইন্ডিজের মতো ক্রিকেট-শক্তিগুলো। জয়ের সংখ্যায় বাংলাদেশের চেয়ে একটু এগিয়ে নিউজিল্যান্ড ও দক্ষিণ আফ্রিকা। কিন্তু মোট ম্যাচের তুলনায় সেটার অনুপাত আবার বাংলাদেশের চেয়েও কম। মানে জয়-পরাজয়ের অনুপাতেই বিশ্বকাপের অন্যতম ফাইনালিস্ট ও সেমিফাইনালিস্টদের চেয়ে এগিয়ে বাংলাদেশ।এই তালিকায় উপমহাদেশের বাকি তিনটি দেশের অবস্থান বেশ খারাপ। পাকিস্তানের অবস্থান তো রীতিমতো তলানিতেই। এ বছর ১৫টি ওয়ানডে খেলে পাকিস্তান জয় পেয়েছে ৬ টিতে। শ্রীলঙ্কাও ১৪টি ওয়ানডে খেলেছে জিতেছে মাত্র ৬টি ম্যাচ। আর ভারত? বিশ্বাস করতে কষ্ট হয়, এই তালিকায় ভারত পিছিয়ে আছে আইসিসির সহযোগী সদস্য দেশ আয়ারল্যান্ডের চেয়েও। আয়ারল্যান্ড ১১টি ম্যাচের মধ্যে ৫ টিতে জিতে জয়-পরাজয়ের আনুপাতিক হারে পেছনে ফেলেছে ভারতকে। ১৭টি ওয়ানডে খেলে ভারত জিতেছে সাতটি ম্যাচে। সূত্র: ক্রিকইনফো।
