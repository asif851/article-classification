
ডিআরএস নিয়ে চলমান অ্যাশেজে উঠেছে বিতর্কের ঝড়। আম্পায়ারের সিদ্ধান্ত পর্যালোচনা করার এই প্রযুক্তি আদৌ ফলদায়ক কি না, সেটা নিয়ে উত্তপ্ত এখন ক্রিকেট বিশ্ব। এরই মধ্যে ব্যাটে ক্রিকেটারদের সিলিকন টেপ লাগিয়ে হটস্পট ক্যামেরাকে ফাঁকি দেওয়ার অভিযোগ যেন আগুনে ঘি ঢালার মতোই ব্যাপার।অভিযোগ উঠেছে, এবারের অ্যাশেজ সিরিজে বেশ কয়েকজন ব্যাটসম্যান তাঁদের ব্যাটে সিলিকন টেপ ব্যবহার করছেন। এই টেপটি ব্যাটে লাগালে নাকি তা হটস্পটের ইনফ্রারেড ক্যামেরাকে খুব সহজেই ফাঁকি দিতে সক্ষম। চলমান অ্যাশেজে হটস্পটে একেক সময় একেক ফল আসায় ব্যাপারটি নিয়ে বড় ধরনের একটা তদন্তেরই আয়োজন করছে আইসিসি।অভিযোগটি করেছেন হটস্পটের অস্ট্রেলীয় উদ্ভাবক ওয়ারেন ব্রেনানই। তাঁর মতে, ব্যাটসম্যানরা তাঁদের ব্যাটে ফাইবার গ্লাস টেপ (সিলিকন টেপ) ব্যবহার করছেন বলেই হটস্পটে একেক সময় একেক ফল আসছে।ব্রেনান সাবেক ইংলিশ অধিনায়ক মাইকেল ভনের একটি মন্তব্যের জবাবে এক টুইটার বার্তায় এই সিলিকন টেপের ব্যবহারের কথা প্রথম তুলে ধরেন। হটস্পট নিয়ে ভনের সমালোচনার জবাব দিতে গিয়ে তিনি ছুড়ে দিয়েছেন পাল্টা প্রশ্ন, ‘মাইকেল সমালোচনার আগে তদন্ত করে দেখুন ব্যাটসম্যানরা তাঁদের ব্যাটে সিলিকন টেপ কেন ব্যবহার করছেন।’ টুইটারে ব্রেনানের এই কথাতেই টনক নড়ে আইসিসির।এদিকে অ্যাশেজ সিরিজে ডিআরএস নিয়ে নিরন্তর আলোচনা ও বিতর্কের মুখে প্রযুক্তিটির দ্রুত সংশোধনের আহ্বান জানিয়েছেন ইংল্যান্ডের কোচ অ্যান্ডি ফ্লাওয়ার। সূত্র: রয়টার্স।
