
ভারতের ৬০০ রানের জবাবে প্রথম ইনিংসে শ্রীলঙ্কা ২৯১ রান করে অলআউট হয়েছে। তাতে রবিচন্দ্রন অশ্বিনের উইকেট মাত্র একটি। সেই উইকেটটা না পেলেও ক্ষতি ছিল না। অশ্বিনের জন্য একটা রেকর্ড আসলে তৈরিই হয়ে ছিল। মাঠে নামার সঙ্গে সঙ্গে গর্বের সেই রেকর্ড লেখা হয়ে গেছে তাঁর নামের পাশে। উইকেট পাওয়ার আগেই অশ্বিন ভেঙে দিয়েছেন ৩৬ বছর পুরোনো একটি রেকর্ড!
আসলে গল টেস্টের একাদশে নাম ওঠার সঙ্গে সঙ্গে রেকর্ড বইয়ের পাতাতেও নাম উঠেছে ভারতীয় অফ স্পিনারের। অশ্বিন মাঠে নেমেই রেকর্ডের খাতা থেকে সরিয়ে দিলেন ডেনিস লিলির মতো কিংবদন্তিকে! গলে ক্যারিয়ারের ৫০তম টেস্ট খেলতে নেমেছেন। এ টেস্টে নামার আগেই তাঁর নামের পাশে ছিল ২৭৫টি উইকেট। ফলে আগেই জানা ছিল, চোট ঝামেলা না বাধালে এ জুলাইয়েই ভেঙে যাবে লিলির দখলে এত দিন ধরে থাকা ৫০ টেস্টে সবচেয়ে বেশি উইকেটের রেকর্ডটি। ১৯৮১ সালে লর্ডসে ইংল্যান্ডের বিপক্ষে দুই ইনিংসে ৩ উইকেট পেয়েছিলেন লিলি। পঞ্চাশ টেস্ট শেষে তাঁর উইকেট-সংখ্যা দাঁড়ায় ২৬২। ৫০ টেস্ট শেষে সর্বোচ্চ উইকেটের এ রেকর্ড এত দিন কেউ ছুঁতে পারেননি। আর অশ্বিন ৪৯ টেস্টেই ২৭৫ উইকেট পেয়ে আগেই তৈরি হয়ে ছিলেন ৫০ টেস্টে সবচেয়ে বেশি উইকেটের নতুন মাইলফলক ছোঁয়ার। গত ফেব্রুয়ারিতে লিলিরই গড়া দ্রুততম ২৫০ উইকেটের রেকর্ড ভেঙেছেন অশ্বিন, সেটিও ছিল ৩৬ বছরের পুরোনো। যেভাবে এগোচ্ছেন, তাতে তিন শ উইকেটের দ্রুততম রেকর্ড থেকেও লিলিকে (৫৬ টেস্ট) সরিয়ে দিতে পারবেন। সে জন্য এই টেস্টের দ্বিতীয় ইনিংসসহ পরের পাঁচ টেস্টে আর ২৪ উইকেট নিতে হবে তাঁকে।
