
একজন সর্বকালের সেরা বিজ্ঞানি। অন্যজন সর্বকালের অন্যতম সেরা ফুটবলার। দুজনের মধ্যে তুলনা কি করা যায়? রোমারিওর কিন্তু মনে হচ্ছে, যায়। এ কারণে ব্রাজিলের এই সাবেক বার্সেলোনা তারকাই করেছেন লিওনেল মেসি ও আইনস্টাইনের সঙ্গে তুলনা। তবে তার একটা ব্যাখ্যাও আছে।রোমারিওর মতে, মেসি আসলে খুবই অল্পমাত্রায় হলেও এক ধরনের অটিজমে আক্রান্ত, যার নাম ‘অ্যাসপারগার সিনড্রোম’। এ ধরনের লোকেরা নিজের ভালোবাসার কাজটি নিয়ে ডুবে থাকতে ভালোবাসে। বাইরের জগত্ থেকে একটু দূরে দূরে থাকতেই স্বাচ্ছন্দ্য বোধ করে।নিজের কাজ নিয়ে পড়ে থাকার জন্য তারা সে কাজে সফলও হয় অন্যদের চেয়ে বেশি। মেসিরও যেমন ধ্যান-জ্ঞান সবকিছুতেই শুধু ফুটবল। সফলতার এর চেয়ে বড় পাথেয় আর কী হতে পারে!একই সিনড্রোম পদার্থবিজ্ঞানের ইতিহাসে অন্যতম দুই সেরা বিজ্ঞানী স্যার আইজ্যাক নিউটন ও আলবার্ট আইনস্টাইনের সফলতার নেপথ্যেও ছিল। সেটি উল্লেখ করেই টুইটারে ব্রাজিলের ১৯৯৪ বিশ্বকাপের নায়ক রোমারিও লিখেছেন, ‘এটি লঘু মাত্রার অটিজম। এটি আক্রান্ত ব্যক্তিকে যেকোনো বিষয়ে অপরের চেয়ে বেশি মনোযোগী হতে সহায়তা করে। নিউটন ও আইনস্টাইনের নির্দিষ্ট পর্যায়ের অটিজম ছিল। তাঁদের মতো করেই প্রতিদিন নিজেকে ছাড়িয়ে যাচ্ছে মেসি। আমাদের প্রতিনিয়ত উপহার দিচ্ছে সুন্দর ফুটবল।’ সূত্র: মার্কা
 
