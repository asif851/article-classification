
মনে আছে তো, ২০১০ বিশ্বকাপে শাকিরার সেই ‘ওয়াকা ওয়াকা’! বিশ্বকাপ জ্বরে পুড়তে থাকা গোটা দুনিয়া তখন কাঁপল শাকিরার গানে। ছেলে-বুড়ো সবাই মাতোয়ারা কলম্বীয় সংগীতশিল্পীর সুরের জাদুতে! ওয়াকা ওয়াকার আবেদন এতটাই গভীর হলো যে বিশ্বকাপ শেষেও তার রেশ রয়ে গেল। এই গান ইউটিউবেই দেখেছিল ৫০ লাখেরও বেশি মানুষ।এবারও বিশ্বকাপ ফুটবল উপলক্ষে আরেকটি গান বেঁধেছেন এই পপ তারকা। শাকিরার এই নতুন গানটির শিরোনাম ‘লা লা লা’। অবশ্য এটি ফিফার অফিশিয়াল কোনো গান নয়। সে না হোক, গানটি যেহেতু শাকিরার। ঝড় তুলতে নামটিই যে যথেষ্ট!তবে এবার শাকিরা নয়, তিনজন জনপ্রিয় তারকা গাইছেন ব্রাজিল ফুটবল বিশ্বকাপের থিম সং। মার্কিন অভিনেত্রী-সংগীতশিল্পী জেনিফার লোপেজের সহশিল্পী হিসেবে থাকছেন ব্রাজিলের জনপ্রিয় সংগীতশিল্পী ক্লদিয়া লেইতে। আর গানটির ফিচার করবেন জনপ্রিয় কিউবান-আমেরিকান র্যাপ সংগীতশিল্পী পিটবুল।
