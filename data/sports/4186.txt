
পঞ্চম দলটিকে পেয়ে গেল ২০১৭ কনফেডারেশনস কাপ। স্বাগতিক রাশিয়া, বিশ্ব চ্যাম্পিয়ন জার্মানি, এশিয়া কাপ চ্যাম্পিয়ন অস্ট্রেলিয়া ও কোপা আমেরিকা চ্যাম্পিয়ন চিলির সঙ্গে যোগ দিল উত্তর আমেরিকার মেক্সিকো। এদের সঙ্গে যোগ দেবে ২০১৬ ইউরো ও ২০১৬ ওশেনিয়া নেশনস কাপ এবং ২০১৭ আফ্রিকা নেশনস কাপের চ্যাম্পিয়নরাও। সপ্তমবারের মতো সুযোগ পেয়ে মেক্সিকো ছুঁয়ে ফেলল ব্রাজিলকে। কনফেডারেশনস কাপে এ পর্যন্ত সবচেয়ে বেশি সাতবার অংশ নিয়েছে শুধু তিনবারের চ্যাম্পিয়ন ব্রাজিলই। ব্রাজিল-মেক্সিকোর পরেই অবস্থান জাপানের। এশিয়ার প্রতিনিধিরা আন্তমহাদেশীয় প্রতিযোগিতায় অংশ নিয়েছে পাঁচবার, চারবার অংশ এশিয়ার সৌদি আরব ও উত্তর আমেরিকার যুক্তরাষ্ট্র। আর্জেন্টিনা, অস্ট্রেলিয়া ও নিউজিল্যান্ড অংশ নিয়েছে তিনবার করে। জার্মানিও অংশ নিতে যাচ্ছে তৃতীয়বারের মতো। ইউরোপিয়ানদের মধ্যে এ ছাড়া দুবার অংশ নিয়েছে ফ্রান্স, ইতালি ও স্পেন।
