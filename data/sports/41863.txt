
বাংলাদেশে প্রথমে এসেছিলেন তিনি জাতীয় ক্রিকেট দলের বোলিং কোচ হিসেবেই। পরে মূল দলেরই দায়িত্ব নেন শেন জার্গেনসেন। ২০১৪ সাল পর্যন্ত এই দায়িত্বে থেকে খুব একটা অসফলও নন। ওয়েস্ট ইন্ডিজ ও নিউজিল্যান্ডের মতো দলের বিপক্ষে বাংলাদেশের ওয়ানডে সিরিজ জিততে রেখেছিলেন গুরুত্বপূর্ণ ভূমিকা। উপমহাদেশে তাঁর অভিজ্ঞতা কাজে লাগাতে চাচ্ছে নিউজিল্যান্ড। আগামী মাসে ভারতের টি-টোয়েন্টি বিশ্বকাপ মাথায় ​রেখেই জার্গেনসেনকে বোলিং কোচ হিসেবে বেছে নিল তারা।নিউজিল্যান্ড দলের সঙ্গে কাজ করেছেন আগেও। বাংলাদেশে আসার আগেই ২০০৮ থেকে ২০১০ পর্যন্ত কিউইদের বোলিং কোচ হিসেবেই দায়িত্ব পালন করেছিলেন এই অস্ট্রেলিয়ান। পুরোনো ডেরায় ফিরতে পেরে ভীষণ আনন্দও হচ্ছে তাঁর, ‘নিউজিল্যান্ড দলের অনেক বোলারের সঙ্গেই আগে কাজ করেছি। কিন্তু কয়েক বছরে তারা যে ধরনের উন্নতি করেছে, তা সত্যিই দারুণ।’নিজের কাজের পরিধি সম্পর্কেও সচেতন এই অস্ট্রেলিয়ান কোচ, ‘নিউজিল্যান্ড দলের মাঠের ফলাফল কিংবা র‍্যাঙ্কিংই সবকিছু বলে দিচ্ছে। আমার কাজ হচ্ছে তাদের আরও উন্নতিতে সহায়তা করা।’টি-টোয়েন্টি বিশ্বকাপের পর কিউইদের হয়ে আরও দুটি সিরিজে কাজ করবেন। এরপর চুক্তির মেয়াদ বাড়তেও পারে। সূত্র: ক্রিকইনফো।
