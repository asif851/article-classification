
তাঁর নামে হর্ষধ্বনি উঠেছে। স্লোগান উঠেছে। করতালির বৃষ্টিও। এটা যেমন সত্যি, তেমনি এ-ও তো মিথ্যে নয়, ক্রিস্টিয়ানো রোনালদোকে অনেক দুয়োও সহ্য করতে হয়েছে। এমনকি দুয়ো পেয়েছেন তিনি খোদ রিয়াল মাদ্রিদ সমর্থকদের কাছ থেকে, ঘরের মাঠ সান্তিয়াগো বার্নাব্যুতে! কাকার চোখে রোনালদোর সঙ্গে এ বড় অন্যায়। সাবেক রিয়াল মিডফিল্ডার ক্লাব সমর্থকদের অনুরোধ করেছেন, অন্তত রিয়ালের হয়ে রোনালদোর অর্জনের দিকে তাকিয়ে তাঁর প্রতি আরও শ্রদ্ধাশীল হওয়ার।২০০৯ সালে সেসময়ের দলবদলের বিশ্ব রেকর্ড গড়ে ম্যানচেস্টার ইউনাইটেড থেকে রিয়ালে যোগ দিয়েছেন রোনালদো। এরপর থেকে যেন গোলের বান ছুটিয়ে চলেছেন, সঙ্গে ভেঙে চলেছেন একের পর এক রেকর্ড। সাত মৌসুমও এখনো পুরো হয়নি, এরই মধ্যে রিয়ালের জার্সিতে সব প্রতিযোগিতা মিলিয়ে ৩৫৪ গোল করে ফেলেছেন, যা কিনা ক্লাব ইতিহাসের সর্বোচ্চ।
জিতেছেন সম্ভাব্য সবগুলো শিরোপাও। ক্লাবটির আইকন খেলোয়াড়ও তো ৩১ বছর বয়সী পর্তুগিজ অধিনায়ক। সেই রোনালদোর প্রতি নিজেদেরই সমর্থকদের এমন আচরণ মানতে পারছেন না কাকা। স্প্যানিশ রেডিও স্টেশন ক্যাদেনা কোপেকে ব্রাজিলিয়ান মিডফিল্ডার বলেছেন, ‘ক্রিস্টিয়ানো অসাধারণ একজন খেলোয়াড়। শুধু খেলার মানের ব্যাপারেই বলছি না আমি, মাদ্রিদে ওর অবদানের কথাও বোঝাচ্ছি।’২০০৯ থেকে ২০১৩—চার বছর রোনালদোর সঙ্গে রিয়ালে খেলেছেন কাকা। খুব কাছ থেকে দেখার অভিজ্ঞতা থেকেই কথাগুলো বলছিলেন ৩৩ বছর বয়সী ব্রাজিলিয়ান। কাছ থেকে দেখেছেন রিয়ালে সমর্থকদের প্রত্যাশার চাপও। অবশ্য বড় ক্লাবগুলোতে এ তো স্বাভাবিক, একটু এদিক-ওদিক হলেই সমর্থকদের আর সহ্য হয় না। তবু গত কয়েক বছরে, এমনকি রিয়ালের ইতিহাস বিবেচনায় নিলেও ক্লাবটির সবচেয়ে ইতিবাচক দিকগুলোর একটি রোনালদোকে সাদা জার্সিতে খেলতে দেখা।দুয়ো দেওয়ার আগে সমর্থকদের এটিও ভাবতে বলছেন কাকা, ‘ক্রিস্টিয়ানো ক্লাবের হয়ে যা করেছে, তাতে সমর্থকদের কাছে ওর জন্য আরও বেশি সম্মান চাই আমি। মাঝে মাঝে ক্রিস্টিয়ানোর নামে দুয়ো দিতে শুনি। ও এত কিছু করার পরও দুয়ো শোনে, এটি একদমই ভালো কিছু নয়।’সমর্থকদের জন্য আরও দুঃসংবাদ হয়ে আসতে পারে রোনালদোর রিয়াল ছেড়ে যাওয়া। ২০১৭-১৮ সাল পর্যন্ত রিয়ালের সঙ্গে চুক্তি আছে সাবেক রোনালদোর। সাধারণত চুক্তির মেয়াদ পুরোবার আগের মৌসুমেই খেলোয়াড়কে বেচে দেওয়া হয়, নয়তো নতুন করে করা হয় চুক্তি। এ জন্যই ধারণা করা হচ্ছে, এটাই হয়তো রিয়ালের হয়ে রোনালদোর শেষ মৌসুম। এই ব্যাপারে রোনালদোকে ছোট্ট একটা পরামর্শ দিয়ে রেখেছেন কাকা, ‘আমি পরামর্শ দেব ও যেন রিয়ালেই থাকে। এখানে যা-ই কিছু হয়, তার মাত্রা অনেক বড়। ভালো কিছু হলে সেটি যেমন অনেক বড় ব্যাপার, তেমনি খারাপ দিকগুলোও। ক্রিস্টিয়ানোর এ পর্যন্ত যা অর্জন, আজ যে নামডাক তাঁর, সেটি এই কারণেই যে, ও রিয়াল মাদ্রিদে খেলে।’হয়তো সত্যি, তবে এই শেষ বাক্যটায় একটু দ্বিমত থাকতে পারে ম্যানচেস্টার ইউনাইটেড সমর্থকদের। তাঁরা উল্টো যুক্তিও দেখাতে পারেন, আর যা-ই হোক, ওল্ড ট্রাফোর্ডের মাইকে রোনালদোর নামের পর ইউনাইটেড সমর্থকদের কাছ থেকে কখনো ‘বু-উ-উ-উ’ ধ্বনি তো অন্তত শোনা যায়নি! সূত্র: গোলডটকম।
