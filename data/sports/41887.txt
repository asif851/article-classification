
টেস্টে গত ৫০ বছরের মধ্যে সেরা পারফরম্যান্স হিসেবে ধরা হয় তাঁর ইনিংসকে। ২০০১ সালে কলকাতার ইডেন গার্ডেনে মহাকাব্যিক সেই ২৮১ রান ছাড়াও বলার মতো প্রচুর ইনিংস খেলেছেন ভিভিএস লক্ষ্মণ। কীভাবে ঠান্ডা মাথায় সংকটের মুখেও এমন দৃঢ়চিত্তে খেলতেন লক্ষ্মণ? অবশেষে সেই রহস্যের উত্তর মিলল। সতীর্থ শচীন টেন্ডুলকারই হাটে ভেঙে দিলেন হাঁড়ি।হায়দরাবাদের এই স্টাইলিশ ব্যাটসম্যানের জন্মদিন আজ। লক্ষ্মণের ৪৩তম জন্মদিনে শুভেচ্ছা জানিয়েছেন অনেকেই। তবে সবচেয়ে চমকপ্রদ উপহারটি দিলেন টেন্ডুলকার। টুইটারে লিখেছেন, ‘শুভ জন্মদিন, ল্যাক্স! তোমার রান তোলার রহস্য বলে দেব নাকি? ব্যাটিংয়ে নামার আগে গোসল করা এবং একটা আপেল খাওয়া। উপ্‌স!’আন্তর্জাতিক ক্রিকেটে ১১ হাজার রান করতে ৩০৮ বার ব্যাট করতে নেমেছেন লক্ষ্মণ। ফলে ড্রেসিংরুমে এই ব্যাটসম্যানের ড্রেসিংরুমে নেওয়া গোসলের সর্বনিম্ন সংখ্যা তো বলেই দেওয়া যাচ্ছে। তবে খাওয়া আপেলের সংখ্যা হয়তো এদিক-ওদিকও হতে পারে!টেন্ডুলকারের মতো গোপন রহস্য ফাঁস করেননি বীরেন্দর শেবাগ। তবে তাঁর শুভেচ্ছাবার্তাটিও ছিল দুর্দান্ত, ‘কবজির জাদুকর ও ভাই লক্ষ্মণকে জন্মদিনের শুভেচ্ছা। যেকোনো পরিস্থিতি সামলে নিতেন কবজির এক মোচড়ে!’ সূত্র: এনডিটিভি।
 
