
সবাই তাসকিনে বুঁদ হয়ে আছেন। হ্যাটট্রিক যে করেছেন। তবে এরই মধ্যে মাশরাফি আজ এমন এক রেকর্ড করলেন, দিনটি তাঁরও মনে থাকা উচিত আলাদা করে। অবশ্য এই রেকর্ডের লড়াইটায় সাকিব আল হাসানের সঙ্গে একটি ইঁদুর-দৌড় তাঁর চলছে অনেক দিন ধরে। সাকিবকে এবার পেরিয়ে গিয়ে মাশরাফি উঠে গেলেন শীর্ষে। বাংলাদেশি বোলারদের মধ্যে ওয়ানডেতে সবচেয়ে বেশি উইকেট এখন মাশরাফির।মাশরাফির পরিসংখ্যানই একটু ঝামেলায় ফেলে দিচ্ছে। বাংলাদেশের হয়ে তাঁর রেকর্ড আর তাঁর ওয়ানডে ক্যারিয়ারের রেকর্ড যে একটু আলাদা। এশিয়া একাদশের হয়ে আফ্রিকা একাদশের বিপক্ষে দুটি ম্যাচ খেলেছিলেন বাংলাদেশের ওয়ানডে ও টি-টোয়েন্টি অধিনায়ক। সেখানে তাঁর একটি উইকেট আছে। ফলে বাংলাদেশের পক্ষে সাকিব-মাশরাফি দুজনের উইকেট ২২১টি। তবে বাংলাদেশের বোলারদের মধ্যে ওয়ানডেতে মাশরাফির উইকেট ২২২টি।আজ শ্রীলঙ্কার সঙ্গে সিরিজের দ্বিতীয় ওয়ানডেতে ধানুষ্কা গুণাথিলাকাকে আউট করে ১৭১ ওয়ানডে ক্যারিয়ারের ২২২তম উইকেটটি পেয়েছেন ‘ম্যাশ’। সাকিবের উইকেট ২২১টি, ১৬৮ ম্যাচে। তাঁর ওয়ানডে ক্যারিয়ারের ২২১ উইকেটের সব কটিই বাংলাদেশের জার্সিতে।এই রেকর্ডটা একদিন সাকিবের দখলে যাবে নিশ্চিত। টেস্টের পর ওয়ানডেতেও বাংলাদেশের সর্বোচ্চ উইকেটশিকারি হয়ে যাবেন, এ জন্য সাকিবের নিয়তি-বাঁধা। তবে ৩৩ পেরিয়ে মাশরাফি যে এখনো সমানে লড়ছেন, তার বাহবা অন্য রকম। আজও একসময় দেখা গেল, মাশরাফির হাঁটুতে কতশত ব্যান্ডেজ বাঁধা!
