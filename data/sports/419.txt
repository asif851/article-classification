
এমন কোনো আহামরি ছবি নয়। বার্সেলোনার বেঞ্চে বসে আছেন মেসি, সদ্য মাঠ ছেড়ে আসা নেইমারের বাড়িয়ে দেওয়া হাত ছুঁয়ে দিচ্ছেন। ছুঁচ্ছেন ঠিকই কিন্তু তাকিয়ে আছেন অন্য কোথাও। হতেও পারে এটা খুব সাধারণ একটি ছবি। আসলেই কি তা-ই?
প্যারিস সেন্ট জার্মেইয়ে যাচ্ছেন নেইমার। বাজারের গুঞ্জনগুলো মানলে এ নিয়ে আর কোনো সন্দেহ প্রকাশ করা যাচ্ছে না। তাঁকে যে বেতন দেওয়া হবে বলে কানাঘুষা চলছে, তাতে যে কারও মাথা ঘুরে যেতে বাধ্য। বর্তমানের তিন গুণ বেশি বেতন, বোনাসের হিসাব নাহয় বাদই দেওয়া যাক। কিন্তু শুধু বেতন-বোনাসই নেইমারকে বার্সাছাড়া করছে, নাকি অন্য কিছু ব্রাজিলিয়ান ফরোয়ার্ডকে ঠেলে দিচ্ছে ভালোবাসার শহরে?যে দলবদলের গুঞ্জন নিয়ে এত কিছু, সেই গুঞ্জনই যদি তথ্যের উৎস হিসেবে বেছে নেওয়া হয়, তবে কারণটা লিওনেল মেসি। মাঠ ও মাঠের বাইরে মেসির সঙ্গে নেইমারের সম্পর্কটা দুর্দান্ত। সুয়ারেজকে নিয়ে ‘এমএসএন’-ত্রয়ীর রসায়নই গত তিন মৌসুমে বার্সেলোনাকে টেনে নিচ্ছে। কিন্তু নেইমার আর মেসির ছায়ায় থাকতে রাজি নন। মাঠে দলের প্রাণভোমরা হতে চান। তাঁকে বার্সেলোনা দলেই টেনেছিল, মেসির উত্তরসূরি হিসেবে। কিন্তু রাজা যে এখনো রাজত্ব চালাচ্ছেন, রাজকুমারের তাই সিংহাসনে চড়া হচ্ছে না। মেসির ছায়ায় খেলতে খেলতে বিরক্ত নেইমার এবার ডানা মেলতে চান! প্রিন্স চার্লসের মতো জীবনভর ক্রাউন প্রিন্স হয়ে থাকার ইচ্ছে তাঁর নেই।এমন কথাবার্তার পরও মেসি-সুয়ারেজ জানিয়েছেন, নেইমারকে ছাড়া তাঁদের চলবে না। বার্সার জন্য ২০০-৩০০ মিলিয়ন ইউরোর চেয়েও গুরুত্বপূর্ণ নেইমারের দলে থাকা। কিন্তু এরপরও গুঞ্জনটা থামেনি। উল্টো রিয়াল মাদ্রিদের বিপক্ষে মৌসুমের প্রথম এল ক্লাসিকোর আগেই মোটামুটি নিশ্চিত হয়ে গেছে, নেইমার আর থাকছেন না। ম্যাচের আগে অনুশীলনে নেইমারের মারামারি ও মেসির ফেসবুকের ছবিতে নেইমারের অনুপস্থিতিতে সবাই যে অন্য ইঙ্গিত খুঁজে নিয়েছে। মেসিই নেইমারের রাজা হয়ে ওঠার পথে বাধা, এমন কথা বারবার শুনতে আর্জেন্টাইন জাদুকরেরও যেন ভালো লাগছে না!কাল এল ক্লাসিকোতে মেসি-সুয়ারেজকে তুলে নেওয়ার পরও ১০ মিনিট মাঠে ছিলেন নেইমার। পরে নেইমার ফিরলেন। আর বেঞ্চে ফেরার সময় মেসি-নেইমার দুজনের হাত মেলানোর সময় যে দৃশ্যের জন্ম হলো, তার মধ্যেও যেন এখন মিলছে অন্য সুর!নিস্পৃহ মেসি যেন হাত মেলাতে হয় বলেই হাত মেলাচ্ছেন। সেই হাত মেলানোতে উষ্ণতা নেই, আগ্রহ নেই। যেন নির্লিপ্ত ভঙ্গিতে দায়িত্ব পালন। নেইমারও যেন এখন চোখে চোখ রাখতে পারছেন না! আসলেই কী বলছে এই ছবিটা?
