
সাসেক্সে ব্যাটিং প্রস্তুতিটা ভালোই হলো মুশফিক-ইমরুলদের। প্রথম প্রস্তুতি ম্যাচে ডিউক অব নরফোক একাদশের বিপক্ষে বাংলাদেশ করেছিল ৭ উইকেটে ৩৪৫। কাল হোভের সেন্ট্রাল ক্রিকেট গ্রাউন্ডে দ্বিতীয় প্রস্তুতি ম্যাচে সাসেক্স একাদশের বিপক্ষেও বাংলাদেশ পেয়েছে বড় রান, ৫০ ওভারে করেছে ৯ উইকেটে ৩১৪। প্রতিপক্ষকে ১৮০ রানে অলআউট করে পেয়েছে ১৩৪ রানের বড় জয়।আগের ম্যাচে ৭৩ রান করেছিলেন ওপেনার সৌম্য সরকার, কাল ফিরেছেন ৬ রান করে। তবে দ্বিতীয় উইকেট জুটিতে দলকে এগিয়ে নিয়েছেন ইমরুল-সাব্বির রহমান। ডাওবার্নের বলে স্মিথের হাতে ক্যাচ হওয়ার আগে সাব্বির করেছেন ৫২ রান। তবে সেঞ্চুরির খুব কাছে গিয়েও তিন অঙ্ক ছোঁয়া হয়নি ইমরুলের। কোনো বোলার তাঁকে আউট করতে পারেননি, চোটেও পড়েননি। অন্যদের সুযোগ দিতেই ফিরিয়ে আনা হয়েছে ইমরুলকে। অবসর নেওয়ার আগে বাঁহাতি ওপেনারের রান ছিল ৯২। ৭৮ বলের এই ইনিংসে ছিল ১২টি চার ও একটি ছক্কা।স্ত্রীর অসুস্থতার দরুন নিয়মিত অধিনায়ক মাশরাফি বিন মুর্তজা দেশে আসায় এই ম্যাচেও অধিনায়কত্ব করেছেন মুশফিকুর রহিম। আর বিশ্রামে ছিলেন ওপেনার তামিম ইকবাল। নরফোক একাদশের বিপক্ষে অপরাজিত ১৩৪ রান করা মুশফিক কালও ভালো শুরু করছিলেন। কিন্তু স্মিথের বলে সল্টের হাতে ক্যাচ হয়ে বাংলাদেশের উইকেটকিপার-ব্যাটসম্যান থেমেছেন ৪০ রানে (৩১ বলে)। ৪০ ওভারে ৫ উইকেটে ২৪৩ রান করা বাংলাদেশ শেষ ১০ ওভারে তুলেছে ৭১ রান। শেষ দিকে মেহেদী হাসান মিরাজকে কেউ সঙ্গ দিতে পারলে স্কোরটা আরও বড় হতে পারত। ১৯ বছর বয়সী অলরাউন্ডার ৫৫ বলে ৬০ রান করে অপরাজিত, ইনিংসটি সাজিয়েছেন চারটি চার আর তিন ছয়ে।বৃষ্টিতে ভেসে যাওয়ায় ডিউক অব নরফোকের সঙ্গে ভালোভাবে ঝালিয়ে নিতে পারেননি বাংলাদেশের বোলাররা। কাল সে ঝামেলা পোহাতে হয়নি। বৃষ্টি নয়, বোলাররাই ম্যাচ শেষ করে এসেছেন। ৪০.৩ ওভারেই অলআউট সাসেক্স একাদশ। শুরু থেকেই ব্যাটসম্যানদের কোণঠাসা করে রেখেছিলেন বাংলাদেশি বোলাররা। মিরাজ-তাসকিন-শুভাশিসদের বোলিংয়ে প্রতিপক্ষের কেউ ফিফটিও পেরোতে পারেননি। ৩১ রানে ৩ উইকেট পেয়েছেন মিরাজ। শুভাশিস ও তাসকিন নিয়েছেন দুটি করে উইকেট।প্রস্তুতি ম্যাচ, সেটিও প্রীতির উষ্ণ আবরণে। তাই প্রতিপক্ষ সাসেক্স একাদশের হয়ে খেলছেন মাহমুদউল্লাহ আর শফিউল ইসলাম। বাংলাদেশের ‘বিপক্ষে’ যদিও সুবিধা করতে পারেননি মাহমুদউল্লাহ। তাসকিন আহমেদের বলে সোহানের ক্যাচ হয়ে ফেরার আগে ৪৬ বলে করেছেন ৩২ রান। শফিউলের ১৩ রান এসেছে ২০ বলে। এর আগে সাসেক্সের হয়ে বল করা শফিউল ৭ ওভারে ৩৭ রান দিয়েও কোনো উইকেট পাননি। মেঘলা আকাশে আলোকস্বল্পতা দেখা দেওয়ায় ২৭ ওভারেই জ্বলে ওঠে ফ্লাডলাইট।সংক্ষিপ্ত স্কোরবাংলাদেশ: ৫০ ওভারে ৩১৪/৯ (ইমরুল ৯২, সৌম্য ৬, সাব্বির ৫২, মুশফিক ৪০, মোসাদ্দেক ৭, নাসির ৬, মিরাজ ৬০*, নুরুল ২৭, সানজামুল ৫, তাসকিন ৪, রুবেল ১*; স্মিথ ৩/৫৩, রলিন্স ২/৫৪, শফিউল ০/৩৭)।সাসেক্স: ৪০.৩ ওভারে ১৮০ (রবসন ৪৯, জেনার ৪০*, মাহমুদউল্লাহ ৩২, শফিউল ১৩; রুবেল ০/৩১, শুভাশিস ২/২৮, তাসকিন ২/৩০, মিরাজ ৩/৩১, সানজামুল ১/৩৩, সৌম্য ১/১০, সাব্বির ১/১৬)।
