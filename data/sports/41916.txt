
গুয়াংজু থেকে ইনচন—মাঝে চারটা বছর। ২০১০ এশিয়ান গেমসে মেয়েদের ক্রিকেটের ফাইনালে এই পাকিস্তানের বিপক্ষে ১০ উইকেটে হেরে সোনার পদকটা পাওয়া হয়নি বাংলাদেশের মেয়েদের। সেবার রুপার পদক পেয়ে মঞ্চে দাঁড়ানো মেয়েদের মুখে আঁধার নেমে এসেছিল। এবারও তা-ই হলো। পারলেন না সালমা খাতুনরা। হেরে গেলেন মাত্র ৪ রানে। 
বৃষ্টির কারণে ডাকওয়ার্থ লুইস পদ্ধতিতে বাংলাদেশের ইনিংস কমে এল ৭ ওভারে, লক্ষ্য ৪৩ রান। ওভারপ্রতি তুলতে হবে ৬ রানের ওপরে। চ্যালেঞ্জটা উতরে যেতে পারলেন না সালমারা। শেষ দুই ওভারে বাংলাদেশের দরকার ছিল ১০ রান। হাতে তখনো ৬ উইকেট। জয়টা তখন হাতের মুঠোয়। ষষ্ঠ ওভারে বাংলাদেশ তুলল ৩ রান, খোয়াল ২ উইকেট। তবুও ম্যাচ মুঠো গলে বেরিয়ে যায়নি। শেষ ওভারে দরকার ছিল ৭ রান। অতিরিক্ত স্নায়ুচাপে সব গুবলেট পাকিয়ে ফেললেন বাংলাদেশের ব্যাটসম্যানরা। শেষ ওভারে তুলতে পারলেন সাকল্যে ২ রান, হারালেন ৩ উইকেট। শেষ দুই ওভারে পড়ল ৫ উইকেট, সংগ্রহ মোটে ৫ রান। ভালো অবস্থায় থেকেও এভাবে ম্যাচ ফসকে যাওয়ার ব্যাখ্যা কী হতে পারে? হয়তো এ ধরনের পরিস্থিতিতে না খেলার অনভিজ্ঞতাই।
বৃষ্টির কবলে বাংলাদেশ-পাকিস্তান ফাইনাল
বেশ কয়েকটি রানআউট ও স্টাম্পিংয়ের শিকার বাংলাদেশ। রানআউটে কাটা পড়েছেন বাংলাদেশের দুই ওপেনার—আয়েশা রহমান (৭) ও রুমানা আহমেদ (১০)। মাত্র ১ রান করে স্টাম্পিং হয়েছেন লতা মণ্ডল। রুমানা ও ফারজানা হক (১০ রান) বাদে আর কেউ ছুঁতে পারেননি দুই অঙ্ক। শূন্য রানেই ফিরেছেন তিনজন। ৭ ওভারে বাংলাদেশের সংগ্রহ ৯ উইকেটে ৩৮ রান। পাকিস্তানের পক্ষে দুটি করে উইকেট পেয়েছেন সানা মীর, সাদিয়া ইউসুফ ও নিদা দার। এর আগে টসে জিতে প্রথমে ব্যাট করে নির্ধারিত ২০ ওভারে ৬ উইকেটে ৯৭ রান সংগ্রহ করে পাকিস্তান। সর্বোচ্চ ২৪ রান করেন বিসমাহ মারুফ। বাংলাদেশের পক্ষে সর্বোচ্চ ২ উইকেট নেন রুমানা আহমেদ।
>> বাংলাদেশের লক্ষ্য ৯৮ রান
>> ৫৫ রানে ৩ উইকেট ফেলেছে বাংলাদেশ
