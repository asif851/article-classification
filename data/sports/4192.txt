



 মিরপুরে ঢাকা প্রিমিয়ার লিগে লিজেন্ডস অব রূপগঞ্জের বিপক্ষে সেঞ্চুরি পেয়েছেন লিটন
 লিটনের সেঞ্চুরিতে দোলেশ্বর করেছে ৫ উইকেটে ২৫৭
 এখনো পর্যন্ত প্রিমিয়ার লিগে ৭ ম্যাচে লিটন করেছেন ৮৬.১৬ গড়ে ৫১৭ রান


নাঈম ইসলামের বলে মোশাররফ হোসেনের হাতে কাভারে ক্যাচ তুলে দেওয়ার পর ওপেনার লিটন দাস হতাশায় মাথা নিচু করে রইলেন। পেছন থেকে ছুটে এসে তাঁর পিঠ চাপড়ে দিলেন লিজেন্ডস অব রূপগঞ্জের মুশফিকুর রহিম। আউট হওয়ার আগে যে ইনিংসটা লিটন খেলেছেন, তাতে বাহবা তিনি পেতেই পারেন। মিরপুর শেরেবাংলা স্টেডিয়ামে প্রাইম দোলেশ্বরের এ ওপেনারের সেঞ্চুরিতে ঢাকা প্রিমিয়ার লিগের সুপার লিগে রূপগঞ্জের বিপক্ষে ৫ উইকেটে ২৫৭ রান করেছে দোলেশ্বর।
প্রিমিয়ার লিগের গত আসরেও সর্বোচ্চ রান সংগ্রাহক ছিলেন লিটন। আবাহনীর হয়ে ১৪ ম্যাচে ২ সেঞ্চুরি ও ৫ ফিফটিতে ৫৩.৭১ গড়ে করেছিলেন ৭৫২ রান। সেই ছন্দটা লিটন ধরে রেখেছেন এবারও। তবে দোলেশ্বরের হয়ে গতবারের তুলনায় লিটন এবার আরও দুর্দান্ত। আন্তর্জাতিক ক্রিকেটের ব্যস্ততা থাকায় লিগের সব কটি ম্যাচ খেলা হয়নি। তবে যে ৭টি ম্যাচ খেলার সুযোগ পেয়েছেন, রানের প্লাবন ছুটিয়েছেন। ৩ সেঞ্চুরি, ১ ফিফটিতে ৮৬.১৬ গড়ে এখনো পর্যন্ত করেছেন ৫১৭ রান।
শ্রীলঙ্কায় নিদাহাস ট্রফি খেলতে যাওয়ার আগে প্রিমিয়ার লিগে সেঞ্চুরি পেয়েছিলেন। কলম্বো থেকে ফিরে মাঝে খেলাঘরের বিপক্ষে ২৪ রানে আউট হয়েছিলেন। ‘বিরতি’টা আর লম্বা করতে দেননি, আজ আবার পেয়েছেন তিন অঙ্কের দেখা। ৯ চার ও ২ ছক্কায় ১২৬ বলে করেছেন ১০৭ রান।
লিটনের সেঞ্চুরির পরও দোলেশ্বরের স্কোরটা বড় হয়নি ওপেনার ইমতিয়াজ হোসেনের অতি রক্ষণাত্মক ব্যাটিংয়ের কারণে। দোলেশ্বরের এ ওপেনার ৬৬ বলে করেছেন ২৯ রান। দোলেশ্বরের স্কোর ৭ উইকেটে ২৫৭ হয়েছে ফরহাদ রেজা-ইকবাল আবদুল্লাহর পঞ্চম উইকেট জুটির সৌজন্যে। ৩৩ বলে এ জুটি যোগ করেছে ৫৪ রান।
২৫৮ রান তাড়া করতে নেমে রূপগঞ্জের শুরুটা হয়েছে দারুণ। আবদুল মজিদ ও মোহাম্মদ নাঈমের উদ্বোধনী জুটি ১৯ ওভারে তুলে ফেলেছে ৮৪ রান।
