
তাঁর প্রিয় খেলোয়াড়ের নাম লিওনেল মেসি। মেসি যেমন একের পর এক রেকর্ড ভাঙছেন, সাকিব আল হাসানও ঠিক সেই পথ অনুসরণ করছেন। আজ আরও একটি রেকর্ড গড়েছেন সাকিব। সুদির্নিষ্ট একটি মাঠে সবচেয়ে বেশি রান আর সবচেয়ে বেশি উইকেটের রেকর্ড। মিরপুরের শেরেবাংলা স্টেডিয়ামের সর্বোচ্চ রান আর সর্বোচ্চ উইকেট—দুটোর মালিকই সাকিব।এ মাঠে সাকিবের রান ১ হাজার ৮২৪। সর্বোচ্চ রানের মালিক তিনি আগেই ছিলেন। ব্রেন্ডন টেলরকে আউট করে এ মাঠের সর্বোচ্চ উইকেটশিকারীও হয়ে গেলেন। টেলর এই মাঠে সাকিবের ৭৬ নম্বর শিকার। এর আগে ৭৫ উইকেট নিয়ে শেরেবাংলা স্টেডিয়ামে সর্বোচ্চ উইকেটের মালিক হিসেবে আবদুর রাজ্জাকের সঙ্গে রেকর্ডটা ভাগাভাগি করতে হচ্ছিল তাঁকে।এ মাঠে রানের রেকর্ডে সাকিব অবশ্য অনেক আগে থেকেই এক রকম অপ্রতিদ্বন্দ্বী। তাঁর সবচেয়ে কাছাকাছি আছেন তামিম ইকবাল (১ হাজার ৫০৩ রান)। এই মাঠে এক হাজারের বেশি রান আছে আর কেবল মুশফিকুর রহিমের (১ হাজার ৪৩১)।তবে শুধু সতীর্থদের নয়, একই মাঠে সবচেয়ে বেশি রান ও উইকেটের তালিকায় সাকিব পেরিয়ে গেছেন বিশ্ব ক্রিকেটের বাকি সবাইকেই। একই মাঠে সর্বোচ্চ রান আর উইকেটের মালিক একজনই—এমন নজির যে ওয়ানডেতে আর নেই!
