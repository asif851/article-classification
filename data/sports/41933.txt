
জাতীয় হকি দলের সাবেক খেলোয়াড় ও বাংলাদেশ হকি ফেডারেশনের সাবেক সাধারণ সম্পাদক খাজা রহমতউল্লাহ আর নেই । আজ বিকেল পাঁচটায় হৃদ্‌রোগে আক্রান্ত হয়ে শেষ নিশ্বাস ত্যাগ করেছেন তিনি (ইন্না লিল্লাহি ওয়া ইন্না ইলাইহি রাজিউন)। তাঁর বয়স হয়েছিল ৫৫ বছর। বিকেলে নারায়ণগঞ্জ থেকে ঢাকা ফেরার পথে অসুস্থ বোধ করলে তাঁকে বঙ্গবন্ধু শেখ মুজিব মেডিকেল বিশ্ববিদ্যালয় হাসপাতালে (বিএসএমএমইউ) নেওয়া হয়। সেখানেই চিকিৎসকেরা তাঁকে মৃত ঘোষণা করেন।  এশিয়া কাপ হকির কারণে গত কয়েক দিন ব্যস্ত সময় কাটিয়েছেন। দীর্ঘদিন ধরেই বাংলাদেশ হকি ফেডারেশনের সাধারণ সম্পাদক হিসেবে দায়িত্ব পালন করেছেন খাজা রহমতউল্লাহ। বর্তমান কমিটিতে সহসভাপতির দায়িত্বে ছিলেন তিনি।বর্ণিল খেলোয়াড়ি জীবন শেষে হকির সঙ্গে জড়িয়ে পড়েন। আবাহনীতে খেলেছেন। ছিলেন জাতীয় দলের নিয়মিত সদস্য। দেশকে আন্তর্জাতিক অঙ্গনে নেতৃত্বও দিয়েছেন। তাঁর অকালমৃত্যুতে ক্রীড়াঙ্গনে নেমেছে শোকের ছায়া।
