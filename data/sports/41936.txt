
ওল্ড ট্রাফোর্ডের ভূতটাই যেন ফিরে এল শেরেবাংলা স্টেডিয়ামে। ২০১০ সালে বাংলাদেশের সর্বশেষ ইংল্যান্ড সফরের দ্বিতীয় টেস্টের প্রথম ইনিংসের পুনরাবৃত্তিই হলো কাল মিরপুরে। ওল্ড ট্রাফোর্ডে তামিম-ইমরুল ওপেনিং জুটিতে তুলেছিলেন ১২৬ রান। মাত্র ১ উইকেট হারিয়েই স্কোর ছাড়িয়ে যায় ১৫০। রানটা ১৫৩ হতেই লাগে মড়ক, ১ উইকেটে ১৫৩ থেকে দেখতে না-দেখতেই ২১৬ রানে অলআউট বাংলাদেশ। ওই ইনিংসে তামিম করেছিলেন ১০৮ রান। কাল তাঁর ব্যাটে ৪টি রান কম এলেও বাংলাদেশের ইনিংসে ওল্ড ট্রাফোর্ডের চেয়ে ৪ রান বেশি জমা হলো। কিন্তু এবার যে ১ উইকেটেই ১৭১ রান উঠে গিয়েছিল স্কোরবোর্ডে!বাংলাদেশ কাল ৪৯ রানে হারিয়েছে শেষ ৯ উইকেট। ওল্ড ট্রাফোর্ডে শেষ ৯ উইকেট পড়েছিল ৬৩ রানে। বাংলাদেশ সবচেয়ে কম ৩২ রানে শেষ ৯ উইকেট হারিয়েছে ২০১৩ সালে জিম্বাবুয়ের বিপক্ষে। হারারেতে প্রথম ইনিংসে ১ উইকেটে ১০২ থেকে চোখের পলকেই ১৩৪ রানে অলআউট মুশফিকের দল।
