


• বিশ্বখ্যাত সাময়িকী ‘টাইম’-এর ১০০ প্রভাবশালী ব্যক্তির তালিকায় জায়গা পেয়েছেন বিরাট কোহলি• মোট ছয় ক্রীড়াবিদ জায়গা পেয়েছেন এই তালিকায়, এর মধ্যে যুক্তরাষ্ট্রেরই চারজন• যুক্তরাষ্ট্রের বাইরের দুই ক্রীড়াবিদ কোহলি ও রজার ফেদেরার

বিশ্বখ্যাত সাময়িকী ‘টাইম’-এর এ বছরের বিশ্বের সবচেয়ে প্রভাবশালী ১০০ ব্যক্তির তালিকায় জায়গা পেয়েছেন বিরাট কোহলি। মোট ছয় ক্রীড়াবিদ বিবেচিত হয়েছেন এই তালিকায়। এর মধ্যে যুক্তরাষ্ট্রেরই চারজন—কেভিন ডুরান্ট (বাস্কেটবল), চোলে কিম (স্নোবোর্ডিং), অ্যাডাম রিপন (ফিগারস্কেটিং) ও জেজে ওয়াট (আমেরিকান ফুটবল)। বাকি দুই ক্রীড়াবিদের একজন কোহলি, আরেকজন রজার ফেদেরার।কোহলি তর্কযোগ্যভাবে বর্তমান বিশ্বের সেরা ক্রিকেটার। ১০০ প্রভাবশালী ব্যক্তির তালিকায় জায়গা করে নিয়ে ভারতের অধিনায়ক নিজের শ্রেষ্ঠত্ব সুপ্রতিষ্ঠিত করলেন। ওয়ানডে র‍্যাঙ্কিংয়ে শীর্ষস্থানীয় এ ব্যাটসম্যান গত বছর এক পঞ্জিকাবর্ষে ইতিহাসের তৃতীয় সর্বোচ্চ (২৮১৮) রান সংগ্রহ করেন। এর মধ্যে সেঞ্চুরি ছিল ১১টি। এ ছাড়া অস্ট্রেলিয়া, শ্রীলঙ্কা ও বাংলাদেশের বিপক্ষে টেস্ট সিরিজ জয়, ভারতের চ্যাম্পিয়নস ট্রফির ফাইনালে ওঠা ছাড়াও কয়েকটি ওয়ানডে সিরিজ জয়ে দারুণ অবদান রেখেছিলেন কোহলি।টাইমের এই তালিকায় কোহলিকে লিখেছেন তাঁরই ‘আদর্শ’ ভারতের কিংবদন্তি ক্রিকেটার শচীন টেন্ডুলকার, ‘সব ক্রীড়াবিদেরই ভালো সময় ও খারাপ সময় থাকে। ওয়েস্ট ইন্ডিজ সফরে (২০১৬) সব সমালোচনা মেনে নিয়ে সে বাড়ি ফিরেছিল একটি লক্ষ্য নিয়ে ; উন্নতি করতে হবে, সেটা শুধু টেকনিক নয় ফিটনেসও। এরপর সে আর পেছন ফিরে তাকায়নি। আমার বাবা সবসময় বলতেন, নিজের কাজে মনোযোগী থাকলে সমালোচনাকারীরা অনুসারীতে পরিণত হয়। বিরাটের খেলায় এ ধরনের আভাস রয়েছে।’টেন্ডুলকার বন্ধু রজার ফেদেরারও গত বছরটা দারুণ কাটিয়েছেন। ২০১৭ সালে টেনিস কোর্ট থেকে সাতটি শিরোপা জেতেন সুইস কিংবদন্তি। এর মধ্যে গ্র্যান্ডস্লাম দুটি—অস্ট্রেলিয়ান ওপেন ও উইম্বলডন।
