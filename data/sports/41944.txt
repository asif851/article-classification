
প্রিমিয়ার ক্রিকেট লিগ মাঠে যেমনই হোক, মাঠের বাইরে ক্লাব কর্মকর্তাদের কাদা ছোড়াছুড়িটা প্রতিবারের মতোই ‘জমে উঠেছে’। পরশু লিজেন্ডস অব রূপগঞ্জের কর্ণধার লুৎফর রহমান তাঁর দলের বিরুদ্ধে আম্পায়ারিং নিয়ে ষড়যন্ত্রের অভিযোগ আনেন বিসিবি কর্মকর্তাদের বিরুদ্ধে। অনেকের নাম উল্লেখ করে করেছেন বিরূপ মন্তব্যও। কাল দুটি ভিন্ন ভিন্ন সংবাদ বিজ্ঞপ্তিতে এসব বক্তব্যের প্রতিবাদ ও নিন্দা জানিয়েছে বাংলাদেশ ক্রিকেট বোর্ড (বিসিবি) ও প্রিমিয়ার ডিভিশন ক্রিকেট ক্লাব সমিতি।লুৎফর রহমানের বক্তব্যকে শালীনতা-বিবর্জিত, কুরুচিপূর্ণ, উদ্দেশ্যপ্রণোদিত, উদ্ভট ও নৈতিকতা-বিবর্জিত বলে মন্তব্য করেছে বিসিবি ও ক্লাব সমিতি। বিসিবির সংবাদ বিজ্ঞপ্তিতে বলা হয়েছে, লুৎফর রহমান তাঁর ‘হীনস্বার্থ’ চরিতার্থের উদ্দেশে বিসিবি সভাপতি এবং পরিচালকদের জাতীয় ও আন্তর্জাতিক পর্যায়ে হেয়প্রতিপন্ন করেছেন। সে সঙ্গে বিসিবিরও সুনাম ক্ষুণ্ন করেছেন। বিসিবির বিভিন্ন দায়িত্বপ্রাপ্ত ব্যক্তির নামে এ ধরনের ‘বিষোদ্গার’কে ‘অসুস্থ মানসিকতার বহিঃপ্রকাশ’ বলেও উল্লেখ করা হয়েছে বিজ্ঞপ্তিতে।ক্লাব সমিতির সংবাদ বিজ্ঞপ্তিতে বলা হয়েছে, বাংলাদেশের ক্রিকেটের গৌরবোজ্জ্বল মুহূর্তকে ম্লান ও খাটো করতে উদ্দেশ্যমূলক ‘চক্রান্তে’ লিপ্ত হয়েছে একটি মহল। লুৎফর রহমান তারই ‘তল্পিবাহক’। ক্লাব সমিতির দাবি, ক্রীড়াঙ্গনের বিভিন্ন ন্যক্কারজনক কেলেঙ্কারি, দুর্নীতি ও চক্রান্তকারী হিসেবে চিহ্নিত লুৎফর রহমান। তাঁকে একজন ‘কুলাঙ্গার’ সংগঠক হিসেবেও অভিহিত করা হয়েছে সংবাদ বিজ্ঞপ্তিতে। লুৎফর রহমান ও তাঁর দল লিজেন্ডস অব রূপগঞ্জকে ২৪ ঘণ্টার মধ্যে ক্রীড়াঙ্গন থেকে বহিষ্কার করার জন্য প্রধানমন্ত্রীর হস্তক্ষেপ কামনা করেছে ক্লাব সমিতি।
