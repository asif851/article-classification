



প্রথমবারের মতো মা হতে যাচ্ছেন সানিয়া মির্জা
অক্টোবরেই সানিয়া-মালিক দম্পতির ঘরে আসতে যাচ্ছে নতুন অতিথি


সানিয়া মির্জা ও শোয়েব মালিকের অষ্টম বিবাহবার্ষিকী পালনের দুই সপ্তাহও পেরোয়নি। এরই মধ্যে সুখী দম্পতির ভক্তদের জন্য সুখবর, তাঁদের ঘরে আসছে নতুন অতিথি। চলতি বছর অক্টোবরেই মা হতে যাচ্ছেন সানিয়া মির্জা। সানিয়া নিজেই জানিয়েছেন এ সুখবর। সানিয়ার বাবাও নিশ্চিত করেছেন সে খবর।
সানিয়ার বাবা ও কোচ ইমরান পিটিআইকে নিশ্চিত করেছেন তাঁর মেয়ের অন্তঃসত্ত্বা হওয়ার খবরটি। সানিয়ার টুইটার অ্যাকাউন্টেও পাওয়া গিয়েছে তাঁর মা হতে যাওয়ার ইঙ্গিত। ছয়টি গ্র্যান্ড স্ল্যাম জয়ী টুইট করেছেন, ‘বেবি মির্জা-মালিক’। ছবিতেও বোঝা যাচ্ছে সানিয়া অন্তঃসত্ত্বা। কিছুদিন আগে গোয়ায় টেনিস ফেস্টিভ্যালে অংশগ্রহণ করে সানিয়া একটা ইঙ্গিতও দিয়েছিলেন, ‘আমাদের বাচ্চার নামে মির্জা ও মালিক দুটিই থাকবে। শোয়েব চাচ্ছে মেয়ে হোক।’
২০১০ সালে ভারতের টেনিস সুন্দরী বিয়ে করেছিলেন পাকিস্তানি ক্রিকেটার শোয়েব মালিককে। দুজনের ক্যারিয়ারেই অনেক উত্থান-পতন এসেছে। এখন তাঁদের পরিবারে আসতে চলেছে নতুন অতিথি। বর্তমানে হাঁটুর ইনজুরিতে পড়ে মাঠের বাইরে আছেন সানিয়া।
 
