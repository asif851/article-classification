
একের পর এক বোমা ফাটিয়ে যাচ্ছেন গিলেম বালেগ। স্কাই স্পোর্টসের পণ্ডিত হিসেবে কাজ করা এই স্প্যানিশ সাংবাদিককে একেবারে অগ্রাহ্য করার জোও নেই। রিয়াল মাদ্রিদ কিংবা বার্সেলোনার অনেক হাঁড়ির খবর এর আগে বালেগই ফাঁস করেছেন। কিন্তু এবার তিনি যেসব তথ্য জানাচ্ছেন, এর সত্যি হলে তো বার্সেলোনা সমর্থকদের ঘুম হারাম হয়ে যাওয়ার দশা হবে।বালেগ কখনো বলছেন, লিওনেল মেসি বাক্স-পেটরা গোটাতে শুরু করেছেন। বার্সেলোনায় আর নয়। আবার বলছেন, নেইমার উপলব্ধি করছেন, মেসির ছায়ায় থাকলে ‘এক নম্বর’ হওয়া তাঁর হবে না। মেসির​ কারণেই নাকি বার্সা ছাড়তে চান ব্রাজিল তারকা।কদিন আগে মেসির দীর্ঘ এক সাক্ষাৎ​কার নিয়েছেন বালেগ। সেখানে ‘বার্সায় আজীবন থাকব’ এমন কথা মেসি জোর দিয়ে বলেননি। বরং তাঁর কণ্ঠে কেমন যেন অনিশ্চয়তার সুর। এর পর থেকেই ইংলিশ সংবাদমাধ্যম উঠেপড়ে লেগেছে। বালেগ এবার বললেন, মেসি নাকি ইংরেজি শিখতে শুরু করেছেন। দুই কাছের বন্ধু সার্জিও আগুয়েরো আর সেস ফ্যাব্রিগাসের সুবাদে ইংলিশ ফুটবলও প্রিয় হয়ে উঠছে তাঁর। ইংরেজি শিখে রাখছেন, কে জানে, ‘কাজে লেগে’ যায় কিনা। ঠিকানা বদলে ইংল্যান্ডে এলে ভাষাটাও তো জানা চাই!বালে​গ এর পর আরও একটি বোমা ফাটালেন। জানালেন, মেসির দীর্ঘ অনুপস্থিতিতে নিজেকে পুরো মেলে ধরার সুযোগ পেয়েছেন নেইমার। এর মধ্যে এক ম্যাচে তো একাই চার গোল করেছেন, সুয়ারেজকে দিয়ে করিয়েছেনও। মেসির চোট নেইমারকে এনে দিয়েছে মাঠে নেতৃত্বটা পুরো নিজের করে নেওয়ার, নিজেকে পুরো মেলে ধরার।
আর এই মেলে ধরার অভিজ্ঞতা থেকেই নেইমার নাকি বুঝতে পেরেছেন, বিশ্বের এক নম্বর হতে গেলে মেসির ছায়া থেকে বেরোতে হবে। টকস্পোর্টকে বালেগ বলেছেন, ‘নেইমার মনে করে, ও যদি ওখানে থেকে যায়, ওর পক্ষে কখনোই বিশ্বের এক নম্বর হওয়া হবে না। কয়েক মাস আগে ও কিন্তু একটা আলাপ-আলোচনায় (ম্যানচেস্টার ইউনাইটেডে) জড়িয়ে পড়েছিল। নেইমার আসলে ভাবছে, এর পর আমি কী করতে পারি? মেসির বয়স ২৮, মেসি আরও বেশ কয়েক বছর খেলবে। ফলে নেইমার সেখানে থাকলে নিজেকে মেলে ধরতে পারবে না।’বালেগ মোটামুটি নিশ্চিত, মেসি নয়তো নেইমার—এই দুজনের একজনকে বার্সা শিগগিরই বিক্রি করে দেবে। স্পেনের অর্থনৈতিক দুর্দশা, ক্লাবের বড় অঙ্কের দেনা, রাকিটিচ-সুয়ারেজদের কিনতে গিয়ে বিস্তর টাকা ঢেলে ফেলা, এর পাশাপাশি মেসি ও নেইমারের নতুন চুক্তিতে দুজনের আকাশচুম্বী বেতন। বার্সা বাধ্য হবে এই দুই তারকার একজনকে ছেড়ে দিতে।বার্সা সমর্থক হলে বালেগের কথা হেসে উড়িয়ে দিতে পারেন। আবার একেবারে অগ্রাহ্য করাও বোধ হয় ঠিক হবে না!
