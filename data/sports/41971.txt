

দারুণ এক সেঞ্চুরি দিয়ে নিজের ব্যাটসম্যান সত্ত্বাটিকে নতুন করে সামনে নিয়ে এলেন সোহাগ গাজী। তাঁর অনবদ্য ১৪২ রানের ইনিংসের ওপর ভর করেই খুলনার শেখ আবু নাসের স্টেডিয়ামে জাতীয় ক্রিকেট লিগের ম্যাচে ঢাকা মেট্রোর বিপক্ষে ৪১৯ রান করেছে বরিশাল বিভাগ। সেঞ্চুরি থেকে মাত্র ১৩ রান দূরে থেকে গতকাল দিন শেষ করেছিলেন সোহাগ। প্রথম শ্রেণির ক্রিকেটে নিজের সপ্তম সেঞ্চুরিটিকে তিনি মোটামুটি লম্বাই করেছেন। ২৭৭ মিনিট উইকেটে থেকে ১৯০ বল খেলে তাঁর এই ইনিংস। ১৩টি চার ও ৪টি ছয়ে সাজানো।গতকাল সোহাগের সঙ্গে অপরাজিত থেকে দিন শেষ করেছিলেন মনির হোসেনও। আগের দিনের ১২ রানকে মনির টেনে নিয়ে গেছেন ৬২-তে। ১০৭ মিনিট উইকেটে থেকে ৭৭ বলে তাঁর ৬২ রানে ছিল ৬ চার ও ২ ছয়। ১১১ রানের জুটি গড়ে দলকে বড় সংগ্রহের দিকে নিয়ে গেছেন সোহাগ-মনির।নিষেধাজ্ঞা কাটিয়ে দেশের ঘরোয়া ক্রিকেটে প্রত্যাবর্তনটা ভালোই হয়েছে ঢাকা মেট্রোর মোহাম্মদ আশরাফুলের। ৬২ রানে ৪ উইকেট নিয়ে বল হাতেই প্রত্যাবর্তনটা স্মরণীয় করে রেখেছেন তিনি। ৪ উইকেট নিয়েছেন সদ্যই বোলিং অ্যাকশন শুধরে প্রতিযোগিতামূলক ক্রিকেটে ফেরা আরাফাত সানি। ১টি করে উইকেট নিয়েছেন আবু হায়দার ও আসিফ আহমেদ।বরিশালের ৪১৯ রানের জবাবে ব্যাট করতে নেমে শুরুটা ভালো হয়নি ঢাকা মেট্রোর। মাত্র ৭ রানেই ওপেনার সাদমান ইসলামকে হারায় তারা। এরপর অবশ্য শামসুর রহমান ও আসিফ আহমেদের ব্যাটে শুরুর ধাক্কাটা ভালোই সামাল দেয় ঢাকা মেট্রো। এই দুই ব্যাটসম্যান নিজেদের মধ্যে গড়েন ৮২ রানের জুটি। আসিফ আউট হন ৩৩ রানে অনূর্ধ্ব-১৯ দলের বাঁ হাতি স্পিনার সালেহ আহমেদ শাওনের বলে এলবিডব্লিউ হয়ে। শামসুর রহমান ৪৯ রানে রান আউট হয়ে ফেরেন সাজঘরে। দিনের শেষটা ভালোভাবেই পার করিয়েছেন জাতীয় দলের সাবেক দুই ক্রিকেটার মার্শাল আইয়ূব ও মেহরাব হোসেন জুনিয়র। দুজনেই অপরাজিত আছেন, মার্শাল আইয়ূব ২৬, মেহরাব ২৯ রানে। আইয়ূব ও মেহরাবের অবিচ্ছিন্ন ৫৬ রানের জুটি দ্বিতীয় দিন শেষে ঢাকা মেট্রোর সংগ্রহ দাঁড় করিয়েছে ৩ উইকেটে ১৪৫-এ। ৭ উইকেট হাতে রেখে বরিশালের চেয়ে এখনো ২৭৪ রানে পিছিয়ে আছে তারা। বরিশালের পক্ষে একটি করে উইকেট তুলে নিয়েছেন গোলাম কবির ও সালেহ আহমেদ শাওন।
