
কাল মহাগুরুত্বপূর্ণ ম্যাচ ছিল সানরাইজার্স হায়দরাবাদের। সেই ম্যাচেই নেই মুস্তাফিজুর রহমান! বাদ পড়ার একটাই কারণ থাকতে পারে। আর সেই শঙ্কাটাই সত্যি হলো। হ্যামস্ট্রিংয়ে চোট পেয়েছেন কাটার মাস্টার। কাল তাঁর অভাব ভীষণ অনুভবও করেছে হায়দরাবাদ। মুস্তাফিজের বদলে খেলা ট্রেন্ট বোল্ট ৪ ওভারে দিয়েছেন ৩৯ রান। শেষ ৫ ওভারে হায়দরাবাদ দিয়েছে ৫৩ রান, মুস্তাফিজ থাকলে শেষের ওভারগুলোতে রানে বাঁধ দিতে পারে হায়দরাবাদ।
পুরো টুর্নামেন্টে এখনো ৭–এর নিচে ইকোনমি রেট রেখে ১৬ উইকেট নেওয়া মুস্তাফিজকে ছাড়াই শেষ পর্যন্ত অবশ্য জিতেছে ডেভিড ওয়ার্নারের দল। তাতে ​অধিনায়ক নেতৃত্বও দিয়েছেন সামনে থেকে। কিন্তু এখনো বড় প্রশ্ন, মুস্তাফিজ কি খেলবেন ফাইনালে?মুস্তাফিজের সঙ্গে যোগাযোগ করা সম্ভব হয়নি। তবে তাঁর ভাই মোখলেছুর রহমান জানিয়েছেন, ফাইনালে খেলার সম্ভাবনা আছে মুস্তাফিজের, ‘মুস্তাফিজের সঙ্গে তো নিয়মিতই ফোনে কথা হয়। গতকালও হয়েছে। আজ এখনো হয়নি। তবে কথা বলব। ওর সঙ্গে কথা বলে যতটুকু মনে হলো, চোট অতটা গুরুতর নয়। আসলে ওকে নিয়ে কোনো ঝুঁকি নিতে চায়নি সানরাইজার্স। দলও খুব করে চায় ওকে ফাইনালে খেলাতে। অবস্থা ভালো হলে আগামীকাল খেলতেও পারে। তবে এখনো কোনো কিছু চূড়ান্ত নয়। আজও ওর অবস্থা দেখবেন দলের চিকিৎ​সকেরা। কথা বলে মনে হলো, আগামীকাল শেষ মুহূর্ত পর্যন্ত অপেক্ষা করবে ওর জন্য। তবে আমার মনে হচ্ছে, খেলার সম্ভাবনা আছে ভালোই।’মোখলেছুরের প্রত্যাশা, ভাই যেন দ্রুত সেরে ওঠেন। এমনিতেই মুস্তাফিজ এবারের আইপিএলের সেরা উদীয়মান খেলোয়াড়। এর সঙ্গে ফাইনালে দুর্দান্ত কিছু করলে সেটি তাঁর দল তো বটেই, পরিবারের জন্যও হবে আনন্দের। বাংলাদেশের জন্যও কি নয়?
