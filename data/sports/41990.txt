
 
অনেক দিন ধরেই দর্শকদের জন্য হাহাকার করতে হয়েছে ঘরোয়া ফুটবলকে। তবে আজ গ্রামীণফোন সুপার কাপের ফাইনালে দেখা গেছে ব্যতিক্রম চিত্র। মোহামেডান ও শেখ রাসেলের ফাইনাল ম্যাচটি দেখতে বঙ্গবন্ধু জাতীয় স্টেডিয়ামে এসেছিলেন বিপুুল পরিমাণ দর্শক। আর মাঠে এসে একেবারেই হতাশ হতে হয়নি ফুটবলপ্রেমীদের। রোমাঞ্চকর এক ফাইনালই উপহার দিয়েছেন দুই দলের খেলোয়াড়েরা। শিরোপা জয়ের অন্তিম লড়াইয়ে শেষ হাসিটা হেসেছে মোহামেডান। শেখ রাসেলকে টাইব্রেকারে হারিয়ে দ্বিতীয়বারের মতো সুপার কাপের শিরোপা জিতেছে সাদা-কালোরা।
এবারের মৌসুমে তিনটি শিরোপাজয়ী শেখ রাসেল ছিল সুপার কাপেরও প্রধান ফেবারিট। আজ ফাইনালে শুরুতে এগিয়েও গিয়েছিল তারা। প্রথমার্ধের ২৫ মিনিটে মোহামেডানের জালে বল জড়ান রাসেলের স্ট্রাইকার এমিলি। ১-০ গোলে এগিয়ে থেকেই প্রথমার্ধ শেষ করে শেখ রাসেল। দ্বিতীয়ার্ধে গোল শোধের জন্য মরিয়া হয়ে মাঠে নামে মোহামেডান। বেশিক্ষণ অপেক্ষাও করতে হয়নি সাদা-কালো সমর্থকদের। দ্বিতীয়ার্ধের আট মিনিটেই খেলায় সমতা ফেরান ওয়াহিদ। নির্ধারিত ৯০ মিনিট শেষ হয় ১-১ গোলের সমতা নিয়ে। এরপর অতিরিক্ত ৩০ মিনিটেও কোনো গোল না হওয়ায় খেলা গড়ায় টাইব্রেকারে। উত্তেজনাপূর্ণ টাইব্রেকারে ৪-২ ব্যবধানে জয় পায় মোহামেডান।
