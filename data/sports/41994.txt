
 
৪, ৪, ৬, ৬, ৬, ০—এক ওভারে ২৬ রান তুলে ঝড়ের বেগে রেকর্ড বইয়ের পাতায় ঢুকে পড়লেন ভারতীয় অলরাউন্ডার হার্দিক পান্ডিয়া। টেস্টে এক ওভারে তৃতীয় সর্বোচ্চ রানের রেকর্ডে ভাগ বসালেন তিনি। শ্রীলঙ্কা আবারও দিশেহারা। ভারতের ৪৮৭ রানের জবাবে একই দিনে দুবার ব্যাটিংয়ে নামতে হয়েছে স্বাগতিকদের। প্রথম ইনিংসে ১৩৫ রানে অলআউট হওয়ার পর দ্বিতীয় ইনিংসে ১ উইকেটে ১৯ রান নিয়ে শেষ করেছে পাল্লেকেলে টেস্টের দ্বিতীয় দিন।
দিনের হাইলাইট পান্ডিয়ার সেঞ্চুরি। ফার্স্ট ক্লাস ক্রিকেটেও সেঞ্চুরি ছিল না এই অলরাউন্ডারের। সেঞ্চুরি তোলার পথে এক ওভারে ঝড় তুলে দিয়েছিলেন। টেস্টে এক ওভারে সর্বোচ্চ ২৮ রানের রেকর্ডটা ক্যারিবিয়ান কিংবদন্তি ব্রায়ান লারা ও অস্ট্রেলিয়ার জর্জ বেইলির। দ্বিতীয় সর্বোচ্চ ২৭ রান শহীদ আফ্রিদির। ওভারে ২৬ রান করেছেন আরও চারজন। এঁরা হলেন নিউজিল্যান্ডের ক্রেইগ ম্যাকমিলান ও ব্রেন্ডন ম্যাককালাম, অস্ট্রেলিয়ার মিশেল জনসন ও লারা।
১১৬তম ওভারের ঘটনা সেটি। লঙ্কান বাঁহাতি স্পিনার মালিন্দা পুষ্পকুমারাকে দিনে-দুপুরে সরর্ষে ফুল দেখিয়ে ছাড়লেন পান্ডিয়া। এর আগের ওভারেই ‘চায়নাম্যান’ সানদাকানকে টানা দুটি ছয় মেরেছিলেন। পুষ্পকুমারার প্রথম ৫ বলেই ২৬ রান তুলে নিলেও শেষ বলে আর ব্যাট চালাননি। স্ট্রাইক ধরে রাখার লক্ষ্যে ব্লক করে সিঙ্গেল বের করতে চেয়েছিলেন। পান্ডিয়া হয়তো জানিয়ে রাখলেন, টেস্টের মেজাজেও খেলতে জানেন তিনি।
দলীয় রান ৪২১-এ রেখে নবম ব্যাটসম্যান হিসেবে আউট হয়েছেন মোহাম্মদ শামি। অন্য প্রান্তে পান্ডিয়ার লড়ে গেছেন এক কৃতিত্বে। এরপরই শুরু সাদা পোশাকে ‘টি-টোয়েন্টি’ খেলা। শুরুতে বেশ ‘শান্ত’ মেজাজেই ছিলেন, ৬৫ বলে তুলেছেন ৬১ রান। এর পরের ২৮ বলে কচুকাটা করেছেন বোলারদের। মধ্যাহ্ন বিরতির পর কোনো রান যোগ না করেই সানদাকানের বলে আউট হয়েছেন তিনি। তাঁর প্রথম টেস্ট সেঞ্চুরিটি ৮৫ বলের। শেষ পর্যন্ত ৯৬ বলে ৮টি চার ও ৭ ছক্কায় ১০৮ রান করে আউট হয়েছেন। তিনটি রেকর্ডের পাশে পাণ্ডিয়ার নাম। টেস্টেই প্রথম ফার্স্ট ক্লাস সেঞ্চুরি করা ভারতীয় তাঁর আগে ছিলেন মাত্র চারজন। এক ইনিংসে ৭ ছক্কা ভারতীয়দের মধ্যে দ্বিতীয় সর্বোচ্চ। আর এক ওভারে ২৬ রান করে ভেঙেছেন ২৭ বছর পুরোনো ভারতীয় রেকর্ড। ১৯৯০ সালে লর্ডসে এক ওভারে ২৪ তুলেছিলেন কপিল দেব।
