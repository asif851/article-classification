
ভারত সফরই কি টেস্ট মর্যাদার পর বাংলাদেশের সবচেয়ে কঠিন পরীক্ষা? বাংলাদেশ ক্রিকেট বোর্ডের সভাপতি নাজমুল হাসানের ধারণা এমনই। টেস্ট র‍্যাঙ্কিংয়ের ১ নম্বর দল ভারত। তার ওপর তাদের চৌহদ্দিতেই খেলা। ঘরের মাঠে ভারতের শক্তিমত্তা তো ক্রিকেট ইতিহাসেরই অংশ। বিরাট কোহলির মতো ব্যাটসম্যানদের উত্তুঙ্গ ফর্ম, টার্নিং উইকেটে রবিচন্দ্রন অশ্বিন, রবীন্দ্র জাদেজাদের উইকেট নেওয়ার ক্ষমতা—সব মিলিয়ে এই লড়াইকে ভীষণ কঠিনই মনে হচ্ছে।
কিন্তু ভারতীয় সাময়িকী ইন্ডিয়া টুডের মতে, এই টেস্টে বাংলাদেশকে ভারত উড়িয়ে দেবে—ভারতীয় ক্রিকেট সমর্থকদের এমন প্রত্যাশা থাকলেও ব্যাপারটি কিন্তু অতটা সহজ নয়। বরং সাকিব আল হাসান ও মেহেদী হাসান মিরাজকে রবিচন্দ্রন অশ্বিন কিংবা রবীন্দ্র জাদেজার খুব ভালো ‘জবাব’ বলেছে সাময়িকীটি। লেখাটির শিরোনাম: ‘হোয়াই বাংলাদেশ ক্যান ট্রাম্প ইন্ডিয়া ইন দেয়ার ওন গেম’।বাংলাদেশের শক্তিমত্তা সম্পর্কে ইন্ডিয়া টুডের মন্তব্য, ‘বাংলাদেশ ধীরে ধীরে দারুণ শক্ত প্রতিপক্ষ হিসেবে নিজেদের প্রতিষ্ঠিত করছে।’ ২০১৫ সালে বাংলাদেশ সফরে ভারতের ওয়ানডে সিরিজ হারের প্রসঙ্গ উল্লেখ করে সাময়িকীটি মন্তব্য করেছে, ‘সীমিত ওভারের ক্রিকেটে বাংলাদেশ দারুণ দল। এমনকি ভারত যখন সর্বশেষ বাংলাদেশ সফর করেছে, তখন ওয়ানডেতে তারা বাংলাদেশের কাছে সিরিজ হেরেছে। বাংলাদেশ সীমিত ওভারের ক্রিকেটের সাফল্যের ওপর ভর করে নিজেদের গড়ে তুলছে।’নিউজিল্যান্ডের সফরে খুব ভালো করেনি বাংলাদেশ। ইন্ডিয়া টুডে সে কথার উল্লেখ করেও সবাইকে মনে করিয়ে দিয়েছে ঘরের মাঠে ইংল্যান্ডের বিপক্ষে টেস্ট সিরিজ ড্র করার বিষয়টি, ‘নিউজিল্যান্ডের বিপক্ষে তারা সম্প্রতি ২-০ ব্যবধানে টেস্ট সিরিজ হেরেছে। কিন্তু তার কিছুদিন আগে তারা ঘরের মাঠে ইংল্যান্ডের বিপক্ষে টেস্ট সিরিজ অমীমাংসিতভাবে শেষ করেছে। সিরিজের প্রথম টেস্টে বাংলাদেশ দুর্দান্ত খেলেও মাত্র ২২ রানে হেরে যায়। তবে ঢাকার পরের টেস্টেই তারা তুলে নেয় ১০৮ রানের ঐতিহাসিক এক জয়।’ঢাকা টেস্টে নাটকীয়ভাবে চতুর্থ দিনের শেষ সেশনে ইংলিশদের অলআউট করে দেওয়ার কথাও উল্লেখ করতে ভোলেনি সাময়িকীটি।মেহেদী হাসান মিরাজকে ‘দারুণ আবিষ্কার’ মনে করে ইন্ডিয়া টুডে। ইংল্যান্ডের বিপক্ষে তাঁর স্বপ্নের অভিষেকের প্রসঙ্গও আনা হয়েছে তাদের প্রতিবেদনে। ইংল্যান্ডের বিপক্ষে দুই টেস্টের চার ইনিংসে ১৯ উইকেট নেওয়া মিরাজকে ব্যাটসম্যানদের জন্য এক ‘চিরন্তন হুমকি’ হিসেবেই উল্লেখ করা হয়েছে।হায়দরাবাদ টেস্টে স্পিন বোলিংকে বাংলাদেশের লড়াইয়ের ‘সবচেয়ে বড় অস্ত্র’ মনে করে ইন্ডিয়া টুডে। ইংল্যান্ডের বিপক্ষে পতন ঘটা ৪০ উইকেটের ৩৬টিই তুলে নিয়েছেন বাংলাদেশে স্পিনাররা। মেহেদী মিরাজ, সাকিব ও তাইজুলদের বোলিং ইংলিশ ব্যাটসম্যানদের নাস্তানাবুদ হওয়ার টাটকা ইতিহাসটা মনে করেই ভারতীয় দল নিয়ে শঙ্কা ইন্ডিয়া টুডের। হায়দরাবাদে যদি স্পিন সহায়ক উইকেট হয়, তাহলে বাংলাদেশি স্পিনাররাও যে লাভবান হবেন, সেটিই তুলে ধরা হয়েছে এই প্রতিবেদনে।স্পিন বোলিংয়ের সামনে সাম্প্রতিককালে ভারতীয় ব্যাটসম্যানদের দুর্বলতার কথা উল্লেখ করেই যাবতীয় শঙ্কা ইন্ডিয়া টুডের, র‍্যাঙ্কিংয়ে যতই পিছিয়ে থাকুক বাংলাদেশ। ভারতীয় দলের ব্যাটসম্যানদের একটু গা ছাড়া মনোভাবের সুবিধাটা বাংলাদেশ আদায় করে ছাড়বে বলেই অভিমত সাময়িকীটির।বাংলাদেশি ব্যাটসম্যানদের সাম্প্রতিক ফর্ম ভারতের জন্য হুমকি হতে পারে বলে মনে করে ইন্ডিয়া টুডে, তামিম ইকবাল, সৌম্য সরকার, লিটন দাসরা ফর্মে আছেন। নিউজিল্যান্ডের বিপক্ষে ওয়েলিংটনে সাকিব আল হাসানের ২১৭ কিংবা মুশফিকুর রহিমের ১৫৯ রানের ইনিংস তাঁদের আত্মবিশ্বাসী করে তুলবে বলে মনে করেন তাঁরা।প্রতিপক্ষ দলগুলোর বিপক্ষে ভারতের মূল পুঁজিই হচ্ছে দুর্বোধ্য স্পিনের উইকেট। বাংলাদেশের সর্বসাম্প্রতিক টেস্ট সাফল্যের রেসিপিও একই। ভারতকে তাই নতুন কিছু ভাবতেই হবে।
