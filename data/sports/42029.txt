
গত মৌসুমে রিয়াল মাদ্রিদের সাফল্যের নেপথ্য কারিগর ছিলেন তিনিই। রিয়ালকে এক দশক পর এনে দিয়েছেন চ্যাম্পিয়নস লিগ শিরোপা। সেই অ্যাঙ্গেল ডি মারিয়ার সঙ্গে রিয়ালের সম্পর্ক এখন চরম খারাপ। দুই পক্ষেই চাপান-উতোর চলছে। এবার বিস্ফোরক তথ্যই ফাঁস করলেন এই আর্জেন্টাইন উইঙ্গার। জানালেন, বিশ্বকাপ ফাইনালে তিনি যেন না খেলেন এ রকম নির্দেশ দিয়ে চিঠি পাঠিয়েছিল রিয়াল!এমনিতে ডি মারিয়াকে ফাইনালে না পাওয়াটা আর্জেন্টিনার জন্য ছিল বিরাট এক ধাক্কা। সেই কষ্টটা আরও বেড়েছে মারিয়া-জাদুতে জার্মানিতে তাদেরই মাঠে আর্জেন্টিনা চার গোল দিয়ে আসায়। এরই মধ্যে ডি মারিয়ার এমন তথ্য। রিয়ালের আর্জেন্টাইন সমর্থকেরাও না শেষ পর্যন্ত খেপে যান।অবশ্য ডি মারিয়ার বক্তব্যতে পরিষ্কার, শেষ পর্যন্ত তিনি ফিট থাকলে রিয়ালের নিষেধাজ্ঞা উপেক্ষা করেই খেলতেন। তাঁর না খেলার পেছনে তাই রিয়ালের কোনো হাত আসলে নেই, ‘ফাইনালের দিন বেলা ১১টার দিকে মাদ্রিদ থেকে আমি একটা চিঠি পাই। যে চিঠিতে আমাকে বলা হয় আমি যেন না খেলি। সেদিন বিকেল চারটায় আমাদের ম্যাচ ছিল। আমি নিজেদের সেরাটা দিয়েই প্রস্তুতি নিচ্ছিলাম। জানতাম, আমি হয়তো আরও আহত হতে পারি। কিন্তু সেই চিঠিটা পাওয়া মাত্রই আমি ছিঁড়ে ফেলেছি। ওরা কী বলেছে না-বলেছে তাতে আমার কিছু যায় আসে না।’বিশ্বকাপ ফাইনাল খেলা একজন ফুটবলারের স্বপ্ন। হতে পারে একজন ক্লাবের বেতন-সুবিধাদি সব তাঁর ক্লাবই দেয়। কিন্তু বিশ্বকাপ ফাইনাল খেলতে বাধা দেওয়ার নৈতিক অধিকার কোনো ক্লাবের আছে কি না, সেই প্রশ্ন ওঠেই।ডি মারিয়া এও জানালেন, ক্লাব সভাপতি কখনোই তাঁকে সুনজরে দেখেননি, ‘আমি কখনোই মাদ্রিদ ছাড়তে চাইনি। ওরাই অন্য খেলোয়াড় কেনার সিদ্ধান্ত নিয়েছে। সতীর্থদের সঙ্গে আমার খুবই ভালো সম্পর্ক ছিল। কিন্তু ফ্লোরেন্তিনো পেরেজের সঙ্গে কোনো সম্পর্ক ছিল না। এমনকি যখন আমি সই করি রিয়ালের সঙ্গে, তখন তিনি সেখানে হাজির থাকার প্রয়োজন বোধও করেনি।’ক্রিস্টিয়ানো রোনালদো সব সময়ই তাঁর পাশে ছিলেন। ডি মারিয়াকে রিয়ালে থেকে যাওয়ার অনেক অনুরোধও করেছিলেন। সে জন্য রোনালদোর প্রতি তাঁর কৃতজ্ঞতার শেষ নেই। তবে ডি মারিয়ার আশঙ্কা, রোনালদোও বেশি দিন রিয়ালে টিকতে পারবেন না, ‘ক্রিস্টিয়ানো সব সময় আমার পাশে ছিল। আমাকে রেখে দেওয়ার জন্য ও লড়াই পর্যন্ত করেছে। জানি না ও নিজে মাদ্রিদে কতদিন থাকতে পারবে।’ সূত্র: গোল ডটকম।
