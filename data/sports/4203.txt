
চ্যাম্পিয়নস লিগ জয় আর সে সুবাদে নিজেকে বিশ্বসেরা প্রমাণ করা—সে লক্ষ্যেই ফ্রান্সে আগমন ব্রাজিলের বরপুত্র নেইমারের। কিন্তু সেই স্বপ্ন এ মৌসুমে অন্তত পূরণ হচ্ছে না তাঁর। চ্যাম্পিয়নস লিগ থেকে ইতিমধ্যে বিদায়ের রাগিণী শুনে ফেলেছে নেইমার ও প্যারিস সেন্ট জার্মেই। এ ব্যাপারে আগেই সতর্ক করেছিলেন তাঁর সাবেক সতীর্থরা।
নেইমারের দলবদল নিয়ে গুজব ওঠার পর থেকে শেষ পর্যন্ত আশায় ছিলেন জেরার্ড পিকে। পিকে চেষ্টা করেছিলেন নেইমারকে ধরে রাখতে, ‘আমরা চেষ্টা করছিলাম যেন নেইমার সঠিক সিদ্ধান্ত নিতে পারে, আমরা এটাও বলেছিলাম যে তুমি কখনো সেখানে সাফল্য পাবে না। ওর কাছে সুযোগ ছিল, হয় বেশি টাকা নয়তো বেশি ট্রফি।’ শুধু পিকে নন, দলের সঙ্গে প্রাক্‌-মৌসুম খেলতে যুক্তরাষ্ট্রে থাকার সময় মেসি, ইনিয়েস্তা, সুয়ারেজরাও বোঝানোর চেষ্টা করেছেন নেইমারকে। বোর্ডের সদস্যরাও চেষ্টার কমতি রাখেনি।
তবু শেষ মুহূর্তে টাকা কিংবা জাতীয় দলের বন্ধুত্বের কাছে হার মেনেছেন নেইমার। প্যারিসে বন্ধু ম্যাক্সওয়েল, দানি আলভেজকে নিয়ে ব্রাজিলিয়ান বন্ধুদের সঙ্গে থাকতে পারাকেই বেশি ভালো মনে করেছিলেন নেইমার। দ্বিতীয়বার ভাবার সুযোগ দেওয়ার পরও প্যারিসের উদ্দেশেই ব্যাগ গোছান নেইমার। ফলাফল, নেইমারের দল এর মাঝেই ইউরোপ সেরার দৌড় থেকে ছিটকে গেছে। আর বার্সেলোনা পরের রাউন্ডে যাওয়ার পথে এক পা এগিয়ে আছে।
বার্সার বন্ধুদের সতর্কবাণীটাই প্রমাণিত হলো মৌসুম শেষ হওয়ার আগেই। তখন সে বাধা তাঁর কানে আসেনি, নেইমারের ইচ্ছা তখন দলের প্রাণভোমরা হওয়ার।
