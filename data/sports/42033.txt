
তিনি ক্রিস্টিয়ানো রোনালদোর খুব একটা ভক্ত নন। এটা সেপ ব্ল্যাটার অনেকবারই বুঝিয়ে দিয়েছেন তাঁর কথায়। গত ফিফা ব্যালন ডি’অরের আগে তো একপশলা বিতর্কই হয়ে গিয়েছিল। ফিফা সভাপতি আরেকবার বিতর্কের মুখে পড়লেন। এবারের ফিফা বর্ষসেরা ম্যানুয়েল নয়্যারের হওয়া উচিত মন্তব্য করে রোনালদো-ভক্তদের চটিয়ে দিয়েছেন ব্ল্যাটার।ব্ল্যাটার অবশ্য সরাসরি রোনালদোর নাম বলেননি। বরং তিনি বলেছেন লিওনেল মেসির বিরুদ্ধে। বলেছেন, গত বিশ্বকাপে মেসির সেরা খেলোয়াড় হওয়াটা ছিল ভুল নির্বাচন। কিন্তু এ কথায় রোনালদো-ভক্তদের খুশি হওয়ার কোনো কারণ নেই। কারণ, ফিফা সভাপতি এবারের ব্যালন ডি’অর বিজয়ী হিসেবে নিজের পছন্দের নাম বলতে গিয়ে রোনালদোর বদলে বলেছেন জার্মানির বিশ্বকাপজয়ী দলের গোলরক্ষকের নাম। আর তা শুনে রিয়াল মাদ্রিদের কোচ কার্লো আনচেলত্তি বলেছেন, ব্ল্যাটার বড্ড বাজে বকেন। তাঁর মুখ বন্ধ করাটাই কঠিন।আনচেলত্তির চটার কারণ আছে। গত মৌসুমে বিশ্বকাপে ব্যর্থ হলেও ক্লাবের হয়ে রোনালদো ছিলেন অবিশ্বাস্য। দীর্ঘ বিরতির পর রিয়ালকে চ্যাম্পিয়নস লিগ জিতিয়েছেন টুর্নামেন্টে রেকর্ড-ভাঙা ১৭ গোল করে। গতবারের ফিফা বর্ষসেরা রোনালদো এবারও এ পুরস্কারের বড় দাবিদার। কিন্তু মাত্রই যখন ফিফা বর্ষসেরার মনোনয়ন তালিকা প্রকাশ করল, সেই সময় ব্ল্যাটারের রোনালদোকে এড়িয়ে যাওয়া ভোটারদের প্রভাবিত করতে পারে বলে মনে করছেন আনচেলত্তি।কড়া ভাষাতেই ইতালিয়ান এই কোচ বলেছেন, ‘উনি যা করেন, তাতে আমি সব সময়ই বিস্মিত হই। কিন্তু আমাদের কীইবা করার আছে। ফিফা সভাপতির মুখ বন্ধ করে দেওয়া তো অসম্ভব।’ রোনালদো এবারের ব্যালন ডি’অরের পরিষ্কার ফেবারিট বলেও মনে করেন তাঁর কোচ, ‘এ নিয়ে এত কথা বলার কিছু নেই। এটা ছিল ক্রিস্টিয়ানোর বছর। ও প্রচুর গোল করেছে, গুরুত্বপূর্ণ শিরোপাও জিতেছে। ও যে এবারের বর্ষসেরা, এ নিয়ে কোনো সন্দেহ থাকা উচিত নয়।’বিশ্বকাপের বছরে বিশ্বকাপের পারফরম্যান্স বড় প্রভাবক হয় ফিফা বর্ষসেরার ভোটাভুটিতে। কিন্তু এই যদি হয় যুক্তি, রোনালদো-ভক্তরা বলতেই পারেন, ২০১০ সালে তবে কেন ফিফা বর্ষসেরা হলেন মেসি? সূত্র: এএফপি।
