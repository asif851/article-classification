
প্রথম ইনিংসের যাচ্ছেতাই ব্যাটিংই সর্বনাশটা করল। দ্বিতীয় ইনিংসে ঘুরে দাঁড়ানোর চেষ্টা করলেও পাকিস্তানের জন্য তা শেষ পর্যন্ত যথেষ্ট প্রমাণ হলো না। দুবাই টেস্টে শ্রীলঙ্কার কাছে ৯ উইকেটে হেরে গেল তারা। করুণারত্নের ৬২ আর কুশল সিলভার ৫৮ রানের সুবাদে শেষ দিনে জয়ের জন্য প্রয়োজনীয় ১৩৭ রান তুলে নিতে একেবারেই বেগ পেতে হয়নি লঙ্কানদের। এই জয়ে তিন টেস্টের সিরিজে শ্রীলঙ্কা এগিয়ে গেল ১-০ ব্যবধানে।পাকিস্তান চতুর্থ দিন শেষ করেছিল ৭ উইকেটে ৩৩০ রান নিয়ে। সরফরাজ আহমেদ অপরাজিত ছিলেন ৭০ রানে। সঙ্গে ছিলেন সাঈদ আজমল। এই ম্যাচে পাকিস্তানের সামনে একটা পথ খোলা ছিল। অন্তত দুটো সেশন ব্যাট করে ম্যাচটা ড্র করা। কিন্তু আজ সরফরাজ নিজের ব্যক্তিগত সংগ্রহের সঙ্গে আর মাত্র ৪ রান যোগ করেই প্যাভিলিয়নে ফেরেন। আজমল ২১ রান করলেও তা শ্রীলঙ্কার দিকে চ্যালেঞ্জ ছুঁড়ে দেওয়ার জন্য যথেষ্ট ছিল না। ৩৫৯ রান নিয়ে লাঞ্চের আগেই অলআউট হয় পাকিস্তান।পাকিস্তানের দ্বিতীয় ইনিংসে লঙ্কানদের পক্ষে সেরা বোলার লাকমল। ৭৮ রানে তিনি তুলে নিয়েছেন ৪ উইকেট। নুয়ান প্রদীপ ৫০ রানে ২টি, রঙ্গনা হেরাথ ১৩২ রানে ২টি এবং শামিন্দা এরাঙ্গা ৭৪ রানে তুলে নিয়েছেন ২ উইকেট। পাকিস্তানের সামনে লক্ষ্য দাঁড়ায় ১৩৭। উদ্বোধনী জুটিই তুলে ফেলে ১২৪।এর আগে পাকিস্তান প্রথম ইনিংসে ১৬৫ রানে অলআউট হয়। মাহেলা জয়বর্ধনের সেঞ্চুরির ও কুশল সিলভার ৯৫ রানের সুবাদে শ্রীলঙ্কা নিজেদের প্রথম ইনিংসে স্কোরবোর্ডে তোলে ৩৮৮ রান। পাকিস্তানের দ্বিতীয় ইনিংসটা ছিল মোটামুটি লড়াকু। মিসবাহ-উল হক ৯৭ রানের লড়িয়ে ইনিংস খেললেও তা কেবল প্রতিদ্বন্দ্বিতাই বাড়াতে পেরেছে।সিরিজের শেষ টেস্টটি শুরু হবে ১৬ জানুয়ারি। এরপর বাংলাদেশ সফর করবে শ্রীলঙ্কা। এর আগে পাকিস্তানের বিপক্ষে টেস্ট সিরিজ জিতে এলে আত্মবিশ্বাসে টইটম্বুরই থাকবে অ্যাঞ্জেলো ম্যাথুসের দল। সূত্র: রয়টার্স।
