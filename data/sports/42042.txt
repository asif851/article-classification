
অ্যালিস্টার কুকের সঙ্গে ভালোভাবেই জড়িয়ে আছে বাংলাদেশের নাম। ২০১০ সালের মার্চে বাংলাদেশ সফর দিয়ে তাঁর অধিনায়কত্ব শুরু। গত অক্টোবরে ঢাকা টেস্টে ছুঁলেন মাইক আথারটনের সর্বোচ্চ ৫৪ টেস্ট অধিনায়কত্ব করার ইংলিশ রেকর্ড। অবশ্য ইংল্যান্ডের হয়ে ৫৯টি টেস্টে নেতৃত্ব দিয়ে রেকর্ডটা নিজেরই করে নিয়েছেন কুক। ‘ক্যাপ্টেন কুকের’ যাত্রাটা থামছে এখানেই। অধিনায়কত্ব ছেড়ে দিয়েছেন ৩২ বছর বয়সী এই ইংলিশ ওপেনার। 
ভারত সফরে ইংল্যান্ডের ৪-০ ব্যবধানে টেস্ট হারের পরই প্রশ্ন উঠেছিল কুকের অধিনায়কত্ব নিয়ে। তবে সমালোচকদের খুব একটা সুযোগ দেননি কুক। কাল সন্ধ্যায় ইংল্যান্ড অ্যান্ড ওয়েলশ বোর্ডের (ইসিবি) চেয়ারম্যান কলিন গ্রাভসকে অধিনায়কত্ব থেকে সরে দাঁড়ানোর কথা জানিয়ে দেন। সিদ্ধান্ত নেওয়া কতটা কঠিন ছিল, সেটিও বললেন, ‘সরে দাঁড়ানোর সিদ্ধান্ত নেওয়াটা ছিল অবিশ্বাস্য কঠিন। তবে জানি, আমার জন্য এটা সঠিক সিদ্ধান্ত এবং দলের জন্য এটাই উপযুক্ত সময় (অধিনায়কত্ব ছেড়ে দেওয়া)।’ কুকের নেতৃত্বে ইংল্যান্ড জিতেছে ২৪টি টেস্ট, হেরেছে ২২টি আর ড্র ১৩টি। নেতৃত্ব ছাড়লেও খেলা চালিয়ে যাবেন তিনি, ‘ইংল্যান্ডের হয়ে খেলতে পেরে আমি সম্মানিত বোধ করছি। আশা করি টেস্ট খেলাটা চালিয়ে যেতে পারব। দলের পূর্ণ অবদান রাখতে পারব। যতটা পারি ইংল্যান্ডের অধিনায়ক ও দলকে সহায়তা করব।’ সূত্র: বিবিসি, গার্ডিয়ান।
