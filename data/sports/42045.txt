
খেলাধুলার প্রতি প্রধানমন্ত্রী শেখ হাসিনার আগ্রহ আর উৎসাহের কথা সবারই জানা। সময় পেলেই চলে যান মাঠে। ক্রীড়াপ্রেমী প্রধানমন্ত্রী আগামীকাল বৃহস্পতিবার মেয়েদের অনূর্ধ্ব-১৫ সাফ ফুটবলে চ্যাম্পিয়ন বাংলাদেশ দলকে আমন্ত্রণ জানিয়েছেন গণভবনে। সংবর্ধনার পাশাপাশি দলের প্রত্যেক সদস্যের হাতে তুলে দেওয়া হবে এক লাখ টাকা।
বাংলাদেশ দলের কোচ গোলাম রব্বানি ছোটনও প্রধানমন্ত্রীর দাওয়াত পেয়ে উচ্ছ্বসিত। তিনি বলেন, ‘আগামীকাল বেলা সাড়ে তিনটায় আমাদের ডেকেছেন মাননীয় প্রধানমন্ত্রী। বিষয়টি আমাদের জন্য খুবই আনন্দের।’ গত ২৪ ডিসেম্বর ঢাকার কমলাপুরের বীরশ্রেষ্ঠ সিপাহি মোস্তফা কামাল স্টেডিয়ামে অনূর্ধ্ব-১৫ সাফ টুর্নামেন্টের ফাইনালে ভারতকে ১-০ গোলে হারিয়ে শিরোপা জেতে বাংলাদেশ।
