
আসছে সেপ্টেম্বরই পাকিস্তানে সিরিজ খেলতে যেতে চায় শ্রীলঙ্কা। এশিয়ান ক্রিকেট কাউন্সিলের বার্ষিক সাধারণ সভায় এমনটাই জানিয়েছেন শ্রীলঙ্কা ক্রিকেটের প্রধান থিলাঙ্গা সুমাথিপালা। ২০০৯ সালে লাহোরে লঙ্কান টিম বাসেই বন্দুকধারী সন্ত্রাসীরা হামলা চালিয়েছিল। সেই হামলায় আটজন নিহত হওয়ার পাশাপাশি আহত হয়েছিলেন ছয় লঙ্কান ক্রিকেটার। এরপর থেকে গত আট বছরে একমাত্র জিম্বাবুয়ে ছাড়া আর কোনো টেস্ট দল পাকিস্তান সফরে যায়নি।
শ্রীলঙ্কার পাকিস্তান সফর নিয়ে আশাবাদী সুমাথিপালা, ‘আমি আমার দল নিয়ে পাকিস্তানে খেলতে খুবই আগ্রহী। নিরাপত্তা বিশেষজ্ঞরা সন্তোষজনক প্রতিবেদন দিয়েছেন। সেপ্টেম্বরে পাকিস্তানের সঙ্গে আমাদের তিনটি টি-টোয়েন্টি ম্যাচ খেলার কথা। আমরা অন্তত একটি ম্যাচ লাহোরে খেলতে চাই।’ পাকিস্তানে আন্তর্জাতিক ক্রিকেট ফেরাতে চায় আইসিসিও। আগামী মাসেই বিশ্ব একাদশের বিপক্ষে পাকিস্কানের ৩ ম্যাচের টি-টোয়েন্টি সিরিজ অনুষ্ঠানের কথা আছে। নিরাপত্তার ব্যাপারে নিশ্চিত হলেই এ ব্যাপারে আনুষ্ঠানিক ঘোষণা দেওয়ার কথা।
শ্রীলঙ্কান বোর্ডপ্রধানও চান পাকিস্তানে আন্তর্জাতিক ক্রিকেট ফেরাতে, ‘পাকিস্তানকে আমাদের নিরাপত্তা ইস্যুতে সমর্থন দেওয়া উচিত। ঝুঁকি সব সময়ই আছে। চ্যাম্পিয়নস ট্রফির সময় লন্ডনেও দুটি সন্ত্রাসী হামলা হয়েছে। তাই বলে ক্রিকেট থেমে থাকেনি। সদস্য হিসেবে আমাদেরও পাকিস্তানের প্রতি আন্তরিক হওয়া উচিত।’ সূত্র: রয়টার্স
