
২৫ ম্যাচে ১৬ গোল। পরিসংখ্যানই বলে দিচ্ছে চলতি মৌসুমে সিরি ‘আ’তে দারুণ ফর্মে রয়েছেন মাউরো ইকার্দি। অন্যদিকে চীনের ক্লাব হেবেই চায়না ফরচুনে রীতিমতো ধুঁকছেন এজেকিয়েল লাভেজ্জি। তবে বিশ্বকাপ বাছাইপর্বের জন্য এদগার্দো বাউজার দেওয়া আর্জেন্টিনা দলে জায়গা হয়নি ইকার্দির। আর্জেন্টাইন কোচ আস্থা রেখেছেন লাভেজ্জির ওপরই।ইকার্দির বাদ পড়া ছাড়া দলে আর কোনো বিস্ময় নেই। আক্রমণভাগে লাভেজ্জি ছাড়াও যথারীতি আছেন লিওনেল মেসি, সার্জিও আগুয়েরো, গঞ্জালো হিগুয়েইন। এঁদের সঙ্গে আছেন জুভেন্টাসের তরুণ ফরোয়ার্ড পাওলো দিবালা। দলে সুযোগ পেয়েছেন এস্তুদিয়ান্তেসের গোলরক্ষক মারিয়ানো আন্দুজার আর এর আগে আর্জেন্টিনার হয়ে একটি মাত্র ম্যাচ খেলা সেন্টার-ব্যাক মার্কোস অ্যাকুনা। ১২ ম্যাচে ১৯ পয়েন্ট নিয়ে দক্ষিণ আমেরিকা অঞ্চলের বাছাইপর্বে পঞ্চম স্থানে আছে আর্জেন্টিনা। আগামী ২৩ মার্চ পরের ম্যাচটি তারা খেলবে ঘরের মাঠে চিলির বিপক্ষে। এই চিলির কাছে হেরেই গত বছর কোপা আমেরিকার শতবর্ষী আসরের শিরোপা বিসর্জন দিতে হয়েছিল মেসিদের। চিলির পর মেসিদের পরের পরীক্ষা বলিভিয়ার মাঠে আগামী ২৮ মার্চ। দক্ষিণ আমেরিকা অঞ্চল থেকে রাশিয়া ২০১৮ বিশ্বকাপে সরাসরি জায়গা পাবে পয়েন্ট তালিকার শীর্ষ চারটি দল। তালিকার পঞ্চম স্থানে থাকা দলটিকে খেলতে হবে প্লে অফ। ১২ ম্যাচ শেষে পয়েন্ট তালিকার শীর্ষে থাকা ব্রাজিল তাদের পরের ম্যাচটি খেলবে দ্বিতীয় স্থানে থাকা উরুগুয়ের বিপক্ষে, তাদেরই মাঠে। ২৩ মার্চ অনুষ্ঠেয় চার দিন পর নিজেদের মাঠে প্যারাগুয়ের বিপক্ষে খেলবেন নেইমাররা। এই দুই ম্যাচে ব্রাজিল কোচ তিতে পাচ্ছেন না অসাধারণ ফর্মে থাকা গাব্রিয়েল জেসুসকে। চোট নিয়ে মাঠের বাইরে আছেন ম্যানচেস্টার সিটির এই ফরোয়ার্ড। তাঁর জায়গায় তিতে দলে নিয়েছেন স্পোর্ট রেসিফের ফরোয়ার্ড ডিয়েগো সুজাকে। চেলসির হয়ে অসাধারণ ফর্মে থাকার পরও তিতের দলে জায়গা হয়নি ডিফেন্ডার ডেভিড লুইজের। সূত্র: গোল ডটকম, ইএসপিএন।
