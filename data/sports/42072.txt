
নিউজিল্যান্ডের দারুণ ব্যাটিং ফর্মে আবারও ছিন্নভিন্ন পাকিস্তান। নেপিয়ারের ম্যাক্লিন পার্কে সিরিজের দ্বিতীয় ওয়ানডেতে আজ মিসবাহ-বাহিনীর বিপক্ষে ৩৬৯ রানের বিরাট এক সংগ্রহ গড়ে তুলেছে কিউইরা। কেন উইলিয়ামসন (১১২) ও রস টেলরের (১০২*) দুটি অনবদ্য সেঞ্চুরি আর মার্টিন গাপটিলের অসাধারণ এক ফিফটিতেই (৭৬) রান পাহাড়ের চূড়ায় আরোহণ নিউজিল্যান্ডের। পাকিস্তানি বোলারদের ওপর ঝড় তুলে বিশ্বকাপের আগে নিজেদের ঝালিয়ে নেওয়ার মিশনেও কিন্তু দারুণ সফল নিউজিল্যান্ডের ব্যাটসম্যানরা।টসে জিতে ব্যাটিংয়ে নেমেই পাকিস্তানি বোলারদের ওপর চড়াও হয় নিউজিল্যান্ড। যদিও দলীয় ৪৩ রানে পাকিস্তানকে ব্রেক থ্রো এনে দিয়েছিলেন শহীদ আফ্রিদি, ব্রেন্ডন ম্যাককালামকে আউট করে, কিন্তু শেষ রক্ষা হয়নি। দ্বিতীয় উইকেট জুটিতে মার্টিন গাপটিল ও কেন উইলিয়ামসন ১২৮ রানের বিশাল এক জুটি গড়ে কিউইদের রান পাহাড়ে চড়ার ভিত্তিটা গড়ে দেন। এরপর তৃতীয় ও চতুর্থ উইকেটে আরও দুটি জুটি গড়েন (যথাক্রমে ৭৯ ও ৭২) প্রথমে রস টেলরকে সঙ্গে নিয়ে উইলিয়ামসন ও পরে গ্র্যান্ট এলিয়টকে সঙ্গে নিয়ে টেলর। উইলিয়ামসন খেলেন ১১২ রানের দুর্দান্ত এক ইনিংস। মাত্র ৮৮ বলে ১৪ চার এক ছয়ে সাজানো উইলিয়ামসনের এই ইনিংসকে অনুপ্রেরণা হিসেবে নিয়েই রস টেলর ইনিংসের শেষ অবধি অপরাজিত থাকেন ১০২ রানে। তাঁর ইনিংসটি আসে মাত্র ৭০ বলে ১৩ চার ও দুই ছয়ে। কিছুটা অফ ফর্মে থাকা গাপটিল বিশ্বকাপের আগে নিজের আত্মবিশ্বাস আজ কিছুটা হলেও পুনরুদ্ধার করতে পেরেছেন ৮৮ বলে ৭৬ রানের ইনিংস খেলে।পাকিস্তানের পক্ষে দুটি উইকেট নিয়েছেন মোহাম্মদ ইরফান। তবে তাঁর এই উইকেট-জোড়া এসেছে ৫২ রানের খরচায়। আফ্রিদি ৫৭ রান দিয়ে নিয়েছেন এক উইকেট। এ ছাড়া এহসান আদিল ৬৮ রানে একটি ও আহমেদ শেহজাদ ২৯ রান খরচ করে তুলে নিয়েছেন একটি উইকেট। সূত্র: এএফপি।
