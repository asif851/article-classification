
তিনি কখনো কখনো যেন ফুটবলার নন। ধ্যানমগ্ন শিল্পী। জাদুর তুলিতে ফুটিয়ে তোলেন আশ্চর্য শিল্প। এই জীবনে কম সুন্দর গোল করেননি। লিওনেল মেসির অবিশ্বাস্য গোল অমনিবাসে ​কাল রাতে যোগ হলো আরও একটি গোল। এই মেসি অবিশ্বাস্য, এই মেসি জাদুকরী। মৌসুমের শেষ প্রান্তে এসেও এতটুকু ক্লান্তি নেই! বরং আছে সুন্দরের ফুল ফোটানোর আশ্চর্য ক্ষমতা। তাঁর গোলটি যে কোপা ডেল রের ফাইনালের সর্বকালের সেরা গোলগুলোর একটি, এই রায় দিয়ে দিয়েছেন ভাষ্যকারেরা।ম্যাচের তখন ২০ মিনিট। একদম মাঠের মাঝলাইন থেকে ডান কোনা ঘেঁষে দাঁড়ানো মেসির দিকে বল ঠেললেন দানি আলভেস। মেসিকে তখন ঘিরে ধরেছে তিন তিনজন বিলবাও খেলোয়াড়। অভেদ্য ত্রিভুজ। পালাবি কোথায়! এই বাঘবন্দী খেলায় বল বের করতে একটা রাস্তাই খোলা ছিল। মেসি তাই করলেন। নাট মেগের চরম লজ্জায় ফেললেন বিলবাওয়ের এক খেলোয়াড়কে। দুই পায়ের ফাঁক দিয়ে বের করে আনলেন বল। মেসি যেন বললেন, ‘স্যরি, বন্ধু!’তিনজনের দুজনই তখন এই ঘটনায় হতভম্ব। স্থির মূর্তি হয়ে গেলেন যেন। মেসি ততক্ষণে ফাঁক গলে বেরিয়ে যাওয়া বল নিয়ে ছুটছেন খ্যাপা ঘোড়ার মতো। তৃতীয়জন তখনো হাল ছাড়েননি। তিনিও ছুটলেন মেসিকে তাড়া করতে। বক্সের প্রান্তে এসে তাঁকে আরেকবার কাটালেন। কাটালেন বক্সের ভেতরে পাহারায় থাকা আরেক ডিফেন্ডারকে। চারজনকে কাটানোর পর বাকি থাকল শুধু গোলরক্ষক। ডান পোস্ট ঘেঁষে মাপা শটে বল পাঠালেন জালে। ঝাঁপিয়ে পড়েও আটকাতে পারলেন না গোলরক্ষক। না আটকাতে পেরে ভালোই হয়েছে। গোলটা না হলে যে পুরো সৌন্দর্যটাই নষ্ট হয়ে যেত। বলের লাইনে ছিলেন লুইস সুয়ারেজ। তাঁর গায়েও ধাক্কা লাগতে পারত। অ্যাক্রোব্যাট করে লাফিয়ে সুয়ারেজ বলটাকে বাধামুক্ত করলেন। মেসি যেন বললেন, ‘ধন্যবাদ বন্ধু!’দুইয়ে দুই বার্সারআজ সৃষ্টি সুখের উল্লাসে মেসি নিজেও তখন উদ্বেলিত। টগবগিয়ে ‘খুন’ হাসছে তাঁর। সব সতীর্থ এসে মেসিকে জড়িয়ে ধরলেন। টের স্টেজেনের জন্য মায়াই লাগল, বেচারা এই উদ্‌যাপনে এসে যোগ দিতে পারলেন না। বার্সা গোলরক্ষক অবশ্য সেটা পুষিয়ে দিলেন একা একাই শূন্যে ঘুষি পাকিয়ে। ভাষ্যকারদের কণ্ঠ রীতিমতো কাঁপছে: ‘গ্রেট কোপা ডেল রে ফাইনাল গোলস, ফ্রম দ্য ম্যাজিকাল, পিকিউরিয়াল, লিওনেল মেসি, লাইটস আপ দ্য ক্যাম্প ন্যু ওয়ান মোর টাইম। মেসি ইজ অ্যামেজিং, অ্যাবসুলুটলি সুপার্ব, হি ইজ জাস্ট আনস্টপেবল, হাউ ডু ইউ স্টপ হিম!’
সেই গোলটির ভিডিও দেখুন:

