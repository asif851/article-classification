
জেল-জীবন থেকে আপাতত মুক্ত। তবে কাঁধে স্পট ফিক্সিং অভিযোগের বোঝা এখনো বয়ে বেড়াচ্ছেন। ক্রিকেট মাঠে আসা-যাওয়াও বন্ধ। এই ফাঁকে ধর্মকর্মের দিকে মনোনিবেশ করেছেন ভারতীয় পেসার শান্তাকুমারন শ্রীশান্ত। কলঙ্কের কালিমা ধুয়ে-মুছে পরিশুদ্ধ করার অভিপ্রায়ে তীর্থে যাত্রা করেছেন তিনি।
তিহার কারাগারে ২৭ দিন বন্দী থাকার সময়ই বাবা-মা কয়েক জায়গায় ‘মানত’ করে রেখেছিলেন। সেই মানত রাখতেই শ্রীশান্তের এই তীর্থযাত্রা বলে মনে করা হচ্ছে।
স্পট ফিক্সিংয়ের অভিযোগে আটক তিন ক্রিকেটারের মধ্যে শ্রীশান্তের সঙ্গে জামিনে মুক্ত হয়েছেন অঙ্কিত চাভানও। তবে তাঁদের আরেক কলঙ্কিত সতীর্থ অজিত চান্ডিলার জামিন নাকি সহসাই হচ্ছে না। শুক্রবার দিল্লি পুলিশ চান্ডিলার জামিনের তীব্র বিরোধিতা করে বলেছে, এই চান্ডিলাই নাকি আইপিএলে স্পট ফিক্সিং কাণ্ডের অন্যতম হোতা। তিনি নাকি মাফিয়া ডন দাউদ ইব্রাহিমের জুয়াড়ি সিন্ডিকেটের অন্যতম সদস্য।
সবচেয়ে বড় ব্যাপার, শ্রীশান্ত ও চাভানের পরিবার যেভাবে এই দুজনের পাশে এসে দাঁড়িয়েছে, চান্ডিলার সেই সৌভাগ্য হয়নি। তাঁর পক্ষে জামিনের আবেদন নিয়ে কেউ না এগোনোয় খুব তাড়াতাড়ি দুর্ভোগ কাটার কোনো সম্ভাবনা নেই বলেই মনে করা হচ্ছে।
এদিকে, এই ডামাডোলের মধ্যেই নাকি শ্রীশান্তের জন্য বিয়ের প্রস্তাব এসেছে। খবরে প্রকাশ, জয়পুরের কোনো এক ধনী পরিবার নাকি শ্রীশান্তকে জামাই হিসেবে পেতে ইচ্ছুক। ব্যাপারটি পুরোপুরি অস্বীকারও করেননি শ্রীশান্তের পরিবার। তাঁরা জানিয়েছেন, ‘সদ্যই একটি প্রস্তাব এসেছে। কেবল এতটুকু বলতে পারি, পাত্রী কেরালার নয়। আমরা এখনো পাত্রী দেখিনি। খুব তাড়াতাড়িই বিষয়টি নিয়ে কথা হবে।’ পিটিআই।
