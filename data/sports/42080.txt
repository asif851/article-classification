
‘স্যার জাদেজা একবার একটা ঘুমিয়ে থাকা পর্বতের সঙ্গে খেলাধুলা করেছিলেন। ওটাকে এখন আমরা এভারেস্ট বলে জানি।’ মহেন্দ্র সিং ধোনির এই টুইট নিয়ে কম হাসাহাসি হয়নি। সতীর্থ রবীন্দ্র জাদেজাকে শুধু ধোনি নন, পুরো ভারতই ‘স্যার’ ডাকে। এমনকি কয়েক দিন আগে ভারতের প্রধানমন্ত্রী নরেন্দ্র মোদি সবাইকে শুভেচ্ছা জানিয়ে টুইট করেছেন। সেখানেও তিনি জাদেজাকে ‘স্যার’ ডেকে বসেছেন! তবে ধোনির প্রতি জাদেজার কৃতজ্ঞ থাকা উচিত। শুরুতে একের পর এক ব্যর্থতায় ‘স্যার’ শব্দটা সেঁটে গিয়েছিল। ধোনিই ডেকে উপাধিটা উল্টো জনপ্রিয় করে তুলেছেন। কিন্তু এই অলরাউন্ডার ব্যাপারটাকে সহজভাবেই নিয়েছেন, ‘আমার মনে হয় এটা স্রেফ রসিকতাই। এটা এত বড় করে দেখার কিছু নেই।’ গুজরাটের জামনগরের এক নিরাপত্তাকর্মী ও সেবিকার সন্তান জাদেজা এখন দলে থিতু হয়েছেন। কাল পাকিস্তানের বিপক্ষে বাঁহাতি স্পিনে উমর আকমলের উইকেটটি নেওয়ার পাশে একটু চনমনে ফিল্ডিং। ব্যাটিংয়ে কিছু নেই। তবু ধোনির ভরসা আছে ‘স্যার জাদেজা’র ওপর। রয়টার্স।
