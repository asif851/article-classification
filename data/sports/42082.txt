



 আজ বাংলাদেশ দলের অনুশীলন ছিল সিংহলিজ স্পোর্টস ক্লাবের নেটে
 উইকেট ভালো না হওয়ায় আর বৃষ্টিবাধায় শেষ পর্যন্ত অনুশীলন বাতিল করে হোটেলে ফিরে গেছে বাংলাদেশ


বাংলাদেশ দল সিংহলিজ স্পোর্টস ক্লাবের নেটে এল বেলা তিনটার দিকে। অনুশীলনের জায়গাটা বিসিবি একাডেমি মাঠের অর্ধেকও নয়। অনুশীলন-সুবিধা নিয়ে সন্তুষ্ট হতে পারল না বাংলাদেশ দল। অনুশীলনের জন্য উইকেটই তৈরি নয়। গা গরম-পর্ব শুরু হতেই আবার গুঁড়ি গুঁড়ি বৃষ্টি। ক্লাব কর্তৃপক্ষের সঙ্গে খানিকক্ষণ কথা বলল বাংলাদেশ টিম ম্যানেজমেন্ট। বিকল্প উপায় না পেয়ে আধঘণ্টা পর দল অনুশীলন না করেই ফিরে গেল হোটেলে। প্রেমাদাসায় একবার ফ্লাড লাইটে অনুশীলনের সুবিধা চেয়েও পায়নি বাংলাদেশ। এসএসসির নেট নিয়েও আপত্তি আছে। বৃষ্টি বাগড়ায় ইনডোরে যে অনুশীলন সারবে, সে ব্যবস্থাও করা হয়নি।দলের ম্যানেজার খালেদ মাহমুদ বললেন, ‘এসএসসিতে অনুশীলন বলতে এই নেটে। সত্যি বলতে নেটের উইকেট ভালো নয়। যে ধরনের উইকেট চাই, ম্যাচে যেমন খেলব, সেটির কাছাকাছিও নেই। এখানে চোটে পড়ার শঙ্কাও আছে খেলোয়াড়দের। এর মধ্যে আবার বৃষ্টি।’এবার শ্রীলঙ্কায় এসে প্রত্যাশামতো অনুশীলন সুবিধা না পেয়ে নিজেদের অসন্তুষ্টি লুকাননি মাহমুদ, ‘অবশ্যই অখুশি, আজ অনুশীলন করতে পারলাম না। প্রেমাদাসায় যেতে চেয়েছিলাম। সেখানকার উইকেটও ঢাকা। দেখছেন বৃষ্টি হচ্ছে। ওরা উইকেট ঢেকে রেখেছে। আজ সেখানে অনুশীলন করতে দেবে না।’অবশ্য শ্রীলঙ্কার বাংলাদেশ সফরের সময়ও শ্রীলঙ্কা দলের পক্ষ থেকে অভিযোগ করা হয়েছিল, স্বাগতিক বাংলাদেশ শতভাগ সহযোগিতা করছে না।
