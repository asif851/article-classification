
এবারের বিপিএলে আম্পায়ারের সিদ্ধান্তে আপত্তিকর প্রতিক্রিয়া দেখিয়ে শাস্তি পেয়েছেন তামিম ইকবাল, সাব্বির রহমান ও লিটন দাস। সর্বশেষ শাস্তি পেলেন বাংলাদেশ টি-টোয়েন্টি দলের অধিনায়ক সাকিব আল হাসান।
গতকাল কুমিল্লা ভিক্টোরিয়ানসের ইনিংসের নবম ওভারের পঞ্চম বলে ইমরুল কায়েসের বিপক্ষে এলবিডব্লুর জোরালো আবেদন করেন সাকিব। আম্পায়ার র‌্যানমোর মার্টিনেজ তাতে সাড়া না দিলে মেজাজ হারিয়ে দৃষ্টিকটু প্রতিক্রিয়া দেখান ঢাকা ডায়নামাইটস অধিনায়ক।
আম্পায়ারের সিদ্ধান্ত মানতে না পেরে সাকিব যে প্রতিক্রিয়া দেখিয়েছেন, সেটির শাস্তি হিসেবে গুনতে হয়েছে ম্যাচ ফির ৫০ শতাংশ। তাঁর নামের পাশে যোগ হয়েছে ৩টি ডিমেরিট পয়েন্ট। আর ১টি পয়েন্ট যোগ হলেই সাকিব নিষিদ্ধ হবেন এক ম্যাচ। তামিম, সাব্বির, লিটনও আছেন একই শঙ্কায়। এরই মধ্যে তাঁদের নামের পাশেও যোগ হয়েছে ৩টি ডিমেরিট পয়েন্ট।
শাস্তি পেয়েছেন কুমিল্লা পেসার হাসান আলীও। দুর্দান্ত বোলিংয়ে কাল ঢাকাকে কাঁপিয়ে দিয়েছেন পাকিস্তানি পেসার। কিন্তু মোসাদ্দেক হোসেনকে আউট করে যেভাবে ড্রেসিংরুমের পথ দেখিয়েছেন, সেটি আপত্তিকর মনে হয়েছে আম্পায়ারদের কাছে। তাঁর নামের পাশে দুটি ডিমেরিট পয়েন্ট যোগ হয়েছে এবং ম্যাচ ফির ২৫ শতাংশ জরিমানা করা হয়েছে।
ম্যাচ শেষে সাকিব-হাসান আলী দুজনই ম্যাচ রেফারি সামিউর রহমানের কাছে দায় স্বীকার করে নিলে শুনানির প্রয়োজন হয়নি।
