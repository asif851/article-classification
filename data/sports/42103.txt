
বাংলাদেশ ক্রীড়ালেখক সমিতির বর্ষসেরা ক্রিকেটার হয়েছেন সাকিব আল হাসান। তিনি বর্ষসেরা ক্রীড়াবিদও। ২০১৭ সালে ব্যাটে-বলে তাঁর যে পারফরম্যান্স, তাতে পুরস্কারটা তাঁর হাতেই ওঠার কথা। গেল বছরটা বিশেষ করেই মনে রাখবেন দেশের অন্যতম সেরা এই ক্রিকেটার। টি-টোয়েন্টিতে অধিনায়কত্ব ফিরে পেয়েছিলেন বছরের শুরুর দিকে। শেষ দিকে পেলেন টেস্ট অধিনায়কত্ব। বছরটা সাকিবের জন্য সোনায় সোহাগাই।
বছরের শুরুটাই করেছিলেন নিউজিল্যান্ডের বিপক্ষে টেস্ট দুর্দান্ত এক ডাবল সেঞ্চুরি দিয়ে। ওয়েলিংটনের বেসিন রিজার্ভে সেই ইনিংসটিকে যেকোনো বিচারেই সাকিবের ক্যারিয়ারের সেরা ইনিংস বলা চলে। সাকিব নিজে ওভাবে না বললেও জানান, এ বছর তাঁর অন্যতম সেরা ইনিংস ওটি। এখানেই শেষ নয়। জুনের চ্যাম্পিয়নস ট্রফিতে কার্ডিফে নিউজিল্যান্ডকে হারানোর সেই ম্যাচে মাহমুদউল্লাহর সঙ্গে জুটি বেঁধে যে অসাধারণ ইনিংসটি খেলেছিলেন, ওয়েলিংটনের ডাবল সেঞ্চুরির চেয়ে সেটিকে কোনোভাবেই পেছনে রাখতে চান না সাকিব, ‘আমার কাছে নিউজিল্যান্ডের বিপক্ষে দুটি ইনিংসই সেরা। বোলিংয়ে সেরা অস্ট্রেলিয়ার বিপক্ষে ১০ উইকেট।’ এটি তো স্মরণীয় হবেই। তাঁর অনন্য পারফরম্যান্সেই যে অস্ট্রেলিয়াকে হারিয়েছিল বাংলাদেশ।ক্রীড়া সাংবাদিকদের সংগঠন ক্রীড়ালেখক সমিতির এই পুরস্কার হাতে পেয়েই নিজের অনুভূতি জানান সাকিব, ‘যেকোনো পুরস্কারই ক্রীড়াবিদদের ভালো খেলতে উৎসাহিত করে।’নতুন বছরটা অন্য রকম উদ্যম নিয়েই শুরু হচ্ছে সাকিবের। খেলার বাইরে সিডনিতে ওয়ার্ল্ড ক্রিকেট কমিটির সভায় যোগ দেবেন। সে জন্য আজ রাতেই রওনা দিচ্ছেন তিনি। শ্রীলঙ্কা ও জিম্বাবুয়ের বিপক্ষে ১৫ জানুয়ারি থেকে শুরু ত্রিদেশীয় সিরিজ শেষ করেই শ্রীলঙ্কার বিপক্ষে টেস্ট সিরিজে দেশকে নেতৃত্ব দেবেন সাকিব।
