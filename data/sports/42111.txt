
চার ম্যাচেই জয়। প্রতিটিতেই দাপট দেখিয়ে। এশিয়া কাপের ট্রফি হাতে তোলার ছবিটা মনের মধ্যে আঁকতেই পারেন মহেন্দ্র সিং ধোনি। আরব আমিরাতকে কাল ৯ উইকেটে উড়িয়ে দিয়ে ভারত অধিনায়কের কথায় মনে হলো, তিনি সেটা আঁকছেনও।
সেই কারণেই কিনা ফাইনালের প্রতিপক্ষ বাংলাদেশকে সম্মান দিয়েও যেন প্রচ্ছন্ন একটা হুংকারও দিয়ে রাখলেন ধোনি। ক্রিকেটের সংক্ষিপ্ততম সংস্করণে গত কয়েক মাস ভারত একরকম অপ্রতিরোধ্যই। অস্ট্রেলিয়া, শ্রীলঙ্কাকে হারানোর পর এশিয়া কাপেও ছুটছে জয়রথ। ধোনি একরকম ঘোষণার সুরেই বলে দিলেন, ‘আপনারা তো দেখতে পাচ্ছেন, এই বছর টি-টোয়েন্টিতে আমাদের দলটা দেখিয়ে দিচ্ছে, আমরা যে কোনো কন্ডিশনেই খেলতে পারি। আমি ৫০ ওভারের ম্যাচ নিয়ে কিছু বলছি না। কিন্তু টি-টোয়েন্টিতে আমরা যে কোনো জায়গায় খেলার ক্ষমতা রাখি।’গ্রুপ পর্বে ভারতের ব্যাটিংয়ের শুরুতে ভয় ধরিয়ে দিয়েছিল বাংলাদেশ। শেষ পর্যন্ত ধোনিরা ম্যাচটা জিতেছেন সহজেই। তবে ফাইনালের আগে বাংলাদেশকে সমীহই করছেন ভারত অধিনায়ক, ‘আমি আগেই বলেছি, যে কোনো ভালো দল নিজের দেশের কন্ডিশনটা ভালোভাবে ব্যবহার করতে পারে। স্বাগতিকদের হারানো সব সময়ই বড় একটা চ্যালেঞ্জ। আর বাংলাদেশ গত কয়েক বছরে অনেক উন্নতি করেছে। তাদের শক্তি অনেক বেড়েছে। ভালো একটা ফাইনালই হওয়ার কথা।’কিন্তু বাংলাদেশের কোন দিকটা নিয়ে বেশি ভয় পাচ্ছেন ধোনি? এসব নিয়ে সরাসরি কিছু বলবেন না স্বাভাবিক। তাই আলাদা করে কারও নাম বলেনি, ‘টি-টোয়েন্টিতে আগে কী হয়েছে সেটা ভেবে লাভ নেই। ওই দিন কে কেমন করবে, সেটাই আসল ব্যাপার। আমাদের নিশ্চিত করতে হবে যেন ওদের কোনো ব্যাটসম্যান আমাদের ওপর চড়ে বসতে না পারে। আর কোনো নির্দিষ্ট বোলার যেন অসাধারণ না হয়ে ওঠে।’কিন্তু মিরপুরের সিমিং কন্ডিশনটা বাংলাদেশ নিজেদের পক্ষে কাজে লাগাচ্ছে না? ধোনি সেরকমও মনে করেন না, ‘আমার মনে হয় না স্বাগতিকেরা বাড়তি কোনো সুবিধা নিচ্ছে। আমরা এখানে চার থেকে পাঁচটা ম্যাচ খেলেছি। উইকেট ও কন্ডিশনের সঙ্গে আমরা এর মধ্যেই অনেকটা ধাতস্থ হয়ে গেছি।’
