
ভারতীয় ক্রিকেট দলের কোচের পদে কত আবেদনই তো জমা পড়েছে। বীরেন্দর শেবাগ থেকে শুরু করে রিচার্ড পাইবাস, টম মুডি। আছেন ডোড্ডা গণেশ কিংবা লালচাঁদ রাজপুত। রবি শাস্ত্রীও নাকি আবেদন করবেন বলে শোনা যাচ্ছে। আগামী ৯ জুলাই আবেদনপত্র জমা দেওয়ার শেষ দিন পর্যন্ত হয়তো আরও কিছু বড় নাম যোগ হবে এই তালিকায়। কিন্তু শেবাগ-মুডিদের আবেদনপত্রের চেয়েও একটি আবেদনপত্র বিশেষভাবে মনোযোগ কেড়েছে বিসিসিআই কর্তাদের। আবেদনপত্রটি নিশ্চয়ই উল্টে দেখে বিমলানন্দ উপভোগ করেছেন তাঁরা।
উপেন্দ্র নাথ ব্রহ্মচারী। নামটা দেখেই হয়তো ধন্দে পড়ে গিয়েছিলেন আবেদনপত্র বাছাইয়ের দায়িত্বে থাকা বিসিসিআই কর্তাটি। এই নামে কোনো ভারতীয় ক্রিকেটার ছিল নাকি? থাকলেও কোন রাজ্যের হয়ে খেলতেন, কবে তিনি ভারতীয় ক্রিকেট দলের খেলেছেন। এসব আকাশ-পাতাল ভাবতে ভাবতে তাঁরা দেখলেন এই ব্রহ্মচারী পেশায় একজন প্রকৌশলী—এই মুহূর্ত একটি নির্মাণ সংস্থায় কাজ করছেন। তিনিই কিনা আবেদন করেছেন ভারতের কোচের পদে!
ব্রহ্মচারী নিজের আবেদনপত্রে তাঁকে কেন ভারতের কোচের পদে নিয়োগ দেওয়া উচিত, তার কারণ বর্ণনা করেছেন। তিনি মনে করেন, ‘বিরাট কোহলিকে পথে আনতে তাঁর মতো কোচই দরকার। ব্রহ্মচারী বলেছেন, ভারতীয় দলে কিংবদন্তিতুল্য কোচ নিয়োগ দিয়ে কোনো লাভ নেই। অনিল কুম্বলে ভারতীয় ক্রিকেটের জীবন্ত কিংবদন্তিই। কিন্তু তাঁকে কীভাবে বিদায় নিতে হলো। তাঁর থেকেও বড় কিংবদন্তিকে যদি নিয়োগ দেওয়া হয়, তারপরেও কোহলির সঙ্গে তাঁর দ্বন্দ্ব শুরু হবে।’
ব্রহ্মচারী নিজেকে ভারতীয় দলের কোচ হিসেবে আদর্শ মনে করেন, কারণ তিনিই নাকি কোহলির আচরণের সঙ্গে নিজেকে মানিয়ে নেওয়ার কৌশলটা জানেন। সূত্র: এনডিটিভি
