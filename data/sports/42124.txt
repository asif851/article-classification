
একটু একটু করে এগোলেন তামিম ইকবাল। প্রথমে দলের সবার সঙ্গে গা-গরমের ফুটবল, যেখানে হাতের কোনো কাজই নেই। এরপর নক, তবে বেশিক্ষণ নয়। এরপর সন্ধ্যায় ফ্লাডলাইটের আলোয় শেরেবাংলা স্টেডিয়ামের মাঝ উইকেটে পুরোদস্তুর ব্যাটিংই করতে নেমে গেলেন।কাল সকালে করানো সিটি স্ক্যানই তামিমের মন থেকে শঙ্কার মেঘ পুরোপুরি দূর করে দিয়েছে। জুগিয়েছে টেপ পেঁচানো আঙুল নিয়েও ব্যাটিং করার সাহস। যতক্ষণ ব্যাটিং করলেন, ছক্কা মারার প্র্যাকটিসটাই করলেন বেশি করে। দু-একবার বল গ্যালারিতেও পাঠালেন। ব্যাটিং থেকে ফেরার পথে বললেন, ‘ব্যথাটা এখন নেই বললেই চলে। সিটি স্ক্যানেও দেখা গেছে, অবস্থা আগের চেয়ে অনেক ভালো। এখন আমি কীভাবে নিজেকে সামলে খেলতে পারি, সেটার ওপরই নির্ভর করছে সবকিছু।’একই কথা বললেন বিসিবির ফিজিও বায়েজিদুল ইসলামও, ‘সিটি স্ক্যানে অবস্থার উন্নতি হয়েছে বলেই মনে হয়েছে। এখন দু-এক দিন ব্যাটিং করলেই বোঝা যাবে আর কোনো সমস্যা আছে কি না।’
