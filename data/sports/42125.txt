
চ্যাম্পিয়নস ট্রফির সেমিফাইনাল : মাঠে তখন পাকিস্তান-শ্রীলঙ্কা ম্যাচ চলছে। গত পরশু কার্ডিফের সোফিয়া গার্ডেনে ধারাভাষ্য দেওয়ার ফাঁকে সাবেক ভারতীয় অধিনায়ক সৌরভ গাঙ্গুলী সাক্ষাৎকার দিলেন উৎপল শুভ্রকে
প্রশ্ন: বাংলাদেশ-ভারত সেমিফাইনাল! আপনি কি একটু বিস্মিত?
সৌরভ গাঙ্গুলী: না, না, বিস্মিত হব কেন? বাংলাদেশ ভালো খেলেই কোয়ালিফাই করেছে। আমি খুশি বাংলাদেশের জন্য। এখানে (কার্ডিফে) নিউজিল্যান্ডের সঙ্গে খুব ভালো খেলা হয়েছে। ভারতের সঙ্গেও ভালো খেলা হবে। বাংলাদেশকে কিন্তু ভালো খেলতে হবে ভারতের সঙ্গে। নইলে পারবে না।
প্রশ্ন: বাংলাদেশ সেদিন যেভাবে জিতল, তাতে এটিই তো এই টুর্নামেন্টের সবচেয়ে আলোচিত ম্যাচ, তাই না?
সৌরভ: আমি তো ওই ম্যাচে কমেন্ট্রি করছিলাম। বাংলাদেশ খুব ভালো খেলেছে। আচ্ছা, আমাকে বলুন তো, মাহমুদউল্লাহ এত নিচে খেলে কেন? এত ভালো প্লেয়ার! এত নিচে কেন ব্যাট করবে? সাকিবও সেদিন খুব ভালো খেলেছে। অসাধারণ ব্যাটিং করেছে। সবচেয়ে বড় কথা, কোনো সময় মনে হয়নি যে, ম্যাচটা ওরা বের করতে পারবে না। এরা দুজন আছে, তামিমও ফর্মে আছে। বলছি তো, ভারতের সঙ্গে ভালো খেলা হবে।
প্রশ্ন: বাংলাদেশ-ভারত সেমিফাইনালে কী নির্ধারক হবে মনে করেন?
সৌরভ: বাংলাদেশকে ভালো ব্যাট করতে হবে, ভালো বল করতে হবে। বিশেষ করে, বোলিংটা ভালো হতে হবে। ভারতের ব্যাটসম্যানরা যদি সেট হয়ে যায়, তাহলে কিন্তু বড় রান করে দেবে।
প্রশ্ন: জিততে হলে ভালো ব্যাট করতে হবে, ভালো বল করতে হবে—এটা তো সবাই জানে। এটা সৌরভ গাঙ্গুলীর কাছ থেকে শুনতে হবে কেন? নির্দিষ্ট করে বলুন, কোনটা নির্ধারক হবে?
সৌরভ: (হাসি) বললাম তো। ভারত ভালো টিম। কিন্তু বাংলাদেশও ভালো খেলছে। বাংলাদেশকে অনেক রান করতে হবে। প্রথমে ব্যাটিং করে দুই শ চল্লিশ-টল্লিশ করলে হবে না। তিন শ করতে হবে। ভারতের ব্যাটিং অনেক ভালো।
প্রশ্ন: বিশ্ব মঞ্চে বাংলাদেশের প্রথম সেমিফাইনাল। ভারতের জন্য যা একেবারেই নতুন কিছু নয়। নার্ভ কি একটা ফ্যাক্টর হয়ে দাঁড়াতে পারে?
সৌরভ: নার্ভ তো গুরুত্বপূর্ণ হবেই। বাংলাদেশকে ফ্রিলি খেলতে হবে। অত চিন্তা করলে হবে না। সেমিফাইনালে তো লোকে উঠতে চায়। যখন উঠেছে, প্রাণ খুলে খেলতে হবে।
প্রশ্ন: আপনি বাংলাদেশ দলের অধিনায়ক হলে দলকে কী বলতেন?
সৌরভ: শুধুই আরেকটা ম্যাচ হিসেবে নেবে। জাস্ট খেলো। ফ্রিলি খেলো। কোনো প্রেশার নেবে না। জাস্ট বলটা ওয়াচ করো, ব্যস!
প্রশ্ন: আপনার অধিনায়কত্বে ভারতীয় দল অনেকটাই বদলে গিয়েছিল। খেলোয়াড়দের মানসিকতা বদলে দিয়েছিলেন। ভারত দেশের বাইরে জিততে শুরু করেছিল। বাংলাদেশ দলে মাশরাফি বিন মুর্তজাও বড় একটা পরিবর্তন এনেছেন। কোনো মিল খুঁজে পান?
সৌরভ: মাশরাফি গুড। ভালো ছেলে। ও বাংলাদেশকে ভালো করতে দেখতে চায়। এটাই সবচেয়ে গুরুত্বপূর্ণ। এ জন্যই পেরেছে।
প্রশ্ন: মাঠে মাশরাফির ক্যাপ্টেনসি সম্পর্কে যদি বলতে বলি...
সৌরভ: মাশরাফির ক্যাপ্টেনসি আমি খুব ক্লোজলি ওয়াচ করিনি। তবে এই ম্যাচে (ভারতের বিপক্ষে) করব। খুব ভালোভাবে খেয়াল করব। তারপর আপনাকে বলব।
প্রশ্ন: বাংলাদেশ-ভারত খেলা হলেই ২০০৭ বিশ্বকাপের কথা আসে। বাংলাদেশের কাছে হেরে বিশ্বকাপ থেকে বিদায় নিয়েছিল ভারত। টেন্ডুলকার-দ্রাবিড়-ধোনি সবার ক্যারিয়ারেরই সবচেয়ে দুঃখের স্মৃতি এটি। আপনারও কি তা-ই?
সৌরভ: এটা তো অনেক দিন আগের কথা। এরপর আরও কত ম্যাচ হয়েছে।
প্রশ্ন: তারপরও ওটা তো আপনার মনে থাকার কথা...
সৌরভ: অবশ্যই মনে আছে। ওটা ভোলা যায় নাকি!
প্রশ্ন: আপনার কি মনে হয়, বাংলাদেশ-ভারত ক্রিকেটে নতুন একটা প্রতিদ্বন্দ্বিতা হয়ে উঠেছে? দুই দেশের সাম্প্রতিক কিছু ম্যাচ, বিতর্ক সব মিলিয়ে এটা ক্রিকেটের ঝাঁজালো লড়াইগুলোর একটি?
সৌরভ: ২০০৭ বিশ্বকাপে আমরা হেরেছিলাম, কারণ বাংলাদেশ খুব ভালো খেলেছিল। ২০১৫ সালে যখন আমরা গেলাম, তখনো তো বাংলাদেশ আমাদের হারিয়ে দিয়েছিল। অনেক ভালো খেলেছিল। বাংলাদেশের ক্রিকেট অনেক এগিয়ে গেছে। এখন শুধু মাথা ঠান্ডা রেখে বুদ্ধি করে খেলতে হবে।
প্রশ্ন: আমার প্রশ্নটা ছিল, বাংলাদেশ-ভারত এখন ক্রিকেটের নতুন আকর্ষণ হয়ে উঠেছে কি না?
সৌরভ: হোক না, ভালো তো। যত বেশি টিম ভালো খেলবে, ওয়ার্ল্ড ক্রিকেটের জন্য ততই ভালো। তাই আমি চাই বাংলাদেশ ভালো খেলুক। দেখুন, মাঠের মধ্যে যারা ভালো খেলবে, তারাই জিতবে। কিন্তু ভালো দল বেশি থাকলে এ ধরনের টুর্নামেন্ট অনেক ভালো হয়। বিশ্ব ক্রিকেটে এখন মাত্র পাঁচ-ছয়টি ভালো টিম আছে। আমি তাই চাই, অন্য দলগুলোও ভালো হোক।
প্রশ্ন: বাংলাদেশের খেলোয়াড়দের মধ্যে কাকে আপনার বেশি পছন্দ?
সৌরভ: আমি জানি না কেন, মাহমুদউল্লাহকে আমার খুব ভালো লাগে। ভেবে পাই না, ও কেন এত পরে ব্যাট করে! তামিম চাচা খুব ভালো খেলছে (হাসি)। ওকে আমি খুব কাছ থেকে দেখেছি (আইপিএলে এক মৌসুমে সৌরভের পুনে ওয়ারিয়র্স দলে ছিলেন তামিম)। সাকিব সেদিন কী দুর্দান্ত ইনিংসটাই না খেলল! ভালো প্লেয়ার প্রচুর। তাসকিন ভালো...রুবেল ভালো...
প্রশ্ন: বাংলাদেশ-ভারত সেমিফাইনাল নিয়ে আপনার প্রেডিকশন কী?
সৌরভ: ভারতের পক্ষে সেভেনটি-থার্টি।
প্রশ্ন: চ্যাম্পিয়ন হবে কারা?
সৌরভ: ভারত অথবা ইংল্যান্ড।
প্রশ্ন: তার মানে সেমিফাইনালে বাংলাদেশ জিতছে না...
সৌরভ: আমি তো আগেই বললাম, ভারতের জেতার সম্ভাবনা সেভেনটি পার্সেন্ট। আর আমি তো চাইবই ভারত জিতুক। তবে বাংলাদেশ কিন্তু ভারতের সঙ্গে ভালো খেলে। গত টি-টোয়েন্টি বিশ্বকাপেও তো ভারতকে প্রায় হারিয়েই দিয়েছিল। ওই ম্যাচটা যে বাংলাদেশ কীভাবে হেরেছিল, এখনো ভেবে পাই না।
