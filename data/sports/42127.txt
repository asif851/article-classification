
আইকনদের ডাক শুরু হবে বলে। ‘প্লেয়ার ড্রাফটে’ ভর করল টানটান উত্তেজনা। প্রথম নামটা কার? সাকিব, তামিম, মুশফিক না মাশরাফির? সবাইকে অবাক করে দিয়ে শেখ জামাল ধানমন্ডি ক্লাব ডেকে নিল মাহমুদউল্লাহকে। পরের ডাকেও চমক। প্রাইম ব্যাংকে সাব্বির রহমান!মাহমুদউল্লাহ আগেও ‘আইকন’ ছিলেন। অভিজ্ঞতা আর সাম্প্রতিক ফর্ম তাঁর প্রতি ক্লাবগুলোকে আগ্রহী করতেই পারে। তবে সাব্বিরের প্রতি আগ্রহের কারণ সীমিত ওভারের ক্রিকেটে অতি অল্প সময়ে তাঁর বিশেষজ্ঞ হয়ে ওঠা। আইকন সাব্বির সেই সামর্থ্যের ছাপ রাখতে চান কাল থেকে শুরু প্রিমিয়ার লিগেও, ‘সারা বাংলাদেশের ছয়জন আইকন খেলোয়াড়ের মধ্যে আমি একজন। এতে খেলোয়াড় হিসেবে আমি যেমন নতুন উচ্চতায় উঠেছি, আমার দায়িত্বও বেড়েছে। শতভাগ দিয়ে হলেও চেষ্টা করব এই মর্যাদা রাখতে। যাতে অন্য তরুণ খেলোয়াড়েরা উৎসাহিত হয়।’অলরাউন্ডার সাব্বির গত লিগে রান করেছেন ৪২১, উইকেট নিয়েছেন ৯টি। স্বাভাবিকভাবেই এবারের লক্ষ্যটা আরও বড়। শুরুতে ‘ব্যক্তিগত লক্ষ্য নেই...লক্ষ্য থাকলে সেটা অর্জন করতে পারি না’ বলে প্রসঙ্গ এড়িয়ে যেতে চাইলেও পরে তা প্রকাশই করে দিলেন সাব্বির, ‘এবার গতবারের চেয়ে দুই-তিন শ রান বেশি করতে চাই। উইকেটও পেতে চাই গোটা পাঁচেক বেশি।’ তবে প্রথম লক্ষ্য অবশ্যই পরিস্থিতির দাবি মিটিয়ে দলের জন্য খেলা। জাতীয় দলের হয়েও শুরু থেকে তাই করে আসছেন। সে কারণেই তো তাঁর নাম উঠেছে ‘আইকন’দের দলে।আন্তর্জাতিক ওয়ানেডেতে ছয়-সাতে ব্যাট করলেও ২৬টি টি-টোয়েন্টির ১৯টিতেই ব্যাট করেছেন তিন নম্বরে। প্রিমিয়ার লিগেও তিন-চারেই থিতু হতে চান সাব্বির, ‘আমি তিন নম্বরেই ঠিক আছি আপাতত। প্র্যাকটিস ম্যাচে ভালো না করলেও আসল ম্যাচগুলোতে চেষ্টা করব ধারাবাহিকতা ধরে রাখার।’আন্তর্জাতিক ক্রিকেটে সাব্বিরের ব্যাটে নির্ভরতা খুঁজে পেতে শুরু করেছে বাংলাদেশ দল। প্রিমিয়ার লিগে প্রাইম ব্যাংকও সেটা খুঁজে পেলে আসলেই আরও এক ধাপ ওপরে উঠে যাবেন সাব্বির রহমান। তারকা হয়ে ওঠার পর সাব্বিরের প্রথম প্রিমিয়ার লিগ বলে এবার তাঁর কাছে প্রত্যাশাটাও বেশি থাকবে। সাব্বির নিজেও তা জানেন। তবে এটিকে চাপ হিসেবে না নিয়ে নিচ্ছেন চ্যালেঞ্জ হিসেবে, ‘একটা সময় ছিল যখন ঘরোয়া ক্রিকেটে ভয়ে ভয়ে খেলতাম। পাঁচ বছর ধরে প্রিমিয়ার লিগ খেললেও তাই কখনো খুব ভালো খেলিনি। কিন্তু জাতীয় দলের হয়ে ওয়ানডে ও টি-টোয়েন্টিতে নিজের স্বাভাবিক খেলা খেলে সাফল্য পেয়েছি। ঘরোয়া ক্রিকেটেও তাই খেলব। অনুশীলনে যেটা চেষ্টা করি, সেটাই কাজে লাগাতে চেষ্টা করব মাঠে।’সাব্বির কি আসলেই পারবেন সত্যিকারের ‘আইকন’ হয়ে উঠতে?
