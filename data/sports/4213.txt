
বিশ্বের সবচেয়ে ধনী ক্রিকেট বোর্ড বিসিসিআই। ক্রিকেটারদের বেতনও তো সে রকমই হওয়া উচিত। কিন্তু বেতন–ভাতায় অস্ট্রেলিয়া-ইংল্যান্ডের চেয়ে অনেক পিছিয়ে ছিল ভারত। এ নিয়ে দুঃখের কথা বেশ অনেকবার শুনিয়েছেন বিরাট কোহলি ও মহেন্দ্র সিং ধোনি। এবার অন্তত দুঃখ ঘুচে যাওয়ার কথা কথা কোহলিদের। এক ধাক্কায় ৫ কোটি রুপি বেতন বেড়েছে ভারতের শীর্ষ ক্রিকেটারদের।
ভারতীয় ক্রিকেট বোর্ড ২৬ জন ক্রিকেটার নিয়ে নতুন চুক্তির কথা ঘোষণা করেছে। গতবার এ সংখ্যাটা ছিল ৩২। খেলোয়াড়–সংখ্যা কমলেও বেতন-ভাতা ফুলেফেঁপে বেড়েছে ক্রিকেটারদের। বিসিসিআই এক বিবৃতিতে জানিয়েছে, ভারতীয় ক্রিকেটের অবস্থান ও পারফরম্যান্স বিশ্বসেরা। সে অনুযায়ী বেতন দেওয়া উচিত বলেই ভাবছে প্রশাসক কমিটি (সিওএ)।তিন ফরম্যাটেই খেলেন—এমন খেলোয়াড়দের মধ্যে পাঁচজনকে নিয়ে ‘এ-প্লাস’ নামে নতুন একটি শ্রেণি সৃষ্টি করেছে বিসিসিআই। এখানে কোহলির সঙ্গী হয়েছেন রোহিত শর্মা, শিখর ধাওয়ান, ভুবনেশ্বর কুমার ও জসপ্রীত বুমরা। এঁরা সবাই বছরে সাত কোটি রুপি (বাংলাদেশি মূল্যমানে প্রায় ৯ কোটি টাকা) পাবেন বোর্ড থেকে।গত বছর সর্বোচ্চ শ্রেণিতে থাকা রবিচন্দ্রন অশ্বিন, রবীন্দ্র জাদেজা, চেতশ্বর পূজারা ও আজিঙ্কা রাহানে নেমে গেছেন ‘এ’ শ্রেণিতে। তবে গত বছর সর্বোচ্চ শ্রেণি হিসেবে বিবেচিত ‘এ’ শ্রেণিতে দুই কোটি রুপি পেতেন অশ্বিনরা। এবার দ্বিতীয় শ্রেণিতে নেমেও পাঁচ কোটি রুপি পাবেন তাঁরা। ‘এ’ শ্রেণিতে আরও রয়েছেন মহেন্দ্র সিং ধোনি, ঋদ্ধিমান সাহা ও মুরালি বিজয়।‘বি’ শ্রেণির খেলোয়াড়েরা পাচ্ছেন তিন কোটি রুপি। এই শ্রেণিতে আছেন ইশান্ত শর্মা, হার্দিক পান্ডিয়া, কুলদীপ যাদব, যুজবেন্দ্র চাহাল, লোকেশ রাহুল, উমেশ যাদব ও দিনেশ কার্তিক। কেদার যাদব, মনীশ পান্ডে, অক্ষর প্যাটেল, করুন নায়ার, সুরেশ রায়না, পার্থিব প্যাটেল ও জয়ন্ত যাদবরা আছেন ‘সি’ শ্রেণিতে। কেন্দ্রীয় চুক্তিতে এঁরা পাচ্ছেন ১ কোটি রুপি।এর বাইরে প্রতিটি আন্তর্জাতিক ম্যাচের জন্য ম্যাচ ফিও পাবেন একাদশে থাকা খেলোয়াড়েরা। জাতীয় দলের আশপাশে থাকা খেলোয়াড়দের মধ্যে একমাত্র পেসার মোহাম্মদ শামিই নতুন চুক্তিতে নেই।
