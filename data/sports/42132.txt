
তীব্র খরায় পুড়ছে মহারাষ্ট্র। পানীয় জলের অভাব চারদিকে। পরিস্থিতি অবনতির দিকে যাচ্ছে দিনকে দিন। এমন পরিস্থিতিতে মহারাষ্ট্রের তিন শহর—মুম্বাই, পুনে ও নাগপুরে আইপিএলের ম্যাচ আয়োজন নিয়ে চলছে বিতর্ক। ভীষণ জলকষ্টে যেখানে গোটা রাজ্যের মানুষের নাভিশ্বাস, সেখানে আইপিএল ম্যাচের পিচ পরিচর্যার জন্য পানীয় জলের ব্যবহারটা মেনে নিতে পারছেন না অনেকেই। বোম্বে হাইকোর্টে এ নিয়ে মামলা-মোকদ্দমা পর্যন্ত হয়ে গেছে। আজ মঙ্গলবার এই মামলার শুনানিতে আইপিএল কর্তৃপক্ষ জানিয়েছেন, পানীয় জলের বদলে আইপিএলের ম্যাচগুলোতে ব্যবহার করা হবে নর্দমার পানি। পিচ পরিচর্যায় যেন কোনো পানীয় জলের ব্যবহার না হয়, সে ব্যাপারে সতর্ক থাকবে তারা।বিচারপতি বি এম কানাদে ও বিচারপতি এম এস কার্নিকের সমন্বয়ে গঠিত বোম্বে হাইকোর্টের এক বিশেষ বেঞ্চকে আইপিএল কর্তৃপক্ষের আইনজীবী জানিয়েছেন, মুম্বাইয়ের রয়েল ওয়েস্টার্ন ইন্ডিয়া টার্ফ ক্লাবকে তারা অনুরোধ করেছে প্রতি ম্যাচের দিন ৭-৮ ট্যাংক নর্দমার পানি সরবরাহ করতে। আগামীকাল এ ব্যাপারে পরবর্তী শুনানি অনুষ্ঠিত হবে।এ ব্যাপারে মত দিতে গিয়ে রয়্যাল চ্যালেঞ্জার্স বেঙ্গালুরুর অধিনায়ক কোহলি হেঁটেছেন একটু কূটনৈতিক পথে, ‘আমি মনে করি, এ ব্যাপারে সব পক্ষই একটা গ্রহণযোগ্য সমাধানে আসতে পারবে। আমি নিশ্চিত যে সিদ্ধান্তই হবে, সেটা সব পক্ষের ঐক্যের ভিত্তিতে হবে এবং সব পক্ষের স্বার্থ রক্ষা করেই হবে।’ সূত্র : ক্রিকবাজ
