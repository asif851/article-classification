
কাউন্টি ক্রিকেটে এর আগে ম্যাচ খেলেছিলেন ১৪টি। কোনো সেঞ্চুরি পাননি। অ্যানিউরিন ডোনাল্ড প্রথমবারের মতো কাউন্টিতে তিন অঙ্ক ছুঁলেন ১৫তম ম্যাচে এসে এবং সেটিকে রূপ দিলেন ডাবল সেঞ্চুরিতে। প্রথম শ্রেণির ক্রিকেটে এটি যৌথভাবে দ্রুততম ডাবল সেঞ্চুরি। ডোনাল্ড পরশু ডার্বিশায়ারের বিপক্ষে ২০০ ছুঁয়েছেন মাত্র ১২৩ বলে! এত দিন দ্রুততম ডাবল সেঞ্চুরির এই রেকর্ডটির একক মালিকানা ছিল রবি শাস্ত্রীর। ভারতের সাবেক অলরাউন্ডার কীর্তিটা গড়েছিলেন ১৯৮৫ সালে।ডোনাল্ডের মতো শাস্ত্রীও খেলে গিয়েছিলেন গ্ল্যামরগনের হয়ে। সেই তথ্যটাই যেন বেশি আপ্লুত করছে তরুণ ডোনাল্ডকে, ‘রেকর্ড যে হয়ে গেছে সেটা আমি জানতাম না। কিন্তু রবি শাস্ত্রীর রেকর্ড ছুঁতে পারাটা একটু বেশিই তৃপ্তির। তিনিও তো গ্ল্যামরগনেরই সাবেক।’ শাস্ত্রীর ইনিংসটা অবশ্য ইংলিশ কাউন্টিতে নয়, রঞ্জি ট্রফিতে বোম্বের হয়ে বরোদার বিপক্ষে। ওই ইনিংসেই আবার অফ স্পিনার তিলক রাজের ছয় বলে ছয় ছক্কা মেরে স্যার গ্যাবি সোবার্সের রেকর্ড ছুঁয়েছিলেন শাস্ত্রী।ডোনাল্ড অবশ্য ও রকম করতে পারেননি, তবে সব মিলিয়ে ছক্কা মেরেছেন ১৫টি। ক্রিজে যখন নামেন, গ্ল্যামরগন ৯৬ রানে ৩ উইকেট হারিয়ে একটু কোণঠাসা। সেখান থেকে ডোনাল্ড শুরু করেন পাল্টা আক্রমণ। শুরুর দিকে একটু সময় নিয়েছিলেন, সেঞ্চুরি পূর্ণ হয় ৮০ বলে। তোপটা শুরু করেন তারপর, পরের ১০০ করেন ৪৩ বলে।মাইলফলকগুলোও ছুঁয়েছেন রাজসিক ঢঙে—১০০, ১৫০, ২০০ পূর্ণ করেছেন ছয় মেরেই। প্রথম দুটি ছক্কা মিড উইকেটের ওপর দিয়ে, শেষেরটি ব্যাটের কানায় লেগে থার্ডম্যান দিয়ে। পরে ডোনাল্ড জানিয়েছেন, ছক্কা মারার ব্যাপারটা তাঁর মাথায়ই ছিল। শেষ পর্যন্ত ১৩৬ বলে ২৩৪ রান করে ক্যাচ দিয়েছেন লং অফে। তখন দ্বিতীয় নতুন বল নেওয়ার পর মাত্র দুই ওভার পার হয়েছে, অথচ বাউন্ডারিতে ফিল্ডার ছিল নয়জন! ডোনাল্ড অবশ্য ভাগ্যেরও ছোঁয়া পেয়েছেন, ইনিংসের শুরুতে তাঁর দুটি ক্যাচ ধরতে পারেনি ডার্বিশায়ারের ফিল্ডাররা। ৯৬ ওভারে ৪৮১ রান নিয়েই দিন শেষ করেছে গ্ল্যামরগন।ডোনাল্ডের ১৫ ছক্কার পাঁচটি গিয়ে পড়েছে ক্লাব সদস্যদের জন্য বরাদ্দ করা জায়গায়। সর্বশেষটি উড়ে গিয়ে আঘাত করে মাঠের পাশ দিয়ে যাওয়া এক গাড়িতে। প্রথম শ্রেণির ক্রিকেটে দ্রুততম সেঞ্চুরির ৩১ বছর পুরোনো রেকর্ডটা শেষ পর্যন্ত ভাঙতে পারেননি, তবে গাড়ির কাচ ভেঙেছেন! শুধু দ্রুততম ডাবল সেঞ্চুরিয়ানই নন, গ্ল্যামরগনের ইতিহাসে তাঁর চেয়ে কম বয়সে ২০০ রানও আর কেউ করতে পারেনি। আগের রেকর্ডটা ছিল জন হপকিন্সের, ডোনাল্ডের চেয়ে তখন তাঁর বয়স ছিল পাঁচ বছর বেশি।ডোনাল্ড বাংলাদেশের কাছে একেবারে অপরিচিত নন। এ বছর বাংলাদেশে অনূর্ধ্ব-১৯ বিশ্বকাপে খেলে গেছেন ইংল্যান্ডের হয়ে। তখন অবশ্য তাঁর এই রুদ্রমূর্তি দেখা যায়নি, চট্টগ্রাম ও ফতুল্লায় দুটি ম্যাচে করেছিলেন ২৫ ও ৪ রান। ক্রিকইনফো।অ্যানিউরিন ডোনাল্ড১২৩ বলে ডাবল সেঞ্চুরি করে প্রথম শ্রেণির ক্রিকেটে রবি শাস্ত্রীর ৩১ বছরের পুরোনো দ্রুততম ডাবল সেঞ্চুরির রেকর্ড ছুঁয়েছেন গ্ল্যামরগনের ১৯ বছর বয়সী ব্যাটসম্যান
