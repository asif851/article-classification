
সারা পৃথিবী বুঁদ হয়ে ছিল। এমনকি টেনিস নিয়মিত দেখে না, তাদেরও টেনে এনেছিল এই লড়াই। সেটা তো সর্বকালের সেরা দ্বৈরথগুলোর একটি। কত দিন পর রজার ফেদেরার ও রাফায়েল নাদালের ফাইনাল হলো কোনো গ্র্যান্ড স্লামে। আবারও কবে হবে কে জানে! অথচ এই ম্যাচ পাকিস্তানের কেউ টিভিতে দেখতে পারেননি! খেলাটা যে দেশটির কোনো চ্যানেলে সম্প্রচারই করা হয়নি।
অস্ট্রেলিয়ান ওপেনের ধ্রুপদি ফাইনাল হয়ে গেল সম্প্রতি। সারা দুনিয়ার খেলাপাগল মানুষ অপার আগ্রহে উপভোগ করেছেন দুই গ্রেটের টেনিস-দ্বৈরথ। উদ্‌যাপন করেছেন ফেদেরারের ১৮তম গ্র্যান্ড স্লাম জয়ের ‘ঐতিহাসিক’ মুহূর্ত। তবে পাকিস্তানের ক্রিকেট দলের সাবেক অধিনায়ক ও ধারাভাষ্যকার রমিজ রাজা উপভোগ করতে পারেননি লড়াইটা। করবেন কী করে, পাকিস্তানের কোনো টেলিভিশন চ্যানেলই যে ফেদেরার ও নাদালের এই লড়াই সরাসরি সম্প্রচার করেনি।ব্যাপারটায় বেজায় চটেছেন রমিজ। টুইটারে নিজের ক্ষোভের কথাও জানিয়েছেন। পাকিস্তানকে একটি ‘ক্রীড়াবৈরী’ দেশ উল্লেখ করে রমিজ বলেছেন, ‘অবিশ্বাস্য। আমরা এমনই এক খেলাবিমুখ জাতি যে কোনো চ্যানেলই ফেদেরার-নাদালের অস্ট্রেলিয়ান ওপেন ফাইনালটা দেখাল ​না। খুবই লজ্জাজনক।’গত রোববার অস্ট্রেলিয়ান ওপেনের ফাইনালে ৫ সেটের এই শ্বাসরুদ্ধকর লড়াইয়ে শেষ হাসি হেসেছেন ফেদেরার। সূত্র: জি নিউজ।
