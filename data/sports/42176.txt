
গতকাল বাংলাদেশকে কাঁপিয়ে দিয়েছিল নেপাল। বৃষ্টিবিঘ্নিত ম্যাচে জয়ের জন্য ম্যাচের শেষ ওভার পর্যন্ত যেতে হয়েছিল বাংলাদেশের যুবাদের। আজ আর কাঁপানো নয়, ভারতকে হারিয়েই দিল নেপাল অনূর্ধ্ব-১৯ দল। অনূর্ধ্ব-১৯ এশিয়া কাপের তৃতীয় দিনে ভারতকে ১৯ রানে হারিয়ে টুর্নামেন্টের সবচেয়ে বড় চমক দিয়ে দিলে তাদের প্রতিবেশীরা।
ভারতকে এমন লজ্জা উপহার কাজটা বলতে গেলে একাই করেছেন দিপেন্দ্র সিংহ। অধিনায়কের ১০১ বলে ৮৮ রানেই নির্ধারিত ৫০ ওভারে ১৮৫ রান তুলেছে নেপাল। দ্বিতীয় সর্বোচ্চ ৩৬ রান (৯৫ বলে) করেছেন ওপেনার জিতেন্দ্র সিং ঠাকুরী।তাড়া করতে নেমে দুর্দান্ত শুরু করেছিল ভারত। উদ্বোধনী জুটিতেই ৬৫ রান তুলের ফেলেন হিমাংশু রানা ও মনজোত কালরা। কিন্তু ত্রয়োদশ ওভারে রানার (৩৮ বলে ৪৬ রান) বিদায়ের পর পথ হারায় ভারত। আবির্ভাব ঘটে দিপেন্দ্রর। মিডিয়াম পেসে ৩৯ রানে ৪ উইকেট তুলে ফেলেন নেপাল অধিনায়ক। ১১ বল বাকি থাকতে ১৬৬ রানে অল আউট হয় ভারত। মালয়েশিয়ার কুয়ালালামপুরে ভারতকে ব্যাটে-বলে বলতে গেলে একাই হারিয়ে দিলেন দিপেন্দ্র!এর আগে শুক্রবার পাকিস্তানকে ৭ উইকেতে হারিয়ে চমক জাগিয়েছিল আফগানিস্তান। কিন্তু আজ নেপালের এ জয় ছাড়িয়ে গেলে সেটাও। এ মাসের শুরুতেই বাংলাদেশে প্রস্তুতি ম্যাচ খেলতে এসে তিন ম্যাচের একটিতে জয় পেয়েছিল নেপাল। যুব এশিয়া কাপে এই দুটি দলের ওপর আলাদা করে চোখ রাখতেই হচ্ছে।
