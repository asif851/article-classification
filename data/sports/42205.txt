
ওয়েস্ট ইন্ডিজের বিপক্ষে টেস্ট সিরিজ শেষে আন্তর্জাতিক ক্রিকেটকে বিদায় জানাবেন ইউনিস খান। শনিবার করাচিতে এক সংবাদ সম্মেলনে তিনি এ ঘোষণা দেন। মাথা উঁচু করেই আন্তর্জাতিক ক্রিকেটকে বিদায় জানাচ্ছেন বলে ৩৯ বছর বয়সী পাকিস্তানের এই ব্যাটসম্যান, ‘আমি অবসর নেব...মাথা উঁচু রেখেই আমি বিদায় নেব। প্রতিটি ক্রীড়াবিদকেই এই সিদ্ধান্ত নিতে হয়। আমি মনে করি এটাই আমার বিদায় নেওয়ার সঠিক সময়।’আর ২৩ রান করলেই টেস্ট ক্রিকেটে ১০ হাজার রানের মাইল ফলক ছুঁয়ে ফেলবেন ইউনিস। এই কীর্তি এখন পর্যন্ত গড়তে পারেননি পাকিস্তানের কোনো ব্যাটসম্যান। তিন সংস্করণেই পাকিস্তানের অধিনায়কত্ব করা ইউনিসের নেতৃত্বে পাকিস্তান ২০০৯ সালে ইংল্যান্ডে টি-টোয়েন্টি বিশ্বকাপ জয় করে। ১১৫টি টেস্টে ইউনিসের সেঞ্চুরি ৩৪টি। এই মুহূর্তে পাকিস্তানি ব্যাটসম্যানদের মধ্যে সবচেয়ে বেশি। ২০০০ সালে রাওয়ালপিন্ডিতে শ্রীলঙ্কার বিপক্ষে ক্যারিয়ারের প্রথম টেস্টেই সেঞ্চুরি করেছিলেন ইউনিস। ইউনিসের আগে মিসবাহ-উল হক ঘোষণা দিয়েছেন, ওয়েস্ট ইন্ডিজ সিরিজ শেষেই ক্রিকেটকে বিদায় জানাবেন। সূত্র: এএফপি।
