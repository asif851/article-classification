
সিরিজ শুরুর আগে যদি কেউ বলত, এক ম্যাচ হাতে রেখেই ওয়ানডে সিরিজটা জিতে নেবে বাংলাদেশ, মহেন্দ্র সিং ধোনি নিশ্চয়ই বিস্ময়ের চোখে তাকাতেন। কিন্তু ব্যাপারটা যখন সত্যিই ঘটে গেল, ধোনি যেন বিস্মিত হওয়ার ক্ষমতাও হারালেন। এমন পরিস্থিতিতে সব ভুলে প্রতিপক্ষের উচ্ছ্বসিত প্রশংসা করাই বোধ হয় নিয়ম। ভারত অধিনায়কও সেটাই করলেন। ম্যাচের পর সংবাদ সম্মেলনে এসে প্রশংসা-বন্যায় ভাসালেন বাংলাদেশকে, ‘ওরা আমাদের সব বিভাগেই হারিয়ে দিয়েছে। ব্যাটিং, বোলিং, ফিল্ডিং— সবকিছুতেই।’দলীয় শক্তি, র্যাঙ্কিং সবকিছুতেই তাঁর দল যোজন যোজন এগিয়ে। সিরিজ শুরুর আগে পরিষ্কার ফেবারিট। সেই ভারতের বিপক্ষেই কিনা সিরিজের তৃতীয় ম্যাচটাকে স্রেফ নিয়ম রক্ষার বানিয়ে ফেলল মাশরাফির দল। স্বভাবতই প্রশ্ন উঠে গেল ধোনির ক্যারিয়ারে এটাই সবচেয়ে বড় হার কি না? ভারত অধিনায়কের জবাব, ‘এটা নয়, ২০০৭ বিশ্বকাপ থেকে ছিটকে পড়াটাই সবচেয়ে বড় ধাক্কা ছিল। ওটা এখনো ভুলতে পারি না।’ ধোনির ক্যারিয়ারের সবচেয়ে তিক্ত স্মৃতির সঙ্গে তাহলে বাংলাদেশের নামটাই জড়িয়ে থাকল! ত্রিনিদাদে ২০০৭ বিশ্বকাপের ওই ম্যাচে বাংলাদেশের কাছে হেরেই তো ছিটকে গিয়েছিল ভারত।সর্বশেষ বিশ্বকাপের সময় ভারতীয় দলের সব প্রতিপক্ষকে সামনে রেখে ‘মওকা মওকা’ নামে একটি বিজ্ঞাপন তৈরি করেছিল স্টার স্পোর্টস। যেখানে বিভিন্নভাবে খোঁচা দেওয়া হয়েছিল প্রতিপক্ষ দলগুলোকে। বিশ্বকাপে বাংলাদেশ-ভারত ম্যাচে মহা বিতর্কিত সেই নো-বল কাণ্ডের পর বিজ্ঞাপনের ওই গানের লাইনটা এখন উল্টো ভারতীয় দলের বিপক্ষেই ব্যবহৃত হচ্ছে এ দেশে। কালও গ্যালারিতে দর্শকেরা প্রায় সারাক্ষণই সেই গান গেয়ে গেলেন। এমনকি সিরিজ জয় নিশ্চিত হয়ে যাওয়ার পর লাউড স্পিকারেও বেজেছে সেই গান। জানতে চাওয়া হয়েছিল এ নিয়ে ধোনির প্রতিক্রিয়া। ভারত অধিনায়ক গায়েই মাখলেন না ব্যাপারটা, ‘ওটা তো আমাদের দলের কিছু না। টেলিভিশন বিজ্ঞাপন বানিয়েছে। ওটা তাদের ব্যাপার।’হারের সবচেয়ে বড় ধাক্কাটা হয়তো এই সফরে নয়, কিন্তু সংবাদ সম্মেলনে গতকালের মতো এমন প্রশ্নবাণে আর কখনো জর্জরিত হয়েছেন কি না, সেটা বোধ হয় ধোনিকে স্মৃতি হাতড়ে বের করতে হবে। প্রশ্ন উঠল, সিরিজ হারের কারণে কোচিং স্টাফদের চাকরি চলে যেতে পারে কি না? ধোনি দাঁড়ালেন ঢাল হয়ে, ‘একটা সিরিজ হার মানেই তো পৃথিবীর শেষ নয়। এই কোচিং স্টাফদের অধীনেই আমরা অস্ট্রেলিয়ার বিপক্ষে সিরিজে, বিশ্বকাপে ভালো করেছি।’ দলের খেলোয়াড়দের ওপরও পুনর্ব্যক্ত করলেন আস্থা। স্বভাবতই প্রশ্ন উঠল, যদি খেলোয়াড়, কোচিং স্টাফ কোথাও পরিবর্তনের দরকার না হয় তাহলে কি নেতৃত্বে পরিবর্তন আনতে হবে? টেস্টের মতো ওয়ানডে অধিনায়কত্বও কি ছেড়ে দেওয়া উচিত ধোনির? শেষ পর্যন্ত হারের দায়টা তাঁর ওপর এসে পড়ছে দেখে যেন একটু বিরক্ত হলেন। কিন্তু উত্তরটা দিলেন হাসিমুখেই, ‘আমি জানি সংবাদমাধ্যম আমাকে পছন্দ করে। সবকিছু শেষ পর্যন্ত আমার ওপরই এসে পড়ে। দেখুন, যদি সবাই ভাবে যে আমাকে বদলালে ভারতীয় ক্রিকেটের ভালো হবে তাহলে আমি সানন্দে সেটা মানতে রাজি। আমি তো ইচ্ছে করে দায়িত্ব নিইনি। আমাকে সেটা দেওয়া হয়েছিল। এখন যদি মনে হয় আমি সরে গেলে ভালো হবে, তাহলে সেটাই হবে। কারণ, নেতৃত্ব নয় আমার কাছে দেশের হয়ে খেলাটাই বড়।’বাংলাদেশের কাছে সিরিজ হার কি তবে মহেন্দ্র সিং ধোনির ওয়ানডে অধিনায়কত্ব নিয়ে টান দিল?
