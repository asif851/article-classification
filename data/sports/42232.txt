
ঢাকা প্রিমিয়ার লিগ শুরু হবে ৫ ফেব্রুয়ারি। আজ ঢাকায় স্থানীয় এক হোটেলে প্রিমিয়ার লিগের প্লেয়ারস ড্রাফট অনুষ্ঠানে লটারিতে প্রথম ডাকের সুযোগ পেয়েই চমক দেখিয়েছে শাইনপুকুর ক্রিকেট ক্লাব। প্রিমিয়ার লিগে উঠে আসা নবাগত দলটি প্রথম ডাকেই বেছে নিয়েছে বাংলাদেশের ওয়ানডে অধিনায়ক মাশরাফি বিন মুর্তজাকে।
এবার প্রিমিয়ার লিগে মোট ১২ ‘আইকন’ খেলোয়াড়কে প্লেয়ারস ড্রাফটের মাধ্যমে দলে নিয়েছে ১২টি ক্লাব। সেই ‘ওঁরা ১২ জন’ হলেন মাশরাফি বিন মুর্তজা, সাকিব আল হাসান, মুশফিকুর রহিম, তামিম ইকবাল, মাহমুদউল্লাহ, ইমরুল কায়েস, মোস্তাফিজুর রহমান, মেহেদি হাসান মিরাজ, নাসির হোসেন, লিটন দাস, এনামুল হক বিজয় ও রুবেল হোসেন।
প্রথম রাউন্ডে দ্বিতীয় ডাকের সুযোগ পেয়ে কোনো ‘আইকন’ খেলোয়াড়কে দলে ভেড়ায়নি কলাবাগান। তাইবুর পারভেজকে টেনেছে দলটি। এ রাউন্ডে তৃতীয় ডাকে মুশফিককে দলে টেনেছে লিজেন্ডস অব রূপগঞ্জ। পঞ্চম ডাকে সাকিব আল হাসানকে দলে ভিড়িয়েছে মোহামেডান স্পোর্টিং ক্লাব। তামিমকে প্রথম রাউন্ডে ডাকেনি কোনো দলই। দ্বিতীয় রাউন্ডে তাঁকে দল টেনেছে কলাবাগান ক্রীড়াচক্র।
‘আইকন’ ক্যাটাগরির ১২ জন খেলোয়াড়ের মধ্যে পারিশ্রমিকে তফাৎ রয়েছে। পাঁচজন খেলোয়াড় ৩৫ লাখ টাকা করে পারিশ্রমিক পাবেন। তাঁরা হলেন মাশরাফি, মুশফিক, সাকিব, তামিম ও মাহমুদউল্লাহ। প্রথম রাউন্ডে দশম ডাকে মাহমুদউল্লাহকে দলে টেনেছে প্রাইম ব্যাংক লিমিটেড।
বাকি ৭ ‘আইকন’ খেলোয়াড় ২৫ লাখ টাকা করে পারিশ্রমিক পাবেন। এ সাত খেলোয়াড় হলেন ইমরুল কায়েস, মোস্তাফিজুর রহমান, নাসির হোসেন, মেহেদী হাসান মিরাজ, লিটন দাস, রুবেল হোসেন ও এনামুল হক।
বর্তমান চ্যাম্পিয়ন গাজী গ্রুপ ক্রিকেটার্স দলে ডেকেছে ইমরুলকে। নাসিরকে টেনেছে আবাহনী। মোস্তাফিজ ও লিটনকে নিয়েছে প্রাইম দোলেশ্বর। এনামুলকে দলে টেনেছে খেলাঘর কল্যাণ সমিতি। নাসিরের সঙ্গে তাসকিন ও মিরাজকেও ডেকেছে আবাহনী। প্রাইম ব্যাংকে খেলবেন রুবেল হোসেন। পেসার আল-আমিন খেলবেন প্রিমিয়ার লিগে নবাগত অগ্রণী ব্যাংকের হয়ে।




              ঢাকা প্রিমিয়ার লিগে ‘১২ আইকন’ খেলোয়াড়




   খেলোয়াড়


     দল


পারিশ্রমিক (টাকা)




মাশরাফি বিন মুর্তজা


শাইনপুকুর


৩৫ লাখ




মুশফিকুর রহিম


লিজেন্ডস অব রূপগঞ্জ


৩৫ লাখ




সাকিব আল হাসান


মোহামেডান


৩৫ লাখ




তামিম ইকবাল


কলাবাগান


৩৫ লাখ




মাহমুদউল্লাহ রিয়াদ


প্রাইম ব্যাংক


৩৫ লাখ




ইমরুল কায়েস


গাজী গ্রুপ ক্রিকেটার্স


২৫ লাখ




মোস্তাফিজুর রহমান


প্রাইম ব্যাংক দোলেশ্বর


২৫ লাখ




মেহেদী মিরাজ


আবাহনী


২৫ লাখ




নাসির হোসেন


আবাহনী


২৫ লাখ




লিটন দাস


প্রাইম দোলেশ্বর


২৫ লাখ




এনামুল হক বিজয়


খেলাঘর


২৫ লাখ




রুবেল হোসেন


প্রাইম ব্যাংক


২৫ লাখ




