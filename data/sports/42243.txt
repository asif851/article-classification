
মেসির হ্যাটট্রিকে রাশিয়া বিশ্বকাপের টিকিট কেটেছে আর্জেন্টিনা। ২০১৪ বিশ্বকাপে ঠিক এ কাজটা করতে হয়েছিল ক্রিস্টিয়ানো রোনালদোকে। সুইডেনের বিপক্ষে প্লে অফে রোনালদোর হ্যাটট্রিকেই ২০১৪ বিশ্বকাপে খেলার যোগ্যতা অর্জন করেছিল পর্তুগাল। এবার অবশ্য রোনালদোকে তেমন কিছু করতে হয়নি। গতকাল বাঁচা-মরার ম্যাচে সুইজারল্যান্ডকে ২-০ গোলে হারিয়েছে রোনালদোর দল। ফলে এবার আর প্লে অফ নয়, সরাসরিই বিশ্বকাপে যাচ্ছে বর্তমান ইউরো চ্যাম্পিয়নরা।বাছাইপর্বে টানা ৮ ম্যাচ জিতেও বিশ্বকাপে যেতে শেষ ম্যাচটা জিততেই হতো পর্তুগালকে। তাদের পক্ষে কাজ করছিল শুধু একটি বিষয়—শীর্ষে থাকা সুইজারল্যান্ডের চেয়ে গোল ব্যবধানে অনেক এগিয়ে ছিল তারা। ফলে নিজেদের মাঠে সুইসদের হারালেই আর কোনো হিসাব-নিকাশের ঝামেলায় যেতে হতো না তাদের। দুই অর্ধে দুই গোল করে ঠিক সেটাই করেছে রোনালদোর দল।এমন ম্যাচে পর্তুগালের আক্ষেপ একটাই, গোল পাননি রোনালদো। বাছাইপর্বে এর আগে ১৫ গোল করা রোনালদোর দিনটা ভালো কাটেনি। দ্বিতীয়ার্ধের শেষ ভাগে গোলরক্ষককে একা পেয়েও গোল করতে পারেননি পর্তুগিজ অধিনায়ক। প্রথমার্ধেও খুব একটা দাগ কাটতে পারেননি রোনালদো। এতেও অবশ্য স্বাগতিকদের এগিয়ে যেতে সমস্যা হয়নি। ৪১ মিনিটে লেফট ব্যাক এলিয়েসুর ক্রস খুঁজে নিচ্ছিলেন জোয়াও মারিওকে। সুইস গোলরক্ষক ইয়ান সমার ও ডিফেন্ডার জোহান জুরো সে বল আটকাতে গিয়ে উল্টো নিজেদের জালে পাঠিয়ে দিয়েছেন।৫৭ মিনিটে বিশ্বকাপ নিশ্চিত করা গোলটি এসেছে দুর্দান্ত এক দলীয় প্রচেষ্টায়। বাঁ প্রান্তে রোনালদোর কাছ থেকে পাওয়া বল ডান প্রান্তে মুতিনহো হয়ে আসে বার্নান্ডো সিলভার কাছে। বার্নান্ডো সিলভার দুর্দান্ত পায়ের কাজে বিভ্রান্ত সুইস ডিফেন্ডাররা তাই বুঝতেই পারলেন না বাঁ পোস্টের কাছে ফাঁকায় দাঁড়িয়ে আছেন আন্দ্রে সিলভা। বার্নান্ডোর পাস তাই প্রথমে দখলে নিতে না পারলেও সমস্যা হয়নি আন্দ্রের। দ্বিতীয় প্রচেষ্টায় ঠিকই দলকে এনে দিয়েছেন বিশ্বকাপের টিকিট।
