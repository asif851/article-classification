
বর্ষা মৌসুমে বাংলাদেশের বিপক্ষে টেস্ট সিরিজ খেলতে এসে প্রায় প্রতিদিনই বৃষ্টির কবলে পড়তে হচ্ছে অস্ট্রেলিয়াকে। বৃষ্টি তো আছেই, স্মিথদের মাথাব্যথার আরেকটা কারণ তীব্র গরম।যেদিন আবহাওয়া থাকে ঝকঝকে, ভাদ্রের তপ্ত রোদ যেন শরীরটা পুড়িয়ে দিতে চায় স্মিথদের। গরমের ঝাঁজে কদিন আগে ‘হিট স্ট্রোক’ করেছিলেন গ্লেন ম্যাক্সওয়েল! ২৮ বছর বয়সী অলরাউন্ডার আজ নিজেই সংবাদ সম্মেলনে জানালেন তথ্যটা। ঢাকায় ১৮ আগস্ট রাতে ঢাকায় এসে পৌঁছার পর অস্ট্রেলিয়া দল প্রথম মিরপুর শেরেবাংলা স্টেডিয়ামে এসেছে পরদিন দুপুরে। সেদিন অবশ্য বৃষ্টির কোনো বাগড়া ছিল না। তবে রোদের ঝাঁজটা ছিল বেশ। আবহাওয়া অধিদপ্তরের তথ্য অনুযায়ী, সেদিন ঢাকার সর্বোচ্চ তাপমাত্রা ছিল ৩৪ ডিগ্রি সেলসিয়াস। অস্ট্রেলিয়া দল অবশ্য সেদিন কোনো ব্যাটিং-বোলিং অনুশীলনও করিনি। শুধু ফিটনেস নিয়ে কাজ করতে গিয়েই গরমে কাহিল ম্যাক্সওয়েল।আজ সংবাদ সম্মেলনে অভিজ্ঞতাটা খুলে বললেন ম্যাক্সওয়েল, ‘প্রথম দিন একটু হিট স্ট্রোক হয়েছিল। শুরুটা ভালো হয়নি। ভেবেছিলাম বাইরে একটু রানিং করব। এরপর ভেতরে ফিটনেস টেস্ট দিতে গেলাম। বাইরে আসতেই খারাপ লাগতে শুরু করল। শরীর একটু অবশ হয়ে গেল। তবে আইস বাথ ও প্রচুর ফ্লুইড খাওয়ার পর ঠিক হয়ে গেছে।’ গরম তো আছেই, সামনে ম্যাক্সওয়েলকে পরীক্ষা দিতে হবে বাংলাদেশের বোলিংয়ের বিপক্ষেও। সীমিত ওভারের ক্রিকেটে দুর্দান্ত হলেও টেস্টে নিজেকে এখনো প্রমাণ করতে পারেননি। যদিও গত মার্চে রাঁচি টেস্টে পাওয়া সেঞ্চুরি তাঁকে আত্মবিশ্বাসী করছে। কিন্তু ওই সেঞ্চুরির পরও ম্যাক্সওয়েল মনে করেন না অস্ট্রেলিয়া টেস্ট দলে তাঁর জায়গাটা পোক্ত, ‘বলব না থিতু হয়ে গেছি। তবে ওই সেঞ্চুরি পাওয়াটা দারুণ ব্যাপার ছিল। অস্ট্রেলিয়া দলে জায়গা পাকা করতে আপনাকে অনেক দূরে যেতে হবে। আমাকে আরও ধারাবাহিক হতে হবে। প্রতিটি বিভাগেই যাতে অবদান রাখতে পারি, সেটি আমাকে নিশ্চিত করতে হবে। আশা করি, দ্রুত জায়গা করে নেব এবং যতটা সম্ভব লম্বা সময় খেলতে পারব।’
