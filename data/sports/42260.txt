
পুরস্কারটা ২০১১ সালে জিতেছিলেন সর্বশেষ। ব্যালন ডি’অর আর ফিফা বর্ষসেরা একীভূত হওয়ায় সেই বছরই প্রথম চালু করা হয় উয়েফা বর্ষসেরার নতুন পুরস্কার। কিন্তু গত তিন মৌসুমে এই পুরস্কার আর জেতেননি। আজ মুকুট কি আবার উঠবে লিওনেল মেসির মস্তকে?সেই উত্তর জানতে আরও অপেক্ষা করতে হচ্ছে। চ্যাম্পিয়নস লিগের ড্র আর বর্ষসেরার ঘোষণার মূল অনুষ্ঠান শুরু হবে বাংলাদেশ সময় রাত পৌনে দশটায়। তবে এরই মধ্যে মৌসুমের একটি গুরুত্বপূর্ণ স্বীকৃতি পেলেন মেসি। গত চ্যাম্পিয়নস লিগের সেমিফাইনালের প্রথম লেগে জেরোম বোয়েটাং আর ম্যানুয়েল নয়্যারকে স্রেফ পাড়ার ফুটবলার বানিয়ে জাদুকরী একটি গোল করেছিলেন। সেটিই বিপুল ভোটে নির্বাচিত হয়েছে গত মৌসুমের সেরা গোল।গত বছর বিশ্বকাপ ফাইনালের পর ওটাই প্রথম মুখোমুখি লড়াই নয়্যার বনাম মেসির। সেই লড়াইটা একপেশে করে ফেলেন এই আর্জেন্টাইন জাদুকর।৭৬ মিনিট পর্যন্ত ন্যু ক্যাম্পের স্কোর লাইন ছিল ০-০। ৭৭ মিনিটে প্রথম গোলমুখ খোলেন মেসি। এর ঠিক তিন মিনিট পর আসে জাদুকরী সেই মুহূর্ত। ইভান রাকিটিচের কাছে পাস পেয়ে ডান দিক দিয়ে ঢোকেন মেসি। বোয়েটাং তাঁকে সামলাতে এগিয়ে আসেন। কিন্তু মেসির মুহূর্তের বাঁক বদলে টাল সামলাতে না পেরে লজ্জাজনকভাবে ধপাস করে পড়ে যান। এর পর আলতো চিপ করে মেসি বল পাঠিয়ে দেন জালে। যে গোলের বর্ণনা দিতে গিয়ে উত্তেজনার গলা ফেটে আসে খোদ ধারাভাষ্যকারেরই। দর্শকেরাও যেন বিবশ—এ কী দেখলাম! মেসির সেই গোলটি ৩৯ শতাংশ ভোট পেয়েছে। লিভারপুলের বিপক্ষে করা অ্যানফিল্ডে রোনালদোর গোলটি ২৪ শতাংশ ভোট পেয়ে হয়েছে দ্বিতীয়।
