
কক্সবাজারে বাংলাদেশ মহিলা ক্রিকেট দল যে আরেকটি হারের গল্প লিখতে যাচ্ছে, দক্ষিণ আফ্রিকা ২৫১ রান করার পরই বোঝা গেছে। সর্বোচ্চ ৮৮ রান তাড়া করে জেতার রেকর্ড আছে রুমানাদের, সেখানে প্রোটিয়াদের গড়া পাহাড় টপকাবেন কীভাবে? দক্ষিণ আফ্রিকার কাছে ৯৪ রানে হেরে এক ম্যাচ বাকি থাকতেই পাঁচ ম্যাচের সিরিজ হেরেছে বাংলাদেশের মেয়েরা।
বিশাল লক্ষ্য তাড়া করতে নেমে ৪১ রানে ৪ উইকেট হারানো বাংলাদেশকে যা একটু এগিয়ে নিয়েছে পঞ্চম উইকেট ফারজানা হক-সালমা খাতুনের ৭১ রানের জুটি। তবে থিতু হয়েও রানের চাকাটা সচল রাখতে পারেননি বাংলাদেশের এ দুই ব্যাটার। ফারজানা-সালমা এগিয়েছেন শম্বুক গতিতে। রান তাড়া নয়, পরাজয়ের ব্যবধান কমানোর লক্ষ্যেই যেন ব্যাটিং করে গেলেন তাঁরা! প্রোটিয়াদের নিয়ন্ত্রিত বোলিংয়ে একটা সময়ে বাউন্ডারি মারা কঠিন হয়ে যায়। কিন্তু সেই সময়ে স্ট্রাইক রোটেট করতেও তাঁরা ব্যর্থ হন।বাংলাদেশের অনুজ্জ্বল ব্যাটিংয়ের একমাত্র উজ্জ্বল দিক ফারজানার লড়াই। লেতসোয়ালার হাতে রানআউট হওয়ার আগে করেছেন ক্যারিয়ার সর্বোচ্চ ৬৭ । তবে দর্শককে আনন্দ দিয়েছে শেষ দিকে শায়লা শারমিনের ছোট্ট ঝড়। খাকার বলে বোল্ড হওয়ার আগে তিন চারে ১১ বলে করেছেন ১৫ রান।গত ম্যাচের পরাজয়টা যে দক্ষিণ আফ্রিকাকে পুড়িয়েছে, ভালোই বোঝা গেল তাদের ব্যাটিংয়ে। শুরু থেকেই আক্রমণাত্মক ব্যাটিংয়ে প্রোটিয়ারা চাপে রেখেছে বাংলাদেশকে। যদিও ৪৬ রানে তাদের দুই ওপেনারকে ফিরিয়ে ম্যাচে ফিরেছিলেন রুমানারা। কিন্তু ডু প্রিজ-ট্রয়ের অসাধারণ ব্যাটিংয়ে বাংলাদেশকে রানের বোঝা চাপিয়ে দিয়েছে দক্ষিণ আফ্রিকা। দুজন তৃতীয় উইকেট জুটিতে যোগ করেছেন ৭৪ রান। খাদিজাতুল কুবরার বলে এলবিডব্লু হওয়ার আগে ডু-প্রিজ করেন ৭৯। আর ৪৭ রান করা ট্রয়নকে এলবিডব্লু করেছেন রুমানা আহমেদ। এই সিরিজে বাংলাদেশের প্রাপ্তি বলতে খাদিজার বোলিং। আজও দারুণ বোলিং করেছেন এই অফ স্পিনার, ৪৮ রানে নিয়েছেন ৩ উইকেট।সিরিজের নিষ্পত্তি হয়ে গেছে, পরশু একই মাঠে শেষ ম্যাচটা শুধুই আনুষ্ঠানিকতা।সংক্ষিপ্ত স্কোর:দক্ষিণ আফ্রিকা: ৫০ ওভারে ২৫১/৭ (ডু প্রিজ ৭৯, ট্রয়ন ৪৭, লি ২৮, ফন নিকার্ক ২৬; খাদিজা ৩/৪৮, রুমানা ২/৩০, জাহানারা ১/৪২, সালমা ০/২৭)।বাংলাদেশ: ৫০ ওভারে ১৫৭ (ফারজানা ৬৭, সালমা ৩০, শায়লা ১৫; খাকা ৩/৩৪, ড্যানিয়েলস ২/২১, লেতসোয়ালো ২/৩৯ )।ফল: দক্ষিণ আফ্রিকা ৯৪ রানে জয়ী।পাঁচ ম্যাচ সিরিজের ফল: ৩-১।
