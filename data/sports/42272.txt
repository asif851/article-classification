
মঙ্গলবার রাতে চ্যাম্পিয়নস লিগের সর্বোচ্চ গোলদাতার তালিকায় সবাইকে ছাড়িয়ে গেছেন লিওনেল মেসি। কাল মেসিকে ছাড়িয়ে যাওয়ার অভিযাত্রায় আরও একধাপ এগোলেন ক্রিস্টিয়ানো রোনালদো। সুইস ক্লাব বাসেলের বিপক্ষে গোল করে চ্যাম্পিয়নস লিগে নিজের ৭১তম গোলটি পেয়েছেন এই পর্তুগিজ। গোলটি তাঁকে নিয়ে গেছে রাউল গঞ্জালেসের সঙ্গে যৌথভাবে এই তালিকার দ্বিতীয় স্থানে। তাঁর গোলেই বাসেলকে ১-০ গোলে হারিয়ে চ্যাম্পিয়নস লিগের ‘বি’ গ্রুপের শীর্ষস্থানটি নিশ্চিত করেছে রিয়াল মাদ্রিদ।বাসেলের বিপক্ষে জয়টি ছিল রিয়ালের টানা পঞ্চদশ জয়। আগের ১৪ ম্যাচে ৫৬ গোলের আত্মবিশ্বাস নিয়ে মাঠে নেমে বাসেলের বিপক্ষে অবশ্য তেমন ‘খুনে’ চেহারায় দেখা যায়নি। তবে রোনালদোর কল্যাণে পূর্ণ পয়েন্টটা ঠিকই আদায় করে নিয়েছে কার্লো আনচেলত্তির বাহিনী।খেলার ৩৫ মিনিটে রোনালদোর গোলে এগিয়ে যায় রিয়াল মাদ্রিদ। তবে এই গোলে রিয়ালের ফরাসি স্ট্রাইকার করিম বেনজেমাকে বড়সড় একটা ধন্যবাদ দিতেই পারেন রোনালদো। বক্সের বাঁ প্রান্ত দিয়ে ক্ষিপ্রগতিতে বল নিয়ে ঢুকে প্রায় গোললাইনের কাছ থেকে বাড়ানো তাঁর পাসটিই গোলে পরিণত করেন রোনালদো। খেলার একেবারে শুরুতেই অবশ্য গোল পেয়ে যেতে পারতেন রোনালদো। তাঁর বাঁ পায়ের শট দারুণ দক্ষতায় প্রতিহত করেন বাসেলের গোলরক্ষক। ৭৭ মিনিটে তাঁর শট বারপোস্টে লেগে প্রতিহত হয়। এই অর্ধে বাসেলের দুটি প্রচেষ্টাও ব্যর্থতায় পর্যবসিত হয়। সূত্র: রয়টার্স।
