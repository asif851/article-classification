
সিরি ‘আ’তে বর্ণবাদী ঘটনা ঘটে আকছার। মারিও বালোতেল্লি ও কেভিন প্রিন্স বোয়াটেংরা বছর দুয়েক আগেও বর্ণবাদী আচরণের শিকার হয়েছিলেন। পরশু যেমন লাৎসিওর সঙ্গে ম্যাচে নাপোলির সেনেগালিজ ডিফেন্ডার কালিদু কুলিবালিরও সেই অভিজ্ঞতা হলো। লাৎসিওর মাঠে দর্শকদের আচরণ এতটাই সীমা ছাড়িয়ে গিয়েছিল যে রেফারি শেষ পর্যন্ত খেলাই বন্ধ করে দিতে বাধ্য হলেন। শেষ পর্যন্ত অবশ্য খেলাটা পণ্ড হয়নি, নাপোলিও ম্যাচটা জিতেছে ২-০ গোলে। নাপোলির কোচ, খেলোয়াড়েরা সবাই পরে রেফারির সিদ্ধান্তের প্রশংসাই করেছেন। তবে একজনকে পাওয়া গেল, যিনি প্রশংসায় ছিলেন কৃপণ। লাৎসিও কোচ স্টেফানো পিওলি বললেন, রেফারির খেলা বন্ধ রাখার দরকার ছিল বলে তাঁর মনে হয়নি। এএফপি।
