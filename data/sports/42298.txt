
ইরান দলটি ফুটবল বিশ্বে সমীহ জাগানো নাম না হলেও কার্লোস কুইরোজ কিন্তু যথেষ্ট সমীহ জাগানো। অভিজ্ঞতায় ঋদ্ধ ইরান দলের এ পতুর্গিজ কোচের ভালোই জানা আছে মেসিকে কীভাবে আটকাতে হয়। কারণ, ২০০৮ সালে চ্যাম্পিয়নস লিগের সেমিফাইনালে মেসির বার্সেলোনা যখন ম্যানচেস্টার ইউনাইটেডের মুখোমুখি হয়েছিল, তখন কুইরোজ ছিলেন ‘রেড ডেভিল’দের সহকারী কোচ। বার্সাকে দুই লেগ মিলে ১-০ ব্যবধানে হারিয়েছিল ইউনাইটেড।অবশ্য ইউনাইটেড এবং ইরান—দুই দলের বিস্তর পার্থক্য। সে বাস্তবতাও মানছেন কুইরোজ। বললেন, ‘ইরানের ফুটবল ইতিহাসে এটি সবচেয়ে বড় ম্যাচ। আমরা কখনোই আর্জেন্টিনার মতো অসাধারণ দলের বিপক্ষে খেলিনি।’ তবে ফুটবলের চিরন্তন রোমাঞ্চের কথাটিও স্মরণ করিয়ে দিলেন ইরান কোচ, ‘কে জিতবে, খেলার আগে কিছুই বলা যায় না। ফুটবলের সৌন্দর্য এটাই।’প্রথম ম্যাচে নাইজেরিয়ার বিপক্ষে অতিরক্ষণাত্মক খেলায় বিরক্ত হয়েছেন ব্রাজিলিয়ান দর্শকেরা। ফুটবলের তীর্থভূমি ব্রাজিলে এ ধরনের কৌশল বড্ড বেমানান। এ প্রসঙ্গে কুইরোজ জানালেন, তিনি নাকি খেলোয়াড়দের বলেছেন গোল করতে।
