
ভারতের ৫০০তম টেস্ট ম্যাচকে উপলক্ষ ধরে ক্রিকেটপ্রেমীদের একটি স্বপ্নের দল বানানোর সুযোগ করে দিয়েছিল ভারতীয় ক্রিকেট বোর্ড (বিসিসিআই)। অনলাইনে ভোটের মাধ্যমে তারা বেছে নিয়েছেন টেস্ট একাদশটি। সোমবার প্রাপ্ত ভোটের ভিত্তিতে প্রকাশিত এই একাদশে সৌরভ গাঙ্গু​লীর মতো সফল অধিনায়ককে না দেখে অবাক সবাই।ক্রিকেটপ্রেমীদের এই ‘স্বপ্নের দলে’র ধারে-কাছে আসতে পারেননি অনেক সাবেক তারকা ক্রিকেটারই। মজার ব্যাপার হচ্ছে, এই দলটিতে ক্রিকেটপ্রেমীরা অন্তর্ভুক্ত করেছেন ক্যারিয়ারে নিয়মিত টেস্ট না খেলা ক্রিকেটার যুবরাজ সিংকে।সবচেয়ে বেশি ভোট পেয়ে ‘স্বপ্নের দলে’ নির্বাচিত হয়েছেন রাহুল দ্রাবিড়। মোট ৯৬ শতাংশ ক্রিকেটপ্রেমী মনে করেছেন, স্বপ্নের টেস্ট একাদশে দ্রাবিড়ের জায়গা পাওয়া উচিত। ৯২ শতাংশ ভোট পেয়ে দলে এসেছেন অনিল কুম্বলে। অলরাউন্ডার কপিল দেব পেয়েছেন তৃতীয় সর্বোচ্চ ৯১ শতাংশ ভোট। মহেন্দ্র সিং ধোনি পেয়েছেন ৯০ শতাংশ ভোট। আশ্চর্যের ব্যাপার, শচীন টেন্ডুলকারের প্রাপ্ত ভোট ৭৩ শতাংশ!এই দলে সবচেয়ে কম ভোট পেয়ে জায়গা পেয়েছেন অফ স্পিনার রবিচন্দ্রন অশ্বিন (৫৩ শতাংশ) । যুবরাজ সিং পেয়েছেন ৬২ শতাংশ। দুই ওপেনার সুনীল গাভাস্কার ও বীরেন্দর শেবাগ পেয়েছেন যথাক্রমে ৬৮ ও ৮৬ শতাংশ ভোট। ভিভিএস লক্ষণের মাত্র ৫৮ শতাংশ ভোট পাওয়ার বিষয়টিও অবাক করেছে সবাইকে।বোলারদের মধ্যে অশ্বিন ও অনিল কুম্বলে ছাড়া আছেন দুই পেসার জাভাগাল শ্রীনাথ (৭৮ শতাংশ) ও জাহির খান (৮৩ শতাংশ)।স্বপ্নের দল গড়তে অনলাইন ভোটে কারা অংশ নিয়েছেন, সে বিষয়ে বিস্তারিত কিছু অবশ্য প্রকাশ করেনি বিসিসিআই। তবে ধারণা করা হচ্ছে, ইন্টারনেট ব্যবহারকারী তরুণেরাই এই দল তৈরিতে মূল ভূমিকা পালন করেছেন। সে কারণেই হয়তো বিজয় হাজারে, ভিনু মানকড়, এরাপল্লি প্রসন্নবেদী, পল উমড়িগড় কিংবা গুন্ডাপ্পা বিশ্বনাথের মতো ক্রিকেটাররা এই একাদশে উপেক্ষিতই থেকেছেন। সূত্র: এনডিটিভি অনলাইন।
