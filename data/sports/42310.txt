
কুঁচকির চোটটা বেশ ভোগাচ্ছিল। প্রায় দেড় বছর ছিলেন মাঠের বাইরে। গত মৌসুমে রোমার জার্সিতে খেলতে পেরেছিলেন শুধু শেষ ম্যাচটিতেই। বয়সও হয়ে গেছে ৩৩। এই বয়সে বারবার চোট থেকে মাঠে ফিরে আসার লড়াই করা সহজ নয়। একটু হতাশাকে সঙ্গী করেই তাই বিদায় বলে দিলেন ফেদেরিকো বালজারেত্তি। ‘কঠিন সিদ্ধান্ত, তবে শতভাগ না দিতে পারলে খেলা চালিয়ে যেতে পারি না আমি’—অবসরের ঘোষণায় বলেছেন ইতালির হয়ে ১৬টি আন্তর্জাতিক ম্যাচ খেলা এই ডিফেন্ডার। তবে খেলা ছাড়লেও ফুটবলের সঙ্গেই থাকছেন বালজারেত্তি। যোগ দিচ্ছেন রোমার কোচিং স্টাফে। এএফপি।
