
আগ্রাসী আচরণের শাস্তি র‍্যাঙ্কিংয়েও পেলেন রবীন্দ্র জাদেজা। শ্রীলঙ্কার বিপক্ষে দ্বিতীয় টেস্টে দিমুথ করুনারত্নের শরীর লক্ষ্য করে বল ছুড়েছিলেন ভারতের বাঁহাতি স্পিনার। এই ঘটনার জেরেই এক ম্যাচ নিষিদ্ধ হয়ে তৃতীয় টেস্টে খেলতে পারেননি জাদেজা। ফল, সাত-সাতটি রেটিং পয়েন্ট হারিয়ে টেস্ট অলরাউন্ডার র‍্যাঙ্কিংয়ের শীর্ষস্থান খুইয়েছেন জাদেজা। আর কোনো ম্যাচ না খেলেও এক সপ্তাহ পরে এক নম্বর জায়গাটা ফেরত পেলেন বাংলাদেশের সাকিব আল হাসান। কাল প্রকাশিত সর্বশেষ টেস্ট র‍্যাঙ্কিংয়ে সাকিবের পয়েন্ট ৪৩১, জাদেজার ৪৩০।
জাদেজা অবশ্য বোলারদের শীর্ষস্থান ধরে রেখেছেন। পরিবর্তন আসেনি ব্যাটিংয়েও, অস্ট্রেলিয়ার স্টিভেন স্মিথ এক নম্বর ব্যাটসম্যান হিসেবেই আসছেন বাংলাদেশ সফরে। তথ্যসূত্র: আইসিসি।
 
