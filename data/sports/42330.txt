
ঝামেলাটা তাহলে বাধিয়েছেন লুকাস প্রাত্তো। ব্রাজিলের ক্লাব অ্যাটলেটিকো মিনেইরোতে খেলেন আর্জেন্টাইন স্ট্রাইকার। ব্রাজিল-আর্জেন্টিনা ম্যাচ সামনে রেখে তিনিই ধুম করে ব্রাজিলিয়ানদের মনের অবস্থা বোঝাতে বললেন, ব্রাজিলিয়ানরা নাকি মেসিকে ভয় পায়!
প্রতিপক্ষকে ম্যাচের আগে একটু স্নায়ুচাপে ফেলে দেওয়ার কৌশলই হবে হয়তো। তবে কিছুটা কাজও হয়েছে প্রাত্তোর কৌশলে। আগামীকাল বাংলাদেশ সময় ভোর পৌনে ছয়টায় ব্রাজিল-আর্জেন্টিনা ম্যাচের আগে যত খবর আসছে, তার বেশির ভাগ জুড়েই থাকছেন লিওনেল মেসি, আর তাঁকে আটকাতে ব্রাজিল কী কী করবে, তা নিয়ে। তবে ‘কী কী করতে হবে’, সেটির তালিকা অনেক আগেই প্রস্তুত করে রেখেছে ব্রাজিল। এর আগে ব্রাজিল মিডফিল্ডার রেনাতো অগুস্তো বলেছিলেন, আর্জেন্টিনা অধিনায়ককে আটকানোর সব ছকই কষে রেখেছেন তাঁরা। এবার একই কথা বললেন ব্রাজিল কোচ তিতেও। তা কৌশলটা কী? তিতের তা বলতে বয়েই গেছে। ম্যাচের আগে কোনো কোচ ওসব বলেন নাকি! তবে যেটুকু বলেছেন, তাতে বোঝা যাচ্ছে, ম্যাচে মেসিকে বুক ভরে শ্বাস নেওয়ার জায়গাটুকুও দিতে চাইবে না ব্রাজিল, ‘ওদের প্রভাব কমিয়ে আনার চেষ্টা করতে হবে। ওরা যেন সুযোগ কম পায়, সেটির ব্যবস্থা করতে হবে। তবে সেটি কীভাবে করব, তা আপনাদের আমি এখন বলব না।’তিনি ব্রাজিলের ডাগআউটে আসার পর চার ম্যাচের চারটিতেই জিতেছে ব্রাজিল। খেলছে নয়ন ভরানো ফুটবলও। তা এই ম্যাচেও জিততে শুধু মেসিকেই নজরবন্দী করতে নারাজ তিতে। ব্যক্তি নয়, তিতে দলীয় শক্তিতে বিশ্বাসী, ‘এখানে বেশ কয়েকজন খেলোয়াড় থাকবে, যারা ম্যাচে পার্থক্য গড়ে দিতে পারে, ফল নিজেদের দিকে টেনে নিতে পারে। আমি কখনোই মানি না, জয় শুধু কোনো একজন খেলোয়াড়ের ওপর নির্ভর করে। ম্যাচের কোনো একটা মুহূর্তে হয়তো সে (মেসি) জ্বলে উঠতে পারে, তবে সেটিও করতে পারবে যদি তার পুরো দল ভালো খেলে।’ব্রাজিলের মাথাব্যথা যদি মেসি হয়, আর্জেন্টিনারও দুশ্চিন্তার নাম নেইমার। ম্যাচের আগে সব বিশ্লেষণেই উঠে আসছে দুই দলের এই দুই প্রাণভোমরার কথা। তবে তিতের বিশ্লেষণটাই সবচেয়ে যথার্থ, ম্যাচটা শুধু মেসি-নেইমারের নয়, ‘মাঠে (ফিলিপে) কুতিনহো থাকবে, (গঞ্জালো) হিগুয়েইন, (অ্যাঙ্গেল) ডি মারিয়া, ডগলাস কস্তা, গ্যাব্রিয়েল জেসুসরাও থাকবে। অনেক খেলোয়াড়ই থাকবে, যারা এক মুহূর্তের ব্যক্তিগত ঝলকে বড় পার্থক্য গড়ে দেওয়ার ক্ষমতা রাখে।’পয়েন্ট তালিকার শীর্ষে থাকা ব্রাজিল জিতলে ২০১৮ রাশিয়া বিশ্বকাপে খেলার আরেকটু কাছে চলে যাবে। সেটি হবে আর্জেন্টিনার জন্য দুঃসংবাদ, ব্রাজিলের চেয়ে পাঁচ পয়েন্ট পিছিয়ে তালিকার ছয়ে থাকা এদগার্দো বাউজার দল পড়বে আরও ঝামেলায় (সেরা চার দল সরাসরি বিশ্বকাপে খেলে)। তবে প্রতিপক্ষের এমন নাজুক অবস্থাকে নিজেদের সুবিধা মানছেন না তিতে, ‘আর্জেন্টিনা যে কোয়ালিফাই করার মতো জায়গায় নেই , সেটি আমাদের জন্য কোনো সুবিধা নয়। আমরা নিজেরাই এখনো জায়গা নিশ্চিত করতে পারিনি। আপনি যদি চার রাউন্ড পেছনে ফিরেই দেখেন, ওরা এখন যে জায়গায় আছে, আমরা তখন সেখানে ছিলাম। আমরা তাই ব্যাপারটা নিয়ে সতর্ক।’ গোলডটকম।
