
ঘানার গোলপোস্ট লক্ষ্য করে একের পর এক শট নিয়ে গেছেন ক্রিস্টিয়ানো রোনালদো। দু-একটি শট চলে গেছে গোলপোস্টের সামান্য বাইরে দিয়ে। বেশ কয়েকটি দুর্দান্ত দক্ষতায় ঠেকিয়ে দিয়েছেন ঘানার গোলরক্ষক ফাতায়ু দাউদা। তবে শেষপর্যন্ত গোল না পাওয়ার আক্ষেপ নিয়ে মাঠ ছাড়তে হয়নি পর্তুগিজ তারকাকে। ৮০ মিনিটের মাথায় কাঙ্ক্ষিত গোলটি পেয়ে গেছেন।এই গোলটি দিয়েই পর্তুগালের প্রথম খেলোয়াড় হিসেবে রোনালদো ছুঁয়েছেন ৫০তম গোলের মাইলফলক। কিন্তু ক্যারিয়ারের গুরুত্বপূর্ণ এই গোলটি করার পরও কোনো উচ্ছাস দেখা যায়নি রোনালদোর মধ্যে। ২-১ গোলের ব্যবধানে ম্যাচ জেতার পরও উল্লাস করতে দেখা যায়নি পর্তুগালের খেলোয়াড়দের। জিতেও যে প্রথম রাউন্ড থেকেই বিদায় নিতে হলো পর্তুগিজদের।গ্রুপ পর্বে নিজেদের প্রথম ম্যাচে জার্মানির বিপক্ষে ৪-০ গোলের বড় ব্যবধানের হারটাই শেষপর্যন্ত কাল হলো পর্তুগালের। ‘জি’ গ্রুপের অপর ম্যাচে জার্মানির বিপক্ষে ১-০ গোলে হেরেও গোল ব্যবধানে এগিয়ে থেকে দ্বিতীয় রাউন্ডের টিকিট পেয়ে গেল যুক্তরাষ্ট্র। আর জার্মানি দ্বিতীয় রাউন্ডে পা রাখল গ্রুপ চ্যাম্পিয়ন হিসেবে।ঘানার বিপক্ষে আজ কমপক্ষে পাঁচটি গোলের সুযোগ পেয়েছিলেন রোনালদো। ৫ মিনিটের মাথায় তাঁর শট ফিরে এসেছে ঘানার গোলপোস্টে লেগে। ১৫ মিনিটে গোলপোস্টের একদম সামনে রোনালদের হেড দারুণভাবে রুখে দিয়েছেন ঘানার গোলরক্ষক দাউদা। ৩১ মিনিটে রোনালদোর আরেকটি জোরালো শট জালে জড়াতে দেননি দাউদা। তবে পর্তুগাল অবশ্য ১-০ গোলে এগিয়ে গিয়েছিল তার এক মিনিট আগেই। বল বিপদমুক্ত করতে গিয়ে সেটা নিজেদের জালেই জড়িয়েছিলেন ঘানার ডিফেন্ডার জন বোয়ে।
দ্বিতীয়ার্ধে, ৫৭ মিনিটের মাথায় এই গোল শোধ করে খেলায় সমতা ফিরিয়েছিলেন আসামোয়াহ জিয়ান। এই গোলটি করে নতুন এক রেকর্ডও গড়েছেন ঘানার এই তারকা স্ট্রাইকার। আফ্রিকান খেলোয়াড়দের মধ্যে বিশ্বকাপে সবচেয়ে বেশি ছয়টি গোল করে তিনি ছাড়িয়ে গেছেন ক্যামেরুনের স্ট্রাইকার রজার মিলাকে।
৮০ মিনিটের মাথায় পর্তুগাল আবারও এগিয়ে যায় ঘানার রক্ষণভাগের মারাত্মক ভুলের কারণে। যে গোলরক্ষক বেশ কয়েকবার গোলবঞ্চিত করেছিলেন রোনালদোকে, সেই দাউদাই বল বাড়িয়ে দিয়েছিলেন পর্তুগালের অধিনায়কের দিকে। গোল করার সহজ সুযোগটি আর নষ্ট করেননি ফিফা বর্ষসেরা ফুটবলার।
তবে দুই মিনিট পরেই আবার সেই আগের ভূমিকায় ফিরেছিলেন দাউদা। রুখে দিয়েছিলেন রোনালদোর আরও একটি শট। খেলা শেষ হওয়ার কিছুক্ষণ আগেও আরও দুইবার গোল করার সুযোগ পেয়েছিলেন রোনালদো। প্রথমটি চলে যায় গোলপোস্টের সামান্য ওপর দিয়ে। এক মিনিট পরেই তাঁর জোড়ালো শট রুখে দেন ঘানার গোলরক্ষক।
ঘানার বোয়ের আত্মঘাতী গোল দেখুন থ্রিডিতে

থ্রিডিতে দেখুন ঘানার জিয়ানের গোল

