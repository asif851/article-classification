
একবার ভাবুন তো, মাইকেল জনসন দৌড়াচ্ছেন, আর তাঁকে পেছনে ফেলে ফিনিশিং লাইনের দিকে এগিয়ে যাচ্ছেন অন্য কোনো স্প্রিন্টার!
না, যুক্তরাষ্ট্রের কিংবদন্তি স্প্রিন্টারকে ওই দুঃস্বপ্নের মধ্য দিয়ে যেতে হয়নি। তবে এত দিন সযতনে আগলে রাখা তাঁর ৪০০ মিটারের বিশ্ব রেকর্ডটা আজ কেড়ে নিলেন অন্য একজন—ওয়েইড ভ্যান নিকেরেক। নতুন বিশ্ব রেকর্ড গড়েই রিও অলিম্পিকে ৪০০ মিটারের সোনা জিতেছেন দক্ষিণ আফ্রিকান স্প্রিন্টার। ১৭ বছর! এই শতাব্দীর শুরুর আগের রেকর্ড! ১৯৯৯ সেভিয়া বিশ্ব চ্যাম্পিয়নশিপে ৪০০ মিটারের বিশ্ব রেকর্ড গড়েছিলেন কিংবদন্তি মাইকেল জনসন (৪৩.১৮ সেকেন্ড)। কিন্তু রেকর্ডের খাতায় আমেরিকান কিংবদন্তিকে পেছনে ফেলে দিলেন নিকেরেক। ২৪ বছর বয়সী প্রোটিয়া স্প্রিন্টার ৪০০ মিটার দৌড়েছেন ৪৩.০৩ সেকেন্ডে। জনসনের রেকর্ডের চেয়েও ০.১৫ সেকেন্ড কম! শুরু থেকে শেষ—পুরো ৪০০ মিটারই অন্য সবাইকে পেছনে ফেলে রেখেছিলেন। ৩০০ মিটারের পর একটু ক্লান্ত মনে হচ্ছিল, কিন্তু আগেই এত বেশি এগিয়ে ছিলেন, ঠিকই বড় ব্যবধানে এগিয়ে থেকে ফিনিশিং লাইন ছুঁয়ে ফেললেন। কতটা ব্যবধান? রুপাজয়ী এবং ২০১২ লন্ডন অলিম্পিকের সোনাজয়ী, গ্রেনাডার কিরানি জেমসের সময় লেগেছে ৪৩.৭৬ সেকেন্ড। যুক্তরাষ্ট্রের লসন মেরিট ৪৩.৮৫ সেকেন্ড সময় নিয়ে জিতেছেন ব্রোঞ্জ।৪০০ মিটারে বিশ্ব রেকর্ড তো হয়ে গেল। এবার উসাইন বোল্ট-জাস্টিন গ্যাটলিনদের পালা।
