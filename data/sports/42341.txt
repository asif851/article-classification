
ফুটবলার হিসেবে লিওনেল মেসি অনন্য। কিন্তু ব্যক্তি হিসেবে আর্জেন্টাইন সুপারস্টার কেমন? প্রশ্নটা নেইমারকে করে দেখুন। ব্রাজিলীয় ফরোয়ার্ড নিঃসন্দেহে বলবেন, মেসি বন্ধুবত্সল, খুব ভালো একজন মানুষ। এককথায় তিনি অসাধারণ।এক বছর আগে ব্যক্তি মেসি সম্পর্কে প্রশ্ন করলে বোধ হয় ভিন্ন কিছুই বলতেন নেইমার। বার্সা মহাতারকার সম্পর্কে যে খুবই বাজে ধারণা ছিল তাঁর! বিশ্বকাপের আগমুহূর্তে নেইমার স্বীকার করেছেন, মেসি সম্পর্কে ভয়ংকর সব কথাবার্তা শুনেছিলেন তিনি। বার্সেলোনায় যোগ দেওয়ার সময় আর্জেন্টাইন তারকাকে নিয়ে উদ্বিগ্ন ছিলেন তিনি। তবে মেসিকে কাছ থেকে দেখার পর, তাঁর সঙ্গে মেশার পর সেই ধারণা একেবারেই পাল্টে গেছে নেইমারের। মেসি সম্পর্কে আগে যে আজেবাজে কথাবার্তা তিনি শুনেছিলেন, তা সবই মিথ্যা।‘মুন্ডো দেপোর্তিভো’কে দেওয়া সাক্ষাত্কারে সে কথাই বললেন নেইমার, ‘এখানে (বার্সেলোনা) আসার আগে মেসি সম্পর্কে ভয়ংকর সব কথাবার্তা শুনেছিলাম আমি। শুনেছিলাম তিনি অহংকারি, কারও সঙ্গে কথা বলেন না। কিন্তু ওসব নেতিবাচক কথাবার্তার প্রমাণ আমি পাইনি।’মেসির উচ্ছ্বসিত প্রশংসা ঝরেছে ২২ বছর বয়সী নেইমারের কণ্ঠে, ‘সব দিক থেকেই মেসি আমাকে বিস্মিত করেছেন। অসাধারণ প্রতিভার একজন খেলোয়াড় হওয়ার পরও তিনি মাঠের বাইরে আমাকে সহায়তা করেছেন। লোকজনের সঙ্গে তাঁর আচরণ দেখে আমি বুঝতে পেরেছি, কতটা ভালো মানুষ তিনি। তাঁর সম্পর্কে নেতিবাচক কিছু বলার নেই আমার।’ সূত্র: গোল ডটকম।
