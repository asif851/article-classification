
অ্যাটলেটিকোর বিপক্ষে লজ্জাজনক হারের পর জন্মদিনের উন্মত্ত উদযাপনের ছবি ছড়িয়ে পড়ে অন্তর্জালে। সেটা সহজভাবে নেননি রিয়াল সমর্থকেরা। যার মাশুল গুনতে হয়েছে সিআর সেভেনকে। তীব্র নিন্দার জোয়ারে ভেসে গেছেন তিনি। অবাক করার মতো ব্যাপার হলো সেই ঘটনার রেশে এবার কাঠগড়ায় দাঁড়াতে হলো বার্সেলোনাকেও! লেভান্তের সঙ্গে বার্সার ৫-০ বিজয়ের দিনে গ্যালারি থেকে একদল বার্সা সমর্থক রোনালদোকে উপহাস করে গেয়েছিলেন বিদ্রূপাত্মক গান। ঘটনাটি এড়িয়ে যায়নি লা লিগা কর্তৃপক্ষের নজর। লা লিগার সহিংসতাবিরোধী কমিটি আদেশ দিয়েছে ঘটনার বিস্তারিত তদন্তের। যাতে শাস্তির ভার বহন করতে হতে পারে বার্সেলোনা ক্লাবকেও। একজন প্রত্যক্ষদর্শীর বরাত দিয়ে বার্তা সংস্থা আইএনএস জানায়, বার্সা-লেভান্তের ম্যাচ চলাকালে ৬৫ তম মিনিটের সময় দক্ষিণ গ্যালারির একাংশ থেকে কেউ একজন রোনালদোকে কটাক্ষ করে গান গাওয়া শুরু করে। ‘সে একজন মাতাল, রোনালদো একজন মাতাল’ এমনই কিছু বাক্য দিয়ে বানানো হয়েছিল গানটি। স্বাগতিক দলের প্রায় ২০০ সমর্থক সেই গানে গলা মেলান বলে অভিযোগ উঠেছে। বিষয়টি মাঠে উপস্থিত লিগ কর্তৃপক্ষের নজরে এলে ম্যাচ পরবর্তী সময়ে সংশ্লিষ্ট কমিটি তা নিয়ে আলোচনায় বসে। পরে লা লিগার সহিংসতাবিরোধী কমিটি বিষয়টি তদন্তের নির্দেশ দেয়। গান গাওয়ায় অংশ নেয়া সমর্থকদের কাউকে শনাক্ত করা গেলে তাঁরা মুখোমুখি হবেন আর্থিক দণ্ডের। শুধু তাই নয়, গোটা জীবনে বার্সেলোনার খেলা তো বটেই, স্টেডিয়াম থেকেই ত্যাজ্য ঘোষিত হতে পারেন তাঁরা। শাস্তি থেকে বাদ যাবে না স্বয়ং ক্লাব কর্তৃপক্ষও। সমর্থকদের এমন আচরণের কারণে শাস্তির মুখোমুখি হতে হবে বার্সেলোনাকেও। আর্থিক জরিমানা তো থাকছেই। 
