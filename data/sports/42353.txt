
কাগজে-কলমে এবারের প্রিমিয়ার লিগের সেরা দল আবাহনীই। কিন্তু মাঠের লড়াইয়ে সেই ‘সেরা’ তকমার কোনো প্রতিফলনই ঘটাতে পারছে না আবাহনী। এখন পর্যন্ত ৮ ম্যাচের ৪টিতেই হেরে সুপার সিক্স যাত্রাটা তারা কঠিন করে তুলেছিল। আজ প্রাইম দোলেশ্বরের বিপক্ষে ম্যাচটি ছিল খুবই গুরুত্বপূর্ণ। দোলেশ্বরকে ৩ উইকেটে হারিয়ে সুপার সিক্সে ওঠার পথটা একটু সহজ করল তারা।২৮ ওভারে ১৯১ রান তাড়া করেই আবাহনীর এই জয়। জয়ের নায়ক বলা যায় মোসাদ্দেক হোসেনকেই। ৬ নম্বরে ব্যাট করতে নেমে ৩৪ বলে ৫৩ রান করে আবাহনীকে জিতিয়েই মাঠ ছেড়েছেন মোসাদ্দেক। আইপিএল থেকে ফিরে সাকিব আল হাসানও কম যাননি। তাঁর ব্যাট থেকে এসেছে ৪০ বলে ৪৫ রান। এ ছাড়া নাজমুল হাসান শান্ত করেছেন ৩৯ রান। হাতে ৩ উইকেট রেখেই দোলেশ্বরের রান টপকে যায় আবাহনী (৭ উইকেটে ১৯৪)।শেষ ওভারে আবাহনীর প্রয়োজন ছিল ১১ রান। ফরহাদ রেজার প্রথম ৩ বলে রান আসে মাত্র ১। আউট হয়ে ফেরেন মোহাম্মদ শাহজাদা। কিন্তু পরের ৩ বলে ১২ রান তুলে মোসাদ্দেকই দারুণ এক জয় এনে দেন আবাহনীকে। ফরহাদ রেজার পঞ্চম বলে ছয় আর ষষ্ঠ বলে চারের মার মারেন মোসাদ্দেক।দোলেশ্বরের পক্ষে দারুণ বল করেছেন আল আমিন হোসেন ও ফরহাদ রেজা। দুজনই ২ উইকেট করে পেয়েছেন। কিন্তু শেষ পর্যন্ত দলকে জয় এনে দিতে পারেননি। পাশাপাশি নাসির হোসেন আর আল মেনারিয়া পেয়েছেন ১টি করে উইকেট। প্রথমে ব্যাট করে প্রাইম দোলেশ্বর ২৮ ওভারের ম্যাচে রানের পাহাড়ই গড়ে তোলে। ১৯১ রানের সংগ্রহে সবচেয়ে বড় ভূমিকা ছিল নাসির হোসেনের। ৫৬ বলে ৪টি চার ও ২টি ছয়ে ৭২ রানের মারকুটে এক ইনিংস খেলেন নাসির। সানজামুল ইসলামও কম যাননি। তাঁর ব্যাট থেকে আসে ৪০ বলে ৪০ রান। পাশাপাশি রাকিবুল হাসান ২৫, রনি তালুকদার ১৮ আর জিয়াউর রহমানের ১৮ রানের তিনটি ছোট ইনিংসও আবাহনীকে চ্যালেঞ্জ জানিয়েছে দারুণভাবেই।আইপিএল থেকে ফিরে নিজের প্রথম ম্যাচেই মোটামুটি ভালোই বোলিং করেছেন সাকিব আল হাসান। ৬ ওভার বোলিং করে ৩১ রানে ১টি উইকেট পেয়েছেন তিনি। তাসকিন ৫৩ রানে নিয়েছেন ২ উইকেট। এ ছাড়া সাকলাইন সজীব ১৬ রানে ১টি আর মোসাদ্দেক হোসেন ১২ রানে নিয়েছেন ১টি উইকেট।
