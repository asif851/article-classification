
যে মুহূর্তে স্বদেশি লিওনেল মেসিকে ফেলে দিলেন মারাত্মক ট্যাকেলে, পরিণতি চোখের সামনেই যেন ভেসে উঠেছিল তাঁর। মাঠ থেকে বেরোনোর সময়ও জিবে কামড় দিতে দেখা গিয়েছিল মার্টিন দেমিচেলিসকে। অনুতপ্তও দেখাচ্ছিল ম্যানচেস্টার সিটির এই আর্জেন্টাইন ডিফেন্ডারকে। যদিও বার্সেলোনার পক্ষে পেনাল্টির সিদ্ধান্তটি সঠিক ছিল কি না, এ নিয়ে পরে এক পশলা বিতর্ক হয়ে গেছে। কিন্তু দেমেচেলিস রেফারির পক্ষেই দাঁড়ালেন। বললেন, ভুলটা তাঁর নিজেরই।সেদিন ম্যাচ শেষে সিটি কোচ ম্যানুয়েল পেলেগ্রিনি দাবি করেন, গ্রুপ পর্বের ম্যাচে রেফারি হোনাস এরিকসন বার্সার বিপক্ষে কিছু সিদ্ধান্ত দিয়েছিলেন। সেটি পুষিয়ে দিতেই এবার বার্সার পক্ষে বাঁশি বাজিয়েছেন। এমন সমালোচনার কারণে কোচ কয়েক ম্যাচ নিষিদ্ধও হতে পারেন।তবে ব্রিটিশ ট্যাবলয়েড ‘সান’কে দেওয়া সাক্ষাত্কারে দেমিচেলিস বলেছেন, ‘আমি ওকে ট্যাকেলটা করেছিলাম এই ভেবে যে আমি বক্সের বাইরেই আছি। আমি রেফারিকে দোষ দেব না। সবকিছুই খুব দ্রুত ঘটে গেছে। মুহূর্তটা আমি পরে টিভিতেও দেখেছি। তখন আমার মনে হয়েছে, এ আমি কী করলাম। ওকে ট্যাকেলটা না করে ওর পাশে দৌড়েও তো আটকাতে পারতাম!’
কেন ভুলটা করেছিলেন, সেই ব্যাখ্যাও দিলেন, ‘আমি নিশ্চিত ছিলাম ওই ট্যাকেলে মেসির কাছ থেকে বল কেড়ে নিতে পারব। কিন্তু মেসির পা থেকে বল নিতে পারব—এই ভাবনাটাই ভুল। সেটাই আমাকে সেই ফাউলটা করাল।’
