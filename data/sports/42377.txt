
৯৩ বছর পর্যন্ত বেঁচে থাকলেই কেউ কেউ নিজেকে সৌভাগ্যবান ভাবেন। অথচ বিল গুইলফয়ল কিনা এই বয়সে অলিম্পিকে খেলতে চাইছেন! বর্ষীয়ান এই টেবিল টেনিস খেলোয়াড় সামনের মাসে অংশ নেবেন যুক্তরাষ্ট্রের অলিম্পিক ট্রায়ালে। গত লন্ডন অলিম্পিকের জন্যও ট্রায়াল দিয়েছিলেন গুইলফয়ল। তখন অবশ্য প্রথম রাউন্ড থেকেই বাদ পড়েছিলেন। সেই ব্যর্থতায় মোটেও দমে যাননি। সেটিকে বড় করে দেখতেও রাজি নন, ‘আমার ব্যাটের দাম ছিল মাত্র ৪৫ ডলার। অন্য সবাই অনেক দামি ব্যাট দিয়ে খেলেছে। এখন আড়াই ডলার দামের বল দিয়ে খেলা হয়। এসব বিবেচনা করলে আমি খুব একটা খারাপ করিনি।’ আগের চেয়ে এবার প্রস্তুতি ভালো বলেও জানিয়েছেন, ‘এ বছর আমি আগের চেয়েও বেশি অনুশীলন করছি। রীতিমতো রোমাঞ্চিতই লাগছে আমার।’ ভদ্রলোককে শৌখিন খেলোয়াড় ভাবলে ভুল করবেন। ৪০ বছর ধরে টেবিল টেনিস ও টেনিসের কোচ হিসেবে কাজ করছেন। গুইলফয়ল যুক্তরাষ্ট্রের টেবিল টেনিস খেলোয়াড়দের সংস্থার নিবন্ধিত সদস্যও। যদি সত্যি সত্যি অলিম্পিকে নাম লেখাতে পারেন, সেটা হবে রূপকথার চেয়েও বেশি কিছু। অলিম্পিকের ইতিহাসে এর কাছাকাছি বয়সেও কোনো খেলোয়াড়ের নাম লেখানোর রেকর্ড নেই। ৭২ বছর বয়সে ১৯২০ সালে অ্যান্টওয়ার্প অলিম্পিকে অংশ নিয়েছিলেন সুইডিশ শ্যুটার অস্কার শন। জিতেছিলেন রূপাও। এই শনই ১৯১২ স্টকহোম অলিম্পিকেও ৬৪ বছর ২৮০ দিনে সোনা জিতেছিলেন। প্রতিযোগিতায় সবচেয়ে বেশি বয়সে সোনা জেতার রেকর্ডটি এখনো তাঁর। খুব সাম্প্রতিককালে লন্ডন অলিম্পিকে জাপানের হয়ে ড্রেসেজে (ঘোড়ার খেলা) অংশ নিয়েছিলেন ৭১ বছর বয়সী হিরোসি হোকেতসু। বিবিসি, স্পোর্টস ইলাস্ট্রেটেড।
