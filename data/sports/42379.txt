
অবশেষে পাকিস্তান সফরে যাচ্ছে বাংলাদেশ নারী ক্রিকেট দল। আগামীকাল সোমবার পাকিস্তানের উদ্দেশ্যে ঢাকা ছাড়বে বাংলাদেশ। এই সফরকে ঘিরে ‘নিরাপত্তা’ শব্দটি বারবার ঘুরে ফিরে এলেও বাংলাদেশ সেটি নিয়ে মাথা ঘামাচ্ছে না। তাঁদের লক্ষ্য ভালো ক্রিকেট খেলা। দক্ষিণ আফ্রিকার বিপক্ষে ঘরের মাঠে খেলার আগে এই সিরিজটি খেলেই আত্মবিশ্বাস সঞ্চয় করতে চাচ্ছে বাংলাদেশের নারী ক্রিকেটাররা।নানা শঙ্কা উড়িয়েই পাকিস্তান যাচ্ছে বাংলাদেশের নারী ক্রিকেট দল। ২০০৯ সা​লে লাহোরে শ্রীলঙ্কান ক্রিকেট দলের ওপর সন্ত্রাসী হামলার পর থেকে আন্তর্জাতিক ক্রিকেট পাকিস্তান থেকে নির্বাসিত। এ বছরের মে মাসে জিম্বাবুয়ে দীর্ঘ ছয় বছর পর পাকিস্তান সফর করে। এর পরপরই সে দেশ সফরের আমন্ত্রণ আসে বাংলাদেশের মেয়েদের কাছে।নিরাপত্তা পর্যবেক্ষক পাঠিয়েই পাকিস্তান সফর নিশ্চিত করেছে বিসিবি। এই পর্যবেক্ষক দলের নিরাপত্তা প্রতিবেদন হাতে পেয়েই এই সফরের ব্যাপারে চূড়ান্ত সিদ্ধান্ত নিয়েছে বাংলাদেশ ক্রিকেট বোর্ড।আজ রোববার সিরিজের আগে বাংলাদেশ নারী দলের সঙ্গে দেখা করেছেন বিসিবি সভাপতি নাজমুল হাসান। আনুষ্ঠানিক সংবাদ সম্মেলনে ভালো খেলার ইচ্ছাই প্রকাশ করেছেন দলের অধিনায়ক সালমা খাতুন। পাকিস্তানের মতো কঠিন প্রতিপক্ষের বিপক্ষে খেলার সুযোগ পেয়েও খুশি ক্রিকেটাররা। নিরাপত্তার ব্যাপারটি নিয়ে মাথা না ঘামিয়ে কীভাবে মাঠে ভালো করা যায় আপাতত সেটি নিয়েই চিন্তাভাবনা করছে বাংলাদেশ দল।পাকিস্তানে সর্বোচ্চ পর্যায়ের নিরাপত্তাই পাচ্ছে বাংলাদেশের মেয়েরা। ৮ দিনের এই সফর শেষ করে আগামী ৬ অক্টোবর বাংলাদেশ দল দেশে ফিরবে।বাংলাদেশ নারী ক্রিকেট দল: সালমা খাতুন, জাহানারা আলম, ফারজানা হক পিঙ্কি, রুমানা আহমেদ, লতা মণ্ডল, আয়েশা রহমান শুকতারা, পান্না ঘোষ, শারমীন আক্তার সুপ্তা, ফহিমা খাতুন, শামীমা সুলতানা, রিতু মণি, নিগার সুলতানা, খাদিজা তুল কুবরা, শারমীন সুলতানা, নাহিদা আক্তার।স্ট্যান্ডবাই: সানজিদা ইসলাম, সুমনা আক্তার।কোচ: চ্যাম্পিকা গামাগে, ম্যানেজার: শফিকুল হক হীরা
