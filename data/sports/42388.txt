
উমর আকমল খেলছিলেন ক্যারিবিয়ান প্রিমিয়ার লিগে। সেখানে হঠাত্ করেই দাঁতকপাটি লেগে অসুস্থ হয়ে পড়েছেন ২৩ বছর বয়সী এই পাকিস্তানি উইকেটরক্ষক। এ ঘটনার পর পরীক্ষা-নিরীক্ষার জন্য দ্রুতই তাঁকে দেশে ফিরিয়ে আনার সিদ্ধান্ত নিয়েছে পাকিস্তান ক্রিকেট বোর্ড। তবে দুঃখের ব্যাপার, জিম্বাবুয়ে সফরটায় দলে থাকতে পারছেন না আকমল ভাইদের ছোটজন। তাঁর বদলে দলে ডাকা হয়েছে সরফরাজ আহমেদকে।আকমলের এই অসুস্থতা সম্পর্কে বিস্তারিত কিছু জানাতে রাজি হননি পিসিবির কর্মকর্তারা। তবে তাঁর পরিবারের এক সদস্য স্বীকার করেছেন, আকমলের মৃগীরোগ আছে। আর জ্যামাইকার দিকে যাওয়ার সময় বিমানেই দাঁতকপাটি লেগে ফিট হয়ে যান এই পাকিস্তানি ক্রিকেটার।গত জুলাইয়ে ওয়েস্ট ইন্ডিজ সফরে বেশ ভালো পারফরম্যান্স দেখিয়েছিলেন আকমল। পাঁচ ম্যাচের ওয়ানডে সিরিজে ১৭৫ রান এসেছিল এই ডানহাতির ব্যাট থেকে। জিম্বাবুয়ে সফরে হয়তো তাঁর অভাবটা অনুভবও করতে পারে পাকিস্তান।জিম্বাবুয়ে সফরে দুটি টি-টোয়েন্টি, দুটি টেস্ট ও তিনটি একদিনের ম্যাচ খেলবে পাকিস্তান। সূত্র: রয়টার্স।
