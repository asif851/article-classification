
সারা শরীরে যন্ত্রপাতি লাগানো। ঠোঁটের কোণে যেন এক চিলতে হাসি। আজ সকালে চেন্নাইয়ে বোলিং অ্যাকশনের পরীক্ষা দিয়েছেন তাসকিন আহমেদ। পরে নিজের ফেসবুক পেজে সেটির ছবিও পোস্ট করেছেন। ‘পরীক্ষা শেষ। কয়েক দিন পর ফল জানা যাবে। ইনশাল্লাহ আমি ঠিক থাকব, সবাই আমার জন্য দোয়া করবেন’—লিখেছেন তাসকিন। কোচ হিথ স্ট্রিকের সঙ্গে চেন্নাইতে পৌছেছেন গতকাল, পরীক্ষা শেষে আজ সন্ধ্যার মধ্যেই কলকাতায় দলের সঙ্গে যোগ দেওয়ার কথা। কাল পাকিস্তানের সঙ্গে ম্যাচের প্রথম একাদশের জন্যও ভালোভাবেই বিবেচনায় আছেন বাংলাদেশের এই পেসার।সন্দেহজনক বোলিং অ্যাকশনের কারণে গত সপ্তাহে অভিযুক্ত হয়েছেন তাসকিন ও আরাফাত সানি। সানি এর মধ্যেই পরীক্ষা দিয়ে দলের সঙ্গে যোগ দিয়েছেন। তবে এখনো আছেন ফলাফল পাওয়ার অপেক্ষায়। অধিনায়ক মাশরাফি বিন মুর্তজা অবশ্য আশাবাদী, পরীক্ষায় উতরে যাবেন তাঁর দুই বোলারই। তাসকিন-সানির জন্য দেশবাসীর কাছে দোয়াও চেয়েছেন তিনি।
