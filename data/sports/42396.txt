
টি-টোয়েন্টি বিশ্বকাপের সেমিফাইনালে ভারত অধিনায়ক মহেন্দ্র সিং ধোনির সংবাদ সম্মেলনের কথা নিশ্চয়ই মনে আছে? ওয়েস্ট ইন্ডিজের কাছে হারের পর ধোনির অবসর নিয়ে প্রশ্ন করেছিলেন এক অস্ট্রেলীয় সাংবাদিক। আর যায় কোথায়! সেই প্রশ্নকর্তাকে এনে পাশে বসিয়ে বেশ মজা করেছিলেন ‘ক্যাপ্টেন কুল’। এবার সাংবাদিকদের সঙ্গে মজা করলেন জাতীয় দলে তাঁরই সতীর্থ সুরেশ রায়না। সেটিও গতকাল মুম্বাইয়ে এক সংবাদ সম্মেলনে।সাংবাদিকের প্রশ্ন ছিল ভারতীয় দলের নতুন কোচ নির্বাচন প্রসঙ্গে। জানতে চাওয়া হয়েছিল, দেশি না বিদেশি কোচ পছন্দ রায়নার? সরাসরি জবাব না দিয়ে এই বাঁহাতি ব্যাটসম্যান পালটা প্রশ্ন করলেন, ‘আপনি কি নিজের স্ত্রীর সঙ্গে ভালো আছেন, নাকি অন্য কারও সঙ্গে হলে ভালো হয়?’ এটা শুনে সংবাদ সম্মেলন কক্ষে হাসির রোল পড়ে যায় এবং বোঝাই গেল, দেশীয় কোচই প্রথম পছন্দ রায়নার। পরে অবশ্য বললেন, কোচ নিয়োগের কাজটা বোর্ডের। নতুন কোচ যিনিই হোন, রায়নার কোনো আপত্তি থাকবে না।কাল থেকে শুরু হতে যাওয়া আইপিএলে গুজরাট লায়ন্সের নেতৃত্ব দেবেন রায়না। টেন স্পোর্টস, জি নিউজ।
