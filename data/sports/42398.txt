
‘যদিও আমার ক্রিকেট জীবন থেমে গেছে। তবে আমি ভারতের হয়ে ব্যাট করে যাব। সর্বোচ্চ চেষ্টা করব দেশের মানুষের মুখে হাসি ফোটাতে’—গতকাল ‘ভারতরত্ন’ হাতে নিয়ে বললেন শচীন টেন্ডুলকার।ঘোষণাটা এসেছিল টেন্ডুলকারের অবসরের দিনেই। কাল আনুষ্ঠানিকভাবে ভারতের রাষ্ট্রপতি প্রণব মুখার্জি টেন্ডুলকারের হাতে তুলে দিয়েছেন দেশটির সর্বোচ্চ বেসামরিক পদক ভারতরত্ন। রাষ্ট্রপতির বাসভবনের দরবার হলে টেন্ডুলকার ছাড়াও এদিন বিশিষ্ট বিজ্ঞানী সিএনআর রাওকে দেওয়া হয়েছে ভারতরত্ন পদক।অর্জুনা পুরস্কার, রাজীব গান্ধী খেল রত্ন, পদ্মশ্রী, পদ্মবিভূষণ, সাম্মানিক সাংসদের পর ভারতরত্ন—টেন্ডুলকারের প্রাপ্তির তালিকায় বাদ থাকল না কিছুই। ভারতের প্রথম ক্রীড়াবিদ হিসেবে ভারতরত্ন পেয়ে টেন্ডুলকার রোমাঞ্চিত, ‘এটা আমার জন্য বিশাল এক সম্মান। সত্যিই আমি ভারতরত্ন পেয়ে উচ্ছ্বসিত। এই স্বীকৃতির জন্য মাস দুয়েক আগে বলা কথাটাই আবার বলতে চাই, এই পুরস্কার আমি আমার মাকে উৎসর্গ করছি, পাশাপাশি ভারতের সেসব মাকে, যাঁরা স্বপ্নকে সত্যি করতে তাঁদের সন্তানদের জন্য কত ত্যাগই না স্বীকার করেন।’ ওয়েবসাইট।
