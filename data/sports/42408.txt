
 
ঈদ করতে খুলনা গিয়েছিলেন জাতীয় ক্রিকেট দলের স্পিনার আবদুর রাজ্জাক। কিন্তু সেখান থেকে ফেরার পথে গতকাল মঙ্গলবার বিকেল সড়ক দুর্ঘটনার শিকার হয়েছেন তিনি। রাজ্জাকের সঙ্গে ছিলেন তাঁর স্ত্রী ও শিশুপুত্র।
বাংলাদেশের টেস্ট অধিনায়ক মুশফিকুর রহিম তাঁর ফেসবুক পোস্টে রাজ্জাকের সড়ক দুর্ঘটনার কথা জানিয়েছেন। তিনি লিখেছেন, ‘আমাদের খুব আপন রাজ্জাক রাজ ভাই খুলনা থেকে ঢাকা ফেরার পথে সড়ক দুর্ঘটনায় পড়েছেন। আমি সবার কাছে রাজ ভাই ও তাঁর পরিবারের জন্য দোয়া চাই।’
প্রথম আলোর গোপালগঞ্জ প্রতিনিধি নতুন শেখ জানিয়েছেন, ঢাকা-খুলনা মহাসড়কের গোপালগঞ্জের কাশিয়ানী উপজেলার ধূসর নামের জায়গায় রাজ্জাক ও তাঁর পরিবার দুর্ঘটনায় পড়েন। চাকা ফেটে রাজ্জাকের গাড়িটি খাদে পড়ে যায়। এতে তিনি ও তাঁর পরিবারের সদস্যরা আহত হন। বর্তমানে তিনি আশঙ্কামুক্ত রয়েছেন বলে পারিবারিক সূত্রে জানা গেছে।
 
