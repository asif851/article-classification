
এলোমেলো বোলিং, আক্রমণাত্মক মনোভাবের অভাব আর রস টেলর—এ তিনটি অনুষঙ্গই ওয়েলিংটনের বেসিন রিজার্ভে ভোগালো ওয়েস্ট ইন্ডিজ দলকে। সিরিজের দ্বিতীয় টেস্টের প্রথম দিনে টসে হেরে ব্যাটিংয়ে যাওয়া নিউজিল্যান্ড দিন শেষে ৬ উইকেটে স্কোরবোর্ডে তুলেছে ৩০৭ রান।রস টেলরের ১২৯ ছাড়া কিউইদের পক্ষে দ্বিতীয় সর্বোচ্চ রান এসেছে কেন উইলিয়ামসনের ব্যাট থেকে (৪৫)। এ ছাড়া ব্রেন্ডন ম্যাককালাম ও কুরে অ্যান্ডারসন যথাক্রমে ৩৭ ও ৩৮ রানের দুটি ছোট ইনিংস খেললে নিউজিল্যান্ডের সংগ্রহ ৩০০ রানের কোটা পেরোয়। তবে টেলরের ১২৯ রানের ইনিংসটি না হলে নিউজিল্যান্ডের সংগ্রহ এই পর্যায়ে আসত কি না, সন্দেহ।ইনিংসের শুরুটা নিউজিল্যান্ডের জন্য ছিল বিপর্যয়কর। মাত্র ২৪ রানেই ২ উইকেট হারিয়ে বসে তারা। তবে তৃতীয় উইকেট জুটিতে টেলর ও উইলিয়ামসনের ৮৮, চতুর্থ উইকেটে ম্যাককালাম-টেলরের ৭৭ আর পঞ্চম উইকেটে অ্যান্ডারসন-টেলরের ৬৮ রানের তিনটি জুটি নিউজিল্যান্ডকে ‘বিপদসীমা’ অতিক্রম করায়।
ক্যারিবীয়দের পক্ষে প্রত্যেক বোলারই উইকেট পেয়েছেন। টিনো বেস্ট দুটি উইকেট নিয়েছেন ৬৬ রানের বিনিময়ে। এ ছাড়া শ্যানন গ্যাব্রিয়েল, ড্যারেন স্যামি, শেন শিলিংফোর্ড আর নরসিং দেওনারাইন—প্রত্যেকেই একটি করে উইকেট তুলে নিয়েছেন। সূত্র: রয়টার্স।
