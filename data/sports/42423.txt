
বাকি ছিল শুধু ঘরের মাঠে দ্বিপাক্ষিক ওয়ানডে সিরিজে ধবলধোলাই হওয়া। এবার শ্রীলঙ্কাকে অনাকাঙ্ক্ষিত সেই স্বাদও উপহার দিল ভারত। পরশু কলম্বোয় পঞ্চম ওয়ানডেতে শ্রীলঙ্কাকে ৬ উইকেটে হারিয়েছে বিরাট কোহলির দল। এই জয়ে পাঁচ ম্যাচের সিরিজটা ৫-০-তে জিতল ভারতীয়রা। সামনে থেকেই জয়ে নেতৃত্ব দিয়েছেন অধিনায়ক বিরাট কোহলি। কোহলির অপরাজিত ১১০ রানে শ্রীলঙ্কার ২৩৮ রান ২১ বল হাতে রেখে পেরিয়ে যায় ভারত।
ওয়ানডেতে কোহলির এটা ৩০তম সেঞ্চুরি। মাত্র ১৮৬ ইনিংসেই সেঞ্চুরিসংখ্যাকে ৩০-এর ঘরে নিয়ে গেলেন ভারত অধিনায়ক। কোহলির আগে শ্রীলঙ্কার ইনিংসে একটি রেকর্ড গড়েছেন মহেন্দ্র সিং ধোনি। ইতিহাসের প্রথম উইকেটকিপার হিসেবে ওয়ানডেতে ১০০ স্টাম্পিং করেছেন সাবেক এই অধিনায়ক। এ ছাড়া ওয়ানডেতে প্রথমবারের মতো ৫ উইকেট নিয়েছেন পেসার ভুবনেশ্বর কুমার।
ওয়ানডেতে পাঁচ ম্যাচের সিরিজে এই নিয়ে ছয়বার প্রতিপক্ষকে ধবলধোলাই করল ভারতীয়রা। ধ্বংসযজ্ঞে তিনবারই নেতৃত্ব দিয়েছেন কোহলি।
গত জুলাইয়ে শ্রীলঙ্কায় আসা ভারতীয়রা সফরের শেষ ম্যাচটি খেলবে আগামীকাল। কলম্বোয় টি-টোয়েন্টি ম্যাচটি জিতলে নয়ে নয় পেয়ে যাবে ভারত। এএফপি।
কোহলির ৩০ সেঞ্চুরি
সবচেয়ে কম ইনিংস (১৮৬) খেলে ৩০ সেঞ্চুরি পেলেন বিরাট কোহলি। তাঁর চেয়ে ওয়ানডেতে বেশি সেঞ্চুরি আছে রিকি পন্টিং (৩০) ও শচীন টেন্ডুলকারের (৪৯)।
৩০ সেঞ্চুরি পেতে টেন্ডুলকারকে ২৬৭ ইনিংস ও পন্টিংকে ৩৪৯ ইনিংস খেলতে হয়েছে।
ধোনির ১০০
প্রথম উইকেটকিপার হিসেবে ওয়ানডেতে স্টাম্পিংয়ের সেঞ্চুরি হলো মহেন্দ্র সিং ধোনির। পরশু
ধোনি পেছনে ফেলেছেন শ্রীলঙ্কার কুমার সাঙ্গাকারাকে (৯৯)
