
চ্যাম্পিয়নস লিগের কোয়ার্টার ফাইনালে আজ ন্যু ক্যাম্পে এএস রোমার মুখোমুখি বার্সেলোনা। প্রথম লেগে কীভাবে দল সাজাবেন আরনেস্তো ভালভার্দে, সেটা ম্যাচের আগমুহূর্ত ছাড়া জানা সম্ভব নয়। ফলে আন্দ্রেস ইনিয়েস্তা আজই রেকর্ডটা করতে পারবেন কি না, সেটাও জানতে হলে অপেক্ষায় থাকতে হচ্ছে। তবে অস্বাভাবিক কিছু না হলে আজ প্রথম একাদশেই থাকার কথা ইনিয়েস্তার। 
সেটা হলেই দীর্ঘদিনের বন্ধু ও সাবেক সতীর্থ জাভিকে ছুঁয়ে ফেলবেন ইনিয়েস্তা। চ্যাম্পিয়নস লিগে সবচেয়ে বেশি ম্যাচ খেলার রেকর্ডটি রিয়াল মাদ্রিদ কিংবদন্তি ইকার ক্যাসিয়াসের (১৬৭ ম্যাচ)। কিন্তু এই টুর্নামেন্টের সবচেয়ে বেশি কোয়ার্টার ফাইনাল খেলার রেকর্ডটি তার নয়। ২১টি কোয়ার্টার ফাইনাল খেলে সে রেকর্ডটা দখলে রেখেছেন দুজন। বার্সেলোনার জাভি হার্নান্দেজ ও ম্যানচেস্টার ইউনাইটেডের রায়ান গিগস। ২০ ম্যাচ খেলে তাঁদের ঠিক পেছনে ইনিয়েস্তা। আজ মাঠে নামলেই দুই কিংবদন্তিকে ছুঁয়ে ফেলবেন ইনিয়েস্তা। শুধু ছুঁয়ে ফেলবেন বললে ভুল হবে। কোয়ার্টার ফাইনালের দুই লেগ খেললে জাভি-গিগসকে টপকেও যাবেন ইনিয়েস্তা। সেটাও দুজনের চেয়ে অনেক ম্যাচ কম খেলেই। আজকের আগে ১২৭টি চ্যাম্পিয়নস লিগের ম্যাচে নেমেছেন ইনিয়েস্তা। সে তুলনায় জাভি (১৫১) ও গিগসের (১৪১) চ্যাম্পিয়নস লিগের ম্যাচসংখ্যা অনেক বেশি। অবশ্য ইউরোপিয়ান কাপ হিসাবে আনলে পাকো গেন্তো তখনো ইনিয়েস্তাকে সঙ্গ দেবেন। ছয়টি চ্যাম্পিয়নস লিগ (তৎকালীন ইউরোপিয়ান কাপ) জেতা এই রিয়াল উইঙ্গার ২২টি কোয়ার্টার ফাইনাল খেলেছেন।ইনিয়েস্তার রেকর্ড হচ্ছে কি না, সেটা দল ঘোষণার সময় জানা যাবে। তবে ক্রিস্টিয়ানো রোনালদোকে যে লিওনেল মেসি ছুঁয়ে ফেলবেন এ নিয়ে কোনো সন্দেহ নেই। গতকাল জুভেন্টাসের বিপক্ষে খেলা ম্যাচটি ছিল রোনালদোর ১৯তম কোয়ার্টার ফাইনাল। আজকের ম্যাচটি হবে মেসিরও ১৯তম কোয়ার্টার ফাইনাল। ম্যাচে ছুঁতে পারলেও গোলে রোনালদোকে আজ ছোঁয়ার কোনো সম্ভাবনা নেই। প্রতিদ্বন্দ্বীর চেয়ে যে ১২ গোল পিছিয়ে মেসি (১০)। আজ গোলের দেখা পেলে আরেক রিয়াল কিংবদন্তি রাউল গঞ্জালেসকে (১০) অবশ্য টপকে যাবেন মেসি।
