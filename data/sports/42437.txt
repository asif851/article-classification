
তাঁর নাম হওয়া উচিত ‘ইউনিক খান’। অবসরের ঘোষণা দেওয়া পাকিস্তানের সাবেক অধিনায়ক ইউনিস খানকে নিয়ে শোয়েব আখতারের মন্তব্য এমনই। ‘ইউনিক’ মানে ‘অদ্বিতীয়’—পাকিস্তান ক্রিকেটে ইউনিস তো অদ্বিতীয়ই। শোয়েবের মতে, পাকিস্তানের হয়ে ইউনিসের নিঃস্বার্থ প্রতিনিধিত্ব, সততা অদ্বিতীয়। সে আক্ষরিক অর্থেই ‘চ্যাম্পিয়ন’।
অবসর ঘোষণার পর পাকিস্তানের সাবেক এই ফাস্ট বোলার টুইট করে শুভেচ্ছা জানান ইউনিসকে, ‘আমার মতে, পাকিস্তান ক্রিকেটের নিঃস্বার্থ প্রতিনিধিত্ব, তাঁর সততার কারণে ইউনিস খানের নাম বদলে রাখা উচিত “ইউনিক খান”। ভাই তোমায় কুর্নিশ। সত্যিই তুমি চ্যাম্পিয়ন।’শোয়েব ইউনিসের অবসরকে ‘শেষ’ হিসেবে দেখতে চান না। বরং তিনি এটিকে দেখেন নতুন কিছুর শুরু হিসেবেই। তাঁর অভিজ্ঞতা পাকিস্তান ক্রিকেটের কাজে আসুক রাওয়ালপিন্ডি এক্সপ্রেসের চাওয়া এটিই, ‘ইউনিসের অবসর কোনো কিছুর “শেষ” হওয়া উচিত নয়। বরং এটি নতুন কিছুর শুরু হওয়াই উচিত। চলুন পিসিবিতে তাঁকে আমরা কাজে লাগাই এবং তাঁর অভিজ্ঞতা কাজে লাগাই। পাকিস্তানের হয়ে সবচেয়ে চওড়া ব্যাটটা দিয়ে খেলেছে ইউনিস। যে ব্যাটের কোনো প্রান্তসীমা ছিল না। তাঁর “৭৫” নম্বর জার্সিটা তাঁকে সম্মান জানিয়ে তুলে রাখা উচিত।’পাকিস্তানের সাবেক অধিনায়ক ওয়াসিম আকরামও শুভেচ্ছা জানিয়েছেন ইউনিসকে। বলেছেন, ঠিক সময়েই অবসরের ঘোষণা দিয়েছেন তিনি, ‘সে এখনো দারুণ ফিট। কিন্তু প্রতিটি খেলোয়াড়ের জীবনেই এমন একটা সময় আসে যখন তাঁকে বিদায়ের ঘোষণা দিতে হয়। ইউনিসের ক্যারিয়ারে অর্জন অনেক। প্রতিটি অর্জনই তাঁর শ্রেষ্ঠত্বের প্রমাণ। মিসবাহ কিংবা ইউনিসের মতো ক্রিকেটারদের বিকল্প খুঁজে পাওয়া কঠিন। টেস্ট ক্রিকেটে পাকিস্তান দলকে এই দুই সেরা ক্রিকেটারকে ছাড়া অনেক পরিশ্রম করতে হবে।’গতকাল শনিবার করাচিতে এক সংবাদ সম্মেলন ডেকে অবসরের কথা ঘোষণা করেন ইউনিস। ওয়েস্ট ইন্ডিজের বিপক্ষেই হতে যাচ্ছে তাঁর শেষ টেস্ট সিরিজ। আর ২৩ রান করলেই প্রথম পাকিস্তানি ক্রিকেটার হিসেবে টেস্টে ১০ হাজার রান পূর্ণ করবেন তিনি। সূত্র: দ্য ডন।
