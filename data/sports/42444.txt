
প্রথমবারের মতো আইপিএলে সুযোগ পেয়েছেন মুস্তাফিজুর রহমান। তবে তাঁর বাংলাদেশ দলের সতীর্থদের ভাগ্য অতটা প্রসন্ন ছিল না। মুশফিকুর রহিম, তামিম ইকবাল, সৌম্য সরকার, তাসকিন আহমেদরা গতকাল আইপিএলের নিলামে বিক্রি হননি। গত বছর ওয়ানডে ক্রিকেটে দুর্দান্ত খেলার পরও বাংলাদেশের বেশির ভাগ ক্রিকেটারদের নিলামে ডাক পড়েনি। তবে ‘উপেক্ষিতদের’ তালিকায় এমন সব নাম আছেন, তাঁদের দেখে তাসকিন-সৌম্যরা সান্ত্বনা পেতেই পারেন!মার্টিন গাপটিলের কথাই ধরুন। টি-টোয়েন্টি ক্রিকেটের ইতিহাসে গাপটিলের চেয়ে বেশি রান করেছেন শুধু ব্রেন্ডন ম্যাককালাম। টি-টোয়েন্টিতে নিউজিল্যান্ডের ব্যাটসম্যানের সর্বশেষ পাঁচটি ইনিংস—৪২, ৮৭*, ২, ৬৩, ৫৮। গত তিন ওয়ানডের একটিতে ৮২ করেছেন, আরেকটিতে ৯০। অথচ সেই গাপটিলকে কিনতে আগ্রহ দেখাল না কোনো দল! দুই দফায় গাপটিলের নাম বলার পরও কেউ আওয়াজ দেয়নি। গাপটিলের অবিশ্বাস্য ফর্মের খোঁজ কি কোনো ফ্র্যাঞ্চাইজির কেউই জানত না? মজার ব্যাপার হলো, পুনের হয়ে স্টিভেন ফ্লেমিং ও বেঙ্গালুরুর হয়ে ড্যানিয়েল ভেট্টোরিও ছিলেন। অথচ দুই সাবেক নিউজিল্যান্ড ক্রিকেটার স্বদেশি উত্তরসূরিকে নেওয়ার ব্যাপারেও আগ্রহ দেখাননি!গাপটিলের নিউজিল্যান্ড সতীর্থ কেন উইলিয়ামসন এবার খেলবেন হায়দরাবাদ সানরাইজার্সের হয়ে। সেই উইলিয়ামসনও বিস্মিত, ‘আমি কোনো দলের মালিক হলে অবশ্যই সেখানে গাপটিলকে নিতাম। সে এই মুহূর্তে অসাধারণ খেলছে, বিশ্বের সেরা খেলোয়াড়দেরই একজন। বিশেষ করে সাদা বলে সে দুর্দান্ত।’ আরেক সাবেক নিউজিল্যান্ড অলরাউন্ডার স্কট স্টাইরিসও বিস্মিত, ‘গাপটিলের জন্য আমার খারাপ লাগছে। আইপিএলে ও দারুণ একটা সংযোজন হতে পারত।’
গতকাল নিলাম যখন চলছিল, গাপটিল তখন অস্ট্রেলিয়ার বিপক্ষে খেলছিলেন। সতীর্থদের অনুরোধ করেছিলেন যেন ম্যাচ শেষ হওয়ার আগে তাঁকে নিলামের ফলাফল জানানো না হয়। উইলিয়ামসন জানিয়েছেন, পরে এ নিয়ে গাপটিল একটা কথাও বলেননি। এমন নয় ভিত্তি মূল্যও আকাশছোঁয়া রেখেছিলেন। এ সময়ে তাঁর ফর্ম বিবেচনায় বেশ কমই ছিল সেটি—৫০ লাখ রুপি।শুধু গাপটিল কেন, টি-টোয়েন্টি ক্রিকেটের তৃতীয় সর্বোচ্চ রানের মালিক তিলকরত্নে দিলশানও জায়গা পাননি। দিলশান অবশ্য আগেও বেঙ্গালুরুর হয়ে খেলেছেন। তবে এবার দেড় কোটি রুপি ভিত্তিমূল্য নিয়ে কেউ শ্রীলঙ্কার ব্যাটসম্যানকে ডাকেনি। তবে দিলশানের চেয়েও বেশি বিস্ময় উসমান খাজার ডাক না পাওয়া। বিগ ব্যাশে ৩৪৫ করেছিলেন খাজা, এর মধ্যে দুইটি আবার সেঞ্চুরি। অস্ট্রেলিয়ান ঘরোয়া টি-টোয়েন্টি টুর্নামেন্টে শুধু ক্রিস লিনেরই রান ছিল এর চেয়ে বেশি। অথচ এমন ফর্মে থাকার পরও খাজার জায়গা হয়নি কোনো দলে।দক্ষিণ আফ্রিকার হাশিম আমলা ও অস্ট্রেলিয়ার জর্জ বেইলির অবিক্রীত থেকে যাওয়াটাও একটু চমকের। সাবেক খেলোয়াড়দের মধ্যে যেমন মাহেলা জয়াবর্ধনে আন্তর্জাতিক টি-টোয়েন্টি থেকে বছর দুয়েক আগেই অবসর নিয়েছেন। তবে ঘরোয়া টি-টোয়েন্টি খেলছেন এখনো, বিগ ব্যাশে সর্বশেষ তিন ম্যাচে দুইটি ফিফটিও আছে। কিন্তু জয়াবর্ধনেকেও এবারের আইপিএলে দর্শক হয়েই থাকতে হবে।দল পাননি গত তিন আসরের নিয়মিত মুখ ওয়েস্ট ইন্ডিজ অলরাউন্ডার ড্যারেন স্যামিও। অস্ট্রেলিয়ার ক্যামেরন হোয়াইটও আইপিএলে খেলেছেন আগে। বিগ ব্যাশের এই আসরেও আলো ছড়িয়েছেন, তাঁরও জায়গা হয়নি। বিগ ব্যাশে আলো ছড়িয়েই ৫ বছর পর অস্ট্রেলিয়া দলে জায়গা পাওয়া শন টেইটও আইপিএলে ডাক পাননি। রাগ করে টেইট না শ্বশুর বাড়ি যাওয়া বন্ধ করে দেন। ​অস্ট্রেলীয় ফাস্ট বোলার যে বিয়ে করেছেন মুম্বাইয়ের মাশুম সিংঘাকে!গতকাল আইপিএলের নিলাম অনেককেই চমকে দিয়েছে। অনেক অখ্যাত ও অচেনা খেলোয়াড় এবার বেশ বড় অঙ্কে বিক্রি হয়েছেন। তবে এমন অনেক খেলোয়াড় বিক্রিও হননি, সেটিও কম বিস্ময়ের নয়। মুম্বাই মিরর তো গাপটিল, বেইলি, খাজা, হোয়াইটদের বিক্রি না-হওয়াকে আখ্যা দিয়েছে ‘বিলিভ ইট অর নট (আনসোল্ড ক্লাব)’!
