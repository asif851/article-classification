



মেসিকে ছাড়াই মালাগাকে ২-০ গোলে হারিয়েছে বার্সেলোনা।
এক ম্যাচ বেশি খেলে অ্যাটলেটিকো মাদ্রিদের চেয়ে ১১ পয়েন্ট এগিয়ে বার্সা।
পিচিচি ট্রফির দৌড়ে এখনো এগিয়ে মেসি।


তৃতীয় পুত্র চিরোর আগমন উপলক্ষে কাল মালাগার মাঠে খেলতে যাননি মেসি। এতে অবশ্য বার্সেলোনার খুব একটা ক্ষতি-বৃদ্ধি হয়নি। অনায়াসেই মালাগার মাঠে ২-০ ব্যবধানে জয় পেয়েছে কাতালানরা। তবে ব্যক্তিগতভাবে মেসি একটু হতাশ হবেন নির্ঘাত। কাল জোড়া গোল করে ক্রিস্টিয়ানো রোনালদো যে টপকে গেছেন মেসিকে।
মৌসুমের শুরুতেই পাঁচ ম্যাচের নিষেধাজ্ঞা পেয়েছিলেন রোনালদো। এভাবে বসে থাকাটা রিয়াল ফরোয়ার্ডের পারফরম্যান্সের প্রভাব ফেলেছিল। লিগের প্রথমার্ধে মাত্র ৪ গোল করার পর ক্যারিয়ারের সবচেয়ে বাজে শুরুর তকমাও পেয়ে গিয়েছিলেন। ২০১৮ সাল শুরু হতেই দান উল্টে গেছে। লিগে দুই মাসের মধ্যেই ১৪ গোল। চ্যাম্পিয়নস লিগেও পিএসজির বিপক্ষে দুই লেগেই গোল পেয়েছেন। কাল এই ফরোয়ার্ডের জোড়া গোলেই এইবারের মাঠ থেকে জয় নিয়ে ফিরেছে রিয়াল মাদ্রিদ। সে সঙ্গে মৌসুমে গোলসংখ্যায় মেসিকেও ছাড়িয়ে গেছেন রোনালদো।
গতকাল পর্যন্ত এ মৌসুমে রোনালদোর গোল ৩৩টি। মাত্র ৩৪ ম্যাচেই নিজের বয়সটা ছুঁয়ে ফেললেন পর্তুগিজ ফরোয়ার্ড। আর লা লিগায় রোনালদোর চেয়ে ৬ গোল বেশি করলেও সব প্রতিযোগিতা মিলিয়ে ৩২ গোল মেসির, সেটাও ৪১ ম্যাচে। সপ্তাহের শেষভাগে চেলসির বিপক্ষেই চ্যাম্পিয়নস লিগের শেষ ষোলোর ম্যাচ, সে ম্যাচে দলকে মহাগুরুত্বপূর্ণ গোল এনে দিতে পারলেই রোনালদোকে আবার ছুঁয়ে ফেলবেন মেসি।
কাল মালাগা ম্যাচটিকে চেলসি ম্যাচের প্রস্তুতি হিসেবেই দেখেছে বার্সেলোনা। প্রথমার্ধেই সুয়ারেজ-কুতিনহোর গোলে প্রস্তুতিটাও ভালোভাবে সেরে নিয়েছে কাতালানরা। গতবার এই মালাগার কাছে হারটাই শিরোপা নির্ধারক হয়ে গিয়েছিল। এ ম্যাচেও কঠিন প্রতিদ্বন্দ্বিতা আশা করেছিল বার্সা। কিন্তু ১৫ মিনিটে সুয়ারেজের হেড থেকে গোল এবং ২৮ মিনিটে ডেমবেলে-কুতিনহোর দুর্দান্ত বোঝাপড়ায় ২ গোল ব্যবধানে এগিয়ে যায়। দ্বিতীয়ার্ধে একটু ঢিল দিয়েছিল বার্সা। কোচ আরনেস্তো ভালভার্দে স্বীকার করেছেন, খেলোয়াড়দের চিন্তায় চেলসি ম্যাচই গুরুত্ব পাচ্ছিল। বুধবারের সে মহারণে গোলের ক্ষুধা নিয়ে নামবেন মেসি, এটাই ভালভার্দের জন্য সবচেয়ে স্বস্তির বিষয়।
এবার ইউরোপের শীর্ষ পাঁচ লিগে মেসি-রোনালদোর মতো এমন গোলবন্যা বইয়ে দিচ্ছেন অনেকেই। মেসির সমান ৩২ গোল করেছেন লিভারপুলের মোহামেদ সালাহ (৩৯ ম্যাচে)। বায়ার্ন মিউনিখের হয়ে রবার্ট লেভানডফস্কির ৩২ গোল এসেছে আরও ৪ ম্যাচ কম খেলে। এডিনসন কাভানি অবশ্য রোনালদোর সঙ্গে সমতায়। ৩৮ ম্যাচে ৩৩ গোল পিএসজি স্ট্রাইকারের। তবু হ্যারি কেনকে ছুঁতে পারেননি এ দুজন। লিগে ২৪ গোল করে ইউরোপিয়ান গোল্ডেন শু জেতার পথে সালাহ, মেসির সঙ্গে সমতায় আছেন। সে সঙ্গে চ্যাম্পিয়নস লিগেও ৭ গোল করে ফর্মটা ইউরোপেও টেনে এনেছেন। সব মিলিয়ে ৩৮ ম্যাচে ৩৫ গোল ইংলিশ ফরোয়ার্ডের।
