
বাংলাদেশের ক্লাব ক্রিকেটে ব্যাপারটা কয়েক বছর ধরেই ‘ওপেন সিক্রেট’। একশ্রেণির আম্পায়ার বিসিবির কিছু পরিচালক ও প্রভাবশালী ক্লাব কর্মকর্তাদের ইচ্ছার পুতুল হয়ে ম্যাচ পরিচালনা করতে মাঠে নামেন। অপ্রিয় এই সত্যটা কাল স্বীকার করে নিলেন বিসিবির সভাপতি নাজমুল হাসানও।বিসিবির কার্যালয়ে পরিচালনা পরিষদের সভার পর সংবাদ সম্মেলনে কথা বলছিলেন সভাপতি। ঘরোয়া ক্রিকেটে বাজে আম্পায়ারিংয়ের জন্য শাস্তির ব্যবস্থা করা যায় কি না, জানতে চাইলে মনের আগল খুলে দেন নাজমুল হাসান, ‘আপনি যদি ক্রিকেটের ভালো চান, তাহলে আম্পায়ারদের প্রাধান্য দিতেই হবে। তাঁদের শক্তিশালী করতেই হবে। একটা একটা করে অভিযোগ আসবে আর আম্পায়ারদের বাদ দেবেন, তাহলে সঠিক সিদ্ধান্ত পাবেন না। এমনিতেই তো পরিচালক আর ক্লাবের ভয়ে আম্পায়াররা ভীতসন্ত্রস্ত থাকেন। তার ওপর ওই চাপ (শাস্তির)!’বোর্ড সভার আগে নাজমুল হাসান আলোচনায় বসেছিলেন আম্পায়ার ও ম্যাচ রেফারিদের সঙ্গেও। ঘরোয়া ক্রিকেটের পচন ধরা আম্পায়ারিংই ছিল মূল আলোচ্য। উঠেছে দ্বিতীয় বিভাগ ক্রিকেটে বাজে আম্পায়ারিংয়ের প্রতিবাদে এক বোলারের ৪ বলে ৯২ রান দেওয়ার প্রসঙ্গটিও। বাংলাদেশের পত্রপত্রিকায় আসার পর ক্রিকেটের ইতিহাসেই বিরল ওই ঘটনা হাস্যরস জুগিয়েছে আন্তর্জাতিক সংবাদমাধ্যমেও।বিতর্কিত আম্পায়ারিংকে বাংলাদেশের ক্রিকেটের জন্য ‘ক্ষতিকর’ না বলে পারেননি বোর্ড সভাপতি। নিচের দিকের ক্রিকেটে ম্যাচ রেফারি রাখা, মাঠে ক্যামেরা বসানোর পাশাপাশি আম্পায়ারদের গুণগত উন্নয়ন এবং তাঁদের কাজের মূল্যায়নেরও প্রয়োজন অনুভব করছেন তিনি, ‘এবার আমরা মাঠে ক্যামেরা বসিয়েছি। প্রিমিয়ার ক্রিকেটের আম্পায়ারিং নিয়ে এখন পর্যন্ত কোনো অভিযোগ আসেনি। প্রথম বিভাগ, দ্বিতীয় বিভাগেও ক্যামেরা বসাব। আম্পায়ারদের কাজের মূল্যায়ন করব। আমি কাল (আজ) দুবাইয়ে আইসিসির সভায় যাচ্ছি। প্রয়োজনে আইসিসি থেকে ট্রেনার এনে তাঁদের প্রশিক্ষণ দেব।’বিতর্কিত এই সময়েও আম্পায়াররা একটি সুখবরও শুনেছেন সভাপতির মুখে। বোর্ড আম্পায়ারদের বেতন বাড়িয়েছে ২০ শতাংশের মতো। তাতে তাঁরা আর্থিকভাবে আরেকটু লাভবান হবেন। প্রশিক্ষণ দিয়ে না হয় আম্পায়ারিংয়ের গুণগত মানও বাড়ানো যাবে, কিন্তু পরিচালক ও ক্লাবের প্রতি আম্পায়ারদের যে ভয়ের কথা নাজমুল হাসান বললেন, সেটি দূর করবে কোন যন্ত্র? বিসিবি সভাপতির বিশ্বাস, মাঠে ক্যামেরা বসালে আম্পায়াররা চাইলেও আর পক্ষপাতিত্ব করতে পারবেন না।আলোচিত লালমাটিয়া ক্লাব বনাম এক্সিওম ক্রিকেটার্স দ্বিতীয় বিভাগের ম্যাচটিতে কী ঘটেছিল, সেটি এরই মধ্যে তদন্ত করেছে বিসিবির দুর্নীতি দমন ইউনিট। আরেকটি তদন্তের জন্য কাল গঠিত হয়েছে একটি কমিটি। তিন দিনের মধ্যে তদন্ত প্রতিবেদন জমা দেবে বিসিবি পরিচালক ও মিডিয়া কমিটির প্রধান জালাল ইউনুস, ক্রিকেট পরিচালনা প্রধান আকরাম খান ও শৃঙ্খলা কমিটির প্রধান শেখ সোহেলকে নিয়ে গঠিত কমিটি। কালকের সভায় বিসিবির প্রয়াত পরিচালক নাজমুল করিমের জায়গায় শেখ সোহেলকে আম্পায়ার্স কমিটির প্রধানের দায়িত্ব দেওয়া হয়েছে।জাতীয় দলের নতুন স্পনসর খোঁজার নিলাম হবে ২৯ এপ্রিল। সভায় ঠিক করা হয়েছে সেটির ‘ফ্লোর প্রাইস’। আগামী দুই বছরের জন্য বাংলাদেশ দলের স্পনসরশিপ স্বত্ব কিনতে হলে আগ্রহীদের ন্যূনতম দর হাঁকাতে হবে ৬০ কোটি টাকা।
