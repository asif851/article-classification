

• পাকিস্তান সফরের জন্য খেলোয়াড়দের আর্থিক লোভ দেখাচ্ছে সিডব্লিউআই• পাকিস্তানে টি-টোয়েন্টি সিরিজের জন্য প্রতি খেলোয়াড়কে ২৫ হাজারডলার করে দেবে সিডব্লিউআই• পোলার্ড ও নারাইন পাকিস্তান সফরে যেতে রাজি ননপাকিস্তানে আন্তর্জাতিক ক্রিকেট ফেরাতে মরিয়া দেশটির ক্রিকেট বোর্ড। এ জন্য তারা পাকিস্তান সফরে আগ্রহী দলগুলোকে টাকা-পয়সা দিতেও কার্পণ্য করছে না। এপ্রিলে করাচিতে তিনটি টি-টোয়েন্টি ম্যাচ খেলার কথা ওয়েস্ট ইন্ডিজের। কিন্তু নিরাপত্তা-শঙ্কায় এই সফরে খেলোয়াড়েরা যাবেন কি না, এ নিয়ে সংশয়ে ভুগছে ওয়েস্ট ইন্ডিজ ক্রিকেট বোর্ড। সে কারণে চুক্তিভুক্ত কিংবা চুক্তির বাইরে থাকা ক্রিকেটারদের ২৫ হাজার ডলার করে দেওয়ার লোভ দেখাচ্ছে তারা।
জিম্বাবুয়েতে চলমান বিশ্বকাপ বাছাইপর্ব শেষেই পাকিস্তান সফরের জন্য ১৩ সদস্যের স্কোয়াড ঘোষণা করবে ওয়েস্ট ইন্ডিজ বোর্ড। করাচিতে ১, ২ ও ৪ এপ্রিল তিন ম্যাচ টি-টোয়েন্টি সিরিজে অংশ নেবে ওয়েস্ট ইন্ডিজ। এ জন্য খেলোয়াড়দের যে টাকা দেওয়ার কথা আলোচিত হচ্ছে তা অস্বীকার কিংবা নিশ্চিত করেনি ওয়েস্ট ইন্ডিজ বোর্ড।পাকিস্তান সফরে গেলে বোর্ডের সঙ্গে বর্তমান চুক্তির চেয়ে প্রায় ৭০ শতাংশ বেশি অর্থ পাবেন ওয়েস্ট ইন্ডিজের ক্রিকেটাররা। যা ম্যাচ খেলার জন্য তাঁদের সাধারণ পারিশ্রমিকের দ্বিগুণ। গত জানুয়ারিতে বোর্ডের নতুন চুক্তি অনুযায়ী, চুক্তির বাইরে থাকা টি-টোয়েন্টি বিশেষজ্ঞ ক্রিকেটারদের পারিশ্রমিক ১ হাজার ৭২৫ ডলার থেকে ৫ হাজার ডলারে উন্নীত করা হয়। এ ছাড়া তিন সংস্করণে ম্যাচ ফি বেড়েছে দ্বিগুণ।ওয়েস্ট ইন্ডিজ দলের এই পাকিস্তান সফর আইসিসি ফিউচার ট্যুর প্রোগ্রামের (এফটিপি) বাইরে। ক্যারিবীয় বোর্ড ক্রিকেটারদের যে অতিরিক্ত টাকা দেওয়ার লোভ দেখাচ্ছে, সেটা দেবে আসলে পাকিস্তান ক্রিকেট বোর্ড (পিসিবি)। ক্যারিবীয় ক্রিকেট বোর্ডের প্রধান নির্বাহী জনি গ্রেভের ভাষ্য, ‘সফরটা এফটিপি সূচির বাইরে হওয়ায় পিসিবি যে টাকা দিয়েছে ওয়েস্ট ইন্ডিজ বোর্ডকে যার পূর্ণ ব্যবহার হচ্ছে। এই সিরিজ থেকে ওয়েস্ট ইন্ডিজ বোর্ড কোনো টাকা-পয়সা আয় করবে না, এটা শুধুই পাকিস্তানে ক্রিকেট ফেরানোর উদ্যোগ।’২০০৯ সালে লাহোরে শ্রীলঙ্কার টিম বাসে সন্ত্রাসী হামলার পর থেকে পাকিস্তানের মাটিতে কোনো টেস্ট অনুষ্ঠিত হয়নি। ২০১৫-তে টেস্ট খেলুড়ে জিম্বাবুয়ে পাকিস্তানে গিয়ে সীমিত ওভারের সিরিজে অংশ নিলেও পিসিবি এখন পর্যন্ত আর কাউকে সেখানে নিতে পারেনি। সেই সফরে জিম্বাবুয়ের প্রতি খেলোয়াড়কে সাড়ে ১২ হাজার ডলার করে দিয়েছিল পিসিবি। পাকিস্তানে পিএসএল ফাইনাল খেলার জন্যও চুক্তির বাইরে অতিরিক্ত টাকা পেয়ে থাকেন বিদেশি ক্রিকেটাররা। এ ছাড়া গত সেপ্টেম্বরে পাকিস্তান সফর করার জন্যও বিশ্ব একাদশের খেলোয়াড়দের টাকা দিয়েছে পিসিবি।জিম্বাবুয়েতে বিশ্বকাপ বাছাইপর্বে অংশ নেওয়া ওয়েস্ট ইন্ডিজ দলের কোন কোন খেলোয়াড় পাকিস্তান সফরে যাবেন তা এখনো নিশ্চিত হয়নি। ওয়েস্ট ইন্ডিজ দলের ঘনিষ্ঠ সূত্র মারফত ক্রিকইনফো জানিয়েছে, কাইরন পোলার্ড, সুনিল নারাইন, আন্দ্রে রাসেল, ডোয়াইন ব্রাভো, ড্যারেন ব্রাভোদের পাকিস্তান সফরের জন্য বিবেচনা করেনি দেশটির ক্রিকেট বোর্ড। এ ছাড়া ড্যারেন স্যামিকেও হয়তো বিবেচনা করবে না বোর্ড। স্যামি এখন পাকিস্তানে পিএসএল খেলছেন। নারাইন ও পোলার্ড পাকিস্তান সফরে যেতে রাজি নন।
