
গত বিশ্বকাপের তারকা বনে যাওয়া অক্টোপাস পলের পর এবার ভবিষ্যদ্বাণী করছে জার্মানদেরই আরেক অক্টোপাস ‘রিজিনা’। পলের মতো রিজিনার ভবিষ্যদ্বাণীও যদি ফলে যায়, তবে জার্মানদের জন্য দুঃসংবাদ! কারণ রিজিনা বলছে, শনিবারের ম্যাচে ঘানার কাছে হেরে যাবে দুর্দান্ত ফর্মে থাকা জার্মানি।‘চার বছর আগে পলকে নিয়ে এসব শুরু হয়েছিল। পল ছিল সম্ভবত বিশ্বের সবচেয়ে বিখ্যাত অক্টোপাস, যে কিনা গত বিশ্বকাপের আটটি ম্যাচের আগে সঠিক ভবিষ্যদ্বাণী করেছিল। আমরাও এবার একটি বিশেষ অক্টোপাস এনেছি। আমরা আমাদের এই অক্টোপাস দিয়ে খেলার ভবিষ্যদ্বাণী করার চেষ্টা করছি।’অক্টোপাস রিজিনার মতে, শনিবারের ম্যাচে জার্মানির বিপক্ষে জিততে যাচ্ছে আফ্রিকার দল ঘানা। বার্লিনের সি ওয়ার্ল্ড অ্যাকুরিয়ামে ম্যাচের এক দিন আগে শুক্রবার এই ভবিষ্যদ্বাণী করল নতুন এই অক্টোপাস। অমেরুদণ্ডী প্রাণীদের মধ্যে অক্টোপাসকে সবচেয়ে বুদ্ধিমান মনে করা হয়।পর্তুগাল-জার্মানির ম্যাচের আগে সঠিক ভবিষ্যদ্বাণী করে গত সপ্তাহে গণমাধ্যমে আলোড়ন তুলেছিল রিজিনা। ওই ম্যাচের আগে রিজিনার ভবিষ্যদ্বাণী ছিল জার্মানদের পক্ষে।পূর্বসূরি পলের পর এবার রিজিনার ওপরই প্রত্যাশার চাপ। পূর্বসূরি পল ১৪ ম্যাচের মধ্যে ১২টিতে কে বিজয়ী হবে, তার সঠিক ভবিষ্যদ্বাণী করেছিল।
