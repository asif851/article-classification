
ব্যর্থতার বৃত্তে ঘুরপাক খাওয়া ম্যানচেস্টার ইউনাইটেডকে এখন হারতে হচ্ছে ফুটবল ঐতিহ্যে অনেকটাই পিছিয়ে থাকা দলের কাছে। কাল রাতে চ্যাম্পিয়নস লিগের খেলায় ইউনাইটেড ২-০ গোলে হেরে গেছে গ্রিসের অলিম্পিয়াকসের বিপক্ষে। এথেন্সে অনুষ্ঠিত খেলায় দুই অর্ধে দুই গোল করে ডেভিড ময়েসের দলকে গুঁড়িয়ে দেয় অলিম্পিয়াকস।অলিম্পিয়াকস যদি কাল আরও বড় ব্যবধানে জয় পেত, তাহলে অবাক হওয়ার কিছু থাকত না। পুরো ম্যাচে ইউনাইটেড কেবল একবারই গ্রিসের ক্লাবটির গোলে শট নিতে পেরেছে। খেলার একেবারে শেষলগ্নে রবিন ফন পার্সি প্রাপ্ত সুযোগটি কাজে লাগাতে পারলে স্কোরলাইন হয়তো বদলে যেত, কিন্তু তাতে পুরো ম্যাচে ইউনাইটেডের ব্যর্থতাকে কিছুতেই ঢেকে রাখা সম্ভব ছিল না। কাল সমর্থকদের জন্য এতটাই পীড়াদায়ক ছিল ইউনাইটেডের ফুটবল।আলেসান্দ্রো ডোমিনগেসের গোলে খেলার প্রথমার্ধে ১-০ গোলে এগিয়ে যায় অলিম্পিয়াকস। ৫৪ মিনিটে খেলার ব্যবধান দ্বিগুণ করেন জোয়েল ক্যাম্পবেল।এই মৌসুমে প্রায় সব প্রতিযোগিতাতেই ব্যর্থতাকে সঙ্গী করেছে ম্যানচেস্টার ইউনাইটেড। এফএ কাপ, লিগ কাপ থেকে বিদায় ঘটেছে ইতিমধ্যে। ইংলিশ প্রিমিয়ার লিগেও ময়েসের দলের পথ চলা হোঁচট খেতে খেতেই। চ্যাম্পিয়নস লিগের শেষ ষোলোয় দ্বিতীয় লেগের ম্যাচে বড় ব্যবধানে জিততে না পারলে চ্যাম্পিয়নস লিগের আশাও ত্যাগ করতে হবে ইউনাইটেডকে। এএফপি।
 
