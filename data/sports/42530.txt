
• স্বাগতিক হংকংকে ৬-০ গোলে হারিয়েছে বাংলাদেশ • চারজাতি টুর্নামেন্টে টানা তিন জয়ে ৯ পয়েন্ট নিয়ে চ্যাম্পিয়ন বাংলাদেশ • গত ডিসেম্বরে ঢাকায় অনূর্ধ্ব–১৫ সাফেও অপরাজিত চ্যাম্পিয়ন হয়েছিল এই দলটি
ঘরের মাঠে সাফ ফুটবলে অপরাজিত চ্যাম্পিয়ন হওয়ার সুখস্মৃতি নিয়েই হংকং গিয়েছিল মেয়েদের অনূর্ধ্ব–১৫ দল। সেখানে নতুন করে আনন্দের উপলক্ষই তৈরি করল। স্বাগতিক হংকংকে ৬-০ গোলে উড়িয়ে দিয়ে অপরাজিত চ্যাম্পিয়ন হয়েছে তারা।
প্রথম ম্যাচে মালয়েশিয়াকে ১০-১ গোল বিধ্বস্ত করার পর ইরানকেও ৮-১ গোল হারিয়ে শিরোপার প্রহরই গুনছিল গোলাম রব্বানী ছোটনের মেয়েরা। ফাইনালে হংকংও চ্যালেঞ্জ জানাতে পারল না বাংলাদেশের তহুরা, শামসুন্নাহার, আনুচিংদের।
ইরানের বিপক্ষে হ্যাটট্রিক করেছিল তহুরা। ফাইনালেও হ্যাটট্রিক তার। একটি করে গোল সাজেদা, শামসুন্নাহার ও আনুচিং মোগিনির। প্রথমার্ধে বাংলাদেশ এগিয়ে ছিল ৩-০ গোলে।
এই টুর্নামেন্টে যে চার দেশ অংশ নিয়েছিল, তাদের মধ্যে নারী ফুটবল র‍্যাঙ্কিংয়ের বাংলাদেশের স্থান সবার পরে। মালয়েশিয়া ছিল ২২ ধাপ এগিয়ে। ইরান ৪৪ ধাপ। ৩১ ধাপ এগিয়ে ছিল হংকং। কিন্তু এই টুর্নামেন্টে বাংলাদেশের মেয়েরা প্রমাণ করেছে, র‍্যাঙ্কিং তাদের কাছে মাথা ঘামানোর কোনো বিষয় নয়।
গত ডিসেম্বরে ঢাকায় সাফ অনূর্ধ্ব ১৫ চ্যাম্পিয়নশিপে শিরোপা জেতা বাংলাদেশের মেয়েরা এর আগে এএফসি আঞ্চলিক টুর্নামেন্টে দুবার শিরোপা জিতেছে। ২০১৫ সালে নেপাল থেকে আর ২০১৬-তে তাজিকিস্তান থেকে এসেছিল সেই সুসংবাদ।
