



স্পেশাল অলিম্পিকের মিনি আসরে আরব আমিরাতকে ১-০ গোলে হারিয়ে চ্যাম্পিয়ন বাংলাদেশ
এই আসরে ডিয়েগো ম্যারাডোনার সাক্ষাৎ পেয়েছে বাংলাদেশ ইউনিফাইড ফুটবল দল


স্পেশাল অলিম্পিকের আসরে খেলে থাকে বলে কখনোই খবরে আসে না বাংলাদেশ ইউনিফাইড ফুটবল দল। তবে এবার আরব আমিরাতে স্পেশাল অলিম্পিকের মিনি আসরে ডিয়েগো ম্যারাডোনার সাক্ষাৎ পাওয়ায় তারা এবার জোর আলোচনায়। ম্যারাডোনার সান্নিধ্য যে লাল-সবুজ জার্সিধারীদের অনুপ্রেরণা জুগিয়েছে, উচ্ছ্বাস প্রকাশের মাধ্যমে ফুটবলাররা তা আগেই জানিয়েছেন। আজ স্বাগতিক আরব আমিরাতকে ১-০ গোলে হারিয়ে চ্যাম্পিয়ন হয়ে শেষ হাসিও হেসেছেন তাঁরা। বাংলাদেশের পক্ষে একমাত্র গোলটি করেছেন মাহবুবুর রহমান জুয়েল।
আগামী বছর সংযুক্ত আরব আমিরাতের আবুধাবিতে অনুষ্ঠিত হবে স্পেশাল অলিম্পিক। এর আগে ৩০টি দেশ নিয়ে একটি মিনি আসরের আয়োজন করা হয়েছে। এই আসরেই চ্যাম্পিয়ন হয়ে লাল-সবুজ পতাকা ওড়াল ইউনিফাইড দল। এর আগে গ্রুপ পর্বে আরব আমিরাতের বিপক্ষেই ১-১ গোলে ড্র করেছিল তারা। গ্রুপের অন্যান্য ম্যাচে মিসরকে ২-১ ও লেবাননকে ৪-০ গোলে হারিয়েছিল বাংলাদেশ।
ইউনিফাইড ফুটবল দল হলো প্রতিবন্ধী ও শারীরিকভাবে সুস্থ ফুটবলারদের সমন্বিত দল। মোট ১৫ জনের দলে আটজন প্রতিবন্ধীর সঙ্গে সাতজন সম্পূর্ণ সুস্থ ফুটবলার থাকেন। একাদশে খেলতে পারেন ছয়জন প্রতিবন্ধীর সঙ্গে পাঁচজন সম্পূর্ণ সুস্থ খেলোয়াড়।
এর আগে গত বৃহস্পতিবার আবুধাবির আল ফুজাইরাহ ক্লাবের মাঠে অনুশীলন করতে গিয়ে ম্যারাডোনার সাক্ষাৎ পান তাঁরা। এ ক্লাবের কোচের দায়িত্বে আছেন আর্জেন্টাইন কিংবদন্তি। বাংলাদেশি ফুটবলারদের সঙ্গে মিনিট দশেকের মতো সময় কাটান বিশ্বকাপজয়ী সাবেক এ ফুটবলার। বাংলাদেশি ফুটবলারদের সঙ্গে অনেক ছবিও তুলেছেন তিনি। পরে নিজের ফেসবুক পোস্টে শেয়ার করে নিজের উচ্ছ্বাসও প্রকাশ করেন ম্যারাডোনা।
