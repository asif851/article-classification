
ওয়ানডে ক্রিকেটে ২০০ রানের ইনিংস ব্যাটসম্যানদের জন্য দীর্ঘদিনের জন্য ছিল একটা স্বপ্ন। অনেক দিন ধরেই সাঈদ আনোয়ারের ১৯৪ বিশ্ব রেকর্ড হয়ে ছিল। ওয়ানডে ইতিহাসে প্রথম ব্যাটসম্যান হিসেবে ওয়ানডেতে ডাবল সেঞ্চুরি করেছিলেন শচীন টেন্ডুলকার। টেন্ডুলকারের পথ ধরে বীরেন্দর শেবাগও করেন দ্বিশতক। এবার দুই ভারতীয়কে অনুসরণ করলেন রোহিত শর্মাও। আজ বেঙ্গালুরুর চিন্নাস্বামী স্টেডিয়ামে ২০৯ রান করেছেন ভারতীয় ওপেনার। ভারতের অন্যতম বড় উত্সব দীপাবলির রাতটিকে আরও বর্ণিল করে তুলেছেন এই ডানহাতি।রোহিতের সামনে সুযোগ ছিল ওয়ানডের সর্বোচ্চ ইনিংসটির রেকর্ডও নিজের করে নেওয়ার। চার বল তখনো বাকি ছিল। আর শেবাগের রেকর্ড থেকে মাত্র ১০ রান দূরে ছিলেন ওভারের প্রথম দুই বলেই ছক্কা হাঁকানো রোহিত। কিন্তু ইনিংসের শেষ ওভারের তৃতীয় বলেই আউট হয়ে গেলেন। অবশ্য এরই মধ্যে একটা বিশ্ব রেকর্ড হয়ে গেছে তাঁর। ওয়ানডেতে সবচেয়ে বেশি ছক্কা হাঁকানোর বিশ্ব রেকর্ড। ১৬টি ছক্কা হাঁকিয়েছেন রোহিত। এর আগে ২০১১ সালে এক ইনিংসে ১৫ ছক্কা হাঁকিয়েছিলেন শেন ওয়াটসন। সেটি ছিল বাংলাদেশের বিপক্ষে। আজ ওয়াটনসকে সাক্ষী রেখেই তাঁর চেয়ে একটি বেশি ছক্কা হাঁকালেন রোহিত।ওয়াটসন অবশ্য বোলার হিসেবে রোহিতের রুদ্ররূপ দেখেননি। যেটা দেখেছেন তাঁর দুই সতীর্থ ক্লিন্ট ম্যাকায় আর জেভিয়ার ডোহার্টি। এই দুজনের বলেই পাঁচ-পাঁচ দশটি ছক্কা হাঁকিয়েছেন রোহিত! শুরুতে অবশ্য বোঝা যায়নি ব্যাটে এত বড় ঝড় লুকিয়ে রেখেছেন। ফিফটি এসেছিল ৭১ বলে। ততক্ষণে ছক্কা মেরেছিলেন মাত্র একটি। ডোহার্টির করা ইনিংসের ২৮তম ওভারে দুটো ছক্কা, ম্যাক্সওয়েলের করা পরে ওভারে আরও দুটো—রোহিত মেজাজে ফিরতে শুরু করলেন। তবে সত্যিকার অর্থে বিধ্বংসী হয়ে উঠেছেন সেঞ্চুরির পর, আরও নির্দিষ্ট করে বললে ১৪০ পেরোনোর পরই। সেঞ্চুরি করেছেন ১১৪ বলে। শেষ পর্যন্ত ১৫৮ বলে করেছেন ডাবল সেঞ্চুরি। অর্থাত্ পরের ১০০ এসেছে মাত্র ৪৪ বলে! এর মধ্যে ডোহার্টির করা ৪৭তম ওভারে তিন ছক্কা ও দুই চারে তুলেছেন ২৬ রান।শেষ পর্যন্ত ক্যারিয়ারের চতুর্থ সেঞ্চুরিটিকে ‘ডাবল’ রূপ দিয়েই থেমেছেন। ইনিংস শেষে তাত্ক্ষণিক প্রতিক্রিয়ায় অবশ্য বলেছেন, ‘আমি কখনোই ভাবিনি ২০০ করে ফেলব। আমার চেষ্টা ছিল উইকেটে যতক্ষণ সম্ভব থাকার।’ সিঙ্গেল নেওয়ার চেয়েও ছক্কা মারাটা সহজ মনে হচ্ছিল তাঁর ব্যাটে—ভাষ্যকারের এমন প্রশ্নের জবাবে মিষ্টি হেসে বলেছেন, ‘আসলে সবকিছু আজ ব্যাটে ঠিকঠাক হচ্ছিল। আমি শুধু চেষ্টা করেছি গত ইনিংস যেখানে শেষ করেছিলাম সেখান থেকেই শুরু করার।’
 
