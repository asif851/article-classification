
২০১৪ সালের বিশ্বকাপের পরই অবসরে যাওয়ার ইঙ্গিত দিয়েছিলেন। কিন্তু স্পেন জাতীয় দলের ভবিষ্যত্ চিন্তা করে চুক্তির মেয়াদটা আরও দুই বছরের জন্য বাড়াতে রাজি হয়েছেন ভিসেন্তে দেল বস্ক। নতুন চুক্তি অনুযায়ী ২০১৬ সালের ইউরো কাপ পর্যন্ত স্পেন কোচের দায়িত্ব পালন করবেন ৬২ বছর বয়সী দেল বস্ক।২০০৮ সালে ইউরো কাপজয়ী স্পেন দলের দায়িত্ব গ্রহণের পর দেল বস্ক শিষ্য হিসেবে পেয়েছেন জাভি, ইনিয়েস্তা, পুয়োল, ক্যাসিয়াস, ফার্নান্দো তোরেস, ডেভিড ভিয়াদের মতো একঝাঁক প্রতিভাবান খেলোয়াড়কে। এঁদের নিয়েই ২০১০ বিশ্বকাপ জিতেছেন। জিতেছেন ২০১২ ইউরোপিয়ান চ্যাম্পিয়নশিপও। স্পেনের সোনালি প্রজন্মকে নিয়ে বিশ্বকাপের মুকুট ধরে রাখার মিশন নিয়ে ব্রাজিলে যাবেন দেল বস্ক। এই বিশ্বকাপেরও ফেবারিট তারাই।
কিন্তু ২০১৪ সালের বিশ্বকাপের পরপরই বিদায়ঘণ্টা বেজে যাবে স্পেনের সোনালি প্রজন্মের অনেকেরই। নতুন যুগে পা রাখবে স্পেন। আর এই পালাবদলের পথটা যেন মসৃণ হয়, সে কারণেই নতুন দলটা গুছিয়ে দিয়েই বিদায় নিতে চান দেল বস্ক।
স্প্যানিশ ফুটবল নতুন এক উচ্চতায় উঠেছে দেল বস্কের সময়েই। ২০০৮ সালে ইউরো জয়ের সময় কোচের পদে না থাকলেও তাঁর সময়ই ইউরো-বিশ্বকাপ-ইউরোর শিরোপাত্রয়ী জেতার অনন্য ইতিহাস গড়ে স্পেন। এখন পর্যন্ত দেল বস্কের তত্ত্বাবধানে ৮২টি ম্যাচে অংশ নিয়ে ৬৭টিতেই জয় পেয়েছে স্পেন। ড্র হয়েছে আটটি ম্যাচ। হারের মুখ দেখতে হয়েছে মাত্র সাতটিতে। এই সাত ম্যাচের চারটিই প্রীতি ম্যাচ ছিল বলে প্রতিযোগিতামূলক ম্যাচে দেল বস্ক হেরেছেন মাত্র তিনটিতে! রয়টার্স।
