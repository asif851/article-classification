
সারা বিশ্ব ভ্যালেনটাইন ডে উদ্‌যাপন করে ১৪ ফেব্রুয়ারি। আর স্পেনের কাতালুনিয়ায় সেটা হয় ২৩ এপ্রিল। কাকতালীয়ভাবে এই ২৩ এপ্রিলই ‘এল ক্লাসিকো’য় মুখোমুখি হচ্ছে স্পেনের ফুটবলের দুই চিরপ্রতিদ্বন্দ্বী ক্লাব বার্সেলোনা ও রিয়াল মাদ্রিদ। সান্তিয়াগো বার্নাব্যুতে এই মহারণের আগে ‘চিরশত্রু’ এই দুই দলের খেলোয়াড় ও সমর্থকদের মধ্যে ভালোবাসা ও সম্প্রীতির ডাক দিয়েছেন সালভা টিভবয় নামে বার্সেলানায় বাস করা এক ইতালীয় শিল্পী।‘এল ক্লাসিকো’ মানেই যেন সাজ সাজ একটা রব। উত্তাপ ছড়ানো এক দ্বৈরথের চিত্র। ম্যাচের আগে শুরু হয়ে যায় দুই দলের কথার লড়াই। স্পেনের ফুটবল আকাশে ভাসতে থাকে উত্তেজনার রেণু। রোববারের ‘এল ক্লাসিকো’র আগে বৈরিতার অবসান ঘটিয়ে শান্তি আর ভালোবাসার ফুল ফোটাতে চাইলেন দেয়ালচিত্রী টিভবয়। প্রীতির বার্তা পাঠালেন তিনি, ‘আমি একটা বার্তা দিতে চাচ্ছি। এই বার্তা আশা ও ইতিবাচকতার। ফুটবলে দাঙ্গাবাজ সমর্থকদের মারামারি, অশান্তির শঙ্কার মধ্যে দাঁড়িয়েই আমি সবাইকে শান্ত থাকতে বলছি।’দেয়ালচিত্রটা বেশ অদ্ভুত। বার্সেলোনা ও রিয়ালের দুই মহাতারকা লিওনেল মেসি আর ক্রিস্টিয়ানো রোনালদো একে অন্যকে জড়িয়ে ধরে চুমু খাচ্ছেন। মেসির হাতে একটা গোলাপ। পুরো ব্যাপারটাতেই আছে সম্প্রীতি আর সৌহার্দ্যের একটা ছোঁয়া। বাস্তবে এই দুই তারকা যে একে অন্যকে ‘চুমু’ খাবেন না, সেটা টিভবয়ের জানাই। এই দেয়ালচিত্র দিয়ে তিনি আসলে বার্তা দিতে চেয়েছেন সমর্থকদের, ‘মেসি আর রোনালদো একে অন্যের প্রতিদ্বন্দ্বী। তাঁরা দুজন বাস্তব জীবনে কখনোই একে অন্যকে যে চুমু খাবেন না, সেটা আমি জানি। কিন্তু শিল্পে অবশ্যই আদর্শ পৃথিবীর কথা বলতে হবে। শিল্পের মাধ্যমে সবাইকে বিস্মিত করতে হবে, উদ্দীপ্ত করতে হবে।’এল ক্লাসিকোর আগে এই দেয়ালচিত্র সবাইকে বিস্মিতই করছে। বার্সেলানা আর রিয়াল মাদ্রিদ মাঠের প্রতিদ্বন্দ্বী হতে পারে, কিন্তু এই দুই দল যে একে অন্যের শত্রু নয়, দুই দলের সমর্থকেরাও যে পরস্পরের শত্রু নয়, এ ব্যাপারে সবাইকে উদ্দীপ্তও করছে এই দেয়ালচিত্রটি। গত ১৩ বছর ধরে বার্সেলানায় বাস করছেন টিভবয়। তাঁর জন্ম ইতালির মিলান শহরে। তাঁর বাড়ির পাশের দেয়াল সব সময়ই যেন বিশাল এক ক্যানভাস। সব সময়ই কোনো না কোনো ছবি দিয়ে তিনি রাঙিয়ে তুলছেন এই দেয়ালকে।যুক্তরাষ্ট্রের প্রেসিডেন্ট নির্বাচনের সময় তাঁর একটি দেয়ালচিত্র আলোড়ন তৈরি করেছিল। ডোনাল্ড ট্রাম্প আর হিলারি ক্লিনটনের বৈরিতায় মোড়া নির্বাচনী প্রচারাভিযানের সময় তিনি এঁকেছিলেন এমনই এক দেয়ালচিত্র। ‘লাভ ইজ ব্লাইন্ড’ নামের সেই দেয়ালচিত্রে ট্রাম্প হিলারিকে চুমু খাচ্ছেন—কল্পনায় এমন একটি দৃশ্য এঁকেছিলেন তিনি। সূত্র: এএফপি।
