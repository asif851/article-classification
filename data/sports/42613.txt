



৪৪ ম্যাচে ১০০ উইকেট নিয়ে রেকর্ড গড়েছেন রশিদ খান
ওয়েস্ট ইন্ডিজকে ৭ উইকেটে হারিয়ে আইসিসি ট্রফি জিতল আফগানিস্তান


ক্রিকেট বিশ্বে এখনো হাঁটি হাঁটি পা পা করে এগোচ্ছে আফগানিস্তান। জিম্বাবুয়েকে টপকে জায়গা করে নিয়েছে ২০১৯ বিশ্বকাপে। বিশ্বকাপ বাছাইপর্বের ফাইনালে আজ ওয়েস্ট ইন্ডিজকে হারিয়ে হয়েছে চ্যাম্পিয়নও। অবশ্য দলীয় এই অর্জনও আড়াল হয়ে যাচ্ছে একজনের কাছে। যাঁর গুগলিতে বাঘা বাঘা ব্যাটসম্যানরাও ঘোল খাচ্ছেন, সেই রশিদ খান।
বিশ্বকাপ বাছাইপর্বের ফাইনালে ওয়েস্ট ইন্ডিজের বিপক্ষে মাত্র এক উইকেট নিয়েই ইতিহাস গড়ে ফেলেছেন ১৯ বছর বয়সী আফগান। ওয়ানডেতে সবচেয়ে কম ম্যাচ খেলে উইকেটের পাওয়ার সেঞ্চুরি করেছেন তিনি। শাই হোপকে এলবিডব্লু করে এ চূড়ায় উঠেছেন রশিদ। এক শ উইকেট পেতে তাঁকে ম্যাচ খেলতে হয়েছে মাত্র ৪৪টি। সবচেয়ে কম ম্যাচের পাশাপাশি সবচেয়ে কম বয়সেও এই মাইলফলকটি স্পর্শ করেছেন এই লেগ স্পিনার।
গত কিছুদিন এ রেকর্ডটি ছিল অস্ট্রেলিয়ার মিচেল স্টার্কের। ৫২তম ম্যাচে ১০০ উইকেট পেয়েছিলেন এই ফাস্ট বোলার। স্টার্কের আগে এক যুগ রেকর্ডটি ছিল সাকলায়েন মুশতাকের। সাবেক পাকিস্তানি অফ স্পিনার ১০০ উইকেট নিয়েছিলেন ৫৩ ম্যাচে। এরপর রয়েছেন শেন বন্ড। কিউই এই পেসার উইকেটের সেঞ্চুরি স্পর্শ করেন ৫৪ ম্যাচে।
রশিদ খানের রেকর্ডের ম্যাচে আফগানিস্তান পেয়েছে সহজ জয়। ওয়েস্ট ইন্ডিজকে ৭ উইকেটে হারিয়েছে আফগানরা। ওয়েস্ট ইন্ডিজের ২০৪ রানের জবাবে তিন উইকেট হারিয়ে ৪০.৪ ওভারেই ২০৬ রান তুলে ফেলে আফগানরা। সর্বোচ্চ ৮৪ রান করেছেন উইকেটরক্ষক শেহজাদ।
