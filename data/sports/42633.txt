
ঢাকায় টানা তিন ম্যাচ জয়ের পর চট্টগ্রামে গিয়ে হঠাৎই জিততে ভুলে গেল বরিশাল। সেখানে টানা তিন ম্যাচে হারের পর ঢাকায় ফিরেও সেই একই ছবি। পরশু খুলনা টাইটানসের কাছে হেরেছে বরিশাল। আজ ঢাকা ডায়নামাইটসের সঙ্গেও একই ফল। সাকিবদের কাছে ৪ উইকেটে হেরে শেষ চারে ওঠার আশাটা ফিকে হয়ে গেছে মুশফিকদের।নিজেদের আগের দুই ম্যাচে ব্যাটিংয়ের সুযোগই পাননি নাসির হোসেন। বরিশাল বুলসের বিপক্ষে পাওয়া সুযোগটা ভালোই কাজে লাগিয়েছেন ঢাকার নাসির। সর্বোচ্চ ৩৪ রান এসেছে তাঁর ব্যাট থেকেই।ছন্দে থাকা মেহেদী মারুফ ১ রানে তাইজুল ইসলামের বলে বোল্ড হওয়ার পর কুমার সাঙ্গাকারা-সাকিব আল হাসানের দ্বিতীয় উইকেটে তোলা ৫১ রানের জুটি পথ দেখিয়েছে ঢাকাকে। ৫ রানের মধ্যে সাকিব-সাঙ্গাকারা আউট হলে চাপ জেঁকে বসতে দেয়নি নাসির-মোসাদ্দেকের চতুর্থ উইকেট জুটি। দুজন যোগ করেন ৪২ বলে ৫৫ রান। কামরুল ইসলামের বলে আউট হওয়ার আগে মোসাদ্দেক করেন ২৩।টুর্নামেন্টে বরিশাল এতটাই মুশফিকুর রহিম-শাহরিয়ার নাফীস–নির্ভর হয়ে পড়েছে, এই দুজন ভালো না খেললেই তাঁদের জেতা কঠিন হয়ে যাচ্ছে। আজ শাহরিয়ার অনুজ্জ্বল থাকলেও বরিশাল যে লড়াই করার স্কোর পেয়েছে, সেটি মুশফিকের ৩০ বলে ৩৬ রানের সুবাদেই। বরিশাল অধিনায়কের ইনিংসে বাউন্ডারি মাত্র ২টি হলেও রানের এক-দুই করে রানের চাকা সচল রেখেছেন। বিপিএলে মুশফিকের ধারাবাহিক ব্যাটিংয়ের ছাপ পরিসংখ্যানেও, ৯ ম্যাচে ৩০৩ রান করে এই মুহূর্তে ব্যাটসম্যানদের মধ্যে আছেন সবার ওপরে।বরিশালের বলার মতো যে জুটি হয়েছে, তাতেও মুশফিকের বড় অবদান। চতুর্থ উইকেটে নাদিফ চৌধুরীর সঙ্গে যোগ করেছেন ৪১ বলে ৪৭ রান। সাকিব আল হাসানের বলটা পায়ে জড়িয়ে মুশফিক বোল্ড হওয়ার পরই বেশ চাপে পড়ে যায় বরিশাল। ১২.১ থেকে ১৮.২ ওভার—৩৭ বলে কোনো বাউন্ডারিই মারতে পারেনি তারা। এরপরও বরিশালের ১৩২ রান হয়েছে রুম্মন রাইস-থিসারা পেরেরার অবিচ্ছিন্ন সপ্তম উইকেট জুটিতে ১৯ বলে ৩৪ রান যোগ করায়। রুম্মনের সৌজন্যে ইনিংসের একমাত্র ছক্কাটি হয়েছে একেবারে শেষ বলে। শেষ দুই ওভারে তারা তুলেছে ২৭ রান।
টুর্নামেন্টের অন্যতম ফেবারিট ঢাকার কাছে যে লক্ষ্যটা কঠিন কিছু নয়, সেটি তো পরে দেখাই গেছে।
সংক্ষিপ্ত স্কোর:বরিশাল বুলস: ২০ ওভারে ১৩২/৬ (শাহরিয়ার ৩, মুনাবীরা ১০, মেন্ডিস ৭, মুশফিক ৩৬, নাদিফ ২১, থিসারা ১৫*, এনামুল ৩, রাইস ২৫* ; জায়েদ ১/১২, সাকিব ১/৩১, ব্রাভো ১/৩৫, সানজামুল ০/১১, বোপারা ১/২৩, প্রসন্ন ০/১৭)।ঢাকা ডায়নামাইটস: ২০ ওভারে ১৩৫/৬ (মারুফ ১, সাঙ্গাকারা ৩২, সাকিব ২২, নাসির ৩৪, মোসাদ্দেক ২৩, প্রসন্ন ১০, বোপারা ১*, ব্রাভো ৬*; তাইজুল ২/১৯, রাইস ০/২৫, এনামুল ১/২৪, মুনাবীরা ০/৪, কামরুল ১/১৪, মেন্ডিস ০/১৭, থিসারা ০/১৫, মনির ১/১২)ফল: ঢাকা ডায়নামাইটস ৪ উইকেটে জয়ী।ম্যান অব দ্য ম্যাচ: সাকিব আল হাসান।
