
বাংলাদেশের ক্রিকেট আর বাংলাদেশের তারুণ্যের প্রশংসা করলেন নরেন্দ্র মো​দি। আজ বঙ্গবন্ধু আন্তর্জাতিক সম্মেলন কেন্দ্রে ঢাকা বিশ্ববিদ্যালয় আয়োজিত জনবক্তৃতায় এ কথা বলেন ভারতীয় প্রধানমন্ত্রী। মোদি বাংলাদেশ নারী ক্রিকেট দলের সদস্য সালমা খাতুন, অলরাউন্ডার সাকিব আল হাসান আর দুই এভারেস্টজয়ী নারী নিশাত মজুমদার ও ওয়াসফিয়া নাজরীনের নাম উল্লেখ করেছেন তাঁর বক্তৃতায়।সালমার প্রসঙ্গ উল্লেখ করে মোদি বলেন, ‘আপনাদের মহিলা ক্রিকেটার সালমা খাতুনের ছবি আমি দেখেছি। এটা নারীর ক্ষমতায়ন আর তারুণ্যের শক্তির​ প্রমাণ। এটা শুনলে কত গর্বই না হয়।’কদিন আগে বাংলাদেশ সফরে কেবল একটা টেস্ট ম্যাচ জিতেছে পাকিস্তান। ওই সফরে ওয়ানডেতে ধবল ধোলাই হয় সফরকারীরা। একমাত্র টি-টোয়েন্টিতেও হারে। দারুণ দাপটে প্রথম টেস্টটা ড্র করেছিল বাংলাদেশ। সেই প্রসঙ্গ টেনে মোদি বলেন, ‘কিছুদিন আগে একটা সিরিজ শেষ হয়েছে। বাংলাদেশের তরুণেরা দুর্দান্ত করেছে। আপনাদের একজন ক্রিকেটার আছে, সাকিব আল হাসান।’বাংলাদেশের ক্রিকেটের উন্নতির গ্রাফটি এ দেশের অর্থনীতির উন্নতির একটি ছাপ বলে মনে করেন তিনি। মোদি বলেছেন, ‘দেখুন বাংলাদেশের উন্নতির ধারা কত গতিশীল। ক্রিকেট বিশ্বে বাংলাদেশের যাত্রা শুরু হয়েছে অনেক পরে। কিন্তু আজ ভারতসহ ক্রিকেটের সবগুলো বড় দেশ বাংলাদেশ ক্রিকেট দলকে আর ছোট দল হিসেবে ভাবার সাহস পায় না। আপনারা অনেক দেরিতে শুরু করে এরই মধ্যে বিশ্বে জায়গা করে নিয়ে​ছেন। এটা বাংলাদেশের কৃতিত্ব।’মোদি এর পর নিশাত ও ওয়াসফিয়ার কথা বলেন। মোদি বলেন, ‘দরিদ্র পরিবার থেকে উঠে এসে তারা এভারেস্টের উচ্চতা ছুঁচ্ছে। এটাই বাংলাদেশের শক্তি। আর এটা নিয়ে আমিও গর্ব করি।’
