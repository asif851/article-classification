
 


বিলবাওকে ২-০ গোলে হারিয়েছে অ্যাটলেটিকো। 
বার্সেলোনার চেয়ে ৭ পয়েন্ট পিছিয়ে সিমিওনের দল। 
টানা পাঁচ ম্যাচে জয় পেল মাদ্রিদের দলটি।


১৮ ফেব্রুয়ারি দিনটা তো ‘কেভিন গামেইরো’ দিবস হয়ে উঠছে দিন দিন। ২০১৭ সালে গিজনের বিপক্ষে ৫ মিনিটের মধ্যে হ্যাটট্রিক করেছিলেন এই গামেইরো। কাল সে ঘটনার বর্ষপূর্তিতে করলেন ম্যাচের গতি পাল্টে দেওয়া গোলে সহায়তা। গামেইরোর এমন দুর্দান্ত ফর্মে দুশ্চিন্তা বেড়েছে বার্সেলোনার। লা লিগার শীর্ষ দুই দলের মধ্যে পয়েন্ট ব্যবধান সাত থেকে বাড়েনি এ সপ্তাহেও।গতকাল অ্যাথলেটিক বিলবাওকে আতিথ্য দিয়েছিল অ্যাটলেটিকো। সে আতিথ্য পেয়ে গেড়ে বসল বাস্ক অঞ্চলের দলটি। প্রথমার্ধে বিলবাওর গোলমুখ খুলতেই পারেনি অ্যাটলেটিকো। উপায় না দেখে গামেইরোকে বদলি নামান ডিয়েগো সিমিওনে। ফলাফল, ৬৭ মিনিটে দলকে এগিয়ে দিলেন ফরাসি স্ট্রাইকার। এতেই সন্তুষ্ট হননি। ১৩ মিনিট পরে ডিয়েগো কস্তাকে দিয়ে দ্বিতীয় গোলটিও করিয়েছেন। এ জয়ের পর ২৪ ম্যাচে অ্যাটলেটিকোর পয়েন্ট এখন ৫৫। ৬২ পয়েন্ট নিয়ে শীর্ষে বার্সেলোনা। এক ম্যাচ কম খেলে ৪৫ পয়েন্ট নিয়ে চারে রিয়াল মাদ্রিদ।ফলে এবার লিগে বার্সার মূল প্রতিদ্বন্দ্বী রিয়াল নয় অ্যাটলেটিকো। গামেইরো ভালোভাবেই জানেন এটা। আগামী ১৪ ম্যাচে ৭ পয়েন্টের ব্যবধান কমানোর আশা তাই ছাড়ছেন না ফ্রেঞ্চ স্ট্রাইকার, ‘এটা একটা ভালো দিন ছিল। আমরা জিতেছি এবং আরও শক্তিশালী হচ্ছি। আমাদের এভাবে খেলা চালিয়ে যেতে হবে। আমরা হাল ছাড়ছি না। আমরা জানি কী উদ্দেশ্যে খেলছি এখন এবং এটা উপভোগ করছি।’
