
রঙ্গনা হেরাথের ৩ বলের মধ্যে আউট টিনো মায়োয়ো ও হ্যামিল্টন মাসাকাদজা। মনে হচ্ছিল সাজানো চিত্রনাট্য অনুযায়ীই চলছে সব। শ্রীলঙ্কার পাঁচ শ ছাড়ানো প্রথম ইনিংসের পর শুরুতেই বিপাকে জিম্বাবুয়ে। কিন্তু শেষ বিকেলে প্রতিরোধ গড়ল জিম্বাবুয়ে, দ্বিতীয় দিনটা শেষ হলো ২ উইকেট হারিয়ে ১২৬ রানে।জিম্বাবুয়ের এমন প্রতিরোধ ব্রায়ান চারি ও ক্রেগ আরভিনের ব্যাটে। এর মধ্যে চারির কথা বলতে হবে আলাদা করে। নিজের প্রথম তিন বলেই ৬-৪-৪, ১৪ রান করে ফেললেন এই ওপেনার। ওই ১৪ রানেই আউট হলেন, ২ রান পরই আবার! তবে দুবারই রিভিউ নিয়ে বেঁচে গেছেন তিনি। পরে ক্যারিয়ারের প্রথম ফিফটিটা তুলে নিতে বেছে নিলেন হেরাথকে। টানা দুই বলে চার ও ছক্কায় চল্লিশ থেকে এক লাফে পঞ্চাশে। চারি-আরভিনের ১০৯ রানের অপরাজিত জুটিতেই স্বস্তি পেল জিম্বাবুয়ে।এর আগে ক্যারিয়ারের প্রথম সেঞ্চুরি পেয়েছেন শ্রীলঙ্কার আসেলা গুনারত্নে। তাঁর সেঞ্চুরিতেই ৫০৪ রানে প্রথম ইনিংস শেষ করল শ্রীলঙ্কা। টেন ক্রিকেট।সংক্ষিপ্ত স্কোরশ্রীলঙ্কা ১ম ইনিংস: ১৪৪.৪ ওভারে ৫০৪ (ধনঞ্জয় ১২৭, গুনারত্নে ১১৬; তিরিপানো ৩/৯১, ক্রেমার ৩/১৩৬)। জিম্বাবুয়ে ১ম ইনিংস: ৩৫ ওভারে ১২৬/২ (চারি ৬০*, আরভিন ৬০*; হেরাথ ২/৪৪)।
