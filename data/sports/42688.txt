
রবি শাস্ত্রী ভারতের টিম ডিরেক্টর থাকছেন না—এমন খবর আগেই চাউর হয়ে গেছে। ভারতীয় ক্রিকেট বোর্ড (বিসিসিআই) এই মুহূর্তে শাস্ত্রীর জায়গায় নতুন কাউকে খুঁজছে—এমন তথ্যও এসেছে গণমাধ্যমে। বোর্ডের বিশেষ উপদেষ্টা পর্ষদ রাহুল দ্রাবিড়কে কোচের দায়িত্ব দিতে চায়, এটা পত্রিকায় পড়ে বিনোদ কাম্বলির টুইট বেশ কৌতূহলোদ্দীপক। সামাজিক যোগাযোগের এই মাধ্যমে বেশ ব্যস্ত কাম্বলি সম্প্রতি টুইট করে বলেছেন, রবি শাস্ত্রীর জায়গায় শচীন টেন্ডুলকারের চেয়ে যোগ্যতম আর কেউই নেই। নতুন কোচ খুঁজতে বিসিসিআইয়ের যে উপদেষ্টা পর্ষদ কাজ করছে, সেটির অন্যতম সদস্য শচীন টেন্ডুলকার নিজেই। কিন্তু কাম্বলির দাবি, দ্রুত তাঁর বাল্যবন্ধুকে ভারতীয় ক্রিকেট দলের কোচ করা হোক। তাঁর ভাষায়, যোগ্যতা, মেধা—সব বিচারেই ভারতীয় দলের কোচ হিসেবে টেন্ডুলকারই যোগ্যতম। টুইটারে অনেক কথাই বলেছেন কাম্বলি। কখনো কখনো তাঁর কথাবার্তা চিন্তাশীল বার্তার চেয়ে অন্যের হাসির খোরাকও জাগায়। এই তো এক দিন আগেই টুইট করলেন, পাকিস্তান ক্রিকেট দলের কোচের চাকরিটা পেতে চান। টেন্ডুলকারকে ভারতীয় দলের কোচ করার এই টুইটের আড়ালেও অন্য কিছু আছে কি না, স্বাভাবিকভাবেই এমন প্রশ্ন এসেই যায়। যেখানে দুই বাল্যবন্ধুর সম্পর্কটা বর্তমানে মোটেও মধুর কিছু নয়।মুম্বাইয়ের স্কুলের দিনগুলোতে একসঙ্গে অনেক ক্রিকেট খেলেছেন কাম্বলি-টেন্ডুলকার। স্কুলজীবনে রেকর্ড গড়া এক জুটি গড়েই দুজনেই পাদপ্রদীপের আলোয় এসেছিলেন একই সঙ্গে। আন্তর্জাতিক ক্রিকেটে অভিষেকটাও মোটামুটি কাছাকাছি সময়ে। একসময় প্রতিভার দিক দিয়ে যেখানে দুজনকে একই পাল্লায় মাপা হতো, সেখানে একটা সময় এসে কাম্বলি পথ হারালেন। ২৪ বছরের ক্রিকেট ক্যারিয়ারে টেন্ডুলকার যেখানে পরিণত হয়েছেন কিংবদন্তিতে, কাম্বলিকে সেখানে আছেন বড় এক ‘আফসোস’ হয়েই।
