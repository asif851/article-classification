
এ জয়েই বিশ্বকাপের টিকিট কাটা হয়নি আফগানিস্তানের। সত্যি হলো, বিশ্বকাপের টিকিট কাটা আফগানিস্তানের জন্য বেশ কঠিন এক কাজ হয়ে গেছে। কিন্তু সে কঠিন পথের সবচেয়ে বড় বাধা ডিঙিয়েছে দলটি। বিশ্বকাপ বাছাইপর্বের সুপার সিক্সে ওয়েস্ট ইন্ডিজকে হারিয়ে দিয়েছে আফগানরা। ওয়েস্ট ইন্ডিজের ১৯৭ তাড়া করতে নেমে ১৪ বল ও ৩ উইকেট হাতে রেখে জয় পেয়েছে রশিদ খানের দল।
গ্রুপ ‘বি’ থেকে সুপার সিক্সে ওঠার পথে জিম্বাবুয়ে ও স্কটল্যান্ড কাউকেই হারাতে পারেনি আফগানিস্তান। ফলে শূন্য পয়েন্ট নিয়ে সুপার সিক্স শুরু করেছে দলটি। তিন ম্যাচের একটিতেও হোঁচট খেলে চলবে না তাদের। সেখানে প্রথম ম্যাচই ছিল ওয়েস্ট ইন্ডিজের বিপক্ষে। সে ম্যাচটাই জিতে নিয়েছে আফগানিস্তান। তবে সুপার সিক্সের বাকি দুই ম্যাচে আয়ারল্যান্ড ও আরব আমিরাতকেও হারাতে হবে বিশ্বকাপ স্বপ্নটা বাঁচিয়ে রাখতে হলে। মহা গুরুত্বপূর্ণ এই ম্যাচে স্পিনাররাই জয়ের ভিত গড়ে দিয়েছেন। মুজীব উর রহমান, মোহাম্মদ নবী, শরাফউদ্দীন ও রশিদ—চার স্পিনার ৩৯ ওভার বল করেছেন। তাতে মাত্র ১৩৮ রান দিয়ে ৭ উইকেট। স্পিনের ফাঁদ এড়ানো সম্ভব হয়নি ওয়েস্ট ইন্ডিজের কোনো ব্যাটসম্যানের পক্ষেই। সর্বোচ্চ ৪৩ রান করা শাই হোপের ৪৩ রান এসেছে ৯৪ বলে! ৫০ ওভারে ৮ উইকেট হারিয়ে কোনোমতে ১৯৭ রান তুলেছিল উইন্ডিজ।তাড়া করতে নেমে শুরুতেই বিপাকে পড়েছিল আফগানিস্তান। ১৭ রানে দুই উইকেট হারানো দলকে টেনে তোলেন রহমত শাহ (৬৮) ও সামিউল্লাহ শেনওয়ারি (২৭)। ৮৩ রানে শেনওয়ারি ফিরে যাওয়ার পর নবী হাল ধরেন। ৪৯ রানের জুটি গড়েন নবীও(৩১) বিদায় নেন। তবে আফগানিস্তান বিপদে পড়ে ১৫২ রানে রহমত ফিরে গেলে। জয় থেকে ৩০ রান দূরে থাকতে আউট হয়ে যান নজীবুল্লাহ জাদরানও। রশিদ ও গুলবদিনের ২২ রানের সপ্তম উইকেট জুটিতেই জয় নিশ্চিত হয় আফগানিস্তানের।
