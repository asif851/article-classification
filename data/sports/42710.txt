
কে সেরা—শচীন টেন্ডুলকার, নাকি ব্রায়ান লারা? ক্রিকেট বিশ্বে এই প্রশ্ন ঘুরে–ফিরেছে অনেক দিন। লড়াই ছিল শেন ওয়ার্ন ও মুত্তিয়া মুরালিধরন আর ওয়াসিম আকরাম ও গ্লেন ম্যাকগ্রার মধ্যেও। যুগ বদল হয়েছে। প্রজন্মের পর প্রজন্ম ক্রিকেটকে বিদায় বলেছে। কিন্তু এমন দ্বৈরথের রোমাঞ্চ তো থাকবেই। এখন যেমন ক্রিকেট বিশ্বে আলোচনার কেন্দ্রে সময়ের সেরা ব্যাটসম্যান কে—বিরাট কোহলি, স্টিভেন স্মিথ, জো রুট, নাকি কেন উইলিয়ামসন?এই চার ব্যাটসম্যানকে যাঁর যাঁর দেশের সেরা আর নিখুঁততম মনে করেন অনেকেই। রুট ছাড়া বাকি তিনজন তাঁদের দেশের অধিনায়কও। আইসিসির সর্বশেষ টেস্ট র‍্যাঙ্কিংয়ে সবাইকে পেছনে ফেলে শীর্ষস্থানে অস্ট্রেলিয়ার অধিনায়ক স্মিথ। ভারতের অধিনায়ক কোহলি আছেন দ্বিতীয় স্থানে। এক-দুই বছর আগেও কোহলিকে ওয়ানডে ক্রিকেটেই বেশি কার্যকর মনে করা হতো। ধীরে ধীরে পরিণত হয়েছেন। ইংল্যান্ডের বিপক্ষে চলতি সিরিজে তো খেলছেন অসাধারণ ক্রিকেট। ৫ ম্যাচে এখন পর্যন্ত খেলা ৭ ইনিংসে ১২৮ গড়ে করেছেন ৬৪০ রান, যেটা এখন পর্যন্ত সিরিজ সর্বোচ্চ। দ্বিতীয় সর্বোচ্চ ৪৮৫ রান রুটের।র‍্যাঙ্কিং যা-ই বলুক, এমন একটি সিরিজ খেলার পর কোহলি নিজেকে কি সময়ের সেরা ব্যাটসম্যান ভাবেন? ব্যাট হাতে বোলারদের ওপর যতটা নির্দয় কোহলি, মাইক্রোফোনের সামনে ঠিক যেন ততটাই বিনয়ী, ‘আমার কাছে এরা সবাই বিশ্ব মানের আর আমি সব সময়ই তাদের আমার চেয়ে ওপরে রাখি। বিশেষ করে টেস্ট ক্রিকেটে। এটা গত কয়েক মৌসুমে তাদের পারফরম্যান্সের কারণেই। আর আমি আমার সীমাবদ্ধতা জানি।’ওয়ানডে ক্রিকেটে অবশ্য নিজেকে একটু এগিয়েই রাখেন কোহলি, ‘সীমিত ওভারের ক্রিকেটে সত্যি আমি ভালো পারফর্ম করে আসছি, কিন্তু বড় দৈর্ঘ্যের ক্রিকেটে আমি তাদের ছাপিয়ে যেতে পেরেছি বলে ভাবি না। আমি জানি, দলের জন্য আমাকে কী করতে হবে। জো, স্টিভ বা কেনের ওপরে ওঠা আমার লক্ষ্য নয়।’ক্রিকেটারদের মধ্যে সুস্থ ধারার এই প্রতিদ্বন্দ্বিতা ক্রিকেটের জন্য ভালো বলে মনে করেন কোহলি, ‘এটা সুস্থ একটা বিষয় আর ক্রিকেটের জন্য দারুণ। তর্কের জন্যও ভালো বিষয় এটা। বিশ্ব ক্রিকেটকে এগিয়ে নিয়ে যাচ্ছে—এমন চার–পাঁচজন খেলোয়াড়ের মধ্যে থাকাটা দারুণ।’ সূত্র: জি নিউজ
