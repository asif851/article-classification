
অবিশ্বাস্য! লোকেশ রাহুলও যেন বিশ্বাস করতে পারছিলেন না কেউ এমন ক্যাচ নিতে পারে। অবিশ্বাস্য এই কাজ করেই রাহুলকে ফিরিয়েছেন অস্ট্রেলিয়া অধিনায়ক স্টিভেন স্মিথ। ক্যাচটি দেখে অনেকেই হয়তো চোখ কচলে নিয়েছেন। আবার দেখতে চেয়েছেন। টেলিভিশনে রিপ্লেতে ক্যাচটি যখন বারবার দেখাচ্ছিল, তখন ধারাভাষ্যে ছিলেন অস্ট্রেলিয়ার সাবেক অধিনায়ক মাইকেল ক্লার্ক। মুগ্ধ হয়ে ক্লার্ক বলেই দিলেন, ‘সরাসরি আমার দেখা সেরা ক্যাচ এটা।’ অস্ট্রেলিয়ার আরেক সাবেক ম্যাথু হেইডেন এটাকে দিলেন সর্বকালের সেরা ক্যাচের আখ্যা। এরপর বললেন, ‘ক্যাচ ম্যাচ জেতায়। তা–ই যদি হয়, তাহলে এই ম্যাচ অস্ট্রেলিয়া এরই মধ্যে জিতে গেছে।’লোকেশ রাহুল তখন ৫১ রানে ব্যাট করছিলেন। ভালোই খেলছিলেন। বাঁহাতি স্পিনার স্টিভ ও’কিফের বলটি খেলতে চেয়েছিলেন থার্ডম্যানে। মনে হচ্ছিল, প্রথম স্লিপে দাঁড়ানো স্মিথের নাগালের বাইরে দিয়ে বলটি চলেই যাবে। কিন্তু যতটা সম্ভব শরীরটা আলগা করে দিয়ে ডান দিকে শূন্যে ঝাঁপালেন তিনি। ছোঁ মেরে ধরে ফেললেন বলটি। ফিরে যেতে হলো রাহুলকে। স্টার স্পোর্টস।
