

ফিফার বর্ষসেরা ফুটবলারের পুরস্কার জিতেছেন টানা চারবার। সঙ্গী হয়েছেন বার্সেলোনার ছয়টি লা লিগা ও তিনটি চ্যাম্পিয়নস লিগ শিরোপা জয়ের। বার্সেলোনার সর্বকালের সর্বোচ্চ গোলদাতা হিসেবেও এখন লেখা হয় লিওনেল মেসির নাম। এই সবকিছুরই শুরুটা হয়েছিল ঠিক ১০ বছর আগে। ২০০৩ সালের ১৬ নভেম্বর মাত্র ১৬ বছর বয়সে বার্সেলোনার জার্সি গায়ে অভিষেক হয়েছিল এ সময়ের অন্যতম সেরা এই ফুটবলারের।
মেসিকে বার্সেলোনার মূল দলে প্রথমবারের মতো ডেকেছিলেন ডাচ কোচ ফ্রাঙ্ক রাইকার্ড। এখন বার্সেলোনার সর্বজয়ী দলের প্রতীকে পরিণত হলেও ১০ বছর আগে মেসির শুরুটা কিন্তু হয়েছিল হার দিয়ে। প্রীতি ম্যাচে হোসে মরিনহোর পোর্তোর বিপক্ষে কাতালানরা হেরেছিল ২-০ গোলে। তবে ৭৫ মিনিটে বদলি হিসেবে মাঠে নেমে নিজের প্রতিভার ঝলক দেখিয়েছিলেন মেসি।
সেই ম্যাচটা মেসি খেলেছিলেন ১৪ নম্বর জার্সি গায়ে। প্রথম ম্যাচেই ব্যর্থতায় অবশ্য মুষড়ে পড়ার কোনো সুযোগই ছিল না আর্জেন্টাইন তারকার সামনে। বার্সেলোনায় ফিরেই আবার নেমে পড়তে হয়েছিল বার্সেলোনার অনূর্ধ্ব-১৯ দলের পরবর্তী ম্যাচের প্রস্তুতিতে। সেই সময়ের কথা স্মরণ করে মেসি বলেছেন, ‘আমরা ম্যাচটা উপভোগ করেছিলাম। প্রথমবারের মতো বার্সেলোনার মূল দলে সুযোগ, খেলতে যাওয়া সবকিছুই। কারণ আমাদের জন্য এটা ছিল একটা নতুন অভিজ্ঞতা। কিন্তু আমরা যখন ফিরলাম, তখন জুভেনিল এ দলের ম্যাচগুলোর দিকেই মনোযোগ দিতে হয়েছিল।’
১০ বছরে বদলে গেছে অনেক কিছুই। সেদিনের ১৬ বছরের কিশোরটি এখন পরিণত হয়েছেন বিশ্বসেরায়। মেসি অবশ্য দাবি করেছেন তিনি আছেন আগের মতোই, ‘আমার মনে হয় আমি আগের মতোই আছি। আমি এখনো সবকিছু আগের মতো করেই দেখি। অনেক বছর পেরিয়ে গেছে। কিন্তু আমি এখনো শিখছি, সবকিছু মূল্যায়ন করছি।’
 
আজ এই দিনে পোর্তোর বিপক্ষে অভিষেক হয়েছিলেন ১৬ বছর বয়সী মেসির! ফাইল ছবি
