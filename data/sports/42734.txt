
ইউরোপের বাঘা বাঘা সব ক্লাবের লোভনীয় হাতছানির মধ্যে নেইমার শেষ পর্যন্ত বেছে নিয়েছেন বার্সেলোনাকে। তাঁর ব্যাপারে কৌতূহল ছিল রিয়াল মাদ্রিদেরও। বার্সার বদলে নেইমার যদি রিয়ালের যোগ দিতেন! বিশ্বজুড়ে কোটি রিয়াল-সমর্থকের মতো এই আক্ষেপ রোনালদোরও। না, ক্রিস্টিয়ানো রোনালদো নন, ইনি ব্রাজিল কিংবদন্তি রোনালদো।
‘ফেনোমেনন’ রোনালদো নিজে একসময় বার্সায় খেলেছেন। তবে ক্যারিয়ারে সবচেয়ে বেশি সময় তিনি কাটিয়েছেন রিয়ালেই। ফলে রিয়ালের প্রতি যে তাঁর টান বেশি থাকবে, সেটাই স্বাভাবিক। ২০০২ থেকে ২০০৭ সাল পর্যন্ত রিয়ালের হয়ে খেলা এই ৩৬ বছর বয়সী বলেছেন, ‘আমি চাইতাম ও মাদ্রিদেই সই করুক, যদিও ও কোথায় সই করবে সেটা বলার আমি কেউ নই।’
তার পরও নেইমারের বার্সা-যাত্রার শুভকামনা জানিয়েছেন রোনালদো, ‘ওর পেছনে এতগুলো ক্লাব ছুটছিল, এই হাতছানি উপেক্ষা করার উপায় ছিল না। বার্সেলোনাও দুর্দান্ত একটি দল। আমরাও জানি, নেইমার ইউরোপে ভালো করবে।’ কনফেডারেশনস কাপ ব্রাজিলকে জিতিয়ে দেওয়া ২১ বছর বয়সী নেইমারকে ‘কিংবদন্তি’ও বললেন রোনালদো, ‘আমাদের ব্রাজিলিয়ানদের কাছে ও তো এরই মধ্যে একজন কিংবদন্তি।’ 
