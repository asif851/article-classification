
তাজিকিস্তানে সাফল্যের আলোয় ভাসছে বাংলাদেশের মেয়েরা। এএফসি অনূর্ধ্ব-১৪ মেয়েদের ফুটবলের আঞ্চলিক চ্যাম্পিয়নশিপে গ্রুপ পর্বের প্রথম ম্যাচে ভারতকে হারিয়েছে ৩-১ গোলে। আজ নেপালের সঙ্গে শুধু ড্র করলেই সেমিফাইনালে উঠত বাংলাদেশ। কিন্তু ড্র নয়, নেপালকে গোলে ভাসিয়েই সেমিফাইনাল নিশ্চিত করেছে বাংলাদেশের মেয়েরা। দুশানবের অ্যাভিয়েটর স্টেডিয়ামে বাংলাদেশ ৯-০ গোলে হারিয়েছে নেপালকে। হ্যাটট্রিক করেছে মার্জিয়া ও আনুচিং।
শুরুতেই ম্যাচের নিয়ন্ত্রণ নিয়ে নেওয়া বাংলাদেশের মেয়েরা দুই মিনিটে এগিয়ে যায় মার্জিয়ার গোলে। ১৪ ও ৬৭ মিনিটে আরও দুই গোল করে হ্যাটট্রিক পূরণ করে কলসিন্দুরের মেয়ে মার্জিয়া। আনুচিং গোল করেছে ১৭, ২৮ ও ৩৮ মিনিটে। প্রথম ম্যাচে ভারতের বিপক্ষে জোড়া গোল করা তহুরা আজও জোড়া গোল করেছে, তার গোল দুটি এসেছে ৬২ ও ৬৫ মিনিটে। সাজেদা ৩৩ মিনিটে একটি গোল করেছে। এই জয়ের সুবাদে ‘বি’ গ্রুপে চ্যাম্পিয়ন হয়ে শেষ চারে উঠল বাংলাদেশ।গত ডিসেম্বরে কাঠমান্ডুতে এই নেপালকে হারিয়ে চ্যাম্পিয়ন হয় বাংলাদেশ। ৩০ এপ্রিল গ্রুপ চ্যাম্পিয়ন বাংলাদেশ সেমিফাইনালে খেলবে ‘এ’ গ্রুপের রানার্সআপের সঙ্গে। এই প্রতিবেদন লেখা পর্যন্ত সেমিফাইনালে বাংলাদেশের প্রতিপক্ষ চূড়ান্ত হয়নি।
