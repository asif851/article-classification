
পচেফস্ট্রুম টেস্টে দক্ষিণ আফ্রিকা বাংলাদেশকে হারিয়েছে ৩৩৩ রানে। বিশাল এই জয়েও তৃপ্তির হাসি নেই দক্ষিণ আফ্রিকা শিবিরে। বরং এই টেস্টে যে ভুলগুলো হয়েছে, সেগুলো শুধরে নিয়ে ব্লুমফন্টেইনে বাংলাদেশকে আরও কঠিন পরীক্ষা নিতে চায় প্রোটিয়ারা।
পচেফস্ট্রুম টেস্টে কয়েকটি গুরুত্বপূর্ণ ক্যাচ হাতছাড়া হয়েছে দক্ষিণ আফ্রিকার। বিশেষ করে দ্বিতীয় দিনের শেষ সেশনে কেশব মহারাজের পরপর দুই বলে স্লিপে মুশফিকুর রহিমের ক্যাচ ছেড়েছেন ডিন এলগার। মুশফিক তো পরে মরনে মরকেলের নো বলের সৌজন্যে পরিষ্কার বোল্ড হয়েও বেঁচে গেছেন। মরকেলের অবশ্য নো বলের কারণে উইকেট-বঞ্চিত হওয়া নতুন কিছু নয়। চতুর্থ দিনে কাগিসো রাবাদার বলে ক্যাচ ছেড়েছেন ফাফ ডু প্লেসিও।
দক্ষিণ আফ্রিকার মিডলঅর্ডার ব্যাটসম্যান টেম্বা বাভুমা বলছেন, ‘আরও শৃঙ্খল হতে আমরা কঠোর পরিশ্রম করেছি। নো বলে উইকেট না পাওয়ার ব্যাপারটা কমানোর চেষ্টা করছি। এমনকি আমারও দায় আছে। তবে মুশফিকের মতো ভালো ব্যাটসম্যান সুযোগ পেয়ে গেলে সেটা আমাদের জন্য হতাশার।’  ভুলগুলো শুধরে নিতে দলের সবার চেষ্টার যে ঘাটতি নেই, সেটিও জানাচ্ছেন বাভুমা, ‘অনুশীলনে আমাদের নিজেদের সঙ্গে প্রতারণা করি না। যদি মাঠে এটা (অনুশীলন) কাজে না দেয়, তাহলে সেটা বাদ দিয়ে নতুন আরেকটা নিয়ে কাজ করতে হবে।’
বাংলাদেশ যখন পচেফস্ট্রুম টেস্টের ভুল শুধরে ব্লুমফন্টেইনে ঘুরে দাঁড়ানোর চিন্তা করছে, দক্ষিণ আফ্রিকা চাইছে আরও চেপে ধরতে। মুশফিকদের সামনে তাহলে কঠিন পরীক্ষাই অপেক্ষা করছে।
