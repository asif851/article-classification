
শেষ বলে কঠিন এক সমীকরণ ছিল জেসন হোল্ডারের সামনে। ৫ রান দরকার হলেও ম্যাচ জেতাতে ওই বলে ছক্কা মারতেই হতো তাঁকে। কিন্তু হাসান আলীর ইয়র্কারটা পয়েন্টে ঠেলে কেবল এক রানই নিতে পারলেন হোল্ডার। ব্যস, আনন্দে ফেটে পড়ল পাকিস্তান দল। সিরিজের দ্বিতীয় টি-টোয়েন্টিটা অবিশ্বাস্যভাবে জিতে নিল সফরকারীরা। ৩ রানের এই নাটকীয় জয়ে সিরিজে ২-০ ব্যবধানে এগিয়ে পাকিস্তান।
নাটকই তো হলো কাল কুইন্স পার্ক ওভালে! হাসান আলীর করা শেষ ওভারটার কথাই ধরুন। ৬ বলে ১৪ রান দরকার ক্যারিবীয়দের। যে টি-টোয়েন্টি ম্যাচটিতে দুই দল মিলিয়ে আগের ৩৯ ওভারে করেছে ২৫১ রান, সে তুলনায় কাজটা বেশ কঠিনই। তার ওপর স্ট্রাইকে সুনীল নারাইন! কিসের কী? প্রথম দুই বলেই চার! ৪ বলে প্রয়োজন ৬ রান। পরের বলটাই ডট, ৩ বলে ৬। ব্যাপারটা আরেকটু জমিয়ে তুলতেই একটা ওয়াইড হলো। পরের বলেই আরেকটি ডট বল, ২ বলে ৫। পরের বলটা কোনোমতে খেলেই দৌড় দিলেন নারাইন, কিন্তু অন্যপ্রান্তে পৌঁছানোর আগেই আউট, কোনো রান এল না। আর শেষ বলটায় কীভাবে ওয়েস্ট ইন্ডিজের ওয়ানডে অধিনায়ক ব্যর্থ হয়েছেন সেটা তো জেনেই গেছেন।শেষের নাটকীয়তায় হাসান আলীর নামটাই আগে এল, তবে কালকের আসল নায়ক আবারও সেই শাদাব খান। আগের ম্যাচেই অভিষেকে ৪ ওভারে ৭ রান দিয়ে ৩ উইকেট পেয়েছিলেন। কাল সে তুলনায় একটু ‘খরচে’, দিয়েছেন ১৪ রান! তবে উইকেটও একটা বেড়েছে। তাঁর ১৪ রানের ৪ উইকেটের স্পেলেই নিশ্চিত জয় দেখতে থাকা ওয়েস্ট ইন্ডিজ থমকে দাঁড়ায়। ১৩২ তাড়া করতে নামা দলটি ৮ ওভারেই ১ উইকেট হারিয়ে ৬০ রান করে ফেলেছিল। শাদাবের লেগ স্পিন, গুগলি ও সোজা বলের বিভ্রান্তি কাটাতে কাটাতেই ক্যারিবীয়রা দেখল স্কোরটা ৮১/৬ হয়ে গেছে! শুধু বল হাতেই নয়, ফিল্ডিংয়েও শাদাব ছিলেন অনন্য। ১৮ বছর বয়সী শাদাব এতটাই ভালো ফিল্ডিং করেছেন যে এরই মধ্যে অনেকেই ভাবতে শুরু করেছেন, তিনিই পাকিস্তানের সর্বকালের সেরা ফিল্ডার কিনা!শাদাবের সেই জাদুকরি স্পেলের পরও কাজটা কঠিন ছিল না ওয়েস্ট ইন্ডিজের। ৭ ওভারে ৫২ রান, উইকেটে অধিনায়ক কার্লোস ব্রাফেট ও হোল্ডার, জয়ের আশা ছিলই। কিন্তু শেষ পর্যন্ত সমীকরণের দুই পাশ মেলাতে পারেনি স্বাগতিক দল। আন্তর্জাতিক ক্রিকেটে টানা দুই ম্যাচে শাদাবের সেরা খেলোয়াড় হওয়াটা আটকাতে পারল না কেউ।
