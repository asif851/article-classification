
বিপিএল শুরু হয়েও হলো না! বৃষ্টির কারণে কাল দুটি ম্যাচই পরিত্যক্ত। ম্যাচ পরিত্যক্ত হয়েছে আজকের দুটিও। আবহাওয়ার পূর্বাভাস মেনে আগামীকালের দুটি ম্যাচও বাতিল করা হয়েছে। ৭ নভেম্বর যেহেতু বিরতি, এবারের বিপিএল আনুষ্ঠানিক শুরু হচ্ছে ৮ নভেম্বর থেকে। বিপিএল গভর্নিং কাউন্সিল এমনটি জানিয়েছে আজ।
বৃষ্টি বাধায় একের পর এক ম্যাচ বাতিল হওয়ায় জরুরি সভায় বসে বিপিএল গভর্নিং কাউন্সিল। সভায় অংশ নেয় ফ্র্যাঞ্চাইজি ও বিপিএলের অন্য অংশীদারেরা। বৃষ্টিতে পণ্ড ম্যাচগুলো পুনরায় আয়োজনের সিদ্ধান্ত তাদের। আজ ও কালকের দুটি ম্যাচে হবে ১০ ও ১৪ নভেম্বর।তবে কালকের দুটি দল কুমিল্লা ভিক্টোরিয়ানস ও রাজশাহী কিংস ম্যাচ পুনরায় আয়োজনের ব্যাপারে চূড়ান্ত সিদ্ধান্ত জানায়নি এখনো। যদি তারা শেষ পর্যন্ত রাজি না হয়, তবে কাল বাতিল হওয়া রংপুর রাইডার্স-খুলনা টাইটানসের ম্যাচটিও হবে না। সে ক্ষেত্রে পয়েন্ট ভাগাভাগি করবে দলগুলো। যেহেতু কুমিল্লা বর্তমান চ্যাম্পিয়ন। ৮ তারিখে তাই কুমিল্লা-চিটাগং ভাইকিংসের ম্যাচটি সন্ধ্যায় হওয়ার কথা থাকলেও, সেটি এগিয়ে আনা হতে পারে দুপুরে। আর দুপুরের বরিশাল বুলস-ঢাকা ডাইনামাইটসের ম্যাচ চলে যাবে সন্ধ্যায়। বিপিএল গভর্নিং কাউন্সিলরের সদস্যসচিব ইসমাইল হায়দার সংবাদ সম্মেলনে পুনরায় ম্যাচ আয়োজন নিয়ে বলেন, ‘আপনারা জানেন টুর্নামেন্ট এখনো শুরুই করতে পারিনি। এতে ফ্র্যাঞ্চাইজি, ব্রডকাস্টার, টাইটেল স্পনসর—সবারই ক্ষতি। সূচিতে ১১ দিন বিরতি আছে। উইকেটের রেস্ট ও আবহাওয়ার কারণে এই ফাঁকা রাখা। বিরতিগুলো আমরা কাজে লাগাচ্ছি। তবে ফাইনাল ৯ তারিখেই হবে। যেহেতু এরপরই বাংলাদেশ দল অস্ট্রেলিয়ায় যাবে।’এক দিনে তিনটি ম্যাচও আয়োজন করার বিষয়ে ভাবছে বিপিএল গভর্নিং কাউন্সিল। সে ক্ষেত্রে প্রথম ম্যাচটি শুরু হবে ১০টায়। বাকি দুটি আগের সময়েই। বাতিল হওয়া ম্যাচগুলোর বিক্রীত টিকিটের টাকা ফেরত দেওয়া হবে না। টিকিট পুনরায় কিনতে হবে। তবে ইসমাইল হায়দার বলেন, কেউ যদি টিকিট রেখে দেন, পরে বিবেচনা করা হতেও পারে। এ নিয়ে অবশ্য চূড়ান্ত সিদ্ধান্ত নেননি তাঁরা।
আরও পড়ুন: 
আজ দর্শকই আসেনি
