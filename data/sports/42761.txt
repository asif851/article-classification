
একই সঙ্গে বেড়ে ওঠা। একটু–আধটু ভাব বিনিময়। কিউপিড তাঁর তিরটা কেবল ছুড়বেন ছুড়বেন করছেন। ঠিক এমন সময় এল ধাক্কা। ছেলেটি চলে গেল এলাকা ছেড়ে। বিষাদের সুর কাটল পরিণত বয়সে, আবারও দেখা হলো দুজনার। এবারে পরিণতি, সেখান থেকে একেবারে ছাঁদনাতলায়! না, ঢালিউডের কোনো চলচ্চিত্রের গল্প না এটা। গল্পটা লিওনেল মেসির। শৈশবের প্রেমটাকে এবার আরেক মাত্রা দিতে চলেছেন। বিয়ে করতে যাচ্ছেন মেসি ও আন্তোনেল্লা রোকুজ্জো।বিয়ের গুঞ্জনটা কদিন ধরেই শোনা যাচ্ছিল। তবে সেটি নিশ্চিত করা যাচ্ছিল না। এবার মেসি পরিবারের খুব কাছের একজন নিশ্চিত করলেন বিয়ের খবর। তারিখটাও নাকি একরকম ঠিক করে ফেলা হয়েছে। আগামী বছর মেসির জন্মদিন ২৪ জুন বিয়ে করবেন দুজন।না, বিয়ের জন্য বিশাল কোনো প্রাসাদ, রাজকীয় হোটেল বা দ্বীপ নয়; যেখান থেকে সবকিছুর শুরু, সেখানেই ফিরে যাচ্ছেন দুজনে। বাঁধতে চলেছেন পবিত্র সম্পর্ক। নিজেদের সেই প্রথম পরিচয়ের রোজারিওতেই বিয়ে করবেন দুজনে।আর্জেন্টিনার রোজারিওতে ছোটবেলাতেই রোকুজ্জোর সঙ্গে দেখা হয়েছিল মেসির। ১৩ বছর বয়সে আর্জেন্টিনা ছেড়ে বার্সেলোনায় আসার পর সম্পর্কে খানিকটা বিরতি। ২০০৮ সালে আনুষ্ঠানিকভাবে দুজনের মন দেওয়া–নেওয়ার শুরু। সেটা পূর্ণতা পায় ২০১০ সালে। মেসির সঙ্গে থাকার জন্য রোকুজ্জো চলে আসেন বার্সেলোনায়। এরপর থেকেই দুজনে বাস করছেন একই ছাদের নিচে।এর মাঝেই তাঁদের জীবনে এসেছে দুই সন্তান। চার বছরের থিয়াগো আর এক বছরের মাতেওকে নিয়ে দুজনে ভালোই আছেন। এ সুখকে দীর্ঘস্থায়ী রূপ দিতেই বিয়ের সিদ্ধান্ত নিয়েছেন মেসি।
