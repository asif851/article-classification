
লিওনেল মেসি আর ক্রিস্টিয়ানো রোনালদো, আর কত দিন এই দুজন ব্যালন ডি ’অর ‘কুক্ষিগত’ করে রাখবেন? গত আট বছর ধরে তো এই দুজনেরই রাজত্ব। কিন্তু মেসি, রোনালদোর পর সেই সিংহাসনে কে বসবেন ? এই মুহূর্তে সেখানে নেইমারকেও দেখতে পাচ্ছেন অনেকে। তবে সেই কথাটা যখন মেসি নিজেই বলেন, ধরে নিতে হয় নেইমার ঠিক পথেই আছেন! বার্সেলোনা সতীর্থকে যে ব্যালন ডি’অরের ট্রফি হাতে দেখতে পাচ্ছেন মেসি!  ব্যালন ডি’অরের এই আসরে মেসি-রোনালদোর পেছনে থেকে তৃতীয় হয়েছেন নেইমার। ফ্রান্স ফুটবলকে মেসি বলেছেন, একদিন সবাইকে ছাড়িয়ে যাওয়ার ক্ষমতা আছে নেইমারের, ‘আমি বিশ্বাস করি নেইমার একদিন ব্যালন ডি’অর জিতবে। সে জন্য যা করা দরকার, তার সবকিছুই তার আছে। সে অন্য মানের খেলোয়াড়।’ একদিন মেসিকে নিয়ে সবাই যা বলেছিল, মেসিও নেইমারকে নিয়েই সেটা বললেন, ‘সে চাইলে নিজেকে অন্য উচ্চতায় নিয়ে যেতে পারে। তার পক্ষে সবকিছুই সম্ভব সে খুবই ক্ষিপ্র, তার টেকনিক দুর্দান্ত। ওয়ান-অন-ওয়ানেও সে দারুণ। সে অসাধারণ এক খেলোয়াড়।’এই মৌসুমে বার্সেলোনার হয়ে নেইমার একের পর এক সিঁড়ি টপকে যাচ্ছেন। শুধু গোল করে নয়, করিয়েও। এই মৌসুমে এর মধ্যেই ২০টি গোল করে ফেলেছেন, আর গোল করিয়েছেন ১৪টি। মেসি ও সুয়ারেজের সঙ্গে মিলে তিনজনের ‘এমএসএন’ তো অপ্রতিরোধ্যই। তিনজনের বোঝাপড়া কতটা ভালো, মেসি সেটিই জানালেন, ‘যখনই আমি বল পাই, নেইমার-সুয়ারেজ ফাঁকায় চলে যাওয়ার চেষ্টা করে। আমরা তিনজন পরস্পরকে খুব ভালো বুঝতে পারি। নেইমার এই দুজনের মধ্যে প্রথমে এসেছে। আমরা দুজন দুজনকে ভালোভাবে জানার সুযোগ পেয়েছি। আর লুইস আসার পর সেও খুব ভালোভাবে খাপ খাইয়ে নিয়েছে। সবকিছুই খুব স্বাভাবিকভাবে হয়ে গেছে। আমাদের সম্পর্কটা দুর্দান্ত।’এই তিনজনের মধ্যে নেইমার সাধারণত বাঁয়ে খেলেন। সুয়ারেজ খেলেন মধ্যে, আর মেসি ডানে। আবার অনেক সময় নেইমার-মেসি প্রান্ত বদল করেন, কখনো সুয়ারেজও এক প্রান্তে সরে গেলে বাকি দুজনের কেউ মাঝে চলে আসেন। মেসির চোখে এই বোঝাপড়াই তাদের দুর্দান্ত করে তুলেছে, আমি প্রান্তে খেললে অনেক সময় গোলরক্ষককে একা পেয়ে যাই। তখন আবার মাঝে জায়গা কম থাকে। কিন্তু লুইস (সুয়ারেজ), নেইমার বা আমি থাকলে যে কেউ প্রতিপক্ষের রক্ষণটা উন্মুক্ত করে ফেলতে পারি। আমরা আসলে অনেক রকম উপায় বের করে ফেলতে পারি।’ তথ্যসূত্র: ফোর ফোর টু।
