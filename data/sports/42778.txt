
গত ম্যাচে পেনাল্টি নষ্ট করার দুঃখটা হয়তো ভুলে গেছেন উয়েফার বর্ষসেরা খেলোয়াড়ের পুরস্কার জিতে। ন্যু ক্যাম্পে আজ মালাগার বিপক্ষে খেলতে নামার আগে লিওনেল মেসির জন্য এটা বাড়তি অনুপ্রেরণা। কিন্তু বার্সেলোনা কোচ লুইস এনরিকে কতটুকু নির্ভার থাকতে পারছেন? প্রথম ম্যাচে জয় এসেছে, কিন্তু সেটা ঠিক বার্সাসুলভ নয়। তার ওপর চার ম্যাচ নিষেধাজ্ঞার কারণে আজ থাকছেন না জেরার্ড পিকে ও চোটের কারণে দানি আলভেজ। এটা যদি দুশ্চিন্তার ব্যাপার হয়, বার্সা কোচের জন্য স্বস্তি হচ্ছে গলার ব্যথা থেকে সেরে ওঠা নেইমারকে ফিরে পাওয়ার সম্ভাবনা প্রায় নিশ্চিত।চোট থেকে ফিরে এসেছেন করিম বেনজেমাও। লিগে নিজের প্রথম ম্যাচে গোলশূন্য ড্র করা রিয়াল মাদ্রিদের জন্যও যেটি স্বস্তির ব্যাপার। সান্তিয়াগো বার্নাব্যুতে আজ রিয়াল সোসিয়েদাদের বিপক্ষে খেলবেন গ্যারেথ বেলও। স্পোর্টিং গিজনের বিপক্ষে ম্যাচে পাওয়া চোট চোট থেকে সেরে উঠেছেন ওয়েলস উইঙ্গার। আক্রমণভাগের দুই সঙ্গীকে পেয়ে ক্রিস্টিয়ানো রোনালদোও আজ জ্বলে উঠবেন কি?প্রথম দুই ম্যাচে ড্র ও হারের পর চেলসি প্রিমিয়ার লিগে প্রথম জয় পেয়েছে তৃতীয় ম্যাচে ওয়েস্ট ব্রমের বিপক্ষে। ওই আত্মবিশ্বাস নিয়েই আজ ঘরের মাঠে ক্রিস্টাল প্যালেসের বিপক্ষে খেলতে নামবে চেলসি। চেলসি কোচ হিসেবে প্রিমিয়ার লিগে স্ট্যামফোর্ড ব্রিজে হোসে মরিনহোর শততম ম্যাচ এটি।সকালই নাকি দিনের আভাস দেয়। কথাটি যদি সত্যি হয়ে থাকে, তবে মারিও বালোতেল্লিকে নিয়ে অনেক প্রশ্নের জবাব আজই পেয়ে যেতে পারে মিলান সমর্থকেরা। লিভারপুল থেকে ইতালিয়ান স্ট্রাইকারকে ধারে নিয়ে আসার পক্ষে খুব বেশি মিলান ভক্তের সমর্থন ছিল না। সান সিরোতে প্রত্যাবর্তনের পর আজই সেই সমর্থকদের মন জয় করার সুযোগ পেয়ে যেতে পারেন ‘সুপার মারিও’। এএফপি, গোলডটকম।
