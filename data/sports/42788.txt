
দিনের শুরুতেই রেকর্ড করেছেন লোকেশ রাহুল। আউট হওয়ার আগে ৮৫ রান করেছেন। এ নিয়ে টানা সাত ইনিংসে হাফ সেঞ্চুরি পেলেন তিনি। টেস্ট ইতিহাসে এর আগে টানা সাত ইনিংসে ন্যূনতম হাফ সেঞ্চুরির দেখা পেয়েছেন মাত্র পাঁচ ব্যাটসম্যান। তাঁর ওপেনিং সঙ্গী শিখর ধাওয়ান পেয়েছেন সেঞ্চুরি। কিন্তু ভালো শুরু ধরে রাখতে পারেনি ভারত। সিরিজের তৃতীয় টেস্টের প্রথম দিনে ৬ উইকেট হারিয়ে ৩২৯ রান করেছে সফরকারীরা।
পাল্লেকেলে টেস্টে সূচনা দারুণ ছিল ভারতের। টস জিতে আগে ব্যাটিংয়ে নেমে ১৮৮ রানের উদ্বোধনী জুটি। কিন্তু রাহুল ফেরার পরই ম্যাচের নিয়ন্ত্রণ হারাতে শুরু করে ভারত। একটু পরেই ফেরেন ধাওয়ান (১১৯)। আসা-যাওয়ার মিছিলে এরপর নাম লিখিয়েছেন চেতেশ্বর পূজারা (৮), অজিঙ্কা রাহানে (১৭), বিরাট কোহলি (৪২) ও রবিচন্দ্রন অশ্বিন (৩১)। ঋদ্ধিমান সাহা (১৩*) ও হার্দিক পান্ডিয়ার (১*) কাঁধেই এখন দলকে টেনে নেওয়ার দায়িত্ব। শ্রীলঙ্কার পক্ষে তিনটি উইকেট পেয়েছেন মালিন্দা পুষ্পকুমারা। দুই উইকেট লক্ষ্মণ সান্ডাকানের। অন্যটি পেয়েছেন বিশ্ব ফার্নান্দো।দিনের শুরুটা অবশ্য পুরোটাই রাহুল-ময়। কলম্বোয় আগের টেস্টেই ৫৭ রানের ইনিংস দিয়ে টানা ছয় ইনিংসে হাফ সেঞ্চুরির ভারতীয় রেকর্ড ছুঁয়েছিলেন ২৫ বছর বয়সী এ ব্যাটসম্যান। তাঁর আগে টেস্টে ভারতের হয়ে টানা ছয় ইনিংসে হাফ সেঞ্চুরি ছিল শুধু গুন্ডাপ্পা বিশ্বনাথ ও রাহুল দ্রাবিড়ের। আজ পাল্লেকেলেতেও হাফ সেঞ্চুরি তুলে নিয়ে রাহুল ভাগ বসালেন কিংবদন্তিদের কীর্তিতে। টেস্টে এর আগে টানা সাত ইনিংসে হাফ সেঞ্চুরির দেখা পেয়েছেন যে পাঁচ ব্যাটসম্যান, তাঁরা হলেন স্যার এভারটন উইকস (ওয়েস্ট ইন্ডিজ), অ্যান্ডি ফ্লাওয়ার (জিম্বাবুয়ে), শিবনারায়ণ চন্দরপল (ওয়েস্ট ইন্ডিজ), কুমার সাঙ্গাকারা (শ্রীলঙ্কা) ও ক্রিস রজার্স (অস্ট্রেলিয়া)। সূত্র: ক্রিকইনফো
