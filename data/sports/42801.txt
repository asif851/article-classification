
বার্সেলোনা কর্তৃপক্ষকে ক্লাব ছাড়ার কথা জানিয়েই দিলেন নেইমার। ক্লাবের একটি সূত্রের বরাত দিয়ে বার্তা সংস্থা এএফপি জানিয়েছে, অনুশীলনে এসে সতীর্থদের জানিয়ে দেন নিজের বিদায়ের কথা।
ন্যু ক্যাম্পের অনুশীলন মাঠে বুধবার সকালে এসেই তিনি কথা বলেন কোচ আর্নেস্তো ভালভার্দের সঙ্গে। অনুশীলনে যোগ না দেওয়ার অনুমতি চান। যতক্ষণ পর্যন্ত না এই দলবদলের ঝামেলা মিটছে, তত দিন পর্যন্ত কোচ তাঁকে ছুটির অনুমতি দিয়েছেন। ক্লাবের সূত্রের বরাত দিয়ে এএফপি লিখেছে, ‌‘নেইমার সূচি মেনে অনুশীলনে এসেছিলেন। সেখানেই সতীর্থদের তিনি বলে দেন, তিনি ক্লাব ছাড়ছেন। কোচও তাঁকে অনুমতি দিয়েছেন অনুশীলন না করার। বলেছেন নিজের ভবিষ্যৎ কী হচ্ছে তা ঠিক করে ফেলতে।’সেই ভবিষ্যৎ ঠিক করাই আছে। নেইমার অনুশীলনে এসেই যে মাঠ ছেড়েছেন, এর আগে সেটি টুইট করে জানিয়ে দেন স্কাই স্পোর্টসের সাংবাদিক কাভে সোলহেকোল, ‘বার্সেলোনার অনুশীলন মাঠে ৪০ মিনিটের মতো ছিলেন নেইমার। তবে তাঁর অনুশীলন না করার অনুমতি ছিল। তাঁর একজন এজেন্ট এই মুহূর্তে প্যারিসে অবস্থান করছেন।’কয়েক সপ্তাহ ধরেই ব্রাজিলীয় তারকার ক্লাব ছাড়ার খবর আসছিল। পিএসজি তাঁকে রেকর্ড ২২২ মিলিয়ন ইউরোতে কেনার ইচ্ছাটা জানিয়ে রেখেছিল। দলবদলের ব্যাপারে নেইমার নিজে থেকে কখনোই কিছু বলেননি। বার্সেলোনার হয়ে যুক্তরাষ্ট্রে প্রাক-মৌসুম টুর্নামেন্টও খেলেছেন। তবে যুক্তরাষ্ট্র থেকে দলের সঙ্গে বার্সেলোনায় না ফেরার পর তাঁর দলবদল মোটামুটি নিশ্চিতই হয়ে যায়। বার্সেলোনা অবশ্য প্রথম থেকেই নেইমারের দলবদলের গুঞ্জন অস্বীকার করে আসছিল। সূত্র: এএফপি।
