
নয়টি অলিম্পিক সোনা, বিশ্ব চ্যাম্পিয়নশিপে আরও ১১টি। এ গ্রহের দ্রুততম মানব তিনি। ১০০ ও ২০০ মিটারের বিশ্ব রেকর্ডের মালিক। ট্র্যাক অ্যান্ড ফিল্ড ইভেন্টের ইতিহাসে সর্বকালের অন্যতম সেরা তো বটেই, অনেকেরই মতে তিনিই সেরা। উসাইন বোল্ট।একজন মানুষের কিংবদন্তি হতে আর কিছু দরকার নেই। বোল্ট নিজেও নিজেকে তাই ‘কিংবদন্তি’ বলেন। কিন্তু এত অর্জন আর প্রাপ্তির পরও এই কিংবদন্তির আছে একটা আফসোস—পেশাদারি ক্যারিয়ারটা কেন যে আরেকটু আগে শুরু করলেন না! তাহলেই তো পদক তালিকাটা আরও একটু লম্বা হতো। কথাটা বোল্ট এমন এক রাতে বলেছেন, যখন তাঁর হাতে তুলে দেওয়া হয়েছে আইএএএফ বর্ষসেরা পুরুষ অ্যাথলেটের ট্রফি। এ নিয়ে ষষ্ঠবার। তাঁর চেয়ে বেশিবার এ ট্রফিটা ইতিহাসের আর কোনো অ্যাথলেটের জেতার অভিজ্ঞতা হয়নি!মোনাকোতে পরশু রাতে আইএএএফ সভাপতি সেবাস্তিয়ান কোয়ের হাত থেকে ট্রফিটা পেয়ে বেশ উচ্ছ্বসিত বোল্ট। ২০০৮ সালে প্রথমবার বর্ষসেরা হয়েছিলেন, পরের বছর আবার। মাঝে ২০১০ বিরতি দিয়ে ২০১১ থেকে ২০১৩ পর্যন্ত টানা তিনবার। প্রায় সম্পত্তি বানিয়ে ফেলা ট্রফিটা আবার হাতে তুলে বোল্ট আবেগাপ্লুতও, ‘সমর্থকেরা আমাকে ভোট দিয়ে এখানে এনেছেন। আমিও সব সময় সমর্থকদের আনন্দের জন্যই পরিশ্রম করি। এ পুরস্কার আমার কাছে অনেক কিছু। এটা আমার পরিশ্রমের ফল।’শুরুটা যেহেতু আগে করতে পারেননি, শেষটা একটু দেরি করে করলে কেমন হয়? বোল্ট উড়িয়ে দিলেন সেই সম্ভাবনা। মাইকেল ফেল্‌প্‌সের মতো সবাইকে চমকে দিয়ে ২০২০ টোকিও অলিম্পিকে প্রত্যাবর্তনের ঘোষণা দেওয়ার কোনো ইচ্ছেও তাই নেই তাঁর। স্প্রিন্টারদের জন্য এই কাজটা যে খুব কঠিন মনে করেন তিনি, ‘আমার কোচই আমাকে সব সময় বলে, “অবসর নেওয়ার পর আর ফেরার দরকার নেই। এটা কখনোই করতে যেয়ো না।” আমিও এটাই বিশ্বাস করি।’
বোল্টের অর্জনের রাতে আইএএএফ বর্ষসেরা নারী অ্যাথলেট হয়েছেন রিওতে মেয়েদের ১০ হাজার মিটারে সোনা জেতা ইথিওপিয়ার আলমাজ আয়ানা। এ ইভেন্টে বিশ্ব রেকর্ডও তাঁর দখলেই। এএফপি, রয়টার্স।
 
