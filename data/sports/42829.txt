
এমনিতেই টানা হারের মধ্যে আছে দল। তার ওপর যদি দলের ভেতর থেকেই আসে এমন অভিযোগ, তাহলে কার মাথা ঠিক থাকে? ফ্র্যাঞ্চাইজির শুভেচ্ছাদূত সংগীতশিল্পী আসিফ আকবর তাঁর ফেসবুক স্ট্যাটাসে বরিশাল বুলসের কিছু দেশি-বিদেশি খেলোয়াড় ফিক্সিংয়ে জড়িত থাকতে পারেন বলে সন্দেহ প্রকাশের পর তাই মেজাজ হারালেন অধিনায়ক মুশফিকুর রহিম। আসিফের স্ট্যাটাসের কড়া সমালোচনা করে তাঁকে ‘পাগল’ বলেও আখ্যায়িত করেছেন তিনি।ফেসবুকে আসিফ আলোচিত স্ট্যাটাসটি দিয়েছেন গত পরশু দুপুরে, যাতে লিখেছেন, ‘আমার দল বরিশাল বুলসের বিদেশি ও দেশি খেলোয়াড়দের একটা অংশ ম্যাচ ফিক্সিংয়ে জড়িত আমি নিশ্চিত, প্রমাণ নেই। তবে বিসিবি এবং আকসু যদি তীক্ষ্ম দৃষ্টি দেয়, অবশ্যই তারা প্রমাণ খুঁজে পাবে।’কাল মিরপুরে প্রথম ম্যাচ শেষে মুশফিকের সংবাদ সম্মেলনে প্রসঙ্গটা উঠতেই ক্ষোভে ফেটে পড়লেন তিনি, ‘এটা শোনা এবং দেখার পর নিজের চোখকেও বিশ্বাস করতে পারছিলাম না। তিনি বাংলাদেশের এত বড় সেলিব্রেটি হয়ে এমন কথা লিখবেন, এটা বিরক্তিকর ও লজ্জাজনক। উনি এটা মাথা ঠিক অবস্থায় লিখেছেন, নাকি বেঠিক অবস্থায়, সেটা আমি জানি না। ওনাকে প্রশ্ন করতে ইচ্ছে করে, ভাই, কোন পরিস্থিতিতে আপনার এমনটা মনে হয়েছে? কোন দেশি বা বিদেশি খেলোয়াড় এটা করেছে?’আরেক প্রশ্নের উত্তরে মুশফিক বললেন, ‘তিনি (আসিফ) বলতে পারেন আমরা যেভাবে খেলছি, সেটা হতাশার। শুধু তিনি কেন, বরিশালবাসীও হতাশ। কিন্তু তিনি যেভাবে লিখেছেন, একজন মানুষের পক্ষে এটা কখনো লেখা সম্ভব নয়, একমাত্র পাগল ছাড়া।’মুশফিকের মন্তব্য নিয়ে মুঠোফোনে প্রতিক্রিয়া জানতে চাইলে আসিফ শুধু বললেন, ‘আমি এ নিয়ে কোনো মন্তব্য করতে চাচ্ছি না। মুশফিকের সঙ্গে আমার ব্যক্তিগত সম্পর্ক ভালো। ম্যাচ হারায় হয়তো তার মেজাজ খারাপ ছিল। সে জন্যই এভাবে বলেছে।’
