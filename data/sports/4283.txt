
উদ্বোধনী জুটিতে ক্রিস গেইল ও ব্র্যান্ডন ম্যাককালাম। প্রথম ওভার বল করতে গেলেই ভয় লাগার কথা! টি-টোয়েন্টির রানের যত রেকর্ড সব যে এ দুজনের ভাগাভাগি করে নেওয়া। মেহেদী হাসানের জন্য আজই হয়তো ছিল সবচেয়ে বড় পরীক্ষা। সে পরীক্ষায় কী দুর্দান্তভাবেই না উতরে গেলেন এই অফ স্পিনার। রংপুর রাইডার্সের বিপক্ষে ম্যাচের সেরা খেলোয়াড় হয়েছেন কুমিল্লা ভিক্টোরিয়ানসের মেহেদী হাসান।
বাংলাদেশের ক্রিকেটে অফ স্পিনার আর মেহেদী মানেই এখন সবাই চেনেন মিরাজকে। সে তুলনায় একদমই অপরিচিত বয়সে বড় এই মেহেদী। বিপিএলে তো আরও বেশি। মাত্র তৃতীয় টি-টোয়েন্টি ম্যাচ খেলতে নেমেছিলেন আজ। প্রথম বলটাই ম্যাককালামকে! চতুর্থ বলটা করতে হলো গেইলকে। সে বলই উইন্ডিজ ওপেনারকে ফাঁকি দিয়ে লাগল প্যাডে। জোরালো আবেদনে সাড়া দিলেন না আম্পায়ার। পরে রিপ্লে দেখাল, আউট ছিলেন গেইল। সে হতাশা কাটিয়ে প্রথম ওভারে মাত্র ১ রান দিলেন মেহেদী।পরের ওভারেও মাত্র ১ রান! এবারও একটুর জন্য ম্যাককালামের উইকেটটা পেলেন না। ব্যাটসম্যানকে ফাঁকি দেওয়া বলটা কীভাবে যেন স্টাম্পকেও ফাঁকি দিল! পরের ওভারে আর কোনো হতাশা নয়। ম্যাককালামকে স্টাম্পিং করিয়ে শাহরিয়ার নাফীসকে দারুণ এক বলে বোল্ড। বলের বাউন্স আর ঘূর্ণি ধরতেই পারেননি জাতীয় দলের সাবেক এই ওপেনার। ৩ ওভার শেষে ৪ রান দিয়ে ২ উইকেট মেহেদীর!শেষ ওভারে তাই ১১ রান দিলেও মেহেদীর ম্যান অব দ্য ম্যাচ হওয়াতে আটকায়নি। ম্যাককালাম ও গেইল জুটিকে বল করে এমন স্পেলের (২/১৫) মালিক তো ম্যাচসেরা হবেনই!
 
