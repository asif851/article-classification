
এই কদিনেই কত পরিবর্তন দৃশ্যপটে! ফতুল্লা টেস্টের প্রথম দিন শেষে চন্ডিকা হাথুরুসিংহে এসেছিলেন সংবাদ সম্মেলনে। চোখেমুখে সেদিন ভর করেছিল রাজ্যের দুশ্চিন্তা। সংবাদ সম্মেলনে জর্জরিত হলেন নানা প্রশ্নে। বিশেষ করে, কেন এক পেসার নিয়ে খেলছে বাংলাদেশ-এ প্রশ্নের উত্তর দিতেই গলদঘর্ম অবস্থা বাংলাদেশ কোচের!আজও এলেন। তবে চোখে-মুখে দুশ্চিন্তার লেশমাত্র নেই, বরং ফুরফুরে মেজাজটা জানান দিচ্ছে কোচ বেশ ‘মুডে’ই আছেন! ক্ষণে ক্ষণে নানা রসিকতায়ও মেতে উঠছিলেন সাংবাদিকদের সঙ্গে।ফতুল্লার মতো মিরপুরেও উঠল পেসার-প্রসঙ্গ। তবে এ নিয়ে কথা বলতে সেদিনের মতো অস্বস্তি নয়, বরং একরাশ তৃপ্তিই খেলে গেল চোখে-মুখে। চারপেসার খেলানো নিয়ে আলাদা কোনো পরিকল্পনার ছিল কি না, জানতে চাইলে হাসলেন। বললেন, ‘দেখলেনই তো, তাই না? আমরা সব সময়ই আমাদের শক্তি অনুযায়ী খেলি। যদি আমাদের শক্তি দিয়ে প্রতিপক্ষের দুর্বলতা কাজে লাগাতে পারি, তবে সেটাই ভালো।’তবে প্রথম ম্যাচে ভারতকে হারালেও পরিপূর্ণ তৃপ্ত হতে পারেননি হাথুরু। দল আরও ভালো করার সামর্থ্য রাখে বলেই জানালেন বাংলাদেশ কোচ, ‘আসলে গত ম্যাচে পুরোপুরি খুশি হতে পরিনি। যদিও আমরা জিতেছি। তবে আমরা এখনো উন্নতি করতে পারি। কেবল ব্যাটিংয়ে নয়, ফিল্ডিংয়ে কিংবা বোলিংয়েও আরও ভালো করতে পারি। আমার মনে হয়, পাকিস্তানের বিপক্ষে কয়েকটি ম্যাচে আমরা আরও বেশি ভালো খেলেছিলাম। আশা করি, পরের দুটো ম্যাচে আরও ভালো করতে পারব।’বাংলাদেশ ‘আরও ভালো’ করা মানেই ভারতের বিপক্ষে সিরিজ জয় নিশ্চিত! বাংলাদেশ কি পারবে তা করতে? সরাসরি না বললেও স্বপ্নই দেখাচ্ছেন হাথুরু, ‘বলছি না আমরা ফেবারিট। তবে সিরিজ জিততে আমরা আত্মবিশ্বাসী।’অক্টোবরে ওয়ানডে দলের অধিনায়কত্ব পাওয়ার পরই মাশরাফি বিন মুর্তজা ক্রমেই দলকে নিয়ে যাচ্ছেন অন্য পর্যায়ে। জিম্বাবুয়েকে উড়িয়ে দেওয়া, বিশ্বকাপে দারুণ পারফরম্যান্স, পাকিস্তানকে বাংলাওয়াশ, সর্বশেষ ভারতকে হারানো-নেতৃত্বগুণে মাশরাফি যেন অনন্য, অতুলনীয়। কোচও প্রশংসায় ভাসালেন মাশরাফিকে, ‘সে খুবই গুরুত্বপূর্ণ ভূমিকা পালন করছে। ড্রেসিংরুমে সবাই তাকে ভীষণ সম্মান করে। সামনে থেকে নেতৃত্ব দেয় মাঠে। আমরা যেভাবে খেলছি, তাতে তার বিরাট অবদান রয়েছে।’উঠল মুশফিকুর রহিম প্রসঙ্গও। সাম্প্রতিক সময়ে বেশ কিছু ইনিংসে রান পাননি বাংলাদেশ দলের উইকেটরক্ষক, বিশেষ করে টেস্টে। গত ম্যাচেও ফিরেছেন মাত্র ১৪ রানে। তবে মুশফিককে নিয়ে খুব একটা চিন্তিত নন কোচ, ‘মুশফিকের ব্যাটিং নিয়ে আমি খুব একটা ভাবছি না। অনেক দিন ধরেই সে আমাদের সেরা ব্যাটসম্যান। চার ম্যাচ আগেই (পাকিস্তানের বিপক্ষে) কিন্তু সে সেঞ্চুরি পেয়েছিল’।সম্প্রতি বাংলাদেশ-ভারতের লড়াইয়ে তৈরি হয়েছে আলাদা অর্থ, ছড়াচ্ছে উত্তেজনার বারুদ! এ লড়াইটাকে কীভাবে দেখছেন বাংলাদেশ কোচ? হাথুরুর কাছে প্রশ্নটা কঠিনই। তবুও বললেন, ‘আমরা কাছে আসলে ভালো ক্রিকেট খেলাই আসল কথা। যখন দেখবেন বড় ভাই-ছোট ভাইয়ের লড়াই হবে, সেখানে কিছু বিষয় থাকবেই। ক্রিকেটে তারা (ভারত) বাংলাদেশকে নবীন দেশ হিসেবেই দেখে। এখন আমরা বড় দলের সঙ্গে লড়ছি। এ লড়াই নিয়ে আমি কথা বলতে পারি না। মূল কথা হচ্ছে, খেলোয়াড়েরা দারুণ খেলছে। আমরা এমনটাই খেলতে চাই।’
