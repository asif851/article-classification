
পাকিস্তানের ক্রিকেটে আবারও বয়ে যাচ্ছে ফিক্সিং-ঝড়। বিষয়টি নিয়ে এত দিন চুপ থাকা মিসবাহ-উল-হক অবশেষে মুখ খুলেছেন। পাকিস্তান ক্রিকেট লিগের (পিএসএল) ফিক্সিংয়ে জড়িত খেলোয়াড়দের ক্রিকেট থেকে আজীবন নিষিদ্ধ করা উচিত বলে মনে করেন পাকিস্তানের টেস্ট অধিনায়ক।২০১০ সালে লর্ডস টেস্টে স্পট ফিক্সিংয়ের অপরাধে পাঁচ বছরের জন্য নিষিদ্ধ ছিলেন মোহাম্মদ আমির, মোহাম্মদ আসিফ ও সালমান বাট। নিষেধাজ্ঞা কাটিয়ে আমির আবার পাকিস্তান দলে ফিরেছেন মিসবাহর অধিনায়কত্বেই। ওয়েস্ট ইন্ডিজ সফরে ফিরতে পারেন সাবেক অধিনায়ক বাটও। তবে পিএসএলে স্পট ফিক্সিংয়ের সঙ্গে জড়িত খেলোয়াড়দের বিষয়ে মিসবাহর অবস্থান অনমনীয়, ‘যে খেলোয়াড়েরা স্পট ফিক্সিংয়ের সঙ্গে জড়িত ছিল তাদের আজীবন নিষিদ্ধ হওয়া উচিত। এ রকম ঘটনায় আমরা খুব হতাশ।’লর্ডসের ঘটনার পর পাকিস্তানি ক্রিকেটারদের ওপর থেকে বিশ্বাস উঠে গিয়েছিল অনেকেরই। ধীরে ধীরে সেই নেতিবাচক ভাবমূর্তি কিছুটা হলেও সরে যাচ্ছিল বলে মনে হয় মিসবাহর। তবে এবারের ঘটনায় এক ফুৎকারে আবারও সব নষ্ট হয়ে গেছে। মিসবাহর ক্ষোভটা সে কারণেই, ‘গত সাত বছরে আমরা পাকিস্তান ক্রিকেটের যে ইতিবাচক একটা ভাবমূর্তি গড়ে তুলেছিলাম, তা আবার নষ্ট হয়ে গেছে।’পিএসএলে ফিক্সিংয়ে জড়িত থাকার অভিযোগে শারজিল খান, খালিদ লতিফ, নাসির জামশেদ, মোহাম্মদ ইরফান ও শাহজাইব হাসানকে সব ধরনের ক্রিকেট থেকে সাময়িক নিষিদ্ধ করা হয়েছে। শারজিল আর লতিফকে পিএসএলের প্রথম সপ্তাহেই নিষিদ্ধ করা হয়েছে। এই দুজনের সঙ্গে শাহজাইবও কমপক্ষে পাঁচ বছরের জন্য নিষিদ্ধ হতে পারেন। ইরফান নিষিদ্ধ হতে পারেন ছয় মাসের জন্য। ক্রিকবাজ।
