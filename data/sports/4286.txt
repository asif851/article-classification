
এক দিন পরই শুরু হচ্ছে আইপিএল। হায়দরাবাদ সানরাইজার্স প্রথমবারের মতো শিরোপা জিতেছে গত বছর। মোস্তাফিজদের দল কি পারবে এবারও শিরোপা ধরে রাখতে? আগের ৯ আসরে একমাত্র চেন্নাই সুপার কিংস পরপর দুবার (২০১০ ও ২০১১) চ্যাম্পিয়ন হয়েছে। ৯ আসরে আইপিএল পেয়েছে ভিন্ন ভিন্ন ছয় চ্যাম্পিয়ন। শিরোপা হাতবদলেই যেন বিশ্বাসী আইপিএল। তবে শিরোপা ধরে রাখতে হায়দরাবাদ কোচ টম মুডিকে মনে হচ্ছে আত্মবিশ্বাসী। 
আইপিএলের বর্তমান চ্যাম্পিয়ন, স্বাভাবিকভাবে এবারও ফেবারিট হিসেবেই টুর্নামেন্ট শুরু করতে যাচ্ছে হায়দরাবাদ। তবে এটাকে চাপ হিসেবে নিচ্ছেন না মুডি, ‘মনে হয় না এটা আমাদের জন্য চাপ হবে। গত বছর চ্যাম্পিয়ন হওয়াটা ছিল ভীষণ গৌরবের। তবে এবার একেবারে ভিন্ন টুর্নামেন্ট। দলে অনেক নতুন সদস্য যোগ হয়েছে। আমার কাছে এটা নতুন অধ্যায়, নতুন বই।’ গত মৌসুমে দলকে সামনে থেকে নেতৃত্ব দিয়েছেন ডেভিড ওয়ার্নার। যদিও তাঁর ব্যাট হাসেনি ভারত সফরে। ভারতের সঙ্গে সদ্যসমাপ্ত টেস্ট সিরিজে মাত্র একটা ফিফটি এসেছে ওয়ার্নারের ব্যাট থেকে। সেঞ্চুরি নেই একটিও। ওয়ার্নারের ফর্ম অবশ্য ভাবাচ্ছে না মুডিকে, ‘এটা নিয়ে উদ্বিগ্ন হওয়ার কিছু নেই। ধর্মশালা টেস্টে সে ভালো ব্যাটিং করেছে (৫৬)। মনে হয়েছে বেশ ছন্দ ফিরে পেয়েছে। ডেভ (ওয়ার্নার) এমন খেলোয়াড়, যেকোনো বোলিং আক্রমণ ধ্বংস করে দিতে তার একটা বাউন্ডারি লাগে।’ পরশু হায়দরাবাদ-বেঙ্গালুরু ম্যাচ দিয়ে উঠছে আইপিএলের পর্দা। অল্প প্রস্তুতিতেই শুরু করতে হচ্ছে টুর্নামেন্ট, তবে এটি খুব একটা বাধা হয়ে দাঁড়াবে না বলেই মনে করছেন মুডি, ‘আমরা সবাই এক জায়গায় হয়েছি। অন্য ফ্র্যাঞ্চাইজির একই অবস্থা। কোনো দলের খেলোয়াড়ই টুর্নামেন্ট শুরুর দুই সপ্তাহ আগে আসতে পারেনি। ওয়ার্নারকে বাড়িতে যেতে দেওয়ার সিদ্ধান্ত (ভারতের বিপক্ষে টেস্ট সিরিজের পর) সঠিক ছিল আমাদের। এতে সে আরও সতেজ ও ফুরফুরে হবে। অনেক আন্তর্জাতিক খেলোয়াড়দেরও একই অবস্থা।’ মুডি এ–ও জানিয়েছেন, শ্রীলঙ্কা সিরিজ শেষ করে সেখান থেকেই মোস্তাফিজের ভারতে চলে আসার কথা। যদিও বিসিবি সভাপতি নাজমুল হাসান বলছেন, শ্রীলঙ্কা সফর শেষে মোস্তাফিজের ১০-১২ দিন বিশ্রাম প্রয়োজন। এরপর তিনি আইপিএল খেলতে যাবেন। বাংলাদেশ কন্ডিশনিং ক্যাম্প করতে এ মাসের শেষেই আয়ারল্যান্ড যাওয়ার কথা বাংলাদেশ দলের। তথ্যসূত্র: টাইমস অব ইন্ডিয়া।
