
মোস্তাফিজ ফিরেছেন, কিন্তু ফিজ ফিরবেন কবে? এমন আকুতি উঠছিল চার পাশ থেকেই। চোট কাটিয়ে মোস্তাফিজকে ঠিক আগের মতো বল করতে দেখা যাচ্ছিল না। আজ সে হতাশা কাটিয়ে উঠেছেন ফিজ, দুর্দান্ত বল করেছেন। কিপটে বোলিংয়ে দুটি উইকেট পেয়েছেন, দারুণ একটি ক্যাচও বানিয়ে দিয়েছেন। কিন্তু মোস্তাফিজের ফেরার দিনে আলোচনায় আরেক বাঁহাতি পেসার, কাজী অনিক!অনূর্ধ্ব-১৯ দলের এই বাঁহাতি পেসার আজই প্রথম নামলেন বিপিএলে। অভিষেক ম্যাচ কীভাবে রাঙাতে হয়, সেটাও দেখিয়ে দিলেন। ৩.২ ওভার বল করেছেন। তাতে ১৭ রান দিয়ে নিয়েছেন ৪ উইকেট। ৪ ওভারে মাত্র ১৮ রান দিয়ে ২ উইকেট পাওয়া মোস্তাফিজও পেছনে পড়ে গেছেন। আড়ালে পড়ে গেছেন ৪ ওভারে মাত্র ১৫ রান দেওয়া উসামা মিরও। তিন বোলারের এমন বোলিংয়ে জয়ী দলের নামটাও পরিষ্কার, রাজশাহী কিংস। চিটাগং ভাইকিংসকে ৩৩ রানে হারিয়েছে রাজশাহীর রাজারা।শুরুটা অবশ্য মোহাম্মদ সামি করেছেন। শুরুতেই বিপজ্জনক লুক রনকিকে ফিরিয়ে দিয়েছেন। একটু পরেই ফর্ম খুঁজতে থাকা সৌম্যকে আউট করেছেন মোস্তাফিজ। বাকি কাজটা অনিক-মিররা সেরেছেন। মোস্তাফিজসহ এ তিনজন এমনভাবেই আষ্টেপৃষ্ঠে বাঁধলেন স্বাগতিক দলকে—১৫৮ রানের লক্ষ্যে মাত্র ১২৪ রানেই থেমে গেল চিটাগং।এর আগে অধিনায়ক ড্যারেন স্যামি (৪০), মুশফিকুর রহিম (৩১) ও ফ্র্যাঙ্কলিনের (৩০) ছোট ইনিংসগুলোতেই ১৫৭ রান তুলতে পেরেছিল রাজশাহী। এ রানকেই বিশাল করে তুলেছেন অনিক-মোস্তাফিজরা।
