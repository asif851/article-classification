
গত পরশু বাংলাদেশের সঙ্গে প্রস্তুতি ম্যাচে ৬৪ রান করেছেন। ওয়ানডে সিরিজের আগে এই রানে ফেরাটা কুশল পেরেরার কাছে স্বস্তি হওয়ার কথাই ছিল। ওয়ানডেতে যে রানখরায় ভুগছিলেন, সর্বশেষ সাতটি ওয়ানডেতে তাঁর সর্বোচ্চ ইনিংস মাত্র ২১ রানের। কিন্তু স্বস্তিটা ম্যাচ শেষে আর থাকল কই! প্রস্তুতি ম্যাচে হ্যামস্ট্রিংয়ে চোট পেয়েছেন শ্রীলঙ্কান উইকেটকিপার-ব্যাটসম্যান। আগামীকাল বাংলাদেশের সঙ্গে শুরু হতে যাওয়া তিন ম্যাচের ওয়ানডে সিরিজের প্রথম দুটিতে থাকছেন না পেরেরা।
চোটটা তত গুরুতর নয়। লঙ্কান দলের ম্যানেজার অশাঙ্ক গুরুসিনহা জানিয়েছেন, দ্বিতীয় ম্যাচের আগেই সুস্থ হওয়ার সম্ভাবনা আছে পেরেরার। কিন্তু নির্বাচকেরা ঝুঁকি নেননি। সুস্থ হতে পারলে ১ এপ্রিল তৃতীয় ওয়ানডেতে ফিরতে পারেন। তাঁর বদলে প্রথম দুই ম্যাচে ওপেনিংয়ে নামতে পারেন নিরোসান ডিকভেলা। ক্রিকইনফো।
