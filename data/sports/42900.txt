
ওয়ানডেতে বছরটা তাঁর ভালোই কেটেছে। ওয়েস্ট ইন্ডিজের বিপক্ষে গত সেপ্টেম্বর-অক্টোবরে টানা তিন ম্যাচে সেঞ্চুরি করেছিলেন বাবর আজম। সেই সাফল্যের সূত্র ধরেই তাঁর টেস্ট দলে জায়গা পাওয়া। দুবাইয়ে একই প্রতিপক্ষের সঙ্গে অভিষেক টেস্টের প্রথম ইনিংসে করেছিলেন ৬৯ রান। চলতি সিরিজের​ ক্রাইস্টচার্চ টেস্টে ব্যাট হাতে সফল না হলেও হ্যামিল্টন টেস্টে বিরুদ্ধ স্রোতে দাঁড়িয়ে খেললেন হার না মানা ৯০ রানের ইনিংস। ১৯৬ বলে করা তাঁর এই সংগ্রামী ইনিংসের সুবাদেই ২১৬ রানে গুটিয়ে পাকিস্তানের প্রথম ইনিংস। একপর্যায়ে অবশ্য ৭৬ রান তুলতেই ৫ উইকেট হারিয়ে ফেলেছিল তারা।প্রথম ইনিংসে ২৭১ রানে অলআউট হওয়া নিউজিল্যান্ডের লিড ৫৫ রানের। দ্বিতীয় ইনিংস শুরু করলেও বৃষ্টির কারণে মাত্র ১ বল খেলার সুযোগ পেয়েছে স্বাগতিকেরা।সেডন পার্কে ক্রিকেটারদের চেয়ে আসলে বেশি খেলছে বৃষ্টি! প্রথম দিনে চার দফা বৃষ্টির কারণে খেলা বন্ধ ছিল। দ্বিতীয় দিনটি ভালোভাবে পার হলেও তৃতীয় দিনে আবারও বৃষ্টির বাগড়া। লাঞ্চের আগে ও পরে দুই দফা বৃষ্টিতে থেমে ছিল খেলা। ঘরের মাঠে দুর্দান্ত বোলিং করেছেন টিম সাউদি। আগের দিনের ৩ উইকেট নেওয়ার পর আজ আরও তিন উইকেট নিয়ে বোলিংটিকে রূপ দিয়েছেন ২১-০-৮০-৬ এ! ক্রিকইনফো।
