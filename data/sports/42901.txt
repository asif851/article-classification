
ঘটনার শুরু গত অ্যাশেজের ট্রেন্টব্রিজ টেস্ট থেকেই। ওই টেস্টে ব্যাটের কোণ ছুঁয়ে ক্যাচ হওয়ার পরও স্বেচ্ছায় মাঠ ছেড়ে বের হননি স্টুয়ার্ট ব্রড। এটিকে ‘বড় ধরনের প্রতারণা’ আখ্যা দিয়ে অস্ট্রেলীয় কোচ ড্যারেন লেম্যান বলেছিলেন, ফিরতি অ্যাশেজে ব্রডের জীবন দুর্বিষহ করে তুলবে অস্ট্রেলিয়ার দর্শকেরা।ঘটনাটি যে বিন্দু থেকে সিন্ধুতে পরিণত হবে—অনুমিতই ছিল। হলোও তা-ই। ব্রিসবেন টেস্টের প্রথম দিন থেকেই ব্রডের পিছু নিয়েছে অস্ট্রেলিয়ার দর্শকেরা। দুয়োধ্বনি তো আছেই, মাঠে শোভা পাচ্ছে তাঁকে খোঁচা দেওয়া বিভিন্ন ব্যানার। ব্রডকে ‘স্টুয়ার্ট ফ্রড’ বলা হচ্ছে। একজনের ব্যানারে শোভা পাচ্ছে এই লেখা: ‘গত গ্রীষ্মে তুমি কী করেছো আমি জানি!’ঘটনা এখানেই শেষ নয়। ‘১০০,০০০ লাইকস অ্যান্ড আই উইল ট্যাকল স্টুয়ার্ট ব্রড অন বক্সিং ডে’ শিরোনামে খোলা হয়েছিল ফেসবুক পেজ। পুলিশ এক ব্যক্তিকে আটকও করেছে মাঠে শূকর ছেড়ে দেওয়ার চেষ্টা করার অপরাধে। সেই শূকরটির গায়ে নাকি লেখা ব্রডের নাম! ৩১ বছর আগে এই মাঠেই একটি ওয়ানডে ম্যাচে শূকরছানা ছেড়ে দেওয়ার ঘটনা ঘটেছিল। যেটার গায়ে লেখা ছিল দুই ইংলিশ খেলোয়াড়ের নাম—‘বোথাম’ (ইয়ান বোথাম) এবং ‘এডি’ (এডি হেমিংস)!লেবু বেশি কচলালে তেতো হতে বাধ্য—এ ভাবনা থেকেই কিনা এ আগুনে জল ঢালতে চাইছে ক্রিকেট অস্ট্রেলিয়া (সিএ)। ফেসবুকের পৃষ্ঠাটি সরিয়ে ফেলার উদ্যোগ নিয়েছে সিএ। ওই ফেসবুক পেজের স্বত্বাধিকারীকে সতর্কও করে দেওয়া হয়েছে। অন্যদিকে মাঠে শূকরছানা আনার জন্য নাম না প্রকাশ করা আরেক সমর্থকের বিরুদ্ধে ‘পশুর প্রতি নিষ্ঠুরতা’র অভিযোগ দায়ের করেছে পুলিশ।ব্রডকে ‘ভয়ানক প্রতারক’ আখ্যা দেওয়া, অস্ট্রেলিয়ার দর্শকদের তাঁকে নাজেহাল করার উসকানি দেওয়ার সময় কিন্তু নীরবই ছিল সিএ। আইসিসি তখন লেম্যানকে তিন হাজার ডলার জরিমানা করলেও এ ব্যাপারে কিছু বলেনি ক্রিকেট অস্ট্রেলিয়া। তবে পরিস্থিতি লাগামের বাইরে চলে যাওয়ার শঙ্কা থেকেই বিষয়টি গুরুত্বের সঙ্গেই নেওয়া হয়েছে। সিএ সাফ জানিয়েছে, কোনো ‘অসামাজিক আচরণ’ কিছুতেই সহ্য করা হবে না। কোন ক্রিকেট ম্যাচেই তা করতে দেওয়া হবে না।সিএ এক বিবৃতিতে জানিয়েছে, ‘ওই পেজটি সরিয়ে ফেলতে ফেসবুক কর্তৃপক্ষের সঙ্গে যোগাযোগ করা হয়েছে। এ ছাড়া সংশ্লিষ্ট কর্তৃপক্ষকে এ-সংক্রান্ত সকল তথ্য দিয়ে সহযোগিতা করা হচ্ছে।’ সংস্থাটিও এ-ও বলেছে, ‘ক্রিকেটে এ ধরনের কর্মকাণ্ড কিছুতেই মেনে নেয়া হবে না। অপরাধী অবশ্যই ফৌজদারি অপরাধে অভিযুক্ত হবেন। জরিমানার ক্ষেত্রে হয়তো ভেন্যু ভেদে তারতম্য ঘটবে। তবে প্রতি অপরাধের ক্ষেত্রে এর জরিমানার ব্যাপ্তি কয়েক হাজার ডলার হতে পারে। ’অন্যদিকে ইংল্যান্ড ক্রিকেটে বোর্ড (ইসিবি) এক বিবৃতিতে জানিয়েছে, ‘খেলোয়াড়ের প্রতি এ ধরনের হুমকির বিরুদ্ধে ক্ষোভ প্রকাশ করছে ইসিবি। সঙ্গে এ-ও দাবি জানাচ্ছে, ক্রিকেট অস্ট্রেলিয়ার অনুরোধে সাড়া দিয়ে ফেসবুক কর্তৃপক্ষ যেন এ ধরনের পীড়াদায়ক ও আক্রমণাত্মক পেজ সরিয়ে নেয়। সহিংসতার প্ররোচনাদায়ীর কোনো জায়গা নেই ক্রিকেটে।’ব্রডকে এমন নাজেহাল হতে দেখে শেন ওয়ার্নও ক্ষোভ ঝেড়েছেন ব্রিসবেনের ‘কুরিয়ার মেইল’-এর ওপর। ওয়ার্ন বলেছেন, সংবাদমাধ্যমকে দায়িত্বশীল আচরণ করতে হবে, ‘পত্রিকাটি যে কাণ্ড করেছে, সেটি শিশুতোষ বৈ কিছু নয়।’ চ্যানেল নাইনকে ওয়ার্ন বলেছেন, ‘এসব ঘটতে পারে কেবল প্রাথমিক বিদ্যালয়ে। আমাদের মিডিয়া যেন সবচেয়ে বাজে। বহু আগ থেকেই অস্ট্রেলীয় পত্রপত্রিকাগুলো সবচেয়ে বাজে প্রিন্ট মিডিয়া হিসেবে পরিচিত। সত্যি তারা ভয়ংকর। আমি তাদের বলতে চাই, এসব কিন্তু শেষ পর্যন্ত ব্রডের উপকারেই আসছে, এটা সরাসরিভাবে আমাদের ওপর পাল্টা আঘাত হয়ে আসছে।’মিডিয়ার আক্রমণ জীবনে কম সইতে হয়নি ওয়ার্নকে। ফলে ব্রডের জ্বালা তার চেয়ে কে বেশি বুঝবে!
যে কোনো খেলার আপডেট পেতে S লিখে এসএমএস করুন 2221 নম্বরে। শুধুমাত্র ক্রিকেটের সর্বশেষ স্কোর জানতে C লিখে এসএমএস করুন 2221 নম্বরে।
