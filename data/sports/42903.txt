
এবার যৌন হয়রানির অভিযোগ ফিফার সাবেক সভাপতি সেপ ব্ল্যাটারের বিরুদ্ধে। যুক্তরাষ্ট্র নারী দলের সাবেক গোলকিপার হোপ সলো অভিযোগ করেছেন, ব্ল্যাটার তাঁকে যৌন হয়রানি করেছেন। ২০১৩ সালে ব্যালন ডি’অর অনুষ্ঠানে সাবেক ফিফা সভাপতি নাকি তাঁর শরীরে হাত দিয়েছিলেন।
পর্তুগিজ সংবাদপত্র এক্সপ্রেসোকে দেওয়া এক সাক্ষাৎকারে সলো অভিযোগ করেছেন, ব্ল্যাটার তাঁর শরীরের স্পর্শকাতর অঙ্গে স্পর্শ করেছিলেন। তবে সলোর এই অভিযোগ অস্বীকার করেছেন সাবেক ফিফা সভাপতি। তাঁর একজন মুখপাত্র বিবিসিকে বলেছেন, ‘এমন অভিযোগ হাস্যকর।’
৩৬ বছর বয়সী সাবেক এই নারী ফুটবলারের কাছে জানতে চাওয়া হয়েছিল, এই ঘটনা তিনি কেন আগে প্রকাশ করেননি। জবাবে তিনি বলেছেন, ‘আমি উপস্থাপনা নিয়ে নার্ভাস ছিলাম। আমাকে ব্যালন ডি’অর তুলে দিতে হয়েছিল। সেই ঘটনার পর আমি তাঁর সঙ্গে দেখা করিনি। সেটা আরও খারাপ হয়েছে।’
সলো বলেন, ‘“আমাকে স্পর্শ করার চেষ্টা করো না”—এই কথাটা তাঁর মুখের ওপর বলা হয়নি। তবে আমি সবকিছুই সরাসরি সামলাতে পছন্দ করি।’
সাম্প্রতিক সময়ে একের পর এক তারকা ব্যক্তিদের বিরুদ্ধে যৌন নিপীড়নের অভিযোগ উঠেছে। মিডিয়া মোগল হার্ভি ওয়াইনস্টাইনের বিরুদ্ধে হলিউডের বেশ কজন অভিনেত্রী অভিযোগ এনেছেন। দুবার অলিম্পিক সোনাজয়ী সলো এ ব্যাপারে বলেছেন, ‘আমি আমার ক্যারিয়ারজুড়ে এটা দেখে আসছি। এটা শুধু হলিউডেই হয় না। নারী খেলোয়াড়েরা তাদের কলেজের কোচদের সঙ্গে প্রেম করেছে, বিয়ে করেছে। একজন কম বয়সী খেলোয়াড়কে কোচের এমন দৃষ্টিতে দেখাই তো উচিত নয়। কোচ, ট্রেনার, ডাক্তার, প্রেস অফিসার সবাইকেই এমন ঘটনা ঘটাতে দেখেছি।’
দীর্ঘদিন ফিফার সভাপতি হিসেবে দায়িত্ব পালন করেছেন ব্ল্যাটার। ২০১৫ সালে দুর্নীতির অভিযোগ নিয়ে তাঁকে সরে যেতে হয়। পরে আট বছরের জন্য নিষিদ্ধ করা হয় তাঁকে। যদিও আপিল করে নিষেধাজ্ঞার মেয়াদ ছয় বছরে নামিয়ে এনেছেন তিনি। সূত্র: বিবিসি স্পোর্টস।
