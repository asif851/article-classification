
চ্যাম্পিয়নস ট্রফির দলে চমক থাকবে না, জানাই ছিল। আর চ্যাম্পিয়নস ট্রফির দলে চমক না থাকা মানে আয়ারল্যান্ডের তিন জাতি সিরিজের দলও হবে চমকহীন। মিরপুর শেরেবাংলা স্টেডিয়ামে কাল সকালে দুই নির্বাচক হাবিবুল বাশার ও সাজ্জাদ আহমেদকে পাশে রেখে সে রকমই দুটি দল ঘোষণা করলেন প্রধান নির্বাচক মিনহাজুল আবেদীন।সর্বশেষ শ্রীলঙ্কা সফরের ওয়ানডে দল থেকে চ্যাম্পিয়নস ট্রফিতে বাদ পড়েছেন শুভাগত হোম, নুরুল হাসান ও শুভাশিস রায়। নুরুল আর শুভাশিস অবশ্য আছেন আয়ারল্যান্ডের তিন জাতি সিরিজের দলে। দলে ফেরা নাসির হোসেনও তা-ই। তবে সাসেক্সের অনুশীলন ক্যাম্প আর আয়ারল্যান্ড সিরিজ পর্যন্তই দলে আছেন তিনি। নয় দিনের অনুশীলন ক্যাম্প করতে বাংলাদেশ দল দেশ ছাড়বে ২৬ এপ্রিল। আয়ারল্যান্ড ও নিউজিল্যান্ডের সঙ্গে তিন জাতির সিরিজ খেলতে সেখান থেকেই যাবে আয়ারল্যান্ডে। আইপিএল থেকে ফিরে মোস্তাফিজ দলের সঙ্গী হবেন দেশ থেকেই। তবে সাকিব দলের সঙ্গে যোগ দেবেন সাসেক্সে। চন্ডিকা হাথুরুসিংহেসহ অন্য কোচরাও তা-ই।নাসিরের মতো দলে ফিরেছেন শফিউল ইসলামও। তবে তিনি ফিরেছেন দুই টুর্নামেন্টের দলেই। গত বছর অক্টোবরে ইংল্যান্ডের বিপক্ষে সর্বশেষ জাতীয় দলে খেলা এই পেসার ছিটকে গিয়েছিলেন বিপিএলে হ্যামস্ট্রিংয়ের চোটে পড়ে। চোট কাটিয়ে ওঠায় তাঁকে নিয়ে যথেষ্টই আশা মিনহাজুলের, ‘চোটে না পড়লে ও আমাদের প্রায় সব সিরিজেই থাকত। টিম ম্যানেজমেন্টের অবশ্য একটা নেতিবাচক মনোভাব ছিল যে টানা ম্যাচ খেলা ওর জন্য কঠিন হয়ে যায়। তাই ওকে আমরা শ্রীলঙ্কায় নিইনি। তবে এখন যেহেতু তার ফিটনেস ঠিক আছে এবং আমরা ঠান্ডা আবহাওয়ায় খেলব, আশা করি সে টানা খেলতে পারবে।’শফিউলের মতো নাসিরও জাতীয় দলে সর্বশেষ খেলেছেন ইংল্যান্ডের বিপক্ষে সিরিজে। এরপর থেকে তাঁর দলের বাইরে থাকায় কোচ চন্ডিকা হাথুরুসিংহের অপছন্দের ভূমিকা আছে বলে শোনা যায়। আয়ারল্যান্ড সিরিজের দলে থাকাটা সেদিক দিয়ে নাসিরের জন্য শুভলক্ষণ। প্রধান নির্বাচক অবশ্য বললেন, সামনে অনেক খেলা আছে বাংলাদেশ দলের। সেসবের জন্য নাসির ভালোমতোই তাঁদের বিবেচনায় আছেন এবং সে জন্যই তাঁকে দেশের বাইরে খেলায় অভ্যস্ত করা হচ্ছে, ‘নাসির এক বছর ধরে দলের সঙ্গে কোনো সফর করছে না। সে জন্যই আমরা ওকে একটি প্রক্রিয়ার মধ্যে এনেছি। ইমার্জিং কাপ এবং ঘরোয়া ক্রিকেটেও সে যথেষ্ট ভালো খেলেছে। আমাদের মনে হয়েছে, সাসেক্সের প্রস্তুতি ক্যাম্প ও আয়ারল্যান্ড সফর নিয়ে ওকে অভ্যস্ত করা দরকার।’আয়ারল্যান্ড সফরের দলে রেখেও নাসিরকে যে চ্যাম্পিয়নস ট্রফির দলে নেওয়া হলো না, সেটির কী ব্যাখ্যা? মিনহাজুল বললেন, ‘আমাদের একই জায়গায় তিনজন খেলোয়াড় ছিল—সাব্বির রহমান, মোসাদ্দেক হোসেন ও মাহমুদউল্লাহ। তাদের পরে নাসির। এখন সাব্বিরকে তিন নম্বরে উঠিয়ে আনায় একটা জায়গা খালি হয়েছে। এই তিনজন থেকেই আমরা ছয় ও সাত নম্বর ব্যাটসম্যান নেব।’ প্রধান নির্বাচকের বিশ্বাস, ১৭টি টেস্ট, ৫৮টি ওয়ানডে আর ৩১টি টি-টোয়েন্টি খেলা নাসির একটু ঘষাতেই আবার জ্বলে উঠবেন। এখন সাসেক্সের অনুশীলন ক্যাম্প আর আয়ারল্যান্ড সফরে এই অলরাউন্ডার কেমন করেন, সেদিকেই তাকিয়ে তিনি।সাসেক্স আর আয়ারল্যান্ড সফরের দলে থাকা নুরুল, নাসির ও শুভাশিসের সঙ্গে চ্যাম্পিয়নস ট্রফির দলে স্ট্যান্ডবাই হিসেবে আছেন সাইফউদ্দিনও। তাঁদের মধ্যে শুধু নুরুলই বিকল্প উইকেটকিপার হিসেবে চ্যাম্পিয়নস ট্রফিতে দলের সঙ্গে থাকবেন। মিনহাজুল এর কারণটাও জানিয়ে দিয়েছেন, ‘উইকেটকিপার চোটে পড়লে যেন দ্রুত রিপ্লেস করা যায়, সে জন্যই আইসিসি চ্যাম্পিয়নস ট্রফিতে ওকে দলের সঙ্গে রাখব।’আয়ারল্যান্ড সফরের দলমাশরাফি বিন মুর্তজা (অধিনায়ক), সাকিব আল হাসান, মুশফিকুর রহিম, তামিম ইকবাল, মাহমুদউল্লাহ, রুবেল হোসেন, ইমরুল কায়েস, নাসির হোসেন, শফিউল ইসলাম, সৌম্য সরকার, সাব্বির রহমান, মোস্তাফিজুর রহমান, তাসকিন আহমেদ, মোসাদ্দেক হেসেন, নুরুল হাসান, মেহেদী হাসান মিরাজ, শুভাশিস রায়, সানজামুল ইসলাম।চ্যাম্পিয়নস ট্রফির দলমাশরাফি বিন মুর্তজা (অধিনায়ক), সাকিব আল হাসান, মুশফিকুর রহিম, তামিম ইকবাল, মাহমুদউল্লাহ, রুবেল হোসেন, ইমরুল কায়েস, শফিউল ইসলাম, সৌম্য সরকার, সাব্বির রহমান, মোস্তাফিজুর রহমান, তাসকিন আহমেদ, মোসাদ্দেক হোসেন, মেহেদী হাসান মিরাজ, সানজামুল ইসলাম।স্ট্যান্ডবাই: নাসির হোসেন, নুরুল হাসান, শুভাশিস রায়, মোহাম্মদ সাইফউদ্দিন।
