
নিষ্প্রাণ অমীমাংসা নাকি রুদ্ধশ্বাস ফল, কী অপেক্ষা করছে খুলনায়? জিম্বাবুয়ের সঙ্গে বাংলাদেশের ২৬৬ রানের ব্যবধান কী যথেষ্ট? কাল পঞ্চম দিন সকালে এর সঙ্গে আর কত যোগ করলে জিম্বাবুয়ের দিকে সত্যিকারের চ্যালেঞ্জ ছুঁড়ে দিতে পারবে মুশফিক-বাহিনী? ব্যবধান যা-ই হোক, এই উইকেটে জিম্বাবুয়েকে অল আউট করার যথেষ্ট সময় কি পাবে বাংলাদেশ? জিম্বাবুয়ের সামনেই বা এই টেস্ট জয়ের সম্ভাবনা কতটুকু! আজ চতুর্থ দিন শেষে এ প্রশ্নগুলোই ঘুরপাক খাচ্ছে ক্রিকেটপ্রেমীদের মধ্যে। স্কোরবোর্ডে আর কত রান উঠলে এই টেস্টে নিজেদের নিরাপদ ভাবতে পারে বাংলাদেশ—সব প্রশ্ন ছাপিয়ে এই জিজ্ঞাসাটাও কিন্তু গুরুত্ব বহন করছে যথেষ্টই। দিন শেষে ৬৩ রানে অপরাজিত মাহমুদউল্লাহ। মুমিনুল করে গেছেন ৫৪। এই দুই ব্যাটসম্যানের কল্যাণেই জিম্বাবুয়ের সঙ্গে ব্যবধানটা ২৬৬–তে দাঁড়িয়েছে। ৫ উইকেটে ২০১ রান নিয়ে ​স্বস্তিতেই দিনটা শেষ করেছে বাংলাদেশ। ৪৮ রানে ৪ উইকেট নেওয়া ম্যালকম ওয়ালার যে প্রায় কাঁপিয়েই দিয়েছিলেন মুশফিকের দলকে। এর মধ্যে পরপর দুই বলে সাকিব আর মুশফিকের নিজের ফেরাটা এসেছিল বেশ বড় ধাক্কা হয়েই। ১৪৫ রানে ৫ উইকেট হারানোর পর পথ ভয় তাড়িয়েছে মাহমুদউল্লাহ-শুভাগতর অবিচ্ছিন্ন ৫৬ রানের জুটি।দ্বিতীয় ইনিংসে তামিম ইকবাল, শামসুর রহমান নিজেদের ইনিংসের শুরুটা করেছিলেন, কিন্তু শেষটা করতে পারেননি। মাহমুদউল্লাহর সঙ্গী হয়ে দিন শেষে ২৩ রানে অপরাজিত সিরিজে ব্যাট হাতে এখনো পর্যন্ত আলো জ্বালাতে না পারা শুভাগত হোম। চতুর্থ দিন শেষে পুরো পরিস্থিতি বিচারে দ্রুত সিদ্ধান্তই নিতে হবে মুশফিককে। কাল সকালে কতক্ষণ স্থায়ী হবে বাংলাদেশের ব্যাটিং? তিনি কী মাহমুদউল্লাহ ও শুভাগত হোমকে বলবেন রানের চাকা দ্রুত ঘোরাতে? শেষ দিনে, চতুর্থ ইনিংসে ৩২০-৩২৫ তো নিরাপদ ব্যবধান হওয়া উচিত বাংলাদেশের জন্য।এখনো পর্যন্ত যা পরিস্থিতি তাতে যেকোনো দিকেই হেলে পড়তে পারে খুলনা টেস্ট। এই টেস্ট বাংলাদেশ জিতে গেলে তা হবে এক দারুণ ব্যাপার। তবে সে ক্ষেত্রে উইকেট বাংলাদেশের স্পিনারদের সহায়তা করবে কি না, তার ওপর নির্ভর করছে অনেক কিছু। তবে অফস্পিনার ম্যালকম ওয়ালারা যেভাবে টার্ন আর বাউন্স আদায় করে নিলেন, তাতে গোল্ডেন ডাকের শিকার হয়েও মুশফিক একই সঙ্গে খুশিও হতে পারেন। স্পিন–বিষেই তো শেষ দিনে নীল করতে হবে জিম্বাবুয়েকে। জিম্বাবুয়ের প্রথম ইনিংসের ৮ উইকেটও তুলে নিয়েছেন স্পিনাররাই।তবে জিম্বাবুইয়ান ব্যাটসম্যানরাও নিশ্চয়ই প্রতিরোধ গড়ে চাইবেন। বিশেষ করে প্রথম ইনিংসে হ্যামিল্টন মাসাকাদজা ও রেগিস চাকাভার দারুণ দুটি ইনিংসের পর তাঁদের সামর্থ্য নিয়ে প্রশ্ন তোলাটা অন্যায়ই। ব্রেন্ডন টেলর কিন্তু এখনো নিজের সেরা খেলাটা খেলতে পারেননি। সে ক্ষেত্রে কাল সকালে দ্রুত ইনিংস ঘোষণার বিলাসিতায় মুশফিক যাবেন কি না, সেটাও প্রশ্ন। তবে এ নিয়ে কোনো প্রশ্ন নেই, শেষ দিনে অপেক্ষা করছে দারুণ এক রোমাঞ্চ!
