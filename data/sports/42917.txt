
বিতর্ক যেন পিছুই ছাড়ছে না ইংলিশ ক্রিকেটারদের। বেন স্টোকসের ব্রিস্টল কেলেঙ্কারি, জনি বেয়ারস্টোর ঢুসের পর এবার বিতর্কের জন্ম দিলেন আরও এক ইংলিশ ক্রিকেটার। অভিযুক্ত ক্রিকেটার বাঁহাতি টপ অর্ডার ব্যাটসম্যান বেন ডাকেট। ইংল্যান্ড একাদশের হয়ে পার্থে খেলতে আসা ডাকেট নাকি সতীর্থ সিনিয়র ক্রিকেটার জেমস অ্যান্ডারসনের শরীরে পানীয় ঢেলে দিয়েছেন। ইংল্যান্ডের হয়ে চারটি টেস্ট খেলা ডাকেট ক্রিকেট অস্ট্রেলিয়া একাদশের বিপক্ষে একটি প্রস্তুতি ম্যাচ খেলার অপেক্ষায় ছিলেন। কিন্তু বৃহস্পতিবার রাতে হঠাৎই তাঁকে দল থেকে বাদ দেওয়া হয়। তাঁর জায়গায় দলে ঢুকেছেন উস্টারশায়ারের জো ক্লার্ক। দুই দিনের এই ম্যাচটি শুরু হয়েছে আজই। এতে মঈন আলীর নেতৃত্বে মাঠে নেমেছে ইংল্যান্ড একাদশ।আদতে ডাকেটের ঘটনাটি কী, সে ব্যাপারে কোনো আনুষ্ঠানিক বিবৃতি দেওয়া হয়নি। তবে এই কেলেঙ্কারির পেছনেও মূল কারণ ‘মদিরা’। সন্ধ্যায় সতীর্থদের নিয়ে বাইরে বেরিয়েছিলেন ডাকেট। সে সময় ইংল্যান্ড দলের অতিরিক্ত নিরাপত্তাকর্মীরাও তাঁদের সঙ্গেই ছিলেন। এ সময় বেশ ‘দ্রবীভূত’ অবস্থায় ছিলেন এই বাঁহাতি ব্যাটসম্যান। এ সময় অ্যান্ডারসনের গায়ে পানীয় ঢেলে দেন ডাকেট। তবে এ নিয়ে ক্রিকেটারদের মধ্যে কোনো হাতাহাতির ঘটনা ঘটেনি, পুলিশও ডাকতে হয়নি।ছয় মাস আগেও এ ধরনের কোনো ঘটনা ঘটলে তা হয়তো খবর হতো না। কিন্তু এর মাঝেই দুটি বড় ঘটনায় ফেঁসেছেন ইংলিশ ক্রিকেটাররা। ব্রিস্টলে পানশালার বাইরে এক সাবেক সেনা কর্মকর্তাকে বেধড়ক পিটিয়ে দল থেকে বাদ পড়েছেন বেন স্টোকস। এরপর অ্যাশেজ শুরুর আগ দিয়ে এক প্রস্তুতি ম্যাচের শেষে ক্যামেরন ব্যানক্রফটকে পানশালায় ‘ঢুস’ মেরে বসেন উইকেটরক্ষক জনি বেয়ারস্টো। যদিও এই ঘটনা স্টোকসের মতো গুরুতর ছিল না, কিন্তু তা অস্ট্রেলীয় ক্রিকেটারদের টেস্টের সময় স্লেজিংয়ের সুযোগ করে দেয়। প্রথম দুটি টেস্টের একটিতে বড় কোনো ইনিংস খেলতে পারেননি বেয়ারস্টো।এসব ঘটনায় ক্রিকেটারদের শৃঙ্খলা রক্ষায় কঠোর অবস্থান নিয়েছে ইংলিশ ক্রিকেট বোর্ড (ইসিবি)। দলের খেলোয়াড়দের গভীর রাতে হোটেল ত্যাগ নিষিদ্ধ করা হয়েছে। পানশালা-সংক্রান্ত বিতর্কের কম্বল সরিয়ে গা ঝাড়া দিয়ে দাঁড়াতে চাইছে ইংলিশ ক্রিকেট। কিন্তু অবস্থাদৃষ্টে মনে হচ্ছে, বিতর্কের কম্বলটা বেশ ভারীই। ডাকেটের ঘটনাটিই তার প্রমাণ। এই ঘটনার সত্যতা প্রমাণিত হলে ইংল্যান্ডে ফেরত পাঠানো হতে পারে বেন ডাকেটকে। নেতিবাচক প্রভাব পড়বে তাঁর আন্তর্জাতিক ক্যারিয়ারেও। সূত্র: এএফপি, ক্রিকইনফো, ক্রিকেট অস্ট্রেলিয়া।
