
দুই বছর হলো তিনি বার্সেলোনা ছেড়ে গেছেন। কিন্তু জাভির শূন্যতা পূরণের চেষ্টা করেও ঠিক পারছে না বার্সেলোনা। একের পর এক খেলোয়াড় কিনছে, খরচও করছে দেদার। গত পরশুও সর্বশেষ চীনের ক্লাব গুয়াংজু এভারগ্রান্দে থেকে ৩৮০ কোটি টাকা খরচ করে (৪০ মিলিয়ন ইউরো) নিয়ে এসেছে ব্রাজিলিয়ান মিডফিল্ডার পাওলিনহোকে। স্প্যানিশ দৈনিক মার্কার হিসাব অনুযায়ী, যা নিয়ে এ পর্যন্ত জাভির বিকল্প খুঁজতেই বার্সার খরচ হয়েছে ১১২ মিলিয়ন ইউরো। বাংলাদেশি মুদ্রায় যা ১ হাজার ৬৪ কোটি টাকা!
মার্কা অবশ্য জাভির বিকল্পের তালিকায় আরদা তুরানকেও রেখেছে। ২০১৫ সালে অ্যাটলেটিকো মাদ্রিদ থেকে ৩৪ মিলিয়ন ইউরোতে তুর্কি উইঙ্গারকে নিয়ে আসে বার্সা, আর গত মৌসুমে ৩৫ মিলিয়ন ইউরোতে ভ্যালেন্সিয়া থেকে আনে ‘বক্স টু বক্স মিডফিল্ডার’ আন্দ্রে গোমেসকে। এবার এলেন এ বক্স-ও বক্স দৌড়ানো আরেক মিডফিল্ডার পাওলিনহো। আগামীকালই বার্সার জার্সিতে পরিচয় করিয়ে দেওয়া হবে তাঁকে।
২৯ বছর বয়সী ব্রাজিলিয়ান জাভির বিকল্প হতে পারেন কি না, এটি বলবে ভবিষ্যৎ। তবে ইতিহাস, বর্তমান তাঁর পক্ষে বলে না। বার্সার ভক্তরাই যে এই দলবদলে খুশি নন! নেইমার-উত্তর যুগে কুতিনহো-দিবালা-ডেমবেলের স্বপ্ন দেখেছিলেন তাঁরা, কিন্তু বাস্তবতা এখন পর্যন্ত উপহার দিল পাওলিনহোকে। এতেই যত আপত্তি তাঁদের। দলবদলের ঘোষণাটাও এল স্প্যানিশ সুপার কাপের প্রথম লেগে ঘরের মাঠে রিয়াল মাদ্রিদের কাছে বার্সার ৩-১ গোলে হারের পরদিন!
ব্রাজিল দলে নিয়মিত হলেও দুই বছর ধরে পাওলিনহো খেলছেন চীনে। সেখানে দুবার লিগ জিতেছেন, একবার এএফসি চ্যাম্পিয়নস লিগও জিতেছেন। কিন্তু এশিয়ার ফুটবল বলেই হয়তো কেউ তাতে গা করছেন না। এই মৌসুমে গুয়াংজুর জার্সিতে অবশ্য ২০ ম্যাচে ৭ গোল করেছেন পাওলিনহো, করিয়েছেন দুটি। তবে গুয়াংজুতে যাওয়ার আগে ইউরোপিয়ান ফুটবলে পাওলিনহোর অভিজ্ঞতা বেশ বাজে। টটেনহামে দুই বছর ছিলেন, যেখানে তাঁর ‘প্রাপ্তি’—২০১৫ সালের মার্চে ক্লাবের ইতিহাসের সবচেয়ে বাজে খেলোয়াড়ের ‘স্বীকৃতি’!
তবে ব্রাজিলের জার্সিতে পাওলিনহো দুর্দান্ত। বার্সাতেও তিনজনের মিডফিল্ডে পাওলিনহোর পুরো মাঠ দৌড়ানোর ক্ষমতা, হঠাৎ প্রতিপক্ষ বক্সে হাজির হয়ে গোল করে আসা...সার্জিও বুসকেটসের মতো মিডফিল্ড নিয়ন্ত্রণকারীর পাশে এসব ভালো কাজে লাগবে ভেবে কোচ আর্নেস্তো ভালভার্দেই খুব করে আনতে চেয়েছেন পাওলিনহোকে। গুয়াংজুর বর্তমান কোচ ও সাবেক ব্রাজিল কোচ লুই ফেলিপে স্কলারিও শুভকামনা জানিয়েছেন পাওলিনহোকে, ‘ও দক্ষ। ক্লাব ও জাতীয় দলের হয়ে দুর্দান্ত খেলেছে।’ শুভকামনা জানিয়েছেন আরেক ব্রাজিলিয়ান নেইমারও! কদিন আগেই বার্সা ছেড়ে পিএসজিতে যাওয়া ব্রাজিলিয়ান ফরোয়ার্ড ইনস্টাগ্রামে  পাওলিনহোর সঙ্গে নিজের ছবি দিয়ে লিখেছেন, ‘তোমার জন্য অনেক শুভকামনা। আশা করি (বার্সাতে এসে) আমি যতটা খুশি ছিলাম, তুমিও তেমনই থাকবে।’ মার্কা।
 
