
ডিসিশন রিভিউ সিস্টেম নিয়ে বিতর্কটা চলছিলই। আজ সেটা আরও উসকে দিল উসমান খাজার আউটটা। ব্যাটে বল না লাগা সত্ত্বেও সাজঘরে ফিরতে হয়েছে অস্ট্রেলিয়ার এই বামহাতি ব্যাটসম্যানকে। বিতর্কিত এই আউটটির পর আম্পায়ারদের একেবারে ধুয়ে দিয়েছেন শেন ওয়ার্ন। শুধু সাবেক এই ক্রিকেটারই না, আম্পায়ারদের সমালোচনায় মুখর হয়েছেন অস্ট্রেলিয়ান প্রধানমন্ত্রী কেভিন রাডও। এটাই নাকি তাঁর দেখা খারাপ সিদ্ধান্তগুলোর মধ্যে অন্যতম। ৭৬ রানের মাথায় শেন ওয়াটসনের উইকেটটি হারানোর পর মধ্যাহ্নবিরতি পর্যন্ত নির্বিঘ্নেই পার করতে চেয়েছিলেন ক্রিস রজার্স আর উসমান খাজা। বাকি ছিল আর মাত্র ৩ ওভার। এরই মধ্যে বিতর্কিত আউটটির বলি হলেন খাজা। গ্রায়েম সোয়ানের ক্যাচের আবেদনে হাত তুলে দিলেন আম্পায়ার টনি হিল। মেনে নিতে না পেরে রিভিউয়ের আবেদন জানালেন খাজা। হট স্পট প্রযুক্তিতে ব্যাট-বলের কোনো সংযোগ ধরা পড়েনি। তারপরও মাঠের আম্পায়ারের আউটের সিদ্ধান্তটাই বহাল রাখলেন থার্ড আম্পায়ার কুমার ধর্মসেনা। আম্পায়ারদের এই সিদ্ধান্ত দেখে আর ক্ষোভ সংবরণ করতে পারেননি অস্ট্রেলিয়ার প্রধানমন্ত্রী। টুইটারের মাধ্যমে তা প্রকাশই করে ফেলেছেন, ‘এটা আমার দেখা সবচেয়ে বাজে সিদ্ধান্তগুলোর একটি।’
আম্পায়ারদের সমালোচনায় মুখর হয়েছেন অস্ট্রেলিয়ার কিংবদন্তি লেগস্পিনার শেন ওয়ার্নও। স্কাই স্পোর্টসে ধারাভাষ্য দেওয়ার সময় তিনি বলেছেন, ‘এটা খুবই অবাক করার মতো সিদ্ধান্ত। ব্যাট আর বলের মধ্যে দুরত্ব ছিল, হট স্পটেও কিছু ধরা পড়েনি। যে শব্দটা হয়েছে সেটা প্যাডে ব্যাট লাগার শব্দ। সিদ্ধান্তটা খুবই উদ্ভট।’প্রথম দুটি টেস্টেই হারের পর তৃতীয় টেস্টটি অস্ট্রেলিয়ানদের জন্য পরিণত হয়েছে বাঁচা-মরার লড়াইয়ে। এমন একটা ম্যাচে এ রকম সিদ্ধান্ত তো ক্ষোভ তৈরি করবেই।— বিবিসি অনলাইন
