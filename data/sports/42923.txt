
নকআউট রাউন্ডের খেলা হলে নির্ধারিত সময়ের অনিষ্পন্ন ম্যাচ গড়াবে টাইব্রেকারে। এ তো সবাই জানে। কিন্তু একটা ম্যাচে সর্বোচ্চ কয়টি পেনাল্টি শ্যুট আউট হতে পারে? প্রথমে পাঁচজন করে শট নেবেন। তাতে নির্ধারিত না হলে চলতে থাকবে শট নেওয়া। কাল ক্যাপিটাল ওয়ান কাপের তৃতীয় রাউন্ডের ম্যাচে এই শ্যুট আউট চলতে থাকল রীতিমতো ম্যারাথনের রূপ নিয়ে। সব মিলিয়ে দুই দল মিলে নিল ৩০টি পেনাল্টি। তাতে শেষ পর্যন্ত ১৪-১৩ ব্যবধানে ম্যাচ জিতে লিগ কাপের চতুর্থ রাউন্ডে চলে গেল লিভারপুল। এটাই লিগ কাপে সবচেয়ে বেশি পেনাল্টি নেওয়ার নতুন রেকর্ড।মিডলসবরোর বিপক্ষে ম্যাচের ১০ মিনিটেই লিভারপুলকে এগিয়ে দিয়েছিলেন জর্ডান রসিটার। ৬২ মিনিটে মিডলসবরোকে সমতায় ফেরান অ্যাডাম রিচ। ৯০ মিনিটে ১-১ সমতা থাকায় খেলা গড়ায় অতিরিক্ত সময়ে। ১০৯ মিনিটে লিভারপুলকে আবার এগিয়ে দেন সুসো। ম্যাচের একদম শেষ মুহূর্তে পেনাল্টি থেকে আবার সমতা ফেরান প্যাট্রিক বামফোর্ড। খেলা গড়ায় টাইব্রেকারে।সেই বামফোর্ডই মিডলসবরোর হয়ে নেওয়া প্রথম শটটা মিস করেন। লিভারপুলের প্রথম চারজন এবং মিডলসবরোর শেষ চারজন কোনো শট মিস করেননি। কিন্তু লিভারপুলের পঞ্চম শটটি নিতে আসা রাহিম স্টার্লিং আবার শট মিস করলে ৪-৪ সমতা থেকে যায়। এরপর একে একে বাকিরা নিতে থাকেন শট। লিভারপুলের ১১ জনের শট নেওয়া শেষ হয়ে যায়। মিডলসবরোর ১১ জনও শট নেন। কিন্তু ১০-১০ সমতা থেকে যায়। চলতেই থাকে পেনাল্টি শ্যুট আউট।এরপর লিভারপুল আর মিডলবরোর প্রথম পাঁচজনকে আবার শট নিতে হয়। লিভারপুলের পাঁচজন দ্বিতীয় শট থেকে গোল করলেও মিডলসবরোর ১৫তম শট নিতে আসা অ্যালবার্ট অ্যাডোমা শট মিস করেন। ১৪-১৩ ব্যবধানে জিতে যায় লিভারপুল।পেনাল্টি শ্যুট আউট মানেই স্নায়ুচাপ। সেই চাপ জয় করে দলের খেলোয়াড়েরা শেষ পর্যন্ত জয় এনে দেওয়ায় তৃপ্ত লিভারপুল কোচ ব্রেন্ডন রজার্স, ‘আমাদের জন্য দারুণ একটা রাত ছিল এটি। এই অভিজ্ঞতার ভেতর দিয়ে যাওয়ায় আমি তৃপ্ত। আমাদের তরুণ খেলোয়াড়দের জন্য এটা দারুণ এক অভিজ্ঞতা। এটা দারুণ এক জয়, সেই জয়টা যেভাবেই আসুক না কেন।’ সূত্র: ডেইলি মেইল।
