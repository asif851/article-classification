
ম্যানচেস্টার ইউনাইটেডের ম্যানেজার হোসে মরিনহোকে পানি দিয়ে ভিজিয়ে দিলেন ম্যানচেস্টার সিটির ফুটবলাররা। আর ম্যানচেস্টার সিটির সহকারী কোচ মিকেল আরটেটা পেয়েছেন ভুরুতে চোট। ম্যানচেস্টার ডার্বি শেষে ওল্ড ট্রাফোর্ডের টানেলে এমন ঘটনাই ঘটেছে।
আরও একবার মুখোমুখি লড়াইয়ে মরিনহোকে হারালেন পেপ গার্দিওলা। স্প্যানিশ মিডফিল্ডার ডেভিড সিলভা ও আর্জেন্টাইন ফুলব্যাক নিকোলাস ওটামেন্ডির গোলে ইউনাইটেডকে ২-১ গোলে হারিয়েছে সিটি। ইংলিশ প্রিমিয়ার লিগে আগে থেকেই শীর্ষস্থানে থাকা সিটি এই জয়ে দ্বিতীয় স্থানে থাকা ইউনাইটেড থেকে এগিয়ে গেল ১১ পয়েন্ট। লিগে এখনো অপরাজিত রয়েছেন গার্দিওলার শিষ্যরা, লিগ শিরোপার পথে যে তাঁরা অনেকটাই এগিয়ে গেছেন—এ কথা বলে দেওয়াই যায়! সে কারণেই হয়তো ম্যাচ শেষে ড্রেসিংরুমে সিলভা-আগুয়েরোদের উদ্‌যাপনটা ছিল একটু উদ্দামই। গানবাজনা, হইহুল্লোড়ের অমন উদ্‌যাপন হয়তো পছন্দ হয়নি ‘পরাজিত’ ম্যানেজার মরিনহোর। ম্যাচ-পরবর্তী সংবাদ সম্মেলনে যাওয়ার পথে সিটি খেলোয়াড়দের ড্রেসিংরুমে ঢুকে তাঁদের চুপ করতে বলেছিলেন পর্তুগিজ কোচ। প্রত্যক্ষদর্শীরা জানিয়েছেন, মরিনহো নাকি এ সময় তাঁদের উদ্‌যাপনকে ‘অসম্মানজনক’ বলে মন্তব্য করেছেন। এরপর তিনি পর্তুগিজ ভাষায় কিছু একটা বলেছেন, যাতে খেপেছেন সিটির খেলোয়াড়েরা। ব্রাজিলের গোলরক্ষক এডারসনই নাকি প্রথম মরিনহোর সঙ্গে কথা-কাটাকাটিতে জড়িয়ে পড়েন। মুহূর্তের মধ্যেই দুই দলের খেলোয়াড়েরা টানেলে জড়ো হয়ে হাতাহাতি বাধিয়ে দেন। তাতে ভিজে জবজবে হয়েছেন ‘দ্য স্পেশাল ওয়ান’, খেলোয়াড়দের থামাতে গিয়ে ভুরুর কাছে আঘাত পেয়েছেন সিটির সহকারী কোচ, সাবেক এভারটন ও আর্সেনাল মিডফিল্ডার মিকেল আরটেটা। ইউনাইটেড ফরোয়ার্ড রোমেলু লুকাকু ও সিনিয়র কোচ সিলভিও লাউরো নাকি এই হাতাহাতিতে ভীষণ আগ্রাসী ছিলেন। আমাজন প্রাইম ক্যামেরার একটি তথ্যচিত্রের শুটিংয়ে এই ঘটনা ধরা পড়লেও ইউনাইটেড নাকি এর মধ্যেই এই ভিডিও প্রকাশ করার ব্যাপারে আপত্তি জানিয়েছে। এই ঘটনার সময় টানেলে ছিলেন না পেপ গার্দিওলা। যদিও সিটির এমন উদ্দাম উদ্‌যাপনের ঘটনা এবারই প্রথম নয়; চেলসির বিপক্ষে ১-০ গোলের জয়ের পরও এমন উদ্‌যাপনে মেতেছিলেন ডি-ব্রুইনরা। এ বছর এপ্রিল মাসে স্টামফোর্ড ব্রিজে ২-১ গোলে হারার পরও টানেলে হাতাহাতি করেছিলেন সিটির খেলোয়াড়েরা। সূত্র: গোল ডটকম।
