
বাংলাদেশ সফরে আসার ইচ্ছে তাঁর ছিল না। কারণ হিসেবে সপ্তাহ দুয়েক আগে উইজডেন ইন্ডিয়াকে দেওয়া এক সাক্ষাৎকারে বলেছিলেন, ক্যারিয়ারের এই পর্যায়ে আর যত বল করার বাকি আছে, সেগুলো বড় কোনো টুর্নামেন্টেই করতে চান। কিন্তু ডেল স্টেইনকে বাংলাদেশ সফরটা এড়াতে দিল না ক্রিকেট দক্ষিণ আফ্রিকা। বাংলাদেশ সফরে দক্ষিণ আফ্রিকান এই পেসারকে আসতে হচ্ছে টেস্ট খেলতে, ওয়ানডে আর টি-টোয়েন্টি থেকে বিশ্রাম পেয়েছেন।আগামী জুলাইয়ে বাংলাদেশের বিপক্ষে দুটি টি-টোয়েন্টি, তিনটি ওয়ানডে ও দুটি টেস্ট খেলবে দক্ষিণ আফ্রিকা। সেই সফরের জন্য গতকাল দল ঘোষণা করেছে ক্রিকেট দক্ষিণ আফ্রিকা (সিএসএ)। ১৫ জনের ওয়ানডে দলটার সঙ্গে দক্ষিণ আফ্রিকার বিশ্বকাপ দলটার খুব বেশি পার্থক্য নেই। স্টেইন ছাড়া আর নেই শুধু ভারনন ফিল্যান্ডার। টেস্ট দলে নেওয়া হয়েছে চারটি নতুন মুখ—ব্যাটসম্যান রিজা হেনড্রিকস, উইকেটকিপার-ব্যাটসম্যান ড্যান ভিলাস, বাঁহাতি স্পিনার অ্যারন ফাঙ্গিসো ও অনূর্ধ্ব-১৯ দলে খেলা ফাস্ট বোলার কাগিসো রাবাদা। সীমিত ওভারের ক্রিকেট খেললেও এখনো টেস্ট খেলা হয়নি এই চারজনের। তিনটি টি-টোয়েন্টি খেলা রাবাদা অবশ্য আছেন ওয়ানডে দলেও। এ ছাড়া দলে ফিরেছেন প্রায় দুই বছর আগে সর্বশেষ ওয়ানডে খেলা ক্রিস মরিস ও বিশ্বকাপে জায়গা না পাওয়া অলরাউন্ডার রায়ান ম্যাকলারেন।প্রথমবারের মতো বাবা হচ্ছেন বলে দক্ষিণ আফ্রিকা ক্রিকেট বোর্ডের কাছে পিতৃত্বকালীন ছুটি চেয়েছিলেন এবি ডি ভিলিয়ার্স। সেটা মঞ্জুর হয়েছে। যে কারণে বাংলাদেশের বিপক্ষে টেস্টে থাকছেন না এই বিধ্বংসী ব্যাটসম্যান। অভিষেকের পর এই প্রথম কোনো টেস্ট ম্যাচ মিস করতে যাচ্ছেন তিনি।স্টেইন ছাড়া টি-টোয়েন্টি দলে নেই মরনে মরকেল ও ইমরান তাহিরও। ডাক পেয়েছেন আন্তর্জাতিক ক্রিকেটে অভিষেকের অপেক্ষায় থাকা ২৮ বছর বয়সী লেগ স্পিনার এডি লেই।বাংলাদেশ সফরে ৫ ও ৭ জুলাই মিরপুরে দুটি টি-টোয়েন্টি খেলবে দক্ষিণ আফ্রিকা। মিরপুর ও চট্টগ্রামে ১০, ১২ ও ১৫ জুলাই হবে তিনটি ওয়ানডে। প্রথম টেস্ট চট্টগ্রামে ২১ জুলাই থেকে। মিরপুরে দ্বিতীয় ও শেষ টেস্ট শুরু হবে ৩০ জুলাই। ক্রিকইনফো।
বাংলাদেশ সফরের দক্ষিণ আফ্রিকা দলটি-টোয়েন্টিফ্যাফ ডু প্লেসি (অধিনায়ক), কুইন্টন ডি কক, রাইলি রুশো, এবি ডি ভিলিয়ার্স, জেপি ডুমিনি, ডেভিড মিলার, ডেভিড ভিসে, ক্রিস মরিস, কাইল অ্যাবট, কাগিসো রাবাদা, অ্যারন ফাঙ্গিসো, এডি লেই, ওয়েইন পারনেল, বিউরান হেনড্রিকস।ওয়ানডেএবি ডি ভিলিয়ার্স (অধিনায়ক), হাশিম আমলা, কুইন্টন ডি কক, ফ্যাফ ডু প্লেসি, রাইলি রুশো, জেপি ডুমিনি, ডেভিড মিলার, ফারহান বেহারডিয়েন, ক্রিস মরিস, মরনে মরকেল, ইমরান তাহির, কাগিসো রাবাদা, কাইল অ্যাবট, অ্যারন ফাঙ্গিসো, ওয়েইন পারনেল, রায়ান ম্যাকলারেন।টেস্টহাশিম আমলা (অধিনায়ক), ডিন এলগার, রিজা হেনড্রিকস, ফ্যাফ ডু প্লেসি, স্টিয়ান ফন জিল, জেপি ডুমিনি, কুইন্টন ডি কক, ভারনন ফিল্যান্ডার, ডেল স্টেইন, মরনে মরকেল, অ্যারন ফাঙ্গিসো, সাইমন হারমার, তেম্বা বাভুমা, কাগিসো রাবাদা, ডেন ভিলাস।
