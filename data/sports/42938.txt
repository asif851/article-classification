
দুয়োটা শোনা গেছে আস্তে। ‘ময়েস, তোমার চাকরি এবার যাবেই।’ ৭৫ হাজার দর্শকের ওল্ড ট্রাফোর্ডে এভারটন সমর্থকের সংখ্যা কতই বা হবে! কিন্তু প্রতিপক্ষের মাঠে এসে ডেভিড ময়েসকে এমন খোঁচা মারার সুযোগ তারা পেয়েই গেল। ১৯৯২ সালের পর এই প্রথম ওল্ড ট্রাফোর্ডে এভারটনের কাছে হারল ম্যানচেস্টার ইউনাইটেড।এভারটন ও ময়েস শব্দ দুটি একসময় সমার্থক হয়ে গিয়েছিল। ১১ বছর মার্সিসাইডের ক্লাবটির দায়িত্বে ছিলেন ময়েস। সেখান থেকে এই মৌসুমে ইউনাইটেডে এসেছেন। পুরোনো ক্লাব থেকে নিয়ে এসেছেন মারুয়ানে ফেলাইনিকেও। এভারটন সমর্থকদের রোষের কারণ তো আছেই।পরশু ৮৬ মিনিটে ব্রায়ান ওভিয়েদোর গোলে এগিয়ে যায় এভারটন। বাকি চার মিনিটে সমতা ফেরাতে পারেনি ইউনাইটেড। যোগ করা সময়েও গোল করতে ব্যর্থ ফার্গুসনের শেষ সময়ে ‘কামব্যাক কিং’ খেতাব পাওয়া ইউনাইটেড।১৪ ম্যাচ শেষে এককভাবে শীর্ষে থাকা আর্সেনালের চেয়ে ১২ পয়েন্ট পিছিয়ে নবম স্থানে গতবারের চ্যাম্পিয়নরা। শিরোপার আশা একরকম শেষ বললেই চলে। ময়েস এখনো আশা ছাড়েননি, ‘আমাদের এখনো অনেক দূর যেতে হবে। আমাদের এখন দুর্দান্ত ফুটবল খেলতে হবে। অনেক ম্যাচ জিততে হবে যদি মৌসুম শেষে আমরা সেখানে (শিরোপা জয়) যেতে চাই।”মজার ব্যাপার, এই ঘোর দুঃসময়ে ময়েসকে ‘অপ্রত্যাশিত’ সমর্থন দিচ্ছেন এক প্রতিপক্ষ কোচ। চেলসি কোচ হোসে মরিনহো ইউনাইটেডের শিরোপাস্বপ্নকে অসম্ভব দেখেন না, ‘এটা খুবই কঠিন। কিন্তু দলটা যখন ম্যানচেস্টার ইউনাইটেড, তখন সবকিছুই সম্ভব।’ আর্সেন ওয়েঙ্গার বলছেন, ‘হারটা একটা চমক ছিল, কিন্তু এখনো অনেক পথ বাকি।’পরশু অবশ্য চেলসি-সান্ডারল্যান্ড ম্যাচটাই ছিল সত্যিকারের রোমাঞ্চকর। প্রতিপক্ষের মাঠে গিয়ে ৪-৩ গোলে জিতেছে চেলসি, এডেন হ্যাজার্ড করেছেন দুই গোল। জয়ের পর চেলসি কোচ মরিনহো বলেছেন, ‘এটা ছিল এই মৌসুমে আমাদের সেরা অ্যাওয়ে পারফরম্যান্স।’ ‘অ্যাওয়ে জুজু’ কাটিয়েছে ম্যানচেস্টার সিটি, ওয়েস্ট ব্রমকে হারিয়েছে ৩-২ গোলে। এএফপি।
