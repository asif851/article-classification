
ক্রিস্টিয়ানো রোনালদোর সঙ্গে মিলছে না লিওনেল মেসির মত। বিশ্বকাপের চার ফেবারিটের মধ্যে আর্জেন্টিনাকে রেখেছিলেন রোনালদো। তবে মেসি মনে করেন, ইতিহাস ও ঐতিহ্যের কারণে আলাদা গুরুত্ব পেলেও এবার আর্জেন্টিনা ফেবারিট নয়। দলটির অধিনায়ক ফেবারিট হিসেবে বললেন ব্রাজিল, স্পেন, ফ্রান্স ও জার্মানির কথা।
ফক্স স্পোর্টসকে মেসি বলেছেন, ‘রাশিয়ায় বিশ্বকাপ জেতা আমাদের জন্য হবে ভালো সুযোগ। আর্জেন্টিনাকে এর ইতিহাস ও ঐতিহ্যের কারণে সব সময়ই শিরোপার দাবিদার ভাবা হয়। তবে এ বছর আমরা ফেবারিট নই। স্পেন, ব্রাজিল, জার্মানি আর ফ্রান্স আমাদের চেয়ে অনেক এগিয়ে আছে।’ মেসি অবশ্য রোনালদোর পর্তুগালের নাম ফেবারিটের তালিকায় রাখেননি। পর্তুগাল ইউরোপের বর্তমান চ্যাম্পিয়ন।
আরও একটি বিশ্বকাপ ঘনিয়ে আসছে বলে সেই পুরোনো প্রসঙ্গও বারবার উচ্চারিত হচ্ছে। মেসি অবশ্য মনে করেন, আর্জেন্টিনার এই দলটির বিশ্বকাপ জেতা একটা ঋণের মতো হয়ে গেছে। যে ঋণটি শোধ করতে হবে, ‘এই ঋণটি আমাদের নিজেদের কাছেই আমাদের পাওনা, মানুষের কাছে নয়। আমরা কিন্তু সব সময়ই দলের জন্য উজাড় করে খেলি। টানা তিনটি ফাইনালে উঠেছিলাম (বিশ্বকাপ ও কোপা আমেরিকা)। ট্রফি জেতা থেকে খুব বেশি দূরে ছিলামও না।’
এবার বিশ্বকাপ আরও একটি কারণে জেতা জরুরি বলে মনে করেন মেসি। অনেক বছর পর আর্জেন্টিনা একসঙ্গে বেশ কিছু প্রতিভা খুঁজে পেয়েছিল। মেসি, সার্জিও আগুয়েরো, অ্যাঙ্গেল ডি মারিয়া, হাভিয়ের মাসচেরানো, গঞ্জালো হিগুয়েইন। তাঁরা সবাই এখন ত্রিশের কোঠায়। পরের বিশ্বকাপে তাঁদের অনেকে থাকবেন না। নতুন একটি প্রজন্ম জায়গা নেবে আর্জেন্টিনার।
মেসি বলছেন, ‘বিশ্বকাপকে আমরা সব সময়ই বড় সুযোগ হিসেবে নিই। এবার তো আগের চেয়ে বেশি গুরুত্ব দিয়ে নেব। কারণ, একটি প্রজন্ম চলে যাবে, অনেক খেলোয়াড় এরপর আর থাকবে না।’
