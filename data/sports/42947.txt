
ওই বলে উইকেট পাবেন সে আশা সাকিব আল হাসানও বোধ হয় করেননি। কিন্তু বাংলাদেশকে স্বস্তি দিয়ে লেগ সাইড দিয়ে বেরিয়ে যাওয়া বলটাতেই অলস এক শট খেললেন হেনরি নিকোলস। সে শটেই চতুর্থ দিনের প্রথম সাফল্য পেল বাংলাদেশ। পথের কাটা টম ল্যাথামও ফিরেছেন সাকিবের বলে। এ প্রতিবেদন লেখা পর্যন্ত মধ্যাহ্ন বিরতির আগে ৬ উইকেট হারিয়ে ৪০২ রান করেছে নিউজিল্যান্ড। স্বাগতিক দল এখনো পিছিয়ে আছে ১৯৩ রানে।ম্যাচে প্রাণ ফেরাতে সাকিবকেই দরকার হলো বাংলাদেশের। এর আগে তিন পেসার ও মেহেদী হাসান মিরাজ অনেক চেষ্টাই করলেন, কিছুই হচ্ছিল না। একে তো উইকেট ব্যাটিং স্বর্গ, তার ওপর পরিকল্পনাহীন বোলিং—সব মিলিয়ে নিউজিল্যান্ডের চতুর্থ উইকেট জুটিকে থামানোই যাচ্ছিল না। সে জুটি থামল সাকিবের হাতে। নিজের আগের দুই স্পেলে মাত্র ৭ ওভার করা সাকিব আজ সাফল্য পেতে অপেক্ষা করলেন মাত্র ৯ বল। তবে এর আগেই নতুন আরেকটি রেকর্ড লিখে ফেলেছেন টম ল্যাথাম ও নিকোলস। চতুর্থ উইকেট জুটিতে বাংলাদেশের বিপক্ষে নিউজিল্যান্ডের আগের রেকর্ড ছিল ১৩৭ রানের। নিকোলস ফিরলেন ২০০৮ সালে ব্র্যান্ডন ম্যাককালাম ও জেসি রাইডারের সে রেকর্ডটা ভাঙার পরই (১৪২ রান)।
তবে অলস সেই শটের আগেই টেস্টে নিজের তৃতীয় ফিফটি পেয়েছেন নিকোলস (৫৩)। নিকোলসের পর ফিরতে পারতেন ল্যাথামও। কিন্তু কামরুল ইসলামের বলে তাঁর দেওয়া ক্যাচটি ধরতে নিজের সর্বোচ্চ চেষ্টাতেও তালুবদ্ধ করতে পারলেন না মিরাজ। ল্যাথাম তাই বাংলাদেশের কাটা হয়ে ছিলেন উইকেটে। বোলারদের যন্ত্রণা বাড়িয়ে নিজের ক্যারিয়ার সর্বোচ্চ ইনিংসকে টেনে নিচ্ছিলেন ডাবল সেঞ্চুরির দিকে।ছয়ে নেমে ঝড় তোলার ইঙ্গিত দিচ্ছিলেন কলিন ডি গ্র্যান্ডহোম। শুভাশিস রায়কে টানা দুই বলে মেরেছেন চার ও ছয়। কিন্তু অতিমাত্রায় আগ্রাসী হতে গিয়েই খুইয়েছেন উইকেট। ছক্কার পরের বলেই ড্রাইভ করতে গিয়ে উইকেটের পেছনে ক্যাচ দিয়েছেন এই অলরাউন্ডার। শুভাশিসও পেলেন নিজের প্রথম টেস্ট উইকেট।ল্যাথাম ফিরেছেন দলের ফলোঅন শঙ্কা এড়ানোর পরই। সাকিবের বলে এলবিডব্লু হওয়ার আগে ৩২৯ বলে ১৭৭ রান করেছেন নিউজিল্যান্ডের ওপেনার। সোজা একটা বলে এলবিডব্লু হয়েছেন সুইপ করতে গিয়ে।
