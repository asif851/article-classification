
মুম্বাইয়ের ওয়াংখেড়েতে এবি ডি ভিলিয়ার্স যখন ‘ছুরি’ চালাচ্ছিলেন ভারতীয় বোলারদের ওপর, সিনিয়র ডি ভিলিয়ার্স তখন কী করছিলেন? আশ্চর্য, তিনিও ছুরি চালাচ্ছিলেন! ছেলে ডি ভিলিয়ার্স ছুরি চালিয়েছেন ২২ গজে, বাবা ডি ভিলিয়ার্স অস্ত্রোপচারের টেবিলে। ছেলের সেঞ্চুরিতে দল জিতেছে, চিকিৎসক বাবা করেছেন সফল অস্ত্রোপচার।
সফল অস্ত্রোপচারে এক নারীর সন্তান প্রসবের পর সিনিয়র ডি ভিলিয়ার্সের প্রতিক্রিয়া, ‘রোববারের ম্যাচটা দেখিনি। ব্যস্ত ছিলাম অপারেশন থিয়েটারে। যে রোগীর অস্ত্রোপচার করেছি, নামটা বলছি না। তবে নিশ্চিত করতে পারি, সফল অস্ত্রোপচার হয়েছে সেন্ট ভিনসেন্ট হাসপাতালে। মা-সন্তান ভালো আছে।’ বাবা দেখতে না পেলেও ডি ভিলিয়ার্সের মা টিভিতে দেখেছেন খেলা।রোববারের সেঞ্চুরি না দেখলেও কানপুরে প্রথম ওয়ানডেতে এবির শেষ বলে ছক্কা মেরে সেঞ্চুরিটা ঠিকই দেখেছিলেন সিনিয়র ডি ভিলিয়ার্স। বলেছিলেন, ‘আন্তর্জাতিক ক্রিকেটে শেষ বলে ছক্কা মেরে সেঞ্চুরির রেকর্ড আর কারও আছে কি না, খুঁজতে হবে।’২২ গজে চোখ ধাঁধানো সব শটে বোলারদের মনে ত্রাস না ছড়ানোর সিদ্ধান্ত না নিলে ডি ভিলিয়ার্সও হতে পারতেন বাবার মতো বড় চিকিৎসক। কিংবা একজন বিজ্ঞানী। দক্ষিণ আফ্রিকার ওয়ানডে অধিনায়ক ছাত্র হিসেবেও ছিলেন তুখোড় মেধাবী। বিজ্ঞান বিভাগে ছিলেন ‘ফার্স্ট বয়’। বিজ্ঞান প্রকল্প তৈরি করে প্রয়াত নেলসন ম্যান্ডেলার কাছ থেকে জাতীয় পদকও পেয়েছেন। দুর্দান্ত গিটার বাজান। গানের গলাটাও বেশ। গলফ আর টেনিসেও অসাধারণ, কম যান না রাগবিতেও। তবে সব ছেড়ে ডি ভিলিয়ার্স হয়েছেন ক্রিকেটার, দুর্দান্ত এক ক্রিকেটার। সূত্র: এনডিটিভি।
