
শারজায় শ্রীলঙ্কার বিপক্ষে প্রথম একদিনের ম্যাচে মোহাম্মদ হাফিজের শতক, শোয়েব মাকসুদ ও অভিষিক্ত শারজিল খানের অর্ধশতকে বড় সংগ্রহ করেছে পাকিস্তান। ৫০ ওভারে শ্রীলঙ্কার লক্ষ্য দাঁড়িয়েছে ৩২৩। ওভারপ্রতি ৬ দশমিক ৪৪ রান তুলতে হবে লঙ্কানদের।টস জিতে ব্যাট করার সিদ্ধান্ত নেন পাকিস্তান অধিনায়ক মিসবাহ-উল-হক। ব্যাটিং করতে নেমে দলীয় ৩৫ রানে লাকমলের এলবিডব্লিউর শিকার হয়ে সাজঘরে ফেরেন আহমদ শেহজাদ। পরপরই ঘুরে দাঁড়ায় পাকিস্তান। শারজিল খান ও মোহাম্মদ হাফিজের দ্বিতীয় উইকেট জুটিতে আসে ৮৩ রান। দলীয় ১১৮ রানে প্রাসান্নার বলে আউট হওয়ার আগে শারজিলের সংগ্রহ ৬১। শারজিলের ক্ষতি দ্রুত পুষিয়ে নেন হাফিজ ও শোয়েব মাকসুদ। তৃতীয় জুটিতে আসে ১৪০ রান। রানআউটে কাটা পড়ার আগে শোয়েব মাকসুদ তুলে নেন ক্যারিয়ারের তৃতীয় ওয়ানডে অর্ধশতক। মাকসুদের ৬৮ বলে ৭৩ রানের ইনিংসটিতে ছিল চারটি ছয় ও দুটি চার।এরপর এক ঝলক ‘আফ্রিদি শো’! মাত্র ১২ বলে ৩৪ করেন আফ্রিদি। আফ্রিদি-তাণ্ডব থামান পেরেরা। পেরেরার বলে বোল্ড হওয়ার আগে ঝোড়ো ইনিংসটি সাজিয়েছিলেন দুটো চার ও তিনটি ছয়ে! লাকমালের বলে চান্ডিমালের হাতে তালুবন্দী হওয়ার আগে ‘দ্য প্রফেসর’ মোহাম্মদ হাফিজ পূর্ণ করেন ক্যারিয়ারের সপ্তম ওয়ানডে সেঞ্চুরি।শেষমেশ নির্ধারিত ৫০ ওভারে পাকিস্তানের সংগ্রহ ৫ উইকেটে ৩২২। একটু খরুচে হলেও শ্রীলঙ্কার পক্ষে সর্বোচ্চ দুটি উইকেট নেন লাকমাল। একটি করে নেন পেরেরা ও প্রাসান্না।
