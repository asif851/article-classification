
রামচন্দ্র গুহর একক পরিচয় দেওয়া কঠিন। নিজের পরিচয় তিনি এভাবেই দেন—পথহারা মার্ক্সিস্ট, ব্যর্থ ক্রিকেটার এবং একজন ইতিহাসবিদ। তবে সব ছাপিয়ে নিজেকে ক্রিকেটের অনুরাগী হিসেবেই পরিচয় দিতে পছন্দ করেন এই গুণী মানুষটি। সুপ্রিম কোর্টের নির্দেশে এ বছরই ভারতীয় ক্রিকেট বোর্ডের একজন পরিচালক হয়েছেন। তাই গুহ যখন বলেন, আইসিসির অবশ্যই চ্যাম্পিয়নস লিগ খেলা উচিত, তখন সে কথাটা বাড়তি গুরুত্ব পাচ্ছেই।
নিজের মতামতটা ইচ্ছে হলেই এখন আর জানাতে পারেন না গুহ। হাজার হলেও বোর্ডের সঙ্গে জড়িত তিনি। কিন্তু আইসিসির আর্থিক পুনর্বিন্যাসের পর চ্যাম্পিয়নস ট্রফি থেকে ভারত সরে যেতে চাচ্ছে, এমন গুঞ্জন শুনে আর নিজেকে আটকাতে পারেননি নিজেকে। পরপর তিনটি টুইট করেছেন এ নিয়ে।একটি টুইটে গুহ লিখেছেন, ‘একজন ক্রিকেট ভক্ত হিসেবে ব্যক্তিগত মত জানাচ্ছি, আমার মতে ভারতের অবশ্যই চ্যাম্পিয়নস ট্রফি খেলা উচিত। বয়কট করা কিংবা এত মর্যাদার আন্তর্জাতিক একটা প্রতিযোগিতা বয়কটের হুমকি দিলে বড় ক্রিকেট জাতি হওয়া যায় না।’ এরপরই ইন্ডিয়ান এক্সপ্রেসের একটি সংবাদ শেয়ার করে শিরোনামটাও জানিয়ে দিয়েছেন সবাইকে, ‘বিসিসিআইকে বেছে নিতে হবে, তারা কি ক্রমবর্ধমান এক খেলার জনপ্রিয় রাজা হবে নাকি মৃতপ্রায় খেলার ঘৃণিত ডন (মাফিয়া নেতা) হবে।’ এই টুইটে পরিষ্কার, গুহ তিন মোড়ল নীতির পক্ষে নন। তিন মোড়লের টাকার ভাগ-বাঁটোয়ারায় ভারতের প্রস্তাব মেনে নিলে সবচেয়ে ক্ষতিগ্রস্ত হবে ক্রিকেটের উঠতি দেশগুলো। গুহর এই টুইটে যেন সেই ইঙ্গিত।ভারত এখনো চ্যাম্পিয়নস ট্রফির জন্য দল ঘোষণা করেনি। এমনকি বিশেষ সাধারণ সভায় এ টুর্নামেন্ট না খেলার পক্ষেই নাকি অধিকাংশ ভোট দিতে যাচ্ছেন। কিন্তু নিজেদের শক্তি বোঝানোর চেষ্টায় এ কাজটা যদি করেই ফেলে ভারত, তবে ক্রিকেটের মাফিয়া নেতা হয়েই হয়তো থাকতে হবে তাদের!
 
