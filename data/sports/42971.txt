
যেভাবে এগোচ্ছেন, তাতে বিরাট কোহলির নাম হয়তো উচ্চারিত হবে ভারতের সফল অধিনায়কদের সঙ্গে। অনেকেই তাঁকে সফল অধিনায়ক হিসেবে বসাতে চাইছেন মহেন্দ্র সিং ধোনির পাশে। কিন্তু ভারতের আরেক সফলতম অধিনায়ক সৌরভ গাঙ্গুলী মনে করেন, অধিনায়ক হিসেবে কোহলির আসল পরীক্ষার এখনো বাকি আছে।
ইন্ডিয়া টুডেকে সৌরভ বলেন, শ্রীলঙ্কার মাটিতে কোহলির অধিনায়কত্বের পরীক্ষা হয়নি। তাঁর আসল পরীক্ষা হবে অস্ট্রেলিয়া, ইংল্যান্ড ও দক্ষিণ আফ্রিকার মাটিতে।
গল টেস্টে ৩০৪ রানের বিরাট জয় বিশ্লেষণ করে সৌরভের মন্তব্য, ‘বিরাটের এখনো আসল পরীক্ষাটা হয়নি। শ্রীলঙ্কা এখন টেস্ট দল হিসেবে খুব ভালো নয়। আমি মনে করি ইংল্যান্ড, অস্ট্রেলিয়া ও দক্ষিণ আফ্রিকায় দল কেমন করে, সেটিই কোহলির বড় পরীক্ষা।’
শ্রীলঙ্কার বিপক্ষে জয়টা ভারতের জন্য প্রত্যাশিতই ছিল বলে মন্তব্য সৌরভের, ‘ভারত ব্যাটিং, বোলিং, ফিল্ডিং—তিন বিভাগেই ভারসাম্যপূর্ণ দল। তিন বিভাগেই ভারতের শক্তিশালী। অন্যদিকে, শ্রীলঙ্কার অবস্থা চিন্তিত হওয়ার মতো। আমি মনে করি, এই কন্ডিশনে ভারত মোটেও চ্যালেঞ্জের মুখে পড়েনি। এটা কোহলি নিজেও ম্যাচ শেষে সংবাদ সম্মেলনে বলেছে, ভারত সব বিভাগে আধিপত্য বিস্তার করেই শ্রীলঙ্কাকে হারিয়েছে।’
ভারতের এই পারফরম্যান্স গত দুই বছরের ধারাবাহিক সাফল্যের অংশ বলেই মনে করেন সৌরভ, ‘গত দুই বছরে দুর্দান্ত ক্রিকেট খেলছে ভারত। বিশেষ করে বিদেশের মাটিতে ভারতের পারফরম্যান্স খুবই ভালো। অনিল কুম্বলের অধীনে ওয়েস্ট ইন্ডিজে সবকিছু জিতেছে তারা। ঘরের মাঠের সিরিজগুলোও খেলেছে দুর্দান্ত। সেই ধারাবাহিকতায় এল গল টেস্টের জয়।’
কোহলির ব্যক্তিগত পারফরম্যান্স খুব খারাপ হচ্ছে বলে মনে করেন না সৌরভ। তাঁর মতে, টেস্টে কোহলির পারফরম্যান্স চিন্তিত হওয়ার মতো কিছু নয়, ‘সে তো কেবল একটি সিরিজেই খারাপ করেছে। চ্যাম্পিয়নস ট্রফি কিংবা ওয়েস্ট ইন্ডিজের বিপক্ষে ওয়ানডে সিরিজের দিকে তাকান, কোহলি কিন্তু বেশ ভালো ফর্মেই আছে বলা যায়।’ সূত্র: জি নিউজ।
