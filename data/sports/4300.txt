
একজনের বাবা সাবেক ফুটবলার। অন্যজনের বাবা কোচ। দুই বাবাই একে অন্যের বেশ পরিচিত। সেই সূত্রে তাঁদের পুত্র-কন্যাদের দেখা সাক্ষাৎ হতেই পারে। সেই চেনাজানা এবার কি তবে প্রেমে রূপ নিল? ডেভিড বেকহামের ছেলে ব্রুকলিন আর হোসে মরিনহোর মেয়ে মাতিলদেকে নিয়ে এমনই গুঞ্জন!
গুঞ্জনটি ডালপালা মেলেছে সম্প্রতি ইতালিয়ান ক্রীড়া দৈনিক ইল করিয়ে দেল্লো স্পোর্ত-এ প্রকাশিত একটি ছবিতে। বেকহাম-পুত্র আর মরিনহো-তনয়াকে একই গাড়িতে দেখা গেছে সেই ছবিতে।১৬ বছরের ব্রুকলিন বাবার মতো ফুটবলার না হয়ে ক্যারিয়ার করতে চাচ্ছেন ফ্যাশনের দুনিয়ায়। ১৯ বছরের মাতিলদেও বেশ কিছুদিন হলো কাজ করছেন ফ্যাশন জগতে। দুজনের বন্ধুত্ব তো হতেই পারে। সেই বন্ধুত্বটা প্রেম পর্যন্ত গড়িয়েছে কি না, তা অবশ্য সময়ই বলে দেবে। মার্কা।
