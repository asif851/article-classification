
গত ১৬ বছর ধরেই জাতিসংঘের শিশু বিষয়ক সংস্থা ইউনিসেফের সঙ্গে কাজ করে আসছে ম্যানচেস্টার ইউনাইটেড। এই ষোলো বছর ধরে বিশ্ব ফুটবলের অন্যতম সেরা এই ক্লাবটির বাৎসরিক নৈশভোজকে বিশ্বব্যাপী শিশু উন্নয়নের অনুষঙ্গ হিসেবে ব্যবহার করে আসছে সংস্থাটি। গত রোববার ওল্ড ট্রাফোর্ডে হয়ে যাওয়া এবারের দাতব্য নৈশভোজের উদ্দেশ্য ছিল বাংলাদেশ! দেশে পানিতে ডুবে শিশু মৃত্যুহার রোধ এবং তরুণ প্রজন্মের মধ্যে নিরাপদ সাঁতার সচেতনতা সৃষ্টির কাজেই ব্যয় করা হবে নৈশভোজ থেকে সংগৃহীত ২ লাখ ২৩ হাজার পাউন্ডের পুরোটাই।বোরবারের নৈশভোজে উপস্থিত ছিল ম্যানচেস্টার ইউনাইটেডের পুরো দলটিই। কোচ লুইস ফন গালের সঙ্গে ছিলেন সহকারী কোচ রায়ান গিগসসহ ওয়েইন রুনি, বাস্তিয়ান শোয়েনস্টাইগার, মার্কোস রোহো, অ্যান্থনি মার্শিয়াল, ডেভিড ডি গিয়া, হুয়ান মাতা, আন্দ্রে হেরেরা, মারুয়ান ফেলাইনি, ক্রিস স্মলিং, সার্জিও রোমেরো, জেসে লিনগার্ড, মেম্ফিস ডিপাই ও ফিল জোনসের মতো তারকা ফুটবলাররা। ছিলেন স্যার ববি চার্লটনের মতো কিংবদন্তিতুল্য ব্যক্তিত্বও। ফুটবলাররা সস্ত্রীক অংশ নিয়ে এই অনুষ্ঠানের উজ্জ্বলতা বাড়িয়ে দেন আরও অনেক বেশি।অনুষ্ঠানটি উপস্থাপনা করেন ম্যানচেস্টার ইউনাইটেড-ভক্ত এবং বিখ্যাত ব্রিটিশ টেলিভিশন ব্যক্তিত্ব অ্যানজাস ডিয়েইটোন। ব্রিটিশ ব্যান্ড দ্য সাউথের সংগীত পরিবেশনার সঙ্গে সঙ্গে বাংলাদেশের শিশুদের জন্য আয়োজিত তহবিল সংগ্রহ অনুষ্ঠানে অর্থ দান করেন ম্যানচেস্টার ইউনাইটেডের তারকা ফুটবলাররাসহ অন্যান্য আমন্ত্রিতরা। অনুষ্ঠানে নিরাপদ ও সুন্দর জীবন কামনা করা হয় বাংলাদেশে শিশুদের।প্রতি ২৯ মিনিটে একজন শিশু পানিতে ডুবে মারা যায় বাংলাদেশ। বছরে এই সংখ্যাটি ১৮ হাজার। পানিতে ডুবে শিশু মৃত্যুর হার কমাতে ইউনিসেফ যে প্রয়াস চালিয়ে আসছে, এবারের নৈশভোজে সংগৃহীত তহবিল সংস্থার কাজে নতুন গতি দেবে বলে মনে করেন সংশ্লিষ্ট সকলে। ইউনাইটেড কোচ ফন গালের অভিমত তেমনই, ‘আমি এবং আমার দলের খেলোয়াড়েরা সম্মানিত বোধ করছি এই অনুষ্ঠানের তহবিল সংগ্রহে অবদান রাখতে পেরে। এই অনুষ্ঠানে যে বিপুল অঙ্কের অর্থ সংগৃহীত হয়েছে তা বাংলাদেশের শিশুদের জীবন বাঁচাতে কাজে আসবে।’দলের সহকারী কোচ রায়ান গিগসের ৪২তম জন্মদিনের সঙ্গে এই নৈশভোজের তারিখটা কাকতালীয়ভাবে মিলে গিয়েছিল। তিনিও জানিয়েছেন, বাংলাদেশের শিশুদের জন্য এই প্রয়াসে তাঁর সমর্থন অন্তরের অন্তঃস্থল থেকেই, ‘আমি ইউনিসেফের সঙ্গে অনেক বছর ধরেই বিভিন্ন ধরনের কাজ করে আসছি। আজকের এই প্রয়াসে আমি অন্তরের গভীর থেকেই সমর্থন জানাই। এমন মহৎ কর্মযজ্ঞে ইউনাইটেডের অংশগ্রহণও আমাকে গর্বিত করে।’ইউনিসেফের যুক্তরাজ্য শাখার নির্বাহী পরিচালক ক্যাথরিন কটরেল বলেছেন, ‘ম্যানচেস্টার ইউনাইটেডের সঙ্গে গত ১৬ বছর ধরে আমরা পৃথিবীর বিভিন্ন দেশের বিপন্ন শিশুদের কল্যাণে কাজ করে আসছি। আজ রাতে এই নৈশভোজের মাধ্যমে যে বিপুল অঙ্কের তহবিল সংগৃহীত হয়েছে তা নিশ্চিতভাবেই বাংলাদেশের শিশুদের বিপন্নতার হাত থেকে রক্ষা করতে কাজে আসবে।’ সূত্র: ম্যানচেস্টার ইউনাইটেড ওয়েবসাইট।
