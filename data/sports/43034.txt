
একটা সময়ে বাংলাদেশ দলে বাঁহাতি ক্রিকেটার দেখাই যেত না। সীমিত ওভারের ম্যাচগুলোয় এনামুল হক কিংবা মোহাম্মদ রফিক ছাড়া বাঁহাতি কোনো খেলোয়াড় ছিলেন না। বাংলাদেশ বাঁহাতিদের যুগে প্রবেশ করেছে অনেক আগেই। বদলে যাওয়া বাংলাদেশ দলে এখন ছড়াছড়ি বাঁহাতি ব্যাটসম্যানের। চট্টগ্রাম টেস্টে পেসার শফিউল ইসলামের জায়গায় মুমিনুল হক ফেরায় দলে রেকর্ড ৭ জন বাঁহাতি ব্যাটসম্যান খেলছেন বাংলাদেশ দলে।
তামিম, সৌম্য, ইমরুল, সাকিব, মুমিনুল, তাইজুল আর মুস্তাফিজ—এই ৭ বাঁহাতির সঙ্গে আছেন ৪ ডানহাতি—মুশফিক, সাব্বির, নাসির আর মিরাজ। অস্ট্রেলীয় দলে ম্যাট রেনশ, ডেভিড ওয়ার্নার, ম্যাথু ওয়েড আর অ্যাশটন অ্যাগার। উসমান খাজা একাদশ থেকে বাদ না পড়লে এক টেস্টে সবচেয়ে বেশি বাঁহাতি ব্যাটসম্যান খেলার রেকর্ডটা ছোঁয়া যেত। সেটি না হলেও এটি থাকছে তালিকার দ্বিতীয় স্থানেই।
টেস্ট ক্রিকেটের ইতিহাসে এক ম্যাচে সবচেয়ে বেশি ১২ জন বাঁহাতি ব্যাটসম্যানকে খেলতে দেখা গেছে। ২০০৯-এর ফেব্রুয়ারিতে অ্যান্টিগা টেস্টে ওয়েস্ট ইন্ডিজ (৭ জন) ও ইংল্যান্ড (৫ জন) মিলিয়ে খেলেছেন মোট ১২ জন বাঁহাতি। ‘খেলেছেন’ বলাটা কঠিন। সেই টেস্টের স্থায়িত্বই ছিল মোটে ১০ বল! মাঠ খেলার অনুপযুক্ত হওয়ায় টেস্টটা পরিত্যক্ত ঘোষিত হয়েছিল।
এক দলে সর্বোচ্চ ৮ জন বাঁহাতি খেলিয়েছে ইংল্যান্ড। ২০১৪ সালে অ্যাশেজ সিরিজের সিডনি টেস্টের ইংল্যান্ড দলে ইয়ান বেল, কেভিন পিটারসেন আর জনি বেয়ারস্টো ছাড়া সবাই ছিলেন বাঁহাতি ব্যাটসম্যান। দ্বিতীয় সর্বোচ্চ ৭ বাঁহাতির টেস্ট দল দেখা গেছে বেশ কয়েকবার। ১৯৯৪ সালে জিম্বাবুয়ের বিপক্ষে হারারে টেস্টে ৭ জন বাঁহাতি খেলেছিল শ্রীলঙ্কা দলে। শ্রীলঙ্কাই ১৯৯৭ সালে পাকিস্তানের বিপক্ষে কলম্বো টেস্টে নেমেছিলেন ৭ জন বাঁহাতি ব্যাটসম্যান নিয়ে। সূত্র: বিবিসি স্পোর্টস ও ক্রিকিনফো
 
