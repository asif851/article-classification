
টেনিস বল তো নয়, যেন কামানের গোলা! ভেনাস উইলিয়ামের সার্ভ মোকাবিলা করতে গিয়ে নিশ্চয়ই এমন অনুভূতিই হয় প্রতিপক্ষ খেলোয়াড়ের। সবচেয়ে দ্রুতগতির সার্ভের রেকর্ডটি আছে মার্কিন এই তারকার দখলেই। সম্প্রতি নিজেকে ছাড়িয়ে যাওয়ার মোক্ষম সুযোগও পেয়েছিলেন সাবেক এই এক নম্বর তারকা। কিন্তু টোকিওর প্যান প্যাসিফিক ওপেনে সার্ভের গতি নির্ধারণের জন্য পর্যাপ্ত প্রযুক্তি না থাকায় নিজের রেকর্ডটি নতুন করে ভাঙতে পারেননি ভেনাস।গতকাল বৃহস্পতিবার প্যান প্যাসিফিক ওপেনের কোয়ার্টার ফাইনালে ভেনাসের একটি সার্ভের গতি ঘণ্টায় ২০৯ কিলোমিটার ছিল বলে অনুমান করা হচ্ছে। এর আগে ২০০৭ সালের ইউএস ওপেনে ভেনাসের একটি সার্ভের গতি ছিল ঘণ্টায় ২০৭.৬ কিলোমিটার। এটাই মেয়েদের টেনিসে সবচেয়ে দ্রুতগতির সার্ভের রেকর্ড। নিজের এই রেকর্ডটি নতুনভাবে গড়ার সুযোগটা হাতছাড়া হলেও কানাডার ইউজেনি বুচার্ডের বিপক্ষে ভেনাস জিতেছেন ৬-৩, ৬-৭ (৪), ৬-৩ গেমে।ইনজুরির কারণে বিগত দুই বছরে টেনিস অঙ্গনে খুব একটা নিয়মিত ছিলেন না ভেনাস। তবে ৩৩ বছর বয়সী এই তারকা যে ইনজুরির বাধা কাটিয়ে আবারও স্বমূর্তিতে ফিরতে যাচ্ছেন, তেমন ইঙ্গিত বেশ ভালোমতোই পাওয়া যাচ্ছে।— রয়টার্স
