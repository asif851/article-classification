
কালও নাকি অনুশীলনে সাংবাদিকদের চন্ডিকা হাথুরুসিংহে জানিয়েছেন, জিম্বাবুয়ের কাছে নিজেদের প্রথম ম্যাচে হেরে তাঁর আত্মবিশ্বাস টলে যায়নি। তবে আজকের ধাক্কাটা নিশ্চয়ই বড়। সাবেক ছাত্রদের সঙ্গে প্রথম সাক্ষাতেই হারল হাথুরুর শ্রীলঙ্কা। তা-ও আবার বড় ব্যবধানে!
ম্যাচ শেষে ক্রিকেটীয় সৌজন্য মেনে হাত মেলানোর সময় মাশরাফি বিন মুর্তজাকে বিষণ্নমুখে জড়িয়ে ধরলেন হাথুরু। সাবেক গুরুকে হারতে দেখে মাশরাফির মুখেও দেখা গেল না উচ্ছ্বাসের ছটা। হাত মিলিয়ে ড্রেসিংরুমে যাওয়ার পথে বাংলাদেশ অধিনায়ক আরেকবার চেয়ে দেখলেন শ্রীলঙ্কা দলকে।বাংলাদেশ থেকে আকস্মিক বিদায়ের পর হাথুরু-প্রসঙ্গটা ঘুরেফিরেই আসছে। এই ত্রিদেশীয় সিরিজে যেমন কথায় কথায় আসছেন হাথুরু! একই প্রসঙ্গ বারবার শুনতে শুনতে বাংলাদেশ-শ্রীলঙ্কা দলের খেলোয়াড়-টিম ম্যানেজমেন্টও যেন ক্লান্ত! সাকিব আল হাসান তাই সংবাদ সম্মেলনে অনুরোধ করলেন, হাথুরুর বিষয়টা মাথা থেকে ঝেড়ে ফেলতে, ‘আমরা মাথায় নিই না (হাথুরু)। আপনারাও যেন মাথায় না নেন, সেটাই চাই। এতে আমাদের জন্য আরও ভালো হবে।’
