
বিশ্বকাপ অভিযান শেষে  দেশে ফিরে আর্জেন্টিনা দল পেয়েছে হাজারো মানুষের উষ্ণ অভর্থ্যনা। পূর্বঘোষিত সূচি অনুযায়ী, বিমানবন্দর থেকে খেলোয়াড়েরা গিয়েছিলেন আর্জেন্টিনা ফুটবল অ্যাসোসিয়েশনের কার্যালয়ে (এএফএ)। সেখানে অভ্যর্থনা জানান দেশটির প্রেসিডেন্ট ক্রিস্টিনা কির্চনার। এ সময়ে বিষণ্ন খেলোয়াড়দের মন ভালো করতে দারুণ সব রসিকতা করেন আর্জেন্টাইন প্রেসিডেন্ট।
আর্জেন্টিনা দলে সবচেয়ে সুদর্শন দুই খেলোয়াড় এজেকিয়েল লাভেজ্জি ও অ্যাঙ্গেল ডি মারিয়াকে নিয়ে একটু বেশিই মজা করলেন কির্চনার। লাভেজ্জিকে ডেকে বললেন, ‘পোচো (লাভেজ্জির ডাক নাম) এদিকে এসো। ওরা বলছে, তুমি নাকি দলের সবচেয়ে আবেদনময় খেলোয়াড়!’ এরপর ডি মারিয়াকে বললেন, ‘ডি মারিয়া, মেয়েরা তো তোমাকে খুঁজছে!’
ফাইনালে পেনাল্টি বক্সে বল ক্লিয়ার করতে গিয়ে জার্মান গোলরক্ষক ম্যানুয়াল নয়্যার জোরে আঘাত করেছিলেন হিগুয়েইনের মাথায়। সেটি মনে করেই হিগুয়েইনকে ডেকে কির্চনার বললেন, ‘তোমার অবশ্যই চিকিত্সকের কাছে গিয়ে এমআরআই স্ক্যান করানো উচিত।’
বিশ্বকাপ ফাইনালে মারাকানায় আসতে কির্চনারকে নিমন্ত্রণ জানিয়েছিলেন ব্রাজিলের প্রেসিডেন্ট দিলমা রুসেফ। কিন্তু শারীরিক অসুস্থতার কারণে ম্যাচে উপস্থিত হতে পারেননি। উপস্থিত হলে এক অভাবনীয় দৃশ্যের অবতারণা হতো। দুই ফাইনালিস্টের সরকারপ্রধান নারী, আয়োজক দেশের সরকারপ্রধানও নারী।
