
শচীন টেন্ডুলকারের বর্ণাঢ্য ক্যারিয়ারের শেষ ম্যাচ সামনে রেখে বেশ কিছু পদক্ষেপ হাতে নিয়েছে মুম্বাই ক্রিকেট অ্যাসোসিয়েশন (এমসিএ)। এর মধ্যে রয়েছে লিটল মাস্টারের ছবি-সংবলিত স্মারক ডাকটিকিট উন্মোচন।টেন্ডুলকার ঘোষণা দিয়েছেন, ২০০তম টেস্ট খেলেই সব ধরনের ক্রিকেটকে বিদায় জানাবেন। আন্তর্জাতিক ক্রিকেটের সবচেয়ে বেশি রান ও সেঞ্চুরির মালিকের বিদায়ী টেস্টটি মাঠে গড়াবে ১৪ নভেম্বর। ভেন্যু মুম্বাইয়ের ওয়াংখেড়ে স্টেডিয়াম।এমসিএ এক বিজ্ঞপ্তিতে জানিয়েছে, ম্যাচ শুরুর আগে যৌথভাবে একটি অনুষ্ঠান আয়োজন করবে এমসিএ ও ভারতীয় ক্রিকেট বোর্ড। ওই অনুষ্ঠানে টেন্ডুলকারের ছবি-সংবলিত স্মারক ডাকটিকিট উন্মোচন করা হবে। একই সঙ্গে প্রকাশ করা হবে তাঁর ছবি-সংবলিত স্মারক মুদ্রা। টসের সময় বিশেষ ধরনের মুদ্রা ব্যবহার করা হবে, যেটি পরবর্তী সময়ে সংরক্ষণ করবে এমসিএ।বিবৃতিতে জানানো হয়, টেন্ডুলকারের বিদায় উপলক্ষে ৬৪ পৃষ্ঠার বিশেষ স্মরণিকা প্রকাশ করবে এমসিএ। সেখানে ব্যাটিং কিংবদন্তিকে নিয়ে বিভিন্ন শ্রেণী-পেশার মানুষের উক্তি ও নিবন্ধ থাকবে। সীমিত সংখ্যার স্মরণিকা ও স্মারক মুদ্রাগুলো শুধু ভারতীয় ক্রিকেট বোর্ড ও এমসিএর সদস্যদেরই দেওয়া হবে।লিটল মাস্টারের বিদায়ী টেস্টে উপস্থিত দর্শকদের জন্যও উপহার থাকছে। বিভিন্ন স্ট্যান্ডে প্রতিদিন টেন্ডুলকারের ছবি-সংবলিত ১০ হাজার করে মুখোশ, ক্যাপ ও চার-ছয়ের স্কোরকার্ড বিতরণ করা হবে বলে জানিয়েছে এমসিএ। সূত্র: পিটিআই।
