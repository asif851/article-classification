
প্রধান নির্বাচন কমিশনার আবদুর রহমান যে ব্যালটটাই তোলেন, সেটিই গাজী আশরাফ হোসেনের ভোট। ক্যাটাগরি-৩-এর ভোট গণনা শুরু হওয়ার পর প্রথম ৯ ভোটের ৭টিই পেলেন গাজী আশরাফ হোসেন, খালেদ মাহমুদ মাত্র দুটি। কিন্তু ক্রিকেট খেলার মতো ক্রিকেটের ভোটযুদ্ধও বুঝি চরম অনিশ্চয়তার চাদরে মোড়া। শেষ পর্যন্ত এই শ্রেণীর ভোটের ফলাফল—খালেদ মাহমুদ ২৫, গাজী আশরাফ হোসেন ১৮।
বিসিবির অস্থায়ী কমিটির সদস্য, জাতীয় দলের সাবেক অধিনায়ক ও ম্যানেজার গাজী আশরাফকে ৭ ভোটের ব্যবধানে হারিয়ে কাল বোর্ড পরিচালক নির্বাচিত হয়েছেন আরেক সাবেক অধিনায়ক খালেদ মাহমুদ। মোট ৪৪ ভোটের মধ্যে ভোট পড়েছে ৪৩টি। হজে থাকার কারণে ভোট দিতে পারেননি সাবেক অধিনায়ক রকিবুল হাসান। তবে ঢাকা জেলা ক্রীড়া সংস্থার কাউন্সিলর মোজাফফর হোসেন হজে যাওয়ার আগে দিয়ে গেছেন পোস্টাল ভোট।
এ ছাড়া ভোট হয়েছে কেবল ক্যাটাগরি-১-এ। ঢাকা বিভাগের ভোটে মির্জা জিল্লুর রহমানকে (৫ ভোট) হারিয়ে নির্বাচিত হয়েছেন আরেক সাবেক অধিনায়ক, সাবেক নির্বাচক এবং অস্থায়ী কমিটির সদস্য নাঈমুর রহমান ও মুন্সিগঞ্জের কাউন্সিলর মনজুর কাদের। নাঈমুর পেয়েছেন ১৬ ভোট, কাদের ১৩। ১৮ ভোটারের ১৭ জন ভোট দিয়েছেন। প্রত্যেকে ভোট দিয়েছেন দুজন করে প্রার্থীকে। এ ছাড়া রাফিউস শামস প্যাডিকে ৫-৪ ভোটে হারিয়ে রাজশাহী বিভাগ থেকে পরিচালক নির্বাচিত হয়েছেন সাইফুল আলম। এখানে ৯ ভোটারের সবাই ভোট দিয়েছেন।
একটা পক্ষ সরে দাঁড়ানোয় নির্বাচন যতটা ম্যাড়মেড়ে হওয়ার কথা ছিল ততটা হয়নি। বরং গাজী আশরাফ-খালেদ মাহমুদের সম্মুখ সমর কাল সকাল থেকেই উত্তাপ ছড়িয়েছে জাতীয় ক্রীড়া পরিষদ ভবনে। দুই প্রার্থীই ব্যানার-পোস্টারে যথাসাধ্য চেষ্টা করেছেন প্রচারণার স্বাক্ষর রাখতে। ভোট গণনা শেষে তো রীতিমতো মিছিলই শুরু হলো ‘জিতল রে জিতল...সুজন (খালেদ মাহমুদ) ভাই জিতল’ স্লোগানে।
নির্বাচন শেষে সমর্থক দল আর ভোটারদের কৃতজ্ঞতা জানিয়েছেন মাহমুদ, ‘যাঁরা ভোটার ছিলেন বা যাঁরা আমার জন্য কাজ করেছেন, সবাইকে ধন্যবাদ যে তাঁরা আমাকে যোগ্য মনে করেছেন। এটা আমার দায়িত্ব অনেক বাড়িয়ে দিয়েছে।’ দায়িত্ব মাহমুদ নিজেও বোধ হয় একটু বাড়াচ্ছেন। বোর্ড পরিচালক হওয়ার পরও কোচিং ক্যারিয়ার চালিয়ে যাওয়ার ইচ্ছা তাঁর, ‘নির্বাচিত হওয়ায় আমি বিপিএলে কাজ করব না। তবে প্রাইম ব্যাংকে আমার যে কোচের চাকরি আছে, সেটা করব।’ প্রাইম ব্যাংক প্রিমিয়ার লিগের দল। বোর্ড পরিচালক হয়েও লিগের একটা দলের কোচের দায়িত্বে থাকাটা সাংঘর্ষিক মনে করছেন না মাহমুদ, ‘সবারই চাকরি আছে, পেশা আছে। পেশা আগে তারপর বোর্ড পরিচালক। বোর্ডে যাঁরা আছেন সবাই চাকরি করছেন, ব্যবসা করছেন। আমার মনে হয় নিজে সৎ থাকলে দুটির সমন্বয় খুব কঠিন হবে না।’ পরিচালক হলেও কোচের চাকরি করতে পারবেন, নির্বাচনে নামার আগে সে রকম প্রতিশ্রুতি পেয়েছেন বলেও মনে হলো তাঁর কথায়, ‘আমি আগেই ক্লিয়ার করেছি। প্রাইম ব্যাংকে এটা আমার চাকরি। এ নিয়ে বোর্ডেও আলাপ করেছিলাম একবার। অফিশিয়াল কিছু না হলেও মুখে বলা হয়েছে প্রাইম ব্যাংক ক্রিকেটার্সের কোচিং করলে সমস্যা নেই।’
নাঈমুর রহমান ক্রিকেটারদের সংগঠন কোয়াবেরও সভাপতি। নির্বাচিত হওয়ার পর ক্রিকেটারদের স্বার্থে কাজ করার প্রতিজ্ঞা বাংলাদেশের প্রথম টেস্ট অধিনায়কের কণ্ঠে, ‘নির্বাচনপ্রক্রিয়ার শুরুতেই ক্রিকেটারদের বোর্ড থেকে বাইরে নেওয়ার চেষ্টা হয়েছে। সেটার বিপক্ষে আমরা যে আন্দোলন শুরু করি, আজকের জয় তারই ফল। আমরা এখন খেলোয়াড়দের সুযোগ-সুবিধা নিয়ে আরও বেশি কথা বলতে পারব।’ একই সঙ্গে মাঠ এবং মাঠের বাইরের ক্রিকেট সংস্কৃতিতেও আনতে চান পরিবর্তন, ‘যারাই বোর্ডে আসবেন, সবার কাজ হবে আমাদের দেশের ক্রিকেট সংস্কৃতি আর অবকাঠামোকে টেস্ট খেলুড়ে জাতির মতো করা। মাঠের ভেতরে-বাইরে, এমনকি বোর্ডের আচরণও হতে হবে টেস্ট খেলুড়ে দেশের বোর্ডের মতো।’
শেখ জামালের সভাপতি হলেও মনজুর কাদের কাউন্সিলর হয়েছেন মুন্সিগঞ্জ জেলা ক্রীড়া সংস্থা থেকে। বিসিবি পরিচালক হওয়ার পর মুন্সিগঞ্জের খেলাধুলায় ভূমিকা রাখার প্রতিশ্রুতি দিলেন, ‘সবার আগে আমি মুন্সিগঞ্জে খেলার উপযুক্ত একটি মাঠ তৈরি করতে চাই। বড় একটা মাঠ আছে, সেটার সংস্কার করব।  সেখানে যাতে ছেলেরা ফুটবল-ক্রিকেট সবই খেলতে পারে।’ রাজশাহী বিভাগের একমাত্র পরিচালক সাইফুল আলম কাজ করতে চান স্কুল ও বয়সভিত্তিক ক্রিকেট নিয়ে, ‘তৃণমূল পর্যায়ে স্কুল ও বয়সভিত্তিক ক্রিকেটে রাজশাহীকে আরও উন্নতি করতে হবে। এ ছাড়া অনেক জেলার মাঠসমস্যা সমাধানেরও চেষ্টা করব।’
পরিচালনা পর্ষদের নির্বাচন শেষে এবার বোর্ড সভাপতি নির্বাচনের পালা। নির্বাচন কমিশনের অধীনে সেটা আগামীকাল দুপুরে এনএসসি ভবনে হবে বলে জানিয়েছেন বিসিবির ভারপ্রাপ্ত প্রধান নির্বাহী নিজাম উদ্দিন চৌধুরী। সভাপতি কে হচ্ছেন, তা অনেকটাই জানা। বর্তমান সভাপতি নাজমুল হাসানেরই বিনা প্রতিদ্বন্দ্বিতায়  নির্বাচিত হওয়ার কথা নতুন সভাপতি। আহমেদ সাজ্জাদুল আলম আর ইসমাইল হায়দার মল্লিকের সঙ্গে তিনিও এনএসসির মনোনীত বোর্ড পরিচালক। সভাপতি নির্বাচনের পর শূন্য পদে কাউন্সিলরদের মধ্য থেকে আরও একজন পরিচালক মনোনয়ন দেবে এনএসসি। এখান থেকে পরিচালক হওয়ার সুযোগ আছে গাজী আশরাফেরও।
বিসিবির নবনির্বাচিত পরিচালনা পর্ষদ
ক্যাটাগরি-১ (বিভাগ): ঢাকা: নাঈমুর রহমান ও মনজুর কাদের। চট্টগ্রাম: আকরাম খান ও আ জ ম নাসির। খুলনা: কাজী ইনাম আহমেদ ও শেখ সোহেল। রাজশাহী: সাইফুল আলম। রংপুর: আনোয়ারুল ইসলাম। সিলেট: শফিউল আলম চৌধুরী। বরিশাল: এম এ আউয়াল।
ক্যাটাগরি-২ (ঢাকার ক্লাব): এনায়েত হোসেন, আফজালুর রহমান, আহমেদ ইকবাল হাসান, মাহবুবুল আনাম, জালাল ইউনুস, লোকমান হোসেন ভূঁইয়া, গাজী গোলাম মুর্তজা, হানিফ ভূঁইয়া, তানজিল চৌধুরী, নাজমুল করিম, নজিব আহমেদ ও শওকত আজিজ রাসেল।
ক্যাটাগরি-৩ (অন্যান্য): খালেদ মাহমুদ।
এনএসসির মনোনীত: নাজমুল হাসান, আহমেদ সাজ্জাদুল আলম ও ইসমাইল হায়দার মল্লিক।
 
