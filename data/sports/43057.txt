
♦ মিরপুরে সর্বোচ্চ রানের রেকর্ড গড়লেন তামিম ইকবাল  ♦ নির্দিষ্ট কোনো মাঠে সর্বোচ্চ রানের রেকর্ডটা এতদিন ছিল সনাৎ জয়াসুরিয়ার।  ♦ শারজার মাঠে এর আগে সর্বোচ্চ রান ছিল পাকিস্তানের ইনজামাম-উল হকের 
২৫তম ওভারে ম্যালকম ওয়ালারকে পেছনের পায়ে লং-অনে ঠেলে সিঙ্গেল নিয়ে রেকর্ডটা ভেঙে দিলেন তামিম ইকবাল। সনাৎ জয়াসুরিয়ার রেকর্ড ভেঙে অবশ্য উদ্‌যাপন-টাপন করতে দেখা গেল না বাঁহাতি ওপেনারের । তামিম রেকর্ডটার কথা জানেন কি না, কে জানে!ওয়ানডেতে প্রথম বাংলাদেশি ব্যাটসম্যান হিসেবে ৬ হাজার রানের সামনে দাঁড়িয়ে, সেঞ্চুরি সংখ্যা দুই অঙ্কে নেওয়ার সুযোগ—কাল সংবাদ সম্মেলনে এসব মনে করিয়ে দিলেও তামিমকে বলা হয়নি রেকর্ডটার কথা। তবে তিনি জানিয়েছিলেন, বাংলাদেশের ক্রিকেটারদের যে অর্জনগুলো হচ্ছে সেগুলো উদ্‌যাপন করা উচিত। উদ্‌যাপন যে মাঠেই হতে হবে এমন নয়, মাঠের বাইরে নানাভাবেই হতে পারে।ওয়ানডেতে নির্দিষ্ট মাঠে সর্বোচ্চ রানের রেকর্ডটা এত দিন ছিল জয়াসুরিয়ার। কলম্বোর প্রেমাদাসায় ৭১ ম্যাচে ৪ সেঞ্চুরি ও ১৯ ফিফটিতে শ্রীলঙ্কান ওপেনারের রান ২৫১৪। শারজায় ৫৯ ম্যাচে ৪ সেঞ্চুরি ও ১৭ ফিফটিতে ২৪৬৪ রান করে দুইয়ে ছিলেন ইনজামাম-উল-হক। দুজনের রেকর্ড ভেঙে দেওয়ার ‘হুমকি’ দিয়ে ত্রিদেশীয় সিরিজ শুরু করেছিলেন তামিম। ওয়ানডেতে এক মাঠে সবচেয়ে বেশি রান করার রেকর্ড গড়তে বাংলাদেশের বাঁহাতি ওপেনার পিছিয়ে ছিলেন ২১০ রানের দূরত্বে।নিজেদের প্রথম দুই ম্যাচে ১৬৮ রান করা তামিম আগেই টপকেছিলেন ইনজামামকে। রেকর্ডটা ভাঙতে আজ দরকার ছিল ৪৩ রান। অপেক্ষায় রাখেননি, ভেঙে দিয়েছেন জয়াসুরিয়ার ওয়ানডেতে এক মাঠে সর্বোচ্চ রান করার রেকর্ড। মিরপুর শেরেবাংলা স্টেডিয়াম তাঁর প্রিয় মাঠ। অনেকবারই বলেছেন, ক্যারিয়ারের বেশির ভাগ ম্যাচ খেলেছেন এ মাঠে, এ মাঠেই খেলতে তিনি বেশি স্বচ্ছন্দ বোধ করেন। যে মাঠের সঙ্গে তাঁর আত্মার বন্ধন, সেখানে এমন কীর্তি তো হবেই!জয়াসুরিয়া-ইনজামাম ক্রিকেটকে বিদায় জানিয়েছেন কবেই। তামিমকে চ্যালেঞ্জ জানানোর সুযোগ তাঁদের নেই। তবুও তামিম স্বস্তি পাচ্ছেন কোথায়! তাঁরই সতীর্থ-বন্ধু সাকিব আল হাসান এই রেকর্ডের শক্ত প্রতিদ্বন্দ্বী! মিরপুরেই ৭৬ ওয়ানডেতে ৪০.০৩ গড়ে ২ সেঞ্চুরি, ১৮ ফিফটিতে বাঁহাতি অলরাউন্ডারের রান ২৩৬৯।
ওয়ানডেতে এক ভেন্যুতে সর্বোচ্চ রান




 খেলোয়াড়


মাঠ


ম্যাচ


রান


১০০


৫০




তামিম ইকবাল


মিরপুর


৭৪


২৫৪৯


৫


 ১৬




সনাৎ জয়াসুরিয়া


প্রেমাদাসা (কলম্বো)


৭১


২৫১৪


৪


১৯




ইনজামাম–উল–হক


শারজা


৫৯


২৪৬৪


৪


১৭




সাকিব আল হাসান


মিরপুর


৭৬


২৩৬৯


২


২০




সাঈদ আনোয়ার


শারজা


৫১


২১৭৯


৭


১১




