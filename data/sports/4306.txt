
কথাটা এত বেশিবার শোনা গেছে যে এটিকে আর ভবিষ্যদ্বাণী নয়, বরং স্লোগানই মনে হয় বেশি। পেলে-রবার্তো কার্লোস থেকে শুরু করে জাভি-মেসিরাও বলেছেন, সেদিন আর খুব বেশি দূরে নয়, যেদিন নেইমার জিতবেন ব্যালন ডি’অর। নতুন করে কথাটা আবারও আলোচনায় আসছে আলেসান্দ্রো দেল পিয়েরোর কারণে। সাবেক জুভেন্টাস তারকা নিশ্চিত, নেইমার একদিন না একদিন বিশ্বসেরা খেলোয়াড়ের পুরস্কার জিতবেনই। নেইমারের সম্ভাব্য শ্রেষ্ঠত্ব নিয়ে দেল পিয়েরো নিশ্চিত হয়ে আছেন ব্রাজিল ফরোয়ার্ডের বয়সের কারণে। ২৪ বছর বয়সেই বিশ্বকে সাম্বার জাদুতে মোহিত করে রেখেছেন নেইমার। গত মৌসুমে বার্সেলোনার হয়ে ত্রিমুকুট জেতায় তাঁর ছিল বড় অবদান, এই মৌসুমে নিজেকে যেন আরও ছাড়িয়ে যাচ্ছেন। গতবারই মেসি ও রোনালদোর সঙ্গে ফিফার বর্ষসেরার মঞ্চ ভাগাভাগি করেছিলেন। শিগগিরই যে সেটি নিজের ঔজ্জ্বল্যে রাঙাবেন, সে বিষয়ে কোনো সন্দেহ নেই দেল পিয়েরোর, ‘নেইমারের এখনো বয়স অনেক কম। ওর সামনে উজ্জ্বল ভবিষ্যৎ। ওর ব্যালন ডি’অর জয়ের সম্ভাবনা আছে কি না? অবশ্যই!’ তবে ভবিষ্যতের সেরা কে হবেন সেটি নিয়ে নিঃসন্দেহ হতে পারলেও বর্তমান সেরার প্রশ্নে ক্রিস্টিয়ানো রোনালদো ও লিওনেল মেসির কাউকে এগিয়ে রাখতে পারছেন না ৪১ বছর বয়সী ইতালিয়ান। গোলডটকম।
