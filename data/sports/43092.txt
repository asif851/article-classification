
শেষ পর্যন্ত দেশে ফেরত আসেননি। তবে বাংলাদেশের শততম টেস্টে মাহমুদউল্লাহর খেলা যে হচ্ছে না তা নিশ্চিত। কিন্তু মিডল অর্ডার এই ব্যাটসম্যানকে নিয়ে যে নাটক হলো, তা নিয়ে আলোচনা থামছেই না। আজ ম্যাচ পূর্ববর্তী সংবাদ সম্মেলনেও বিষয়টি নিয়ে কথা বলতে হলো মুশফিকুর রহিমকে। অধিনায়ক পরিষ্কার করেছেন, বাজে ফর্মের কারণেই মাহমুদউল্লাহ দল থেকে বাদ পড়েছেন। তাহলে কলম্বোর পি সারা ওভালে সিরিজের দ্বিতীয় ও শেষ টেস্টের দলে মাহমুদউল্লাহর জায়গায় কে খেলবেন? শততম টেস্টের আগে বাংলাদেশ থেকে উড়িয়ে নেওয়া হয়েছে বাঁহাতি ওপেনার ইমরুল কায়েসকে। কলম্বোতে তাঁর খেলার সম্ভাবনা প্রবল। তবে সৌম্য সরকার রয়েছেন দারুণ ছন্দে। শ্রীলঙ্কায় প্রথম টেস্টে ওপেন করতে নেমে দুই ইনিংসেই ফিফটি করেছেন। সে ক্ষেত্রে তামিমের সঙ্গে হয়তো সৌম্যই ওপেন করবেন। তাহলে ইমরুল খেললে ব্যাট করতে পারেন তিন নম্বরে। প্রথম টেস্টে দুই ইনিংসেই ছয় নম্বরে ব্যাট করেছেন মাহমুদউল্লাহ। দলের সঙ্গে থাকা মোসাদ্দেক হোসেন এই পজিশনে ব্যাট করতে অভ্যস্ত। হতে পারে মাহমুদউল্লাহর জায়গাটা নিতে পারেন অভিষেকের অপেক্ষায় থাকা এই তরুণ ব্যাটসম্যান। মাহমুদউল্লাহর বিকল্প নিয়ে ভাবছেন না বলেই জানিয়েছেন মুশফিক, ‘মাহমুদউল্লাহর পরিবর্তে দলে কে আসবে, সে বিষয়ে আমরা এখনো সিদ্ধান্ত নিইনি। এটা আগামীকালই ঠিক করব। দলে বেশ কয়েকটি বিকল্প আছে।’ দ্বিতীয় টেস্টে না থাকলেও ওয়ানডে দলে আছেন মাহমুদউল্লাহ। দুঃসময় কাটিয়ে ওয়ানডেতে তাঁকে আসল চেহারায় দেখতে চান মুশফিক, ‘সে এখানেই থাকছে। ওয়ানডে স্কোয়াডে আছে। এটা তার জন্য ভালো। সব খেলোয়াড়ই কোনো না কোনো সময়ে ব্যাডপ্যাচের মধ্য দিয়ে যায়। কখনো কখনো আপনি কঠিন পরিশ্রম করেও এর থেকে বেরোতে পারবেন না। আশা করছি, ওডিআইতে সে ভালো করবে।’
