
আপাতত এক মাসের দায়িত্ব। কাল আনুষ্ঠানিকভাবে সেটাই শুরু করলেন বাংলাদেশ দলের অস্ট্রেলিয়ান ব্যাটিং পরামর্শক মার্ক ও’নিল। দুপুরের পর মিরপুরের একাডেমি ভবনের অডিটরিয়ামে প্রায় এক ঘণ্টার একটা ক্লাস করেছেন ক্রিকেটারদের নিয়ে।
৫৮ বছর বয়সী ও’নিলের ক্লাসে শুধু ব্যাটসম্যানরাই ছিলেন না, ছিলেন বোলাররাও। থাকাটাই স্বাভাবিক। তিনি যে মূলত লোয়ার অর্ডার ব্যাটসম্যানদের নিয়েই বেশি কাজ করবেন! আর সেই লোয়ার অর্ডারের ব্যাটিংটা সাধারণত করেন বোলাররাই।
কোমরের সমস্যা এখনো পুরোপুরি কাটেনি বলে মাহমুদউল্লাহ ব্যাটিং অনুশীলন করেননি। তবে ছিলেন ও’নিলের ক্লাসে। সেখানে ব্যাটিং টেকনিকের কিছু মৌলিক বিষয়ই নাকি প্রজেক্টরের মাধ্যমে তুলে ধরেছেন কোচ, ‘আজ (গতকাল) তিনি আমাদের টেকনিক্যাল কিছু জিনিস দেখিয়েছেন। আরও কয়েক দিন গেলে হয়তো আমাদের ব্যাটিংয়ের ভিডিও ফুটেজ দেখে সবার সঙ্গে আলাদা কথা বলবেন।’
এক মাসের চুক্তি শেষেও ও’নিল থেকে যেতে পারেন বাংলাদেশে। সেটা জাতীয় দলের সঙ্গে যেমন হতে পারে, হতে পারে হাইপারফরম্যান্স ইউনিটের সঙ্গেও।
অস্ট্রেলিয়া দলের বাংলাদেশ সফর নিয়ে সংশয়ের মেঘ এখনো পুরোপুরি কাটেনি। তবে থেমে নেই বাংলাদেশ দলের অনুশীলন। মিরপুর শেরেবাংলা স্টেডিয়ামের ইনডোর ও একাডেমি মাঠে কাল সকাল থেকে বিকেল পর্যন্ত চলল সেটা। আগামী ৪ আগস্ট চট্টগ্রামে অনুশীলন করতে যাওয়ার আগ পর্যন্ত এভাবেই চলবে। চট্টগ্রামের অনুশীলন পর্ব শেষ হবে ১২ আগস্ট।
 
