
• মাঠের বাইরে দুই দলের কথার লড়াই বেশ জমে উঠেছে। • শ্রীলঙ্কা বলছে টেস্টে তারা বেশি অভিজ্ঞ, বাংলাদেশ বলছে দেশের মাঠে তারা শক্তিশালী। • চট্টগ্রাম টেস্ট ড্র হওয়ায় সিরিজটা ০-০ সমতায়।
টেস্টে শক্তিমত্তায় কোন দল এগিয়ে—সে মীমাংসা চট্টগ্রামে হয়নি। দুই দলের দুর্দান্ত ব্যাটিংয়ে চট্টগ্রাম টেস্ট হয়েছে ড্র। দিমুথ করুনারত্নে অবশ্য দ্বিমত পোষণ করতে পারেন। বলতে পারেন, ‘ভালো উইকেট হলে দেখিয়ে দিতাম!’
চট্টগ্রাম টেস্টের শেষ দিন সংবাদ সম্মেলনে এসে করুনারত্নে বলে গেছেন, ‘মনে হয় না এটা টেস্টের জন্য ভালো উইকেট।’ চট্টগ্রামে পাঁচ দিনে যে ১৫৩৩ রান উঠেছে, সেখানে যাঁর অবদান শূন্য, তিনিও উইকেট নিয়ে এমনটাই বলছেন! করুনারত্নের ব্যক্তিগত মতামত, সেটি ভাবার কারণ নেই। দলের প্রতিনিধি হয়ে সংবাদ সম্মেলনে আসা শ্রীলঙ্কান ওপেনার দলের ভাবনাটাই জানিয়ে গেছেন।শ্রীলঙ্কার ভাবনার সঙ্গে যে বাংলাদেশ মোটেও একমত নন, সেটি নিজের নির্লিপ্ত চরিত্রের বাইরে গিয়ে উত্তর দিয়েছেন মাহমুদউল্লাহ, ‘দুই দলের ব্যাটসম্যানরাই ভালো ব্যাটিং করেছে। জানি না তিনি কোন দিক দিয়ে এ কথা বলেছেন। কেমন উইকেট চান, সেটা তাকে জিজ্ঞেস করতে হবে।’
এই টেস্ট সিরিজে কিন্তু কথার লড়াইটা ভালোই হচ্ছে। এ লড়াইয়ের সারমর্ম হচ্ছে, কারা শক্তিশালী দল, কারা এগিয়ে, কাদের ভাবনা সঠিক। আজ যখন দিনেশ চান্ডিমালকে মনে করিয়ে দেওয়া হলো, মিরপুরে হওয়া সবশেষ দুই টেস্টেই বাংলাদেশ জিতেছে। সেটিও ইংল্যান্ড-অস্ট্রেলিয়াকে হারিয়ে। শ্রীলঙ্কান অধিনায়ক যে জবাবটা দিলেন, তাতে অনুচ্চারে থাকল, ওসব আমাদের বলে লাভ নেই! ‘তারা তো ভালো দল, বিশেষ করে দেশের মাঠে। তারা এখানে ভালো করেছে। আমরা কখনো তাদের ছোট করে দেখি না। তবে ওয়ানডের তুলনায় আমাদের টেস্ট দলটা বেশি অভিজ্ঞ।’ ওয়ানডেতে তুলনামূলক অনভিজ্ঞ দল নিয়েই যে সিরিজ জিতেছেন, তা জানাতে কসুর করলেন না চান্ডিমাল।
চান্ডিমালের কথায় অবশ্য মাহমুদউল্লাহ এক হবেন না। হবেনই বা কেন, তাহলে তো লড়াইয়ের আগে হেরে যাওয়া! মাহমুদউল্লাহ বরং নিজেদের এগিয়ে রাখছেন, ‘তিনি তাঁর মতামত দিয়েছেন। আমার মনে হয় আমাদের দল ভালো। সব সময় বিশ্বাস করি, ঘরের মাঠে আমরা ভালো দল। যদি আমাদের স্কিল ভালো প্রয়োগ করতে পারি, মনে হয় খুব ভালো প্রতিদ্বন্দ্বিতা হবে।’
দল হিসেবে কারা এগিয়ে, সেটি আপাতত অমীমাংসিতই রয়েছে। তবে চান্ডিমাল জানিয়ে গেছেন, তাঁর স্পিন-অস্ত্রগুলো কতটা ধারালো, ‘সান্দাকান আমাদের উইকেটশিকারি বোলার। যদি পিচ ভালো হয়, তাহলে রঙ্গনা (হেরাথ) ও দিলরুয়ান (পেরেরা) রান বেঁধে রাখার কাজটা করবে। সান্দাকান এ কাজ করতে পারবে না। তাকে আমি আনব উইকেট নেওয়ার জন্য। দলে এটাই তার ভূমিকা। আমরা জানি, বাংলাদেশের ব্যাটসম্যানরা তাকে খুব ভালোভাবে খেলতে পারেনি।’
‘ভালোভাবে খেলতে পারেনি’ বলে কি বাংলাদেশের ব্যাটসম্যানদের অহমেই খোঁচা দিলেন চান্ডিমাল? বাংলাদেশ ভারপ্রাপ্ত টেস্ট অধিনায়ক মাহমুদউল্লাহর পাল্টা জবাব, ‘তাদের প্রতি সম্মান রাখতে হয়। হেরাথ খুব অভিজ্ঞ, দিলরুয়ান খুব ভালো মানের বোলার। তাদের সে রকম কোয়ালিটি আছে বলেই ব্যাটসম্যানদের (ব্যাটিং পিচেও) ভোগাতে পারে। একই সঙ্গে আমাদের ব্যাটসম্যানরাও স্কিলফুল। দিনে দিনে আমাদের ব্যাটিং বিভাগ আরও ভালো হচ্ছে। আমরা আত্মবিশ্বাসী। দেখার বিষয় মাঠে কীভাবে আমাদের পরিকল্পনা প্রয়োগ করতে পারি।’
এ লড়াইয়ের নিষ্পত্তি কথায় শেষ হবে না। দুই দলকে প্রমাণ করতে হবে মাঠেই।
