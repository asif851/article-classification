
পেলের জন্য খবরটা নিশ্চয়ই বিব্রতকর। ছেলের জেলে যাওয়ার খবর ব্রাজিলীয় কিংবদন্তি চাইলেও এড়াতে পারছেন কই?
মাদক চোরাচালান ও অর্থ পাচারের অভিযোগে পেলের ছেলে এদিনহোর প্রথমে সাজা হয়েছিল ৩৩ বছরের। গত বছর সেটি কমিয়ে আনা হয়েছে ১২ বছর ১০ মাসে। এই সাজা কমানোর জন্যও আপিল করেছিলেন এদিনহো। তবে ব্রাজিলের সাও পাওলোর আদালত গতকাল সেই আপিল খারিজ করে দিয়েছেন। এখন তাই আবার জেলে যেতে হচ্ছে পেলের ছেলেকে।একসময় পেলেরই ক্লাব সান্তোসে গোলকিপার হিসেবে খেলা এদিনহোর বিরুদ্ধে প্রথম অভিযোগ আসে ২০০৫ সালে। ২০১৪ সালে তাঁকে দোষী সাব্যস্ত করে আদালত প্রাথমিক সাজা দেন, গত বছর যেটি কমানো হয়। তবে আপিলের সময়টায় তাঁকে জেলের বাইরে থাকার অনুমতি দিয়েছিলেন আদালত। কিন্তু লাল দালানের বাইরে তাঁর আর যে থাকা হচ্ছে না! সূত্র: ইএসপিএন।
