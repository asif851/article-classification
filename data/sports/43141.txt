
সিরিজের আগে আলোচনা ছিল বিরাট কোহলি ও কেন উইলিয়ামসনকে ঘিরে। দুই দলের অধিনায়ক আবার সময়ের অন্যতম সেরা দুই ব্যাটসম্যান। দুজনের দ্বৈরথে কে এগিয়ে যাবেন, সে প্রশ্নের উত্তর খুঁজছেন সবাই। সিরিজে কে জিতবে? ভারতীয় সংবাদমাধ্যম সে প্রশ্ন নিয়ে ভাবছেই না! ভারতই তো জিতবে, এ নিয়ে আবার প্রশ্ন করার কী আছে! বরং অস্ট্রেলিয়ার সঙ্গে একপেশে লড়াইয়ের পর এই সিরিজের টিকিট সেভাবে বিকোবে কি না, এ নিয়ে সংশয়ও দেখা গিয়েছিল অনেকের মনে!
সিরিজের প্রথম ওয়ানডেতেই ভারতের এমন আত্মবিশ্বাসকে দুমড়ে-মুচড়ে দিল নিউজিল্যান্ড। ব্যক্তিগত লড়াইয়ে উইলিয়ামসনের চেয়ে ১১৫ রান বেশি করেছেন কোহলি (১২১), কিন্তু আসল লড়াইয়ে জিতেছেন কিউই অধিনায়ক। সিরিজের প্রথম ওয়ানডেতে ভারতকে ৬ উইকেটে হারিয়েছে নিউজিল্যান্ড। ভারতের মাটিতে এর আগের পাঁচটি দ্বিপক্ষীয় সিরিজ হারা নিউজিল্যান্ডই জয় দিয়ে শুরু করল এবারের সিরিজ। ভারতের দেওয়া ২৮১ রানের লক্ষ্য পেরোতে ৪৯তম ওভার পর্যন্ত খেলতে হয়েছে নিউজিল্যান্ডকে। তবে ম্যাচটা শেষ হয়ে গেছে আরও আগে। অথচ দিনের শুরুতে মনে হয়েছিল, কোহলি বন্দনাতেই পার হবে এ ম্যাচের প্রতিবেদন। নিজের ২০০তম ওয়ানডে খেলতে নেমেছেন। ২৯ রানে ফিরে গেছেন দুই উদ্বোধনী ব্যাটসম্যান। এমন মুহূর্তই তো পছন্দ কোহলির। ১২৫ বলে ১২১ রানের এক ইনিংস খেললেন। দল পেল ২৮০ রানের লড়াকু এক ভিত্তি। ভারতের দ্বিতীয় সর্বোচ্চ রান দিনেশ কার্তিকের, ৩৭। কোহলির এমন ইনিংসের জবাব নিউজিল্যান্ড দিল প্রায় জোড়া সেঞ্চুরিতে। রান তোলার তাগিদে নিয়মিত বিরতিতে উইকেট হারাতে থাকে নিউজিল্যান্ড। ৮০ রানে ৩ উইকেট হারিয়ে কিছুটা বিপাকে পড়েছিল সফরকারীরা। চারে নামা রস টেলর ও পাঁচে নামা টম ল্যাথাম অবশ্য ভারতকে কোনো সুযোগই দিলেন না। ওয়াংখেড়ের রেকর্ড ২০০ রানের জুটিতে অনায়াসে হারিয়ে দিলেন ভারতকে। ৬ বল বাকি ছিল শুনলে যতটা প্রতিদ্বন্দ্বিতাপূর্ণ মনে হচ্ছে, শেষ দিকে তার ছিটেফোঁটাও ছিল না ম্যাচে। ইনিংসের শেষভাগে ল্যাথামের (১০৩*) সেঞ্চুরি হয়ে যাওয়ায় টেলরের সেঞ্চুরি পূর্ণ করার খেলায় নেমেছিলেন দুজন। কিন্তু স্কোর সমতা রাখা অবস্থায় ৯৫ রানে আউট হয়ে যান টেলর। প্রথম বলে চার মেরে আনুষ্ঠানিকতা সারেন নিকোলস।
