
বার্সেলোনার স্বর্ণযুগের তারকাদের মধ্যে আরও একজনের বিদায়ের রাগিণী বেজে উঠল গতকাল। ঘটা করেই বিদায়ের ঘোষণা দিয়েছেন ইনিয়েস্তা। ১৬ বছরে ৩১ ট্রফি জয়ের সাক্ষীর বিদায়ক্ষণে উপস্থিত ছিলেন বার্সার প্রায় প্রতিটি খেলোয়াড়। অধিনায়কের বিদায়ে চোখের জল আটকাতে ব্যস্ত দেখা গেছে প্রায় সবাইকে। শুধু দুজন ছিলেন না—বার্সার নতুন অধিনায়ক লিওনেল মেসি ও লুইস সুয়ারেজ।
বার্সেলোনার সঙ্গে ২২ বছরের সম্পর্কে ইতি টানছেন মৌসুম শেষে। সে কথা সবাইকে আনুষ্ঠানিকভাবে জানাতেই আয়োজন করা হয়েছিল বিশেষ সংবাদ সম্মেলনের। তাঁর পরবর্তী গন্তব্য কোথায় হবে, তা স্পষ্ট না করলেও জানিয়েছেন আর ইউরোপে থাকছেন না তিনি। সেই সংবাদ সম্মেলন শেষে বার্সেলোনা বোর্ডের সব সদস্য, সভাপতি থেকে শুরু করে প্রতিটি কোচ, খেলোয়াড়—সবাইকে দেখা গিয়েছে ইনিয়েস্তার সঙ্গে। শুধু দেখা যায়নি মেসি-সুয়ারেজকে।
বার্সেলোনার বর্তমান সহ-অধিনায়ক লিওনেল মেসি। ইনিয়েস্তা চলে যাওয়ার পরে তাঁর হাতেই অধিনায়কের গুরুদায়িত্ব উঠবে। বর্তমান অধিনায়কের বিদায় ঘোষণার দিনে তাঁর অনুপস্থিতি বিস্ময় জাগিয়েছে। দলের অন্যতম গুরুত্বপূর্ণ সদস্য লুইস সুয়ারেজের অনুপস্থিতিও। সরাসরি উপস্থিত না থাকতে পারলেও সামাজিক যোগাযোগমাধ্যমে ভবিষ্যতের জন্য শুভকামনা জানিয়েছেন দুজনেই। বার্সেলোনা থেকে অবশ্য জানানো হয়েছে, তাঁরা ব্যক্তিগত কাজে আগেই ছুটি নিয়েছেন।
 
