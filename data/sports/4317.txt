
এবারও রোনালদোই সেরার স্বীকৃতি পাচ্ছেন, এটা চমকে যাওয়ার মতো কোনো খবর নয়। অন্য কিছু হলে সেটাই বরং বিস্ময়কর হতো। সেটাই হয়েছে, টানা দ্বিতীয়বারের মতো ফিফার ‘দ্য বেস্ট’ পুরস্কার বাগিয়ে নিয়েছেন ক্রিস্টিয়ানো রোনালদো। গত এক বছরে ফুটবলীয় কীর্তিতে সবাইকে পেছনে ফেলে পর্তুগিজ ফরোয়ার্ডই হয়েছেন ফিফার বর্ষসেরা পুরুষ খেলোয়াড়।
১৯৯১ সাল থেকেই নিয়মিতভাবে বর্ষসেরা ফুটবলার পুরস্কার দিয়ে আসছিল ফিফা। ২০১০ সাল থেকে ফ্রান্স ফুটবলের ব্যালন ডি’অরের সঙ্গে মিলে একীভূত হয়ে সেটির নাম হয়ে যায় ফিফা-ব্যালন ডি’অর। ছয় বছর একসঙ্গে পথচলার পর গত বছর আবার আলাদা হয়ে যায় ফিফা আর ফ্রান্স ফুটবল। কিছু পরিবর্তন এনে ব্যালন ডি’অর দেওয়া হচ্ছে আগের মতোই। আঙ্গিকে বেশ পরিবর্তন এনে ফিফার পুরস্কারটা গত বছর যাত্রা শুরু করেছে ‘দ্য বেস্ট’ নামে নতুনভাবে। প্রথমবারই সেরা হয়েছেন রোনালদো।সেটাও ২০১৭ সালের শুরুতেই। বছর পেরোনোর আগেই অর্থাৎ জানুয়ারি থেকে অক্টোবর আসতে আসতে রোনালদোর শোকেসে যোগ হয়েছে আরও একটা লা লিগার ট্রফি, আরও একটা ক্লাব বিশ্বকাপ এবং আরও একটা চ্যাম্পিয়নস লিগ। চ্যাম্পিয়নস লিগে টানা পঞ্চমবারের মতো সর্বোচ্চ গোলদাতা হয়েছেন। গত বছর দেশের হয়ে ইউরো জেতানোর পর এ বছর পর্তুগালকে তুলেছেন কনফেডারেশনস কাপের সেমিফাইনালে। এসব কীর্তিতেই মেসি ও নেইমারকে টপকে সেরা হয়েছেন রোনালদো।
পুরুষ দলের সেরা কোচের পুরস্কারটা গেছে রিয়াল মাদ্রিদে। ইতিহাস গড়ে টানা দুই চ্যাম্পিয়নস লিগ জেতানোর পুরস্কার বুঝে নিয়েছেন জিনেদিন জিদান। ফিফার বর্ষসেরা দলেও রিয়ালের জয়জয়কার। পাঁচজন খেলোয়াড় সুযোগ পেয়েছেন একাদশে। বার্সেলোনা ও জুভেন্টাসের তিনজন করে জায়গা পেয়েছেন একাদশে। ফিফার বর্ষসেরা একাদশবুফন (জুভেন্টাস), আলভেজ (জুভেন্টাস, এখন পিএসজিতে), বোনুচ্চি (জুভেন্টাস, এখন এসি মিলানে), রামোস (রিয়াল মাদ্রিদ), মার্সেলো (রিয়াল মাদ্রিদ), মডরিচ (রিয়াল মাদ্রিদ), ক্রুস (রিয়াল মাদ্রিদ), ইনিয়েস্তা (বার্সেলোনা), নেইমার (বার্সেলোনা, এখন পিএসজিতে), মেসি (বার্সেলোনা), রোনালদো (রিয়াল মাদ্রিদ)।
