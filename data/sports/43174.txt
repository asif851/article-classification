
চ্যাম্পিয়নস ট্রফিতে এজবাস্টনে ভারত-পাকিস্তান ম্যাচের আগেই চমক! একাদশে নেই রবিচন্দ্রন অশ্বিন। বেশ কয়েক বছর ধরে ভারতীয় ক্রিকেট দলের প্রাণভোমরা হয়ে ওঠা অশ্বিনের পাকিস্তানের বিপক্ষে না খেলা নিয়ে মৃদু প্রশ্ন উঠেছিল। কিন্তু খুব শোরগোল ওঠেনি। টিম কম্বিনেশন নামের একটা রক্ষাকবচ দিয়ে অশ্বিনকে না খেলানোর প্রশ্নের হাত থেকে রেহাই মিলেছিল অধিনায়ক বিরাট কোহলির। তবে শ্রীলঙ্কার বিপক্ষে কোহলির সেই ‘বোলিং-কম্বিনেশনে’র চূড়ান্ত ব্যর্থতা অশ্বিনের অন্তর্ভুক্তির দাবিটাকে জোরালো করেছে। তবে আজ দক্ষিণ আফ্রিকার বিপক্ষে ম্যাচের আগে ভারতীয় পত্রিকা ডিএনএর এক প্রতিবেদন বলছে, অশ্বিনকে নাকি চ্যাম্পিয়নস ট্রফির দলেই দেখতে চাননি অধিনায়ক কোহলি!ডিএনএর প্রতিবেদন অনুযায়ী, চ্যাম্পিয়নস ট্রফির আগে ভারতীয় দল গঠন করার সময় কোহলির জোর দাবি ছিল অশ্বিনের জায়গায় লেগ স্পিনার যুজবেন্দ্র চাহাল ও বাঁহাতি স্পিনার শাহবাজ নাদিমকে দলে নেওয়ার। কিন্তু নির্বাচকেরা কোহলির সেই চাওয়া পূরণ করেননি। রবীন্দ্র জাদেজার কারণে শাহবাজ নাদিমের নাম প্রথমেই বাদ পড়ে। চাহালকে নিয়ে আলোচনা অনেক দূর গড়িয়েছিল। তবে শেষ পর্যন্ত নির্বাচক কমিটি অশ্বিনের কার্যকারিতা আর অভিজ্ঞতার ওপরই ভরসা রাখে।শ্রীলঙ্কার বিপক্ষে নিরোশান ডিকভেলা, অ্যাঞ্জেলো ম্যাথুস আর ধানুষ্কা গুনাতিলকা যেভাবে ভারতীয় বোলারদের নিয়ে ‘খেললেন’, তাতে অশ্বিনের প্রয়োজনীয় সময় উইকেট তুলে নেওয়ার ক্ষমতা বড্ড মিস করেছেন ভারতী সমর্থকেরা। অশ্বিনের পাশাপাশি দুই বছর পর চোট কাটিয়ে ওয়ানডে দলে ফেরা মোহাম্মদ শামিকে ড্রেসিং রুমে বসিয়ে রাখা নিয়েও প্রশ্ন উঠেছে।শ্রীলঙ্কার বিপক্ষে হারের পর ‘হঠাৎ কঠিন’ হয়ে পড়েছে ভারতের চ্যাম্পিয়নস ট্রফি অভিযান। আজ ওভালে দক্ষিণ আফ্রিকার বিপক্ষে ম্যাচটিকে বাঁচা-মরার ম্যাচে পরিণত করেছে। প্রোটিয়াদের বিপক্ষে আজকের ম্যাচে হারলেই প্রথম পর্ব থেকেই বিদায় নিতে হবে ভারতকে। ২০১৩ সালে চ্যাম্পিয়নস ট্রফির সর্বশেষ আসরে শিরোপা জিতেছিল ভারতই।মহাগুরুত্বপূর্ণ এই ম্যাচে কোহলি অশ্বিনের শরণাপন্ন হবেন কি না, দেখার বিষয় এটিই।
