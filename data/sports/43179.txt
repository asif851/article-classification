
ট্রেন্ট ব্রিজ টেস্টে দক্ষিণ আফ্রিকার বিপক্ষে ৩৪০ রানের পরাজয়ে ক্ষুব্ধ সাবেক ইংলিশ অধিনায়ক মাইকেল ভন। তাঁর ভাষায়, জো রুটরা এই ম্যাচে টেস্ট নয়, টি-টোয়েন্টি ক্রিকেট খেলেছেন।
বিবিসির টেস্ট ম্যাচ স্পেশাল অনুষ্ঠানে বিশেষজ্ঞ হিসেবে ভনের মন্তব্য, ‘ট্রেন্ট ব্রিজে ইংল্যান্ড যা খেলেছে, তাতে আমি মর্মাহত। এই টেস্টে ইংলিশ দলের ব্যাটিং পারফরম্যান্সে ফুটে উঠেছে টেস্ট ক্রিকেটের প্রতি খেলোয়াড়দের নিদারুণ অবজ্ঞা। একই সঙ্গে খেলা দেখে আমার মনে হয়েছে, ওরা টেস্ট নয়, টি-টোয়েন্টি খেলতে নেমেছিল।’দ্বিতীয় ইনিংসে মাত্র ১৩৩ রানে অলআউট হয়ে যায় ইংল্যান্ড। এই হার রানের দিক দিয়ে দক্ষিণ আফ্রিকার বিপক্ষে ইংল্যান্ডের দ্বিতীয় বৃহত্তম হার। কেবল দ্বিতীয় ইনিংসেই নয়, গোটা ম্যাচেই ইংল্যান্ড ব্যাটসম্যানদের বেশ কয়েকটি আউট বেশ চোখে লেগেছে—এতটা আগ্রাসী বোধ হয় ইংলিশ ব্যাটসম্যানরা না হলেও পারতেন। প্রথম ইনিংসে অধিনায়ক জো রুট ড্রাইভ করতে গিয়ে উইকেট দিয়ে আসেন। দ্বিতীয় ইনিংসে জনি বেয়ারস্টো কিংবা মঈন আলী—দুজনেই আউট হয়েছেন বাজেভাবে।সর্বশেষ ১০ টেস্টের সাতটিতেই হারের স্বাদ পেয়েছে ইংল্যান্ড। ভনের মতে, চ্যাম্পিয়নস ট্রফির আগে বেশ কয়েক মাস সাদা বলে ক্রিকেট খেলার পর ইংলিশ ক্রিকেটারদের হয়তো লাল বলের ক্রিকেটে খাপ খাইয়ে নিতে বেশ অসুবিধা হচ্ছে।কেবল ভন নন, ট্রেন্ট ব্রিজের বাজে হারের তীব্র সমালোচনা করেছেন আরেক সাবেক অধিনায়ক নাসের হুসেইন। তিনি এই টেস্টে ইংলিশ দলের পারফরম্যান্সকে ‘বাজে ক্রিকেট’ বলেছেন। সমালোচনা করেছেন জিওফ বয়কট। নিজের স্বভাবসুলভ ভাষ্যে বয়কটের মন্তব্য, ‘এই টেস্টে ইংল্যান্ড আবলতাবল ক্রিকেট খেলেছে।’ভনকে নিজের গুরু মানেন রুট। দল বাজে খেলে হেরেছে, তিনিও মানেন। কিন্তু এমন তীব্র সমালোচনা, সেটিও এই ভাষায়—রুটের যেন বিশ্বাসই হচ্ছে না, ‘এটা সত্যিই খুব অন্যায়। বিশ্বাসই করতে পারছি না উনি এমনটা বলেছেন, সত্যি বলছি, বিশ্বাস হচ্ছে না।’
