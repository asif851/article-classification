
ডেল স্টেইনের কথাটা প্রায় আগুনই ধরিয়ে দিচ্ছিল বাংলাদেশের ক্রিকেটে। বাংলাদেশে খেলতে আসাটা নাকি তাঁর বোলিংয়ের অপচয়! একটি টেস্ট খেলুড়ে দেশকে এতটা তাচ্ছিল্য কীভাবে দেখান একজন ক্রিকেটার?
ভুল ভাঙালেন ডেল স্টেইন। কেপ টাউন থেকে মুঠোফোনে এই প্রতিবেদককে দেওয়া দীর্ঘ সাক্ষাৎকারে দক্ষিণ আফ্রিকার ফাস্ট বোলার জানান, বাংলাদেশের উদ্দেশে বা বাংলাদেশকে হেয় করতে তিনি কিছুই বলেননি। শুধু বোঝাতে চেয়েছিলেন, কীভাবে নিজের বাকি ক্যারিয়ারটাকে সাজাতে চান। ওই সাক্ষাৎকারে তাঁর বক্তব্য ঠিকভাবে উপস্থাপন করা হয়নি বলেও মন্তব্য করেছেন তিনি। ‘আমি বাংলাদেশে যেতে চাইনি কথাটা ঠিক নয়। আমার বক্তব্য কিছুটা বিকৃত করে প্রকাশ করা হয়েছিল। আমার কাছেও সেটা খুব ভালো লাগেনি’—প্রথম আলোকে বলেছেন স্টেইন।২০১৫ সালে দক্ষিণ আফ্রিকা দলের বাংলাদেশ সফরে ওয়ানডে সিরিজ খেলেননি ডেল স্টেইন। সফরের আগে উইজডেন ইন্ডিয়াকে দেওয়া এক সাক্ষাৎকারে তিনি বলেছিলেন, বাংলাদেশে গিয়ে ওয়ানডেতে কিছু বল অপচয় করার চেয়ে টেস্ট ক্রিকেট এবং বড় টুর্নামেন্টের জন্য নিজেকে সঞ্চিত রাখাটাকেই বেশি জরুরি মনে করেন। বাংলাদেশ, জিম্বাবুয়ের মতো দেশে গিয়ে আত্মবিশ্বাসে বাড়তি কিছু যোগ হয় না বলেও মন্তব্য করেছিলেন স্টেইন।কিন্তু প্রথম আলোকে দেওয়া সাক্ষাৎকারে স্টেইন দাবি করলেন, ‘কথাটা বাংলাদেশ দলকে উদ্দেশ করে বলিনি। নিজের কথাই বলতে চেয়েছি আসলে। আমার মধ্যে আর যে খেলাটুকু অবশিষ্ট আছে, সেটাকে কীভাবে ব্যবহার করতে চাই, সেটাই বলেছিলাম আমি।’ সাক্ষাৎকারে তিনি বলেছেন, ‘বিষয়টি এ রকম ছিল না যে আমি বাংলাদেশে যেতে চাইনি বা বাংলাদেশের বিপক্ষে খেলতে চাইনি। আমি শুধু চেয়েছি সাদা বলের খেলায় আমার মধ্যে যা-ই অবশিষ্ট আছে, সেটাকে হিসাব করে খরচ করতে।’দীর্ঘ সাক্ষাৎকারে স্টেইন কথা বলেছেন তাঁর ক্যারিয়ার, ক্রিকেটার হওয়ার গল্প এবং আগ্রাসী বোলিং নিয়েও। * পূর্ণ সাক্ষাৎকারটি পড়ুন আগামীকালের খেলার পাতায়
