
পায়ের মাংসপেশির চোট তাঁকে নিয়ে গিয়েছিল মাঠের বাইরে। আফগানিস্তান সিরিজে দলে ফিরলেও ফিরে পাননি ফর্ম। ইংল্যান্ড সিরিজটাও কাটল মাঠের বাইরে বসে। রুবেল হোসেন শেষ পর্যন্ত নিজেকে ফিরে পেলেন বিপিএলে এসে। খুঁজে পেলেন জাতীয় দলে ফেরার পথটাও।
হাঁটুর চোটে পড়া পেসার মোহাম্মদ শহীদের জায়গায় নিউজিল্যান্ড সিরিজের দলে কাল রুবেলকে ডেকেছে নির্বাচক কমিটি। অস্ট্রেলিয়ার প্রস্তুতি ক্যাম্প ও নিউজিল্যান্ড সফরের দলে অভিজ্ঞ এই পেসার ঢুকেছেন স্ট্যান্ডবাই তালিকা থেকে। প্রধান নির্বাচক মিনহাজুল আবেদীন জানালেন, ‘রুবেল এখন পুরোপুরি ফিট। বিপিএলেও ভালো বোলিং করছে। শহীদের বিকল্প হিসেবে সে কারণেই তাকে নেওয়া।’
টেস্ট সিরিজের আগে পুরোপুরি সুস্থ হয়ে উঠলে শহীদকে উড়িয়ে নেওয়া হতে পারে নিউজিল্যান্ডে। তবে সে সম্ভাবনা ক্ষীণই মনে করছেন প্রধান নির্বাচক, ‘বিপিএলের আগেও শহীদের হাঁটুতে চোট ছিল। বিপিএলে সেটা বেড়েছে। আমরা আজ (গতকাল) আগে ডাক্তারদের সঙ্গে কথা বলেছি। তাঁরা জানিয়েছেন, এই চোট অস্ত্রোপচার ছাড়া ভালো হওয়া কঠিন। সে ক্ষেত্রে শহীদকে অন্তত ছয় মাসের জন্য খেলার বাইরে চলে যেতে হবে।’
শহীদকে নিয়ে খারাপ খবরের মধ্যে ভালো খবর রুবেলের ফেরা। বিপিএলে ১২ ম্যাচ খেলে পেয়েছেন ১৫ উইকেট, জায়গা করে নিয়েছেন শীর্ষ দশ বোলারের মধ্যে। সবচেয়ে বড় কথা, এই টুর্নামেন্টে রুবেল ফিরে পেয়েছেন বোলিংয়ের পুরোনো ধারটাও, ‘বিপিএলটাকে আমি চ্যালেঞ্জ হিসেবে নিয়েছিলাম। লক্ষ্য ছিল সব ম্যাচে ভালো বোলিং করব। সবচেয়ে ভালো লাগছে আগের ছন্দটা ফিরে পাওয়ায়।’ নিউজিল্যান্ড সিরিজের চূড়ান্ত দলে সুযোগ পেলে সেখানেও ভালো কিছু করার প্রতিজ্ঞা তাঁর, ‘আমি সব সময়ই ভালো বোলিং করার চেষ্টা করি, এটাই আমার কাজ। নিউজিল্যান্ড সিরিজের দলে সুযোগ পেলেও তাই করব।’
শহীদ ছাড়া আরও দু-একজনেরও ছোটখাটো চোট ছিল। তবে চিকিৎসকেরা তাঁদের ছাড়পত্র দিয়েছেন। প্রধান নির্বাচক মিনহাজুল আশাবাদী মোস্তাফিজুর রহমানকে নিয়েও, ‘মোস্তাফিজের ফিটনেস মোটামুটি চলে এসেছে। ওয়ানডেতে না হলেও আশা করি টি-টোয়েন্টি থেকে ওকে দলে পাব। অস্ট্রেলিয়া যাওয়ার পরই বোঝা যাবে তাকে কবে থেকে খেলানো যাবে।’
নিউজিল্যান্ডে যাওয়ার আগে সিডনিতে প্রস্তুতি ক্যাম্প করবে বাংলাদেশ দল। ১৪ ও ১৬ ডিসেম্বর বিগ ব্যাশের দুই দল সিডনি সিক্সার্স ও সিডনি থান্ডারের বিপক্ষে খেলবে দুটি টি-টোয়েন্টি প্রস্তুতি ম্যাচও।
ডেভেলপমেন্ট প্রোগ্রামের আওতায় নেওয়া দুজনসহ অস্ট্রেলিয়া ও নিউজিল্যান্ড সফরের বহরে খেলোয়াড় থাকবেন মোট ২২ জন। টেস্ট সিরিজের আগে ফিরে আসবেন সাতজন। খেলোয়াড়, কোচিং স্টাফ মিলিয়ে এবারের সফরে বাংলাদেশের বহরটা বেশ বড়ই। জুনে ইংল্যান্ডে অনুষ্ঠেয় চ্যাম্পিয়নস ট্রফি পর্যন্ত ব্যাটিং কোচের দায়িত্ব পাওয়া থিলান সামারাবীরাসহ কোচিং স্টাফই আছেন সাতজন। মজার ব্যাপার, ফিজিও, ট্রেনার, কম্পিউটার বিশ্লেষক মিলিয়ে এই সাতজনই বিদেশি। টিম ম্যানেজমেন্টে একমাত্র বাংলাদেশি হিসেবে থাকবেন ম্যানেজার সাব্বির খান।
