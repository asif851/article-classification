
নিরাপত্তাব্যবস্থা নিয়ে সন্তুষ্টি থাকতেই পারে। নিরাপত্তা বাহিনীর জন্য থাকতে পারে কৃতজ্ঞতা। কিন্তু তাই বলে কেউ ক্রিকেট ছেড়ে সেই বাহিনীতে যোগ দেবেন! পিএসএলের ফাইনালে নিরাপত্তাব্যবস্থা দেখে খুশিতে গদগদ হয়ে ওয়েস্ট ইন্ডিজের ক্রিকেটার মারলন স্যামুয়েলস সেই বেনজির ইচ্ছাটাই পোষণ করেছেন। যেন পাকিস্তান সেনাবাহিনীর প্রেমেই পড়ে গেছেন। স্যামুয়েলসের সেই প্রেম এতটাই যে পাকিস্তান সেনাবাহিনীতে যোগ দেওয়ার ইচ্ছাই জেগেছে তাঁর।পিএসএলে পেশোয়ার জালমির হয়ে খেলা স্যামুয়েলস বলেছেন, পাকিস্তান দেশটা তাঁর হৃদয়ে বাস করে অনেক আগে থেকেই। পাকিস্তানে আসাটা নাকি তাঁর কাছে একটা সফরের চেয়েও বেশি কিছু। মনের দিক দিয়ে নিজেকে একজন পাকিস্তানি হিসেবেই পরিচয় করিয়েছেন এই ক্যারিবীয় ক্রিকেটার।গত শনিবার পাকিস্তানের সেনাবাহিনী প্রধান জেনারেল কামার জাভেদ বাজওয়া পিএসএল চ্যাম্পিয়ন পেশোয়ার জালমি দলকে এক সংবর্ধনা দেন। জালমির ক্রিকেটার স্যামুয়েলস টুইটারে পোস্ট করা এক ভিডিও বার্তায় পিএসএলের ফাইনালের নিরাপত্তাব্যবস্থার দারুণ প্রশংসা করেন, ‘কারও পক্ষে এর চেয়ে বেশি নিরাপত্তা দেওয়া সম্ভব নয়।’জেনারেল বাজওয়াকে স্যালুট জানিয়ে স্যামুয়েলস পাকিস্তান সেনাবাহিনীতে যোগ দেওয়ার ইচ্ছার কথা বলেন, ‘আপনাকে স্যালুট জানাই জেনারেল। আমি নিজেও একজন সৈনিক। আমি যদি আমার কাঁধে একটা ধাতব ব্যাজ লাগানোর সুযোগ পাই, তাহলে আমার পাকিস্তানে আসতে সমস্যা নেই। আমি সেই ব্যাজটির জন্য অপেক্ষা করছি। আমি পাকিস্তান সেনাবাহিনীর অংশ হতে চাই।’পাকিস্তানে আন্তর্জাতিক ক্রিকেট ফেরানোর জন্য আমৃত্যু কাজ করে যাওয়ার ইচ্ছা তাঁর । ভিডিও বার্তায় এ ব্যাপারে প্রত্যয়ই ঝরেছে তাঁর কণ্ঠে, ‘আমি নিশ্চিত, পাকিস্তানে আন্তর্জাতিক ক্রিকেট ফিরবেই। আমি আমার মৃত্যু পর্যন্ত এ ব্যাপারে কাজ করে যাব। মনের দিক দিয়ে আমি একজন পাকিস্তানি। জ্যামাইকাতে আমার অনেক পাকিস্তানি বন্ধু আছে।’ সূত্র: এনডিটিভি
