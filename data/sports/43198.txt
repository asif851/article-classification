
ব্যাট তো নয়, যেন তরবারি নিয়ে নেমেছিলেন মহারাষ্ট্রের তরুণ। স্রেফ কচুকাটা করলেন বোলারদের। তাতেই বেশ ওলট-পালট হলো রেকর্ড বইয়ে। আসুন, দেখে নিই আজ কী কী রেকর্ড রোহিত শর্মা ভেঙেছেন। আর কী কী রেকর্ড ভাঙার একদম প্রান্তে চলে গিয়েছিলেন।* বীরেন্দর শেবাগের ২১৯ পেরিয়ে রোহিতের ২৬৪-ই এখন ওয়ানডের সর্বোচ্চ ব্যক্তিগত ইনিংস।* এতদিন আন্তর্জাতিক ওয়ানডে ক্রিকেটে সর্বোচ্চ ইনিংসটির মালিক ছিলেন একজন নারী। বেলিন্ডা ক্লার্কের সেই ২২৯ রানের ইনিংসের রেকর্ডটাও পেরিয়ে গেলেন রোহিত। নারী-পুরুষ মিলিয়েই সর্বোচ্চ ইনিংসের রেকর্ডের মালিক এখন তিনি।* গত বছর নভেম্বরেই অস্ট্রেলিয়ার বিপক্ষে ২০৯ রান করেছিলেন। ওয়ানডেতে দুটো ডাবল সেঞ্চুরির একমাত্র মালিক এখন রোহিত।* শুধু তা-ই নয়, ওয়ানডেতে ১৯০-এর দুটো ইনিংস রোহিত ছাড়া আর কারও নেই।* ওয়ানডেতে ১৭৫-এর বেশি তিনটি ইনিংস আছে শচীন টেন্ডুলকারের। ভিভ রিচার্ডস, শেবাগ ও রোহিতের আছে দুটো করে।* লিস্ট ‘এ’ ম্যাচে (আন্তর্জাতিক ও স্বীকৃত একদিনের ম্যাচ মিলিয়ে) ভারতের পক্ষে সর্বোচ্চ ইনিংসের মালিকও এখন রোহিত। ভারত ‘এ’ দলের হয়ে দক্ষিণ আফ্রিকা ‘এ’ দলের বিপক্ষে গত বছর ২৪৮ রানের ইনিংস খেলেছিলেন শিখর ধাওয়ান।* মাত্র চার রানের জন্য লিস্ট ‘এ’ ম্যাচের সর্বোচ্চ ইনিংসটার রেকর্ড হলো না রোহিতের। ২০০২ সালে সারের হয়ে ২৬৮ রান করেছিলেন অ্যালিস্টার ব্রাউন।
* আজ ৩৩টি চার মেরেছেন রোহিত। ওয়ানডেতে এটাই এক ইনিংসে সবচেয়ে বেশি চার মারার রেকর্ড। আজ অবশ্য ‘মাত্র’ ৯টি ছক্কা হাঁকিয়েছেন। তবে আগের ডাবল সেঞ্চুরিতে ছক্কা হাঁকিয়েছিলেন ১৬টি, যেটি ওয়ানডের রেকর্ড।* সব মিলিয়ে ৪২টি বাউন্ডারি (চার-ছক্কা) হাঁকিয়েছেন। যেটি ভেঙে দিয়েছে শেবাগের ৩২টি বাউন্ডারি হাঁকানোর রেকর্ড।
