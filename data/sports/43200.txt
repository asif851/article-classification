
• ওমানে শুরু হয়েছে এশিয়ান গেমস হকির বাছাইপর্ব। • নিজেদের প্রথম ম্যাচে থাইল্যান্ডকে ৫-০ গোলে হারিয়েছে বাংলাদেশ।
এশিয়ান গেমস হকির বাছাইপর্বে দুর্দান্ত শুরু করেছে বাংলাদেশ। আজ ওমানের রাজধানী মাসকটে নিজেদের প্রথম ম্যাচে থাইল্যান্ডের জালে ৫ গোল দিয়েছে লাল-সবুজ জার্সিধারীরা। একটি করে গোল করেছেন সারোয়ার হোসেন, জোবায়ের হাসান, মিলন হোসেন, রোমান সরকার ও মামুনুর রহমান চয়ন। 
বাংলাদেশের প্রথম চারটি গোলই এসেছে ফিল্ড গোল থেকে। শেষ গোলটি পেনাল্টি কর্নারে। প্রথম কোয়ার্টারে ফিল্ড গোলে গোলের খাতা খুলেছেন সারোয়ার। দ্বিতীয় কোয়াটারে ২-০ করেছেন জোবায়ের। তৃতীয় কোয়াটারে ৩-০ করে ম্যাচ হাতের মুঠোয় নিয়ে আসে মিলন। শেষ কোয়াটারে গোলের সংখ্যা বাড়ানোর দিকে মনযোগ ধরে রেখে আদায় করে নিয়েছে আরও দুটি গোল। রোমান ও মামুনুর রহমানের স্টিক থেকে এসেছে দুই গোল। বাংলাদেশ গ্রুপের নিজেদের দ্বিতীয় ম্যাচে মাঠে নামবে হংকং এর বিপক্ষে আগামী পরশু রাত ৮টায়।
এশিয়ান গেমস হকির বাছাইপর্বে বাংলাদেশের অতীত ইতিহাস ঈর্ষণীয়। আট দলের বাছাইপর্বে এবারও শিরোপার স্বপ্ন নিয়ে ঢাকা ছেড়েছে বাংলাদেশ দল। বাছাইপর্ব থেকে সেরা পাঁচ দল আগামী আগস্টে ইন্দোনেশিয়াতে হতে যাওয়া এশিয়ান গেমসে খেলার সুযোগ পাবে।
