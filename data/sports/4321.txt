
মৌসুম শুরুই হয়েছিল এক গুঞ্জন দিয়ে—বার্সেলোনায় যাচ্ছেন কুতিনহো। দলবদলের দুই মাস রীতিমতো আতঙ্ক নিয়ে পার করেছেন লিভারপুল সমর্থকেরা। কাতালান ক্লাবের সর্বোচ্চ চেষ্টার পরও ইংল্যান্ডেই রয়ে গেছেন ফিলিপে কুতিনহো। হাল ছাড়েনি বার্সা, পরের দলবদলেই তাঁকে আনার চেষ্টা করা হবে বলে জানিয়েছেন বার্সালোনার স্পোর্টস ডিরেক্টর। কিন্তু বাগড়া বাধাচ্ছে পিএসজি। ব্রাজিলিয়ান প্লে মেকারকে ভেড়াতে চাইছে প্যারিসের দলটিও।
বার্সা ব্যর্থ হলেও পিএসজি দলবদলের বাজারে নিজেদের লক্ষ্যপূরণ করেছে, সাবেক বিশ্বরেকর্ডের দ্বিগুণ অর্থে বার্সেলোনা থেকেই টেনে নিয়েছে নেইমারকে। এবার বার্সার লক্ষ্যের ওপরও নজর দিয়েছে তারা। নেইমারকে দলে টানতে প্যারিসেই ‘মিনি ব্রাজিল’ সৃষ্টি করেছে পিএসজি। দলে আগেই ছিলেন মারকুইনহোস, লুকাস মৌরা। নেইমার যাচ্ছেন শুনে দানি আলভেজও যোগ দিয়েছেন এ দলে। আর অধিনায়ক হিসেবে থিয়াগো সিলভা তো আছেনই। সিলভাই জানালেন, কুতিনহোকেও সঙ্গী করতে চাচ্ছেন তাঁরা।নেইমারের সঙ্গে খেলার জন্য বার্সেলোনায় যেতে চেয়েছিলেন কুতিনহো। আর পিএসজিতে তো প্রায় ব্রাজিলিয়ান দলই গড়ে উঠছে। সিলভা তাই আশাবাদী কুতিনহোকে নিয়ে, ‘আমি ওর সঙ্গে অনেক কথা বলি। আশা করি, মৌসুম শেষ হওয়ার আগে, ক্রিসমাসের উপহার হিসেবে একটা বিস্ময় দেখতে পাব। আমি আশা করি, সে ভেবে দেখবে এবং আগামী বছর সে আমাদের সঙ্গী হবে।’নেইমারও নাকি কুতিনহোকে বলেছেন প্যারিসের উদ্দেশে উড়াল দিতে। তবে শেষ পর্যন্ত সিদ্ধান্ত যে লিভারপুলের প্রাণভোমরার হাতেই সেটাও মেনে নিয়েছেন সিলভা, ‘আমি তাঁকে সব সময় পরামর্শ দিই। কিন্তু ক্যারিয়ারের জন্য যেটা ভালো হয়, সে সিদ্ধান্ত তাকেই নিতে হবে।’এখনো পর্যন্ত যে ইঙ্গিত, তাতে বার্সেলোনাই এগিয়ে আছে কুতিনহোকে দলে টানার দৌড়ে। কিন্তু মুহূর্তেই পরিস্থিতি যে পাল্টে যেতে পারে, সেটা তো এবার নেইমার-এমবাপ্পেকে বার্সা ও রিয়াল মাদ্রিদের নাগাল থেকে কেড়ে নিয়েই বুঝিয়ে দিয়েছে পিএসজি। খেলা তো কেবল জমে উঠেছে! সূত্র: এএস।
