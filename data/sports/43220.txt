
সামনে অপেক্ষা করে আছে কঠিন পরীক্ষার ১৮টি দিন। পরীক্ষাই তো! এই ১৮ দিনে রিয়ালকে পেরোতে হবে কঠিন সব প্রতিপক্ষের বাধা। স্প্যানিশ লিগে ঘরের মাঠে রিয়াল আতিথ্য দেবে চিরপ্রতিদ্বন্দ্বী বার্সেলোনা আর অ্যাটলেটিকো মাদ্রিদকে। চ্যাম্পিয়নস লিগের কোয়ার্টার ফাইনালে লড়াই তাদের বায়ার্ন মিউনিখের বিপক্ষে। এই তিনটি বড় ম্যাচ সামনে রেখে দলের শক্তি সংরক্ষণের কারণেই কোচ জিনেদিন জিদান কাল লেগানেসের বিপক্ষে অন্যভাবে সাজিয়েছিলেন তাঁর একাদশ। ব্যাপারটিকে ‘জুয়া’ হিসেবে ধরে নেওয়া যেতেই পারে। তবে সেটি যা-ই হোক জিদানের একাদশ কাল তাঁকে আনন্দই উপহার দিয়েছে। রাউল গঞ্জালেসের পর রিয়ালের প্রথম স্প্যানিশ খেলোয়াড় হিসেবে হ্যাটট্রিক করেছেন আলভারো মোরাতা। গোল পেয়েছেন হামেস রদ্রিগেজ। লেগানেসের বিপক্ষে ৪-২ গোলে জিতে বার্সার চেয়ে ২ পয়েন্টে এগিয়ে থাকল রিয়াল।ক্রিস্টিয়ানো রোনালেদা, গ্যারেথ বেল কাল খেলেননি। ছিলেন না টনি ক্রুজ ও করিম বেনজেমাও। কিন্তু সেরা তারকাদের অনুপস্থিতি টেরই পেতে দেননি মার্কো আসেনসিও, হামেস রদ্রিগেজ কিংবা মোরাতারা। সুযোগের সদ্ব্যবহার তাঁরা করেছেন দুর্দান্তভাবেই। কোচ জিদান অবশ্য তাঁর এই ‘অন্যরকম’ একাদশকে জুয়া বলতে একেবারেই রাজি নন। তাঁর কাছে ব্যাপারটি রিয়ালের শক্তিমত্তার এক ধরনের প্রদর্শনই, ‘আমি এটিকে জুয়া বলতে চাই না। আমাদের গোটা স্কোয়াডই খুব শক্তিশালী।’‘জুয়া’ প্রসঙ্গটি নিয়েও যেন একটু বিরক্ত জিদান, ‘সব সময় আমাকে এই প্রশ্ন করা হয়। কারা শুরুর একাদশের খেলোয়াড়, কারা রিজার্ভ, এসব বলা হয়। আমি মনে করি এই ভেদাভেদের প্রসঙ্গ টানাই ঠিক নয়। আমারা সবাই একই জাহাজের অভিযাত্রী। আমরা এক সঙ্গে দারুণ দারুণ সব সাফল্য এনেছি। আমাদের যেতে হবে বহুদূর। পাড়ি দিতে হবে কঠিন সব পথ। এর জন্য আমার স্কোয়াডের প্রতিটি খেলোয়াড়কেই দরকার।’ম্যাচের ২৩ মিনিটের মধ্যই ৩-০ গোলে এগিয়ে গিয়েছিল রিয়াল। সমর্থকেরা বড় জয়ের স্বপ্ন দেখতে দেখতেই লেগানেস ৩২ ও ৩৪ মিনিটে ২ গোল শোধ করে খেলাটা জমিয়ে তুলেছিল। তবে শেষ পর্যন্ত তারা পেরে ওঠেনি রিয়ালে শক্তিমত্তা ও অভিজ্ঞতার কাছে।১৫ মিনিটে মার্কো আসেনসিওর দারুণ একটা আক্রমণ থেকে গোল করেন রদ্রিগেজ। মাঝমাঠ থেকে বল নিয়ে দুই লেগানেস খেলোয়াড়কে কাটিয়ে আসেনসিও বল বাড়ান বক্সের মধ্যে। সেটি ধরে সহজেই গোল করেন কলম্বিয়ান তারকা। ১৮ মিনিটে নাচো ফার্নান্দেজের হেড খুব কঠিন কোণে পেয়ে ফিরতি হেডে গোল করেন মোরাতা। ২৩ মিনিটে ব্যবধান ৩-০ করেন তিনি। ৩ গোলে পিছিয়ে পাল্টা প্রতিরোধ গড়ে লেগানেস। ৩২ মিনিটে গ্যাব্রিয়েল পাইরেসের গোলে স্কোরলাইন ৩-১ করে লেগানেস। ৩৪ মিনিটে গোল করে রিয়াল ডাগ আউটে শঙ্কা জাগিয়ে তোলেন লুসিয়ানো।শঙ্কাটা উড়িয়ে দেয় মোরাতার হ্যাটট্রিক। ৪৮ মিনিটে রাউলের পর রিয়ালের প্রথম স্প্যানিশ ফুটবলার হিসেবে হ্যাটট্রিক পূর্ণ করেন মোরাতা। এই জয়ে ২৯ ম্যাচে রিয়ালের পয়েন্ট ৭১। এক ম্যাচ বেশি খেলে ৬৯ পয়েন্ট নিয়ে দ্বিতীয় স্থানে আছে বার্সেলানা । সূত্র: এএফপি।
