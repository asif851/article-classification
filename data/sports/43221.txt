
ক্রিকেটে যেমন টেন্ডুলকার-লারা, ফুটবলে মেসি–রোনালদো; টেনিসে তেমনি রজার ফেদেরার। রেকর্ডের বরপুত্র এঁরা। ক্যারিয়ারে রেকর্ড অনেকে ভেঙেছেন রজার ফেদেরার। গত মঙ্গলবার উইম্বলডনের প্রথম রাউন্ডে অবশ্য নতুন কোনো রেকর্ড গড়েননি। অন্য রকম একটি মাইলফলকে পৌঁছেছেন। এইসের ১০ হাজারি ক্লাবে ঢুকেছেন রেকর্ড ১৮টি গ্র্যান্ড স্লামজয়ী সুইস তারকা।
ক্যারিয়ারে কে কতটি ‘এইস’ সার্ভিস করলেন, সেই হিসাব এটিপি রাখতে শুরু করেছে ১৯৯০ সাল থেকে। ডেভিস কাপের ম্যাচগুলো অবশ্য এই হিসাবের বাইরে। এটিপির হিসাব রাখার পর থেকে ১০ হাজার বা এর বেশি ‘এইস’ ফেদেরারের আগে করেছেন মাত্র দুজন। ১২ হাজার ৬২টি ‘এইস’ করে রেকর্ডটি ইভো কার্লোভিচের অধিকারে। গোরান ইভানিসেভিচ করেছেন ১০ হাজার ১৩১টি ‘এইস’। ফেদেরার উইম্বলডনে এসেছিলেন ৯ হাজার ৯৯৪টি ‘এইস’ নিয়ে। আলেজান্ডার দোলগোপোলভের বিপক্ষে প্রথম রাউন্ডের ম্যাচটি জিততে তাঁকে পুরো ম্যাচ খেলতে হয়নি। চোট পেয়ে দ্বিতীয় সেটে সরে দাঁড়ান দোলগোপোলভ। এর আগেই ১০টি ‘এইস’ করে এই মাইলফলকে পৌঁছে যান ফেদেরার।
ক্যারিয়ারে এত এত শিরোপা জিতেছেন। গড়েছেন অনন্য সব রেকর্ড। এতসব অর্জনের ভিড়েও এই মাইলফলকটাকে আলাদা গুরুত্ব দিচ্ছেন ফেদেরার, ‘সংখ্যাটা সত্যি অসাধারণ। তবে অতীতের সব পরিসংখ্যান থাকলে এটা আরও অর্থবহ হতো। এই মাইলফলকে পৌঁছাতে পেরে আমি অভিভূত। কার্লোভিচ আর ইভানিসেভিচের পাশে থাকতে পারাটা দারুণ।’
দুর্দান্ত সব ফোরহ্যান্ড আর ব্যাকহ্যান্ড শট, নিখুঁত খেলা আর বুদ্ধিদীপ্ত চিপের জন্য সব সময়ই হাততালি পেয়ে এসেছেন ফেদেরার। সেই তুলনায় তাঁর সার্ভিস নিয়ে তেমন আলোচনা হয় না। গতিময় সার্ভিসের জন্য কথা এলে সেই আলোচনায় সেভাবে তাঁর নাম আসেও না। ১০ হাজার ‘এইস’ করতে ফেদেরারের লেগেছে ১ হাজার ২৯৩ ম্যাচ। ক্রোয়েশিয়ার দুই সাবেক তারকা কার্লোভিচ আর ইভানিসেভিচের অবশ্য আরও অনেক কম ম্যাচ লেগেছে। কার্লোভিচের লেগেছে ৬১৮টি ম্যাচ। আর ইভানিসেভিচকে খেলতে হয়েছে ৭৩১ ম্যাচ। টেনিসডটকম।
