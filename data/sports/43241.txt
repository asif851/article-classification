
জেমস অ্যান্ডারসনের কাছে স্লেজিং একটি দক্ষতা। স্লেজিংয়ের বাড়াবাড়িতে বিরক্ত অনেকেই যখন উপায় খুঁজছেন পরিত্রাণের, তখন ইংলিশ পেসারের মুখে এমন কথা বিস্ময়কর। বিস্ময়টা আরও বাড়তে পারে, যখন শুনবেন অ্যান্ডারসনদের ব্যাটিং কোচ গ্রাহাম গুচ স্লেজিংকে দেখেন প্রশংসা হিসেবে। কাল অ্যাডিলেডে ইংল্যান্ডের সাবেক অধিনায়ক বললেন, ইংলিশদের উচিত অস্ট্রেলীয়দের স্লেজিংকে প্রশংসা হিসেবে নেওয়া।অ্যাশেজের প্রথম টেস্টে ৩৮১ রানে জিতলেও অস্ট্রেলিয়ার জয়টা চাপা পড়ে গেছে লাগামছাড়া কথার লড়াইয়ে। অস্ট্রেলীয় অধিনায়ক মাইকেল ক্লার্ক অ্যান্ডারসনকে হুমকি দিচ্ছেন—ব্রিসবেনে স্টাম্প মাইক্রোফোনে এটা ধরা পড়ে। ওই ম্যাচে স্লেজিংয়ের তোড়ে ও মিচেল জনসনের আগুনে বোলিংয়ের সামনে খেই হারান ইংল্যান্ডের কয়েকজন ব্যাটসম্যান।১১৮ টেস্টের অভিজ্ঞাতাসমৃদ্ধ গুচ মনে করছেন অ্যাডিলেডে দ্বিতীয় টেস্টে আরও বড় ঝড়ের মুখে পড়তে হতে পারে। সাধারণত কেউ ভালো খেললেই নাকি তাঁর দিকে ধেয়ে আসে স্লেজিংয়ের তোড়। টেস্টে ৮ হাজার ৯০০ রানের মালিক ব্যাখ্যা করেছেন কারণটা, ‘স্লেজিংয়ের শিকার হয়ে একেকজন একেক রকম প্রতিক্রিয়া দেখায়। কেউ এটাকে অনুপ্রেরণা হিসেবে নেয়, আরও বেশি ভালো খেলতে শুরু করে ও দৃঢ়প্রতিজ্ঞ হয়। কেউ বিপর্যস্ত হয়ে পড়ে। তবে সাধারণত স্লেজিং করা হয় যাতে আপনি বলের বদলে ওই মানুষটার সঙ্গেই লড়তে যান। মনোযোগ সরিয়ে দেওয়া আর কী।’গুচ স্লেজিং সামলে সফল হওয়া ক্রিকেটারদের উদাহরণ টেনে বলেছেন, ‘যেসব খেলোয়াড় এটাকে বেশি ভালো সামলেছে সে হয় প্রতিপক্ষের দিকে তাকিয়ে হেসেছে অথবা এটাকে প্রশংসা হিসেবে নিয়েছে। সাধারণত আপনি তখনই স্লেজিংয়ের শিকার হবেন, যখন আপনি সবকিছু ঠিকঠাক করতে থাকবেন।’ এএফপি।
