
কদিন আগেই বাংলাদেশ দলকে প্রশংসায় ভাসিয়েছিলেন দক্ষিণ আফ্রিকা কোচ রাসেল ডমিঙ্গো। বাংলাদেশের জয়গান গাইলেন ফ্যাফ ডু প্লেসিও। ভারতের বিপক্ষে বাংলাদেশের পারফরম্যান্সে রীতিমতো মুগ্ধ দক্ষিণ আফ্রিকার টি-টোয়েন্টি অধিনায়ক।ঢাকায় পা রাখার পর আজ মিরপুরে প্রথম অনুশীলন করল দক্ষিণ আফ্রিকা। অনুশীলন শুরুর আগে সংবাদ সম্মেলনে বাংলাদেশ নিয়ে দক্ষিণ আফ্রিকার টি-টোয়েন্টি অধিনায়কের কণ্ঠে স্তুতি, ‘বাংলাদেশ যেভাবে দারুণ ক্রিকেট খেলছে, অবিশ্বাস্য। বিশ্ব ক্রিকেটের জন্যও এটা ভালো। তারা আর কোনোভাবেই ছোট দল নই। বড় বড় দলগুলোকে তারা হারিয়েছে। ভারতকে যেভাবে হারিয়েছে সেটা অসাধারণ। দল হিসেবে তাদের সামর্থ্যকে সমীহ করছি। তারা সত্যিই ভালো খেলছে। তবে আমাদের বিপক্ষে উল্টোটা চাইব। দারুণ শক্তিশালী দল আমাদের। বাংলাদেশকে হারাতে আমরা সেরা খেলোয়াড়দের খেলাব এবং সর্বোচ্চ চেষ্টা করব।’ভারতের বিপক্ষে বাংলাদেশের পারফরম্যান্স বেশ মুগ্ধ করেছে ডু প্লেসিকে। ক্রিকেটের ছোট সংস্করণের দক্ষিণ আফ্রিকা অধিনায়ক তাই বললেন, ‘ভারত সিরিজের কিছু ম্যাচ দেখেছি। অসাধারণ কিছু তরুণ খেলোয়াড় উঠে আসছে বাংলাদেশ দলে। বাংলাদেশকে ভালো করতে দেখে ভালো লাগছে।’বাংলাদেশে এসে গরমের ঝাঁঝটা ভালোই টের পেয়েছে দক্ষিণ আফ্রিকা। মাশরাফিদের বিপক্ষে খেলার সময় গরমের চ্যালেঞ্জটাও নিতে হবে প্রোটিয়াদের। তবে অভ্যস্ত হওয়ার জন্যই সিরিজের পাঁচ দিন আগে বাংলাদেশ চলে এসেছে দক্ষিণ আফ্রিকা। কন্ডিশনে নিজেদের মানিয়ে নিতে শুক্রবার ফতুল্লায় খেলবে একটি টি-টোয়েন্টি প্রস্তুতি ম্যাচ। ডু প্লেসি বললেন, ‘উপমহাদেশে সফর করা সব দলের জন্যই গরমটা সব সময় চ্যালেঞ্জের। একটু আগে সাজঘরের বাইরে যখন হাটছিলাম, বেশ গরম লাগছিল। এটা কেবল প্রথম সপ্তাহ। এ কন্ডিশনের সঙ্গে মানিয়ে নিতে হবে।’
