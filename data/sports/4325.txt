
ভারতীয় ক্রিকেট বোর্ডের (বিসিসিআই) উপদেষ্টা কমিটির কাছে কাল সাক্ষাৎকার দিয়েছিলেন রবি শাস্ত্রী। সাক্ষাৎকার দিয়েছেন আরও চারজন—বীরেন্দর শেবাগ, টম মুডি, রিচার্ড পাইবাস ও লালচাঁদ রাজপুত। কোচের নামটাও ঘোষণা করার কথা ছিল গতকাল। কিন্তু প্রথমে তা পিছিয়ে দেওয়া হলেও শেষ পর্যন্ত আজই ঘোষণা করে দেওয়া হলো। বিসিসিআই জানিয়েছে, ২০১৯ সালের বিশ্বকাপ পর্যন্ত ভারতীয় দলের কোচের দায়িত্ব পালন করবেন সাবেক অলরাউন্ডার রবি শাস্ত্রী।
শাস্ত্রীর কাছ থেকেই দায়িত্ব নিয়েছিলেন অনিল কুম্বলে। অধিনায়ক কোহলিসহ সিনিয়র ক্রিকেটারদের সঙ্গে বনিবনা না হওয়ায় সরে যেতে হয়েছে তাঁকে। এবার কুম্বলের জায়গায় আবারও এলেন শাস্ত্রী।শাস্ত্রী অবশ্য স্থায়ী ভিত্তিতে নিয়োগ পাননি। ২০১৪ সালের আগস্ট থেকে ২০১৬-এর এপ্রিল পর্যন্ত ভারতীয় ক্রিকেট দলের কোচিং ডিরেক্টর হিসেবে দায়িত্ব পালন করেছিলেন। অন্তর্বর্তী কোচ থাকারই সময়ই ক্রিকেটারদের মধ্যে বেশ জনপ্রিয় হয়ে ওঠেন। দলকে সাফল্য এনে দিয়েছিলেন। যদিও বৈশ্বিক টুর্নামেন্টে সাফল্য পাননি। অস্ট্রেলিয়ায় ২০১৫ বিশ্বকাপে ভারত অস্ট্রেলিয়ার কাছে হেরে সেমিফাইনাল থেকে বিদায় নেয়। ২০১৬-তে টি-টোয়েন্টি বিশ্বকাপেও ফাইনালে উঠতে পারেনি ভারত।এরপর তাঁকে বেছে না নিয়ে কুম্বলেকে বেছে নেয় তিন সদস্যের পরামর্শক কমিটি। ব্যাপারটি শাস্ত্রী খুব একটা পছন্দ করেননি তখন। শচীন টেন্ডুলকার ও ভিভিএস লক্ষ্মণের সঙ্গে কিছু না হলেও সৌরভ গাঙ্গুলীর সঙ্গে এ নিয়ে প্রকাশ্যেই জড়িয়ে পড়েন কথার লড়াইয়ে। এরপর দ্বিতীয় দফায় আবেদনও করেননি প্রথমে। তবে কুম্বলের মেয়াদ বাড়ছে না নিশ্চিত হওয়ার পর আবেদনের নতুন সময়সীমায় নিজের নাম লেখান। এখন তো অনেক পানি গড়িয়ে আবার ভারতীয় ক্রিকেটে কোচ শাস্ত্রীর হাতে ব্যাটনটা। তিনি কুম্বলের মতো অতটা কড়া নন, তাঁর ‘ম্যান ম্যানেজমেন্ট’ কোহলিদের পছন্দ। এটাই শাস্ত্রীকে এগিয়ে রেখেছিল। পাশাপাশি বিদেশি কোচের বদলে দেশি কোচকেই বিসিসিআই প্রাধান্য দিয়েছিল। সূত্র: টাইমস অব ইন্ডিয়া, এনডিটিভি।
