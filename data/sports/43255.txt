
আক্ষেপ করে বলেছিলেন, বাংলাদেশ এত অল্প টেস্ট খেলে যে র‌্যাঙ্কিংয়ের শীর্ষস্থানটা তাঁর জন্য ধরে রাখা খুবই কঠিন। সাকিব আল হাসানের এই আক্ষেপ খুবই যৌক্তিক। সেটা প্রমাণ করতেই যেন ছয় মাস বিরতির পর আবার টেস্টে ফিরেই সাকিব ফিরে গেলেন টেস্ট অলরাউন্ডার র‌্যাঙ্কিংয়ের শীর্ষেও। টেস্ট অলরাউন্ডার র‌্যাঙ্কিং নিয়ে তাঁর সঙ্গে যাঁর তীব্র প্রতিযোগিতা, সেই জ্যাক ক্যালিসকে হটিয়েই শীর্ষে ফিরেছেন বাংলাদেশি অলরাউন্ডার।সাকিব আর ক্যালিস দুজনই পিঠাপিঠি সময়ে দুটো ম্যাচ খেলেছেন। চট্টগ্রাম টেস্টে প্রথম ইনিংসে ১৯ রান করার পর দ্বিতীয় ইনিংসে ঝোড়ো ফিফটি করেছেন সাকিব। বল হাতে দুই উইকেটও নিয়েছেন। সাকিবের পারফরম্যান্স হয়তো মোটামুটি ছিল। কিন্তু আবুধাবি টেস্টে ক্যালিস ছিলেন একেবারেই বাজে ফর্মে। প্রথম ইনিংসে ৫ রান করার পর দ্বিতীয় ইনিংসে আউট হয়েছেন শূন্য রানে। কোনো উইকেটও পাননি।
ফলে সাকিব যতটা রেটিং পয়েন্ট পেয়েছেন, ক্যালিস রেটিং পয়েন্ট হারিয়েছেন তার চেয়েও বেশি। এ কারণেই এই জায়গা বদল। ব্যবধান অবশ্য সামান্যই। সাকিবের রেটিং পয়েন্ট এখন ৩৪৯, ক্যালিসের ৩৪৭। ফলে মিরপুর টেস্টে ভালো কিছু করতে হবে সাকিবকে শীর্ষস্থান ধরে রাখার জন্য। ক্যালিসও নিশ্চয়ই দুবাই টেস্টে দুর্দান্ত কিছু করে ফিরে আসতে চাইবেন।
ওয়ানডে অলরাউন্ডার র‌্যাঙ্কিংয়ের শীর্ষস্থানটি অবশ্য এখনো পাকিস্তানের মোহাম্মদ হাফিজের দখলে। ৩৯৬ রেটিং পয়েন্ট নিয়ে একে আছেন হাফিজ। দুইয়ে থাকা সাকিবের রেটিং পয়েন্ট ৩৮৭।
