

নতুন করে অধিনায়কত্ব পাওয়া সাকিব আল হাসানের শুরুটা অন্তত ভালো হয়নি । ব্লুমফন্টেইনে টি-টোয়েন্টি সিরিজের প্রথম ম্যাচে টসে হেরেছে বাংলাদেশ। ব্যাট করতে নেমে শুরুতেই অবশ্য ধাক্কা খেয়েছিল দক্ষিণ আফ্রিকা। মেহেদী হাসান মিরাজের বলে অলস এক শট খেলে আউট হয়েছেন হাশিম আমলা। কিন্তু দ্বিতীয় ওভারের সে ধাক্কা সামলে নিয়েছে প্রোটিয়ারা। এই প্রতিবেদন লেখা পর্যন্ত ১০ ওভারে ২ উইকেটে ৯৭ রান স্বাগতিকদের। 
প্রথম ম্যাচেই চমকে দিয়েছে বাংলাদেশ। চার পেসার নিয়ে নামছেন সাকিব। লিটন দাস কিংবা নাসির হোসেনকে সম্ভাব্য একাদশে রাখা হলেও সে জায়গায় সুযোগ মিলেছে তাসকিন আহমেদের। দক্ষিণ আফ্রিকার হয়ে অভিষেক হচ্ছে রবি ফ্রাইলিঙ্কের।
বাংলাদেশ দল : ইমরুল কায়েস, সৌম্য সরকার, সাব্বির রহমান, সাকিব আল হাসান (অধিনায়ক), মুশফিকুর রহিম (উইকেটরক্ষক), মাহমুদউল্লাহ, মেহেদী হাসান মিরাজ, মোহাম্মদ সাইফুদ্দিন, শফিউল ইসলাম, রুবেল হোসেন, তাসকিন আহমেদ।
