

এবারের বিশ্বকাপে এক চমকের নামই চিলি। বিশ্বচ্যাম্পিয়ন স্পেনকে হেসে-খেলে উড়িয়ে দিয়েই তারা উঠে এসেছে দ্বিতীয় রাউন্ডে। অবশ্য গ্রুপের শেষ ম্যাচটা হল্যান্ডের কাছে হেরে শীর্ষ দল হিসেবে নকআউট পর্বে মাঠে নামার স্বপ্ন-সাধটা পূরণ হচ্ছে না তাদের, নকআউট পর্বে তাদের খেলতে হবে স্বাগতিক ব্রাজিলের সঙ্গে। চিলি কি পারবে এই বিরাট বাধা টপকাতে? দলের প্রাণভোমরা আর্তুরো ভিদাল মনে করেন ব্রাজিলকে হারাতে সক্ষম চিলি।
ব্যাপারটা নিয়ে এখনই আকাশ-পাতাল ভেবে মাথা নষ্ট করতে চান না ভিদাল, ‘ব্রাজিলকে হারানোর কথা বলছেন? ওটা আমাদের স্বপ্ন। চিলি চমক সৃষ্টি করতে পারে। আমরা বিশ্বচ্যাম্পিয়নদের হারিয়েছি। ফলে ব্রাজিলকেও হারাতে পারব।’ হালকা চোট থাকায় হল্যান্ডের বিপক্ষে ভিদাল মাঠে নামেননি। কোচও তাঁকে খেলতে উদ্বুদ্ধ করেননি মাথার ওপর হলুদ কার্ডের খড়্গ ঝুলতে থাকায়। দ্বিতীয় রাউন্ডের ম্যাচটির জন্য মুখিয়েই আছেন তিনি, ‘শনিবার দ্বিতীয় রাউন্ডের খেলাটির জন্য অপেক্ষায় আছি আমি। এই সুযোগ কিছুতেই হাতছাড়া করলে চলবে না।’
 বিশ্বকাপের ইতিহাসটা অবশ্য চিলিয়ানদের পক্ষে নেই। ১৯৯৮ ও ২০১০ বিশ্বকাপে দ্বিতীয় রাউন্ডে চিলির হাতে বিদায়ের টিকিট ধরিয়ে দিয়েছিল ওই ব্রাজিলই। ইতিহাসের পুনরাবৃত্তি ঠেকাতে বিরাট চমকই দেখাতে হবে চিলিকে।
ভিদাল-সানচেজরা কি তা পারবেন? এএফপি।
