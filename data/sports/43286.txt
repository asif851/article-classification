
ইংলিশ দৈনিক দ্য টেলিগ্রাফের অনলাইন জনমত জরিপে ৬০ শতাংশ মানুষই এউইন মরগানের বাংলাদেশে না আসার ব্যাপারটি সমর্থন করেন না। তাঁরা মনে করেন, অধিনায়ক হিসেবে তাঁর বাংলাদেশে যাওয়া উচিত ছিল।নিরাপত্তার শঙ্কাকে উড়িয়ে দিয়ে ইংল্যান্ড ক্রিকেট দল এই মুহূর্তে বাংলাদেশে। গত শুক্রবার রাতে বাংলাদেশে পা রাখার পর থেকেই সর্বোচ্চ পর্যায়ের নিরাপত্তা-ব্যবস্থাপনার অধীনে তাঁরা। মরগানের বদলে ওয়ানডে দলকে নেতৃত্ব দেওয়া জস বাটলার এরই মধ্যে সংবাদ সম্মেলনে নিরাপত্তার বিষয়ে ইতিবাচক কথাই বলেছেন, ‘একবার খেলা শুরু হলে এসব বিষয় চলে যাবে পেছনের পাতায়।’মরগান বাটলারের মতো করে ব্যাপারটা ভাবেননি। বাংলাদেশকে তাঁর মনে হয়েছে ‘অনিরাপদ’। তবে তাঁর সঙ্গে টেলিগ্রাফের অনলাইন পাঠকেরা একমত নন।টেলিগ্রাফের এই জনমত জরিপে এখন পর্যন্ত ভোট দিয়েছেন ১০ হাজারের বেশি পাঠক।
