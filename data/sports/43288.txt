
সামনেই ত্রিদেশীয় ওয়ানডে সিরিজ। শ্রীলঙ্কা, জিম্বাবুয়ের সঙ্গে বাংলাদেশ। তবে এই সিরিজে শ্রীলঙ্কা ও জিম্বাবুয়ে যতটা না চোখ রাঙাচ্ছে, তার চেয়েও যেন বেশি করে দৃশ্যপটে থাকছেন সদ্যবিদায়ী কোচ চন্ডিকা হাথুরুসিংহে। গত চার বছর ধরে বাংলাদেশ ক্রিকেট দলের কোচ যে এবার উল্টো বাংলাদেশেরই ‘শত্রু’ শিবিরের রণকৌশল নির্ধারক! বাংলাদেশের ক্রিকেট মহলেও আলোচিত হচ্ছে এ বিষয়টি। বিশেষ করে হাথুরুর আকস্মিক বিদায় ও প্রথম অ্যাসাইনমেন্টই যখন বাংলাদেশে!
তবে তামিম ইকবাল ব্যাপারটাকে খুব বড় করে দেখতে চান না। তাঁর মতে, এটা বড় করে দেখলে বড় ব্যাপার, না হলে নয়, ‘এটা নিয়ে যদি ভাবি, তাহলে এটা হয়তো একটা বড় ব্যাপার। তারা তিন-চার বছর বাংলাদেশে ছিল। তবে আমরা যদি না ভাবি, আমার মনে হয় না এটা কোনো বড় ব্যাপার। কারণ দিন শেষে আপনি পরিকল্পনা দিতে পারেন, কিন্তু মাঠে তা প্রয়োগ না করতে পারলে তাতে কোনো লাভ নেই। তা কাজে আসবে না। আমরা যদি কোচের পরিকল্পনা প্রয়োগ করতে পারি, তাহলে অবশ্যই আমরা ভালো করব।’
সাবেক গুরুর প্রতি শুভকামনাই থাকছে তামিমের। হাথুরুর চার বছর সময়ের ভালো জিনিসগুলোকেই তিনি ধর্তব্যে নিতে চান, ‘চার বছর তিনি বাংলাদেশের সঙ্গে ছিলেন। অবশ্যই তিনি আমাদের জন্য ভালো কিছু করেছেন। এই কৃতিত্ব দিতেই হবে। ব্যক্তিগত পর্যায়েও তিনি ভালো কিছু করেছেন। তিনি এখন শ্রীলঙ্কার কোচ। তাঁর জন্য শুভকামনা।’
১৫ জানুয়ারি বাংলাদেশ-জিম্বাবুয়ে ম্যাচ দিয়ে শুরু হবে ত্রিদেশীয় সিরিজ।
