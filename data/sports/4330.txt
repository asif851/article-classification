
টাকা উড়ে বেড়াচ্ছে আকাশে-বাতাসে। অন্তত তারকা ফুটবলারদের ক্ষেত্রে কথাটি পুরো পুরি সত্য। ইউরোপিয়ান ফুটবলে অর্থের ঝনঝনানি অনেক দিন ধরেই। কেবল ক্লাব থেকেই তারকা খেলোয়াড়রা আয় করেন কোটি কোটি টাকা। কেউ কেউ তো বিভিন্ন পণ্যের দূতিয়ালি করে আয় করেন আরও কয়েক গুণ। এবার জানা যাচ্ছে, কেবল সামাজিক মাধ্যম টুইটারে টুইট করেই নাকি আয় করার সুযোগ রয়েছে রোনালদো-নেইমারদের। কেবল একটি টুইট করেই নাকি রোনালদো আয় করতে পারেন ২ কোটি ৭২ লাখ টাকা!সম্প্রতি সামাজিক মাধ্যম নিয়ে একটি গবেষণা করেছিল অনলাইন প্ল্যাটফর্ম ওপেনডোর্স। তাদের গবেষণায় প্রকাশ পেয়েছে টুইটারের মতো সামাজিক ওয়েবসাইটগুলোতে তারকাদের আধিপত্য। ক্রিস্টিয়ানো রোনালদোর টুইটারে অনুসারীর সংখ্যা ৩ কোটি ৭৭ লাখ। তিনি যদি একটি টুইটারে পণ্যের বিজ্ঞাপন করেন তবে নাকি সেই টুইট থেকেই আয় করে নিতে পারেন ২ লাখ ৩০ হাজার পাউন্ড ( ২ কোটি ৭২ লাখ টাকা) !এখন চলছে সামাজিক যোগাযোগ মাধ্যমের যুগ। মানুষ এখন আর আগের মতো সংবাদপত্র কিংবা টিভি পর্দায় সময় কাটাতে চান না। ফেসবুক, টুইটার কিংবা ইনস্টাগ্রামেই বর্তমান প্রজন্ম তাঁদের বেশির ভাগ সময় পার করছেন। সেখানে তাঁদের প্রিয় তারকাদেরও অনুসরণ করছেন নিয়মিত। বিজ্ঞাপনদাতারাও এই ব্যাপারটি জানে। তাই সামাজিক মাধ্যমকে ব্যবহার করেই পণ্যের বিজ্ঞাপন দিতে চাচ্ছে অনেকে।ওপেনডোর্স এই গবেষণায় দেখিয়েছে, কেবল এক টুইটারে পোস্ট করেই কোন কোন তারকা কত আয় করে নিতে পারেন। তালিকার শীর্ষে অবশ্যই রোনালদো, দ্বিতীয় স্থানে আছেন ব্রাজিলিয়ান তারকা নেইমার। তিনি নাকি একটি টুইট করেই আয় করতে পারেন ৯৮ হাজার পাউন্ড (১ কোটি ১৬ লাখ টাকা)। তৃতীয় স্থানে আছে ওয়েইন রুনি। প্রতি টুইটে তিনি আয় করতে পারেন ৬০ হাজার পাউন্ড (৭২ লাখ টাকা)। এই তালিকার শীর্ষ দশে আরও আছেন মেসুত ওজিল, রাদামেল ফ্যালকাও, সার্জিও আগুয়েরো, সেস ফ্যাবিগ্রাস, গ্যারেথ বেল, লুইস সুয়ারেজ, এডেন হ্যাজার্ড। তালিকার সর্বশেষে থাকা হ্যাজার্ডও কেবল একটি টুইট থেকে আয় করতে পারেন ২০ হাজার পাউন্ড (২৩ লাখ ৫০ হাজার টাকা)।প্রশ্ন আসতেই পারে মেসি গেলেন কোথায়? ফুটবলের অন্যতম সেরা তারকা সেরা দশেই নেই! গবেষণাটি করা হয়েছে টুইটারে অনুসারী সংখ্যা নিয়ে। মজাটি এখানেই। লিওনেল মেসি যে এখনো কোনো টুইটার অ্যাকাউন্ট খোলেননি। তবে অ্যাকাউন্ট খুললে এ ক্ষেত্রেও রোনালদোর সঙ্গে হাড্ডাহাড্ডি লড়াই বাঁধিয়ে দেবেন তা নিয়ে কারও কোনো সন্দেহ নেই।
