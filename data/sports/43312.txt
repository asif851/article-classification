
তিনি বহুবার বলেছেন, ব্রাজিল-আর্জেন্টিনা ফাইনাল হোক। নেইমারের এ ইচ্ছা পূরণ হয়নি। ব্রাজিলকে খেলতে হচ্ছে তৃতীয় স্থান নির্ধারণী ম্যাচ। তবে নেইমার মনেপ্রাণে চান, ফাইনালটা আর্জেন্টিনাই জিতুক।নেইমার কেন চিরপ্রতিদ্বন্দ্বী দলের সাফল্য চাইছেন? এখানেই তো ব্রাজিলীয় ফরোয়ার্ডের উদার মানসিকতার পরিচয়। বৃহস্পতিবার সংবাদ সম্মেলনে নেইমার বলেন, ‘সব সময়ই ব্রাজিল-আর্জেন্টিনা ফাইনাল চেয়েছি, কিন্তু তা হয়নি। দলটিতে আমার দুই ক্লাব সতীর্থ মেসি ও মাচেরানো রয়েছে। আশা করি, তারা জিতবে।’প্রিয় বন্ধু মেসির শুভকামনা করে নেইমার আরও বলেন, ‘মেসির ইতিহাস গড়াটা জরুরি। কারণ সম্ভাব্য সব শিরোপাই সে জিতেছে (বিশ্বকাপ ছাড়া)। ও চ্যাম্পিয়ন হওয়ার যোগ্য। যদি সত্যি তা হতে পারে, তাতে ভীষণ খুশি হব। মেসি আমার বন্ধু, সতীর্থ। ওর প্রতি শুভকামনা।’ হয়তো বন্ধুর শুভকামনা জানাতে গিয়ে নেইমারের বুক চিরে বেরিয়ে এসেছে দীর্ঘশ্বাস। বড় ধরনের চোট কেড়ে নিয়েছে বিশ্বকাপ-স্বপ্ন। যার কারণে এ দুর্দাশা, সেই কলম্বীয় ডিফেন্ডার হুয়ান ক্যামিলো জুনিগা সম্পর্কে জিজ্ঞেস করলে সাংবাদিকদের তিনি বলেন, ‘বলব না সে আমাকে আঘাত করতে ছুটে এসেছিল। জানি না তার মাথায় তখন কী কাজ করেছিল। তবে ফুটবল যাঁরা বোঝেন, তাঁরা নিশ্চয় দেখেছেন সেটি কোনো স্বাভাবিক ট্যাকল ছিল না।’তবে নেইমারের কোনো ক্ষোভ নেই জুনিগার ওপর। বলেন, ‘আমি তাকে ক্ষমা করেছি। তার ওপর কোনো রাগ নেই। পরদিন সে আমার কাছে ক্ষমা চেয়েছিল। সে বলেছিল, ইচ্ছা করে আমাকে আঘাত করেনি।’ বড় ধরনের দুর্ঘটনা থেকে বেঁচেই গেছেন নেইমার। জানালেন, অল্পের জন্য হুইলচেয়ার ধরতে হয়নি তাঁকে! এএফপি ও রয়টার্স অবলম্বনে
