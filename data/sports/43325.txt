
বিশ্বকাপের ডামাডোলের মধ্যে সিরিজ। ভারতও পাঠিয়েছে দ্বিতীয় সারির দল। তার ওপর সিরিজটা হচ্ছে আষাঢ় মাসে। ভারতের তারকাবহুল দলটা এলে হয়তো অন্য রকম হতো। কিন্তু এই সময় এই সিরিজ আয়োজন নিয়ে অনেকের মনেই প্রশ্ন। সেই প্রশ্নটি আরও জোরাল করে মিরপুর শেরেবাংলা স্টেডিয়ামে নেমেছে প্রবল বৃষ্টি।খেলা তাই আপাতত বন্ধ। বাংলাদেশের ছুড়ে দেওয়া ২৭২ রানের জবাবে ১৬.৪ ওভারে ভারত করেছে ১ উইকেটে ১০০ রান। আইপিএলের ফর্মটা জাতীয় দলের জার্সিতেও টেনে আনা রবিন উথাপ্পাকে ফিফটির পর পরই ফিরিয়েছেন সাকিব আল হাসান। ভারত অবশ্য পার স্কোরের চেয়ে এগিয়ে আছে। কিন্তু ডাকওয়ার্থ-লুইস পদ্ধতি ওয়ানডেতে কার্যকর হতে গেলে খেলা হতে হবে কমপক্ষে ২০ ওভার।মিরপুর থেকে আমাদের প্রতিনিধি জানিয়েছেন, এখন মাঠের যা অবস্থা, তাতে অবশ্য খেলা হওয়ার সম্ভাবনা খুবই কম। প্রথম ম্যাচটাই হয়তো পরিত্যক্ত হতে চলেছে!সাকিব বাদে বাকিদের ছন্নছাড়া বোলিংয়ের কারণে বাংলাদেশের স্কোরটা কম-কম লাগছে। না হলে এনামুল, মুশফিক, সাকিব ও মাহমুদুল্লাহর ভালো রানই স্কোরবোর্ডে জমা করেছিল বাংলাদেশ। তবে আরও ভালো হতেও পারত।৪১ ওভার শেষে বাংলাদেশের সংগ্রহ ছিল ৪ উইকেটে ১৯৯ রান। এরপর ৩৬ রান যোগ করতেই বাংলাদেশ হারিয়ে ফেলে ৪ উইকেট। ৪২তম ওভারের প্রথম বলেই ৫২ রান করে সাজঘরে ফিরেছিলেন সাকিব। তিন ওভার পর ৪১ রান করে আউট হয়েছিলেন মাহমুদুল্লাহ। সে সময় স্কোর ছিল ৬ উইকেটে ২২৯ রান। পরের দুই ওভারেই স্কোরবোর্ডের চেহারা দাঁড়ায় ৮ উইকেটে ২৩৫। শেষপর্যায়ে মাশরাফির ১০ বলে ১৮ ও রাজ্জাকের ১২ বলে ১৬ রানের ইনিংস দুইটির সুবাদেই ২৫০ রানের কোটা পেরোতে পেরেছে মুশফিক বাহিনী।সাকিব-মাহমুদুল্লাহর আগে ব্যাট হাতে ভালো পারফরম্যান্স দেখিয়েছেন অধিনায়ক মুশফিক ও এনামুল। দলের পক্ষে সর্বোচ্চ ৫৯ রানের ইনিংস খেলেছেন মুশফিক। এনামুলের ব্যাট থেকে এসেছে ৪৪ রান। প্রথম ১১ ওভারের মধ্যে মাত্র ৩৫ রানেই তামিম ও মমিনুলের উইকেট হারানোর পর তৃতীয় উইকেটে ৫২ রানের জুটি গড়ে ঘুরে দাঁড়িয়েছিলেন মুশফিক ও এনামুল। পঞ্চম উইকেটে সাকিব ও মাহমুদুল্লাহর জুটি থেকে এসেছে ৬৫ রান। এই দুইজন আরও কিছুক্ষণ উইকেটে থাকতে পারলে নিশ্চিতভাবেই ভারতকে আরও বড় লক্ষ্যের চ্যালেঞ্জ ছুড়ে দিতে পারত বাংলাদেশ।
টি-টোয়েন্টি বিশ্বকাপে ব্যর্থতার পর ব্যাট হাতে আজও সফল হতে পারেননি তামিম। ১১ বল খেলে রানের খাতা না খুলেই সাজঘরে ফিরেছেন এই বাঁ হাতি ওপেনার।
ভারতের পক্ষে ৪৮ রানের বিনিময়ে তিনটি উইকেট নিয়েছেন উমেশ যাদব। দুটি করে উইকেট নিয়েছেন অমিত মিশ্র ও পারভেজ রসুল।
