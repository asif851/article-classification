
সর্বশেষ ১৭ ইনিংসে মাত্র একটা ফিফটি। উমর আকমলের বাদ পড়ার কারণটা না হয় বোঝা গেল। কিন্তু আহমেদ শেহজাদ? সর্বশেষ চার ইনিংসে দুটো ফিফটি, একটি আবার ৯৩ রানের ইনিংস। সর্বশেষ ১২ ইনিংসে একটি সেঞ্চুরি, চারটি ফিফটি। সেই শেহজাদ নেই বাংলাদেশ সফরের ওয়ানডে দলে? কারণটা নিয়ে প্রশ্ন জাগেই। আর তাতেই জানা গেল, ‘বেয়াদবি’র শাস্তি পেয়েছেন এই দুজন।
পাকিস্তানের জিয়ো নিউজের খবর, ক্রিকেট নিয়ে এই দুজনের দৃষ্টিভঙ্গি এবং আচার-আচরণ নিয়ে প্রায় এক বছর ধরেই চটে আছেন টেস্ট অধিনায়ক মিসবাহ-উল হক আর কোচ ওয়াকার ইউনিস। বছরখানেক ধরেই এই দুজন পিসিবির ওপর চাপ দিচ্ছিলেন এই দুজনকে যেন শাস্তি দেওয়া হয়। মাঠে এবং মাঠের বাইরের ‘বেয়াদবি’র মাশুলই গুনতে হলো এই দুই খেলোয়াড়কে। শেহজাদ অবশ্য আছেন টি-টোয়েন্টি দলে। আকমল একেবারেই দলের বাইরে। পাকিস্তানে বলাবলি হচ্ছে, আকমল ভাইদের অধ্যায়টারই বুঝি শেষ হয়ে গেল!পাকিস্তান দল মানেই তাতে দলাদলি থাকবে। তবে কোনো ব্যক্তিগত ক্ষোভ কিংবা বিদ্বেষ থেকে নয়। এই দুজনের বাজে আচরণের কারণেই এমনটা চেয়েছিলেন ওয়ানডের দায়িত্ব থেকে সরে যাওয়া মিসবাহ। কোচ ওয়াকারও। চেয়েছিলেন শেহজাদ এবং আকমল যেন নিজেদের আচরণে ইতিবাচক পরিবর্তন আনেন। কিন্তু তাতে কাজ হয়নি। সর্বশেষ বিশ্বকাপ থেকে ফিরে কোচ এবং অধিনায়ক তাঁদের জমা দেওয়া প্রতিবেদনে অভিযুক্ত খেলোয়াড়দের নিয়ে বিষোদ্‌গার করেছেন। উভয়েই জানিয়েছেন, একাধিকবার অনুরোধ এবং সতর্ক করে দেওয়ার পরেও শেহজাদ এবং আকমল নিজেদের আচরণে কোনো পরিবর্তন আনেনি।তাঁদের ঔদ্ধত্য দলের সামগ্রিক পারফরম্যান্সের ওপরেও বিরূপ প্রভাব ফেলেছে। দলে না রাখাটা তাই এটাই ইঙ্গিত দিচ্ছে যে কোচ-অধিনায়কের প্রতিবেদন বেশ গুরুত্বের সঙ্গেই নিয়েছে নতুন নির্বাচক কমিটি। কমিটির সিদ্ধান্ত ছিল তিন ধরনের খেলা থেকেই বাদ দেওয়া হোক তাদের। কিন্তু শেহজাদকে টি-টোয়েন্টি দলে রাখা হয়েছে কেবল মাত্র শহীদ আফ্রিদির অনুরোধে। ওয়ানডে এবং টেস্ট থেকে অবসর নিলেও আফ্রিদি টি-টোয়েন্টির অধিনায়কত্ব করছেন। শেহজাদের প্রতি আফ্রিদির একটু বাড়তি টান আছে বলেও শোনা যায় প্রায়ই।তবে নির্বাচক কমিটির ঘনিষ্ঠ একটি সূত্র পিটিআইকে জানিয়েছে যে, এটা এই দুজনের জন্য বড় ‘সতর্কবার্তা’। জাতীয় দলে ফেরার রাস্তা একেবারে বন্ধ হয়ে যায়নি। তবে দলে ফিরতে হলে অবশ্যই নিজেদের ভুলগুলো শুধরে আসতে হবে, খেলার প্রতি হতে হবে আরও নিবেদিত। এখন কত দিনে তাঁরা অর্জন করতে পারেন এই কাঙ্ক্ষিত ‘চারিত্রিক সনদ’ সেটাই দেখার বিষয়।
