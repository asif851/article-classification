

• দক্ষিণ আফ্রিকায় ওয়ানডে ও টি-টোয়েন্টি সিরিজ জিতেছে ভারত• ভারতের পরের দুটি পূর্ণাঙ্গ সিরিজ ইংল্যান্ড ও অস্ট্রেলিয়ায়• ভুবনেশ্বর কুমার এই দুই দেশে সিরিজ জিততে চান• দক্ষিণ আফ্রিকায় ভুবনেশ্বরের পারফরম্যান্স দুর্দান্ত

দক্ষিণ আফ্রিকা সফরটা অনেক দিন মনে রাখবে ভারত। টেস্ট সিরিজে লড়াকু পারফরম্যান্সের পর ওয়ানডে ও টি-টোয়েন্টি সিরিজ দুটোই জিতে নিয়েছে তারা । দক্ষিণ আফ্রিকার মাঠে দ্বিপাক্ষিক সিরিজে এই প্রথম এমন সাফল্য পেয়ে আত্মবিশ্বাসে টগবগে ভারতীয় ক্রিকেটাররা। ভুবনেশ্বর কুমার তো এখনই ঘোষণা দিয়ে রেখেছেন, অস্ট্রেলিয়া ও ইংল্যান্ড সফরেও ভালো করবে ভারত।সফরটা দুর্দান্ত কেটেছে ভুবনেশ্বরেরও। টি-টোয়েন্টিতে হয়েছেন সিরিজ সেরা। সিরিজ নির্ধারণী ম্যাচে তাঁর স্পেলেই ম্যাচের ফল নির্ধারিত হয়েছে। এর আগে ওয়ানডে ও টেস্টেও দারুণ বোলিং করেছেন। টেস্ট সিরিজের দ্বিতীয় ম্যাচে তাঁকে বসিয়ে রাখার সিদ্ধান্তটা বুমেরাং হয়ে এসেছে ভারতের জন্য। তবে এই পেসার এই সফর থেকে শুধু ভালো দিকগুলো নিয়েই দেশে ফিরছেন, ‘খুব বেশি লোভী হতে চাই না। আমরা এ দুই ট্রফি পেয়ে খুশি। আশা করি পরেরবার আমরা তিনটাই জিতব।’সীমিত ওভারের সিরিজের দুটি ট্রফি পুরো সফরটাকেই রাঙিয়ে দিয়েছে। দক্ষিণ আফ্রিকার পেস বান্ধব উইকেটে এমন পারফরম্যান্সের পর ভুবনেশ্বরের নজর অস্ট্রেলিয়া ও ইংল্যান্ডের দিকে। নিজেদের সেরা প্রমাণ করতে হলে বিদেশের মাটিতেও তো ভালো করতে হবে ভারতকে। আর ভারতের পরের দুটো সফরই পেস নির্ভর দুই দলের বিপক্ষে। প্রোটিয়াদের বিপক্ষে ভালো করার পর এখন অবশ্য পরবর্তী সিরিজের জন্য মুখিয়ে আছেন ভুবনেশ্বর, ‘সফরটা দুর্দান্ত ছিল, বিশেষ করে টেস্ট সিরিজ। হ্যাঁ, আমরা দুই ম্যাচ হেরেছি কিন্তু দুটোই খুব অল্প ব্যবধানে। আমরা ৩-০ ব্যবধানে হারতে পারতাম আবার ২-১ ব্যবধানে জিততে পারতাম। কিন্তু এটা আমাদের খেলার ধরনটায় আত্মবিশ্বাস জুগিয়েছে। এখন আমরা ইংল্যান্ড ও অস্ট্রেলিয়া সফরে যেতে প্রস্তুত। সেখানেও ভালো করার আত্মবিশ্বাস পাচ্ছি।’
