
ভারতে অবশেষে সিরিজ জেতার স্বপ্ন জেগেছে অস্ট্রেলিয়ার। দ্বিতীয় টি-টোয়েন্টিতে ভারতকে হারিয়ে সিরিজে সমতা এনেছে সফরকারীরা। কিন্তু এমন একদিনে উচ্ছ্বাস নয়, নিরাপত্তা নিয়ে দুশ্চিন্তায় পড়তে হয়েছে অস্ট্রেলীয় ক্রিকেট দলকে। টিম বাসে ঢিল ছুড়ে জানালা ভেঙে দিলে চিন্তিত হওয়াই তো স্বাভাবিক।
গতকালকের ম্যাচটি ছিল গুয়াহাটিতে। ভারতকে রীতিমতো দুমড়ে-মুচড়ে জয় পেয়েছে অস্ট্রেলিয়া। ১১৮ রানে অলআউট করে সে রান তাড়া করেছে ২৭ বল হাতে রেখেই। কিন্তু মাঠ থেকে হোটেলে ফেরার পথেই ঘটে বাজে ঘটনাটি। রাস্তায় দাঁড়ানো দর্শকের ঢিল এসে পড়ে অস্ট্রেলিয়া দলের বাসে। কেবল ঢিল পড়লে হয়তো এতটা চিন্তিত হওয়ার কিছু ছিল না, কিন্তু এতে যে বাসের কাচ ভেঙে চুরমার। ভয় পেয়ে যাওয়ার মতোই এই ছবি প্রকাশ করেছেন অস্ট্রেলীয় ওপেনার অ্যারন ফিঞ্চ। এমন ঘটনায় কতটা ভয় পেয়েছেন, সেটটিও জানিয়ে দিয়েছেন, ‘হোটেলে যাওয়ার পথে জানালায় পাথর ছুড়ে মারা হয়েছে। খুবই ভয়ংকর।’ ফিঞ্চের এ বার্তা রিটুইট করেছেন তাঁর ওপেনিং সঙ্গী ও ভারপ্রাপ্ত অধিনায়ক ডেভিড ওয়ার্নার।
নিরাপত্তা নিয়ে এমনিতে শঙ্কিত অস্ট্রেলিয়া দল। ২০১৫ সালে বাংলাদেশ সফর বাতিল করেছিল নিরাপত্তা-শঙ্কাতেই। ভারতে এ ঘটনার পর অস্ট্রেলিয়া বোর্ড এখন কী করে, সেটাই দেখার বিষয়।
Pretty scary having a rock thrown through the team bus window on the way back to the hotel!!
