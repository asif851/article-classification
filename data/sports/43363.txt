



আগামীকাল লাওসের বিপক্ষে মাঠে নামবে বাংলাদেশ 
১৭ মাস পর কোনো আন্তর্জাতিক ম্যাচ খেলছে জাতীয় দল
বাজে গোল খাওয়ার বদভ্যাস তৈরি করছে শঙ্কা


অপেক্ষার পালা শেষ হতে চলেছে। কাল ভিয়েনতিয়েনে লাওসের বিপক্ষে আন্তর্জাতিক প্রীতি ম্যাচে মাঠে নামবে বাংলাদেশ জাতীয় ফুটবল দল। ২০১৬ সালের অক্টোবরে ভুটানের বিপক্ষে এশিয়ান কাপের প্রাক-বাছাইয়ে হেরে যাওয়ার পর এই প্রথমবারের মতো নিজেদের অস্তিত্বের জানান দিতে যাচ্ছে ফুটবলে লাল-সবুজের প্রতিনিধিরা। লাওসের বিপক্ষে ম্যাচটি কঠিন পরীক্ষাই জাতীয় ফুটবল দলের জন্য। হালে বাংলাদেশ জাতীয় ফুটবল দলের জন্য সব খেলাই কঠিন পরীক্ষা। তবে এই লড়াইয়ে নামার আগে একটি জয়ের তৃপ্তি অস্ট্রেলীয় কোচ অ্যান্ড্রু ওর্ডকে স্বস্তি দিতেই পারে। লাওসে পা রাখার আগে থাইল্যান্ডে দুটি প্রস্তুতি ম্যাচ খেলা বাংলাদেশ দল জিতেছে একটিতে। ব্যাংকক গ্লাস এফসির বিপক্ষে ৪-৩ গোলের সেই জয় অবশ্য যথেষ্ট চিন্তিতও করছে কোচকে। সে ম্যাচে বাংলাদেশ তিনটি গোল হজম করেছে—আন্তর্জাতিক পর্যায়ে যেগুলো কোনোভাবেই মেনে নেওয়া যায় না। লাওসের বিপক্ষে ম্যাচের আগে এই ভুলগুলো শুধরে নিতে না পারলে দলকে বিপদেই পড়তে হতে পারে। ব্যাংকক গ্লাসের বিপক্ষে ৩-১ গোলে এগিয়ে থাকা অবস্থায় বাংলাদেশ দ্বিতীয় গোল হজম করে ৭৭ মিনিটে। ডি বক্সের বাইরে থেকে ল্যাবরাটোলের নেওয়া নিরীহ শটটি গোলরক্ষক শহীদুল আলম সোহেলের হাতের নিচ দিয়ে জালে প্রবেশ করে। খুবই দৃষ্টিকটু এক গোল। এ নিয়ে সামাজিক যোগাযোগমাধ্যম ফেসবুকেও সমালোচনা হচ্ছে বিস্তর। তৃতীয় গোল হজমেও দায় এড়াতে পারবেন না আবাহনী লিমিটেডের এ গোলরক্ষক। বাম প্রান্ত থেকে আসা ক্রসে বলের লাইন না বুঝতে পেরেই পোস্ট ছেড়ে বেরিয়ে আসেন তিনি। কিন্তু বলের নাগাল না পাওয়ায় তার সামনে থেকে ছোঁ মেরে নিয়ে গোল করে দলকে ৩-৩ সমতায় ফিরিয়েছেন ল্যাবরাটোল। সোহেল পোস্ট ছেড়ে বের না হলেও পারতেন। কেননা থাই স্ট্রাইকারের সঙ্গে দৌড়াচ্ছিলেন সেন্টারব্যাক উত্তম কুমার বণিক। প্রথম গোলে দায় আছে সেন্টারব্যাক উত্তম ও টুটুল হোসেন বাদশার। তাঁদের দুজনের মাঝ থেকেই গোলমুখ থেকে টোকা দিয়ে জালে জড়িয়েছেন সারেপিম। ভুলের সুযোগ কাজে লাগিয়েই তো গোল হয়। কিন্তু সেই ভুলগুলো ‘শিশুসুলভ’ হলেই কিন্তু সমস্যা। ২০১৬ সালের জানুয়ারিতে বঙ্গবন্ধু গোল্ডকাপে শ্রীলঙ্কার বিপক্ষে ৪-২ গোলে জেতার পর আর জয়ের স্বাদ পায়নি জাতীয় ফুটবল দল। সর্বশেষ ১৭ মাস তো জাতীয় দল বলেই কিছু ছিল না। লাওসের বিপক্ষে নতুন শুরুর উপলক্ষটা উদ্ভট গোল খাওয়ার দুর্বলতায় না আবার ম্লান হয়ে যায়!
 
