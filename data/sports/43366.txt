
৬-২ গোলের বিশাল জয় দিয়ে এবারের লিগ শুরু করেছিল বার্সেলোনা। রিয়াল বেতিসের বিপক্ষে সেই জয় বার্সেলোনাকে রেখেছিল পয়েন্ট টেবিলের শীর্ষে। কিন্তু লিগের দ্বিতীয় রাউন্ড থেকেই পয়েন্ট টেবিলের শীর্ষস্থানে আর থাকতে পারেনি বার্সা। কাল স্পোর্টিং গিজনকে ৬-১ গোলে হারিয়ে অবশেষে ২৩ রাউন্ড পর পয়েন্ট আবারও পয়েন্ট টেবিলের শীর্ষস্থানে উঠে এল কাতালান ক্লাবটি। 
বার্সা এর মধ্যে যে শীর্ষে ওঠেনি, তা নয়। কিন্তু তা স্থায়ী হয়েছে কয়েক ঘণ্টার জন্য। রিয়াল মাদ্রিদ আবারও তাদের হটিয়ে দিয়েছিল। কিন্তু কাল রিয়াল হারতে হারতে লাস পালমাসের বিপক্ষে ৩-৩ গোলে ড্র করায় আর শীর্ষে ফিরতে পারেনি। ২৫ ম্যাচে বার্সেলোনার পয়েন্ট এখন ৫৭, ২৪ ম্যাচে রিয়ালের পয়েন্ট ৫৬। ২৪ ম্যাচে সেভিয়ার পয়েন্ট ৫২। রিয়াল এক ম্যাচ কম খেলেছে, এটি তাদের জন্য স্বস্তি হয়ে থাকতে পারে। কিন্তু টানা তিন ম্যাচে রিয়াল যেভাবে হোঁচট খেল, আরও একবার শঙ্কা জেগেছে বার্সার কাছে শিরোপা লড়াই সমর্পণ করে দেওয়ার। ভ্যালেন্সিয়ার কাছে ২-১ গোলের হার, এরপর গত ম্যাচে ২-০ গোলে পিছিয়ে পড়েও শেষ পর্যন্ত জয় তুলে নিতে পেরেছিল রিয়াল। কিন্তু এবার ৩-১ গোলে পিছিয়ে পড়ে আর জয় তুলে নেওয়া হলো না। ইস্কোর গোলে ৮ মিনিটে এগিয়ে গিয়েছিল​ রিয়ালই। দুই মিনিটেই তানা সমতা ফেরান। দ্বিতীয়ার্ধের শুরুতেই ​লাল কার্ড হজম করেন গ্যারেথ বেল। রিয়ালের দশা আরও কঠিন হয়ে যায় লাস পালমাস এর পুরো ফায়দা তুলে নিলে। ১৪ মিনিটের মধ্যে দুই গোল করে সা​ন্তিয়াগো বার্নাব্যুতে স্মরণীয় এক জয়ের সম্ভাবনা জাগিয়ে তোলে পুঁচকে ক্লাবটি। ৫৬ মিনিটে পেনাল্টি থেকে ২-১ করেছিলেন ভিয়েরা। তিন মিনিটের মধ্যে ৩-১ হয়ে যায় কেভিন প্রিন্স বোয়াটেংয়ের গোলে।গত ম্যাচের মতো এবারও রিয়ালকে উদ্ধার করতে এগিয়ে আসেন রোনালদো। ৮৬ মিনিটে পেনাল্টি থেকে ব্যবধান কমান। ৮৯ মিনিটে ফেরান সমতা। কিন্তু জয়সূচক গোল পাওয়ার মতো সময় রোনালদোর হাতে ছিল না। তাতেই দুই পয়েন্ট হাতছাড়া হয়ে যায় রিয়ালের।আগের ম্যাচে ৬ ভিন্ন ভিন্ন স্কোরারের গোলে নিজেদের কাজটা সেরে রেখেছিল বার্সা। লিওনেল মেসির অলস হেডার দিয়ে ৯ মিনিটে যে গোলের শুরু। একে একে গোলের খাতায় নাম লিখিয়েছেন লুইস সুয়ারেজ, আলকাসার, রাকিতিচ। এমনকি প্রতিপক্ষকে দিয়েও গোল করিয়েছে বার্সা! এক সময় সাত পয়েন্টের যে সু​বিধাজনক অবস্থানে ছিল রিয়াল, এর মধ্যে তার ৫ পয়েন্ট তারা হারিয়ে ফেলেছে। লা লিগা আবারও জমে উঠল বলে!
