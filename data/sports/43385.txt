
টেস্ট সিরিজে ধবলধোলাইয়ের পর একদিনের প্রস্তুতি ম্যাচেও হার। দক্ষিণ আফ্রিকায় জয় দূরে থাক, বাংলাদেশ তো লড়াইটাই করতে পারছে না। ওয়ানডে দলে সুযোগ পাওয়া নাসির হোসেনের অনুরোধ, সময়টা ভালো না গেলেও তাঁদের ওপর যেন আস্থা না হারান ভক্ত-সমর্থকেরা। তাঁর আশা, ওয়ানডেতে ঘুরে দাঁড়াবে বাংলাদেশ।
দক্ষিণ আফ্রিকায় এখনো পর্যন্ত যে কটি ম্যাচ খেলেছে, একটিতেও প্রত্যাশা অনুযায়ী ভালো খেলতে পারেনি বাংলাদেশ। হতাশার দিনলিপিতে সর্বশেষ যোগ হয়েছে ওয়ানডে সিরিজের আগে একমাত্র প্রস্তুতি ম্যাচে হার। নাসির অবশ্য প্রস্তুতি ম্যাচের ফলকে বড় করে দেখতে চাইছেন না, ‘প্রস্তুতি ম্যাচ তো প্রস্তুতি ম্যাচই। আমাদের ব্যাটসম্যান-বোলারদের উইকেট সম্পর্কে ধারণা হয়েছে। সবাই ৩০-৪০ বল করে খেলেছে, এতে আত্মবিশ্বাস বেড়েছে। বোলাররা বোলিং করেছে। কোথায় বোলিং করতে হবে, সে ব্যাপারে অভিজ্ঞতা নিয়েছে। এ ব্যাপারটাই মূল ম্যাচে কাজে লাগবে।’
২০০২ ও ২০০৮ সালের মতো এবারও বাংলাদেশের দক্ষিণ আফ্রিকার সফরটা হতাশায় ভরা হয় কি না, সেই সংশয়টাও জাগছে! তবে নাসির আশ্বস্ত করছেন, ব্যর্থতা ভুলে শিগগিরই জয়ের ধারায় ফিরবে বাংলাদেশ, ‘ভক্তরা যেন আমাদের ওপর আস্থা রাখেন, বিশ্বাস রাখেন। আমরা অবশ্যই ঘুরে দাঁড়াব।’ কোথায় সমস্যা হচ্ছে, সেটি বের করার চেষ্টা করছে টিম ম্যানেজমেন্ট। নাসির জানালেন, সবার সঙ্গে আলাদা কথা বলছেন কোচ। ভালো শুরু করেও কেন ইনিংস লম্বা হচ্ছে না, প্রশ্নটার উত্তর খুঁজছেন সবাই। উত্তরটা যত দ্রুত মিলবে, ততই ভালো বাংলাদেশের।
 
