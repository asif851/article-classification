
একটি ট্রফির মূল্য কত হতে পারে? ১০ লাখ, ২০ লাখ—প্রতিযোগিতার ওপর নির্ভর করে নির্ধারিত হতে পারে মূল্য। কিন্তু মূল ট্রফি না, রেপ্লিকা ট্রফির দামই উঠল ৪ কোটি ৪৭ লাখ টাকা! কারণও আছে, ট্রফিটির সঙ্গে যে জড়িয়ে আছে ফুটবলের রাজা পেলের নাম। গতকাল তাঁর জুলে রিমে ট্রফির রেপ্লিকাটি বিক্রি হয়ে গেল এমন উচ্চমূল্যে।
গত মঙ্গলবার থেকে নিলামে উঠেছে পেলের খেলোয়াড়ি জীবনের সব স্মারক। কাল ছিল নিলামের শেষ দিনে। এই তিন দিনে দুই হাজারের বেশি স্মারক হাতবদল হয়েছে। নিলাম থেকে ৩৬ লাখ পাউন্ড (৪০ কোটি ৮৮ লাখ টাকা) অর্থ সংগ্রহ করেছে নিলামকারী প্রতিষ্ঠান জুলিয়েন।মূল আকর্ষণ ছিল জুলে রিমে ট্রফির রেপ্লিকা। এর মূল্য উঠেছে ৩ লাখ ৯৪ হাজার পাউন্ড (৪ কোটি ৪৭ লাখ টাকা)। তবে নিলামকারী প্রতিষ্ঠান আরও বেশি অর্থ আশা করেছিল এই ট্রফি থেকে। এ থেকে ৪ লাখ ২০ হাজার পাউন্ড (৪ কোটি ৭০ লাখ টাকা) পাওয়ার আশা করা হচ্ছিল। তবে নিলামের অন্য স্মারকগুলো প্রত্যাশার চেয়ে অনেক বেশি মূল্যে বিক্রি হয়েছে। ১৯৫৮, ’৬২ ও ’৭০ বিশ্বকাপের প্রতিটি পদক থেকে ১ লাখ ৪০ হাজার পাউন্ড পাওয়ার আশা করা হয়েছিল। সেখানে ’৭০ বিশ্বকাপের পদকই বিক্রি হয়েছে ৩ লাখ ৪৬ হাজার পাউন্ডে (৩ কোটি ৯২ লাখ টাকা)। অন্য দুটি পদক যৌথভাবে বিকিয়েছে ৩ লাখ ৪০ হাজার পাউন্ডে।নিলামে উঠেছিল পেলের ১০০০তম গোলের বলটিও। এ বল থেকে মাত্র ৪২ হাজার পাউন্ড পাওয়ার আশা করা হচ্ছিল। অথচ বলটি থেকে মিলেছে ১ লাখ ৬২ হাজার পাউন্ড (১ কোটি ৮৪ লাখ টাকা)! নিলামের এমন সাফল্যে উচ্ছ্বসিত পেলে, ‘আশা করি, তারা এ স্মারকগুলো যত্ন করবে, ভবিষ্যৎ প্রজন্মের কাছে আমার গল্প করবে।’ সূত্র : বিবিসি।
