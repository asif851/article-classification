
নিজের কামড় দেওয়ার স্বভাবটা নিয়ে ইদানীং বড্ড ভাবছেন লুইস সুয়ারেজ। ভাবছেন আর ভেতরে ভেতরে পুড়ছেন। কী অসম্ভব এক কারণে প্রতিনিয়ত ঢাকা পড়ে যাচ্ছে তাঁর প্রতিভা। অনন্য প্রতিভাবান এক ফুটবলার খেলার চেয়ে বেশি আলোচিত তাঁর ‘কামড়-কাণ্ডে’র জন্য ব্যাপারটা মেনে নেওয়া সত্যিই কষ্টের। কামড়-কাণ্ড তাঁকে এমনভাবে বিজ্ঞাপিত করেছে যে সতীর্থেরাও মাঝেমধ্যে তাঁর সঙ্গে এনিয়ে রসিকতা করতে ছাড়ছেন না। এই তো সেদিন বার্সেলোনা ডিফেন্ডার পিকে অনুশীলনের সময় রসিকতা করে বলেছেন, ‘ভাই আর যা-ই করো আমাকে কামড় দিয়ো না।’ এমন রসিকতা নিশ্চয়ই ভালো লাগছে না সুয়ারেজের। তিনি অনুধাবনও করেছেন, এই সমস্যাটা থেকে তাঁর বেরিয়ে আসাটা জরুরি।ব্রিটিশ দৈনিক গার্ডিয়ান-এর সাপ্তাহিক সাময়িকীপত্রের সঙ্গে এক আলাপচারিতায় সুয়ারেজের সেই অনুধাবন যেন আকুতি হয়েই ঝরেছে, ‘বিশ্বাস করুন। আমি ইচ্ছা করে কাউকে কামড় দিইনি। কিন্তু এটা কেন যেন হয়ে যায়। কামড় দিয়ে ফেলার পর প্রচণ্ড অনুশোচনায় ভুগি আমি। কিন্তু ততক্ষণে যা হওয়ার হয়ে গেছে। আমার দাঁত বসে গেছে অন্য কারও শরীরে।’সুয়ারেজ জানিয়েছেন, এই মুহূর্তে ভয়ংকর এই স্বভাবটা থেকে মুক্তি পাওয়ার জন্য আপ্রাণ চেষ্টায় আছেন সুয়ারেজ। বলেছেন, ‘বার্সেলোনায় আসার পর এ ব্যাপারটা থেকে মুক্তি পেতে অনেকের সঙ্গে কথা বলেছি। আমি মনে করি, এই বাজে স্বভাবটা থেকে মুক্তি পেতে আমি সঠিক সান্নিধ্যেই আছি।’এ জীবনে তিনজনকে কামড় দিয়েছেন সুয়ারেজ। প্রথমবার ২০১০ সালে। পিএসভি আইন্দোফেনের ওটমান বাক্কাল, দ্বিতীয়বার ২০১৩ সালে চেলসির ব্রানিস্লাভ ইভানোভিচকে। সুয়ারেজের সর্বশেষ শিকার গত জুনে বিশ্বকাপ ফুটবলে ইতালির ডিফেন্ডার জর্জো কিয়েলিনি। বিশ্বকাপে কামড়-কাণ্ড ঘটিয়ে ফিফার নিষেধাজ্ঞায় পড়েছিলেন এই উরুগুইয়ান তারকা। বিশ্বকাপের পরপরই লিভারপুল থেকে বার্সেলোনায় নাম লেখালেও এত দিন প্রতিযোগিতামূলক ম্যাচে মাঠে নামতে পারেননি। তবে মজার ব্যাপার হচ্ছে নিষেধাজ্ঞা কাটিয়ে উঠেই তিনি সামনে দেখছেন দারুণ এক উপলক্ষ।‘এল ক্লাসিকো’ তো উপলক্ষই বটে। স্প্যানিশ লিগের সবচেয়ে আরাধ্য বড় ম্যাচেই তাঁর ফেরার সম্ভাবনা প্রবল। তবে প্রথম একাদশে তাঁর অন্তর্ভুক্তি নিয়ে কিছুটা সংশয়াচ্ছন্ন বার্সেলোনা কোচ লুইস এনরিকে। তবে তিনি জানিয়েছেন, ‘সুয়ারেজ খেলবে, কয়েক মিনিটের জন্য হলেও খেলবে। তবে পুরো ম্যাচে খেলবে কি না বলতে পারছি না।’সুয়ারেজের কামড় নিয়ে চিন্তিত নন এনরিকে। এত দিন দলের বাইরে থাকায় পারফরম্যান্সে সুয়ারেজের যে ঘাটতি সেটাই ভাবাচ্ছে এনরিকেকে। একই সঙ্গে কম্বিনেশনের ব্যাপারটাও তাঁকে রাখতে হচ্ছে মাথায়। সুয়ারেজের ভেতরও হয়তো আফসোস, ‘ইশ, কী হতো যদি কিয়েলিনিকে কামড়টা না দিতাম। কামড়-কাণ্ড না হলে ফিফার নিষেধাজ্ঞাটাও আসত না, আমি হয়তো এল ক্লাসিকোয় খেলতাম প্রথম থেকেই!’চোর পালালেই বেশির ভাগ মানুষের বুদ্ধি বাড়ে, সুয়ারেজ এটা বুঝতে পারছেন হাড়ে-হাড্ডিতেই!
