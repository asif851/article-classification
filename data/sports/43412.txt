

ভিসেন্তে ক্যালদেরনকে তখন ‘কলড্রন’ মনে হচ্ছিল রিয়াল মাদ্রিদের। গ্যালারির গর্জন, অ্যাটলেটিকো মাদ্রিদ খেলোয়াড়দের যুদ্ধংদেহী শরীরী ভাষায় কোণঠাসা রিয়াল। উত্তপ্ত, ফুটন্ত কড়াইয়ে নেমে গেলে বোধ হয় এমন অসহায় বোধ করে কেউ! ম্যাচের ৪১ মিনিটে সেই ক্যালদেরন চুপ হয়ে গেল। তপ্ত, ফুটন্ত ক্যালদেরনকে ঠান্ডা করে দিলেন করিম বেনজেমা। অসাধারণ একটা ড্রিবল–জাদুতে যেন বিবশ করে দিলেন সবাইকে।বাঁ প্রান্তে রোনালদোর থ্রো ইন থেকে পাওয়া বলটা বেনজেমার পায়ে যেতেই তাঁকে ঘিরে ধরলেন স্টেফান সাভিচ ও ডিয়েগো গডিন। দুজন ডিফেন্ডারকে দেখে একবার বাঁ দিকে তো একবার ডান দিকে করে ধোঁকা দেওয়ার চেষ্টা করছিলেন বেনজেমা। এ অবস্থায় হোসে গিমেনেজেও হাজির হলেন বেনজেমাকে আটকাতে। বলে দুটো ছোঁয়া আর আলতো এক টোকা—তিনজন ডিফেন্ডারই ছিটকে চলে গেলেন পেছনে। সেখান থেকে বেনজেমার পাস থেকে টনি ক্রুসের শটটা অ্যাটলেটিকো গোলরক্ষক অবলাক ঠেকিয়ে দিলেও ইসকোকে আর আটকাতে পারেননি। ব্যস, কার্ডিফের ফাইনাল প্রায় নিশ্চিত হয়ে গেল ওই এক মুহূর্তে। ফুটবল পায়ে অনেক অবিশ্বাস্য মুহূর্ত সৃষ্টি করেছেন জিনেদিন জিদান। কিন্তু কাল বেনজেমার ওই দৌড়ের ব্যাখ্যা রিয়াল কোচের কাছেও নেই, ‘আমি জানি না বেনজেমা কীভাবে ওভাবে বেরিয়ে গেল! ফুটবলে গোলই সবকিছু নয়। সে অনেক গোল করে, তবে সে অন্যদের জন্যও অনেক কিছু করে দেয়...এটা খুব গুরুত্বপূর্ণ।’ শেষের কথাটা যোগ করতেই হলো জিদানকে। কারণ, গত কিছুদিন গোলের দেখা পাচ্ছেনই না বেনজেমা। আর তাঁর পেছনে থাকা দ্বিতীয় পছন্দের স্ট্রাইকার আলভারো মোরাতা গোলের পর গোল করে যাচ্ছেন। কিন্তু জিদানের কাছে বেনজেমার গুরুত্ব তো শুধু গোল করাতে নয়, ‘আমি ওর খেলায় খুব খুশি। ওর শুধু একটা গোল দরকার, সে সুযোগও পেয়েছিল। আমরা পুরো দলের পারফরম্যান্সেই সন্তুষ্ট।’জিদানের সব চিন্তা এখন ৩ জুন কার্ডিফের ফাইনাল নিয়ে। সেখানে জুভেন্টাসকে খেলবে রিয়াল। পুরো প্রতিযোগিতায় মাত্র ৩ গোল খাওয়া জুভেন্টাসের রক্ষণ ভেদ করতে হলে বেনজেমার ওই দৌড়ের মতোই বিশেষ কিছু দরকার হতে পারে রিয়ালের। জিদান অবশ্য আপাতত পরপর দুই ফাইনালে উঠেই তৃপ্ত, ‘আরেকটা ফাইনালে পৌঁছাতে পেরে খুব খুশি। সবার এটা প্রাপ্য ছিল। বিশেষ করে খেলোয়াড়েরা। এখন ফাইনালের জন্য প্রস্তুত হব, কিন্তু এখন পর্যন্ত যা করেছি তাতেই খুশি আমি।’বেনজেমার সেই দৌড় দেখতে চাইলে ক্লিক করুন নিচের লিংকে
