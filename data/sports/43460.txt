
ইতিহাস গড়েছিলেন তিনি। যেখানে তাঁর নামটা থেকে যাবে চিরদিন, কিন্তু বাংলাদেশের ক্রিকেট ইতিহাসের প্রথম সেঞ্চুরিয়ান আহসান জহির চলে গেলেন না-ফেরার দেশে। ৬০ বছর বয়সে কাল ঢাকায় মারা যান তিনি।মৃত্যুটা বড় আকস্মিক এবং করুণ। পরশু রাতে মারা যান জহিরের বড় ভাই আহসান কবির। পরদিন সকালে ভাইয়ের জানাজায় গিয়ে জহির নিজেই অসুস্থ হয়ে পড়েন। পরে তাঁকে বারডেম হাসপাতালে নিয়ে যাওয়ার পর চিকিৎসকেরা মৃত ঘোষণা করেন। গতকাল এশার নামাজের পর ঢাকা মেডিকেল কলেজ আবাসিক এলাকার জামে মসজিদে জানাজা শেষে তাঁর মরদেহ আজিমপুর কবরস্থানে দাফন করা হয়। স্ত্রী ও এক মেয়ে রেখে গেছেন তিনি।খেলোয়াড়ি জীবনে ডানহাতি ব্যাটসম্যান ছিলেন জহির। ১৯৭৫ সালের ১৩ মার্চ ঢাকা স্টেডিয়ামে (অধুনা বঙ্গবন্ধু স্টেডিয়াম) জাতীয় ক্রিকেট চ্যাম্পিয়নশিপের ফাইনালে বরিশালের হয়ে সেঞ্চুরি করেন কুমিল্লার বিপক্ষে। স্বাধীন বাংলাদেশের প্রতিযোগিতামূলক ক্রিকেটে সেটিই প্রথম সেঞ্চুরি। প্রায় দুই দশকের পেশাদার ক্যারিয়ারে আহসান জহির খেলেছেন আবাহনী, মোহামেডান, ভিক্টোরিয়া, ওয়ান্ডারার্স, সূর্যতরুণ, উদিতি ও শান্তিনগর ক্লাবের হয়ে। বরিশালের সন্তান জহির ক্রিকেট থেকে অবসর নেন ১৯৮৫ সালে।তাঁর মৃত্যুতে গভীর শোক জানিয়েছে বাংলাদেশ ক্রিকেট বোর্ড (বিসিবি), ক্রিকেটার্স ওয়েলফেয়ার অ্যাসোসিয়েশন (কোয়াব), বাংলাদেশ স্পোর্টস জার্নালিস্ট অ্যাসোসিয়েশন (বিএসজেএ) ও বাংলাদেশ ক্রীড়া লেখক সমিতি।
