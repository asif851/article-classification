

• প্রথম টি-টোয়েন্টিতে ২৮ রানে হেরেছে দক্ষিণ আফ্রিকা।• ওয়ানডে সিরিজেও ৫-১ ব্যবধানে হেরেছে স্বাগতিক দল।• ৩৯ বলে ৭২ রান শিখর ধাওয়ানের।

সাধারণত দীর্ঘ সফরগুলোতে এমনটা দেখা যায়। এক দলের আধিপত্যে ক্লান্ত হয়ে অন্য দল মনে মনে ভাবতে শুরু করে সফরটা শেষ হবে কবে! সাধারণত সফরকারী দলের ক্ষেত্রেই বেশি ঘটে। হারতে হারতে দেশের প্রতি টান বাড়তে থাকে, সফর শেষের অপেক্ষায় থাকে দলের সবাই। তবে এবার উল্টোটাই হচ্ছে, হারতে হারতে ক্লান্ত দক্ষিণ আফ্রিকা দল হয়তো ভাবতে শুরু করেছে, ভারত দলটা যাবে কবে?
টেস্ট সিরিজটা প্রথম দুই ম্যাচেই জিতে যায় দক্ষিণ আফ্রিকা। এরপর যে হারতে শুরু করেছে, আর থামাথামি নেই। মাঝখানে এক ওয়ানডেতে বৃষ্টি দৈর্ঘ্য কমিয়ে দিয়েছিল। সে ম্যাচটাই শুধু জিতেছিল প্রোটিয়ারা। বাকি পাঁচ ম্যাচেই হার। টি-টোয়েন্টি সিরিজেও সে ধারাই চলছে। তিন ম্যাচের টি–টোয়েন্টি সিরিজের প্রথম ম্যাচে ২৮ রানে হেরেছে স্বাগতিক দল।চার ওভারেই ৫০ প্রায় ছুঁয়েই ফেলেছিল ভারত। সেটা দ্বিতীয় উইকেটের পতনের কারণে না হলেও ১০ ওভারের মধ্যে এক শ পেরোতে কোনো ঝামেলা হয়নি। শিখর ধাওয়ান যে ছিলেন ভয়ংকর রূপে। ৩৯ বলে ৭২ রান করা ধাওয়ান দলকে দেড় শ পার করে তবেই ফিরেছেন। বাদবাকি ব্যাটসম্যানদের ক্ষুদ্র ক্ষুদ্র সব অবদানেই ভারত ২০৩ রানের বড় স্কোর গড়েছিল।তাড়া করতে নেমে কখনোই স্বস্তি পায়নি দক্ষিণ আফ্রিকা। রিজা হেন্ডরিকস ক্যারিয়ারের প্রথম টি-টোয়েন্টি ফিফটি পেলেও অন্য প্রান্তে কেউই দাঁড়াতে পারেননি। প্রয়োজনীয় ঝড় তুলতে ব্যর্থ হয়েছেন প্রায় সবাই। হেন্ডরিকসের ৫০ বলে ৭০ রানের ইনিংসটা শুধু ব্যবধান কমাতে পেরেছে প্রোটিয়াদের।
