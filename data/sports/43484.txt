
ভালোই তো চলছিল সবকিছু। নতুন কোচ জিনেদিন জিদান দায়িত্ব নেওয়ার পর একটু একটু করে যেন দেখা যাচ্ছিল আগের সেই রিয়াল মাদ্রিদকে। কিন্তু মাদ্রিদ ডার্বিতে হারের পর যেন সব ওলটপালট হয়ে গেল। ক্রিস্টিয়ানো রোনালদোও মাথা গরম করে বলে বসলেন, বাকিরা তাঁর মতো খেলতে পারলে দলের এই অবস্থা হতো না। সেটা নিয়ে তুমুল হইচই। শেষ পর্যন্ত কাল অনুশীলনে সতীর্থদের কাছে ক্ষমা চেয়েছেন রোনালদো। স্প্যানিশ প্রচারমাধ্যমের খবর এমনই।
ওই মন্তব্যের পর রোনালদো দাবি করেছিলেন, তাঁর কথার ভুল ব্যাখ্যা করা হয়েছে। তিনি আসলে সতীর্থদের খেলার মান নিয়ে কিছু বলেননি। বরং অতৃপ্তিটা ছিল ফিটনেস নিয়ে। সতীর্থ সার্জিও রামোস পরে বলেছেন, রোনালদোর আসল কথাটা তাঁরা বুঝতে পেরেছেন। কিন্তু পুরো বরফটা যে গলেনি, সেটা কালই বোঝা গেল।স্প্যানিশ দৈনিক এল মুন্দোর দাবি, রোনালদো সতীর্থদের কাছে ক্ষমা চেয়েছেন। মোবাইলে খুদে বার্তা পাঠিয়ে ‘স্যরি’ বলেছেন প্রত্যেককে। গোল ডট কম দাবি করেছে, রোনালদো সামনাসামনিও সেটা করেছেন। মাদ্রিদ ডার্বিতে হারের পর গত পরশু দলের সবাইকে একদিনের জন্য বিশ্রাম দিয়েছিলেন জিদান। কালই আবার অনুশীলনে এসেছিলেন সবাই। গোল ডট কম বলেছে, ড্রেসিংরুমেই রোনালদো বাকিদের কাছে আত্মপক্ষ সমর্থন করে বলেছেন, কাউকে আঘাত দেওয়ার কোনো উদ্দেশ্য তাঁর ছিল না।এর মধ্যে টুইটারে রোনালদোর নতুন পোস্ট নিয়েও চলছে আলোচনা। কাল বন্ধুদের সঙ্গে পোকার খেলার একটা ছবি পোস্ট করে রোনালদো লিখেছেন, ‘নিজের অস্ত্র দিয়ে আমি প্রতিদিন লড়াই করে যাওয়ার চেষ্টা করি।’যাই হোক, ভাঙা সেতুটা জোড়া এখন দিতেই হবে। হতে পারেন তিনি বিশ্বের সেরা খেলোয়াড়, তাই বলে সতীর্থরা কেউ কিছুই পারেন না, তিনি একাই সব করছেন—এমন হামবড়া ভাব থাকলে সেটা দলের ঐক্যে ফাটল ধরাতে বাধ্য।আগামীকালই লা লিগায় লেভান্তের প্রতিপক্ষ রিয়াল মাদ্রিদ। রামোস, মার্সেলো, কারভাহাল, বেল, বেনজেমাদের ছাড়াই নামতে হবে রিয়ালকে। শনিবারেই আবার প্রতিপক্ষ সেল্টা ভিগো। রিয়ালকে এখন সব মান-অভিমান ভুলে মনযোগটা মাঠেই দিতে হবে।
