
‘ইউ কান্ট সি মি!’
এটুকু বললেই সবাই বুঝে নেন কার কথা বলা হচ্ছে। ডব্লুডব্লুই চ্যাম্পিয়ন জন সেনা! প্রতিদ্বন্দ্বীকে শেষবারের মতো কুপোকাত করার আগে এ কথা শুনিয়ে দেন বিখ্যাত এই রেসলার। এই ‘না দেখতে পাওয়া’ লোকটা যদি ক্রিকেট খেলতে নেমে পড়েন তাহলে তো বিরাট ঝামেলা। সেই ঝামেলাতে পড়তে হয়েছে ওয়াটসনকে, তাঁর বিপক্ষে ক্রিকেট খেলতে নেমেছেন এই রেসলার।বিগ ব্যাশের দল সিডনি থান্ডার্সের পক্ষে প্রচারণায় নেমেছেন জন সেনা। এই রেসলারকে ক্রিকেটে তালিম দেওয়ার দায়িত্ব নিয়েছেন সাবেক বিশ্বসেরা অলরাউন্ডার শেন ওয়াটসন। হাজার হলেও জন সেনার মতো তারকা কি শুধু ব্যাটিং বা বোলিংয়ে তুষ্ট থাকেন! জন সেনাও ব্যাটিংটা শিখে নেওয়ার চেষ্টা করেছেন দ্রুত। বেসবলের ঢঙে ব্যাট ধরে অবশ্য সুবিধা করতে পারেননি। অন্যদের কাছে ‘অদৃশ্য’ রেসলার কেন যেন বল দেখতে পাচ্ছিলেন না। তাতেও অবশ্য শিক্ষক সাহেব বেজায় খুশি। ওয়াটসন টুইট করেছেন, ‘জন সেনার সঙ্গে দুর্দান্ত এক দিন কাটালাম। চ্যাম্পিয়নদের হয়ে সেরারাই ব্যাট করে!’জন সেনাকে ক্রিকেট খেলতে দেখে ভক্তরা যে খুশি সেটা না বললেও চলছে। এমনকি মিচেল জনসনও নিজের খুশির কথা জানিয়ে দিয়েছেন ওয়াটসনের টুইটে। সূত্র: ক্রিকইনফো।
