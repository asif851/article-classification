
ম্যাচের পর দর্শকদের উদ্দেশে অনেকেই জার্সি ছুড়ে দেন। নেইমার শুধু জার্সিই ছুড়ে দিয়ে ক্ষান্ত হলেন না, পরনের শর্টসও দিলেন ছুড়ে। শেষ পর্যন্ত শুধু অন্তর্বাস পরেই মাঠ ছেড়েছেন। ওদিকে দর্শকদের মধ্যে তো তুমুল হুড়োহুড়ি, কে কার আগে ‘উপহারগুলো’ ধরতে পারে! ম্যাচটা অবশ্য প্রতিযোগিতামূলক ছিল না। বড়দিনের ছুটি কাটাতে নেইমার আছেন ব্রাজিলে। পরশু সেখানেই একটা দাতব্য ম্যাচে নেমেছিলেন মাঠে। এসব ম্যাচে যেমন হয়, হালকা মেজাজেই ছিলেন বার্সেলোনার ব্রাজিলিয়ান ফরোয়ার্ড। ৮-৮ গোলে ড্র হয়েছে ম্যাচটা। ম্যাচ শেষেও খোশমেজাজে ছিলেন বলেই অমন উদার হস্তে ‘সর্বস্ব’ দান করেছেন। এমনিতেই ভক্তদের সঙ্গে তাঁর দারুণ সম্পর্ক। এ ঘটনার পর সেটি বোধ হয় আরও দৃঢ় হবে! মেট্রোডটকম।
