
কোপার শতবর্ষী প্রতিযোগিতার শিরোপা জিততে ধনুর্ভঙ্গপণ করেছিলেন লিওনেল মেসি। কিন্তু সেই শিরোপা জেতা হয়নি। খেলায় হার-জিত তো থাকেই। কেউ জেতে, কেউ হারে, কিন্তু তাই বলে এমন সিদ্ধান্ত যে মেসি নেবেন, তা কল্পনাতেও ছিল না ফুটবলপ্রেমীদের। আর্জেন্টিনাকে শিরোপা এনে দিতে না পারার কষ্টে মাত্র ২৯ বছর বয়সে আন্তর্জাতিক ফুটবলকেই বিদায় জানিয়ে ফেললেন মেসি!
বার্তা সংস্থা এএফপি জানিয়েছে, কোপার ফাইনালে চিলির বিপক্ষে হারের পরপরই আন্তর্জাতিক ফুটবল থেকে বিদায় নেওয়ার কথা বলেন আর্জেন্টাইন তারকা।চিলির বিপক্ষে কোপা আমেরিকার ফাইনাল শেষে নিজের অক্ষমতাকেই সামনে নিয়ে এসেছেন তিনি, ‘আমার সামর্থ্যের পুরোটা দিয়ে আমি চেষ্টা করেছি। কিন্তু আর্জেন্টিনাকে শিরোপা এনে দিতে পারিনি। আমার জন্য আর্জেন্টিনা-অধ্যায় শেষ। কোপার শিরোপাটা না পাওয়া সত্যিই আমার হৃদয় ভেঙে দিয়েছে। সম্ভবত এটাই আমার চূড়ান্ত সিদ্ধান্ত।’আর্জেন্টিনার জার্সিতে এ নিয়ে টানা তিনটি ফাইনাল হারলেন মেসি। ২০১৪ সালে ব্রাজিল বিশ্বকাপের পর দুটো কোপা। পাঁচটি ব্যালন ডি’অর আর বার্সেলোনার জার্সি গায়ে চারবার চ্যাম্পিয়নস লিগ জেতা আর্জেন্টাইন ফুটবলের এই মহাতারকা দেশের জার্সি গায়ে কেন ব্যর্থ, সেটা যেন এক বিরাট রহস্য। পরপর তিনটি বড় প্রতিযোগিতায় তাঁর জাদুকরি নৈপুণ্য আর্জেন্টিনার ফাইনালে ওঠার বড় অনুষঙ্গ হলেও তিনবারই শিরোপা জিততে ব্যর্থ তারা। এ যেন মেসির জন্য বড় এক অভিশাপই।সেই অভিশাপ কাটাতেই কি মেসির এমন সিদ্ধান্ত?
