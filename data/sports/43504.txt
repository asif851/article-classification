

বৃষ্টি নিয়ে একটা আতঙ্ক অস্ট্রেলিয়ার আগ থেকে ছিল। এজবাস্টনে আজও বৃষ্টি পিছু ছাড়েনি অস্ট্রেলিয়াকে। ডাকওয়ার্থ-লুইস (ডি-এল) পদ্ধতিতে অস্ট্রেলিয়াকে ৪০ রানে হারিয়েছে ইংল্যান্ড। আর ইংলিশদের এই জয়ে বিরাট উপকার হয়েছে বাংলাদেশের। প্রথমবারের মতো চ্যাম্পিয়নস ট্রফির সেমিফাইনালে পা রেখেছেন মাশরাফিরা। 
 
অবশ্য বৃষ্টিকে দায় দেওয়ার সুযোগ অস্ট্রেলিয়ার নেই৷ বৃষ্টিবাধায় ৪০.২ ওভারে যখন দ্বিতীয়বারের মতো খেলা বন্ধ হলো, ইংল্যান্ডের তখন দরকার ৫৮ বলে ৩৮ রান। ম্যাচ এর আগেই হেরে গেছে অস্ট্রেলিয়া৷ 
বৃষ্টি বাগড়ায় শেষ পর্যন্ত সমীকরণটা মেলাতে হয়নি ইংলিশদের। টানা দুই ম্যাচ জিতে আগেই সেমিফাইনাল নিশ্চিত হয়েছিল তাদের। কাল কার্ডিফে বাংলাদেশের কাছে হেরে বিদায় নিশ্চিত হয়েছে এক ম্যাচেও জয় না পাওয়া নিউজিল্যান্ডের। এই ম্যাচটা গুরুত্বপূর্ণ ছিল সেমিফাইনালের আশায় থাকা বাংলাদেশ আর অস্ট্রেলিয়ার। 
ইংল্যান্ড জিতে যাওয়ায় ৩ পয়েন্ট নিয়ে শেষ চার নিশ্চিত মাশরাফিদের। ১৫ জুন এজবাস্টনেই শেষ চারের লড়াইয়ে ‘বি’ গ্রুপের শীর্ষ দলের মুখোমুখি হবে বাংলাদেশ। সেখানে প্রতিপক্ষ ভারত অথবা দক্ষিণ আফ্রিকা হওয়ার সম্ভাবনা বেশি৷
 
৩৫ রানে ৩ উইকেট হারিয়ে বেশ বিপাকে পড়েছিল ইংল্যান্ড। কার্ডিফে নিউজিল্যান্ডের বিপক্ষে সাকিব-মাহমুদউল্লাহ যে কাজটা করেছিলেন, অস্ট্রেলিয়ার বিপক্ষে আজ যেন সেটিই করে দেখালেন এউইন মরগান-বেন স্টোকস। চতুর্থ উইকেট জুটিতে যোগ করা দুজনের ১৫৭ বলে ১৫৯ রান বদলে দিয়েছে ম্যাচের রং। অ্যাডাম জাম্পার সরাসরি থ্রোয়ে রান আউটে কাটা পড়ে মরগান ফিরেছেন ৮৭ রানে। তবে ম্যাচের সমাপ্তিরেখা টানতে উইকেটে ছিলেন স্টোকস, পেয়েছেন ওয়ানডে ক্যারিয়ারের তৃতীয় সেঞ্চুরির দেখা। অপরাজিত ছিলেন ১০২ রানে। 
 
দ্রুত ৩ উইকেট হারিয়ে ইংলিশরা যখন ব্যাটিং বিপর্যয়ে, অস্ট্রেলিয়ার আত্মা কাঁপিয়ে আসে বৃষ্টি। ৬ ওভার পর খেলা বন্ধ হলেও সেটি স্থায়ী হয়নি বেশিক্ষণ। স্মিথদের মুখে হাসি ফুটিয়ে আধ ঘণ্টা পর আবার শুরু হয় খেলা। অস্ট্রেলিয়ার মুখের হাসি কেড়ে নেওয়ার ব্রত নিয়ে ব্যাটিং করেছেন ইংলিশ ব্যাটসম্যানরা। নির্দিষ্টভাবে মরগান-স্টোকসের ওই দুর্দান্ত জুটি। 
 
চ্যাম্পিয়নস ট্রফির গ্রুপ পর্ব থেকে বিদায় নেওয়ায় অস্ট্রেলিয়া হতাশায় পুড়লেও বাংলাদেশের মুখে খেলছে চওড়া হাসি। ১১ বছর পর চ্যাম্পিয়নস ট্রফিতে খেলতে গিয়ে তারা উঠে গেছে সেমিফাইনালে। আইসিসির কোনো আন্তর্জাতিক টুর্নামেন্টে এটিই বাংলাদেশের সর্বোচ্চ সাফল্য।  ঠিক ২০ বছর আগে আইসিসি ট্রফি জয় দিয়েই শুরু হয়েছিল যাত্রাটা৷ কিন্তু সেটি আন্তর্জাতিক মর্যাদার ম্যাচ ছিল না৷
 
সাফল্যের সীমানাটা মাশরাফিরা এবার কত দূর টেনে নিতে পারেন সেটি দেখতে অপেক্ষায় থাকুন।
 
