
মৌসুম শুরুর আগেই একটা এল ক্লাসিকোর স্বাদ পাচ্ছে ফুটবল ভক্তরা। প্রাক-মৌসুমের সেই লড়াইয়ে হয়তো প্রতিদ্বন্দ্বিতার সেই ঝাঁজ থাকবে না। তবে স্পেনের ঘরোয়া মৌসুমটা শুরু হচ্ছে চার দিনের মধ্যে দুটি এল ক্লাসিকো দিয়ে। স্প্যানিশ সুপার কাপের দুই লেগে যে মুখোমুখি হবে রিয়াল মাদ্রিদ ও বার্সেলোনা। এর মধ্যে ঠিক হয়ে গেল ঘরোয়া লিগের এল ক্লাসিকোর দিনক্ষণও।
৩০ জুলাই বাংলাদেশ সময় ভোর সাড়ে পাঁচটায় যুক্তরাষ্ট্রে মুখোমুখি হবে রিয়াল-বার্সেলোনা, ইন্টারন্যাশনাল চ্যাম্পিয়নস কাপের ম্যাচে। এই টুর্নামেন্টে বার্সা অবশ্য আগেই নেমে পড়বে মাঠে। ২৩ জুলাই জুভেন্টাসের বিপক্ষে ম্যাচ আছে তাদের। আর পরদিন ম্যানচেস্টার ইউনাইটেডের মুখোমুখি হবে রিয়াল। এই আসরে দুই দলই তিনটি করে ম্যাচ খেলবে (বিস্তারিত সূচি জানতে ক্লিক করুন এখানে )।এখানে খেলা শেষ করে বার্সা তাদের নিজস্ব এক ম্যাচের প্রাক-মৌসুম প্রতিযোগিতা হুয়ান গাম্পার ট্রফিতে ব্রাজিলের শাপেকোয়েন্সের বিপক্ষে খেলবে ৭ আগস্ট। আর রিয়াল যুক্তরাষ্ট্রে থেকে যাবে এমএসএল অলস্টার একাদশের বিপক্ষে ২ আগস্ট আরেকটি প্রীতি ম্যাচ খেলার জন্য।দুই দলের এল ক্লাসিকোর আসল ঝাঁজ মিলবে সুপার কাপে। আগের মৌসুমের লিগ ও কাপ চ্যাম্পিয়ন দুই দল মুখোমুখি হয় মৌসুম উদ্বোধন এই কাপে। ১৩ আগস্ট প্রথম লেগে বার্সা খেলবে নিজেদের মাঠে। ১৬ আগস্ট ফিরতি লেগে রিয়ালের মাঠে গিয়ে খেলবে বার্সেলোনা।এরপর শুরু লিগ। সেখানে অবশ্য দুই দলের মুখোমুখি হতে ঢের বাকি। তবে সেই সূচিও ঠিক হয়ে গেছে। এবারের একটি এল ক্লাসিকো পড়েছে বুধবারে। ২০ ডিসেম্বর সান্তিয়াগো বার্নাবুতে গিয়ে খেলবে বার্সেলোনা। লিগের ফিরতি ম্যাচে ২০১৮ সালের ৬ মে মুখোমুখি হবে দুই দল। অতীতের মতো এই ম্যাচটিও হয়ে উঠতে পারে শিরোপা নির্ধারক। সে ম্যাচটি নিজেদের মাঠে খেলার সুবিধা পাচ্ছে বার্সেলোনা। গতবার লিগের ফিরতি এল ক্লাসিকো রিয়াল নিজেদের মাঠে খেলেছিল; যে ম্যাচটি জিতে পয়েন্ট টেবিলের শীর্ষে ফিরলেও শেষ পর্যন্ত লা লিগা জেতা হয়নি বার্সার।এখন পর্যন্ত এ-ই হলো এবারের এল ক্লাসিকোর হিসাব। চ্যাম্পিয়নস লিগে আর কোপা ডেল রেতেও মুখোমুখি হয়ে যেতে পারে এই দুই দল। তখন এল ক্লাসিকোর সংখ্যা বাড়বে নিশ্চয়ই।
