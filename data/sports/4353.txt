
 
মেসি-নেইমার জুটি নিয়েই মাতোয়ারা ছিলেন বার্সেলোনার সমর্থকেরা। কীভাবে প্রতিপক্ষের রক্ষণভাগকে ছিন্নভিন্ন করবেন, সেটাই ছিল বার্সেলোনাকেন্দ্রিক প্রধান আলোচনা। কিন্তু হঠাত্ করেই পদত্যাগের ঘোষণা দিয়ে আলোচনার মোড় ঘুরিয়ে দিয়েছেন টিটো ভিলানোভা। অন্য সবাই যেখানে আগামী মৌসুমের রণকৌশল সাজাতে ব্যস্ত, সেখানে বার্সেলোনাকে নামতে হচ্ছে নতুন কোচের খোঁজে। কে হবেন ভিলানোভার উত্তরসূরি? এই প্রশ্নটাই এখন কাতালানদের মনোযোগের কেন্দ্রে। পেপ গার্দিওলার কাছ থেকে বার্সেলোনার কোচের দায়িত্ব গ্রহণের পর বেশ সফলভাবেই এগিয়ে যাচ্ছিলেন ভিলানোভা। চ্যাম্পিয়নস লিগের সেমিফাইনাল থেকে বিদায় নিতে হলেও লা লিগায় পেয়েছেন কাঙ্ক্ষিত সাফল্য। শিরোপাটাও জিতেছেন সর্বোচ্চ পয়েন্টের রেকর্ড গড়ে। কিন্তু ক্যানসারের সঙ্গে আর পেরে উঠছেন না ৪৪ বছর বয়সী এই স্প্যানিশ কোচ। ক্যানসারের বিরুদ্ধে লড়াইটাতেই বেশি শক্তি ক্ষয় হচ্ছে। গত মৌসুমে দীর্ঘ সময় ডাগআউটে থাকতে পারেননি। এর প্রত্যক্ষ ও পরোক্ষ প্রভাব অবশ্যই ছিল বার্সার খেলায়। এবারও এমন কিছু হওয়ার আশঙ্কা থেকে তাই সরেই দাঁড়ালেন বার্সাকে রেকর্ড পয়েন্টসহ লিগ শিরোপা জেতানো ভিলানোভা।
খবরটা নিশ্চিতভাবেই শোকের আবহ ছড়িয়েছে বার্সা শিবিরে। তবে শুধু শোক করলেই তো আর হবে না, আর কয়েক দিন পরই শিরোপা জয়ের লড়াইয়ে নামতে হবে শিষ্যদের। সেটাই সবাইকে মনে করিয়ে দিয়েছেন বার্সেলোনার সভাপতি সান্দ্রো রসেল, ‘জীবন থেমে থাকবে না। অবশ্যই এটা আমাদের জন্য একটা বড় আঘাত। কিন্তু এর আগেও এ রকম অনেক আঘাতই আমাদের সামলাতে হয়েছে। এবারও তার ব্যতিক্রম হবে না।’
কিন্তু কার তত্ত্বাবধানে খেলতে যাচ্ছেন মেসি-নেইমার-ইনিয়েস্তারা? ভিলানোভার উত্তরসূরি নির্বাচন নিয়ে ছড়াচ্ছে প্রচুর গুজব। বার্সেলোনার সাবেক অনেক তারকার নাম তো শোনা যাচ্ছেই। বায়ার্ন মিউনিখের সাবেক কোচ ইয়ুপ হেইঙ্কেস পর্যন্ত বিস্তৃত হয়েছে আলোচনা।
বার্সেলোনাভিত্তিক সংবাদপত্র ‘লা ভ্যানগার্ডিয়া’ অবশ্য বেশ জোরের সঙ্গে বলছে হোয়ান ফ্রান্সেক ফেরারের নাম। তাঁকে নিয়োগ দেওয়া হয়েছিল ভিলানোভার সহকারী হিসেবে। ধারণা করা হচ্ছে, ফেরারকেই নির্বাচন করা হতে পারে অস্থায়ী কোচ হিসেবে। এ ছাড়াও সোয়ানসির ড্যানিশ কোচ মাইকেল লাউড্রপ, সেল্টা ভিগোর লুইজ এনরিকে ও আয়াক্সের কোচ ফ্রাঙ্ক ডি বোরকে ঘিরেও বিস্তর আলোচনা হচ্ছে।
গত মৌসুমে বায়ার্ন মিউনিখকে ট্রেবল জেতানো হেইঙ্কেস ফুটবল থেকেই ছুটি নিয়েছেন। স্প্যানিশ ফুটবলে হেইঙ্কেসের নামটা অবশ্য বেশ পরিচিতই। এর আগে অ্যাথলেটিক বিলবাও ও রিয়াল মাদ্রিদের ডাগআউটে দেখা গেছে এই জার্মান কোচকে। তবে এখন এ ধরনের আলাপ-আলোচনা, অনুমান যতই করা হোক, চূড়ান্ত সিদ্ধান্তটি জানার জন্য আগামী সপ্তাহ পর্যন্ত অপেক্ষা করতে হবে সবাইকে। তখনই বার্সেলোনার পরবর্তী কোচের নাম আনুষ্ঠানিকভাবে ঘোষণা করবেন বার্সা সভাপতি রসেল। রয়টার্স।
