
টি-টোয়েন্টি বিশ্বকাপের আগে সিরিজ, প্রতিটি জয়ই বিশ্বকাপের জন্য এক একটি প্রেরণা—এমন একটা ভাবনা নিয়েই এই মুহূর্তে ইংল্যান্ড মুখোমুখি ক্রিকেটের ক্ষুদ্রতম সংস্করণের বিশ্বচ্যাম্পিয়নদের। কিন্তু সিরিজের প্রথম ম্যাচটা হয়ে থাকলো তাদের জন্য একটা ধাক্কাই। বারবাডোজের কেনসিংটন ওভালে রোববার ক্যারিবীয়দের কাছে ২৭ রানে হেরে গেছে ইংরেজরা।ওয়েস্ট ইন্ডিজের জয়ের নায়ক মারলন স্যামুয়েলস। ব্যাট হাতে ৬৯ রানের পাশাপাশি বল হাতে ২১ রানের বিনিময়ে তাঁর ২ উইকেট তাঁর দলের জয়ে বিরাট অবদান। দলের আরেক স্যামুয়েল, স্যামুয়েল বদ্রি ১৭ রানে ৩ উইকেট তুলে নিয়ে অবশ্য ইংল্যান্ডকে ব্যাকফুটে ঠেলে দেওয়ার কাজটা সেরেছেন দারুণভাবেই।টসে জিতে এই ম্যাচে প্রথমে ব্যাট করেছিল ওয়েস্ট ইন্ডিজ। নির্ধারিত ২০ ওভারে তাদের সংগ্রহ ছিল ৩ উইকেটে ১৭০ রান। মারলন স্যামুয়েলসের ৬৯ রানের পাশাপাশি ক্রিস গেইলের ব্যাট থেকে আসে ৪৩ রান। এছাড়াও আন্দ্রে রাসেলের ২৪ রানে ক্যারিবীয়দের সংগ্রহটা দাঁড়ায় ইংরেজদের চ্যালেঞ্জ জানানোর মতোই।ইংল্যান্ড অবশ্য সেই চ্যালেঞ্জটা ঠিকমতো গ্রহণ করতে পারেনি। ১৭১ রানের লক্ষ্যমাত্রা নিয়ে ব্যাট করতে নেমে ইংল্যান্ড প্রথম থেকেই নিয়মিত বিরতিতে হারাতে থাকে উইকেট। এক পর্যায়ে তারা পরিণত হয় ৭৩/৬্-এ। তবে রবি বোপারার ৪২ আর টিম ব্রেসনানের অপরাজিত ৪৭ রানে খেলায় লড়াইয়ের আঁচটা আনলেও ইংল্যান্ডের শেষ রক্ষা হয়নি। ২৭ রান দূরে থেমেই সিরিজের প্রথম টি-টোয়েন্টি ম্যাচটা শেষ করে ২০১০ সালে টি-টোয়েন্টির বিশ্ব চ্যাম্পিয়নরা। সূত্র: এএফপি।
