
আইপিএলে স্পট ফিক্সিং কেলেঙ্কারিতে উঠে এসেছে পাকিস্তানি আম্পায়ার আসাদ রউফের নাম। গতকালই তাঁকে চ্যাম্পিয়নস ট্রফির দায়িত্ব থেকে সরিয়ে দিয়েছে আইসিসি। তবে পাকিস্তান ক্রিকেট বোর্ডের (পিসিবি) দাবি, রউফের বিরুদ্ধে ভারতে চলা তদন্তের ব্যাপারে কিছুই জানে না তারা।‘আইসিসি আমাদের জানিয়েছে, চ্যাম্পিয়নস ট্রফির প্যানেল থেকে রউফকে সরিয়ে দেওয়া হয়েছে। কিন্তু কী কারণে সরানো হয়েছে, তা আমাদের বলা হয়নি। আমরা এখন পর্যন্ত জানি না, ভারতে তাঁর বিরুদ্ধে কী তদন্ত চলছে।’ করাচিতে আজ শুক্রবার সাংবাদিকদের বলেন পিসিবির চেয়ারম্যান জাকা আশরাফ।পিসিবির প্রধান বলেন, ‘আইপিএলে রউফকে নিয়োগ করার ব্যাপারে আমাদের হাত ছিল না। তিনি আইসিসি এলিট প্যানেলের আম্পায়ার। আইসিসিই তাঁকে সেখানে পাঠিয়েছে। তাই স্পট ফিক্সিং কেলেঙ্কারিসহ সবকিছু দেখভাল করবে আইসিসি ও ভারতীয় ক্রিকেট বোর্ড। তবে রউফের জন্য আমরা কাঁধে কাঁধ মিলিয়ে কাজ করতে চাই।’
জাকা আশরাফ জানান, তদন্তের ভিত্তিতে আইসিসি যদি রউফের বিরুদ্ধে কোনো পদক্ষেপ নেওয়ার কথা বলে, পিসিবি তা বিবেচনা করবে। পিসিবির প্রধান বলেন, ‘জনপ্রিয় টি-টোয়েন্টি লিগে এ ধরনের বিতর্ক ক্রিকেটের জন্য ক্ষতিকর। পিসিবিসহ গোটা ক্রিকেট বিশ্বের জন্য এটি অশনিসংকেত। এ ধরনের সমস্যায় সবাইকে দায়িত্ব কাঁধে নিতে হবে। শুধু একটা বোর্ডের পক্ষে এ সমস্যা মোকাবিলা করা সম্ভব নয়।’ সূত্র: পিটিআই।
