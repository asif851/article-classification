
দৌড় শেষে দেশের পতাকা গায়ে জড়িয়ে ট্র্যাকে ঘুরে বেড়ানো, বিজয়মঞ্চে উঠে জাতীয় সংগীত বাজতে শোনা। দেশের হয়ে কিছু অর্জনের আনন্দে কেঁদে ফেলা—একজন অ্যাথলেটের জন্য এর চেয়ে বড় আর কিছু নেই। কিন্তু এমন অনেকেই আছেন, বিজয়মঞ্চে ওঠার পর কানে ভেসে আসা জাতীয় সংগীতটাকে একটু অচেনাই ঠেকে কানে। তাঁর বিজয়ে স্বদেশিরা গর্বিত না হয়ে উল্টো দুয়ো দেন। চিৎকার করে গালি দিয়ে বলে ওঠেন, বিশ্বাসঘাতক!
মেয়েদের স্টিপলচেজ বিজয়ী রুথ জেবেত এমনই এক হতভাগার নাম। রিও অলিম্পিকে ৩ হাজার মিটার স্টিপলচেজের সোনা জিতেছেন জেবেত। ৮ মিনিট ৫৯.৭৫ সেকেন্ডের দৌড়ে একটুর জন্য বিশ্ব রেকর্ড হাতছাড়া হয়েছে। কিন্তু এ বিজয়ে মোটেও উল্লসিত হয়নি তাঁর জন্মভূমি কেনিয়ার মানুষ। কারণ জেবেতের জেতা এই সোনা যে গেছে বাহরাইনের ঝুলিতে!১৯ বছর বয়সী জেবেত বাহরাইনের নাগরিকত্ব নিয়েছেন প্রায় তিন বছর আগে। জেবেত একা নন। মধ্যপ্রাচ্যের অনেক দেশই কেনিয়ান অ্যাথলেটদের প্রলুব্ধ করে নাগরিকত্ব দিচ্ছে। বাহরাইনের মতো তুরস্ক , ইসরায়েল কিংবা বসনিয়াও বেছে নিয়েছে এ পথ। কারণ, মাঝারি ও দীর্ঘ পাল্লার দৌড়ে কেনিয়ানদের সাফল্য। জেবেতের মতো বাহরাইনের পতাকাতলে আশ্রয় নিয়েছেন ইউনিস কিরওয়াও। মেয়েদের ম্যারাথনে রুপা জিতেছেন যিনি। তবে কেনিয়ানদের রাগটা জেবেতের ওপরই বেশি, স্টিপলচেজের ফাইনালে তিনি যে হারিয়েছেন কেনিয়ারই হাইভিন জেপকেমোইকে। তাঁদের দাবি, জেবেত টাকার কাছে বিক্রি হয়ে গেছেন। অর্থের লোভেই জন্মভূমিকে ভুলে দৌড়াচ্ছেন অন্য দেশের হয়ে।কথাটি খুব একটা মিথ্যে নয়। মধ্য আফ্রিকার বিভিন্ন দেশের অর্থ কষ্টে ভোগা অ্যাথলেটদের দলে টানার এ প্রক্রিয়া শুরু হয়েছে বহু আগেই এবং সেটি অর্থের লোভ দেখিয়েই। আর বাহরাইনের মতো দেশে একজন অ্যাথলেট তাঁর যোগ্য সম্মান পান। ছেলেদের ৮০০ মিটারে সোনাজয়ী কেনিয়ান অ্যাথলেট ডেভিড রুডিশা পাবেন ১ মিলিয়ন কেনিয়ান শিলিং (বাংলাদেশের অর্থে প্রায় ৭ লাখ ৭৪ হাজার টাকা), সেখানে জেবেতকে বাহরাইন পুরস্কার দেবে ৫২ মিলিয়ন শিলিংয়ের সমপরিমাণ অর্থ (বাংলাদেশের অর্থে প্রায় ৪ কোটি ৩ লাখ টাকা)!তবে জেবেতের ম্যানেজার গ্রেগরি কিলোঞ্জোর দাবি অর্থের লোভই শুধু না, অলিম্পিকে অংশগ্রহণ নিয়ে অনিশ্চয়তাও অনেক কেনিয়ানকে দেশ বদলাতে অনুপ্রাণিত করে। জেবেতের সোনাজয়ের পর কিলোঞ্জোই জানিয়েছেন এ অনিশ্চয়তার কথা, ‘মানুষ অভিযোগ করে রুথ বাহরাইনের কাছে বিক্রি হয়ে গেছে কিন্তু এটি সত্যি না। কেনিয়াতে অনেক অ্যাথলেট আছে, এরা সবাই প্রতিযোগিতায় অংশ নিতে চায়। আপনাকে ট্রায়াল দিতে হবে শুধু সুযোগ পাওয়ার জন্য এবং মাঝে মাঝে শুধু একজনেরই সুযোগ হয় কোনো কোনো দৌড়ে। আর বাহরাইনে কোনো ট্রায়াল দিতে হয় না।’শুধু এ অনিশ্চয়তাই জেবেতের দেশত্যাগের কারণ নয়। ১৬ বছর বয়সে বিশ্ব জুনিয়র চ্যাম্পিয়নশিপে কেনিয়ার হয়ে দৌড়ানোর পরই বাহরাইনের কর্মকর্তারা তাঁকে প্রস্তাব দেয়। কেনিয়ায় তখন এমন অবহেলার মধ্য দিয়ে যাচ্ছিলেন, যে এ নিয়ে খুব বেশি ভাবতে হয়নি তাঁকে। কিলোঞ্জো জানিয়েছেন, কী দুঃসহ পরিস্থিতির মধ্য দিয়ে যেতে হয়েছে জেবেতকে, ‘আমি যখন জেবেতকে প্রথম দেখি, তখন সে স্কুলের বাইরে। তাকে ফি দিতে না পারায় বাড়িতে পাঠিয়ে দেওয়া হয়েছিল! আমি তাকে স্কুলে ফিরিয়ে নিয়ে গেলাম, তাকে জুতা কিনে দিলাম, ট্রেনিং দেওয়া শুরু করলাম।’বাহরাইন জেবেতকে অর্থনৈতিক নিরাপত্তা দিয়েছে, প্রতিযোগিতায় অংশ নেওয়ার নিশ্চয়তা দিয়েছে। বাহরাইনে না এলে অলিম্পিকেও অংশ নিতে পারতেন কি না সন্দেহ। তবু এখন জেবেতকে শুনতে হচ্ছে এই গালাগাল—‘বিশ্বাসঘাতক’! সূত্র: সিএনএন।
