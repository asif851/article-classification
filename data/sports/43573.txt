
সাম্প্রতিক সময়ে স্পট ফিক্সিং নিয়ে ব্যাপক আলোচনা-সমালোচনার পরিপ্রেক্ষিতে আগামীকাল মঙ্গলবার জরুরি সভা ডেকেছে বিসিবি। দুপুর ১২টায় শুরু হওয়ার কথা এই বোর্ড সভা। এরপর পরিস্থিতি সম্পর্কে সবাইকে জানানোর জন্য একটি সংবাদ সম্মেলন করা হবে বলে বিসিবি সূত্রে জানা গেছে।বিপিএলে স্পট ফিক্সিং কেলেঙ্কারির খবর প্রকাশিত হওয়ার পর এ বিষয়ে তদন্ত শুরু করেছে আইসিসির দুর্নীতি দমন বিভাগ (আকসু)। আজ তদন্তের সর্বশেষ অবস্থা সম্পর্কে বিসিবিকে অবহিত করার কথা আকসুর কর্মকর্তাদের। তদন্তের সর্বশেষ পরিস্থিতি ও অভিযুক্তদের বিরুদ্ধে কী ধরনের ব্যবস্থা নেওয়া হবে, সেটাই হয়তো জানানো হবে আগামীকালের সংবাদ সম্মেলনে। স্পট ফিক্সিংয়ে জড়িত থাকার অভিযোগে অভিযুক্ত তিন ক্রিকেটার মোহাম্মদ আশরাফুল, মোশাররফ হোসেন (রুবেল) ও মাহবুবুল আলমকে (রবিন) সাময়িকভাবে বহিষ্কার করা হতে পারে বলে বিসিবি সূত্রে জানা গেছে। আকসুর চূড়ান্ত প্রতিবেদন না পাওয়া পর্যন্ত বহাল থাকতে পারে এই সাময়িক বহিষ্কারাদেশ।
