
ব্যবধানটা গড়ে দিয়েছিলেন অ্যারোন ফিঞ্চ। ৬৩ বলে ১৫৬ রানের চোখ ধাঁধানো এক ইনিংস খেলে। সেই ব্যবধানটা আর ঘোচাতে পারেনি ইংল্যান্ড। সিরিজের প্রথম টি-টোয়েন্টিতে গত রাতে অস্ট্রেলিয়া জিতেছে ৩৯ রানে। এবারের ইংল্যান্ড সফরে এটাই প্রথম জয় টেস্টে ধবলধোলাই হওয়া অস্ট্রেলিয়ার।এত দিন আন্তর্জাতিক টি-টোয়েন্টির এক ইনিংসে সর্বোচ্চ রানের মালিক ছিলেন ব্রেন্ডন ম্যাককালাম। গত বছরের টি-টোয়েন্টি বিশ্বকাপে বাংলাদেশের বিপক্ষে ১২৩ রানের ইনিংস খেলে রেকর্ডটা গড়েছিলেন নিউজিল্যান্ডের এই বিধ্বংসী ব্যাটসম্যান। গত রাতে তা নিজের করে নিলেন ফিঞ্চ। ৪৫ বলে করা রিচার্ড লেভির টি-টোয়েন্টির দ্রুততম সেঞ্চুরির রেকডর্টাও নিজের করে নেওয়ার সুযোগ এসেছিল। সেটা হয়নি মাত্র দুই বলের জন্য। মাত্র ৩৬ বলে ৯১ রান করে ফেলেছিলেন ফিঞ্চ। মনে হচ্ছিল, লেভির রেকর্ডটা ভেঙে দেওয়া শুধুই সময়ের ব্যাপার। কিন্তু তিন অঙ্ক ছুঁতে ফিঞ্চের সময় লাগল আরও ১১ বল! রেকর্ড হাতছানি দিচ্ছিল অস্ট্রেলিয়াকেও। আন্তর্জাতিক টি-টোয়েন্টিতে শ্রীলঙ্কার গড়া সর্বোচ্চ ২৬০ রানের রেকর্ড। ১৮তম ওভারের দ্বিতীয় বলে ফিঞ্চ বোল্ড না হলে সেটা হতেও পারত। শেষ পর্যন্ত অস্ট্রেলিয়ার সংগ্রহ দাঁড়ায় ৬ উইকেটে ২৪৮ রান। জবাবে সমানসংখ্যক উইকেট হারিয়েই ২০৯ রান তোলে ইংল্যান্ড।
ইনিংসের শুরুটা অবশ্য ভালো ছিল না অস্ট্রেলিয়ার। প্রথম উইকেটের পতন ঘটে মাত্র ১১ রানে। সাজঘরে ফেরেন ব্যক্তিগত ১ রানে থাকা ওয়ার্নার। ফিঞ্চ অবশ্য প্রথম ওভারেই ছক্কা হাঁকিয়ে নিজের অগ্নিমূর্তিটা দেখিয়ে দেন। ম্যাচ যতই সামনের দিকে এগোল, সেটা ভয়ংকর হতে থাকল আরও। জো রুটের করা দশম ওভারের শেষ পাঁচ বলে হাঁকালেন টানা তিনটি ছক্কা ও দুটি চার। ফিঞ্চ ফেরেন দলীয় ২২৬ রানে। ১১ চার ও ১৪ ছক্কায় রেকর্ড ১৫৬ রানের ইনিংস খেলে। শেন ওয়াটসনও কম ভয়ংকর ছিলেন না। মাত্র ১৬ বলে ৩৭ রান করেন তিনি। ২১ বলে ২৮ রান করেন মার্শ। ইংল্যান্ডের হয়ে ৩৪ রান দিয়ে তিনটি উইকেট নেন ডার্নবাখ।
২৪৯ রানের লক্ষ্যে খেলতে নেমে ৪২ রানের মধ্যে চারটি উইকেট হারায় ইংল্যান্ড। এর পরই ভয়ংকর রূপে দেখা দেন জো রুট। তাঁকে যথার্থ সঙ্গ দেন রবি বোপারা ও বাটলার। তবে ফিঞ্চের গড়ে দেওয়া ব্যবধানের সামনে সেটা যথেষ্ট ছিল না। ২৯ বলে ৪৫ রান করেন বোপারা। ১৭ বলে বাটলারের সংগ্রহ ২৭ রান। ১৩ চার ও এক ছক্কায় ৪৯ বলে ৯০ রান নিয়ে অপরাজিত থাকেন রুট। অস্ট্রেলিয়ার হয়ে দুটি করে উইকেট নেন মিচেল জনসন ও জস হাসউড। সূত্র: ক্রিকইনফো।
