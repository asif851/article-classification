
নিজের আন্তর্জাতিক ক্যারিয়ার নিয়ে আর আশাবাদী নন খোদ শহীদ আফ্রিদি। আন্তর্জাতিক ক্রিকেট থেকে আনুষ্ঠানিক অবসর না নিলেও তিনি যে আর পাকিস্তান দলে সুযোগ পাচ্ছেন না, সেটি মোটামুটি নিশ্চিত হয়ে গেছেন এই মারকুটে অলরাউন্ডার। তবে ক্রিকেট থেকে এখনই আনুষ্ঠানিক অবসর নিচ্ছেন না। মুক্ত বিহঙ্গ হয়ে বিশ্বের বিভিন্ন দেশে ফ্র্যাঞ্চাইজি ক্রিকেট খেলে বেড়ানোর একটা পরিকল্পনা ভেবে রেখেছেন।ক্রিকেটকে ভালোবেসেই তাঁর এই পরিকল্পনা। ভালোবাসার ক্রিকেটকে যত দিন পারেন উপভোগই করে যেতে চান আফ্রিদি, ‘আমি ক্রিকেট থেকে যা চেয়েছিলাম, তার সবই পেয়ে গিয়েছি। এখন আমি খেলাটা উপভোগ করতে চাই। আমি বিশ্বের বিভিন্ন লিগে খেলতে চাই।’ আফ্রিদির লক্ষ্য এখন ফ্রিল্যান্সার হিসেবে এসব লিগ খেলা। টি-টোয়েন্টি লিগগুলোর রমরমা এই সময়ে ​এমন আরও অনেক ক্রিকেটার এই পথ বেছে নিয়েছেন।করাচি বিশ্ববিদ্যালয় ক্যাম্পাসে একটি অনুষ্ঠানে অংশ নিতে এসে আফ্রিদি বিভিন্ন বিষয়ে সাংবাদিকদের প্রশ্নের উত্তর দেন। পিসিবির কাছে প্রত্যাশিত বিদায় সংবর্ধনা থেকে শুরু করে পাকিস্তানের মাটিতে আন্তর্জাতিক ক্রিকেট ফেরার বিষয়ে কথা বলেছেন আফ্রিদি। সাবেক এই অধিনায়ক মনে করেন, পাকিস্তানের জার্সি গায়ে শেষ ম্যাচটা তিনি ইতিমধ্যেই খেলে ফেলেছেন।সরফরাজ আহমদেকে সব ওয়ানডে অধিনায়ক করার কথা উঠেছে, এতে পূর্ণ সমর্থন আছে আফ্রিদির। তাঁর মতে, সরফরাজের মতো একজন লড়াকু ক্রিকেটারকেই পাকিস্তানের অধিনায়ক করা উচিত, ‘আমার মতে, পাকিস্তান ক্রিকেট দলের অধিনায়কত্ব করার যোগ্যতা সরফরাজের আছে। ওকে অধিনায়ক করা হবে কি না, এটা পিসিবির সিদ্ধান্ত। তবে অধিনায়ক হলে আমার সমর্থন ওর প্রতি থাকবে।’ সূত্র: জিনিউজ।
