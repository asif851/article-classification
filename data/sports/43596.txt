
সেমিফাইনালে জার্মানির কাছে ৭-১ গোলে বিধ্বস্ত হওয়ার পর লুইস ফেলিপে স্কলারির বিদায়ের প্রশ্নটা উঠেছিল। ব্রাজিল ফুটবল কনফেডারেশন (সিবিএফ) অবশ্য বিশ্বকাপ চলার সময় স্কলারির ব্যাপারে কোনো সিদ্ধান্ত নিতে চায়নি। তবে তৃতীয় স্থান নির্ধারণী ম্যাচে হল্যান্ডের বিপক্ষে ৩-০ গোলে হারার পর ‘বিগ ফিলে’র বিদায় ত্বরান্বিত হয়।বিশ্বকাপ শেষ হওয়ার কয়েক ঘণ্টা পরই জানা গেল, স্কলারিকে আর রাখতে চাইছে না সিবিএফ। খবর এএফপির।যদিও দুদিন আগেও জানা গিয়েছিল, সিবিএফ চায় স্কলারি থাকুন। আগামী বছরের এপ্রিলে সিবিএফ সভাপতির দায়িত্ব নিতে যাওয়া মার্কো পোলো দেল নেরো অতি সম্প্রতি এস্তাদো দে সাও পাওলো পত্রিকায় দেওয়া এক সাক্ষাত্কারে বলেছিলেন, ‘আমি চাই স্কলারি থেকে যান।’ কিন্তু পরপর দুই ম্যাচ বাজেভাবে হারার পর সিবিএফ আর সুযোগ দিতে চায়নি ফেলিপাওকে।প্রবীণ এই কোচের ক্যারিয়ারে ব্যর্থতার চেয়ে সাফল্যের পাল্লাই ভারী। ২০০২ বিশ্বকাপজয়ী ব্রাজিল কোচ ২০০৬ বিশ্বকাপে পর্তুগালকে তুলেছিলেন সেমিফাইনালে। ব্রাজিল দলের যখন দুর্দশা, তখন আবারও দায়িত্ব বর্তায় ‘বিগ ফিলে’র ওপর। ২০১২-এর ডিসেম্বরে সেলেসাওদের দায়িত্ব নিয়ে গত বছর জিতিয়েছেন কনফেডারেশন কাপ। কিন্তু শেষটা হলো খুব বাজেভাবে।
