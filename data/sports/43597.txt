
ডেভিড ভিয়া গত মৌসুম পর্যন্ত ছিলেন বার্সেলোনায়। এই মৌসুমে তিনি অ্যাটলেটিকো মাদ্রিদের। সেই ভিয়ার কাছেই কাল রাতে হারতে বসেছিল বার্সেলোনা। কাতালানরা অবশ্য বেঁচে গেছে সদ্যই দলে যোগ দেওয়া নেইমারের কল্যাণে। ভিয়ার গোলে পিছিয়ে পড়ার পর বদলি নেইমারের দারুণ এক গোলে অ্যাটলেটিকো মাদ্রিদের সঙ্গে পরাজয় এড়িয়েছে বার্সেলোনা। ১-১ গোলে ড্র হওয়া প্রথম লেগের এই ম্যাচ যেন বুধবার ন্যু ক্যাম্পে অনুষ্ঠেয় দ্বিতীয় লেগের খেলাটিকে জমিয়ে তুলল আরও অনেক বেশি।লা লিগার প্রথম ম্যাচে লেভান্তেকে ৭-০ গোলে উড়িয়ে দিয়ে সূচনাটা দুর্দান্ত হয়েছে বার্সেলোনার। কাল ওই ম্যাচে প্রাপ্ত আত্মবিশ্বাসকে সঙ্গী করেছিলেন মেসি-ইনিয়েস্তা-জাভিরা। কিন্তু অ্যাটলেটিকোর বিপক্ষে তেমনভাবে আলো ছড়াতে পারেননি বার্সার তারকারা। মেসি ৪৬ মিনিট পর্যন্ত মাঠে ছিলেন, কিন্তু হ্যামস্ট্রিং ভোগানো শুরু করলে তাঁকে উঠিয়ে নেন কোচ মার্টিনো। তবে মাঠে থাকা সময়টুকু মেসি ঠিক ‘মেসি’ হয়ে উঠতে পারেননি।লেভান্তের বিপক্ষে ম্যাচের মতো কালও বদলি খেলোয়াড় হিসেবে মাঠে নেমেছিলেন নেইমার। ৫৯ মিনিটে পেদ্রোর বদলে মাঠে নেমে ঠিক সাত মিনিট পরই বার্সাকে গোল উপহার দেন এই ব্রাজিলীয় ফরোয়ার্ড। নেইমারের গোলের উত্স ছিলেন তাঁর স্বদেশি দানি আলভেজ। জাভির সঙ্গে একটি ছোট পাস খেলে দানি ডানপ্রান্ত থেকে বক্সে দারুণ এক লব ফেললে একটু দৌড়ে গিয়েই তাতে মাথা ছোঁয়ান নেইমার।
খেলার ১২ মিনিটে ভিয়ার কল্যাণে এগিয়ে যায় অ্যাটলেটিকো মাদ্রিদ। গোলটিতে ভিয়ার কারিশমা ছিল দুর্দান্ত। প্রায় মধ্যমাঠে বল ধরে ভিয়া তা বাম কোনায় ঠেলে দেন তুর্কি ফরোয়ার্ড আদ্রার পায়ে। আদ্রা অনেকটুকু দৌড়ে সেই বল ধরে তা বার্সার বক্সে ক্রস করলে ভিয়া দুর্দান্ত শটে বার্সেলোনার জালে বল ঠেলে দেন। ২০১০ মৌসুমে ভ্যালেন্সিয়া থেকে বার্সেলোনায় গিয়ে ব্রাত্য হয়ে পড়া ভিয়া কাল নিজের অবহেলার ‘প্রতিশোধ’টা নিলেন দারুণভাবেই।
খেলাটিতে জয়-পরাজয় নিরূপিত না হলেও বার্সার সমর্থকেরা দুশ্চিন্তায় পড়তে পারেন মেসিকে নিয়ে। আর্জেন্টাইন মহাতারকা আগের ম্যাচের মতো যে গত রাতেও পুরো সময় খেলতে পারলেন না! তবে শঙ্কার কিছু নেই বলেই এক টুইটার বার্তায় জানিয়েছে বার্সা, ‘বাঁ পায়ের ঊরুতে অস্বস্তিবোধ করছিলেন মেসি। পূর্ব সতর্কতা হিসেবে দ্বিতীয়ার্ধে তুলে হয় নেওয়া তাঁকে।’ সূত্র: রয়টার্স।
