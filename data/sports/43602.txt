
চ্যাম্পিয়নস ট্রফির হাইলাইটস হয়ে থাকবে ভারতের ব্যাটিং ব্যর্থতা। তবে পাকিস্তানকে জয়ের স্বপ্ন দেখিয়েছে ইনিংসের শুরুতে ফখর জামানের আক্রমণাত্মক ব্যাটিং। এমনই ব্যাকরণ-বিরুদ্ধ ব্যাটিং করেছেন এই ওপেনার, বিরাট কোহলিও বুঝে উঠতে পারছিলেন না কী করবেন। ম্যাচ নিয়ে ভারতের সব পরিকল্পনা এলোমেলো করে দেওয়ার কৃতিত্ব জামানকেই দিয়েছেন কোহলি। 
চ্যাম্পিয়নস ট্রফিতেই ওয়ানডে অভিষেক। টানা দুই ম্যাচে ফিফটি করে ফাইনালে এসেছেন। তবু জামানের চেয়ে পাকিস্তানের অভিজ্ঞদের নিয়েই বেশি ভেবেছে ভারত। কিন্তু সৌভাগ্যের ছোঁয়া লাগানো এক ইনিংসে ভারতকে সবচেয়ে যন্ত্রণা দিলেন জামান। তাঁর আক্রমণের সামনে কেমন অসহায় হয়ে গিয়েছিলেন, সেটা জানিয়েছেন কোহলি, ‘আজহার আলীর মতো প্রথাগত ব্যাটসম্যানের বিপক্ষে আপনি পরিকল্পনা করতে পারেন। কিন্তু জামানের মতো খেলোয়াড়ের বিপক্ষে কাজটা কঠিন। কারণ, ওর আশি ভাগ শটই ছিল ঝুঁকিপূর্ণ এবং সব কটিই কাজে লেগেছে।’কাল শুরুতে একবার জীবন পেয়েই আক্রমণে নেমেছেন জামান। তাঁর আক্রমণাত্মক শটগুলোর অধিকাংশই চমকে দিয়েছে সবাইকে। কারণ, পরিস্থিতি বিবেচনা করে অমন শট যে খেলা যায়, সেটা ভাবা বেশ কঠিন। কোহলিও স্বীকার করে নিয়েছেন কালকের দিনটা ছিল শুধুই পাকিস্তানের, ‘যখন এটা ঘটে, তখন আসলে করার কিছু থাকে না। মাঝেমধ্যে আপনাকে স্বীকার করে নিতে হয়, এই দিনে সে এতটাই ভালো যে সবকিছুই ওর পক্ষে যাবে। আমরা চেষ্টা করেছি ওদের ভুল শট খেলতে বাধ্য করার, কিন্তু কোনো কিছুই আমাদের পক্ষে যায়নি। আমরা ভালো বল করার চেষ্টা করেছি, কিন্তু ওরা খুব ভালো ব্যাট করেছে।’ সূত্র: ডেকান ক্রনিকলস।
