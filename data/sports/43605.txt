
এ প্রশ্নের উত্তর খুঁজতে খুঁজতে ফুটবলপ্রেমীদের ‘ক্লান্তি’ এসে যাওয়ার কথা। কিন্তু ‘ক্লান্ত’ হওয়ার উপায় যে নেই! দুই-একদিন পরপর প্রাসঙ্গিক হয়ে ওঠে বিষয়টি। নতুন করে প্রাণবন্ত হয়ে উঠল লিওনেল মেসি-ক্রিস্টিয়ানো রোনালদোর শ্রেষ্ঠত্বের প্রসঙ্গটি। সেটি পেলের সৌজন্যে। ব্রাজিলীয় কিংবদন্তির রায় অবশ্য আর্জেন্টিনা অধিনায়কের দিকেই।
৩৮ বছর পর পেলে এখন কলকাতায়। আজ সংবাদ সম্মেলনে ৭৪ বছর বয়সী ব্রাজিলীয় কিংবদন্তির কাছে প্রশ্ন করা হলো, কে সেরা, মেসি নাকি রোনালদো? বেশ কৌশলী উত্তর হলেও পেলের রায় মেসির দিকেই হেলে, ‘ভিন্ন প্রজন্মের খেলোয়াড়দের মধ্যে তুলনা করা কঠিন। তবে গত ১০ বছরে মেসিই সেরা। রোনালদো ফরোয়ার্ডদের মতো খেলে, গোল করার দিকেই ঝোঁক। সেখানে মেসির খেলার ধরন একদমই আলাদা। আমার দলে খেলাতে চাইলে দুজনকেই রাখতাম... আমাদের নেইমার রয়েছেও। তার ভবিষ্যৎও উজ্জ্বল।’১৯৫৮, ৬২ ও ৭০ বিশ্বকাপ বিজয়ী পেলে মানলেন, ফুটবল আগের তুলনায় এখন অনেক প্রতিযোগিতামূলক। তবে মনে করেন, এ যুগে খেললেও সাফল্যে হেরফের হতো না তাঁর। ব্রাজিলীয় কিংবদন্তি বললেন, ‘বর্তমান সময়ের ফুটবল অনেক কঠিন। তবে হ্যাঁ, বহু বছর আগে যে সাফল্য পেয়েছি, এখন খেললেও তা-ই পেতাম। ঈশ্বর যখন আপনাকে ফুটবল খেলার প্রতিভা দেবে, সেটি সব প্রজন্মে একই থাকবে। ফুটবলে স্কিলই সব।’ তথ্যসূত্র: পিটিআই।
