
নিজ রাজ্যে নিষিদ্ধ মেরি কম। মানুষ মেরি কম অবশ্য নন, নিষিদ্ধ আসলে তাঁর জীবনভিত্তিক চলচ্চিত্র মেরি কম। ২০১২ লন্ডন অলিম্পিকে ব্রোঞ্জজয়ী ভারতীয় এই নারী বক্সারকে নিয়ে তৈরি হিন্দি চলচ্চিত্র মেরি কম ভারতজুড়ে এক হাজার ৮০০টি প্রেক্ষাগৃহে চলছে একযোগে। কিন্তু তাঁর রাজ্য মণিপুরের মানুষই তা দেখতে পারছে না। কারণ আর কিছুই নয়, মণিপুরে হিন্দিভাষী চলচ্চিত্রের ওপর নিষেধাজ্ঞা। ২০০০ সাল থেকে মণিপুরে হিন্দিভাষী চলচ্চিত্র প্রদর্শন নিষিদ্ধ করেছে বিচ্ছিন্নতাবাদী সংগঠন রেভল্যুশনারি পিপলস ফ্রন্ট। সহিংসতার ভয়ে হলমালিকেরা এটি মেনে আসছেন বিনা বাক্যে। ছবিটি যেহেতু মণিপুরের এক সংগ্রামী নারীকে নিয়ে, তাই এটি বিশেষ বিবেচনায় প্রদর্শনের জন্য অনেক চেষ্টাও চালানো হয়েছে। লাভ হয়নি। মেরি কম হতাশ। এএফপি।
