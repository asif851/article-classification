
দুই পাশে দুই নতুন বল চালুর পর থেকেই দেখা যাচ্ছে ব্যাপারটি। গত কিছুদিনে বোলারদের ভাবনায় আর বিশ্লেষকদের আলোচনায় সেটি রূপ নিয়েছে প্রায় হাহাকারে। ওয়ানডে ক্রিকেট থেকে হারিয়ে যাচ্ছে ইয়র্কার! এটি ভাবাচ্ছে গ্লেন ম্যাকগ্রাকেও। ইয়র্কার বিলুপ্ত হতে দেখে বিস্মিত বিশ্বকাপ ইতিহাসের সবচেয়ে বেশি উইকেটশিকারি বোলার।
এখন দুটি নতুন বলে খেলা হওয়ায় স্লগ ওভারেও বল যথেষ্ট নতুন থাকে। ইয়র্কার করা তাই একটু কঠিন হয়ে পড়েছে বোলারদের জন্য। তবে একেবারেই হারিয়ে যাওয়ার মতো কঠিন নিশ্চয়ই নয়! ইয়র্কার বাদ দিয়ে পেসাররা এখন স্লগ ওভারে শুধু চেষ্টা করছেন নানা বৈচিত্র্য দেখানোর, এতে লাভ কিছু হচ্ছে না। শেষ ১০ ওভারে এক শর বেশি রান এখন নিত্য ঘটনা। ম্যাকগ্রার বোলিংয়ের মূল বিশেষত্ব ছিল নিখুঁত লাইন-লেংথ ও ছোট ছোট সুইং। তবে ইয়র্কারও খুব খারাপ পারতেন না। বোলারদের পরামর্শ দিয়েছেন বোলিংয়ের এই মূল দিকটায় ফিরে যেতে, ‘ইদানীং ইয়র্কার যেন মৃতপ্রায় একটি শিল্প। যেটির কারণ আমার মাথায় ঢোকে না। এখন নিত্যনতুন অনেক শট বের হচ্ছে। কিন্তু কেউ যদি শেষ ১০ ওভারে ইয়র্ক ব্যবহার করে এবং জায়গামতো রাখতে পারে, সফল হবেই।’ এএফপি।
