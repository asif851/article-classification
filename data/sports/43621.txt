
প্রিমিয়ার লিগের এ মৌসুমে অনেক দিন ধরেই শীর্ষস্থানটা তাদের। চেলসি সেই ছন্দটা ধরে রেখেছে এফএ কাপেও। গতকাল চ্যাম্পিয়নশিপের দল উলভসকে ২-০ গোলে হারিয়ে উঠে গেছে কোয়ার্টার ফাইনালেও। চাইলে তাই এখন ‘ডাবল’ জেতার স্বপ্ন দেখতেই পারেন চেলসি কোচ আন্তোনিও কন্তে। কিন্তু ইতালিয়ান এ কোচ যে ‘ধীরে চলো’ নীতিতে বিশ্বাসী! এখনই ‘ডাবল’ জেতার সম্ভাবনা নিয়ে মাতামাতি হোক, এটাই চান না কন্তে। মলিনেক্স স্টেডিয়ামে গত রাতে ৬৫ মিনিটে পেদ্রোর গোলে এগিয়ে যায় চেলসি। ৮৯ মিনিটে দ্বিতীয় গোলটি করেন ডিয়েগো কস্তা। সর্বশেষ ম্যাচের একাদশ থেকে সাতজনকে বদলে এ ম্যাচের একাদশ নামিয়েছিলেন কন্তে। দলের খেলোয়াড়রা তাঁর আস্থার প্রতিদান দিয়েছেন দারুণভাবেই। সব মিলিয়ে বেশ উচ্ছ্বসিত চেলসি কোচ, ‘এটা দারুণ ফল। আমাদের লক্ষ্য ছিল পরের রাউন্ডে যাওয়া, সেটি নিশ্চিত হয়েছে।’ তবে এ জয়েই ডাবল জেতার পথ আরও সহজ হয়ে গেছে বলে মনে করেন না কন্তে, ‘এটা নিয়ে কথা বলার সময় এখনো আসেনি। হ্যাঁ, আমরা দুটি টুর্নামেন্টেই টিকে আছি। লিগে শিরোপার লড়াইয়েই আছি। এ পর্যন্ত যা হয়েছে, তাতে আমি খুশি।’এফএ কাপে না হয় নক আউট পর্বের খেলা চলছে। লিগে তো দ্বিতীয় স্থানে থাকা ম্যানচেস্টার সিটির চেয়ে ৮ পয়েন্ট এগিয়ে থেকে শীর্ষে চেলসি। কিন্তু তারপরও শিরোপা জয়টা সহজ হবে বলে ভাবছেন না কন্তে, ‘আমি শুনেছি, অনেকে বলছেন, চেলসি লিগ জিতে গেছে। এটা সত্য নয়। আমাদের শেষ পর্যন্ত লড়াই করে যেতে হবে এবং জেতার মানসিকতা থাকতে হবে।’ গোল ডটকম।
