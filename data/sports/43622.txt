
রংপুর রাইডার্স অধিনায়ক মাশরাফি বিন মুর্তজার সঙ্গে আজ চিটাগং ভাইকিংস পেসার শুভাশিস রায়ের যে ঘটনাটা ঘটেছে, সেটা নিয়ে বেশ হইচই হচ্ছে চারদিকে। বিশেষ করে সামাজিক যোগাযোগমাধ্যমে এ নিয়ে তুমুল আলোচনা—যেখানে কাঠগড়ায় তোলা হচ্ছে শুভাশিস রায়কে। 
এ ঘটনায় ভীষণ উদ্বিগ্ন মাশরাফি। রাত ১০টার দিকে সামাজিক যোগাযোগমাধ্যমে এক ভিডিও বার্তায় বাংলাদেশ ওয়ানডে অধিনায়ক অনুরোধ করলেন, এ ঘটনা নিয়ে বাড়াবাড়ি না করতে।সিলেট আন্তর্জাতিক ক্রিকেট স্টেডিয়ামে রংপুর ইনিংসের ১৭তম ওভারে বল ছোড়া নিয়ে মাশরাফির সঙ্গে কথার লড়াই হয় শুভাশিসের। এরপরই শুভাশিসকে রীতিমতো শূলে চড়ানো হচ্ছে সামাজিক যোগাযোগমাধ্যমে। বিপিএলের সৌজন্যে যতই দুজন দুই দলে খেলুন, যতই তপ্ত বাক্যবিনিময় হোক তাঁদের মধ্যে, মাশরাফি-শুভাশিসের বড় পরিচয় তাঁরা বাংলাদেশ দলের খেলোয়াড়।এ ঘটনায় অনুজ সতীর্থকে নিয়ে যেটা হচ্ছে, তাতে উদ্বিগ্ন মাশরাফি এক ভিডিও বার্তাতে ভক্ত-সমর্থকদের বললেন, ‘আমার কাছে মনে হচ্ছে একটু বাড়াবাড়ি হয়ে যাচ্ছে। এ জন্য বলছি যে মানুষের কাছ থেকে অনেক ভালোবাসা পেয়েছি। শুভাশিসও বাংলাদেশের হয়ে খেলে। তারও ভালোবাসা প্রাপ্য। মাঠে যেটা হয়েছে, সংবাদ সম্মেলনে বলে এসেছি যে আমি দুঃখিত। সিনিয়র খেলোয়াড় হিসেবে আমার অমন প্রতিক্রিয়া দেখানো ঠিক হয়নি। শুরুটা আমার কাছ থেকেই হয়েছে। বলটা হয়তো সে থ্রো করতে চেয়েছিল। আমি যদি প্রতিক্রিয়া ওভাবে না করতাম, হয়তো বা ও চলে যেত। আমার জায়গা থেকে আমি দুঃখিত। আশা করি আপনারা বুঝতে পারছেন।’মাশরাফির অনুরোধ মাঠের ঘটনা মাঠেই রাখতে। শুভাশিসকে আগলে রেখে অধিনায়ক বললেন, ‘সে প্রতিশ্রুতিশীল ফাস্ট বোলার। সে অনেক লড়াই করে বাংলাদেশ দলে খেলছে, যেটা আমিও খেলছি। মানুষ হিসেবে যদি বলি, আমি যতটা সম্মান পাচ্ছি, অবশ্যই তারও ততটুকু প্রাপ্য। আজ যে ঘটনাটা ঘটেছে, এমন ঘটনা ঘটে থাকে মাঠে। যেটা আমরা স্বাভাবিকভাবেই নিই। আজ কেন নিতে পারছি না, জানি না। আমি শুভাশিসের কাছে ক্ষমা চাচ্ছি, ও আমার ছোট ভাই। ওকে ওভাবে বলা উচিত হয়নি বা ওভাবে শুরু করা উচিত হয়নি। তাহলে হয়তো ওর মাথাটা ঠান্ডা থাকত। তখন দুই দলের জেতার সম্ভাবনা ছিল। একটাই অনুরোধ, এটা নিয়ে আর বেশি বাড়াবাড়ি না করে এখানেই শেষ হোক। মাঠে যা হয়, বাইরে এসে ভুলে যাই। সে আমার সতীর্থ, ছোট ভাই। অবশ্যই আমরা এটা মনে রাখব না। আপনারা এটা নিয়ে বাড়াবাড়ি না করলেই এখানেই শেষ হয়ে যাবে।’ সব শেষে মাশরাফি অভিনন্দন জানালেন জয়ী দল চিটাগংকে, দারুণ বল করা শুভাশিসকে। আর হাসিমুখে অভিনন্দন জানালেন দুর্দান্ত বোলিং করা তাসকিন আহমেদকে।
