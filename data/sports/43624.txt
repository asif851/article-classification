
লিওনেল মেসির ট্রফিকেসের একটা গ্রাফিকাল ছবি দিয়েছে স্পেনের একটি পত্রিকা। এখন পর্যন্ত মেসি যা যা জিতেছেন দলীয় আর ব্যক্তিগতভাবে, এর সবগুলো নিজের বাসায় রাখতে চাইলে কয়েকটা ঘরই তো দরকার। মেসির বাসার ট্রফিকেসে অবশ্য দলীয় ট্রফিগুলো নেই। নেই বার্সেলোনার হয়ে জেতা ২৬টি ট্রফিও। যদি থাকতও, মেসির তবু মনে হতো কী শূন্য! কী রকম ফাঁকা! আসল ট্রফিটাই যে নেই!
ফুটবলের বারমুডা ট্রায়াঙ্গল হয়ে আছে মেসির জাতীয় দলের হয়ে কিছু জিততে না-পারা। বিশ্বকাপ বাদই দিন, কোপা আমেরিকাও তো জিততে পারেননি। অথচ সেই মেসি এক-দুটি নয়; জিতলে পাঁচ পাঁচটি ব্যালন ডি’অর!মেসি কাল আরও একবার বললেন মনের সেই শূন্যতার কথা। তাঁর কাছে জানতে চাওয়া হয়েছিল, পাঁচটি ব্যালন ডি’অর, নাকি একটা বিশ্বকাপ? মেসির উত্তর, “পাঁচটা ব্যালন ডি’অরের বদলে আমি একটা বিশ্বকাপই জিততে চাইব। সব সময়ই বলেছি, ব্যক্তিগত অর্জনের চেয়ে দলীয় প্রাপ্তিই আমি গুরুত্ব দেই। আর বিশ্বকাপের মতো বড় ট্রফি কী হতে পারে?”রোনালদোর সঙ্গে দ্বৈরথ প্রসঙ্গে সেই পুরোনো কথাই বললেন। তবে নেইমার প্রসঙ্গে যা বললেন, তাতে অনেক নতুনত্ব আছে, ‘নেইমারকে আমি আমার উত্তরসূরি হিসেবে দেখি না। ও হবে ওর মতো, নিজের মতো করে গ্রেট একজন। ও যা হতে চায়, এর সবকিছুই ওর মধ্যে আছে। শুধু অসাধারণ একজন খেলোয়াড় নয়, মানুষ হিসেবেও অসাধারণ।’এ নিয়ে নয়বার বর্ষসেরার সেরা তিনের মঞ্চে উঠলেন। টানা প্রায় এক দশক ধরে বিশ্বের সেরাদের একজন হিসেবে নিজেকে ধরে রেখেছেন। কী রহস্য এই ধারাবাহিকতার? মেসির উত্তরটা তাঁর মতোই সাদামাটা, ‘প্রতি বছর নিজের সেরাটা দেওয়ার চেষ্টা করি, আগেরবার যা করেছি, তার চেয়েও ভালো কিছু করতে চাই। গত বছর আমরা আমাদের সবগুলো লক্ষ্য অর্জন করতে পেরেছি। গত বছরটা আমার জন্য ছিল আনন্দে পরিপূর্ণ। বছরজুড়েই আমাদের বিশেষ বিশেষ সব মুহূর্ত এসেছে।’আনন্দে পরিপূর্ণ? ২০১৫ কোপার ফাইনালটিও? না, ওটাই তো মেসির চিরআক্ষেপগুলোর একটি!
