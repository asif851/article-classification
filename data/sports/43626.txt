
জেরার্ড পিকে কি মানসিক অস্থিরতায় ভুগছেন? না হলে সহজ ম্যাচে অমন পাগলাটে কাজ কেন করবেন? চ্যাম্পিয়নস লিগের গ্রুপ পর্যায়ে বার্সেলোনা ও অলিম্পিয়াকোস ম্যাচে ৪২ মিনিটে দ্বিতীয় হলুদ কার্ড দেখে মাঠ ছাড়েন তিনি। ৯২ ম্যাচের চ্যাম্পিয়নস লিগ ক্যারিয়ারে এই প্রথমবারের মতো লাল কার্ড দেখলেন বার্সেলোনার এই রক্ষণসেনা।
ডান প্রান্ত ধরে আক্রমণে উঠে এসেছিলেন অলিম্পিয়াকোস উইঙ্গার জেরার্ড দেউলেফিউ। বক্সের ভেতর আড়াআড়িভাবে নেওয়া তাঁর শট গোলরক্ষক ঠেকিয়ে দিলে বল পেয়ে যান পিকে। কিন্তু বলটি পা দিয়ে না ঠেলে ডান হাত দিয়ে জালে পাঠান তিনি। তার চেয়েও বড় বোকামি করেছেন লাইনসম্যান বাঁশি বাজানোর পর পুরো ব্যাপারটা বেমালুম অস্বীকার করে। যার ফলে দ্বিতীয় হলুদ কার্ডটা দেখতেই হয়েছে কাতালোনিয়ার স্বাধীনতা নিয়ে এই মুহূর্তে বেশ উচ্চকণ্ঠ এই স্প্যানিশ ফুটবলারকে।
পিকের এই কাণ্ডে বার্সার অবশ্য খুব একটা ক্ষতি হয়নি। ম্যাচটা দাপটের সঙ্গে খেলেই শেষ পর্যন্ত তারা জিতেছে ৩-১ গোলে। খুব ভালো খেলতে খেলতে কপাল পুড়েছে অবশ্য দেউলেফিউয়ের। পিকে মাঠ থেকে বেরিয়ে যাওয়ায় একজন ডিফেন্ডার বাড়াতে দেউলেফিউকে শেষ পর্যন্ত তুলে নেন বার্সা কোচ। স্বাভাবিকভাবেই চ্যাম্পিয়নস লিগে বার্সার পরের ম্যাচটা খেলতে পারবেন না পিকে।
এর আগে লা লিগায় আলাভেজের বিপক্ষে ম্যাচেও হাত দিয়ে গোল করার চেষ্টা করেছিলেন তিনি। ২০১৭-১৮ মৌসুমে ষষ্ঠবারের মতো প্রথমার্ধেই হলুদ কার্ড দেখলেন পিকে। রিয়াল জারাগোজা ও স্পেন জাতীয় দলের হয়ে এর আগে একবার করে লাল কার্ড দেখেছেন তিনি। আর বার্সেলোনার হয়ে আরও ৮টি যোগ করে ক্যারিয়ারে তাঁর মোট লাল কার্ডের সংখ্যা দাঁড়াল ১০। মৌসুমের শুরুতে একের পর এক বিতর্কিত ব্যাপার-স্যাপারে জড়িয়ে বেশ এলোমেলো অবস্থায় আছেন পিকে। রাজনীতি নিয়ে বড্ড বেশি মাথা ঘামাচ্ছেন। এগুলো যে তাঁর মনোযোগ অন্যদিকে ঘুরিয়ে দিচ্ছে, সেটি পিকেই কেন যেন বুঝতে পারছেন না। সূত্র: অপটা হোসে।
