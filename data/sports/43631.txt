
সর্বকালের সেরা ক্রিকেটার কে? উত্তরটা দিতে এক মুহূর্তও ভাবেননি স্টিভ ওয়াহ। অস্ট্রেলিয়ার অন্যতম সফল এই অধিনায়কের কাছে জ্যাক ক্যালিসই সর্বকালের সেরা অলরাউন্ডার। ক্যালিসের ১৮ বছরের বর্ণাঢ্য ক্রিকেট ক্যারিয়ারটার দিকে তাকিয়ে ওয়াহর সঙ্গে গলাও হয়তো মেলাতে দেখা যাবে অনেককেই। তবে সদ্যই টেস্ট ক্রিকেটকে বিদায় বলা ক্যালিস সত্যিই কি সর্বকালের সেরা অলরাউন্ডার?সর্বকালের সেরা অলরাউন্ডার বললেই অবশ্য ভেসে আসে কিংবদন্তি গ্যারি সোবার্সের মুখ। মাত্র ২১ বছর বয়সেই যিনি ৩৬৫ রানের ইনিংস খেলে তোলপাড় ফেলে দিয়েছিলেন ক্রিকেট বিশ্বে। ব্যাট হাতে যে রকম দুর্দান্ত, বল হাতেও সোবার্স ছিলেন বহুবিচিত্র। বাম হাতে পেস, অফস্পিন, লেগস্পিন সবই করতে পারতেন ওয়েস্ট ইন্ডিজের এই কিংবদন্তি ক্রিকেটার। শুধু ব্যাটিং-বোলিংই নয়, সেই যুগের অন্যতম সেরা ফিল্ডার হিসেবেও বিবেচনা করা হয় সোবার্সকে।১৯৫৪ থেকে ১৯৭৪ সাল পর্যন্ত দুর্দান্ত পারফরম্যান্স দেখিয়ে সর্বকালের সেরা অলরাউন্ডারের আসনটাতে বেশ জাঁকিয়েই বসেছেন সোবার্স। তাঁর পরও ক্রিকেট বিশ্ব দেখেছে ইমরান খান, কপিল দেব, ইয়ান বোথাম, রিচার্ড হ্যাডলির মতো বিশ্বসেরা অলরাউন্ডারদের। কিন্তু কেউই সোবার্সকে সরিয়ে সর্বকালের সেরার আসনটা দখল করতে পারেননি।এই জায়গায় অন্যদের চেয়ে বেশ এগিয়েই গেছেন ক্যালিস। পরিসংখ্যানের বিচারে তিনি এমনকি পেছনে ফেলেছেন সোবার্সকেও। ৯৩টি টেস্ট খেলে ৮০৩২ রান করেছিলেন সোবার্স। উইকেট নিয়েছিলেন ২৩৫টি। অন্যদিকে ১৮ বছরের দীর্ঘ ক্যারিয়ারে ১৬৫টি টেস্ট খেলে ক্যালিসের সংগ্রহ ১৩ হাজার ১৭৪ রান ও ২৯২টি উইকেট। টেস্টে সর্বোচ্চ রান সংগ্রাহকের তালিকায় ক্যালিসের অবস্থান চতুর্থ স্থানে। ডারবানে ক্যারিয়ারের শেষ টেস্টে ২০৫ রান করতে পারলেই টেন্ডুলকারের পর দ্বিতীয় স্থানটা দখল করতে পারবেন তিনি।সোবার্সের মতো ফিল্ডিংয়ে কম যাননি ক্যালিসও। টেস্টে সবচেয়ে বেশি ক্যাচ নেওয়ার তালিকায়ও তাঁর নামটা আছে দ্বিতীয় স্থানে। আর একটা ক্যাচ নিতে পারলেই তিনি স্পর্শ করবেন ২০০ ক্যাচের মাইলফলক।টেস্ট ইতিহাসের সর্বকালের সর্বোচ্চ ১০ হাজার রান সংগ্রাহকদের মধ্যে ক্যালিসের চেয়ে ব্যাটিং গড় শুধু কুমার সাঙ্গাকারারই বেশি। কিন্তু দুজনের দূরত্বও খুব বেশি নয়। ক্যালিসের ৫৫.১২, সাঙ্গাকারার ৫৬.৯৮। এর সঙ্গে যোগ করুন ফাস্ট বোলিং। এবং স্লিপে দাঁড়িয়ে থাকা এক জোড়া বিশ্বস্ত হাত। এক ক্যালিসের মধ্যেই যেন আছে সেরা ব্যাটসম্যান, সেরা বোলার আর সেরা ফিল্ডারটি।সর্বকালের সেরা ব্যাটসম্যান কে, সর্বকালের সেরা বোলার কে, সর্বকালের সেরা ফিল্ডার কে? ক্যালিসকে নিয়ে প্রশ্নটা হলে করতে হবে, সর্বকালের সেরা ‘ক্রিকেটার’ কে?এ নিয়ে অনেকের মধ্যেই ভিন্নমত থাকলেও সতীর্থদের অনেকে ইতিমধ্যেই ক্যালিসকে দিয়েই ফেলেছেন সর্বকালের সেরা ক্রিকেটারের সম্মান। ফ্যাফ ডু প্লেসিস নিজের টুইটারে লিখেছেন, ‘সর্বকালের সেরা ক্রিকেটারের সঙ্গে একই সাজঘরে থাকতে পারাটা সত্যিই সম্মানের ব্যাপার।’ দক্ষিণ আফ্রিকার সাবেক ফিটনেস ও ফিল্ডিং কোচ বব ওয়াল্টারও জানিয়েছেন একই রকম প্রতিক্রিয়া, ‘সর্বকালের সেরা অলরাউন্ডারের সঙ্গে একসঙ্গে কাজ করতে পারাটা আমার জন্য গৌরবের ব্যাপার।’ডারবান টেস্টের পর আরও অনেকেই নিশ্চয়ই এভাবেই বিদায় জানাবেন ক্যালিসকে। ক্রিকেট বিশ্বেও হয়তো প্রশ্নটা উঠবে আরও জোরেসোরেই। গ্যারি সোবার্স নাকি জ্যাক ক্যালিস, কে সর্বকালের সেরা অলরাউন্ডার?
