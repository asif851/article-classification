
বোলিং অ্যাকশনের পরীক্ষা দেওয়া নতুন কোনো অভিজ্ঞতা নয় আল আমিন হোসেনের। দ্বিতীয় দফা পরীক্ষার মুখোমুখি হয়েও পাস করে গেছেন জাতীয় দলের এই পেসার। গত রোববার একাডেমি মাঠে দেওয়া পরীক্ষার পর আবারও মাঠে ফিরতে আর কোনো বাধা নেই আল আমিনের। আজ বিসিবির বোলিং অ্যাকশন রিভিউ কমিটির চেয়ারম্যান জালাল ইউনুস জানিয়েছেন এ সুসংবাদ। 
গত বিপিএলে প্রশ্নবিদ্ধ হয়েছিল আল আমিনের বোলিং অ্যাকশন। ২৮ দিন কাজ করে বোলিং পরীক্ষা দেওয়ার কথা জানানো হয়েছিল। এরপরই পরীক্ষা দিয়েছেন আল আমিন। ২৮ বছর বয়সী এই পেসারের ব্যাপারে জালাল ইউনুস বলেন, ‘পরীক্ষায় আল আমিনের বোলিংয়ে কোনো ত্রুটি পাওয়া যায়নি। বাংলাদেশ ক্রিকেট লিগের দ্বিতীয় পর্বে তিনি খেলতে পারবেন। আমরা তাঁকে কিছু নির্দেশনা দিয়েছিলাম। বলেছিলাম টানা দুই বছরে দুবার প্রশ্ন উঠলে হলে এক বছরের জন্য নিষিদ্ধ করা হয়। তিনি নিজেও স্বীকার করেছেন কিছু বলে তাঁর সমস্যা ছিল, যেটা কাটিয়ে উঠেছেন। আশা করি ভবিষ্যতে তাঁর বোলিং নিয়ে এমন কোনো প্রশ্ন আর উঠবে না।’
