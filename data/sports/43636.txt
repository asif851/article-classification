
খেলার জন্য মানুষ কত কিছুই না করে। সকালের ঘুম, প্রিয় খাবার কিংবা প্রিয়জনের সঙ্গ। তবে অ্যাঙ্গাস ক্রিচটন আরও এক কাঠি বাড়া। খেলার জন্য নিজের আঙুলই কেটে ফেলেছেন এই রাগবি খেলোয়াড়! কারণ ওই আঙুলের জন্য খেলতে অসুবিধা হচ্ছিল তাঁর।
ক্রিচটন খেলেন সাউথ সিডনি র‍্যাবিটোহসদের হয়ে। ২১ বছর বয়সী এই ব্যাকরোয়ারের বাঁ হাতের মধ্যমা ভাঁজ করা যেত না। ক্যারিয়ারের শুরুতে একটি পেশি ছিঁড়ে যাওয়ার পর থেকেই তাঁর এ সমস্যা হচ্ছে। বেশ কয়েকটি সার্জারি করার পরও মুক্তি মেলেনি সমস্যা থেকে। উল্টো এ কারণে বারবার হাড়ে চোট পাচ্ছিলেন।নতুন করে সার্জারি করতে গেলে তিন মাস মাঠের বাইরে থাকতে হবে। ২০১৯ সালেই নতুন দল সিডনি রুস্টারের হয়ে খেলবেন ক্রিচটন। এ অবস্থায় মাঠের বাইরে সময় কাটাতে চান না এই খেলোয়াড়, ‘আমার বাঁ হাতের মাঝের আঙুলে ঝামেলা। এতে কোনো গাঁট ছিল না। আমি আঙুলটা ভাঁজ করতে পারি না। মুঠো বন্ধ করলেই ওই আঙুলটা বেরিয়ে আসে। কিছুদিন আগে ফিউজ (তার বেঁধে নড়াচড়ার ব্যবস্থা করা) করেছিলাম। ডাক্তার বলেছে হয় অর্ধেক কেটে ফেলতে হবে অথবা ফিউজ করতে হবে। আমি বারবার আঙুলটা ভেঙেছি তাই এর আগেও বেশ কয়েকবার ফিউজ করতে হয়েছে।’এভাবে চারবার শল্যচিকিৎসকের সাহায্য নিতে হয়েছিল ক্রিচটনকে। ত্যক্ত বিরক্ত এই খেলোয়াড় তাই নিজেই উদ্যোগী হয়েছেন আঙুল কেটে ফেলতে, ‘আমি এটা কেটে ফেলছি কারণ এ নিয়ে আমি বিরক্ত।’মজার ব্যাপার, ক্রিচটনই প্রথম রাগবি খেলোয়াড় নন যিনি খেলার জন্য আঙুল কাটলেন। ২০০২ সালে ড্যানিয়েল চিক এবং ২০০৫ সালে ব্রেট ব্যাকওয়েল নামে আরও দুই বিখ্যাত খেলোয়াড়ও ক্যারিয়ার লম্বা করতে একই কাজ করেছিলেন!
