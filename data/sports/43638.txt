
ক্রিকেট মানেই রেকর্ড আর রেকর্ড। কতশত রেকর্ড যে আছে, চাইলে আরও বানাতে পারবেন অজস্র রেকর্ডের খাতা। তবে এত এত রেকর্ডের ভিড়ে এই পাঁচটি রেকর্ডে একটু চোখ বুলিয়ে দেখুন তো, একটু হলেও চমকে যান কি না!আফগানিস্তান = বাংলাদেশ + জিম্বাবুয়ে!গত নভেম্বরে জিম্বাবুয়ে সিরিজের আগে টি-টোয়েন্টির রেকর্ডে কিন্তু সত্যি সত্যি এটাই দেখাচ্ছিল। ওই সিরিজের আগে আন্তর্জাতিক টি-টোয়েন্টিতে আফগানিস্তানের জয় ছিল ১৯টি। বাংলাদেশের ছিল ১২টি, জিম্বাবুয়ের ৭টি! বাংলাদেশ জিম্বাবুয়ে এরপর টানা দুই সিরিজ খেলে ৬টি ম্যাচে জয় ভাগাভাগি করে লজ্জাটি একটু কমিয়েছে। এখন আফগানিস্তানের জয় ২৩। বাংলাদেশ ও জিম্বাবুয়ের জয় ১৫ ও ১০টি। কিন্তু এখনো মোট জয়ে আফগানরা এগিয়ে।যুবরাজের ছক্কা-প্রীতিআন্তর্জাতিক টি-টোয়েন্টিতে এক ওভারে ছয় ছক্কার রেকর্ড যুবরাজ সিংয়ের। না, এ দিয়ে চমকানো যাবে না কোনো ক্রিকেট-প্রেমীকে। এটা সবাই জানে। কিন্তু এটা কি জানা আছে আপনার, টি-টোয়েন্টিতে একমাত্র যুবরাজেরই আছে চারের চেয়ে বেশি ছক্কা মারার রেকর্ড? ৪৬টি আন্তর্জাতিক টি-টোয়েন্টিতে ৬২টি চার মেরেছেন এই ভারতীয় অলরাউন্ডার। ছক্কা? ৬৫টি। অন্তত ২৫টি টি-টোয়েন্টি খেলেছেন এমন ক্রিকেটারদের মধ্যে আর কারও নেই এমন রেকর্ড।
ধোনির অবিশ্বাস্য ফর্ম‘ফর্ম ইজ টেম্পোরারি, ক্লাস ইজ পারমানেন্ট’—অনেক পুরোনো কথা। ধোনির ক্ষেত্রে বলতে হচ্ছে ফর্মও পারমানেন্ট। ইদানীং ব্যাট হাতে সময়টা খারাপ যাচ্ছে, ওয়ানডে ব্যাটিং র‍্যাঙ্কিংয়ে এখন সেরা দশের বাইরে। তবে ২০০৬ সাল থেকে ২০১৫—টানা নয় বছর কিন্তু ধোনি কখনোই সেরা দশের বাইরে যাননি। এত দীর্ঘ সময় ধরে বিশ্বের সেরা দশ ব্যাটসম্যানদের একজন হিসেবে ধারাবাহিকভাবে পারফর্ম করেছেন, ধোনির নিন্দুকেরা এবার একটু ক্ষান্তি দিতেই পারেন।শতভাগ হার৯৩ টেস্ট খেলে বাংলাদেশ জিতেছে শুধু ৭টি ম্যাচে। জয়ের হার ১০ ভাগেরও কম। অর্থাৎ ৯০ শতাংশ টেস্টেই বাংলাদেশকে হারতে হয়েছে। কিন্তু হারের রেকর্ডে বাংলাদেশকেও পেছনে ফেলেছে একটি দল। যে সে দল নয়, একেবারে বিশ্বসেরাদের নিয়ে গড়া বিশ্ব-একাদশই। ২০০৫ সালে অস্ট্রেলিয়ার বিপক্ষে খেলছিল অবশিষ্ট বিশ্ব-একাদশ। ২১০ রানে হেরে গিয়েছিল বিশ্ব একাদশ। ১টি ম্যাচ, ১টি হার। শতভাগ হারের এই রেকর্ডকে পেছনে ফেলা সম্ভব নয়।‘টুকটুক’ মিসবাহ যখন...পাকিস্তানের টেস্ট অধিনায়ক মিসবাহ-উল-হক নাকি খালি টুক-টুক করেই খেলতে জানেন। টেস্ট খেলতে নেমে রক্ষণাত্মক খেলে বিরক্ত করেন সবাইকে। অথচ টেস্ট অধিনায়ক হিসেবে ছক্কার রেকর্ডে এগিয়ে আছেন কিন্তু মিসবাহই। অধিনায়ক হিসেবে খেলা ম্যাচগুলোতে মোট ৫৫টি ছক্কা মেরেছেন তিনি। এর রেকর্ডে তাঁর পেছনে কে কে আছেন জানেন? নামগুলো একটু পড়ুন: মহেন্দ্র সিং ধোনি, ব্রায়ান লারা, ক্লাইভ লয়েড, ব্রেন্ডন ম্যাককালাম!
 
