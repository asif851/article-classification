
দল বেঁধে প্রিয় দলের খেলা দেখছিলেন তাঁরা। কিন্তু প্রিয় দল ম্যানচেস্টার ইউনাইটেডের জয় দেখা হলো না নাইজেরিয়ার এই ফুটবল ভক্তদের। ম্যাচ শেষ হওয়ার আগেই যে বিদ্যুৎস্পৃষ্ট হয়ে মারা গেলেন সাতজন। মর্মান্তিক ঘটনাটি ঘটেছে গত পরশু। ইউরোপা লিগের কোয়ার্টার ফাইনালে ম্যানচেস্টার ইউনাইটেড-আন্ডারলেখট ম্যাচ দেখতে কালাবার শহরের একটি বাড়িতে জড়ো হয়েছিলেন হতভাগ্য এই সমর্থকেরা।প্রত্যক্ষদর্শী একজন জানিয়েছেন, বাড়ির পাশে একটি বৈদ্যুতিক ট্রান্সফরমার বিস্ফোরণ থেকে ঘটনার সূত্রপাত। বিস্ফোরণের পর উচ্চক্ষমতার বৈদ্যুতিক তার ছিঁড়ে পড়ে ওই বাড়ির ওপর। তাতেই বিদ্যুতায়িত হয়ে মারা যান ওই সাতজন, আহত হয়েছেন আরও ১১ জন। শোকার্ত ম্যানচেস্টার ইউনাইটেড টুইটার বার্তায় শোক জানিয়েছে, শোক জানিয়েছে ফিফা। রয়টার্স।
