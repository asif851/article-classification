
তিনি এমন এক দেশের প্রধানমন্ত্রী, যে দেশটি সগর্বে নিজেদের ক্রিকেটের আবিষ্কর্তা বলে পরিচয় দেয়। ব্রিটিশ সাম্রাজ্যবাদের সূত্র ধরেই ছড়িয়ে পড়েছে ক্রিকেট খেলাটি। কিন্তু ডেভিড ক্যামেরন যাঁর বোলিংয়ের মুখোমুখি হলেন, তিনিও তো বোলারদের সম্রাট। নিজের সাম্রাজ্যে যাঁর আছে ৮০০ টেস্ট উইকেট। ভয় ছিল, মুত্তিয়া মুরালিধরনের দুসরায় না শেষ পর্যন্ত ঘায়েল হন ডেভিড ক্যামেরন। বোল্ড হয়ে যান শূন্য রানেই!না, ক্যামেরন শূন্য রানে আউট হননি তো বটেই, বিশ্বের বাঘা বাঘা ব্যাটসম্যানদের রাতের ঘুম কেড়ে নেওয়া মুরালি শেষ পর্যন্ত নাকি আউটই করতে পারেননি ব্রিটিশ প্রধানমন্ত্রীকে! কমনওয়েলথ সরকারপ্রধানদের শীর্ষ সম্মেলনে যোগ দিতে ক্যামেরন শ্রীলঙ্কা সফরে গিয়ে মুরালির সঙ্গে একটি দাতব্য অনুষ্ঠানে অংশ নিয়েছেন। ক্রিকেট খেলার মাধ্যমে তামিল বংশোদ্ভূত মুরালি যে গৃহযুদ্ধে বিপর্যস্ত শ্রীলঙ্কার আশার প্রতীক হয়ে উঠেছিলেন, সেটাই মনে করিয়ে দিয়েছেন ক্যামেরন। ওই অনুষ্ঠানেই শখের বসে মুরালির বল খেলেছেন ব্রিটিশ প্রধানমন্ত্রী।পরে টুইট করে ক্যামেরন জানিয়েছেন মুরালির বিপক্ষে তাঁর নটআউট থাকার ‘কৃতিত্বে’র খবর। তবে এ-ও স্বীকার করেছেন, মুরালি ইচ্ছে করেই সহজ সহজ বল করেছেন তাঁকে। ক্যামেরনের টুইট, ‘ও হয়তো আমার বিপক্ষে সহজ বোলিংই করেছে, তবে আমিও বলতে পারব, মুরালি আমাকে আউটই করতে পারেনি।’
