
কোর্সে ঢোকার মুখে সারি সারি সাজানো গলফের ক্লাব ক্যারিয়ার কার। মাঠকর্মীরা ব্যস্ত শেষ মুহূর্তের পরিচর্যায়। কেউ ঘাস কাটছেন। কেউ বসাচ্ছেন নিশানা পতাকা। গলফারদের পেছনে দৌড়াচ্ছেন ক্যাডিরা।সব প্রস্তুতি শেষ—কুর্মিটোলা গলফ কোর্সে আজ শুরু হচ্ছে বসুন্ধরা বাংলাদেশ ওপেন গলফ। এই টুর্নামেন্ট দিয়েই ইতিহাসের অংশ হতে যাচ্ছে বাংলাদেশ গলফ ফেডারেশন। প্রথমবারের মতো বাংলাদেশ এশিয়ান ট্যুরের আয়োজক।২৫ দেশের দেড় শতাধিক গলফার প্রস্তুত। খেলা শুরুর আগে গতকাল প্রস্তুতিমূলক প্রো-অ্যামেচার টুর্নামেন্টে খেলেছেন এশিয়ান ট্যুরের রেকর্ড ১৮টি শিরোপাজয়ী থাইল্যান্ডের থাবর্ন ভিরাতচান্ত, বাংলাদেশের সিদ্দিকুর রহমান, শ্রীলঙ্কার মিথুন পেরেরাসহ অন্যরা।কিন্তু মনের মতো প্রস্তুতি নিতে পারেননি কেউই। সকালের ভারী বৃষ্টির আগে ঘণ্টা দুয়েক খেলেছিলেন গলফাররা। কিন্তু বৃষ্টির পর বাতিল করে দেওয়া হয় প্রো-অ্যামেচার টুর্নামেন্ট। পরে যাঁর যাঁর মতো অনুশীলন করেছেন সবাই। সিদ্দিকুর কাল শুধু পাটিং নিয়েই ব্যস্ত ছিলেন।টুর্নামেন্টের ফেবারিট ধরা হচ্ছে ভিরাতচান্তকে। ইংরেজিতে তত সাবলীল নন এই থাই গলফার। ম্যানেজারের মাধ্যমে শুধু এটুকু বললেন, ‘কোর্সটা চমৎকার। তবে একটু অপ্রশস্ত। এর চেয়ে প্রশস্ত কোর্সে খেলেই অভ্যস্ত আমি।’ বৃষ্টির আশঙ্কা থাকলেও তা নিয়ে উদ্বিগ্ন নন এই গলফার, ‘এমন পরিস্থিতিতে খেলে অভ্যাস আছে আমার। থাইল্যান্ডেও প্রায় সময়ই এমন বৃষ্টির পরে খেলেছি।’ শ্রীলঙ্কার মিথুন পেরেরার মুখে শোনা গেল বন্ধু সিদ্দিকুর রহমানের শুভকামনা, ‘এখানে এসে খুব ভালো লাগছে। সিদ্দিকুরের ঘরের মাটিতে খেলছি, এ জন্য একটু বেশিই আনন্দিত। এখানে সিদ্দিকুরের জেতার ভালো সম্ভাবনা আছে।’গত এপ্রিলে ইন্দোনেশিয়ায় লি ওয়েস্টউডের কাছে প্লে-অফে হেরেছিলেন থাইল্যান্ডের আরেক গলফার চাপচাই নিরাত। বাংলাদেশে এসে আশা করছেন নিজেকে ফিরে পাবেন ‘ইন্দোনেশিয়ায় হারের দুঃখটা এখনো আমাকে পোড়ায়। কিন্তু এখন আমি খুব ভালো খেলছি এবং আত্মবিশ্বাসী মনে হচ্ছে। যেন আরেকটি জয়ের সুবাস পাচ্ছি। ধরে নিন, ফিরে আসছে সেই চাপচাই!’বসুন্ধরা বাংলাদেশ ওপেন গলফের ট্রফিটা সোনালি রঙের। ‘রয়েল বেঙ্গল টাইগারের’ বিশাল প্রতিকৃতির ওই ট্রফিটা সামনে রেখে অনেকক্ষণ অনুশীলন করলেন বাংলাদেশের গলফের বাঘ সিদ্দিকুর রহমান। দুই বছর আগে জিতেছিলেন সর্বশেষ এশিয়ান ট্যুর—হিরো ইন্ডিয়ান ওপেন। আরেকটা এশিয়ান ট্যুর জয়ের সময় কি হলো অবশেষে? যে কোর্স বলবয় হিসেবে সিদ্দিকুরকে পরিচিত করিয়েছে গলফের সঙ্গে, সেখানেই জয়মাল্য গলায় ওঠাটা হবে অসাধারণ একটা ব্যাপার।
