
মনে মনে জবাব দেওয়ার উপলক্ষ খুঁজছিলেন আলভেরো আরবেলোয়া। রিয়াল সোসিয়েদাদের কাছে বার্সেলোনার হারের পরেই সেটি পেয়ে গেলেন। জেরার্ড পিকেকে টুইট করে খোঁচা দিলেন। পিকেও বসে থাকেননি, পরে পাল্টা টুইটে জবাব দিয়েছেন।কাল সোসিয়েদাদের মাঠে গিয়ে আবার হেরে বসেছে বার্সেলোনা। তার আগে রিয়াল ও অ্যাটলেটিকো জয় পেয়ে ব্যবধানও একটু কমিয়ে এনেছে। বার্সার হারের পরেই আরবেলোয়া টুইট করেছেন, ‘১১ জনের সঙ্গে জেতা কত কঠিন!’ তিন দিন আগেই ১০ জনের অ্যাটলেটিকো মাদ্রিদকে চ্যাম্পিয়নস লিগে হারিয়েছিল বার্সা। আরবেলোয়া যে সেটিই মনে করিয়ে দিয়েছেন, সেটা কারও বুঝতে কষ্ট হওয়ার কথা নয়।তবে পিকেও চুপ করে থাকেননি। তাঁর টুইটটা আরবেলোয়ার গায়ে একেবারে জ্বালা ধরিয়ে দেওয়ার মতোই, ‘৩২ ম্যাচে মাত্র একবার যে খেলোয়াড় প্রথম একাদশে ছিল, তার মুখে এ কথা শোভা পায় না।’ এই মৌসুম প্রায় পুরোটাই বেঞ্চে কাটাতে হয়েছে আরবেলোয়াকে, পিকে সেটাই একেবারে চাছাছোলাভাবে বললেন।আরবেলোয়াও থামেননি। আবার টুইট করেছেন, ‘দারুণ ছবি। “দ্য ট্রুথ হার্টস”।’ এবারের খোঁচাটাও পিকেকে। দুই দিন আগে চ্যাম্পিয়নস লিগে মাদ্রিদের হারের পর পিকের টুইট ছিল, ‘কনকাশন, দারুণ একটা ছবি। উইল স্মিথ অসাধারণ অভিনেতা।’ সেটাও যে একটা প্রচ্ছন্ন খোঁচা, সেটা ধরে নিতে কষ্ট হয়নি। মজার ব্যাপার, আরবেলোয়া আবার টুইট করতে গিয়ে বানান ভুল করেছেন। পরে পিকে আবার সেটি মনে করিয়ে দিয়েছেন। পরে অবশ্য আরবেলোয়া আর কিছু বলেননি।তবে বার্সা আরেকবার হারলে নিশ্চয় পিকেকে আবার খোঁচা দেবেন!
