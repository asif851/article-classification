
চিটাগং ভাইকিংসের হয়ে বিপিএলের গত মৌসুমটা ভালো যায়নি ক্রিস গেইলের। ৫ ম্যাচে ২১.৮০ গড়ে করেছিলেন ১০৯ রান। ফিফটি করেননি একটিও। জ্যামাইকান ওপেনার নিশ্চয়ই চাইবেন এবার বিপিএলে গতবারের ঘাটতিটা পুষিয়ে দিতে। তবে সেই লক্ষ্যটা তিনি পূরণ করবেন রংপুর রাইডার্সের হয়ে।অবশ্য গেইলকে পুরো টুর্নামেন্টে পাওয়া যাবে না বলে জানিয়েছেন রংপুর ফ্র্যাঞ্চাইজির প্রধান নির্বাহী ইশতিয়াক সাদেক, ‘বিপিএলের পঞ্চম পর্বে গেইল আমাদের দলে খেলবেন। তবে পুরো টুর্নামেন্টে তাঁকে পাওয়া কঠিন। যদি তিনি কোয়ালিফায়ারে আমাদের নিতে পারেন, তবে আরও দুই–চারটা ম্যাচে তাঁকে হয়তো পাওয়া যাবে।’গতবার রংপুরের কোচ ছিলেন জাভেদ ওমর বেলিম। এবার তাদের কোচ বিশ্ব ক্রিকেটেই বড় নাম—টম মুডি। স্থানীয় ক্রিকেটারদের মধ্যে রংপুর ধরে রেখেছে আরাফাত সানি ও রুবেল হোসেনকে। বিদেশি ক্রিকেটারদের মধ্যে নিশ্চিত হয়েছে স্যামুয়েল বদ্রি, জনসন চার্লস, থিসারা পেরেরা ও রবি বোপারা।
 
