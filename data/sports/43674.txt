
উৎসবের প্রস্তুতিটা নিয়েই রেখেছে রিয়াল মাদ্রিদ। আজ মালাগার মাঠে ১ পয়েন্ট পেলেই ৫ বছর পর লা লিগার শিরোপা নিশ্চিত হয়ে যাবে তাদের। পাঁচ বছর শিরোপাহীন রিয়াল–সমর্থকদের যেন তর সইছে না। কোচ জিনেদিন জিদানও অধীর এই ম্যাচের জন্য।
লিগের শেষ ম্যাচটির আগে চিরপ্রতিদ্বন্দ্বী বার্সেলোনার চেয়ে ৩ পয়েন্ট এগিয়ে আছে রিয়াল। ৩৭ ম্যাচে রিয়ালের পয়েন্ট ৯০, বার্সেলোনার পয়েন্ট ৮৭। হিসাব খুব পরিষ্কার। আজকের ম্যাচে রিয়াল ড্র করলে বার্সেলোনার জিতেও কোনো লাভ নেই। কিন্তু মালাগা জিতে গেলে এইবারের বিপক্ষে শেষ ম্যাচে জিতলেই বাজিমাত করবে বার্সেলোনা। পয়েন্ট সমান হয়ে গেলেও মুখোমুখি লড়াইয়ে এগিয়ে থাকার কারণে চ্যাম্পিয়ন হয়ে যাবে বার্সা। জিদানের লক্ষ্য তাই ম্যাচটা কোনোভাবেই না হারা। তবে শিরোপাটা রিয়ালের প্রাপ্য বলেই মনে করেন জিদান, ‘আমরা এখন যেখানে আছি (শীর্ষস্থান) সেখানেই থাকতে চাইব।’যেটাই হোক, পুরো ব্যাপারটাই থাকছে রিয়ালের হাতে। অন্যদিকে বার্সেলোনার যেমন পরিস্থিতির ওপর নিয়ন্ত্রণ নেই। এইবারের বিপক্ষে আজ জিতলেও তাদের তাকিয়ে থাকতে হবে রিয়াল-মালাগা ম্যাচের দিকেই। জিদান এটিকে একটা বড় সুবিধাই মনে করেন, ‘গুরুত্বপূর্ণ ব্যাপার হলো সবকিছুই আমাদের হাতে থাকছে। আর একটি ম্যাচ। আমরা চ্যাম্পিয়ন হওয়ার জন্য গোটা মৌসুমজুড়ে প্রচণ্ড পরিশ্রম করেছি।’১৯৯৩-৯৪ মৌসুমের মতো কিছু তাঁদের বেলায় ঘটুক, এমন কথা ভাবতেও পারছেন না রিয়াল কোচ। সেবার এমনই একটি পরিস্থিতি ছিল পয়েন্ট তালিকায়। শীর্ষে থেকেও শেষ ম্যাচে সেবার শিরোপা জিততে পারেনি দেপোর্তিভো লা করুনিয়া। শেষ ম্যাচটা দেপোর্তিভো ড্র করায় আর বার্সেলোনা জেতায় দুই দলেরই পয়েন্ট সমান হয়ে গিয়েছিল। মুখোমুখি লড়াইয়ে এগিয়ে থাকায় শিরোপা নিজেদের করে নেয় বার্সেলোনা। সূত্র: এএফপি।
