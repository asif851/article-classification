
তামিম ইকবালের ব্যাটে রানের ফোয়ারা ছুটছেই। ঘরোয়া টি-টোয়েন্টি লিগের এলিমিনেটর ম্যাচে আজ রাজশাহীর বিপক্ষে চলতি বছরের টুর্নামেন্টে ষষ্ঠ ফিফটি পেয়েছেন জাতীয় দলের এই ওপেনার। আর এই পথে বিপিএলে এক হাজার রান হয়ে গেল তাঁর। এর আগেই এক হাজার রানের ক্লাবে ঢুকেছেন মাহমুদউল্লাহ ও মুশফিকুর রহিম।বিপিএলের চার আসর মিলিয়ে এখনো পর্যন্ত ১ হাজার ২৬ রান করা তামিম আজ রাজশাহীর বিপক্ষে আউট হয়েছেন ৫১ রান করে। এবারের বিপিএলে ৪৩.২৭ গড়ে ৪৭৬ রান করে তামিম আছেন সবার ওপরে।বিপিএলের এখনো পর্যন্ত ৩৪টি ম্যাচ খেলেছেন তামিম। সব মিলিয়ে ফিফটি ১২ টি, সর্বোচ্চ রানের ইনিংস ৭৫ রানের। বিপিএলে এখনো পর্যন্ত তিনটি ফ্র্যাঞ্চাইজি চিটাগং কিংস, দুরন্ত রাজশাহী ও চিটাগং ভাইকিংসের হয়ে খেলেছেন তিনি। প্রথম দুটি আসরে চিটাগং কিংস ও দুরন্ত রাজশাহীর হয়ে খেলার পর থেকেই তিনি আছেন চিটাগং ভাইকিংসে।বিপিএলে সবচেয়ে বেশি ব্যক্তিগত রান মুশফিকুর রহিমের—১ হাজার ১শ ৭২। তাঁর ফিফটির সংখ্যা অবশ্য তামিমের চেয়ে কম—৭ টি। দ্বিতীয় স্থানে আছেন এবারের মৌসুমে খুলনা টাইটানসের অধিনায়ক মাহমুদউল্লাহ। তাঁর রান ১ হাজার ৬১। এ দুজনও এক হাজার ক্লাবে ঢুকেছেন এ বছরই। আজ সন্ধ্যায়ই ঢাকা ডায়নামাইটসের বিপক্ষে প্রথম কোয়ালিফায়ারের ম্যাচে নিজের রান বাড়িয়ে নেওয়ার সুযোগ পাচ্ছেন মাহমুদউল্লাহ। মুশফিকের বরিশাল বুলস শেষ চারে জায়গা করে নিতে পারেনি।আজই এক হাজারী ক্লাবে নাম লেখাতে পারেন ঢাকার অধিনায়ক সাকিব আল হাসান। এখন পর্যন্ত ৯৪১ রান তার। এই আসরে এক হাজারী ক্লাবে নাম লেখানোর অপেক্ষায় আছেন এনামুল হক (৯১৫) আর পাকিস্তানি ব্যাটসম্যান আহমেদ শেহজাদ (৯৩৭)।
