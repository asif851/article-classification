

সফরটি হওয়ার কথা ছিল ২০১৫ সালে। কিন্তু অক্টোবরের সে টেস্ট সিরিজ বাতিল হয়ে যায় নিরাপত্তাঝুঁকিতে। অস্ট্রেলীয় সরকারের নির্দেশে সে সফর স্থগিত হয়ে যায়। তবে এ বছরের শুরুতেই বাংলাদেশে সফরের নিশ্চয়তা দেয় অস্ট্রেলিয়া। আগামী আগস্ট-সেপ্টেম্বরেই বাংলাদেশে আসছে অস্ট্রেলিয়া। দুই টেস্টের এ সিরিজের জন্য ১৩ সদস্যের দল ঘোষণা করেছে অস্ট্রেলিয়া। ২০১৫ সালের অক্টোবরে দুটি টেস্ট খেলতে বাংলাদেশ সফরে আসার কথা ছিল অস্ট্রেলিয়ার। কিন্তু অস্ট্রেলীয় সরকার এক সতর্কবার্তায় বলেছিল, নির্দিষ্ট করে ঠিক সফরের ওই সময়টি উগ্রবাদীদের অস্ট্রেলীয় ‘স্বার্থে’র ওপর জঙ্গি হামলার শঙ্কা রয়েছে। ফলে একদম শেষ মুহূর্তে বাংলাদেশে দল পাঠানো থেকে বিরত থাকে তারা। এরপর ২০১৬ সালের শুরুর দিকে বাংলাদেশে অনুষ্ঠিত অনূর্ধ্ব-১৯ বিশ্বকাপ থেকেও নাম প্রত্যাহার করে নেয় অস্ট্রেলিয়া। তবে ২০১৬ সালে সফলতার সঙ্গে ইংল্যান্ড সফর করে যাওয়ায় আশ্বস্ত হয় অস্ট্রেলিয়া। ওই সফরেই অস্ট্রেলিয়া ক্রিকেট বোর্ডের নিরাপত্তাপ্রধান শন ক্যারল এসেছিলেন বাংলাদেশে। শন ক্যারলের দেওয়া প্রতিবেদন অনুযায়ী এ বছরের শুরুতে বাংলাদেশকে সফরের নিশ্চয়তা দেয় অস্ট্রেলিয়া। আজ ১৩ সদস্যের দল ঘোষণা করে সে সিদ্ধান্তের পক্ষে এক ধাপ এগিয়ে গেল ক্রিকেট অস্ট্রেলিয়া। তবে দল ঘোষণায় কিছুটা চমক রেখেছে অস্ট্রেলিয়া। দলের সেরা বোলার মিচেল স্টার্ককে রাখা হয়নি দলে। চোট কাটিয়ে চ্যাম্পিয়নস ট্রফিতে ফেরা এ ফাস্ট বোলারকে বিশ্রামে পাঠিয়েছে অস্ট্রেলিয়া। তাঁর বদলে ডাক পেয়েছেন জেমস প্যাটিনসন। আর ভারতের বিপক্ষে পুনে টেস্ট জেতানো স্টিভ ও’কিফকে বাদ দেওয়া হয়েছে। ৭০ রানে ১২ উইকেট নিয়ে অস্ট্রেলীয় রেকর্ড গড়েও বাকি সিরিজ ভালো কাটেনি তাঁর। ও’কিফের বদলে দলে ডাকা হয়েছে আরেক বাঁহাতি স্পিনার অ্যাশটন অ্যাগারকে। এ ছাড়া পূর্ণ শক্তির দলই রাখা হয়েছে বাংলাদেশের বিপক্ষে। দলের ১৪তম সদস্য হিসেবে কাকে ডাকা হবে সিদ্ধান্ত আগামী মাসে নেওয়া হবে বলে জানিয়েছে ক্রিকেট অস্ট্রেলিয়া। দুই টেস্টের এ সিরিজ শুরু হচ্ছে ২৭ আগস্ট। সূত্র: ক্রিকেট অস্ট্রেলিয়া।
অস্ট্রেলিয়া দল: স্টিভ স্মিথ (অধিনায়ক), ডেভিড ওয়ার্নার, উসমান খাজা, ম্যাথু রেনশ, গ্লেন ম্যাক্সওয়েল, পিটার হ্যান্ডসকম্ব, ম্যাথু ওয়েড, অ্যাশটন অ্যাগার, হিলটন কার্টরাইট, প্যাট কামিন্স, জশ হ্যাজলউড, নাথান লায়ন, জেমস প্যাটিনসন।  
সফর সূচি:প্রস্তুতি ম্যাচ২২-২৩ আগস্ট, ফতুল্লা১ম টেস্ট২৭-৩১ আগস্ট, ঢাকা২য় টেস্ট৪-৮ সেপ্টেম্বর, চট্টগ্রাম
