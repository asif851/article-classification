
ম্যাচ প্রায় শেষ, যোগ করা সময়ের খেলা চলছে। বারবার ঘড়ি দেখছেন এসি মিলান কোচ ভিনসেঞ্জো মনটেলা। ম্যাচটি জিতলেই মিলান উঠে যাবে পয়েন্ট তালিকার দুইয়ে। কিন্তু শেষ মুহূর্তে হেড করে গোল করলেন ইন্টার মিলানের ইভান পেরিসিচ। ২-২ গোলেই ড্র হলো মিলান ডার্বি।
দুই দলের জন্য ম্যাচটা দুই রকম—মিলানের জন্য একটা যুগের শেষ, আর ইন্টারের জন্য শুরু। ৩০ বছর ধরে মিলানের মাথার ওপর ছায়া হয়ে ছিলেন ইতালির সাবেক প্রধানমন্ত্রী সিলভিও বেরলুসকোনি। কয়েক দিন আগেই ক্লাবের মালিকানা বিক্রি করে দেন চীনের এক ব্যবসায়ী গোষ্ঠীর কাছে। বেরলুসকোনির জন্য মাঠে ব্যানার নিয়ে এসেছিলেন অনেক মিলান-ভক্ত। আর ইন্টার মিলানের দায়িত্ব নেওয়ার পর স্তেফানো পিওলির এটা ছিল প্রথম ম্যাচ। ডার্বিতে ড্র দিয়েই শুরু হলো পিওলির।
৪৩ মিনিটে সুসোর গোলে প্রথম এগিয়ে যায় মিলান। বিরতির পর ইন্টারের হয়ে সমতা ফেরান আন্তোনিও কান্দ্রেভা। ৫৩ মিনিটে সুসোর দ্বিতীয় গোলে আবারও এগিয়ে যায় মিলান। শেষ পর্যন্ত পেরিসিচের গোলে পয়েন্ট ভাগাভাগি করে নেয় দুই নগরপ্রতিদ্বন্দ্বী। যদিও সমতাসূচক এই গোলটি অফসাইড কি না, এ নিয়ে তুমুল বিতর্ক চলছে। এএফপি।
