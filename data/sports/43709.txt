
কিছুটা বিপদেই পড়ে গেছেন অনিল কুম্বলে। ভারতীয় ক্রিকেট বোর্ডকে (বিসিসিআই) চ্যাম্পিয়নস ট্রফিতে খেলার ইচ্ছার কথা জানিয়ে চিঠি লিখে তোপের মুখে পড়েছেন ভারত কোচ। বোর্ডের একটি অংশ কুম্বলের এই চিঠিকে অনাকাঙ্ক্ষিত বলেছে।
আগামীকাল ৭ মে চ্যাম্পিয়নস ট্রফিতে খেলা না–খেলার বিষয়ে সিদ্ধান্ত নিতে বিশেষ সাধারণ সভায় বসবে বিসিসিআই। লভ্যাংশ বণ্টন নিয়ে আইসিসির সঙ্গে দ্বন্দ্বে চ্যাম্পিয়নস ট্রফিতে অংশ নেওয়া নিয়ে ভারতীয় বোর্ড যে ‘সিদ্ধান্তহীন’, সে বিষয়ে রফা হবে এই সভায়। আইসিসিকে ‘একহাত’ নিতে বিসিসিআইয়ের একটি অংশ ইংল্যান্ডে আয়োজিত এই টুর্নামেন্ট বয়কটের পক্ষেই। ধারণা করা হচ্ছে, আগামীকাল বিশেষ সভায় ওই অংশটি আবারও নিজেদের পক্ষে মত তৈরির চেষ্টা করবে। কিন্তু বিসিসিআইয়ের অন্তর্বর্তী কমিটি টুর্নামেন্ট বয়কটের মতো এত বড় সিদ্ধান্ত নেওয়ার বিপক্ষে। তাঁরা এরই মধ্যে নির্বাচকদের দল ঘোষণার নির্দেশ দিয়ে দিয়েছেন। চ্যাম্পিয়নস ট্রফি বয়কট করলে ভারতের ২০২৩ পর্যন্ত আইসিসির বড় বড় ইভেন্টে খেলা যে অনিশ্চিত হয়ে পড়বে, এ ব্যাপারেই সতর্ক করে দিয়েছেন। বোর্ডের ওই অংশটি এসবে দমে যাবে না বলেই অনুমান। বিকল্প হিসেবে অন্তর্বর্তী কমিটি তাই ভারতের সুপ্রিম কোর্টকে শেষ আশ্রয় বলে ভেবে রেখেছে। বোর্ডের বিদ্রোহী অংশ বেশি চাপ প্রয়োগ করলে এ ব্যাপারে চাওয়া হবে আদালতের নির্দেশনা।এর মধ্য শুক্রবার বোর্ড বরাবর লেখা কুম্বলের চিঠিটি তাই ভালোভাবে নিতে পারেনি বোর্ডের ওই অংশটি। ভারতকে টুর্নামেন্ট থেকে সরানোর যে প্রচেষ্টা তারা চালিয়ে যাচ্ছে, কুম্বলের চিঠি স্বাভাবিকভাবেই তাদের বিপক্ষে গেছে। বিসিসিআইয়ের একজন জ্যেষ্ঠ সদস্য হিন্দুস্তান টাইমসকে বলেছেন, ‘সিদ্ধান্তটি নেওয়ার এখতিয়ার কোনো ব্যক্তিবিশেষের নেই। চ্যাম্পিয়নস ট্রফিতে অংশ নেওয়া কিংবা না নেওয়ার সিদ্ধান্ত নেবে প্রতিষ্ঠান। এখানে কুম্বলের নাক গলানোর দরকার নেই।’শুক্রবার বোর্ডের কাছে লেখা এক চিঠিতে কুম্বলে জানিয়েছেন, কোহলিরা কেবল চ্যাম্পিয়নস ট্রফিতে খেলতেই চায় না, বর্তমান চ্যাম্পিয়ন হিসেবে শিরোপা ধরে রাখতেও দৃঢ়প্রতিজ্ঞ। তিনি আরও লেখেন, লভ্যাংশ বণ্টন নিয়ে আইসিসির সঙ্গে দ্বন্দ্ব ভারতীয় ক্রিকেট দলের চ্যাম্পিয়নস ট্রফিতে অংশ নেওয়ার ওপর যেন কোনো প্রভাব না পড়ে।কুম্বলে টেন্ডুলকার ও দ্রাবিড় ছাড়াও চ্যাম্পিয়নস ট্রফিতে অংশ নেওয়ার প্রশ্নে পাশে পাচ্ছেন অনেকেই। জহির খান, গুন্ডাপ্পা বিশ্বনাথ, সন্দ্বীপ পাতিল, সঞ্জয় মাঞ্জরেকার, আকাশ চোপড়া, অজিত আগারকার, ভেঙ্কটেশ প্রসাদ, সাবা করিম, মুরালি কার্তিক, দীপ দাশগুপ্তদের মতো সাবেক ক্রিকেটাররা চ্যাম্পিয়নস ট্রফিতে ভারতকে অংশ নেওয়ার আহ্বান জানিয়েছেন। সাবেক ক্রিকেটাররা খেলার কথা বললেও বিসিসিআইয়ের সেই অংশটিকে অটল মনে হচ্ছে। তবে রোববারের বিশেষ সাধারণ সভার পরই পুরো ব্যাপারটা পরিষ্কার হয়ে যাওয়ার কথা। সূত্র: জিনিউজ।
