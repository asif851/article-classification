



ব্রাজিল থেকে এক ব্যক্তি বাংলাদেশে আসছেন ফুটবল শিখতে! ব্যাপারটা চমকপ্রদই...


শিরোনাম দেখে চমকে ওঠারই কথা! পাঁচবারের বিশ্বকাপ চ্যাম্পিয়ন দেশ থেকে বাংলাদেশে এসে ফুটবল শেখা? এও হয় নাকি! আগামী আগস্টেই ঘটতে যাচ্ছে এমন ঘটনা। বাংলাদেশে এসে ফুটবল শিখবেন ব্রাজিলীয় নাগরিক উইলিয়াম মেইরেলেস। বাংলাদেশে এএফসি ‘সি’ লাইসেন্স কোচিং কোর্সে ভর্তি হওয়ার আবেদন করেছিলেন তিনি। ইতিমধ্যেই পেয়ে গেছেন কোর্সের ইয়েস কার্ড। কোর্সটি আয়োজিত হচ্ছে বাংলাদেশ ফুটবল ফেডারেশনের (বাফুফে) তত্ত্বাবধানে। শুরু হবে আগস্টের ১৯ তারিখে। মেইরেলেস ব্রাজিলের পোর্তো অ্যালেগ্রের বাসিন্দা। কখনো পেশাদার ফুটবলে না খেললেও অভিজ্ঞতা আছে আধা পেশাদারি ফুটবলে খেলার। স্বপ্ন দেখেন তৃণমূল পর্যায়ে কোচিং করানোর। এর আগে জাপানেও একটি ফুটবল কোর্স করেছেন। এবার আসবেন বাংলাদেশে। কোর্সটির তত্ত্বাবধায়ক বাফুফের টেকনিক্যাল ডিরেক্টর পল স্মলি।‘সি’ লাইসেন্স কে বলা যায় পেশাদারি ফুটবল কোচিংয়ের প্রথম ধাপ। কিন্তু একজন ব্রাজিলিয়ান হয়ে কোচিং কোর্স করার জন্য বাংলাদেশকে কেন বেছে নিলেন মেইরেলেস? ব্রাজিল থেকে প্রথম আলোকে সেই ব্যাখ্যাটা দিয়েছেন এই ব্রাজিলীয়, ‘আমি প্রথমে কোর্সটি করার জন্য ইউরোপেই চেষ্টা করেছিলাম, কিন্তু সেখানে থাকা-খাওয়াটা ব্যয় বহুল। ভিসা পাওয়াও খুব কঠিন। এরপরে এশিয়ার বিভিন্ন দেশের ফুটবল ফেডারেশনের ওয়েবসাইটে খোঁজ নিয়ে দেখি আগস্টে বাংলাদেশে কোচিং কোর্স হবে। আগস্টে আমি ফ্রি থাকব। তাই বাংলাদেশকেই বেছে নেওয়া।’ বাংলাদেশে এসে একজন ব্রাজিলীয় কোচিং কোর্স করতে চান, বিষয়টি প্রথমে অবাক করেছিল বাংলাদেশ ফুটবল ফেডারেশনের কোচেস এডুকেশন সমন্বয়কারী জোবায়ের নিপুকেও। পরে তার আগের কিছু কোচিং সনদ দেখেই নাকি উইলিয়ামকে দেওয়া হয়েছে অনুষ্ঠেয় কোর্সে অংশগ্রহণের সুযোগ। ব্রাজিলীয় মেইরেলেসের অংশগ্রহণ বাফুফের কোচিং প্রোগ্রামকে আরও সমৃদ্ধ করবে বলেই মনে করেন নিপু ‘একজন ব্রাজিলিয়ান বাংলাদেশে এসে কোচিং কোর্স করবেন, বিষয়টা খুবই ভালো। এতে আমাদের কোর্সগুলোর বিষয় আরও বিস্তৃত হবে।’ বাংলাদেশে এসে বিদেশিদের কোচিং কোর্স করা এই প্রথম নয়। গত মাসেই দুজন ভারতীয় এসে করে গিয়েছেন এএফসি ‘বি’ লাইসেন্স কোর্স।
