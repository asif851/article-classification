
শুরুর ধাক্কাটা ভয়াবহই ছিল নিউজিল্যান্ডের জন্য। একে একে নেই ব্রেন্ডন ম্যাককালাম, মার্টিন গাপটিল ও কেন উইলিয়ামসন। বিশ্বকাপ ক্রিকেটের ফাইনালে খেলতে নেমে মাত্র ৩৯ রানেই ৩ উইকেট হারিয়ে বসাটা ভয়াবহ মাত্রারই বিপর্যয়। সেই বিপর্যয় আপাতত সামলে ওঠারই চেষ্টা করছে নিউজিল্যান্ড; বলা উচিত অনেকটা সামলেও উঠেছে। ৩৯ রানে ৩ উইকেট থেকে কিউইদের সংগ্রহ ১৩১ রান। স্বস্তির বিষয় উইকেটের কলামে নতুন করে কোনো সংখ্যা আর যুক্ত হয়নি। ওভার শেষ ৩৩ টি।নিউজিল্যান্ডের বিপর্যস্ত ইনিংস মেরামতে এই মুহূর্তে আছেন রস টেলর ও গ্রান্ট এলিয়ট। এবারের বিশ্বকাপে খুব ভালো করতে পারেননি টেলর। কিন্তু আজ জীবনের সবচেয়ে গুরুত্বপূর্ণ ম্যাচে তিনি মরনপণ প্রয়াস নিয়েছেন, দলকে ভালো কিছু উপহার দেওয়ার। এলিয়ট সেমিফাইনালে যেখানে শেষ করেছিলেন, আজ ফাইনালে শুরু করেছেন যেন সেখান থেকেই। তবে তিনি সৌভাগ্যবান যে ম্যাক্সওয়েলের বলে আম্পায়ার কুমার ধর্মসেনা কর্তৃক এলবি ঘোষিত হওয়ার পরেও রিভিউয়ের কল্যাণে তিনি বেঁচে গেছেন। এই মুহূর্তে টেলর ও এলিয়ট যুগল স্কোরবোর্ডে ৮৪ রান তুলে অবিচ্ছিন্ন আছেন। টেলরের সংগ্রহ ৩১, এলিয়টের ৫৬।নিউজিল্যান্ডের শুরুর বিপর্যয়ের কারণ অস্ট্রেলিয়ার তিন ফাস্ট বোলার। জশ হ্যাজেলউড, মিচেল স্টার্ক ও মিচেল জনসনের আগুন-ঝরা বোলিংয়ের সঙ্গে যুক্ত হয়েছিলেন গ্লেন ম্যাক্সওয়েল। ম্যাককালামকে ইনিংসের পঞ্চম বলেই বোল্ড করে ফিরিয়েছিলেন মিচেল স্টার্ক। গাপটিলও বোল্ড হন ম্যাক্সওয়েলের বলে। কেন উইলিয়ামসন সাজঘরে ফেরেন জনসনের বলে কট অ্যান্ড বোল্ড হয়ে।
