

• লিগ ওয়ানে মার্শেইয়ের বিপক্ষে ৩-০ গোলে জিতেছে প্যারিস সেইন্ট জার্মেই। • ম্যাচে ইনজুরি হয়ে মাঠ ছেড়েছেন নেইমার। • চ্যাম্পিয়নস লিগের ফিরতি পর্বের ম্যাচে নেইমারকে নাও পাওয়া যেতে পারে।
বার্নাব্যুর ক্ষতটা কি শুকিয়েছে প্যারিস সেন্ট জার্মেইয়ের (পিএসজি) নিশ্চিত করেই বলে দেওয়া যায়— না। ফেবারিট হিসেবে মাঠে নেমে রিয়াল মাদ্রিদের বিপক্ষে ৩-১ গোলে হারের ক্ষতটা এত সহজে শুকোনোর নয়! তবে এটা ঠিক ফিরতি পর্বে ঘরের মাঠে ঘুরে দাঁড়ানোর স্বপ্ন বুনছেন প্যারিসবাসী। হয়তো মনে মনে ভেবে রেখেছেন, ‘বার্নাব্যুর প্রতিশোধ ঠিকই তুলবেন নেইমার।’ কিন্তু রোনালদোদের বিপক্ষে সেই নেইমারকেই খুব সম্ভবত পাচ্ছে না তারা! গতরাতে ফরাসি লিগে অলিম্পিক মার্শেইয়ের বিপক্ষে পিএসজি ৩-০ গোলে জিতলেও গোড়ালির চোটে পড়েছেন নেইমার। কিন্তু এমন উৎসবের দিনেও সে কারণে মন খারাপ গোটা প্যারিসের। গোড়ালিতে চোট পেয়ে স্ট্রেচারে করে মাঠ থেকে বের হয়ে যান তিনি। চোটের ধরন দেখে ধারণা করা হচ্ছে, চ্যাম্পিয়নস লিগের ফিরতি পর্বের ম্যাচে তাঁকে নাও পাওয়া যেতে পারে; যদিও এখনো হাতে সময় আছে নয় দিন। ম্যাচটি অনুষ্ঠিত হবে ৬ মার্চ।পিএসজি অধিনায়ক থিয়াগো সিলভাই জানিয়েছেন শঙ্কাটা, ‘আমরা এখনো জানি না নেইমারের চোটটা কেমন। তবে আমার মনে হয় না ৬ মার্চ সে খেলতে পারবে কিনা।’কোচ উনাই এমেরি অবশ্য এখনো আশা ছাড়ছেন না, ‘ড্রেসিং রুমে গিয়ে ওকে দেখেছি। মনে হলো ওর পা মচকে গেছে। তবে চোটের জায়গাটা পরীক্ষা করে দেখতে হবে। রিপোর্ট পাওয়ার আগে পর্যন্ত আমি আশাবাদী হতে চাই।’নেইমারের চোটের দিনে পিএসজির পক্ষে গোল করেছেন কাভানি ও কিলিয়ান এমবাপ্পে। ১০ মিনিটেই দলকে এগিয়ে দেন এমবাপ্পে। বাঁ পায়ের শটে কাছের পোস্ট দিয়ে গোল করেন তিনি। দ্বিতীয় গোলটি আত্মঘাতী। ২৭ মিনিটে কাভানির উদ্দেশ্যে নেইমারের ক্রস ঠেকাতে গিয়ে বল জালে পাঠিয়ে দেন পর্তুগিজ ডিফেন্ডার রোলানন্দো। দ্বিতীয়ার্ধে আবারও নেইমারের দারুণ একটা ক্রস ধরে নিজের শরীর এক ঝটকায় ঘুরিয়ে জালে বল ঠেলেন কাভানি।৭৭ মিনিটে চোট পান নেইমার। শেষ পর্যন্ত স্ট্রেচারে করেই মাঠ ছাড়তে হয় তাঁকে। ম্যাচের শেষ পর্যন্ত নেইমারের জায়গায় আর কাউকে নামাননি এমেরি। ৬ মার্চ রিয়াল মাদ্রিদের বিপক্ষে ফিরতি ম্যাচের একটা মহড়াই কি দিয়ে দিলেন পিএসজি কোচ!
