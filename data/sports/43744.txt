
হ্যামিল্টনের সেডন পার্কের দর্শকেরা দাঁড়িয়ে করতালি দিলেন মার্টিন গাপটিলকে। দেবেন না-ইবা কেন! অসাধারণ এক ইনিংসই যে খেললেন নিউজিল্যান্ডের এই ওপেনার। ডাবল সেঞ্চুরি তিনি করতেই পারতেন। কিন্তু দক্ষিণ আফ্রিকার রানটা যে ছিল ‘কম’। শেষ পর্যন্ত ১৮০ রানেই অপরাজিত থাকতে হলো। তাঁর অনবদ্য ইনিংসে প্রোটিয়াদের ৭ উইকেটে হারিয়ে ৫ ম্যাচের ওয়ানডে সিরিজে ২-২-এ সমতা এনেছে নিউজিল্যান্ড।
প্রথমে ব্যাট করে দক্ষিণ আফ্রিকার করা ৮ উইকেটে ২৭৯ রান বলতে গেলে গাপটিলের ব্যাটেই উতরে গেছে নিউজিল্যান্ড। ৪৫ ওভারে মাত্র ৩ উইকেট হারিয়ে জয়ের জন্য প্রয়োজনীয় রান তুলে নেওয়া কিউইদের সামনে থেকে নেতৃত্ব দিয়েছেন গাপটিল ১৩৮ বলে খেলা ১৮০ রানের অপরাজিত ইনিংস। দুর্দান্ত এই ইনিংসটিতে গাপটিল মেরেছেন ১৫টি চার ও ১১টি ছয়।গাপটিলের ম্যাচজয়ী এই ইনিংসের সঙ্গে যোগ হয়েছে রস টেলরের ৬৬। এ ছাড়া অধিনায়ক কেন উইলিয়ামসন করেছেন ২১। ২৮০ রান করতে নেমে ৫ রানে প্রথম উইকেট হারানোর পর নিউজিল্যান্ড যে এত সহজে ম্যাচটা জিতে যাবে, সেটা বোধ হয় ভাবেননি কেউই।ওয়ানডে ক্রিকেটে রান তাড়া করতে নেমে গাপটিলের অপরাজিত ১৮০ রানের ইনিংসটি হচ্ছে চতুর্থ সর্বোচ্চ। রান তাড়া করতে নেমে সর্বোচ্চ ১৮৫ রানের ইনিংসটি অস্ট্রেলীয় অলরাউন্ডার শেন ওয়াটসনের—২০১১ সালের এপ্রিলে মিরপুর স্টেডিয়ামে বাংলাদেশের বিপক্ষে সেই ব্যাটিং-তাণ্ডব চালিয়েছিলেন ওয়াটসন।গাপটিল অবশ্য আরও একটি জায়গায় অনন্য অবস্থানে আছেন। নিউজিল্যান্ডের হয়ে ওয়ানডেতে সর্বোচ্চ তিনটি ইনিংসই তাঁর। ২০১৫ সালের বিশ্বকাপে ওয়েলিংটনে ওয়েস্ট ইন্ডিজের বিপক্ষে ২৩৭ রানের ইনিংসটিই সর্বোচ্চ। এর আগে অবশ্য ২০১৩ সালে সাউদাম্পটনে ইংল্যান্ডের বিপক্ষে খেলেছিলেন ১৮৯ রানের ইনিংস। মজার ব্যাপার হচ্ছে আজকেরটিসহ তাঁর ‘দৈত্যসম’ তিনটি ইনিংসেই তিনি ‘অপরাজিত’।টসজয়ী দক্ষিণ আফ্রিকার ২৭৯ রানের ইনিংসে সর্বোচ্চ রান এবি ডি ভিলিয়ার্স—৭২। ফাফ ডু প্লেসির ব্যাট থেকে এসেছে ৬৭। ৪০ করেছেন আমলা। নিউজিল্যান্ডের পক্ষে একটি করে উইকেট নিয়েছেন—মিচেল স্যান্টনার, ট্রেন্ট বোল্ট, টিম সাউদি। ২ উইকেট পেয়েছেন জিতান প্যাটেল। সূত্র: ক্রিকইনফো।
