
ইংল্যান্ড ও ওয়েলশ ক্রিকেট বোর্ডের কাছে ঋণী হয়ে থাকবে ভারতীয় ক্রিকেট বোর্ড। ইসিবির চেষ্টাতেই না টি-টোয়েন্টি খেলার জন্ম হলো, আইপিএলের মতো খেলার দুনিয়া নিয়ন্ত্রণ করার অস্ত্র পেল বিসিসিআই। অনেক দিন চুপচাপ বসে থেকে আবার নড়েচড়ে উঠেছে ইসিবি। ক্রিকেটকে দিচ্ছে নতুন এক উপহার, ১০০ বলের ক্রিকেট। ইসিবির ক্রিকেট পরিচালক অ্যান্ড্রু স্ট্রাউসের এই ক্রিকেটের দর্শক খুঁজে পেয়েছেন। ব্রিটিশ সংবাদ সংস্থা বিবিসির ভাষায়, এ দর্শক হলো ‘মা ও শিশু’রা!
১৫টি স্বাভাবিক ওভার ও ১০ বলের ১৬ ওভারের নতুন এক ক্রিকেট চালু করতে চাইছে ইসিবি। পাঁচ সপ্তাহ লম্বা এই প্রতিযোগিতার সঙ্গে পরিচয় ঘটানো হবে ২০২০ সালে। এর মাঝেই সাতটি ভেন্যু নির্দিষ্ট করা হয়েছে এর জন্য। হঠাৎ করে নতুন এক ক্রিকেটের জন্ম দিতে হলো কেন? স্ট্রাউসের ভাষায় নতুন দর্শক ধরার জন্য, ‘আমরা নতুন দর্শক পেতে চাই; যারা বর্তমান ক্রিকেটের ভক্ত নয়। আমরা খেলাটাকে অতটা সম্ভব সহজ বানানোর চেষ্টা করব, যেন তারাও এটা বুঝতে পারে।’
মজার ব্যাপার, ইতিমধ্যে একটি টি-টোয়েন্টি লিগ চালু আছে ইংল্যান্ডে। ন্যাটওয়েস্ট টি-টোয়েন্টি ব্লাস্ট নিয়ে এমনিতেই দর্শক চাহিদা অনেক। এ অবস্থায় আরেকটি প্রায় একই ধরনের ক্রিকেট টুর্নামেন্ট চালু করার কারণ দেখছেন না অনেকেই। কিন্তু স্ট্রাউসের দাবি, নতুন টুর্নামেন্ট পুরোনো দর্শকদের জন্য নয়!
‘টি-টোয়েন্টি অবিশ্বাস্য সাফল্য পেয়েছে এবং এর একটি নির্দিষ্ট দর্শক আছে। আমরা সে দর্শকটা ধরে রাখতে চাই, সেই সঙ্গে নতুন দর্শক চাই। এমন কেউ যারা ব্যাপারগুলো আরেকটু ভিন্ন চায়। এ থেকেই এটার (১০০ বলের ক্রিকেট) উদ্ভব। টি-টোয়েন্টি দিন দিন বড় হয়ে যাচ্ছে। বিশ্বের অনেক স্থানে এটা চার ঘণ্টারও বেশি সময় নিচ্ছে। আমরা চাই বাচ্চারা আগেভাগে ঘুমাতে যাক (খেলা দেখে)। এটা টেরেস্ট্রিয়াল টিভিতেই (কেব্‌ল লাইন দরকার হবে না) দেখা যাবে। আমরা আরও সাধারণ দর্শক চাই ক্রিকেটে।’
স্ট্রাউসের যুক্তির পর বিবিসির শিরোনামের ভুল ধরা যাচ্ছে না!
 
