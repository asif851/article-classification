
ক্যারিবীয় ‘বিগ বার্ড’ জোয়েল গার্নারের কাছ থেকে মেরুন টুপি পেয়ে নিশ্চয়ই উচ্ছ্বসিত ছিলেন সুনীল অ্যামব্রিস। একসময় যে টুপি পরে টেস্ট আঙিনা কাঁপিয়েছেন গার্নার-হোল্ডিংরা, সেই টুপি পরে মাঠে নামার সুযোগ পাওয়া বলে কথা! কিন্তু অ্যামব্রিস নিশ্চিতভাবেই তাঁর টেস্ট অভিষেক ভুলে যেতে চাইবেন, এমনকি ইতিহাস গড়ার পরও লজ্জায় তাঁর মাথা নত!
টেস্ট অভিষেকে এমন ইতিহাসের অংশ হতে চায় না কেউ। কিন্তু অ্যামব্রিস দুর্ভাগ্য এড়াতে পারেননি। ওয়েলিংটন টেস্টের প্রথম দিনে ৪ উইকেটে ৮০ রান নিয়ে ধুঁকছিল ওয়েস্ট ইন্ডিজ। এমন চাপের মধ্যে অভিষেক টেস্টে ব্যাটিংয়ে নামেন ২৪ বছর বয়সী অ্যামব্রিস। কিন্তু টিকেছেন মাত্র ১ বল! নেইল ওয়াগনারের করা ৩০তম ওভারের প্রথম বলেই ‘হিট উইকেট’ হয়ে আউট হন অ্যামব্রিস।
ওয়াগনার ‘শর্ট বল’ করেছিলেন। অনসাইডে খেলতে গিয়ে ভারসাম্য ধরে রাখতে পারেননি অ্যামব্রিস। পা দিয়ে স্ট্যাম্প ভেঙেছেন। এর মধ্য দিয়ে এক অপ্রত্যাশিত রেকর্ড গড়েছেন তিনি। টেস্ট ক্রিকেটের ইতিহাসে অ্যামব্রিসই প্রথম ব্যাটসম্যান, যিনি অভিষেক ম্যাচেই ‘হিট উইকেট’ হয়ে তুলে নিয়েছেন ‘গোল্ডেন ডাক’ (প্রথম বলেই আউট)! তবে টেস্ট ইনিংসে ‘হিট উইকেট’ হয়ে ‘গোল্ডেন ডাক’ মারা ব্যাটসম্যানদের মধ্যে অ্যামব্রিস সর্বশেষ সংযোজন (ষষ্ঠ)।
অ্যামব্রিসসহ টেস্ট ইতিহাসে এ পর্যন্ত ৬৩ জন ক্রিকেটার অভিষেকেই ‘গোল্ডেন ডাক’-এর তেতো স্বাদ পেয়েছেন। এর মধ্যে ২৫ জন ক্যাচ আউট, ১৯ জন বোল্ড, ১৬ জন এলবিডব্লিউ এবং একজন করে রানআউট, স্ট্যাম্পড আর ‘হিট উইকেট’-এর শিকার হয়েছেন। অ্যামব্রিস সেই ‘হিট উইকেট’ হওয়া একমাত্র ক্রিকেটার। তাঁর দলও ভালো করতে পারেনি। ওয়েস্ট ইন্ডিজকে প্রথম ইনিংসে ১৩৪ রানে গুটিয়ে দিয়ে ৯ উইকেটে ৪৪৭ রান নিয়ে দ্বিতীয় দিন শেষ করেছে নিউজিল্যান্ড। সূত্র: ক্রিকেট অস্ট্রেলিয়া।




 টেস্টে ‘হিট উইকেট’ হয়ে ‘গোল্ডেন ডাক’ মেরেছেন যারা




ব্যাটসম্যান


   দল


    প্রতিপক্ষ


   সাল


 ভেনু




ইমতিয়াজ আহমেদ


পাকিস্তান


ইংল্যান্ড


১৯৬২


ঢাকা




ভিজয় মাঞ্জেরকার


ভারত


ওয়েস্ট ইন্ডিজ


১৯৬২


পোর্ট অব স্পেন




মাইক প্রোক্টর


দক্ষিণ আফ্রিকা


অস্ট্রেলিয়া


১৯৬৭


পোর্ট এলিজাবেথ




ভ্যানবার্ন হোল্ডার


ওয়েস্ট ইন্ডিজ


ভারত


১৯৭৫


চেন্নাই




ডেরেক মারে


ওয়েস্ট ইন্ডিজ


ইংল্যান্ড


১৯৮০


ওভাল




সুনীল অ্যামব্রিস


ওয়েস্ট ইন্ডিজ


নিউজিল্যান্ড


২০১৭


ওয়েলিংটন




