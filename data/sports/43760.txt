
বেশ চমকে ওঠার মতোই খবর বটে!
দ্বিতীয় ম্যাচ শেষে কলকাতার একটি জনপ্রিয় দৈনিকে লেখা হলো, ‘শোনা গেল, ম্যাচ শেষে ভারতীয় ড্রেসিংরুমে এমএসডির (ধোনি) কাছে নাকি মুস্তাফিজুরকে নিয়ে গিয়েছিলেন মাশরাফি মুর্তজা। আইপিএল দরজা খোলার সম্ভাবনা ছেলের আছে কি না জানতে।’খবরটা বেশ হইচই ফেলেছিল বাংলাদেশের সাংবাদিকদের মধ্যে। সত্যি মাশরাফি সেদিন নিয়ে গিয়েছিলেন মুস্তাফিজকে? আজ সংবাদ সম্মেলনের শুরুতেই উঠল সে প্রসঙ্গ।মাশরাফি পরিষ্কার জানিয়ে দিলেন এমন কিছুই ঘটেনি। বললেন, ‘এ রকম কোনো কিছুই হয়নি। বাসায় ছেলে-মেয়ের চেহারাই দেখার সময় পাচ্ছি না! অন্য কোথাও যাওয়ার তো সুযোগই নেই।’ভারত সিরিজে দুর্দান্ত বোলিং করে মুস্তাফিজ নিয়েছেন ১৩ উইকেট। হয়েছেন সিরিজ সেরা। মাশরাফি মনে করেন যেভাবে সে বোলিং করেছে, অনায়াসে সুযোগ পাবে যেকোনো দলেই, ‘মুস্তাফিজ যেভাবে বোলিং করেছে, তার যদি সামর্থ্য থাকে ওকে এমনি যেকোনো দলে নেওয়া হবে। সে যেকোনো জায়গায় খেলার যোগ্যতা রাখে। ক্যারিয়ারের শুরুতেই দারুণ পারফরম্যান্স করেছে। আশা করি, নিজের সেরাটা ধরে রাখবে। ও যদি নিজের যত্ন নেয়, দিনে দিনে নতুন জিনিস শিখতে পারে, তবে ১০-১৫ বছর জাতীয় দলকে সেবা দিতে পারবে।’কলকাতার ওই দৈনিক আরও লিখেছে, সেদিন ধোনির কাছে একটা ব্যাটও নাকি মাশরাফি চেয়েছেন, মুস্তাফিজকে উৎসাহিত করতে। শুনে মাশরাফি মৃদু হাসলেন। বললেন, ‘কারও রুমে মুস্তাফিজকে নিয়ে যাওয়া হয়নি। আর ব্যাটের ব্যাপারও কিছু হয়নি বা আমি এ বিষয়ে কিছু জানি না।’
