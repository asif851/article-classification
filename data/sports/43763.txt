
বাংলাদেশের আবেগের লাল-সবুজ পতাকা পোস্ট করেছে লা লিগা। তাতে লিখেছে, ‘সোমবার কাঠমান্ডুতে বিমান দুর্ঘটনায় ক্ষতিগ্রস্ত সবার প্রতি সমবেদনা লা লিগার।’ হোক না ফেসবুকের কাস্টম পোস্ট, শীর্ষ স্প্যানিশ লিগের এই সৌজন্য ভালোবাসায় আবেগকে ছুঁয়েছে বাংলাদেশের মানুষের। বিশ্বের এ সময়ের সেরা দুই খেলোয়াড় ক্রিস্টিয়ানো রোনালদো ও লিওনেল মেসির এই লিগ বাংলাদেশকে তার ইতিহাসের অন্যতম এক শোকাবহ সময়ে মনে রেখেছে, এ ধন্য ধন্যবাদ পেয়েছে বিশেষভাবে।
আজ বাংলাদেশ সময় বিকেল ৪টা ২০ মিনিটে এই পোস্ট দেয় লা লিগার ফেসবুক পেজ। এক ঘণ্টার মধ্যে এই পোস্ট ১৪ হাজার প্রতিক্রিয়া ও ২ হাজার ৫০০ শেয়ার হয়। ততক্ষণে প্রায় ৭০০ মন্তব্যও ছিল। বেশির ভাগ মানুষ এই ভালোবাসাকে শ্রদ্ধার সঙ্গে গ্রহণ করেন।
কেউ কেউ অনুরোধ করেন, পোস্টটি কাস্টম (শুধু নির্দিষ্ট মানুষ দেখবে) না করে পাবলিক (যে কেউ দেখতে পারবে) করে দিতে, যেন সারা বিশ্বে লা লিগার সমর্থক ও দর্শক-অনুসারীর কাছে পৌঁছায় এই দুর্ঘটনার খবর। তাঁদের একজন দীপন মোহাম্মদ আলী আবদুল্লাহ মন্তব্যের ঘরে লেখেন, ‌‘এই শোকবার্তাকে সাধুবাদ জানাই। এটা আরও ভালো হতো যদি বিশ্বের সবাই দেখতে পারে, এমন করে পোস্টটা দিতেন। নির্দিষ্ট কিছু দেশে দেখা যাবে, এমন করে তো আর শোককে বেঁধে রাখা যায় না। তারপরও অনেক অনেক ধন্যবাদ। এমন উদ্যোগের জন্য ধন্যবাদ। বাংলাদেশ থেকে ভালোবাসা জানাই।’
