

# বঙ্গবন্ধু জাতীয় স্টেডিয়ামে এবড়োখেবড়ো মাঠ। অনেক জায়গাতেই ঘাস নেই। 
# আগামীকাল বেলা তিনটায় এখানেই এএফসি কাপে প্রাথমিক রাউন্ডের ম্যাচে মুখোমুখি হবে বাংলাদেশের সাইফ স্পোর্টিং ও মালদ্বীপের টিসি স্পোর্টস ক্লাব ।

বঙ্গবন্ধু জাতীয় স্টেডিয়ামের সঙ্গে যাদের নিয়মিত যোগাযোগ আছে, শিরোনামটা দেখে মোটেও অবাক হওয়ার কথা নয় তাদের। দেশের সবচেয়ে পুরোনো ভেন্যুর মাঠ এতটাই খারাপ যে বল মাটিতে পরে কখন গতি পরিবর্তন হয়ে কোথায় যায়, সেটি বোঝার সাধ্য নেই কারও। এবড়োখেবড়ো মাঠের অনেক জায়গায় ঘাসই নেই। এমন মাঠে যদি আন্তর্জাতিক ফুটবল হয়, তাহলে তো আপত্তি উঠতেই পারে। এএফসি কাপের প্রাথমিক রাউন্ডের ম্যাচে আগামীকাল এই মাঠেই বাংলাদেশের সাইফ স্পোর্টিং মুখোমুখি হবে মালদ্বীপের টিসি স্পোর্টস ক্লাব। টিসির কোচ ঠিক আপত্তি তোলেননি, তবে মাঠটি একেবারেই পছন্দ হয়নি তাঁর।জাতীয় ক্রীড়া পরিষদ বঙ্গবন্ধু স্টেডিয়ামের রক্ষণাবেক্ষণের কাজে নিয়োজিত। কিন্তু এশিয়ার দ্বিতীয় সেরা ক্লাব টুর্নামেন্টের একটি ম্যাচ এখানে আয়োজিত হতে যাচ্ছে, সেটি নিয়ে যেন কোনো হেলদোল নেই তাদের। ম্যাচের ২৪ ঘণ্টা আগে ভেন্যুতে প্রবেশ করেই অবাক টিসির কোচ নিজাম মোহামেদ, ‘মাঠটি দেখে আমি খুবই হতাশ। এমন মাঠে ভালো কিছু করাটা খুব কঠিন। তবুও মানিয়ে নিতে হবে।’মাঠই কেবল নয়, বঙ্গবন্ধু স্টেডিয়ামের ফ্লাডলাইটও বেহাল। আলো পর্যাপ্ত নেই বলে ম্যাচ আয়োজিত হচ্ছে বেলা তিনটায়। গ্যালারির অবস্থা তো আরও খারাপ। অনেক চেয়ারই ভাঙা। দেশের খেলাধুলার সবচেয়ে পুরোনো ভেন্যুটিকে নিয়ে যেন কারও মাথাব্যথা নেই।
