
২০১৪ সালের স্বাধীনতা পুরস্কারের জন্য স্বাধীন বাংলা ফুটবল দলের নাম সরকারের কাছে প্রস্তাব করবে বাফুফে। কাল বাফুফের নির্বাহী কমিটি জরুরি সভায় সর্বসম্মতভাবে এই সিদ্ধান্ত নিয়েছে। আজকালের মধ্যেই জাতীয় ক্রীড়া পরিষদের কাছে স্বাধীন বাংলা ফুটবল দলের নাম পাঠিয়ে দেবে বাফুফে।উল্লেখ্য, স্বাধীনতা পুরস্কারের জন্য দিন কয়েক আগে একটি নাম বাফুফের কাছে চায় জাতীয় ক্রীড়া পরিষদ (এনএসসি)। সেই পরিপ্রেক্ষিতেই কাল বাফুফের ওই জরুরি সভা হয়েছে। তবে স্বাধীন বাংলা ফুটবল দলের নাম প্রস্তাব মানেই দেশের সর্বোচ্চ বেসামরিক স্বীকৃতি পাচ্ছে দলটি, এমন নিশ্চয়তা নেই। চূড়ান্ত সিদ্ধান্ত নেবে সরকার। এর আগে ১১ জন ক্রীড়াবিদ ও দুটি প্রতিষ্ঠান (বিসিবি ও বাংলাদেশ আনসার-ভিডিও) স্বাধীনতা পদক পেয়েছে।ডাগ-আউটে থাকার আবদারে সাড়াবাফুফের নির্বাহী কমিটির সদস্যরা ঘরোয়া ফুটবলে ম্যাচ চলার সময় এখন থেকে আবার ডাগ-আউটে থাকতে পারবেন। মাঝখানে এই নিয়মটা বাতিল করা হয়েছিল। কারণ বাফুফের নির্বাহী কমিটির কেউ ডাগ-আউটে থাকলে রেফারি প্রভাবিত হন বলে অনেক অভিযোগ উঠেছে অতীতে।কিন্তু ক্লাব কর্মকর্তাদের চাপে আবার তা চালু করতে লিগ কমিটি সুপারিশ করে বাফুফের নির্বাহী কমিটির কাছে। নির্বাহী কমিটি একবার তা প্রত্যাখ্যান করলেও নাছোড় কর্তারা নিয়মটাকে আবার চালু করার ব্যবস্থা করেই ছেড়েছেন কালকের জরুরি সভায়। যার অর্থ, বাফুফের নির্বাহী কমিটিতে থাকা আরিফ খান, সত্যজিৎ দাস, আমিরুল ইসলামরা যথারীতি দলের সঙ্গে ডাগ-আউটে থাকার অনুমতি পেলেন।
