
৬ ওভারে ৪৮ রান। হাতে ১০ উইকেট। ক্রিকেটে এর চেয়ে সহজ লক্ষ্য পাওয়া কঠিন। লক্ষ্যটা সহজেই পার করেছে ভারত। সিরিজের প্রথম টি-টোয়েন্টিতে অস্ট্রেলিয়াকে ৯ উইকেটে হারিয়েছে স্বাগতিক দল। সেটা ৩ বল হাতে রেখেই।১১ রানে রোহিত শর্মাকে বোল্ড করে একটু উত্তেজনা ছড়িয়েছেন নাথান কোল্টার-নাইল। আগের বলেই ছক্কা খাওয়ার উপযুক্ত জবাব যাকে বলে। কিন্তু বিরাট কোহলি ও শেখর ধাওয়ান কোনো সুযোগই দিলেন না। পরিমিত আক্রমণাত্মক ব্যাটিংয়ে ধীরে সুস্থে ম্যাচ বের করে নিয়েছেন এ দুজন। ১২ বলে ১২ রান কিংবা ৬ বলে ৬ রানের সমীকরণও কোনো উত্তেজনা ছড়াতে পারেনি। শেষ পর্যন্ত চার মেরেই ম্যাচ শেষ করে এসেছেন অধিনায়ক কোহলির (২২*)।খেলাটা যে শেষ ওভার পর্যন্ত গিয়েছে, এর জন্য বৃষ্টিকে ধন্যবাদ দিতে পারে অস্ট্রেলিয়া। বৃষ্টির কারণে খেলা ৬ ওভারে নেমে না আসলে যে এটাও হতো না। প্রথমে ব্যাট করতে নেমে ১৮.৪ ওভারে ৮ উইকেট হারিয়ে ১১৮ রান করেছিল অস্ট্রেলিয়া। নিয়মিত অধিনায়ক স্টিভ স্মিথের অভাবে হুড়মুড় করে ভেঙে পড়েছে সফরকারী দলের ব্যাটিং। শুধু অ্যারন ফিঞ্চই যা একটু চেস্টা করেছিলেন। কিন্তু ৩০ বলে ফিঞ্চের ৪২ রানের পর আর কেউ দাঁড়াতে পারেননি অস্ট্রেলীয় ইনিংসে। অস্ট্রেলিয়ার রান তোলার সব চেষ্টা থেমেছে কুলদীপ যাদবের সামনে। ফিঞ্চ ও ময়েজেস হেনরিকেসকে আউট করেছেন যাদব। তবে ৪ ওভারে মাত্র ১৬ রান দেওয়াটাই অস্ট্রেলিয়ার জন্য সবচেয়ে বড় বাধা হয়ে দাঁড়িয়েছিল।
