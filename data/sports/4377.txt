
ধোনি বনাম স্মিথ। বিতর্কটাকে ঠিক এ রকমই একটা চেহারা দেওয়া হচ্ছিল। স্টিভেন স্মিথ যে কেড়ে নিয়েছেন মহেন্দ্র সিং ধোনির রাজত্ব! এবার ধোনি যখন ব্যাট হাতে ব্যর্থ হচ্ছেন, সেই মুহূর্তে তাঁর পাশে দাঁড়ালেন স্মিথই। বললেন, ধোনির ফর্ম মোটেও ভাবাচ্ছে না তাঁকে।
টি-টোয়েন্টিতে অধিনায়ক ধোনির সাফল্য কিংবদন্তিতুল্য। সেই ধোনিকে সরিয়ে এবার পুনে সুপারজায়ান্টসের নেতৃত্ব দেওয়া হয়েছে স্মিথকে, ভারতীয়দের মধ্যে যার জনপ্রিয়তা কিছুটা কমতির দিকেই ছিল টেস্ট সিরিজের নানামুখী বিতর্কের কারণে। ফলে স্মিথকে ধোনির পদে দেখতে রাজিই ছিল না ধোনি-ভক্তরা। এর মধ্যে বিতর্কটা তুঙ্গে উঠেছিল পুনের এক কর্তা ‘জঙ্গলে একটাই বাঘ, যার নাম স্মিথ’ লিখে টুইট করে। যে বিতর্কটা ধোনির স্ত্রী সাক্ষী পর্যন্ত গড়িয়েছে। সাক্ষী প্রকারান্তরে ধোনির সমালোচকদের বলেছেন অকৃতজ্ঞ।সর্বশেষ সৌরভ গাঙ্গুলি এই প্রসঙ্গে একেবারে বাস্তবধর্মী মন্তব্য করে বলেছেন, ধোনি যে আগের সেই ধোনি নেই সেই বাস্তবতা মানতে হবে। ধোনির কার্যকারিতা টি-টোয়েন্টিতে আর আগের মতো থাকবে না। বয়সের ছাপ তো পড়বেই। এবারের আইপিএলে তিন ম্যাচে ২৮ রান করেছেন ধোনি। তবে পুনে অধিনায়ক স্মিথ দাবি করছেন, ‘ওর ফর্ম নিয়ে আমি একটুও চিন্তিত নই। ও একজন সেরা মানের খেলোয়াড়। আমরাও মাত্র তিনটা ম্যাচ খেললাম। সামনে ও দ্রুতই ব্যাট হাতে নিজের সেরাটা দেখিয়ে দেবে।’স্মিথ নিজে গত ম্যাচটা খেলতে পারেননি অসুস্থ থাকায়। দিল্লি ডেয়ারডেভিলসের বিপক্ষে সেই ম্যাচে নেতৃত্ব দিয়েছেন অজিঙ্কা রাহানে। তবে আজ গুজরাট লায়নসের বিপক্ষে ম্যাচটি খেলবেন বলে জানিয়েছেন স্মিথ। সূত্র: পিটিআই।
