
বার্নাব্যুতে শনিবার মাঠে নামছে ক্লাব ফুটবলের অন্যতম দুই পরাশক্তি রিয়াল মাদ্রিদ-বার্সেলোনা। ‘এল ক্লাসিকো’তে মাঠ মাতাবেন লিওনেল মেসি, ক্রিস্টিয়ানো রোনালদো, নেইমার, হামেস রদ্রিগেজ, লুইস সুয়ারেজের মতো তারকারা। তবে নিযুত-কোটি দৃষ্টি থাকবে মূলত মেসি-রোনালদোর ওপরই। লড়াইয়ের আগে দুই মহাতারকার শক্তিমত্তা আরেকবার দেখে নেওয়া যেতে পারে।
যেখানে মেসি এগিয়ে‘এল ক্লাসিকো’তে ব্যক্তিগত গোলের সংখ্যায় মেসি এগিয়ে। বার্সা ফরোয়ার্ড ২৮ ম্যাচে করেছেন ২১ গোল। দুদলের লড়াইয়ে সর্বোচ্চ গোলদাতার তালিকায় নাম লিখিয়েছেন বার্নাব্যুতে সর্বশেষ ‘এল ক্লাসিকো’তেই। ওই ম্যাচে হ্যাটট্রিক করে ছাড়িয়েছিলেন রিয়াল কিংবদন্তি আলফ্রেডো ডি স্টেফানোকে। অন্যদিকে ২০০৯ সালে রিয়ালে যোগ দেওয়ার পর বার্সার বিপক্ষে ২১ ম্যাচে ১৩ গোল করেছেন রোনালদো।
যেখানে রোনালদো এগিয়েগত মৌসুমের মতো এবারও দুরন্ত গতিতে ছুটছেন পর্তুগিজ উইঙ্গার। লিগে এখনো পর্যন্ত সর্বোচ্চ গোলদাতা রোনালদো। ৮ ম্যাচে করেছেন ১৫ গোল। ভেঙেছেন ৭১ বছরের রেকর্ড। লা লিগার ইতিহাসে মৌসুমের শুরুতে ৮ ম্যাচে তাঁর চেয়ে বেশি গোল করতে পারেননি কেউ। অন্যদিকে ৮ ম্যাচে মেসির গোল ৭টি। তবে একদিক দিয়ে মেসি এগিয়ে। এখনো পর্যন্ত লিগে সর্বোচ্চ অ্যাসিস্ট করেছেন আর্জেন্টিনা অধিনায়ক। মেসির অ্যাসিস্টের সংখ্যা ৯টি। অর্থাৎ গোল করা ও করানো-দুদিকে মনোযোগ বার্সা ফরোয়ার্ডের।
‘হ্যাটট্রিক কিং’ রোনালদো!এ মৌসুমে এরই মধ্যে লা লিগায় তিনটি হ্যাটট্রিক হয়ে গেছে পর্তুগিজ ফরোয়ার্ডের। লিগে ২২ হ্যাটট্রিক নিয়ে বসেছেন কিংবদন্তি ডি স্টেফানো ও তেলমো জারার পাশে। বার্নাব্যুতে কালই দুই কিংবদন্তিকে ছাড়িয়ে যাওয়ার পালা সিআর সেভেনের। মেসির হ্যাটট্রিক সংখ্যা ১৯টি। এর মধ্যে দুটো এসেছে রিয়ালের বিপক্ষে।
ব্যালন ডি’অর নির্ধারক ম্যাচ?গত ছয় বছর ফিফা বর্ষসেরা পুরস্কার উঠেছে এ দুজনের হাতেই। চারবার জিতেছেন মেসি, দুবার রোনালদো। এবারও পুরস্কারের দৌড়ে এগিয়ে দুজনই। গত মৌসুমে রিয়ালকে ‘লা ডেসিমা’ জিতিয়েছেন রোনালদো। ক্লাব ফুটবলে দুর্দান্তে ফর্মে রয়েছেন পর্তুগিজ তারকা। অন্যদিকে বিশ্বকাপে দলকে ফাইনালে তোলার পেছনে গুরুত্বপূর্ণ ভূমিকা ছিল মেসির। বিশ্বকাপে পরপর চার ম্যাচে হয়েছিলেন সেরা। কিন্তু কে জিতবেন ব্যালেন ডি’অর—এ প্রশ্নে উত্তর পাওয়া কঠিনই। ধারণা করা হচ্ছে, শনিবার ‘এল ক্লাসিকো’ ফিফা বর্ষসেরা খেলোয়াড় নির্বাচনে প্রভাবিত করতে পারে ভোটারদের।সূত্র: এএফপি, রয়টার্স।
