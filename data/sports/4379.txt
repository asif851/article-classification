

ওয়েস্ট ইন্ডিজের বিপক্ষে কিংস্টোনের প্রথম টেস্টের প্রথম ইনিংসে ৯৯ রানে অপরাজিত ছিলেন মিসবাহ-উল-হক। ক্রিকেট-জীবনের শেষ টেস্ট সিরিজে আরও একটি সেঞ্চুরি ফসকে গেল। ব্রিজটাউনেও ১ রানের আক্ষেপ সঙ্গী হলো তাঁর। ক্রিকেটাররা সেঞ্চুরির রেকর্ড গড়েন। কিন্তু মিসবাহ ‘রেকর্ড’ গড়লেন ৯৯ রানে আটকে যাওয়ার। টেস্ট ইতিহাসে প্রথম ব্যাটসম্যান হিসেবে তিনটি ৯৯ রানের ইনিংস খেলার রেকর্ড। এর মধ্যে টানা দুই টেস্টে ৯৯ রানে আটকে গেছেন মিসবাহ। শেষ পর্যন্ত পাকিস্তান ৩৯৩ রানে অলআউট হয়ে লিড পেয়েছিল ৮১ রানের। ওয়েস্ট ইন্ডিজ নিজেদের দ্বিতীয় ইনিংস শুরু করে দিন শেষে লিডটাকে নামিয়েছে ৪১ রানে। অবশ্য ১ উইকেট হারিয়েও ফেলেছে তারা। তৃতীয় দিন শেষ করেছে ১ উইকেটে ৪০ রান নিয়ে। মিসবাহ সেঞ্চুরি না পেলেও সেঞ্চুরি পেয়েছেন আজহার আলী। আজহার-মিসবাহর ৮১ রানের জুটিই ওপেনিংয়ে ৬ রানের মধ্যে ৩ উইকেট হারানোর ধাক্কাটা সামলে উঠতে সাহায্য করে পাকিস্তানকে। আহমেদ শেহজাদ ও আজহার আলী ওপেনিংয়ে ১৫৫ রান তোলার পর এমন ধাক্কা খেয়েছিল পাকিস্তান। দলীয় সংগ্রহটা ১৫৫ থেকে ১৬১ পর্যন্ত যেতেই ফিরে যান শেহজাদ, বাবর আজম ও ইউনিস খান। বিপর্যয়ের মধ্যে দাঁড়িয়ে দলকে নির্ভরতা দেন আজহার ও মিসবাহ। ২৭৮ বল খেলে ৯ চারে ১০৫ রান করেন আজহার। মিসবাহর ৯৯ রানের ইনিংসটি ছিল ২০১ বলে, ৯টি চার ও ২টি ছক্কায়।দলের ২৫৯ রানের মাথায় আউট হন আজহার। মিসবাহ ফেরেন ৩১৬ রানের মাথায়। মিসবাহর আউটের সঙ্গে সঙ্গে আরও একটি বিপর্যয় সঙ্গী হয় পাকিস্তানের। ৩ উইকেটে ৩১৬ থেকে ৭ উইকেটে ৩২৯ রানে পরিণত হয় তারা। শেষ দিকে ইয়াসির শাহর ২৪, শাদাব খানের ১৬ আর মোহাম্মদ আমিরের ১০ রানে পাকিস্তানের সংগ্রহটা চার শর কাছাকাছি (৩৯৩) পৌঁছায়। ওয়েস্ট ইন্ডিজের সেরা বোলার ছিলেন শ্যানন গ্যাব্রিয়েল। ৮১ রানে ৪ উইকেট নিয়েছেন। এ ছাড়া ৩টি করে উইকেট নিয়েছেন জেসন হোল্ডার ও দেবেন্দ্র বিশু।দ্বিতীয় ইনিংসে ব্যাট করতে নেমে শুরুটা ভালো হয়নি ওয়েস্ট ইন্ডিজের। ৮ রানেই ফিরে গেছেন কাইরন পাওয়েল। দিন শেষে ২২ রানে অপরাজিত আছেন শিমরন হেটমায়ার। কার্লোস ব্রাফেট ৮ রানে। পাওয়েলের উইকেটটি পেয়েছেন মোহাম্মদ আব্বাস। সূত্র: ক্রিকইনফো।
