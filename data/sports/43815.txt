
সাধারণত ফুটবল বিশ্বকাপ হয় জুন-জুলাইয়ে। তবে ২০২২ সালের কাতার বিশ্বকাপে ধরাবাঁধা এ ছক ভাঙতে যাচ্ছে। ফিফা জানিয়েছে, জুন-জুলাই নয়; নভেম্বর-জানুয়ারিতেই অনুষ্ঠিত হবে বিশ্বকাপ।বুধবার ফিফার সাধারণ সম্পাদক জেরম ভালকে রেডিও ফ্রান্সকে জানিয়েছেন, ‘কাতার বিশ্বকাপ জুন-জুলাইয়ে হবে না।’ তবে কখন হবে ২০২২ বিশ্বকাপ? এ প্রসঙ্গে ভালকের জবাব, ‘সত্যি বলতে কি, নভেম্বর ১৫ থেকে জানুয়ারি ১৫ এর মধ্যেই হবে।’এ সময়টা কেন বেছে নিচ্ছে ফিফা? মূল কারণ আবহাওয়া। জুন-জুলাইয়ে কাতারে মাত্রাতিরিক্ত গরম থাকায় শীতের সময়টি বেছে নেয়া হচ্ছে। কাতার ২০১০ সালে বিশ্বকাপ আয়োজক হওয়ার পর থেকেই বাতাসে ভাসছে উষ্ণতাসংক্রান্ত বিতর্ক। গরমে খেলোয়াড় ও সমর্থকদের সমস্যার কথা চিন্তা করে ২০২২ বিশ্বকাপ সময়সূচি পরিবর্তন করতে বাধ্য হয়েছে ফিফা।ভালকে বলেন, ‘নভেম্বর ১৫ থেকে ডিসেম্বরের শেষ অবদি খেলার জন্য চমত্কার আবহাওয়া (কাতারের)। এসময় সেখানকার তাপমাত্রা ইউরোপের উষ্ণ বসন্ত ঋতুর গড় তাপমাত্রা ২৫ ডিগ্রির সমান থাকে। ফুটবলের জন্য এটি উপযুক্ত।’ ফিফার এ সময়সূচি বলবত্ থাকলে ওই মৌসুমে ক্লাব ফুটবল বেশ বিপাকেই পড়বে। কেননা বছরের এ সময় যে ক্লাব ফুটবলের ভরা মৌসুম!
