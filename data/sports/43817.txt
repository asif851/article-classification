
নিজের আদর্শ কোনো ফুটবলারের রেপ্লিকা জার্সি গায়ে জড়িয়ে কোনো খুদে ভক্ত ফুটবল পায়ে দৌড়াচ্ছে—বেশ পরিচিত একটা দৃশ্য। চোখে স্বপ্ন, কোনো একদিন হয়তো আসল জার্সি জড়িয়ে পেশাদার ফুটবলার পরিচয়ে খেলবে। কিন্তু সবার কী এই স্বপ্ন দেখারও সাধ্য থাকে! কারও কারও জন্য স্বপ্নটুকু দেখাও স্বপ্নের মতো।
বিশ্বজুড়ে এমন অনেক শিশু-কিশোর ছড়িয়ে আছে, কোনো একদিন ফুটবল নায়কের রেপ্লিকা জার্সিটিও গায়ে জড়ানো যাদের কাছে এখনো স্বপ্নের নাম। দুবেলা ভাতই হয়তো সেখানে জোটে না, জার্সি তো বিলাসিতা। তো তারা কী করবে? তাদের স্বপ্ন পূরণের পদ্ধতিটা একটু অন্যরকমই হয়। যেমনটি হলো এই শিশুর বেলায়। দুদিন ধরে এই ছবিটি ইন্টারনেটে ছড়িয়ে পড়েছে। যেখানে দেখা যাচ্ছে, একটি শিশু তার প্রিয় ফুটবলার লিওনেল মেসির জার্সি গায়ে জড়িয়ে আছে।এক মিনিট! জার্সি? সুই সুতোর বুননের আসল জার্সি তো এটি নয়। তা সত্যি। এই জার্সি বানানো হয়েছে পলিথিন ব্যাগ দিয়ে। একটা নীল-সাদা ডোরাকাটা পলিথিনের ব্যাগের ওপর (আর্জেন্টিনা জার্সির ধরনে) শুধু কালি দিয়ে লেখা ‘মেসি’। আর নিচে জার্সির নম্বরটা দেওয়া—১০।ছবিতে শিশুটির মুখ দেখা যাচ্ছে না। তবে ধারণা করা হচ্ছে, নাম-পরিচয় না জানা এই শিশুটি ইরাকের। যুদ্ধবিধ্বস্ত দেশটির সবচেয়ে ক্ষতিগ্রস্ত শহর ডোহুকের অধিবাসী বলেই সবাই মনে করছে। তবে এই ছবিটিই অনেক আবেগাপ্লুত করেছে ফুটবল আগ্রহী মানুষদের। এই একটি ছবিই যে অনেক গল্প বলে দিচ্ছে—কীভাবে অভাবের মধ্যেও সবচেয়ে সুন্দর খেলাটি একটি শিশুর শৈশবকে রাঙিয়ে দিচ্ছে। হোক না অভাব, হোক না যুদ্ধের প্রভাব, তবু তো ফুটবল শিশুটির প্রায় সব আনন্দ কেড়ে নেওয়া শৈশবে অল্প হলেও আনন্দের খোরাক জোগাচ্ছে। স্প্যানিশ লিগের ফুটবল ব্লগ হুয়েজ সেন্ট্রাল টুইট করেছে, ‘অসাধারণ একটি ছবি। ইরাকের একটি শিশু তার আদর্শের জার্সিতেই খেলার চেষ্টা করছে। সবচেয়ে সুন্দর খেলা!’
গত দুদিন ধরে মেসির সমর্থকেরা চেষ্টা করে যাচ্ছেন, এই শিশুটির পরিচয় খুঁজে বের করার। যাতে অন্তত মেসির একটা আসল জার্সি উপহার দিয়ে হলেও তার স্বপ্নটাকে পূরণ করা যায়। টুইটারে অনেক টুইট, রি-টুইট হচ্ছে শুধু এই আশাতে—অন্তত কেউ তো জানবেন শিশুটির পরিচয়।অনেকে আবার চেষ্টা করে যাচ্ছেন, সরাসরি মেসি বা তাঁর প্রতিনিধিদের সঙ্গে আলোচনা করার। যাতে আর্জেন্টাইন অধিনায়ক নিজে শিশুটিকে সাহায্য করতে পারেন। মেসি১০স্ট্যাটস নামে একটি টুইটার অ্যাকাউন্ট লিখেছে, ‘ওঁরা (মেসির প্রতিনিধিরা) জানতে চাচ্ছে এই শিশুটি কে, যেন লিও ওর জন্য কিছু করতে পারে।’ লিও মেসি নামে বার্সেলোনা ফরোয়ার্ডের একটি সমর্থক অ্যাকাউন্টও মেসির পক্ষ থেকে এই ইচ্ছার ব্যাপারে ‘সরাসরি বার্তা’ পেয়েছে বলে জানিয়েছে। এর থেকে অনুমান করা যায়, মেসির কাছেও সম্ভবত এরই মধ্যে পৌঁছে গেছে এমন আবেগময় গল্প। মেসি নিজেও ভীষণ আপ্লুত।সব চেষ্টা সার্থক হবে যদি পলিথিনের বদলে শিশুটির গায়ে শেষ পর্যন্ত অন্তত একটা আসল জার্সি ওঠে। আর শিশুটির যাঁর ভক্ত, সেই মানুষটির নাম লিওনেল মেসি বলেই হয়তো আরও বড় কিছুই ঘটতে যাচ্ছে সামনে! সূত্র: ডেইলি মেইল।
