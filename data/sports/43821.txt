
লিওনেল মেসির সঙ্গে বার্সেলোনার সম্পর্কটা কেমন? বলতে পারেন, গাছের সঙ্গে মাটির যে সম্পর্ক। বার্সা-মেসির রসায়নটা হাভিয়ের মাচেরানো ব্যাখ্যা করছেন একটু অন্যভাবে। কাতালান ক্লাবটির সঙ্গে আর্জেন্টিনা ফরোয়ার্ডের সম্পর্ক বৈবাহিক বন্ধনের মতো। তাদের এ বাঁধন যাবে না ছিঁড়ে! 
কিন্তু দুই পক্ষের সম্পর্কের গভীরতা নিয়ে কথা উঠছে কেন? অনেক দিন হলো ধোঁয়াশা কাটছে না মেসির নতুন চুক্তি নিয়ে। মাচেরানোর কথায় অবশ্য আশ্বস্ত হতে পারেন বার্সা সমর্থকেরা, ‘লিও (মেসি) আর বার্সার সম্পর্কটা বিয়ের মতো। দীর্ঘ সময়ের অনেক আনন্দদায়ী স্মৃতি আছে তাদের। এটা সামনে আরও বাড়বে। বিচ্ছেদের কোনো কারণ দেখি না। দুই পক্ষই লাভবান হচ্ছে এবং তারা ভবিষ্যতেও এটা চালিয়ে যেতে পারে। লিও অন্য একটা ক্লাবে খেলছে, কল্পনাও করতে পারি না।’ ক্লাবের চেয়ে কি একজন খেলোয়াড় কখনো বড় হতে পারে? উত্তরটা না-ই হবে। কিন্তু মাচেরানো বলছেন, উত্তরটা সবার জন্য খাটে না, ‘সে (মেসি) অপরিহার্য এক খেলোয়াড়। ফুটবল ও এই ক্লাব ইতিহাসের অন্যতম সেরা খেলোয়াড়কে নিয়ে আমরা কথা বলছি। গত কয়েক বছরে বার্সা গুরুপূর্ণ কিছু খেলোয়াড় পেয়েছে, যারা ক্লাব ইতিহাসে জায়গা করে নেবে। তবে এমনটা ভাবা ভুল যে তারা চলে গেলে ক্লাব ভুগবে। খেলোয়াড়ের চেয়ে ক্লাব সব সময়ই বড়, সবার ক্ষেত্রে এটা সত্য হলেও ব্যতিক্রম লিও। এটাই বাস্তবতা। আপনাকে সেটা মানতে হবে।’ সূত্র : ফোরফোরটু।
