
২০১৩ সালে শুধু প্রতিদ্বন্দ্বীদেরই নয়, নিজেকেও যেন ছাড়িয়ে যাওয়ার পণ করেছেন ক্রিস্টিয়ানো রোনালদো। দুর্দান্ত পারফরম্যান্স দেখিয়ে সমীহ আদায় করে নিয়েছেন ফুটবল বিশ্বের। নিজের অনেক রেকর্ডও আবার গড়েছেন নতুন করে। আর সুইডেনের বিপক্ষে বিশ্বকাপ বাছাইপর্বে প্লে-অফের বাঁচা-মরার লড়াইয়ে যেভাবে হ্যাটট্রিক করে পর্তুগালের বিশ্বকাপযাত্রা নিশ্চিত করেছেন, তাতে রোনালদো-বন্দনাই শুরু হয়েছে বিশ্বজুড়ে। লিওনেল মেসিও প্রশংসায় ভাসিয়েছেন। আসুন সংখ্যাতত্ত্বে দেখে নিই রোনালদোর ‘২০১৩’৬৬— এই বছরে এখন পর্যন্ত ক্লাব ও জাতীয় দলের হয়ে রোনালদোর গোলসংখ্যা। গত বছর নিজের ব্যক্তিগত সর্বোচ্চ ৬৩টি গোলের রেকর্ড ভেঙে দিলেন। মাত্র ৫৫ ম্যাচ খেলেই করেছেন এই ৬৬ গোল। গত বছর তাঁর ৬৩টি গোল এসেছিল ৭১টি ম্যাচে। এই বছর আরও ছয় ম্যাচ বাকি আছে। ২০১২ সালে মেসির গড়া এক বছরে ৯১ গোলের বিশ্ব রেকর্ডটা অবশ্য বেশি দূরেরই মনে হচ্ছে।
৬৪— এ বছরের ব্যালন ডি’অর পুরস্কারটা যে রোনালদোর হাতেই ওঠার সম্ভাবনা বেশি। কারণ রোনালদো একাই যেখানে করে ফেলেছেন ৬৬টি গোল, সেখানে তাঁর নিকটতম দুই প্রতিদ্বন্দ্বী মেসি ও রিবেরি মিলিতভাবেও ছুঁতে পারেননি এই সংখ্যাটা। বার্সেলোনা ও বায়ার্ন মিউনিখের এই দুই তারকা ফুটবলারের মিলিত গোলসংখ্যা ৬৪।
 
৫৬— রিয়াল মাদ্রিদের জার্সি গায়ে এ বছর রোনালদো করেছেন ৫৬টি গোল, ৪৬টি ম্যাচ খেলে।
 
৪৭— জাতীয় দলের হয়ে রোনালদোর মোট গোলসংখ্যা। বিশ্বকাপ বাছাইপর্বের দুই লেগের প্লে-অফে চারটি গোল করে রোনালদো ছুঁয়ে ফেলেছেন পর্তুগালের হয়ে সর্বোচ্চ গোলের রেকর্ডধারী পলেতাকে। আর মাত্র একটি গোল করলেই পর্তুগালের সর্বকালের সর্বোচ্চ গোলদাতা হয়ে যাবেন।
 
৩৬— ২০১৩ সালে ৬৬টি গোলের ৩৬টিই রোনালদো করেছেন স্প্যানিশ লিগে। এ জন্য খেলেছেন ৩০টি ম্যাচ।
 
৩২— চলতি মৌসুমে ক্লাব ও দেশের হয়ে ২২ ম্যাচ খেলেই রোনালদো করেছেন ৩২টি গোল। গত মৌসুমের শুরুতে এই পরিমাণ ম্যাচ খেলে তিনি করেছিলেন ২১টি গোল।
 
৩০— গত এপ্রিলে রিয়াল মাদ্রিদের ইতিহাসে প্রথম খেলোয়াড় হিসেবে লা লিগার টানা তিন মৌসুমে ৩০টির বেশি গোল করার অনন্য রেকর্ড গড়েছিলেন। এবারের মৌসুমে নিজেকে হয়তো আরও উচ্চতায় নিয়ে যেতে পারবেন এ সময়ের অন্যতম সেরা এই ফুটবলার।
 
২৪— এবারের মৌসুমে রিয়াল মাদ্রিদের হয়ে রোনালদো করেছেন ২৪টি গোল। মাত্র ১৭ ম্যাচ খেলে। স্পেনে এটাই তাঁর মৌসুমের সেরা সূচনা। আর সেটাও তিনি করেছেন নতুন কোচের তত্ত্বাবধানের সঙ্গে খাপ খাইয়ে ও মেসুত ওজিলের অনুপস্থিতিতে। জার্মান এই মিডফিল্ডারের প্রত্যক্ষ সহায়তায় বিগত তিনটি মৌসুমে রোনালদো করেছিলেন ২৭টি গোল।
 
১৯— লা লিগার প্রতিপক্ষ ১৯টি দলের সবার বিপক্ষেই গোল করার অভিজ্ঞতা আছে রোনালদোর। ২০১১-১২ মৌসুমে প্রথম খেলোয়াড় হিসেবে লা লিগার সব প্রতিপক্ষের বিপক্ষেই গোল করার রেকর্ড গড়েন।
 
১৬— ২০১৩ সালে রোনালদোর সহায়তায় সতীর্থরা করেছেন ১৬টি গোল। মানে এ বছর রোনালদোর সম্পৃক্ততায় হয়েছে মোট ৮২টি গোল। ১৬ গোল নিয়ে এখন পর্যন্ত লা লিগার সর্বোচ্চ গোলদাতা তালিকার শীর্ষেও আছেন রোনালদো। চিরপ্রতিদ্বন্দ্বী মেসির গোলসংখ্যা অর্ধেক। মাত্র আটটি।
 
১৪— ২০১৩ সালে চ্যাম্পিয়নস লিগে রোনালদো করেছেন ১৪টি গোল। পেছনে ফেলে দিয়েছেন মেসিকে। গত বছর এই প্রতিযোগিতায় মেসির গোলসংখ্যা ছিল ১৩। টুর্নামেন্টটিতে এক বছরে সর্বোচ্চ গোলের রেকর্ড ছিল সেটাই।
 
১০— ২০১৩ সালে পর্তুগালের হয়ে নয়টি ম্যাচ খেলে ১০টি গোল করেছেন রোনালদো। এক বছরে এটাই তাঁর সেরা পারফরম্যান্স। এর আগে ২০১১ সালে নয় ম্যাচ খেলে সর্বোচ্চ সাতটি গোল করেছিলেন ২৮ বছর বয়সী এই ফরোয়ার্ড।
 
৮— এবারের মৌসুমের চ্যাম্পিয়নস লিগের সর্বোচ্চ গোলদাতা তালিকার শীর্ষস্থানটাও আছে রোনালদোর দখলে। মাত্র চারটি ম্যাচ খেলেই আটটি গোল করেছেন এই গোলমেশিন।
 
৬— ২০১৩ সালে রিয়ালের হয়ে ছয়টি হ্যাটট্রিক করেছেন। ম্যানচেস্টার ইউনাইটেডে ছয়টি মৌসুম খেলে যেখানে মাত্র একটি হ্যাটট্রিক করতে পেরেছিলেন, সেখানে রিয়ালের হয়ে এখন পর্যন্ত তিনি করেছেন ২৩টি হ্যাটট্রিক।
 
৫— রিয়াল মাদ্রিদের সর্বকালের সর্বোচ্চ গোলদাতার তালিকায় রোনালদো আছেন পাঁচ নম্বরে। মাত্র ২১৬ ম্যাচেই ২২৫ গোল করে তিনি অতিক্রম করেছেন রিয়ালের মেক্সিকান কিংবদন্তি হুগো সানচেজকে। এভাবেই গোল করে যেতে থাকলে ২০১৫ সালেই রাউলকে সরিয়ে সর্বোচ্চ গোলদাতার আসনটি দখল করে ফেলতে পারবেন রোনালদো।
 
২— ২০১৩ সালের আগে পর্তুগালের হয়ে একটি হ্যাটট্রিকও করতে পারেননি রোনালদো। এ বছরই করেছেন দুটি হ্যাটট্রিক। প্রথমটি নর্দার্ন আয়ারল্যান্ডের বিপক্ষে। দ্বিতীয়টি সর্বশেষ ম্যাচে সুইডেনের বিপক্ষে।
 
০— ব্যক্তিগত পারফরম্যান্স দুর্দান্ত হলেও এ বছর রিয়ালের হয়ে রোনালদোর জেতা শিরোপার সংখ্যা শূন্য। সর্বশেষ শিরোপার স্বাদ পেয়েছিলেন গত বছরের আগস্টে। স্প্যানিশ সুপারকাপ। সেটা ব্যালন ডি’অরের ভোটাভুটির ক্ষেত্রে প্রভাব ফেলবে কি না, তা নিয়ে সংশয় আছে। কিন্তু শিরোপা না জিতলেও ২০১৩ সালে রোনালদোই ছিলেন সেরা ফুটবলার।
 
 
শুধুমাত্র ক্রিকেটের সর্বশেষ স্কোর জানতে C লিখে এসএমএস করুন 2221 নম্বরে। যে কোনো খেলার আপডেট পেতে S লিখে এসএমএস করুন 2221 নম্বরে।
