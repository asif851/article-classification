
এর আগে জার্সি এসেছিল। সঙ্গে বয়ে এনেছিল ভালোবাসাও। এবার বিরাট কোহলির ব্যাটও ভালোবাসার বার্তা বয়ে নিয়ে গেল শহীদ আফ্রিদির কাছে। আন্তর্জাতিক ক্রিকেট থেকে অবসর নেওয়া পাকিস্তানি অলরাউন্ডার এখন ব্যস্ত সময় কাটাচ্ছেন নিজের দাতব্য সংস্থা নিয়ে। সেটির তহবিল গড়তেই নিজের সই করা একটা ব্যাট পাঠিয়েছেন কোহলি। জবাবে কোহলির গুণমুগ্ধ আফ্রিদি কৃতজ্ঞতা প্রকাশ করেছেন।
কোহলির সই করা ব্যাটের ছবি টুইটারে দিয়ে আফ্রিদি লিখেছেন, ‘ধন্যবাদ কোহলি, শহীদ আফ্রিদি ফাউন্ডেশনে তোমার সহযোগিতার জন্য। তোমার মতো বন্ধু আর সমর্থকেরাই #হোপনটআউট কর্মসূচিকে এগিয়ে নেবে।’
জবাবে কোহলি লেখেন, ‌‘শহীদ ভাই, আপনাকেও ধন্যবাদ। আপনার ফাউন্ডেশন আর #হোপনটআউটের পরবর্তী কর্মসূচির জন্য শুভকামনা রইল।’
দুজনের এই সৌহার্দ্যপূর্ণ সম্পর্কের সূত্র ধরে আবারও আলোচনায় এল ভারত-পাকিস্তান ক্রিকেটীয় কূটনীতির ক্ষমতার কথা। মাঠে দুই দলের তীব্র প্রতিদ্বন্দ্বিতা, মাঠের বাইরে সমর্থকদের মধ্যে যুদ্ধের দামামার আবহ...এসব তো আছেই। তবে গত চ্যাম্পিয়নস ট্রফির ফাইনালের পর বোঝা গেছে, মাঠের খেলা শেষ হওয়ার সঙ্গে সঙ্গে দুই দলের খেলোয়াড়েরা সব লড়াইয়ের ঝাঁজ সেখানেই রেখে আসেন। ট্রফি বিতরণের আগে দুই দলের প্রাণখোলা আড্ডার ছবি বেশ প্রশংসিত হয়েছিল সবার মধ্যে।
এর আগে আফ্রিদির অবসর উপলক্ষে ‘সারপ্রাইজ গিফট’ হিসেবে কোহলি ভারত দলের সবার সই নিয়ে একটি জার্সি পাঠান। সেই জার্সি নিলামে তুলে তিন লাখ রুপি পেয়েছিলেন আফ্রিদি। এই টাকা গেছে তাঁর ফাউন্ডেশনের তহবিলে। কোহলির এই ব্যাটও নিলামে তোলা হবে। সূত্র: হিন্দুস্তান টাইমস।
