

বেশ দীর্ঘ ছুটি কাটিয়েই ফিরলেন বাংলাদেশ ক্রিকেট দলের কোচ চন্ডিকা হাথুরুসিংহে। কন্ডিশনিং ক্যাম্পের দায়িত্ব নিয়ে খেলোয়াড়দের ম্যাচ অনুশীলনের অভাবটাই সবচেয়ে বেশি অনুভব করছেন তিনি। সেই মার্চে টি-টোয়েন্টি বিশ্বকাপের পর থেকেই আন্তর্জাতিক ক্রিকেট নেই বাংলাদেশ। ওয়ানডে খেলা হয় না আরও আগের থেকে, টেস্ট ক্রিকেটের বাইরে থাকাও বছর পেরিয়ে যাচ্ছে। হাথুরু ব্যাপারটিকে ভাবনার বিষয় হিসেবেই দেখছেন, ‘আমরা দীর্ঘদিন ম্যাচ খেলিনি, অসুবিধা এটিই। কিন্তু এটা আমাদের নিয়ন্ত্রণে নেই। তবে ইংল্যান্ড সিরিজ শুরুর আগে আমরা সময় পাচ্ছি। এই সময়টাতে আমরা ভালোভাবে প্রস্তুতি নিতে পারব। ইতিবাচক দিক এটিই।’আপাতত পরিকল্পনামাফিক অনুশীলন চালিয়ে যাওয়াতেই গুরুত্ব দিচ্ছেন হাথুরু। তবে ম্যাচ অনুশীলনও এ সময় গুরুত্ব পাচ্ছে তাঁর কাছে, ‘আমরা যেটা করতে পারি, সেটা হচ্ছে পরিকল্পনামাফিক অনুশীলন চালিয়ে যাওয়া। প্রতিটি অনুশীলন সেশনের শেষে খেলোয়াড়দের ম্যাচ কন্ডিশনে নিয়ে কিছু ম্যাচও খেলাতে পারি।’ হাথুরু জানিয়েছেন, আপাতত কয়েক দিন ফিটনেস অনুশীলন হবে। ২০ তারিখ থেকেই শুরু হবে দলের ব্যাটিং ও বোলিং অনুশীলন।বাংলাদেশের নিরাপত্তা ইস্যুতে ইংলিশ ক্রিকেট বোর্ডের উদ্বেগ ও সিরিজ নিয়ে তৈরি হওয়া অনিশ্চয়তার বিষয়টি নিয়ে আগ্রহ সীমিতই হাথুরুর, ‘পুরো বিষয়টিই ইংল্যান্ডের হাতে। আমরা কেবল নিরাপত্তার ব্যাপারে তাদের নিশ্চয়তা দিতে পারি। বাকি সিদ্ধান্তটা নেবে তারাই। আমি শুনেছি, কয়েক দিনের মধ্যেই নিরাপত্তা বিশেষজ্ঞরা এখানে আসবেন। তখন অবশ্যই তাঁরা সবকিছু দেখে–শুনে এ ব্যাপারে একটি সিদ্ধান্তে আসতে পারবেন। এই মুহূর্তে আমরা কেবল প্রস্তুতিতেই মনোযোগ দিতে চাই।’
