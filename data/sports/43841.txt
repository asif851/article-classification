
২০০৭ সাল থেকে খেলছেন ম্যানচেস্টার ইউনাইটেডের হয়ে। চুক্তি শেষ হতে আরও এক বছর বাকি। এরই মধ্যে নানিকে কেনার জন্য তোড়জোড় শুরু করে দিয়েছে ফরাসি ফুটবল ক্লাব মোনাকো। তবে পর্তুগিজ উইঙ্গার জানিয়েছেন, কোথাও যেতে আগ্রহী নন তিনি, থাকতে চান ওল্ড ট্র্যাফোর্ডেই।জিনিউজের এক খবরে বলা হয়, নানিকে কেনার জন্য ৮৫ লাখ পাউন্ড দেওয়ার প্রস্তাব করেছে মোনাকো। প্রস্তাবটা তিন বছরের জন্য। তবে বাধ সেধেছেন ২৬ বছর বয়সী নানি নিজেই।গত মার্চে খবর বেরোয়, ইউনাইটেড ছাড়ার সিদ্ধান্ত নিয়েছেন নানি। ওল্ড ট্র্যাফোর্ড ছেড়ে তিনি স্পেনে পাড়ি জমাচ্ছেন বলেও গুঞ্জন ওঠে। ইউনাইটেডের তত্কালীন কোচ স্যার অ্যালেক্স ফার্গুসন তখন বলেছিলেন, নানিকে ধরে রাখার যথাসাধ্য চেষ্টা করবেন তিনি। সফলও হয়েছেন ফার্গুসন। সম্প্রতি ইউনাইটেডে নতুন ‘বস’ এসেছেন। দায়িত্ব নিয়েছেন ডেভিড ময়েস। এর পরই নানির প্রতি হাত বাড়ায় ফরাসি ক্লাব মোনাকো। তবে পর্তুগিজ উইঙ্গারের ভাবনাজুড়ে এখন শুধুই ওল্ড ট্র্যাফোর্ড। নতুন কোচ নতুন সব ধারণা নিয়ে কাজ করবেন এবং দলকে জয় পেতে সহায়তা করবেন বলে বিশ্বাস নানির।
