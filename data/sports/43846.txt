
সেপ্টেম্বরে এএফসি অনূর্ধ্ব-১৬ মেয়েদের ফুটবলের চূড়ান্তপর্বে বাংলাদেশ খেলবে থাইল্যান্ডে। প্রতিপক্ষ এশীয় ফুটবলের পরাশক্তিরা। কঠিন সেই টুর্নামেন্টে খেলতে যাওয়ার আগে চীনে প্রস্তুতিমূলক সফরটা বাংলাদেশ শুরু করেছে হার দিয়ে। এর আগে অবশ্য জাপান ও সিঙ্গাপুরে প্রস্তুতিমূলক সফর করেছে মেয়েদের দল।চীনের জিয়ানে আজ বিকেলে চীনা অনূর্ধ্ব-১৪ দলের বিপক্ষে ১-০ গোলে হেরেছে কৃষ্ণা-স্বপ্না-সানজিদারা। ৯০ মিনিটকে তিন ভাগে ভাগ করে অনুষ্ঠিত এই ম্যাচে শুরু থেকে দারুণ খেললেও তৃতীয়াংশে(৭৫ মিনিটে) রক্ষণের ভুলে গোল খেয়ে যায় মেয়েরা। গোলটি করেন চীন অনূর্ধ্ব-১৪ দলের ডিং লে ই। দুটি গোলের সুযোগ নষ্ট করেছে গুয়াহাটি এসএ গেমসে রুপাজয়ী বাংলাদেশ নারী ফুটবল দলের অন্যতম সেরা খেলোয়াড় সিরাত জাহান স্বপ্না। ম্যাচের চতুর্থ মিনিটেই চীনা গোলকিপারকে একা পেয়েও গোল করতে পারেনি সে। ২৪ মিনিটে মণিকা চাকমার বাড়ানো বলেও হাতছাড়া করে সহজ সুযোগ। স্বপ্নাকে প্রথম থেকেই কড়া মার্কিংয়ে রেখেছিল চীনা মেয়েরা। প্রস্তুতিমূলক ম্যাচ হওয়ায় খেলোয়াড় বদলের সংখ্যায় কোনো বাধ্যবাধকতা ছিল না। কোচ গোলাম রব্বানী তৃতীয়াংশে প্রায় পুরো একাদশেই পরিবর্তন আনেন। দুর্ভাগ্যজনকভাবে কোচের পরীক্ষা-নিরীক্ষা কাজে লাগেনি।আগামীকাল শানজি প্রাদেশিক অনূর্ধ্ব-১৫ দলের বিপক্ষে দ্বিতীয় প্রস্তুতিমূলক ম্যাচ খেলবে বাংলাদেশের মেয়েরা।
