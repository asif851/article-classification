
ছয়-সাতে নিয়মিত হয়ে গিয়েছিলেন। শুরুর দিকে এক ম্যাচে পাঁচ, আরেক ম্যাচে ব্যাট করেছেন আট নম্বরেও। তবে চন্ডিকা হাথুরুসিংহের ‘২০১৯ বিশ্বকাপ মহাপরিকল্পনায়’ সাব্বির রহমানকে দেখা হচ্ছিল তিন নম্বর ব্যাটসম্যান হিসেবে। চ্যাম্পিয়নস ট্রফির প্রথম ম্যাচে সেই সাব্বিরই কিনা আবার ফিরে গেলেন ছয়ে!
না, এ নিয়ে সাব্বিরের অন্তত কোনো অভিযোগ নেই। কাল বাংলাদেশ দলের অনুশীলন ছিল লন্ডন থেকে সড়কপথে প্রায় সোয়া এক ঘণ্টা দূরের লন্ডন স্কুল অব ইকোনমিকস মাঠে। সেখানেই সাংবাদিকদের সঙ্গে কথা বলার সময় সাব্বির বারবার জানালেন, দলের প্রয়োজনটাই আসল। দল যেখানে চাইবে তিনিও সেখানে ব্যাট করতেই প্রস্তুত, ‘তিন নম্বরে ব্যাটিং করা বড় বিষয় নয়। দল কী চায় সেটাই বড়। এত দিন দল চেয়েছে আমি তিনে ব্যাট করি। এখন তিনে অন্য ব্যাটসম্যান আছে। আমি হয়তো ছয়-সাতে ব্যাটিং করব। সেখানেও ভালো করার চেষ্টা করব ইনশা আল্লাহ।’
ওভালে ইংল্যান্ডের বিপক্ষে ১ জুনের ম্যাচের আগে টানা আট ম্যাচে ওয়ান ডাউনে ব্যাট করেছেন সাব্বির। এর আগেও চার ম্যাচ ব্যাটিং করেছেন তিন নম্বরে। কিন্তু ডাবলিনে নিউজিল্যান্ডের বিপক্ষে তিন নম্বরে নেমে ৬৫ রান করার পরের ম্যাচেই তাঁকে আবার ছয়ে নামানোর কারণটা অস্পষ্ট। তা ছাড়া ব্যাটিং অর্ডারে বারবার এই অদল-বদলে সাব্বিরেরও নিশ্চয়ই মানিয়ে নিতে সমস্যা হয়। সাব্বির অবশ্য এটাও মানেন না, ‘আমার সমস্যা হয় না তেমন। আমি খেলাটা বদলে ফেলি।’
যা বোঝা যাচ্ছে, নিজেকে বদলে ফেলার এই কাজেও দক্ষতা ধরে রাখা দরকার তাঁর। কারণ আগামীকাল অস্ট্রেলিয়ার বিপক্ষে কোন জায়গায় ব্যাট করবেন, সেটি সাব্বিরের জানা ছিল না গতকালও, ‘আমি নিজেও জানি না পরের ম্যাচে আমার ব্যাটিং অর্ডার কী হবে। দল যা চাইবে তাই করব।’
দলের প্রয়োজনে ইংল্যান্ডের বিপক্ষে যেমন এক ওভার বোলিংও করেছেন। ১৩ রান দিয়ে নিয়েছেন অ্যালেক্স হেলসের উইকেট। মাত্র ৫ রানের জন্য হেলসকে সেঞ্চুরিবঞ্চিত করা উইকেটটি বোলার সাব্বিরকে ভালোই অনুপ্রেরণা দিচ্ছে।
এখন পর্যন্ত ৪০টি ওয়ানডে খেলে সাব্বির বল করেছেন মাত্র ৩২.১ ওভার, উইকেট পেয়েছেন তিনটি। টেস্ট, টি-টোয়েন্টিতেও তিনি এখনো খুবই অনিয়মিত বোলার। তবু সাব্বির তাঁর সব পাঠচক্রেই বোলিংটাকে নিয়মিত রাখেন, ‘আমি সব সময়ই বোলিং নিয়ে কাজ করি, বোলিং নিয়ে আগ্রহী। হুট করে তো বল করতে পারব না। সে জন্য প্রস্তুত থাকি। ম্যাচে হয়তো সেভাবে বোলিং করা হয় না। কিন্তু আমি চাই বোলিং করতে। প্রিমিয়ার লিগেও তো আমি অলরাউন্ডার হিসেবে খেলি।’
সাব্বিরের তিনে ব্যাট করা আর বল হাতে নেওয়ার মতোই অনিশ্চিত ইংলিশ কন্ডিশনে বাংলাদেশ দলের সাম্প্রতিক পারফরম্যান্স। ৩০০ রান করেও তাই দেওয়া যাচ্ছে না জয়ের নিশ্চয়তা। সাব্বির অবশ্য তাতে উদ্বিগ্ন হওয়ার মতো কিছু দেখছেন না। বাংলাদেশ ভালো ক্রিকেট খেলছে দাবি করে বললেন, ‘আয়ারল্যান্ড বলেন, ইংল্যান্ড বলেন সবখানেই আমরা ভালো খেলেছি। ৩০০ রান করার পরও জিততে পারিনি কারণ ওরা তো নিজেদের মাঠের সুবিধা পাবেই। আমরা যে খুব খারাপ বল করেছি, তা নয়। আমাদের কিছু ভালো বলেও ওরা চার-ছয় মেরেছে।’
অস্ট্রেলিয়ার বিপক্ষে কালকের ম্যাচের জন্য আশায় বুক বাঁধছেন সাব্বির। সে আশার ভিত অবশ্য বোলিং নয়, ব্যাটিং, ‘দ্বিতীয় ম্যাচের জন্য আমরা প্রস্তুত থাকব। আমাদের ব্যাটসম্যানরা খুব ভালো ফর্মে আছে। এটা ধরে রাখতে পারলে ইনশা আল্লাহ...।’
শেষ কথাটা বললেন সাব্বির। হয়তো ওভালে কাল সেটা করেই দেখাতে চান।
 
