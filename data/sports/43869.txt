
মাশরাফি বিন মুর্তজা প্রসঙ্গে বলতে গিয়ে বিসিবি সভাপতি নাজমুল হাসান যেন একটু আবেগপ্রবণই হয়ে পড়লেন। তাঁর চোখে বাংলাদেশের ওয়ানডে অধিনায়ক ‘পারফরম্যান্সের ঊর্ধ্বে।’ তিনি সন্দিহান, বাংলাদেশের ক্রিকেটে আরও একজন মাশরাফি খুঁজে পাওয়া সম্ভব কি না! একই সঙ্গে নাজমুল ধারণা দিয়ে রাখলেন, নতুন টি-টোয়েন্টি অধিনায়ক হিসেবে তাঁর পছন্দ সাকিব আল হাসান।কলম্বোয় আজ সাংবাদিকদের সঙ্গে মুখোমুখি হয়েছিল বিসিবি সভাপতি। নাজমুলের কণ্ঠে ঝরল মাশরাফির একরাশ প্রশংসা, ‘ওর যে নেতৃত্ব গুণ, দল ও দেশের প্রতি ওর যে টান, ভালোবাসা, আত্মত্যাগ। এটা খুবই বিরল। সুতরাং, মাশরাফি এমন একজন খেলোয়াড়, যাকে বাংলাদেশের ক্রিকেট সব সময়ই মিস করবে। ও অধিনায়কত্ব না করলেও আমরা মিস করব। পুরোপুরি অবসর নিয়ে নিলেও আমরা তাকে মিস করব। আমরা ভালো খেলোয়াড় হয়তো আরও পাব। কিন্তু আরও একজন মাশরাফিকে পাওয়া খুবই কঠিন।’টি-টোয়েন্টি থেকে মাশরাফি অবসর নেওয়ায় নতুন অধিনায়ক খুঁজে নেবে বিসিবি। ফর্ম অনুযায়ী সে পদটা যে সাকিব আল হাসানেরই হতে যাচ্ছে, সেটির একটা ইঙ্গিত দিয়েই দিয়েছেন বিসিবি প্রধান, ‘দেখুন অধিনায়ক হিসেবে আমাদের ভাবনা সব সময় মুশফিক, সাকিব, মাশরাফি, তামিম ও মাহমুদউল্লাহকে ঘিরেই। এখন মুশফিক, মাশরাফি বাদে থাকে তামিম, মাহমুদউল্লাহ ও সাকিব। সাকিব যেহেতু সহ-অধিনায়ক, তাই আমরা মনে করি টি-টোয়েন্টির অধিনায়ক সাকিবই হওয়া উচিত। ওর যে ফর্ম, মানসিকতা—সবদিক দিয়েই সাকিবকে অনেক বেশি পরিণত মনে হচ্ছে। ওর সঙ্গে মাহমুদউল্লাহর আসাটা খুব কঠিন হবে।’ওয়ানডেতে অধিনায়ক থাকছেন মাশরাফিই। এটি পরিবর্তিত হওয়ার কোনো সুযোগ নেই বলেই জানিয়েছেন নাজমুল, ‘ওয়ানডের অধিনায়কত্ব পরিবর্তন হওয়ার কোনো সুযোগ নেই। এক বছর আগেও আমরা মনে করেছিলাম, চ্যাম্পিয়নস ট্রফি খেলাটাই হয়তো ওর জন্য কঠিন। কিন্তু এখন মনে হচ্ছে মাশরাফি ওয়ানডে খেলবে আরও অনেক দিন।’
