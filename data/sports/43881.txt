
ডেভিড ডি গিয়া রিয়াল মাদ্রিদে আর কেইলর নাভাস ম্যানচেস্টার ইউনাইটেডে যাচ্ছেন-পরশু রাতে এমন কিছু জেনেই অনেকে ঘুমাতে গেছেন। কিন্তু কাল সবাই সবিস্ময়ে আবিষ্কার করলেন, রিয়ালের সঙ্গে নাকি ইউনাইটেডের কোনো চুক্তিই হয়নি! মৌসুমভর নাটকের পর এখন ডি গিয়াকে থাকতে হচ্ছে ওল্ড ট্রাফোর্ডেই। রিয়াল মাদ্রিদ পরে নিজেদের ওয়েবসাইটে দেওয়া এক বিবৃতিতে চুক্তি না হওয়ার দায়টা ইউনাইটেডের ওপরেই চাপিয়েছে।এ মৌসুমের শুরু থেকেই গুঞ্জন উঠছিল, ডি গিয়া রিয়ালে চলে যেতে পারেন। মৌসুমের প্রথম কয়েকটি ম্যাচে যখন সুস্থ থাকার পরও ডি গিয়াকে দর্শক হয়ে থাকতে হলো, সেই গুঞ্জনের পালে আরও জোর হাওয়া লাগল। ওদিকে দলবদলের সময়ও শেষ হয়ে আসছিল। পরশু ব্রিটিশ ও স্প্যানিশ গণমাধ্যম দাবি করল, ডি গিয়ার জন্য ৩ কোটি ৬০ লাখ ইউরো খরচ করবে রিয়াল। উল্টো দিকে নাভাস যাচ্ছেন ইউনাইটেডে। সব পক্ষের জন্যই মধুরেণ সমাপয়েৎ বলেই মনে করা হচ্ছিল।কিন্তু কাল সব হিসাব-নিকাশ উল্টে গেছে। বোমাটা ফাটিয়েছে লা লিগা কর্তৃপক্ষই, জানিয়েছে ডি গিয়াকে নিবন্ধন করানো হয়নি। স্প্যানিশ-ব্রিটিশ প্রচারমাধ্যমে ততক্ষণে শুরু হয়ে গেছে তোলপাড়। দুই ক্লাবও তখন নীরব। পরে রিয়াল মাদ্রিদ এক বিবৃতিতে দাবি করেছে, ডি গিয়াকে না আনার দোষটা ইউনাইটেডেরই। নির্ধারিত সময়সীমার মধ্যে তারা প্রয়োজনীয় কাগজপত্র পাঠায়নি।রিয়ালের কথা অনুযায়ী, পরশু প্রথম ডি গিয়ার ব্যাপারে দুই ক্লাবের মধ্যে দর-কষাকষি শুরু হয়। ইউনাইটেড দাবি তোলে, ডি গিয়ার বদলে অর্থের সঙ্গে তাদের নাভাসকেও চাই। রিয়াল তা মেনে নেওয়ায় ইউনাইটেডকে চুক্তির কাগজপত্র পাঠায়। কিন্তু রিয়ালের দাবি অনুযায়ী, ইউনাইটেড ফিরতি কাগজপত্র পাঠাতে প্রায় আট ঘণ্টা দেরি করে ফেলে, সেখানে নতুন আরও কিছু ছোটখাটো শর্ত জুড়ে দেওয়া হয়। রিয়াল তাতেও সম্মতি জানিয়ে দুই খেলোয়াড়ের সই নিয়ে কাগজপত্র পাঠায়। কিন্তু ইউনাইটেড এরপর সই করে যখন পাঠিয়েছে, দলবদলের চূড়ান্ত সময়সীমার পর দুই মিনিট পার হয়ে গেছে।ইউনাইটেড অবশ্য পরে এক বিবৃতিতে দাবি করেছে, রিয়াল মাদ্রিদই সময়মতো সব কাগজপত্র পাঠায়নি। কাদের দাবি ঠিক, সেটা নিয়ে ধোঁয়াশা তাই থেকেই গেছে। কিন্তু সেই সঙ্গে কয়েকটা প্রশ্নও উঠে গেছে। ডি গিয়া কি ইউনাইটেডের সঙ্গে নতুন চুক্তি করবেন? যদি না করেন সে ক্ষেত্রে ফন গাল কি তাঁকে বেঞ্চেই বসিয়ে রাখবেন ? ইউনাইটেড কি পরের মৌসুমে ডি গিয়াকে বিনা মূল্যেই তাহলে ছেড়ে দেবে?ফন গালকে অবশ্য অন্য দিক দিয়েও তোপের মুখে পড়তে হয়েছে। পরশু ইউনাইটেড ছেড়ে লেভারকুসেনে গেছেন হাভিয়ের হার্নান্দেজ, আদনান ইয়ানুজাই ডর্টমুন্ডে গেছেন ধারে। স্ট্রাইকার-সংকটে ভোগা ইউনাইটেড কাল ফ্রান্সের ১৯ বছর বয়সী অ্যান্থনি মার্শালকে পাঁচ কোটি ইউরো দিয়ে নিয়ে এসেছে! এএফপি, রয়টার্স।
