
অনূর্ধ্ব-১৯ বিশ্বকাপের সফল সমাপ্তিতে তৃপ্তির ঢেঁকুর তুলতেই পারে বিসিবি। তবে তা নিয়ে মগ্ন থাকার সুযোগ নেই। সামনেই যে আরেকটা টুর্নামেন্ট। ২৪ ফেব্রুয়ারি থেকে টানা তৃতীয়বারের মতো ঢাকায় শুরু হচ্ছে এশিয়া কাপ ক্রিকেটের আসর। মূল পর্বের আগে অবশ্য বাছাইপর্ব শুরু হয়ে যাবে ১৯ ফেব্রুয়ারি থেকেই।যুব বিশ্বকাপ শেষ হলেও ক্রিকেট আর ক্রিকেটারদের ব্যস্ততা তাই শেষ হচ্ছে না। মেহেদী হাসান মিরাজের অনূর্ধ্ব-১৯ দল লাল-সবুজ পতাকা বয়ে নেওয়ার ভার তুলে দিচ্ছে মাশরাফি বিন মুর্তজার দলের হাতে। প্রস্তুতি ক্যাম্পের চট্টগ্রাম পর্ব শেষ করে আজ রাতেই ঢাকায় ফিরবে এশিয়া কাপের বাংলাদেশ দল। তিন দিন বিরতি দিয়ে মিরপুরে আবারও অনুশীলন শুরু করবে ২০ ফেব্রুয়ারি থেকে।আন্তর্জাতিক মাতৃভাষা দিবস ২১ ফেব্রুয়ারিতে ঢাকায় চলে আসার কথা ভারত ও শ্রীলঙ্কা দলের। পাকিস্তান দল আসবে ২৪ ফেব্রুয়ারি। পাকিস্তান ও শ্রীলঙ্কা অবশ্য কাল রাতে এ প্রতিবেদন লেখা পর্যন্ত দল ঘোষণা করেনি।বাছাইপর্বের চার দল ওমান, আফগানিস্তান, সংযুক্ত আরব আমিরাত ও হংকং আসবে আগামীকাল। ফতুল্লা স্টেডিয়ামে অনুষ্ঠেয় লিগ পদ্ধতির বাছাইপর্বে প্রতিদিন খেলা হবে দুটি করে। শীর্ষ দলটি উঠবে চূড়ান্ত পর্বে। পাঁচ দলের মধ্যে চূড়ান্ত পর্বও হবে লিগ পদ্ধতিতে। শীর্ষে থাকা দুই দল খেলবে ফাইনাল।খুলনার প্রস্তুতি পর্বে মূলত অনুশীলনই ম্যাচই খেলেছে বাংলাদেশ দল। চট্টগ্রাম পর্বে বেশি হয়েছে ম্যাচ পরিস্থিতির অনুশীলন। টি-টোয়েন্টি ক্রিকেটের ছোটখাটো বিষয়গুলো রপ্ত করার ওপরই বেশি জোর দেওয়া হয়েছে সেখানে। চট্টগ্রাম থেকে মুঠোফোনে টিম ম্যানেজার খালেদ মাহমুদ জানাচ্ছিলেন, ‘ডেথ ওভারের ব্যাটিং-বোলিং, প্রথম ৬ ওভারের ব্যাটিংটা কেমন হবে, কার কী দায়িত্ব—এসব নিয়েই মূলত কাজ হয়েছে চট্টগ্রামে। আজ (গতকাল) যেমন নির্দিষ্ট সময়ে বোলিং শেষ করার দিকে বেশি খেয়াল রাখা হয়েছিল।’ আজ সন্ধ্যায় দল ঢাকায় ফেরার আগেও দুই সেশনে হবে ম্যাচ পরিস্থিতির অনুশীলন।এখন পর্যন্ত প্রস্তুতিতে খুশি মাশরাফি। চট্টগ্রামে কাল অনুশীলনের আগে সাংবাদিকদের সেটাই জানালেন অধিনায়ক, ‘টি-টোয়েন্টিতে আমরা খুব ভালো দল নই। অনুশীলনে ভুলত্রুটিগুলো নিয়েই কাজ করেছি। আমাদের চারটি ম্যাচ খেলতে হবে। আশা করি, ভালো কিছু করব।’সেটি করতে হবে তামিম ইকবালকে ছাড়াই। প্রথম সন্তানের জন্মলগ্নে স্ত্রীর পাশে থাকতে ছুটি নিয়েছেন বাঁহাতি ওপেনার। ওই সময় তাঁর থাইল্যান্ডে থাকার কথা। এশিয়া কাপে তামিমকে দলে না পাওয়া ‘দুর্ভাগ্য’ই মনে হচ্ছে মাশরাফির। তবে অধিনায়ক এটাও মানছেন, ‘এই সময় পরিবারের পাশেই থাকা উচিত।’জিম্বাবুয়ে সিরিজে কাঁধে চোট পাওয়া মুস্তাফিজুর রহমান নিজেকে পুরোপুরি মেলে ধরতে পারবেন কি না, সংশয় আছে তা নিয়েও। চট্টগ্রামের অনুশীলনে বোলিংয়ে ফিরলেও এখনো সব স্টক বল করছেন না বাঁহাতি এই পেসার। বিশেষ করে স্লোয়ার করতে গিয়ে সমস্যাটা রয়েই গেছে। ম্যানেজার খালেদ মাহমুদের কথায়ও সেই আভাস, ‘মুস্তাফিজ আপাতত সুইংয়ের ওপর বেশি জোর দিচ্ছে। এ ছাড়া স্লগ ওভারে ইয়র্কার করার প্র্যাকটিসও করছে।’
