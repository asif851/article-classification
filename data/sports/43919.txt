
শীর্ষস্থান অধিকারের এক ম্যাচ পরই পুনরধিকার অভিযানে নামতে যাচ্ছে কোহলির ভারত। অস্ট্রেলিয়ার বিপক্ষে সিরিজের প্রথম তিন ওয়ানডে জিতে আইসিসির ওয়ানডে-র‍্যাঙ্কিংয়ের শীর্ষস্থানটিতে উঠে গিয়েছিল ভারত। কিন্তু চতুর্থ ওয়ানডেতে হেরে শীর্ষস্থান হারিয়ে তাদের নেমে যেতে হয় ২-এ। আজ নাগপুরে শেষ ওয়ানডেতে জিতলে অবশ্য আবারও ফিরে পাওয়া যাবে শীর্ষস্থান। সিরিজ জয়টা নিশ্চিত হয়ে গেছে আগেই, শেষ ওয়ানডের আগে ভারতের সামনে এখন লক্ষ্য একটাই—ওয়ানডে র‍্যাঙ্কিংয়ের শীর্ষস্থান।
র‍্যাঙ্কিংয়ের ১ নম্বর স্থানটি নিয়ে ইঁদুর-বিড়াল লড়াই হয়তো চলবে আরও কিছুদিন। ভারতের কাঁধে গরম নিশ্বাস ফেলছে দক্ষিণ আফ্রিকা। এই মুহূর্তে শীর্ষস্থানে থাকা প্রোটিয়াদের ওয়ানডে সিরিজ আছে বাংলাদেশের বিপক্ষে। নাগপুরে আজ তাই ভারত জিতলেও আবারও ১-এ ফিরে আসার সুযোগ পাচ্ছে দক্ষিণ আফ্রিকা। ওপেনিংয়ে জায়গা ফিরে পেয়ে দুর্দান্ত ফর্মে আছেন অ্যারন ফিঞ্চ। তৃতীয় ম্যাচে সেঞ্চুরির পর চতুর্থ ম্যাচে ৯৪ রান করেছিলেন ডানহাতি ব্যাটসম্যান। টি-টোয়েন্টি সিরিজের অনুশীলন মাথায় রেখে এই ম্যাচে ফিরতে পারেন গ্লেন ম্যাক্সওয়েল। ভারতীয় দলে আজ জায়গা পেতে পারেন স্কোয়াডে থেকেও কোনো ম্যাচ না খেলা লোকেশ রাহুল। সর্বশেষ ম্যাচে মোহাম্মদ শামি, উমেশ যাদবরা খুব খরুচে হওয়ায় আরও একটি ম্যাচে হয়তো সুযোগ পেতে পারেন। রান-বন্যার এই সিরিজে ভারতের দুশ্চিন্তার নাম মিডল অর্ডার। এখনো ফিফটির দেখা পাননি মনীশ পাণ্ডে। হার্দিক পাণ্ডিয়া ব্যাটিংয়ে প্রমোশন পেলেও ম্যাচ শেষ করতে ব্যর্থ হয়েছেন। রান তাড়ায় মহেন্দ্র সিং ধোনির আগে পাণ্ডিয়াকে নামানো কতটা কার্যকর, সে নিয়েও প্রশ্ন থাকছে। ম্যাচটি শুরু হবে বেলা ২টায়। সূত্র: জি নিউজ
