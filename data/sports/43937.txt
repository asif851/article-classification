
উইম্বলডনের রেকর্ড বুকে নতুন একটা পাতা যোগ করার হাতছানি রজার ফেদেরারের সামনে। এবারের আসরে শেষ হাসিটা হাসতে পারলেই নিজেকে নিয়ে যেতে পারবেন অনন্য উচ্চতায়। হয়ে যাবেন আটটি উইম্বলডন শিরোপাজয়ী প্রথম খেলোয়াড়। ইতিহাস গড়ার এই মিশনের শুরুটা তিনি করেছেন খুব চমত্কারভাবে। আজ উইম্বলডনে নিজের প্রথম ম্যাচে রুমানিয়ার ভিক্টর হানেস্কুর বিপক্ষে ৬-৩, ৬-২, ৬-০ গেমের জয় পেয়েছেন ফেদেরার। তৃতীয় সেটটা শেষ করতে মাত্র ১৭ মিনিট সময় নিয়েছেন এই সুইস তারকা।ওপেন যুগে সর্বোচ্চ সাতটি উইম্বলডন জয়ের শিরোপাটি ছিল পিট সাম্প্রাসের দখলে। গত আসরের শিরোপাটি জিতেই এই রেকর্ডে ভাগ বসিয়েছেন ফেদেরার। এবার তিনি ছাড়িয়ে যেতে পারেন যুক্তরাষ্ট্রের ওই সাবেক তারকাকে। ইতিহাস গড়ার হাতছানিটা যে সত্যিই বিশেষ কিছু, সেটা অনুভবও করছেন ফেদেরার। ম্যাচ শেষে তিনি বলেছেন, ‘আমি এর আগে বেশ কয়েকবার এই শিরোপাটি জিতেছি। কিন্তু এবার সত্যিই অন্য রকম অনুভূতি হচ্ছে।’পরবর্তী রাউন্ডে ইউক্রেনের সার্গেই স্টাকোভস্কির মুখোমুখি হবেন ফেদেরার। রয়টার্স।
