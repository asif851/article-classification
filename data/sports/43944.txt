
তাঁর ব্যাটিং দেখে ভিভ রিচার্ডস আয়নায় নিজেকে দেখতেন! রিচার্ডসের মতোই বোলারদের শিরদাঁড়ায় ভয়ের কাঁপন ছড়িয়ে দিতেন বীরেন্দর শেবাগ। শেবাগকে ভয় পাননি, গত দেড় দশকে এমন বোলার খুঁজে পাওয়া যাবে বলে মনে হয় না। ‘বোলারদের আতঙ্ক’ সেই শেবাগও নাকি একজন বোলারকে ভয় পেতেন! অবসরের ঘোষণা দেওয়ার সময় শেবাগ নিজেই জানিয়েছেন সেই বোলারের নাম। অনুমান করতে পারেন নামটা? বিধ্বংসী সব ফাস্ট বোলারের চেহারা হয়তো আপনার চোখের সামনে ভাসছে। না, তাঁদের কেউই নন। শেবাগ ভয় পেতেন এক অফ স্পিনারকে! এবার নামটা অনুমান করে ফেলার কথা। হ্যাঁ, মুত্তিয়া মুরালিধরনই।  মুরালিকে ভয় পেতেন ঠিকই, তবে পরিসংখ্যানে কিন্তু এর ছাপ নেই। টেস্ট ক্রিকেটে সবচেয়ে বেশি উইকেটশিকারি শ্রীলঙ্কান অফ স্পিনার মাত্র ৩ বারই আউট করতে পেরেছেন শেবাগকে। তা পরিসংখ্যান যে সব কিছু বলে না, এটা তো জানা কথাই। বোলারদের মনে ছড়িয়ে দেওয়া ভয়টাই কি শেবাগের রান-সেঞ্চুরিতে লেখা আছে নাকি! সূত্র: জি নিউজ।
