
২০১৫ বিশ্বকাপে ভারতের বিপক্ষে সেঞ্চুরি দিয়ে জাতীয় দলের জার্সি ছেড়েছিলেন ব্রেন্ডন টেলর। ‘কোলপ্যাক’ চুক্তির অধীনে ক্যারিয়ার গড়তে চেয়েছিলেন কাউন্টি ক্রিকেটে, কিন্তু দেশের জার্সির প্রতি টান এড়াতে পারেননি। গত বছর ফিরেছিলেন জিম্বাবুয়ের টেস্ট দলে। ত্রিদেশীয় সিরিজ দিয়ে তিনি ফিরেছেন জিম্বাবুয়ের রঙিন জার্সিতে। কিন্তু জিম্বাবুয়ের প্রথম দুই ম্যাচে নিজেকে সেভাবে মেলে ধরতে পারেননি টেলর। আজ শ্রীলঙ্কার বিপক্ষে অবশ্য রঙিন জার্সিতে ফেরার পর প্রথম ফিফটির দেখা পেলেন।
টেলরের ৫৮ রানে ভর করে জিম্বাবুয়ে যে বেশি দূর এগোতে পেরেছে তা নয়। ৪৪ ওভারে ১৯৮ রানেই অলআউট হয়েছে গ্রায়েম ক্রেমারের দল। বাঁচা-মরার এই ম্যাচে জিম্বাবুয়ের ব্যাটসম্যানদের দাঁড়াতেই দেননি লঙ্কান বোলাররা। ৬ বাউন্ডারি দিয়ে টেলরের ৮০ বলে সাজানো ইনিংসটিই জিম্বাবুয়ের হয়ে সর্বোচ্চ।শেরেবাংলা স্টেডিয়ামে টস জিতে আগে ব্যাটিংয়ে নামা জিম্বাবুয়ের শুরুটা ছিল সাবধানি। ১০তম ওভারের শেষ বলে হ্যামিল্টন মাসাকাদজা (২০) আউট হওয়ার আগে উদ্বোধনী জুটিতে সলোমন মিরেকে সঙ্গে নিয়ে তুলেছেন ৪৪ রান। জিম্বাবুয়ের ইনিংসে এটি দ্বিতীয় সর্বোচ্চ রানের জুটি। সেরা জুটি এসেছে পঞ্চম উইকেটে (৬৬) টেলর-ওয়ালারের ব্যাটে। ৩৪ রান করেন অধিনায়ক ক্রেমার।লঙ্কানদের হয়ে ৪ উইকেট নেন থিসারা পেরেরা। ৩ উইকেট নুয়ান প্রদীপের। এই ম্যাচ হারলে টুর্নামেন্ট থেকে শ্রীলঙ্কার বিদায় নিশ্চিত।
