

আন্তর্জাতিক টি-টোয়েন্টি থেকে মাশরাফি বিন মুর্তজার অবসর নেওয়ার পরই তুমুল শোরগোল। মিরপুর শেরেবাংলা স্টেডিয়ামের সামনে কাল মানববন্ধন হয়েছে দুবার। আজও হয়েছে। বেলা সাড়ে তিনটায় এই মানববন্ধন আয়োজন করেছে ক্রিকেট সমর্থকদের তিন সংগঠন ‘দৌড়া বাঘ আইল’, ‘ক্রিকপ্লাটুন’ ও ‘ক্রিকেট ফ্রিক’। 
‘মাশরাফি, তোমাকে ভালোবাসি’, ‘লাভ ইউ মাশরাফি’, ‘ধন্যবাদ মাশরাফি তোমার সাথে আছে বাংলাদেশ’, ‘মাশরাফি ইজ লাভ, মাশরাফি ইজ লাইফ’, ‘থ্যাঙ্ক ইউ ক্যাপটেন’—প্ল্যাকার্ডে হৃদয়ছোঁয়া সব কথা লিখে এনেছেন তাঁর ভক্তরা। সীমিত ওভারের ক্রিকেটে বাংলাদেশ অধিনায়ককে তাঁরা জানিয়েছেন অকৃত্রিম ভালোবাসা, শ্রদ্ধা। কেউ কেউ অবশ্য মাশরাফির বিদায়ে বাংলাদেশের কোচ চন্ডিকা হাথুরুসিংহের ভূমিকাও দেখছেন। প্ল্যাকার্ডে তাই লিখে এনেছেন, ‘কোচ শুধু কোচই থাক, সর্বেসর্বা কিংবা একচ্ছত্র অধিপতি নয়’! কেউ আবার হাথুরুকে ভারতের সাবেক অস্ট্রেলীয় কোচ গ্রেগ চ্যাপেলের কথাও মনে করিয়ে দিচ্ছেন, ‘প্রিয় হাথুরু, আপনি কি গ্রেগ চ্যাপেলের পরিণতি দেখেননি?’মাশরাফিকে টি-টোয়েন্টিতে ফিরিয়ে আনার দাবিতে কদিন আগে তাঁর নিজ শহর নড়াইলে মানববন্ধন করেছেন তাঁর ভক্ত ও অনুরাগীরা। মিছিল-মানববন্ধন হয়েছে ময়মনসিংহেও। মাশরাফি অবশ্য কাল দেশে ফিরেই ভক্তদের প্রতি কৃতজ্ঞতা জানিয়েছেন, ‘প্রথমত ধন্যবাদ, যারা আমাকে নিয়ে এত উদ্বিগ্ন। তাদের এই ভালোবাসার কারণে আমার ক্যারিয়ারটা এত লম্বা হয়েছে। দুঃসময়ে তারা আমার পাশে ছিল। আর আমি তো এখনো ওয়ানডে খেলছি। মাঠে দেখা হবে। মজা হবে ওখানেই।’
