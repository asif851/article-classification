
 
চ্যাম্পিয়নস ট্রফি জেতার পর পাকিস্তানের দাবিটা আরও জোরালো হয়েছে। আর কত কাল আন্তর্জাতিক ক্রিকেটে নির্বাসিত থাকব? এই প্রশ্ন নিয়ে হাজির দেশটির ক্রিকেট বোর্ড। দেশটিতে আন্তর্জাতিক ক্রিকেট আবার নিয়মিত করতে উদ্যোগ নিয়েছে আইসিসি। আগামী সেপ্টেম্বরে একটি বিশ্ব একাদশ সফর করার কথা পাকিস্তানে। সেই একাদশে হাশিম আমলার মতো বর্তমান তারকা ও মাইকেল ক্লার্কের মতো সাবেক তারকাদের অনেকেই খেলতে পারেন বলে শোনা যাচ্ছে।
এই সফরে পাকিস্তান জাতীয় দলের বিপক্ষে তিনটি টি-টোয়েন্টি ম্যাচ খেলবে বিশ্ব একাদশ, যে দলের কোচ হিসেবে থাকবেন অ্যান্ডি ফ্লাওয়ার। এই তথ্য দিয়ে পিসিবি চেয়ারম্যান শাহরিয়ার খান পাকিস্তানের একটি টিভি চ্যানেলকে বলেছেন, ‌‘নিউজিল্যান্ডের লুক রনকি, অস্ট্রেলিয়ার টিম পাইনের মতো আরও কিছু নাম শুনতে পাচ্ছি।’
২০০৯ সালে লাহোরে শ্রীলঙ্কা দলের ওপর হামলার পর থেকে দেশটি আয়োজক হিসেবে একরকম ব্রাত্য হয়ে আছে। এর মধ্যে কেবল জিম্বাবুয়ে এখানে আন্তর্জাতিক ম্যাচ খেলেছে। ২০১৫ সালের সেই সফরে দুটি টি-টোয়েন্টি ভালোয় ভালোয় শেষ হলেও সিরিজের দ্বিতীয় ওয়ানডেতে ঝামেলা বাঁধে । স্টেডিয়ামের খুব কাছে বোমা হামলা হয়েছিল সেবার। তবে সিরিজটা পূর্ণ করে দেশে ফেরে জিম্বাবুয়ে। 
লাহোরে যেখানে শ্রীলঙ্কা দলের বাসে সন্ত্রাসী হামলা হয়েছিল, সেই একই ভেন্যুতে এ বছর পাকিস্তান পিএসএলের ফাইনাল আয়োজন করে। যার সফল আয়োজন ও নিরাপত্তাব্যবস্থা থেকে পাকিস্তানবিষয়ক আইসিসির বিশেষ কমিটির প্রধান জাইলস ক্লার্ক বিশ্ব একাদশের সফরের ব্যাপারে সবুজ সংকেত দেন।
বিশ্ব একাদশে যথাসম্ভব তারকার ভিড় নিশ্চিত করতে চায় পাকিস্তান। যেন দায়সারা গোছের সফর না হয়, এটা সত্যিই প্রভাব ফেলে পাকিস্তান সফর করার ব্যাপারে বাকি বিশ্বের ক্রিকেটারদের আস্থা ফেরাতে। যদিও এই খবর প্রকাশিত হওয়ার পর ক্লার্ক টুইট করেছেন, এটি এখনো তাঁর কাছে কেবলই খবর। অর্থাৎ সবকিছু প্রাথমিক পর্যায়ে আছে, কিছুই এখনো নিশ্চিত নয়।
সেপ্টেম্বর ঘনিয়ে আসছে দ্রুত। পিসিবির পক্ষ থেকে শুরু হয়েছে তোড়জোড়। আপাতত তারা অপেক্ষায় আছে সরকারের পক্ষ থেকে সবুজ সংকেত পাওয়ার। সেটি মিলে গেলে পিসিবি উদ্যোগ আরও জোরেশোরে নেবে বলে জানিয়েছেন শাহরিয়ার। সূত্র: ক্রিকেট অস্ট্রেলিয়া।
