
টুর্নামেন্ট শুরুর আগেই ২০১৫ ক্রিকেট বিশ্বকাপের চার সেমিফাইনালিস্ট বাছাই করেছিলেন শচীন টেন্ডুলকার। সেটি মিলেও গিয়েছিল। এবার টি-টোয়েন্টি বিশ্বকাপের সেরা চারে কাকে তুলবেন টেন্ডুলকার? এমন আগ্রহ নিয়ে কিংবদন্তি ব্যাটসম্যানের দিকে নিশ্চয়ই তাকিয়ে ছিলেন অনেকে। সেই অপেক্ষার অবসান ঘটিয়ে চলতি টুর্নামেন্টের চার সেমিফাইনালস্টকে বেছে নিলেন ব্যাটিং কিংবদন্তি। টেন্ডুলকার এক নম্বর গ্রুপ থেকে ইংল্যান্ড ও দক্ষিণ আফ্রিকা এবং দুই নম্বর গ্রুপ থেকে ভারত ও অস্ট্রেলিয়াকে বেছে নিয়েছেন। এই চার দলকে বাছাইয়ের পক্ষে মাস্টার ব্যাটসম্যানের যুক্তি, ‘অস্ট্রেলিয়ার বোলিং আগের মতো শক্তিশালী না হলেও যথেষ্ট গভীরতা আছে। তাঁদের ব্যাটিং খুবই ভালো, যা তাদের দুর্দান্ত একটা দলে পরিণত করেছে। গুরুত্বপূর্ণ সময়ে দক্ষিণ আফ্রিকা ভালো করতে না পারলেও কিন্তু দলটিতে আছে এবি ডি ভিলিয়ার্সের মতো খেলোয়াড়।’ কিন্তু ইংল্যান্ডকে বেছে নিয়েছেন কোন যুক্তিতে? ‘ইংল্যান্ডের আছে সব টি-টোয়েন্টি উপযোগী ক্রিকেটার। তাদের বোলিংটাও আমার খুব ভালো লাগে।’ আর ভারত সম্পর্কে বলছেন, ‘কোনো দলকেই ভয় পায় না ভারত।’ জসপ্রিত বুমরা ও হার্দিক পান্ডিয়াকে ভারতীয় দলে গুরুত্বপূর্ণ সংযোজন বলেই মনে করেন টেন্ডুলকার।গত বছরের মতো এবারও যদি তাঁর পূর্বানুমান মিলে যায়, টেন্ডুলকারের পরামর্শ মেনেই হয়তো ভবিষ্যতে কোনো বৈশ্বিক টুর্নামেন্টে রণকৌশল সাজাবে প্রতিটি দল! পিটিআই।
