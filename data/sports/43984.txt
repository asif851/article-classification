
মেলবোর্নে ২০১৫ বিশ্বকাপের কোয়ার্টার ফাইনালে ভারতের বিপক্ষে টস হেরেছিল বাংলাদেশ। আজ এজবাস্টনে চ্যাম্পিয়নস ট্রফির সেমিফাইনালেও টস হেরেছে বাংলাদেশ। টস জিতে ফিল্ডিং নিয়েছে ভারত। ম্যাচে দুই দলের কেউই একাদশে কোনো পরিবর্তন আনেনি। নিউজিল্যান্ডের বিপক্ষে যে একাদশ ছিল, সেটিই ধরে রেখেছে বাংলাদেশ। আর দক্ষিণ আফ্রিকার বিপক্ষে ভারতের যে একাদশ ছিল, সেটি আজও অপরিবর্তিত। টস জিতে ভারত অধিনায়ক বিরাট কোহলি বলেছেন, ‘নতুন উইকেট, আশা করছি পুরোটা সময় একই থাকবে। কিছু মেঘাচ্ছন্ন আবহাওয়া, এটা বড় ভূমিকা রাখতে পারে।’ মাশরাফি বিন মুর্তজা বলছেন, টস জিতলে তিনিও বোলিং নিতেন। টসের পর বাংলাদেশ অধিনায়ক বলেছেন, ‘আমরা আরও এগোতে চাই। গত দুই বছরে অনেক উন্নতি হয়েছে আমাদের। ২০১৫ বিশ্বকাপেও গ্রুপ পর্ব পেরিয়েছিলাম। এখনই সময় আরও এগোনোর।’  বাংলাদেশ: তামিম ইকবাল, সৌম্য সরকার, সাব্বির রহমান, মুশফিকুর রহিম, সাকিব আল হাসান, মাহমুদউল্লাহ, মাশরাফি বিন মুর্তজা (অধিনায়ক), মোসাদ্দেক হোসেন, রুবেল হোসেন, তাসকিন আহমেদ ও মোস্তাফিজুর রহমান।
ভারত: রোহিত শর্মা, শিখর ধাওয়ান, বিরাট কোহলি (অধিনায়ক), যুবরাজ সিং, মহেন্দ্র সিং ধোনি, কেদার যাদব, হার্দিক পান্ডিয়া, রবীন্দ্র জাদেজা, রবিচন্দ্রন অশ্বিন, ভুবনেশ্বর কুমার, জসপ্রীত বুমরা।
