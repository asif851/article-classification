
নিউজিল্যান্ডের বিপক্ষে হ্যামিল্টনের ম্যাচটার কথা সবাই ভুলে গেল নাকি? আরে বাংলাদেশের তো এখনো একটি ম্যাচ বাকি আছে! যে দলের বিপক্ষে খেলা বাকি, সেই দলের বিপক্ষে সাম্প্রতিক অতীতে শ্রেষ্ঠত্ব তো বাংলাদেশেরই! তাহলে সবাই কীভাবে বলছেন যে কোয়ার্টার ফাইনালে বাংলাদেশ খেলছে ‘এ’ গ্রুপের চতুর্থ দল হিসেবেই!গতকাল ইংল্যান্ডকে হারানোর পর বিশ্বের অনেক গণমাধ্যমই ১৯ মার্চ মেলবোর্ন ক্রিকেট গ্রাউন্ডে বাংলাদেশ-ভারত কোয়ার্টার ফাইনালের ঘোষণাটা দিয়ে দিয়েছে। এই ঘোষণাটা ছিল ভারতকে গ্রুপ ‘বি’র চ্যাম্পিয়ন আর বাংলাদেশকে গ্রুপ ‘এ’র চতুর্থ দল ধরেই। কিন্তু নিজেদের শেষ ম্যাচে ১৩ মার্চ বাংলাদেশ যদি নিউজিল্যান্ডকে হারিয়ে দেয়, তাহলে কিন্তু হিসাব পুরোপুরিই পাল্টে যাবে। সে ক্ষেত্রে নিজেদের শেষ ম্যাচে শ্রীলঙ্কা স্কটল্যান্ডকে বড় ব্যবধানে হারালেও ‘এ’ গ্রুপের চতুর্থ দল হিসেবে মেলবোর্নে ভারতের বিপক্ষে খেলবে তারাই।আপাতত ‘এ’ গ্রুপের তৃতীয় স্থানে আছে বাংলাদেশ ৭ পয়েন্ট নিয়ে। আফগানিস্তান, স্কটল্যান্ড আর ইংল্যান্ডের বিপক্ষে তিন জয় আর ব্রিসবেনে অস্ট্রেলিয়ার বিপক্ষে বৃষ্টিতে পরিত্যক্ত ম্যাচটির মহামূল্যবান একটি পয়েন্ট যুক্ত হয়েই দাঁড়িয়েছে এই হিসাব। এই গ্রুপ থেকে এখন পর্যন্ত পাঁচটি ম্যাচ জিতে নিজেদের শীর্ষস্থানটা নিশ্চিত করেছে নিউজিল্যান্ড। ইংল্যান্ড, শ্রীলঙ্কা, আফগানিস্তানকে হারিয়ে আর বাংলাদেশের সঙ্গে পয়েন্ট ভাগাভাগি করে অস্ট্রেলিয়ার পয়েন্ট ৭ হলেও রানগড়ে তারা পেছনে ফেলেছে বাংলাদেশকে। অস্ট্রেলিয়া শেষ ম্যাচে স্কটল্যান্ডকে হারিয়ে দ্বিতীয় স্থানটা অক্ষুণ্ন রাখবে ধরে নিয়েই বলা যায়, গ্রুপে তৃতীয় হওয়ার জোর লড়াই এই মুহূর্তে বাংলাদেশ ও শ্রীলঙ্কার মধ্যে। শ্রীলঙ্কা স্কটল্যান্ডকে হারালে আর বাংলাদেশ নিউজিল্যান্ডের বিপক্ষে হেরে গেলে হিসাবটা সহজই হয়ে যায়। কিন্তু স্কটল্যান্ডকে হারানোর পরেও লঙ্কানরা যদি দেখে হ্যামিল্টনে ‘অঘটন’ ঘটে গেছে, তাহলে কিন্তু বাংলাদেশই উঠে যাবে তৃতীয় স্থানে।বাংলাদেশ চতুর্থ হলে কোয়ার্টার ফাইনালে বাংলাদেশের প্রতিপক্ষ নিশ্চিতভাবেই ভারত। অন্য গ্রুপে ভারতের শীর্ষস্থানটা একপ্রকার নির্ধারিতই। কিন্তু বাংলাদেশ তৃতীয় হলে প্রতিপক্ষ কে হবে? ‘এ’ গ্রুপের তুলনায় ‘বি’ গ্রুপ সহজ হলেও এই মুহূর্তে ওতে ‘স্থান নির্ধারণী অঙ্ক’টা একটু কঠিনই মনে হচ্ছে।‘বি’ গ্রুপ থেকে বাদ পড়ে গেছে জিম্বাবুয়ে ও আরব আমিরাত। ভারত নিশ্চিতভাবেই পাচ্ছে শীর্ষস্থান। ওয়েস্ট ইন্ডিজ ও আয়ারল্যান্ডের মধ্যে হচ্ছে কোয়ার্টার ফাইনালে যাওয়ার জোর প্রতিদ্বন্দ্বিতা। ক্যারিবীয়রা জয়ের সংখ্যায় আইরিশদের চেয়ে পিছিয়ে থাকলেও ভারত ও পাকিস্তানের বিপক্ষে দুটো ম্যাচে আয়ারল্যান্ডের হার নিশ্চিত করে দিতে পারে ক্যারিবীয়দের কোয়ার্টার ফাইনাল। তাদের শেষ খেলা যে আরব আমিরাতের বিপক্ষে! আয়ারল্যান্ড কোয়ার্টার ফাইনালে যেতে চাইলে তাদের ভারত ও পাকিস্তানের যেকোনো একটি দলের বিপক্ষে জিততে হবে। দুটো ম্যাচেই হেরে গেলে বাক্স-প্যাটরা গোছাতে হবে আয়ারল্যান্ডকে। সে ক্ষেত্রে ওই গ্রুপে চতুর্থ হবে ওয়েস্ট ইন্ডিজ। সমস্যাটা ওই গ্রুপের দ্বিতীয় ও তৃতীয় স্পটটি নিয়ে।পাকিস্তানের শেষ ম্যাচ আয়ারল্যান্ডের বিপক্ষে। দক্ষিণ আফ্রিকার শেষ ম্যাচ আরব আমিরাতের বিপক্ষে। রানরেটে এগিয়ে থাকায় দ্বিতীয় স্থানের জন্য সুবিধাজনক জায়গায় আছে দক্ষিণ আফ্রিকাই। আয়ারল্যান্ডের বিপক্ষে পাকিস্তান জিতলেও এই দক্ষিণ আফ্রিকাকে তারা এই অবস্থান থেকে সরাতে পারবে না বলেই ধরে নেওয়া যায়। কারণ ওই রানরেটের হিসাব। সে ক্ষেত্রে দক্ষিণ আফ্রিকার দ্বিতীয় ও পাকিস্তানের তৃতীয় হয়ে কোয়ার্টার ফাইনালে যাওয়ার সম্ভাবনাই বেশি।বাংলাদেশ শেষ ম্যাচে নিউজিল্যান্ডকে হারালে ‘এ’ গ্রুপের তৃতীয় দল হিসেবে কোয়ার্টার ফাইনালে মুখোমুখি হবে দক্ষিণ আফ্রিকার সঙ্গেই। নিউজিল্যান্ডের সঙ্গে বাংলাদেশের ম্যাচটি বৃষ্টির কারণে পরিত্যক্ত হলে, আর শ্রীলঙ্কা স্কটল্যান্ডকে হারালে বাংলাদেশ-শ্রীলঙ্কার পয়েন্ট হয়ে যাবে সমান। তখন বিশ্বকাপের বাইলজ অনুযায়ী দেখা হবে সর্বাধিক জয়। সেক্ষেত্রে ছয় ম্যাচে চার জয় নিয়ে বাংলাদেশের ওপরে থাকবে লঙ্কানরাই। জটিল হিসাব-নিকেশ আপাতত থাক। কোয়ার্টার ফাইনালে স্থান নিশ্চিত হওয়ার আনন্দটাই তাড়িয়ে উপভোগ করা যাক। প্রতিদ্বন্দ্বী যে-ই হোক। চিন্তা নেই। মাশরাফি-সাকিবদের আত্মবিশ্বাস যে এই মুহূর্তে আকাশছোঁয়াই!
