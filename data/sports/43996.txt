
ক্রিকেটের ২২ গজে শচীন টেন্ডুলকারের তুলনা হতে পারে কেবল তাঁর নিজের সঙ্গেই। কিন্তু ক্রিকেট ছেড়ে দেওয়ার পর তিনি যে ‘গণক’ হিসেবে সুখ্যাতি পাবেন, সেটা কে ভেবেছিল? ভবিষ্যদ্বাণীতে তিনি এতটাই সফল যে ইদানিং টেন্ডুলকারের সঙ্গে তুলনা হচ্ছে সেই অক্টোপাস ‘পলে’র। ২০১০ বিশ্বকাপে একর পর এক সঠিক ভবিষ্যদ্বাণী করে বিশ্বব্যাপী খ্যাতি কুড়িয়েছিল সেই পল। একজন ক্রিকেটারের সঙ্গে অক্টোপাসের তুলনা! অবাক করা বিষয়ই বটে। আসলে টেন্ডুলকার এবার আলোচনায় এসেছেন একজন ‘জ্যোতিষ’ হিসেবে। সম্প্রতি অন্তর্জালে একটি ভিডিও ছড়িয়ে পড়েছে। এবারের বিশ্বকাপ শুরুর আগে আগে ফেব্রুয়ারিতে লন্ডন গিয়েছিলেন টেন্ডুলকার। উদ্দেশ্য ছিল তাঁর আত্মজীবনী ‘প্লেয়িং ইট মাই ওয়ে’ গ্রন্থটির একটি প্রকাশনা অনুষ্ঠানে অংশ নেওয়া। ভিডিও ক্লিপটি সেই অনুষ্ঠানেরই। অবধারিতভাবে সেই অনুষ্ঠানে সাংবাদিকেরা প্রশ্ন করেছিলেন বিশ্বকাপ প্রসঙ্গে। তাঁর কাছে জানতে চাওয়া হয়েছিল বিশ্বকাপ জেতার সম্ভাবনা কোন দলের বেশি। জবাবে তিনি বলেন, ‘কোনো একটি দলের কথা নির্দিষ্ট করে বলতে পারছি না। আমার মনে হয় অস্ট্রেলিয়া, দক্ষিণ আফ্রিকা, নিউজিল্যান্ড, এবং ভারত সেমি ফাইনাল খেলবে।’ তাঁর ‘ভবিষ্যদ্বাণী’ অক্ষরে অক্ষরে মিলে গেছে। তাঁর বলা চারটি দলই খেলছে সেমি ফাইনাল। এমন নির্ভুল অনুমানের কারণেই কি না তাঁর তুলনা করা হচ্ছে অক্টোপাস পলের সঙ্গে। অনেকেই বলছেন ক্রিকেটার হিসেবে সোনার মুকুট তো মাথায় চড়িয়েছেনই। ‘জ্যোতিষ’ হিসেবেও ব্যাপক নাম-ডাক পেতে পারেন তিনি। তথ্যসূত্র: সিডনি মর্নিং হেরাল্ড
ভিডিও দেখতে ক্লিক করুন 
