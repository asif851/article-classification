
এমসিসির ওয়ার্ল্ড ক্রিকেট কমিটিতে প্রতিনিধিত্ব করা অনেক বড় সম্মান তো বটেই। কমিটিতে বাংলাদেশের প্রথম প্রতিনিধি সাকিব আল হাসান এটাকে দেখছেন আরও বড় করে। তিনি যে এই কমিটির সদস্য হয়ে গেছেন খেলোয়াড়ি জীবনেই! 
গত অক্টোবরে এমসিসির ওয়ার্ল্ড ক্রিকেট কমিটিতে যে চার নতুন মুখ যোগ হয়েছে, সাকিব তাঁদের অন্যতম। ৯ ও ১০ জানুয়ারি কমিটির সভা বসবে লর্ডসে। তাতে যোগ দিতে বাংলাদেশের টেস্ট ও টি-টোয়েন্টি অধিনায়ক ঢাকা ছাড়বেন ৭ জানুয়ারি। সভা নিয়ে রোমাঞ্চিত সাকিব কাল মুঠোফোনে বলছিলেন, ‘এটা অনেক বড় একটা সম্মান। খেলোয়াড় থাকা অবস্থায়ই এখানে সুযোগ পাওয়ায় আরও বেশি ভালো লেগেছে। আমি নিশ্চিত নই, খেলোয়াড় থাকা অবস্থায় কতজন এই কমিটিতে এসেছেন বা আদৌ সে রকম কেউ এসেছেন কি না।’ বর্তমান খেলোয়াড়দের মধ্যে অবশ্য এবারের কমিটিতেই আছেন আরও একজন। চার নতুন মুখের মধ্যে আছেন নিউজিল্যান্ড মহিলা দলের অধিনায়ক সুজি বেটসও। অন্য দুই নতুন সদস্য ওয়েস্ট ইন্ডিজের সাবেক ফাস্ট বোলার ও বর্তমানে ধারাভাষ্যকার ইয়ান বিশপ এবং শ্রীলঙ্কার সাবেক অফ স্পিনার ও বর্তমানে আম্পায়ার কুমার ধর্মসেনা। ১৪ সদস্যের কমিটিতে আগে থেকেই আছেন মাইক গ্যাটিং, ভিন্স ফন ডার বাইল, ব্রেন্ডন ম্যাককালাম, রমিজ রাজা, জন স্টিভেনসন, কুমার সাঙ্গাকারা, সৌরভ গাঙ্গুলী, রড মার্শ, রিকি পন্টিং ও টিম মে। এমসিসির ক্রিকেট কমিটির কাজ কোনো একটি দেশ বা দলকে নিয়ে নয়। বিশ্ব ক্রিকেটেরই ক্রিকেটীয় বিষয়ে নীতি নির্ধারণে ভূমিকা রাখে এই কমিটি। সাকিব অবশ্য আরেকটি বাড়তি দায়িত্বও বোধ করছেন। বাংলাদেশের ক্রিকেটকে বিশ্বের রথী-মহারথী বাকি ক্রিকেটারদের সামনে তুলে ধরার সুযোগ হিসেবে দেখছেন এটিকে। দুই দিনব্যাপী সভার আলোচ্যসূচি বেশ লম্বা। সব কাগজপত্র এখনো পড়ে দেখারও সুযোগ পাননি সাকিব। তবে যেটুকু দেখেছেন, তাতে একটা বিষয় বুঝে গেছেন। এবারের সভায় টেস্ট ক্রিকেট নিয়ে বড় একটা আলোচনা হবে। পাঁচ দিনের টেস্ট, চার দিনের টেস্ট, দিবা-রাত্রির টেস্ট-গত কিছুদিনে টেস্ট ক্রিকেট যে নানা রূপেই দেখা দিয়েছে। এই কমিটির প্রধান হিসেবে সাবেক ইংলিশ অধিনায়ক মাইক ব্রিয়ারলির স্থলাভিষিক্ত হওয়ার পরই ইংল্যান্ডের আরেক সাবেক অধিনায়ক মাইক গ্যাটিং নতুন সদস্যদের অভিনন্দন জানিয়েছিলেন। সাকিব সম্পর্কে বলেছিলেন, ‘কমিটিতে আসা প্রথম বাংলাদেশি সাকিব। বিশ্ব ক্রিকেটের সব সংস্করণেই তাঁর ঘরোয়া ও আন্তর্জাতিক পর্যায়ে খেলার অভিজ্ঞতা আছে। আমাদের প্রত্যাশা, কমিটিতে এসে অন্য নতুনদের সঙ্গে তিনিও গুরুত্বপূর্ণ ভূমিকা রাখবেন।’ টি-টোয়েন্টি অধিনায়ক আগে থেকেই ছিলেন। এবার পেয়েছেন টেস্ট দলের দায়িত্বও। অর্জনের মুকুটে সর্বশেষ পালক এমসিসির ওয়ার্ল্ড ক্রিকেট কমিটির সদস্যপদ লাভ। নতুন বছরের শুরুটা সব মিলিয়ে রঙিনই হচ্ছে সাকিবের জন্য।
