
বৃষ্টিভাগ্যে ফতুল্লা টেস্ট ড্র। বাংলাদেশের জন্য সেটি কিছুটা স্বস্তির হলেও ভারতের জন্য যথেষ্ট হতাশার। কিন্তু কী আর করা, প্রকৃতির ওপর তো আর কারও হাত নেই! ভারতের টেস্ট অধিনায়ক বিরাট কোহলি তাই বাস্তবতা মেনে নিলেন। তবে ফল নিয়ে এই হতাশার মধ্যেও যেটুকু খেলা হয়েছে তাতে দলের পারফরম্যান্সে বেশ সন্তুষ্ট কোহলি। আবার টেস্টে সমানতালে লড়তে না পারলেও এই বাংলাদেশই যে ওয়ানডে সিরিজে খুব কঠিন প্রতিপক্ষ বলেছেন সে কথাও।কোহলির সন্তুষ্টির একটা বড় কারণ ভারতীয় বোলারদের পারফরম্যান্স। ম্যাচের পর সংবাদ সম্মেলনে বলেছেন, ‘যদি সবগুলো ওভার যোগ করেন তাহলে হয়তো দেখবেন দুই দিনের মতো খেলা হয়েছে এখানে। কিন্তু এরই মধ্যে আমরা বোলিংয়ের ধার দেখিয়েছি। বোলাররা খুবই আক্রমণাত্মক ছিল এবং ম্যাচের সব রকম পরিস্থিতিতেই উইকেট নেওয়ার মনোভাবটা ধরে রেখেছে। এত বিরতির মধ্যে এটা খুব কঠিন। কিন্তু তারপরও ওরা যা করেছে অধিনায়ক হিসেবে আমি সন্তুষ্ট।’ এ রকম বৃষ্টিবিঘ্নিত টেস্টের জন্য একটা রিজার্ভ ডে রাখলে কেমন হয় এমন প্রশ্নে কোহলির জবাব, ‘আমি জানি না ব্যাপারটা কেমন হবে। তবে ধারণাটা মন্দ নয়। যে দলটার জয় পাওনা, তাদের সেই ন্যায্য সুযোগটা দিতে আমার আপত্তি নেই।’এই টেস্টে ভারতের সঙ্গে পাল্লা দিয়ে লড়তে পারেনি বাংলাদেশ। তবে এর মধ্যেও কোহলির চোখ এড়ায়নি বাংলাদেশের শক্তির জায়গাগুলো, ‘সত্যি কথা বলতে ওদের খুবই ভালো কিছু স্পিনার আছে। উপমহাদেশের কন্ডিশনে ওরা সব সময় ওদের বোলিং দিয়ে প্রতিপক্ষকে সমস্যায় ফেলবে। ব্যাটসম্যানদের মধ্যেও প্রতিভাবান অনেক আছে, যাদের টেকনিকও ভালো। ওরা যত বেশি টেস্ট খেলবে, তত ওদের আত্মবিশ্বাস বাড়বে। আমার শুভকামনা রইল ওদের জন্য।’ প্রশংসা করলেন লিটন দাস আর জুবায়ের হোসেনের মতো তরুণ বাংলাদেশি খেলোয়াড়দের, ‘ওদের প্রতিভা আছে, সামর্থ্যও। লিটন দাসকেই দেখুন না, প্রথম টেস্ট খেলছে, কিন্তু ব্যাট হাতে খুব আত্মবিশ্বাসী ছিল। ওরা যত বেশি আন্তর্জাতিক ম্যাচ খেলবে তত ভালো করবে, আমি এ ব্যাপারে নিশ্চিত। আপনার যদি প্রতিভা থাকে আর আপনি ভালো খেলতে শুরু করেন তাহলে একসময় সব ধরনের ক্রিকেটে পারফর্ম করার মতো আত্মবিশ্বাস চলে আসবে।’এই আত্মবিশ্বাস ও পারফরম্যান্স দিয়ে ওয়ানডেতে যে বাংলাদেশ এরই মধ্যে প্রতিষ্ঠিত শক্তি হয়ে উঠেছে কোহলি সেটা মানেন, ‘ওয়ানডেতে তারা খুবই ভয়ংকর প্রতিপক্ষ। সর্বশেষ সিরিজে তারা পাকিস্তানকেও হারিয়েছে। ওয়ানডে ক্রিকেটে তারা যে শক্ত প্রতিপক্ষ এ নিয়ে কোনো প্রশ্ন নেই। ওদের সামর্থ্য আছে বিশ্বের যেকোনো দলকে হারানোর, আর আমরা সবাই সেটা জানি। অন্য প্রতিপক্ষকে যতটা সম্মান করে খেলি, ওয়ানডে সিরিজে বাংলাদেশের বিপক্ষেও সেভাবেই খেলব।’
