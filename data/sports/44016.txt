
কোকো ভ্যান্ডেওয়ের শটটা কোর্টের বাইরে যেতেই আনন্দে র‍্যাকেটটা ছুড়ে মারলেন ভেনাস উইলিয়ামস। এরপর আনন্দে কী করবেন বুঝে উঠতে না পেরে অর্ধেক ব্যালে-অর্ধেক ফিগার স্কেটিংয়ের ঢঙে নেচে নিলেন কোর্টে। এগিয়ে এসে ভ্যান্ডেওয়ে ও চেয়ার আম্পায়ারের সঙ্গে হাত মিলিয়ে আবারও এক পা নেচে নিলেন। নাচতেই পারেন, ভ্যান্ডেওয়েকে ৬-৭ (৩/৭), ৬-২, ৬-৩ গেমে হারিয়ে ১৪ বছর পর অস্ট্রেলিয়ান ওপেনের ফাইনালে উঠেছেন ভেনাস!
পরের ম্যাচে একই কোর্টে সেরেনা উইলিয়ামসের কাছে স্রেফ উড়ে গেলেন মিরিয়ানা লুচিচ-বারোনি। ৬-২, ৬-১ গেমে জিতে সেরেনাও উঠলেন ফাইনালে। শনিবার উইলিয়ামস পরিবার সেই আবেগময় পরীক্ষার মুখোমুখি। ২০০৯ সালের পর আবারও যে কোনো গ্র্যান্ড স্লামের ফাইনালে মুখোমুখি সেরেনা-ভেনাস! বড় বোন তাঁর ক্যারিয়ারে কখনোই অস্ট্রেলিয়ান ওপেন জেতেননি। ভেনাসের জন্য এবার এসেছে সেই সুযোগ। কিন্তু সেই যাত্রায় যে বাধা ছোট বোন। এ সময় মেয়েদের টেনিস কোর্টে তাঁকে হারাতে পারে এমন কেউই যেন নেই!৩৬ বছর বয়সে এসে টেনিসে এককের শিরোপার জন্য কাউকে খেলতে দেখাটাই বাড়াবাড়ি। তবু গত উইম্বলডনে যখন সেমিফাইনালে উঠে গেলেন ভেনাস, তখনই চোখ কপালে উঠেছিল অনেকের। তাঁরই ছোট বোন সেরেনা ৩৪ বছর বয়সে উইম্বলডন জিতেও এতটা অবাক করতে পারেননি। কারণ, সেরেনা যে অন্য ধাতুতে গড়া, সেটা তো অনেক আগে থেকেই জানা। সে তুলনায় ভেনাস তো হারিয়ে গেছেন বহু আগে। শেষবার তাঁকে কোনো গ্র্যান্ড স্লামের ফাইনালে দেখা গিয়েছিল ২০০৯ সালের উইম্বলডনে। এককে সর্বশেষ গ্র্যান্ড স্লাম শিরোপা জিতেছেন তারও এক বছর আগে, ২০০৮ সালে উইম্বলডনেই।তবে আজ আর তাঁকে আটকাতে পারেননি ভ্যান্ডেওয়ে। প্রথম সেটে পিছিয়ে পড়েও টাইব্রেকে জিতে গিয়েছিলেন এবারের চমক ভ্যান্ডেওয়ে। কিন্তু পরের দুই সেটে ভেনাসের পাওয়ার টেনিসের সামনে একদমই পাত্তা পাননি। উল্টো একের পর ভুল করেছেন। ডাবল ফল্ট, আনফোর্সড এরর করেছেন। সে সুযোগেই ক্যারিয়ারের অষ্টম একক গ্র্যান্ড স্লাম জয় থেকে মাত্র এক ধাপ দূরে ভেনাস। ২০০৯ সালে সর্বশেষ যেবার ফাইনালে উঠেছিলেন, সেবার তাঁকে শিরোপা বঞ্চিত করেছেন ছোট বোন সেরেনাই। সেবার সরাসরি সেটে হেরে উইম্বলডনে হ্যাটট্রিক শিরোপার আশা শেষ হয় ভেনাসের। আর অস্ট্রেলিয়ান ওপেনটা যে ক্যারিয়ারে অধরা থাকল সে দায়ও ছোট বোনের। ২০০৩ সালের সে ফাইনালে ভেনাসকে ৭-৬ (৭/৪), ৩-৬, ৬-৪ গেমে হারিয়ে দিয়েছেন সেরেনা। এবারের ফাইনালটা তাই অতৃপ্তি পূরণের সুযোগ ভেনাসের জন্য। ফাইনাল জিতলেই উন্মুক্ত যুগে সবচেয়ে বেশি বয়সে মেয়েদের এককে শিরোপা জেতার রেকর্ড গড়বেন উইলিয়ামসদের বড়জন।নিজে জিতে ভেনাস মন্তব্য করেছিলেন, ফাইনালে ‘প্রতিশোধে’র অপেক্ষায় আছেন, ‘শনিবার কোর্টের উল্টো দিকে ওকে (সেরেনা) দেখতে পেলেই সবচেয়ে খুশি হব আমি।’ কিন্তু নিজের এত কাছের আপনজনের ওপর প্রতিশোধ কি নেওয়া যায়? এত সহজ!
