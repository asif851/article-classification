
আজ রাতে লা লিগায় বার্সেলোনার অগ্নিপরীক্ষা! আগুন-লড়াই! নাহ, এত দিন এ ধরনের বিশেষণ দেওয়া হতো কেবল বার্সার সঙ্গে রিয়াল মাদ্রিদের খেলা হলেই। কিন্তু এবার এই বিশেষণ ব্যবহার করা হচ্ছে রিয়ালের পড়শি অ্যাটলেটিকো মাদ্রিদের সঙ্গে বার্সার ম্যাচে। কারণ সহজেই অনুমেয়। এবারের লা লিগায় এ মুহূর্তে বার্সার পথে সবচেয়ে বড় কাঁটা হয়ে আছে যে এই দলটিই। ১৮ ম্যাচে ৪৯ পয়েন্ট নিয়ে অ্যাটলেটিকোই যে এবার স্প্যানিশ চ্যাম্পিয়ন হওয়ার বার্সেলোনার সবচেয়ে বড় হুমকি। আজ রাতে ভিসেন্তে ক্যালদেরনে অনুষ্ঠেয় এই ম্যাচ তাই মর্যাদা পাচ্ছে এবারের লা লিগার সবচেয়ে গুরুত্বপূর্ণ ম্যাচে হিসেবে।১৮ ম্যাচে ১৬ জয় এর একটি করে ড্র ও পরাজয় নিয়ে দুদলেরই পয়েন্ট সমান। গোল ব্যবধানের কারণে অবশ্য আপাতত শীর্ষে বার্সাই। কিন্তু লা লিগার নিয়মটি আবার অন্য রকম। লিগে শেষে দুটো দলের পয়েন্ট সমান হয়ে গেলে গোল ব্যবধানের আগে দেখা হয় সেই দুটো দলের মুখোমুখি লড়াইয়ের ফল। ২০০৬-০৭ মৌসুমে যেমন লিগ শেষে রিয়াল-বার্সা দুই দলেরই পয়েন্ট হয়ে গিয়েছিল সমান। রিয়ালের ৭৬, বার্সারও। বার্সার গোল ব্যবধান (+৪৫) রিয়ালের (+২৬) চেয়ে অনেক ভালোও ছিল। কিন্তু শেষ পর্যন্ত রিয়ালই শিরোপা জেতে বার্সার সঙ্গে সেবারের লিগে মুখোমুখি লড়াইয়ে এগিয়ে থাকায়।লিগ কেবল মাঝপথে। এখনই ভবিষ্যদ্বাণী করা মুশকিল। তবে এবারও দুদলের পয়েন্ট সমান হয়ে তো যেতেও পারে। সে ক্ষেত্রে লিগের ম্যাচ দুটোর ফলাফল দেখা হবে। আজ জিতলে বার্সা অ্যাটলেটিকোকে তিন পয়েন্ট দূরত্বেই শুধু ঠেলে দেবে না, অ্যাওয়ে ম্যাচে জিতে আসার সুবিধাও পাবে লিগ শেষে পয়েন্ট সমান হয়ে গেলে।এমনই কঠিন ম্যাচে বর্সা কোচ জেরার্ডো মার্টিনো পড়েছেন আরেক ‘কঠিন’ সমস্যায়। গত ম্যাচে গেটাফের বিপক্ষে চোট কাটিয়ে মাঠে ফেরা মেসি তো আছেনই। আছেন নেইমারও। মার্টিনো এখন সমস্যায় আছে মেসির অনুপস্থিতিতে যাঁরা বার্সার নিউক্লিয়াস ছিলেন—তাঁদের নিয়ে। আজ মেসি ও নেইমারকে একসঙ্গে খেলালে মাঠের বাইরে চলে যেতে হবে গত কয়েক দিন ধরে দুর্দান্ত খেলা অ্যালেক্সিজ সানচেজ, পেদ্রো ও ফ্যাব্রিগাসের যেকোনো একজনকে। মার্টিনো ব্যাপারটি নিয়ে নাকি বেশ বিব্রতই!মেসি আজ প্রথম থেকে খেলবেন কি না, তা নিয়েও আছে মতদ্বৈততা। তবে জাভি আকারে-ইঙ্গিতে কোচের কাছে বার্তা দিয়ে দিয়েছেন প্রথম একাদশে মেসিকে চেয়ে, ‘অ্যাটলেটিকোর বিপক্ষে ম্যাচটি কিন্তু আগামী দিনে লা-লিগার গতি-প্রকৃতি নির্ধারণ করে দেবে, মেসিকে তো দরকারই। সে প্রথম একাদশে থাকলে আমরা আরও অনেক বেশি শক্তি নিয়ে মাঠে নামতে পারব।’অ্যাটলেটিকোকে দুর্দান্ত এক দল বানিয়ে ফেলা আর্জেন্টিনাই কোচ ডিয়েগো সিমিওনিও স্বদেশি মেসিকে দেখছেন আলাদা চোখে, ‘মেসি যখনই খেলুক না কেন আমাদের খুব সতর্ক থাকতে হবে। বিশ্বের সেরা ফুটবলার মাঠে থাকলে একটু বাড়তি সতর্কই থাকতে হয়। মেসি তো কেবল বিশ্ব-সেরাই নয়, ভয়ংকর ফুটবলারও।’আরও দুটি কারণে অ্যাটলেটিকোর সঙ্গে বার্সার এই ম্যাচটি আগুন ছড়াচ্ছে। অ্যাটলেটিকোয় এই মৌসুমে নিজেকে ফিরে পাওয়া ডেভিড ভিয়া বার্সা থেকেই এখানে এসেছেন খেলতে। বার্সায় ক্যারিয়ারের সবচেয়ে বাজে সময় গেছে তাঁর। বলাবলি আছে, ভিয়া নাকি বার্সায় টিকতে পারেননি মেসির কারণেই! অ্যাটলেটিকোর হয়ে মাঠে নেমে আজ ভিয়া নিশ্চয়ই পুরোনো ঝাল মিটিয়ে নিতে চাইবেন।অ্যাটলেটিকোর স্ট্রাইকার কস্তাও মুখিয়ে থাকবেন গোল করতে। কস্তার গোল ১৯টি, ক্রিস্টিয়ানো রোনালদোর ২০। রোনালদোকে পেরিয়ে যেতে নিশ্চয়ই মুখিয়ে থাকবেন ব্রাজিলে জন্মেও স্পেনকে জাতীয় দল হিসেবে বেছে নিয়ে তুমুল আলোচনার জন্ম দেওয়া এই স্ট্রাইকার।মৌসুমের শুরুতে স্প্যানিশ সুপার কাপে বার্সা-অ্যাটলেটিকো দুই লেগের ম্যাচ দুটো ড্র হয়েছিল। প্রথমটি ১-১, অন্যটি গোলশূন্য। অ্যাটলেটিকোর মাঠে গোল করায় সুপার কাপ জিতেছিল বার্সাই। রয়টার্স।
