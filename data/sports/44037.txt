
‘এল অ্যাপাচি’ তো আছেই, এবার ‘এল লোকো’ শব্দবন্ধও যোগ করা দরকার। কার্লোস তেভেজ তো শুধু অ্যাপাচিদের মতো লড়াকু নন, একটি-দুটি তারও বোধ হয় ছেঁড়া। না হলে জুভেন্টাসের এত বড় অঙ্কের বেতন পায়ে ঠেলে বোকা জুনিয়র্সে নাম লেখান! তেভেজ যে ‘বোকা’। মনেপ্রাণে, রক্তে, ধমনি-শিরায়। বোকার হয়ে নিজের সম্ভাব্য শেষ সুপার ক্লাসিকো তেভেজ জিতিয়ে দিলেন ৪-২ গোলে। রিভার প্লেটকে হারিয়ে শীর্ষস্থান আরও পোক্ত করল ম্যারাডোনার এই সাবেক ক্লাব।এল ক্লাসিকো জেতাতে পারেননি লিওনেল মেসি। তবে বেতনের দিক দিয়ে মেসিকে শিগগিরই ছাড়িয়ে যেতে পারেন বলে শোনা যাচ্ছে যাঁকে নিয়ে, সেই তেভেজ ঠিকই জেতালেন সুপার ক্লাসিকো। উত্তেজনা, প্রতিদ্বন্দ্বিতায় যে দ্বৈরথ এল ক্লাসিকোকেও ছাড়িয়ে যায় কখনো কখনো।পরশু এমনই এক লড়াই হলো এবার বোকা-রিভারের মধ্যে। ১৩ মিনিটেই এগিয়ে গিয়েছিল বোকা। ৩৩ ও ৩৯ মিনিটে ২ গোল করে এগিয়ে যায় রিভার। দ্বিতীয়ার্ধে তেভেজের জোড়া গোল বোকাকে আবারও এগিয়ে দেয়। ৬১ মিনিটে সমতা ফেরানোর পর তেভেজের দুর্দান্ত বাঁকানো শটে ৮০ মিনিটে ৩-২ করে ফেলে বোকা। তবু স্বস্তিতে ছিল না তেভেজের ক্লাব। যেকোনো মুহূর্তে ম্যাচে সমতা ফিরতে পারত। একেবারে যোগ করা সময়ে সেঞ্চুরিয়নের গোল রিভারকে ছিটকে দেয়। তবে নায়ক তেভেজই।জুভেন্টাস মাতিয়ে ফর্মে থেকেই তেভেজ আর্জেন্টিনায় ফিরেছিলেন নিজের শিকড়ের টানে। বুড়ো বয়সে ফিরতে চাননি, যে ফেরা হয়ে থাকে নামকাওয়াস্তে। আর ফর্মে থাকা তেভেজকে নিয়ে বোকাও ছুটছে দুর্দান্ত গতিতে। যদিও তেভেজকে বড় অঙ্কের প্রস্তাব দিয়েছে চীনের সাংহাই শেনহুয়া। বেতনের অঙ্কটা চোখ কপালে তুলে দেওয়ার মতো। তেভেজ অবশ্য অস্বীকার করেছেন, ‘কে বলেছে এটা আমার শেষ সুপার ক্লাসিকো? কে বলেছে আমি বোকা ছাড়তে চাই।’মেসির চেয়েও বেশি বেতনের প্রস্তাব দিয়েও যদি প্রত্যাখ্যাত হয় শেনহুয়া, অবাক হবেন না। তেভেজ যে ‘বোকা’, ‘বোকা’ই! সূত্র: এএফপি।
