
২০১৪ সালটা কি তবে লিওনেল মেসির কেবল ‘পরাজয়ে’র বছর? বছরের শুরুতেই আর্জেন্টিনা অধিনায়ককে হারিয়ে ফিফা ব্যালন ডি’অর জিতলেন ক্রিস্টিয়ানো রোনালদো। বছরের মাঝামাঝি সময়ে পারলেন না বিশ্বকাপটা জিততে। বছরের শেষদিকেও দুঃসংবাদ! কদিন আগে লা লিগা সেরা হয়েছেন রোনালদো। সর্বশেষ তাঁকে হারিয়ে বার্সেলোনার বর্ষসেরা হয়েছেন হাভিয়ের মাচেরানো। বার্সার বর্ষসেরা খেলোয়াড়ের এ পুরস্কারটির নাম ‘আলদো রোভিরা’। ২০০৯ সালে এক মর্মান্তিক দুর্ঘটনায় নিহত সাবেক ক্লাব সদস্য রোভিরার স্মরণে এ পুরস্কারের প্রবর্তন। সাধারণত কাতালান সংবাদমাধ্যমের গুরুত্বপূর্ণ ব্যক্তিত্ব ও ক্লাবের শীর্ষ কর্তাদের ভোটেই নির্বাচিত হন বার্সার বর্ষসেরা খেলোয়াড়। গত চার বছরের তিনবারই এ পুরস্কার জিতেছেন মেসি। এবার পুরস্কারটা উঠেছে মেসির স্বদেশি মাচেরানোর হাতে। গত মৌসুমটা বাজেই কেটেছে বার্সার। কাতালান জায়ান্ট জিততে পারেনি বড় কোনো শিরোপা। বিচারকদের মতে, দলের বাজে সময়ে নজরকাড়া পারফর্ম করেছেন মাচেরানো। রক্ষণ ও মধ্যমাঠে বহুমুখী প্রতিভার স্বাক্ষর রেখেছেন আর্জেন্টিনা দলের সাবেক এই অধিনায়ক।পুরস্কার পেয়ে ধন্যবাদ জানিয়ে মাচেরানো বলেন, ‘আমাকে ভোট দেওয়ার জন্য সবাইকে ধন্যবাদ। এখনো আমরা যে সাফল্য পেয়েছি, চেষ্টা করব এর ধারাবাহিকতা ধরে রাখতে। ক্লাবের প্রত্যাশা পূরণে আত্মনিবেদন আগের মতোই থাকবে।’ গোলডটকম ও মেইল অনলাইন।
