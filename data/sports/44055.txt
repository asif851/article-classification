
ভারতকে ‘হোয়াইটওয়াশ’ করতে চেয়েছিল দক্ষিণ আফ্রিকা। প্রথমে ব্যাট করে যে সংগ্রহ পেয়েছিল, আগের দুই ম্যাচই সাক্ষী, ভারতকে ধবলধোলাই দিতেই পারত প্রোটিয়ারা। কিন্তু নেলসন ম্যান্ডেলার শোকে আচ্ছন্ন দক্ষিণ আফ্রিকার প্রকৃতি সেই লজ্জার হাত থেকেই হয়তো বাঁচিয়ে দিল ভারতকে। ম্যাচটা শেষ পর্যন্ত ভেসে গেল বৃষ্টিতে। ভারতের ইনিংসে একটি বলও শেষ পর্যন্ত হতে পারেনি।বৃষ্টিতে ভেসে যাওয়া ম্যাচেও দক্ষিণ আফ্রিকার কিছু প্রাপ্তি আছে। বিশ্ব রেকর্ডে ভাগ বসিয়েছেন দক্ষিণ আফ্রিকার নতুন ‘বিস্ময়বালক’ কুইনটন ডি কক। ২০ বছর বয়সী এই তরুণ টানা তিন ম্যাচে করেছেন সেঞ্চুরি। ওয়ানডে ক্রিকেটে টানা তিনটি ম্যাচে সেঞ্চুরি করার রেকর্ড আজকের আগে ছিল শুধু জহির আব্বাস, সাঈদ আনোয়ার, হার্শেল গিবস ও এবি ডি ভিলিয়ার্সের।ককের সামনে সুযোগ থাকল ইতিহাসের প্রথম ব্যাটসম্যান হিসেবে টানা চার ওয়ানডেতে সেঞ্চুরি করার। সে সুযোগটা একটুর জন্য হাতছাড়া করেছিলেন গিবস। বলা যায়, তাঁর প্রাপ্য সেঞ্চুরিটা এক রকম অন্যায়ভাবেই কেড়ে নিয়েছিল বাংলাদেশ।আরও একটি রেকর্ড গড়েছেন কক। তিন ম্যাচের দ্বিপক্ষীয় সিরিজে সর্বোচ্চ ৩৪২ রান করার নতুন রেকর্ড গড়েছেন এই উদ্বোধনী ব্যাটসম্যান। এর আগে চলতি বছর ইংল্যান্ডের বিপক্ষে ৩৩০ রান করেছিলেন মার্টিন গাপটিল। আজ রেকর্ড গড়া ইনিংসটি খেলার পথে অবশ্য ভাগ্যদেবীর সহায়তাও বেশ ভালোমতোই পেয়েছিলেন ডি কক। ৪০-এর ঘরে থাকার সময় দু-দুবার তাঁর ক্যাচ ফেলেছেন ভারতীয় ফিল্ডাররা।যে ফর্মে আছেন, তাতে ভাগ্যের এই সাহায্যটুকুও যেন পাওনাই ছিল তাঁর!
 
 
 
