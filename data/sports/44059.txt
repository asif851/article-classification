
‘৫০’ পেরিয়ে এখন লিওনেল মেসি ‘৫০০’-এর সামনে! গত ম্যাচে আর্জেন্টিনার হয়ে ৫০তম গোল করেছেন। মেসি এবার পুরো ক্যারিয়ারে ৫০০তম গোলের মাইলফলকের সামনে। পেশাদার ক্যারিয়ারে ৪৯৯টি গোল হয়ে গেছে তাঁর। শনিবার এল ক্লাসিকো। গত দুই বছর এল ক্লাসিকোতে গোলের দেখা পাননি। এবার পাবেন? পেলেই যে ৫০০তম গোলের মাইলফলকটা এল ক্লাসিকো​র মতো ম্যাচে ছোঁয়া যায়।
মেসিও চাইছেন। তবে তিনি মানুষটাই এমন, ব্যক্তিগত মাইলফলক নিয়ে ভাবেন না। ৫০০ গোল এ ম্যাচে না হোক পরের ম্যাচে তো হবেই। এল ক্লাসিকোতে হলে অবশ্যই ভালো। তবে এটি আরও ভালো হবে, যদি মেসির গোল জয় এনে দেয় দলকে। বার্সেলোনা তারকা বলছেন, ‘রিয়াল মাদ্রিদের বিপক্ষে য​দি ওই অঙ্কটা ছুঁতে পারি, সেটা তো অবশ্যই দারুণ একটা মুহূর্ত হবে। আমরা যদি জিতে ওদের বিপক্ষে এগিয়ে থাকার সুবিধাটা আরও এগিয়ে নিতে পারি, সেটাও হবে দারুণ কিছু।’আর্জেন্টিনার হয়ে বাছাই পর্বের প্রথম চার ম্যাচে ছিলেন না চোটের কারণে। সেই চার ম্যাচে দলও জিতেছিল মাত্র একটিতে। মেসি ফেরার পর গত দুই ম্যাচে জিতেছে দল। দুই ম্যাচেই মেসির নিজেকে উজাড় করে দেওয়া চোখে পড়েছে। মেসিও তৃপ্ত। তবে এই তৃপ্তি ‘আর্জেন্টিনা অধিনায়কে’র, ‘ছয় পয়েন্ট পাওয়ায় আমি খুশি। এই দুই ম্যাচে এটাই ছিল আমাদের লক্ষ্য।’ গত ম্যাচে করদোবার সমর্থকেরা প্রতি মুহূর্তে গলা ফাটিয়েছে। এ জন্যও মেসি ধন্যবাদ দিলেন, ‘আমাদের যেভাবে বরণ করে নেওয়া হয়েছে সেটা দারুণ ছিল। আবারও সমর্থকেরা আমাদের দারুণ সমর্থন দিলেন।’২০১৪ সালের ২৩ মার্চ সর্বশেষ এল ক্লাসিকোতে গোল করেছিলেন মেসি। সেদিন পেয়েছিলেন হ্যাটট্রিকও। ২ এপ্রিলের এল ক্লাসিকোতে কী হবে সেটাই দেখার।
