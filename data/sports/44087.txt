
বাংলাদেশ প্রিমিয়ার লিগে (বিপিএল) চিটাগাং ভাইকিংসের হয়ে খেলার প্রস্তাব পেয়েছিলেন মোহাম্মদ হাফিজ। প্রথমে মৌখিক সম্মতি দিলেও এখন প্রস্তাবটি ফিরিয়ে দিচ্ছেন এই পাকিস্তানি অলরাউন্ডার। স্পট ফিক্সিংয়ের নিষেধাজ্ঞা কাটিয়ে ফেরা পাকিস্তানি খেলোয়াড় মোহাম্মদ আমির চট্টগ্রামের দলটিতে থাকার কারণেই নাকি হাফিজের এমন সিদ্ধান্ত!ইংল্যান্ডের বিপক্ষে সিরিজ খেলতে এই মুহূর্তে দুবাইয়ে আছেন হাফিজ। সেখানে উর্দু দৈনিক ‘জং’কে দেওয়া এক সাক্ষাৎকারে তিনি বলেছেন, ‘এটি কোনো ব্যক্তিত্বের সংঘাত নয়। এটি বরং পাকিস্তান ক্রিকেটের সুনামের ব্যাপার। দেশের নাম ডুবিয়েছে এমন কারও সঙ্গে খেলতে পারি না আমি।’বিপিএলে খেলতে চিটাগাং ভাইকিংসের কাছ থেকে নাকি প্রায় ৭০ লাখ টাকার প্রস্তাব পেয়েছিলেন হাফিজ। তবে শুধু আমির খেলবেন বলেই এমন লোভনীয় প্রস্তাব ফিরিয়ে দিচ্ছেন এই পাকিস্তানি ওপেনার।অবশ্য স্পট ফিক্সিংয়ে নিষেধাজ্ঞা কাটিয়ে ফেরা খেলোয়াড়দের প্রতি তাঁর এই বিরূপ মনোভাব কিন্তু একেবারে নতুন কিছু নয়। ২০১০ সালে ইংল্যান্ডের বিপক্ষে টেস্টে ওই লজ্জাজনক ঘটনায় দোষী তিন খেলোয়াড় মোহাম্মদ আমির, সালমান বাট ও মোহাম্মদ আসিফের প্রতি তাঁর মনের ভাবটা সব সময়ই জানিয়ে আসছিলেন হাফিজ। এর আগেও একবার এমন হয়েছিল। লাহোরে পাকিস্তান দলের অনুশীলনে নেটে বল করার জন্য আমিরকে ডেকে এনেছিলেন দলের সাবেক বোলিং কোচ মোহাম্মদ আকরাম। হাফিজ নাকি তখন সাফ জানিয়ে দিয়েছিলেন, আমিরের বল তিনি খেলবেন না। নিষেধাজ্ঞা কাটানোর পর এই তিন পাকিস্তানি ক্রিকেটারের যে পুনর্বাসন প্রক্রিয়া শুরু করেছে পাকিস্তান ক্রিকেট বোর্ড, হাফিজ সেটারও বিরোধিতা করেছেন সব সময়।বিপিএলে হাফিজ আর আমির ছাড়াও আরও ১৪ জন পাকিস্তানি ক্রিকেটার খেলবেন বিভিন্ন দলে। এঁদের মধ্যে অনেকেই ইংল্যান্ডের বিপক্ষে গতকাল শেষ হওয়া ওয়ানডে সিরিজে খেলেছেন। সিরিজ শেষে সরাসরি দুবাই থেকে বাংলাদেশে চলে আসবেন তাঁরা। তথ্যসূত্র: টাইমস অব ইন্ডিয়া।
