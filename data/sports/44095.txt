
গোল করে একছুটে সাইডলাইনে। ছুটতে ছুটতেই জার্সিটা খুলে ফেললেন। সতীর্থরা এসে জড়িয়ে ধরার আগে শরীরের সবগুলো পেশি ফুলিয়ে কিছুক্ষণ দাঁড়িয়ে থাকলেন ক্রিস্টিয়ানো রোনালদো। প্রতিপক্ষকে পর্যুদস্ত করে রোমান সাম্রাজ্যের গ্ল্যাডিয়েটররা যেভাবে দাঁড়াতেন, সেভাবে। হলুদ কার্ড দেখবেন জানাই ছিল। কিন্তু ওসব পাত্তা দেওয়ার সময় কি আর আছে!এমন বাঁধনছাড়া উদ্যাপন হয় সাধারণত বিশেষ কোনো ম্যাচে, বিশেষ কোনো গোলে। পরশু রাতে রোনালদোর গোলটাও রিয়াল মাদ্রিদের জন্য বিশেষ কিছুই ছিল। নির্ধারিত সময়ের শেষ মুহূর্ত পর্যন্ত লেভান্তের বিপক্ষে ২-১ গোলে পিছিয়ে ছিল রিয়াল মাদ্রিদ। সেখান থেকে যোগ হওয়া সময়ের প্রথম মিনিটে আলভারো মোরাতার গোলে সমতা। ৯৪ মিনিটে রোনালদোর ওই গোলে অবিশ্বাস্য জয়! কোচ কার্লো আনচেলত্তি ঠিকই বলেছেন, ‘রিয়াল যদি রিয়ালের মতো খেলে তাহলে ম্যাচ জিততে পাঁচ মিনিট লাগে মাত্র!’ তবে এর আগে লেভান্তের বিপক্ষে দুবার পিছিয়ে পড়াটা ঠিক ভালো চোখে দেখছেন না তিনি, ‘দুটি গোল খেয়ে আমরা ম্যাচটা জটিল করে ফেলেছিলাম। আমাদের আরও মনোযোগ দরকার ছিল। এটা সত্যি যে আমরা আজ (পরশু) অসাধারণ ফুটবল খেলতে পারিনি।’সিওতাত দে ভ্যালেন্সিয়ায় রোনালদোর এই কীর্তি, একই রাতে মাঠেই নেই তাঁর সবচেয়ে বড় প্রতিদ্বন্দ্বী লিওনেল মেসি। তবে আর্জেন্টাইন ফরোয়ার্ডকে ছাড়াও জয় পেতে বিন্দুমাত্র কষ্ট হয়নি তাঁর দল বার্সেলোনার। জোড়া গোল করেছেন অ্যালেক্সিস সানচেজ, কিন্তু ন্যু ক্যাম্পে নেইমারের রাতটাও ছিল উজ্জ্বল। সানচেজকে দিয়ে গোল করিয়েছেন, নিজে একটা গোল করেছেন, ভূমিকা রেখেছেন জাভির গোলেও। তাই এক গোলে পিছিয়ে পড়েও শেষ পর্যন্ত বার্সেলোনা ভ্যালাদোলিদকে হারিয়েছে ৪-১ ব্যবধানে। গড়েছে লা লিগায় মৌসুমের শুরুতে টানা আট ম্যাচের সবগুলোই জিতে নেওয়ার রেকর্ড। কাল সেল্টা ভিগোকে ২-১ গোলে হারিয়ে সেই রেকর্ডে ভাগ বসিয়েছে অ্যাটলেটিকো মাদ্রিদও।আগের রাতটা যদি রোনালদো নেইমার আর সানচেজদের হয়ে থাকে, তাহলে কালকের দিনটা শুধুই নিজের করে নিয়েছেন অ্যাটলেটিকোর ব্রাজিলিয়ান স্ট্রাইকার ডিয়েগো কস্তা। শুধু এ কারণেই নয় যে, জোড়া গোল করে দলকে দারুণ জয় এনে দিয়েছেন। মেসি-রোনালদোদের লিগে ৮ ম্যাচে ১০ গোল নিয়ে তিনিই এখন সর্বোচ্চ গোলদাতা!রেকর্ডের রাতে ন্যু ক্যাম্পে নেইমারের ‘মেসির অভাব ভুলিয়ে দেওয়া’ পারফরম্যান্সে উচ্ছ্বসিত কোচ জেরার্ডো মার্টিনোও, ‘মেসির মতো সেও এমন একজন খেলোয়াড় যাকে ডানে, বাঁয়ে, মাঝে যেখানেই খেলাবেন ভালো খেলবে।’ কোচের সুরে সুর মিলিয়েছেন বার্সেলোনার ক্রীড়া পরিচালক আনদোনি জুবিজারেতাও, ‘নেইমার ধীরে ধীরে মেলে ধরছে নিজেকে। ও এমন একজন খেলোয়াড় যে প্রতিনিয়ত নতুন কিছু করতে চায়।’ নেইমার-বন্দনায় বার্সেলোনা কোচ ভুলে যাননি জয়ের আরেক নায়ক সানচেজকেও, ‘সে জানে আমি তাকে খেলোয়াড় হিসেবে কতটা মূল্যায়ন করি।’লা লিগায় রিয়াল-বার্সেলোনার জয়ের রাতটা খুব একটা ভালো যায়নি বুন্দেসলিগার দুই পরাশক্তি বায়ার্ন মিউনিখ আর বরুসিয়া ডর্টমুন্ডের। বে অ্যারেনায় লেভারকুসেনের সঙ্গে বায়ার্ন ১-১ ড্র করলেও ডর্টমুন্ড ০-২ গোলে হেরেই গেছে ম’গ্লাডবাখের কাছে। তবে ১ পয়েন্ট নিয়েই বুন্দেসলিগার শীর্ষে উঠে এসেছে পেপ গার্দিওলার দল। ড্র করায় বুন্দেসলিগায় টানা ৩৩ ম্যাচ অপরাজিত রইল বায়ার্ন। আর চারটি ম্যাচে না হারলে বাভারিয়ানরা ভেঙে দেবে ৩০ বছর আগে হামবুর্গের গড়া টানা ৩৬ ম্যাচে অপরাজিত থাকার রেকর্ড। এএফপি।
 
