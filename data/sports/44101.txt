
শেখ জামাল ধানমন্ডির কোচ জোসেফ আফুসি। কিন্তু আজ মোহামেডানের বিপক্ষে ম্যাচে ডাগ আউট তো দূরের কথা, দলের সঙ্গে তিনি স্টেডিয়ামেই আসেননি। আফুসি নাকি কাউকে বিস্তারিত কিছু না বলেই লন্ডন চলে গেছেন।কোচ না থাকলেও প্রিমিয়ার ফুটবল লিগের দ্বিতীয় পর্বের শুরুতে আজ মোহামেডান স্পোর্টিং ক্লাবকে ৩-০ গোলে উড়িয়ে দিয়েছে ধানমন্ডি-জায়ান্টরা। শেখ জামালের চমৎকার এই জয় অবশ্য ঢাকা পড়ে গেল কোচ-সমস্যায়। তিনি কেন লন্ডন গেলেন, কেউই পরিষ্কার করে কিছু বলতে পারছেন না। কেবল ক্লাবের ফুটবল সম্পাদক আশরাফউদ্দিন আহমেদ চুন্নু বলেছেন, ‘আজ দুপুরে হঠাৎ করেই শুনি কোচ নেই। তিনি চলে গেছেন লন্ডনে। যাওয়ার আগে তিনি কেবল তাঁর ব্যক্তিগত স্টাফকে এ ব্যাপারে বলেছেন।’চলতি মৌসুমের শুরু থেকে শেখ জামালের দায়িত্ব নিয়েছিলেন আফুসি। তরুণ খেলোয়াড়দের নিয়ে দুর্দান্তই কাটছে তাঁর মৌসুম। প্রথম পর্ব শেষে শেখ জামাল আছে পয়েন্ট তালিকার দ্বিতীয় স্থানে। কিন্তু হঠাৎ করে লাপাত্তা হলেন কেন তিনি? এ এক রহস্যই।
