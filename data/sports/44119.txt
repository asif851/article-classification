
আগাম জন্মদিনের উপহার কি তবে পেয়েই গেলেন এইডান মার্করাম? ২৮ আগস্ট পচেফস্ট্রুম টেস্ট দিয়ে শুরু হচ্ছে বাংলাদেশ-দক্ষিণ আফ্রিকা টেস্ট সিরিজ। প্রথম টেস্টের স্কোয়াড ঘোষণা করতে অবশ্য এত দিন অপেক্ষা করেনি দক্ষিণ আফ্রিকা। আজই ১৩ সদস্যের দল ঘোষণা করেছে স্বাগতিক দল। প্রথমবারের মতো দলে ডাক পেয়েছেন টেস্ট অভিষেকের অপেক্ষায় থাকা মার্করাম।
সিরিজের আগে কিছুটা ‘ব্যাকফুটে’ স্বাগতিক দল। চোটের কারণে বাদ পড়েছেন মূল দুই পেসার ভারনন ফিল্যান্ডার ও ডেল স্টেইন। এ দুজনের অনুপস্থিতিতে সুযোগ পেয়েছিলেন ক্রিস মরিস। মরিসকেও কেড়ে নিয়েছে চোট। তাঁর রেখে যাওয়া শূন্যস্থান পূরণের ভার এখন ওয়েইন পারনেলের কাঁধে। তবে চোট নিয়ে শঙ্কায় আছেন পারনেলও।যদিও ব্যাটিংয়ে এ ধরনের কোনো ঝামেলা নেই দক্ষিণ আফ্রিকা দলে। ডিন এলগারের নতুন উদ্বোধনী সঙ্গী হিসেবে টেস্ট অভিষেক হয়ে যেতে পারে এইডান মার্করামের। স্কোয়াডে যে এলগার ও মার্করাম ছাড়া ইনিংস উদ্বোধন করার আর কেউ নেই! আগামী ৪ অক্টোবর ২৪তম জন্মদিনের আগেই তাই টেস্ট অভিষেক হয়ে যাচ্ছে মার্করামের।দক্ষিণ আফ্রিকা অনূর্ধ্ব-১৯ দল থেকে উঠে আসা মার্করাম এর আগে ইংল্যান্ডে সফরে স্কোয়াডে থাকলেও আন্তর্জাতিক অঙ্গনে অভিষেকের সুযোগ পাননি। বাংলাদেশের বিপক্ষে এবার টেস্ট দিয়ে সেই অপেক্ষা শেষ হতে যাচ্ছে মার্করামের। তিনি ছাড়াও প্রোটিয়াদের এ দলে এখনো টেস্ট খেলেননি এমন খেলোয়াড় আছেন শুধু একজন, আন্দিলে ফিকোয়াও। তবে পারনেল সুস্থ থাকলে এই অলরাউন্ডারের দলে ঢোকার সম্ভাবনা কম।
প্রথম টেস্টের জন্য দক্ষিণ আফ্রিকা দল : ফাফ ডু প্লেসি (অধিনায়ক), হাশিম আমলা, টেম্বা বাভুমা, থিওনিস ব্রুইন, কুইন্টন ডি কক, ডিন এলগার, কেশব মহারাজ, এইডান মার্করাম, মরনে মরকেল, ডুয়ান অলিভিয়ের, ওয়েইন পারনেল, আন্দিলে ফিকোয়াও, কাগিসো রাবাদা।
