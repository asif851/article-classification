
দক্ষিণ আফ্রিকা সফরের আগে জাতীয় লিগের যে তিনটি ম্যাচ খেলেছেন, বৃষ্টিবাধায় খুব একটা ব্যাটিংয়ের সুযোগ হয়নি নাসির হোসেনের। জাতীয় লিগের শেষ পর্বে সুযোগটা পেয়ে ভালোই কাজে লাগালেন আজ। চট্টগ্রামের জহুর আহমেদ চৌধুরী স্টেডিয়ামে নাসিরের সেঞ্চুরিতে ৪ উইকেটে ২৬৪ রান তুলে দিন শেষ করেছে রংপুর। বিকেএসপিতে ঢাকা বিভাগের বিপক্ষে এনামুল হক-মেহেদী হাসানের জোড়া সেঞ্চুরিতে ভালো অবস্থানে খুলনাও।
আগের দিনের ৬ উইকেটে ২৮০ রান নিয়ে খেলতে নামা বরিশাল আজ বাকি ৪ উইকেটে ৫৫ রান যোগ করে অলআউট ৩৩৫ রানে। প্রথম ইনিংস ব্যাটিং করতে নেমে রংপুরের শুরুটা একটু নড়বড়ে, দলটি ৮১ রান তুলতেই হারিয়ে ফেলে ৩ উইকেট। চতুর্থ উইকেট জুটিতে নাসির-নাঈম ইসলাম ১০৪ রান যোগ করে দলকে সামনে এগিয়ে নেন। জাতীয় লিগে দুর্দান্ত খেলা নাঈম ৫৪ রানে বিদায় নিলে আরিফুল হকের সঙ্গে অবিচ্ছিন্ন পঞ্চম উইকেটে নাসির গড়েন ৭৯ রানের জুটি। দিন শেষে নাসির অপরাজিত ১০১ রানে।বিকেএসপিতে ঢাকা বিভাগের বিপক্ষে রান উৎসব করছে খুলনা। এবার জাতীয় লিগের প্রথম রাউন্ডে ডাবল সেঞ্চুরি করা এনামুলের সামনে আবারও ডাবলের হাতছানি, অপরাজিত আছেন ১৬৭ রানে। এনামুলের মতো উজ্জ্বল ছিলেন মেহেদীও। বিপিএলে অসাধারণ বোলিংয়ে আড়ালেই পড়ে গিয়েছিল তাঁর ব্যাটিং-সত্তা। ওপরের দিকে নেমে লম্বা ইনিংস খেলার সামর্থ্য যে আছে, সেটি আবারও দেখালেন মেহেদী। তিনে নেমে ১৫১ বলে অপরাজিত আছেন ১৬৮ রানে।চার দিনের ম্যাচে স্ট্রাইকরেট ১১১.২৬! এনামুলের মতো মেহেদীর সামনেও ডাবলের হাতছানি। কাল সেটি করতে পারলে এবারের জাতীয় লিগের প্রথম রাউন্ডে ১৭৭ রানে আউটের আক্ষেপটা ঘুচে যাওয়ার কথা ২৩ বছর বয়সী স্পিন-অলরাউন্ডারের। এনামুল-মেহেদীর অবিচ্ছিন্ন দ্বিতীয় উইকেট জুটিতে উঠেছে ২৮১ রান। দুজনের দুর্দান্ত ব্যাটিংয়ে ১ উইকেটে ৩৭০ রান করেছে খুলনা। এগিয়ে আছে ২৫৭ রানে।রাজশাহীতে তাইজুল ইসলামের ঘূর্ণিতে ঢাকা মহানগর অলআউট ৩২৮ রানে। বাঁহাতি স্পিনার পেয়েছেন ৫ উইকেট। প্রথম ইনিংসে ব্যাটিং করতে নামা রাজশাহীর স্কোর কোনো উইকেট না হারিয়ে করেছে ৯৫ রান। সিলেটের আন্তর্জাতিক ক্রিকেট স্টেডিয়ামের উইকেট যেন ব্যাটসম্যানদের বধ্যভূমিতে পরিণত হয়েছে, দুই দিনে পড়েছে ২৫ উইকেট। সিলেটের বিপক্ষে দ্বিতীয় ইনিংসে ব্যাটিং করতে নেমে ৫ উইকেটে ১৮৯ রান করেছেন চট্টগ্রাম। ইফতেখার সাজ্জাদের দারুণ বোলিংয়ে প্রথম ইনিংসে সিলেটকে চট্টগ্রাম ১৩৭ রানে মুড়ে দেওয়ায় চট্টগ্রাম এগিয়ে আছে ২৬৭ রানে।
