
একসময় মাঠ কাঁপিয়েছেন তাঁরা। ব্যাট-বলের তারকা বলতে বাংলাদেশের মানুষ চিনত তাঁদেরই। আজ তাঁদের কেউ কোচ, কেউ বিসিবির কর্মকর্তা বা নির্বাচক। কেউ-বা ক্রিকেট থেকে দূরে সরে সফল ব্যবসায়ী কিংবা চাকুরে। সাবেক সেই ক্রিকেটারদের আবার দেখা যাবে মাঠে। কক্সবাজারে শেখ কামাল আন্তর্জাতিক ক্রিকেট স্টেডিয়ামে আগামী ১ সেপ্টেম্বর থেকে এই সাবেকদের নিয়েই শুরু হচ্ছে ওয়ালটন মাস্টার্স ক্রিকেট কার্নিভ্যাল। সহ-পৃষ্ঠপোষক স্ক্যান সিমেন্ট।
টুর্নামেন্টের উদ্যোক্তা সাবেক ও বর্তমান ক্রিকেটারদের সংগঠন মাস্টার ক্রিকেটার্স অব বাংলাদেশ (এমসিবি)। সাবেক ক্রিকেটারদের নিয়ে ক্রিকেট উৎসব আয়োজনের একটা মহৎ উদ্দেশ্যও আছে। মিরপুর শেরেবাংলা স্টেডিয়ামে টুর্নামেন্ট উপলক্ষে আয়োজিত সংবাদ সম্মেলনে কাল জাতীয় দলের সাবেক অধিনায়ক ও বিসিবির পরিচালক আকরাম খান জানালেন, মাস্টার্স ক্রিকেট কার্নিভ্যাল থেকে পাওয়া অর্থ ব্যয় করা হবে অসচ্ছল ক্রিকেটার ও দুর্গত মানুষ এবং দেশের ক্রিকেটের উন্নয়নে।
সংবাদ সম্মেলনে সাবেক ক্রিকেটারদের মধ্যে আরও ছিলেন খালেদ মাহমুদ ও খালেদ মাসুদ। ছিলেন ওয়ালটনের কর্মকর্তা এস এম জাহিদ ও উদয় হাকিম, হেইডেলবার্গ সিমেন্ট গ্রুপের বিক্রয় ও বিপণন-প্রধান আবু আবেদ শাহেদ।
টুর্নামেন্টের ছয় ফ্র্যাঞ্চাইজি দল লঙ্কা-বাংলা অল স্টারস মাস্টার্স, ইস্পাহানি চিটাগং মাস্টার্স, জাজ ভূঁইয়া ঢাকা বিভাগ, কনফিডেন্স গ্রুপ ঢাকা মহানগর, জেমকন গ্রুপ খুলনা ও রেনেসাঁ রাজশাহী। অল স্টারস মাস্টার্সের অধিনায়ক সেলিম শাহেদ, আকরাম খান নেতৃত্ব দেবেন চিটাগং মাস্টার্সকে, ঢাকা বিভাগের নেতৃত্বে নাঈমুর রহমান, ঢাকা মহানগরের খালেদ মাহমুদ, খুলনার হাবিবুল বাশার ও রাজশাহীর খালেদ মাসুদ। প্রতি দলে কিছু খেলোয়াড় আগে থেকেই নির্দিষ্ট ছিলেন। কাল বাকি খেলোয়াড়দের নেওয়া হয়েছে ‘প্লেয়ার্স বাই চয়েসে’র মাধ্যমে। জাতীয় দল, ‘এ’ দল, প্রিমিয়ার লিগ অথবা জাতীয় চ্যাম্পিয়নশিপে অন্তত পাঁচ বছর খেলেছেন, এমন সাবেক ক্রিকেটারদের নিয়েই গড়া হয়েছে দলগুলো।
বিস্ময়কর হলেও রাজশাহীর খেলোয়াড় তালিকায় আছেন বিপিএলে মাশরাফি বিন মুর্তজাকে স্পট ফিক্সিংয়ের প্রস্তাব দিয়ে আজীবন নিষিদ্ধ হওয়া শরিফুল হকের নামও। ব্যাপারটা বেশ কৌতূহল জাগিয়েছে সবার মধ্যে। তবে মাহমুদ বলছেন, ‘আমাদের ধারণা ও নিষেধাজ্ঞা থেকে মুক্ত হয়েছে। না হয়ে থাকলে ওকে বাদ দিয়ে দেব।’
টুর্নামেন্টের প্রতিটি দলে আছেন একজন করে ‘মেন্টর’ এবং তাঁরাও সাবেক ক্রিকেটার। অল স্টারস মাস্টার্সের ‘মেন্টর’ রকিবুল হাসান, চিটাগং মাস্টার্সের শফিকুল হক, ঢাকা বিভাগের আজহার হোসেন, ঢাকা মহানগরের এ এস এম ফারুক, খুলনার ওমর খালেদ এবং রাজশাহীর শাহনেওয়াজ কবির।
গ্রুপ পর্বের ম্যাচ হবে ১৮ ওভারের। সেমিফাইনাল ও ফাইনাল ২৫ ওভারের। ১–৩ সেপ্টেম্বর গ্রুপ পর্ব ও দুটি সেমিফাইনাল হবে কক্সবাজারে। মিরপুর শেরেবাংলা স্টেডিয়ামে দিবা-রাত্রির ফাইনাল ৫ বা ৬ সেপ্টেম্বর। এমসিবির পক্ষ থেকে ফাইনালের দিন সম্মাননা জানানো হবে দেশের ক্রিকেটে বিশেষ অবদান রাখা সাবেক ক্রিকেটার, সংগঠক ও সাংবাদিকদের।
