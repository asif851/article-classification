

সানরাইজার্স হায়দরাবাদের প্রতিটি ম্যাচেই আলাদাভাবে উচ্চারিত হয়েছে তাঁর নাম। দুর্দান্ত বোলিংয়ে হায়দরাবাদের সাফল্যে রেখেছেন গুরুত্বপূর্ণ ভূমিকা। আইপিএলে নিজেকে উজাড় করে দেওয়ার প্রতিদান মুস্তাফিজুর রহমান পেলেন হাতে হাতেই। প্রথম বিদেশি ক্রিকেটার হিসেবে পেয়েছেন এবারের আইপিএলের ‘সেরা উদীয়মান’ ক্রিকেটারের পুরস্কার। আইপিএলের বিভিন্ন আসরে আলাদা নামে পরিচিত এই পুরস্কার এত দিন পেয়ে এসেছেন ভারতীয় ক্রিকেটাররাই। এবারই প্রথম কোনো বিদেশি ক্রিকেটারের হাতে তুলে দেওয়া হলো পুরস্কারটি। গত বছর এপ্রিলে দেশের হয়ে আন্তর্জাতিক অভিষেকের পর থেকেই মুগ্ধতা ছড়িয়ে যাচ্ছেন মুস্তাফিজ। ২ টেস্ট, ৯ ওয়ানডে আর ১৩ টি-টোয়েন্টিতে দেশের হয়ে খেলতে নেমে তুলে নিয়েছেন ৫২ উইকেট (টেস্টে ৪টি, ওয়ানডেতে ২৬টি, টি-টোয়েন্টিতে ২২টি)। ক্রিকেট–দুনিয়াকে মুগ্ধ করেছেন তাঁর দুর্দান্ত কাটার আর স্লোয়ারে। আইপিএলে হায়দরাবাদের হয়ে খেলতে গিয়েও আন্তর্জাতিক ক্রিকেটে নিজের সাফল্যেরই পুনরাবৃত্তি করেছেন। ১৬ ম্যাচে ২৪.৭৬ গড়ে তুলে নিয়েছেন ১৭ উইকেট, ইকোনমি রেট ৬.৯০। টি-টোয়েন্টি ক্রিকেট বোলারদের জন্য কঠিন হলেও মুস্তাফিজের বল খেলাই ছিল আইপিএলে ব্যাটসম্যানদের জন্য বড় পরীক্ষা।  রয়্যাল চ্যালেঞ্জার্স বেঙ্গালুরুর বিপক্ষে গত রাতের ফাইনালেও খুব খারাপ করেননি। রান-উৎসবের মাঝে ৪ ওভার বল করে ৩৭ রান দিয়েছেন। ক্রিস গেইল আর বিরাট কোহলির ঝড়ের মধ্যে বল হাতে সমীহ জাগিয়েছেন বারবারই। শেন ওয়াটসনের উইকেটটি পেয়েছেন, কিন্তু সতীর্থ ফিল্ডার ক্যাচ মিস না করলে পেয়ে যেতে পারতেন আরও একটি উইকেট।
