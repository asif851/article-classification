
 
সব রেকর্ড-টেকর্ড গুঁড়িয়ে দেবেন বলেই মনে হচ্ছিল। রকেট ট্রেনের গতিতে যে ছুটছিলেন। ২০১৫-র অস্ট্রেলিয়ান ওপেন থেকে ২০১৬-র ফ্রেঞ্চ ওপেন—টানা ছয়টি গ্র্যান্ড স্লামের প্রত্যেকটির ফাইনালে উঠেছিলেন নোভাক জোকোভিচ। জিতেছিলেন এর ৫টি। কিন্তু সেবার উইম্বলডন থেকে যে দুর্দশা শুরু হলো, সেটি কাটেনি এবারের উইম্বলডনেও। এবার শোনা গেল আরও বড় দুঃসংবাদ। ইউএস ওপেনে সম্ভবত খেলতে পারবেন না। কনুইয়ের চোটের কারণে দুই মাসের মতো বাইরে থাকতে হবে।
দুই মাস বাইরে থাকা মানে ‘জোকার জোকোভিচ’ ফিরবেন সেপ্টেম্বরের শেষে। আর ইউএস ওপেন শুরু হবে ২৮ আগস্ট। শেষ হবে ১০ সেপ্টেম্বর। দর্শক হয়ে এই টুর্নামেন্ট দেখা ছাড়া আপাতত কোনো পথ খোলা নেই ১২টি গ্র্যান্ড স্ল্যামজয়ী সার্বিয়ান তারকার সামনে।
সার্বিয়ার ডেভিস কাপ দলের চিকিৎসক জেঙ্কো মিলিনকোভিচকে উদ্ধৃত করে দেশটির পত্রিকা স্পোর্তস্কি জুরনাল লিখেছে, ‘অতিরিক্ত খেলার কারণে ওর একটি হাড় ভীষণ ক্ষতিগ্রস্ত হয়েছে। নোভাক এখন আছে টরন্টোতে, সেখানে বিশেষজ্ঞেরা আরও কিছু পরীক্ষা-নিরীক্ষা করবেন।’
চোটের কারণে গত উইম্বলডনের কোয়ার্টার ফাইনাল শেষ না করেই বিদায় নেন। প্রথম সেটে ৭-৬ ব্যবধানে হারার পর দ্বিতীয় সেটে ২-০ গেমে পিছিয়ে ছিলেন তখন। এ নিয়ে সর্বশেষ ৫টি গ্র্যান্ড স্লামের ৪টিতে কোয়ার্টার ফাইনাল কিংবা এর আগেই বিদায় নিতে হয়েছে এই ৩০ বছর বয়সীকে। তাঁর খেলার ধরন শরীরের ওপর কী পরিমাণ ধকল ফেলেছে, এখন সেটাই বোঝা যাচ্ছে। সূত্র: রয়টার্স।
