
এবারও লিওনেল মেসিই! টানা পাঁচবারের মতো নির্বাচিত হতে চলেছেন ফিফা বর্ষসেরা খেলোয়াড়। ক্রিস্টিয়ানো রোনালদোকে টপকে আবারও ফিফা ব্যালন ডি’অর জিতবেন মেসিই। স্প্যানিশ সংবাদ সংস্থা ‘অ্যাজেন্সিয়া নিউজ’ দিয়েছে এ খবর।আগামী ১৩ জানুয়ারি আনুষ্ঠানিকভাবে ২০১২-১৩ মৌসুমের ব্যালন ডি’অরজয়ীর নাম ঘোষণা করা হবে। তবে ‘অ্যাজেন্সিয়া নিউজ’ দাবি করেছে, এরই মধ্যে ফলাফল তাদের হাতে। সংবাদ সংস্থাটির দাবি উড়িয়েও দেওয়া যাচ্ছে না। কারণ একই সংবাদ সংস্থা আনুষ্ঠানিক ঘোষণার আগেই গত বছর ফিফা ব্যালন ডি’অরের পাঁচজনের সংক্ষিপ্ত তালিকা ক্রমানুসারে প্রকাশ করেছিল। শেষ পর্যন্ত সেটা হুবহু মিলেও যায়।এবারের পুরস্কারজয়ীর নাম আনুষ্ঠানিকভাবে ঘোষণার আগে সংবাদ সংস্থটির খবর প্রকাশকে তাই বেশ গুরুত্ব দিয়ে দেখা হচ্ছে। তাদের দাবি, এবারও মেসি পেয়েছেন সবচেয়ে বেশি ভোট। দ্বিতীয় হয়েছেন রোনালদো। এবার ব্যালন ডি’অর পুরস্কারের তৃতীয় স্থানে আছেন বায়ার্ন মিউনিখ তারকা ফ্রাঙ্ক রিবেরি। চতুর্থ ও পঞ্চম স্থানে আছেন যথাক্রমে আন্দ্রেস ইনিয়েস্তা ও জ্লাতান ইব্রাহিমোভিচ।খবরটি শেষ পর্যন্ত সত্যি হলে তা হবে রোনালদোর জন্য বড় হতাশার। কারণ, গত মৌসুমে বার্সেলোনার হয়ে ৬০ গোল করা মেসি চোটের কারণে বেশ কিছুদিন ধরে মাঠের বাইরে থাকায় এবার এগিয়ে রাখা হচ্ছে রিয়ালের পর্তুগিজ উইঙ্গারকেই। বছর হিসাবে ২০১৩ সালে রোনালদো একাই যতগুলো গোল করেছেন, মেসি ও রিবেরির যৌথ গোলসংখ্যাও তার চেয়ে কম।সমস্যা হলো, ফুটবলে মৌসুম চলে বছরের আধাআধি সময় ধরে। ২০১২-১৩ মৌসুমেও যেমন মেসি যথারীতি ছিলেন অবিশ্বাস্য। রিবেরিও গত মে মাসেই পূর্ণ করেছেন ‘ট্রেবল’। সেই তুলনায় রোনালদো কোনো শিরোপাই জিততে পারেননি। এই মৌসুমের শুরু থেকে তিনি অবিশ্বাস্য ফর্মে থাকলেও ধারণা করা হচ্ছে ফিফার বর্ষসেরা বেশির ভাগ ভোটার (প্রতিটি জাতীয় দলের কোচ, অধিনায়ক ও একজন সাংবাদিক) ভোট দিয়ে ফেলেছিলেন। তাতেই মেসি এগিয়ে থাকেন।
সম্প্রতি ফিফা সভাপতি সেপ ব্ল্যাটারের সঙ্গে রোনালদোর সম্পর্কের তিক্ততার পর ফিফা বিতর্ক এড়াতেই ভোটারদের আবার ভোট দেওয়ার সুযোগ করে দেয়। এর আগে ভোট দিয়ে ফেলা ভোটাররা আবারও ভোট পুনর্বিবেচনার সুযোগ পেয়েছেন। কিন্তু অ্যাজেন্সিয়া নিউজের খবর সত্যি হলে, তাতেও কোনো হেরফের হয়নি।
কিছু কিছু পত্রিকার খবরে অবশ্য বলা হচ্ছিল, ভোটদানের সময় দুই সপ্তাহ বাড়ানোর পর বেশির ভাগ ভোটই গেছে রোনালদোর বাক্সে। উয়েফার সভাপতি মিশেল প্লাতিনি এর মধ্যে ‘কৌতুক করে’ বলেন, রোনালদোকে খুশি করতেই ভোটের সময় বাড়িয়েছে ফিফা। আসল ঘটনা যেটাই হয়ে থাকুক না কেন, অ্যাজেন্সিয়া নিউজের দাবি, মোট ভোটের ফলাফলে এগিয়ে আছেন মেসিই।
গত ২৯ নভেম্বর ভোটদান প্রক্রিয়া শেষ হয়েছে। অ্যাজেন্সিয়া নিউজের খবর সত্যি হলে, ফিফা-ব্যালন ডি’অর এবার অধরাই থেকে যাচ্ছে রোনালদোর। টানা পঞ্চমবারের মতো বিশ্বসেরার মুকুট পরতে চলেছেন মেসিই! সূত্র: ডেইলি মিরর।
