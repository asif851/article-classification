
সাম্প্রতিক সময়ে ইউরোপীয় ফুটবলে ভালোই নাম করেছেন আর্জেন্টাইন কোচরা। টটেনহাম হটস্পারকে নিয়ে প্রতি মৌসুমেই মুগ্ধতা ছড়াচ্ছেন মরিসিও পচেত্তিনো। চিলিকে দ্বিতীয় আন্তর্জাতিক শিরোপা জিতিয়েছেন কোচ হোর্হে সাম্পাওলি। সেভিয়াকে নিয়ে চমক ছড়াতে ছড়াতেই কোচ হয়েছেন আর্জেন্টিনার। স্বদেশি এমন সফল কোচদের নাম ডোবাচ্ছেন এদগার্দো বাউজা। সৌদি আরবের কোচের চাকরি থেকে বরখাস্ত করা হয়েছে এই আর্জেন্টাইনকে।সেপ্টেম্বরেই সাবেক কোচ বার্ট ফন মারউইকের জায়গায় দায়িত্ব পেয়েছিলেন বাউজা। কোনো প্রতিযোগিতামূলক ম্যাচে দায়িত্ব পালন করেননি। পাঁচটি প্রীতি ম্যাচ খেলেছে সৌদি আরব; এর মাঝে জিতেছে দুটি, হেরেছে তিনটি। তাতেই চাকরি গেছে বাউজার। এ নিয়ে গত ছয় মাসে তিনবার বরখাস্ত হলেন আর্জেন্টিনার এই সাবেক কোচ।বাউজা আসার আগেই অবশ্য বিশ্বকাপে খেলা নিশ্চিত করেছিল মধ্যপ্রাচ্যের দেশটি। ২০০৬ সালের পর ফুটবলের সেরা প্রতিযোগিতাটিতে কখনো অংশ নিতে পারেনি তাঁরা। প্রীতি ম্যাচে দলের পারফরম্যান্স পছন্দ না হওয়াতেই চাকরি হারিয়েছেন।২০১৭ সালের শুরুতে জেরার্ডো মার্টিনোর জায়গায় আলবিসেলেস্তেদের কোচ হয়েছিলেন বাউজা। বাছাইপর্বে লাতিন আমেরিকান দলটির ম্যাড়ম্যাড়ে শুরুর পর তাঁকে ছাঁটাই করা হয়। এরপর আরব আমিরাতের কোচ হয়েছিলেন তিনি। কিন্তু আরব উপসাগরীয় দেশটিকে চূড়ান্ত পর্বে তুলতে না পারায় পদত্যাগ করেন। এরপর সেপ্টেম্বরে সৌদি আরবের দায়িত্ব নেওয়ার দুই মাসের মাথায় ছাঁটাই করা হলো এই কোচকে। সূত্র: গোল ডটকম।
