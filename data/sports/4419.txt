
ওয়ানডেতে মুখোমুখি লড়াইয়ের হিসাবে ভারতের চেয়ে যোজন যোজন ব্যবধানেই পিছিয়ে বাংলাদেশ। কিন্তু বিশ্বকাপে কেউ কারও চেয়ে কম নয়। ২০০৭ সালে ভারতকে হারিয়েই বিশ্বকাপ স্বপ্নযাত্রার সূচনা করেছিল মাশরাফিরা। পরের বিশ্বকাপের উদ্বোধনী ম্যাচে শেরেবাংলা স্টেডিয়ামে হিসাবে সমতা ফেরায় ভারত। বিশ্বকাপে দুদলের দুই ম্যাচের গল্পই তুলে ধরা হলো এখানে—
 
স্বপ্নযাত্রার শুরু
পোর্ট অব স্পেন, ২০০৭
বাংলাদেশ কিছু একটা করে ফেলতেও পারে—প্রস্তুতি ম্যাচের পারফরম্যান্সই আশা জোগাচ্ছিল। বিশ্বকাপে দুদলের প্রথম লড়াইয়ে দুর্দান্ত সূচনাই করে বাংলাদেশ। পোর্ট অব স্পেনের আর্দ্র পিচে টস জিতে ব্যাটিং নেওয়া ভারত ৭২ রান তুলতেই হারিয়ে ফেলে শেবাগ, উথাপ্পা, টেন্ডুলকার ও দ্রাবিড়কে। এরপর যুবরাজকে নিয়ে সৌরভ গাঙ্গুলী ৮৫ রানের জুটি গড়ে কিছুটা প্রতিরোধের চেষ্টা করেন। কিন্তু ৫ বলের মধ্যে দুজনের বিদায়ের পর শূন্যতে আউট পরের তিন ব্যাটসম্যান। এরপর শেষ জুটির ৩২ রানে অলআউট হওয়ার আগে ভারত করে ১৯১। জবাবে শুরুতে ঝলসে ওঠে মাত্রই পঞ্চম ম্যাচ খেলতে নামা তামিম ইকবালের ব্যাট। ৫৩ বলে ৫১ রান করে তামিম যখন আউট হলেন দলের রান তখন ২ উইকেটে ৬৯! ১০ রান পর তৃতীয় উইকেট হারালেও আরও দুই তরুণ তুর্কি মুশফিকুর রহিম ও সাকিব আল হাসানের হাফ সেঞ্চুরি বাংলাদেশকে নিয়ে যায় জয়ের তীরে।সংক্ষিপ্ত স্কোর
ভারত: ৪৯.৩ ওভারে ১৯১ (সৌরভ ৬৬, যুবরাজ ৪৭; মাশরাফি ৪/৩৮, রফিক ৩/৩৫, রাজ্জাক ৩/৩৮)।বাংলাদেশ: ৪৮.৩ ওভারে ১৯২/৫ (মুশফিক ৫৬*, সাকিব ৫৩, তামিম ৫১; শেবাগ ২/১৭, মুনাফ ২/৩৯)
ফল: বাংলাদেশ ৫ উইকেটে জয়ী।
ম্যান অব দ্য ম্যাচ: মাশরাফি বিন মুর্তজা।
 
শেবাগ–ঝড়
মিরপুর, ২০১১চার বছর পরের বিশ্বকাপেও প্রথম ম্যাচে বাংলাদেশের প্রতিপক্ষ ভারত। এবার বিশ্বকাপ শুরুই হলো দুদলের ম্যাচ দিয়ে। টন জিতে ফিল্ডিং নিয়ে কী ভুলই করলেন সাকিব আল হাসান! মিরপুরের শেরেবাংলা স্টেডিয়ামে প্রথম ইনিংস শেষেই যে নিশ্চিত ভারতের প্রতিশোধ নেওয়া। বীরেন্দর শেবাগের ১৪০ বলে ১৭৫ রানের ইনিংসে ভর করে ৩৭০ রান করে ভারত। ঠিক ১০০ রান করে অপরাজিত ছিলেন বিরাট কোহলিও। জবাবে উড়ন্ত সূচনাই করল বাংলাদেশ। তামিম-ইমরুলের উদ্বোধনী জুটিতে ৬.৫ ওভারেই এল ৫৬। ২৯ বলে ৩৪ রান ইমরুলের। তামিম এবার করলেন ৭০। এরপর সাকিব আল হাসানের ফিফটি ও মিডলঅর্ডারের মাঝারি কিছু ইনিংসে ২৮৩ রানেই থামে বাংলাদেশ। বিশ্বকাপের উদ্বোধনী ম্যাচে ওই একবারই হেরেছে কোনো স্বাগতিক।
সংক্ষিপ্ত স্কোর
ভারত: ৫০ ওভারে ৩৭০/৪ (শেবাগ ১৭৫, কোহলি ১০০*; মাহমুদউল্লাহ ১/৪৯)।
বাংলাদেশ: ৫০ ওভারে ২৮৩/৯ (তামিম ৭০, সাকিব ৫৫; মুনাফ ৪/৪৮, জহির ২/৪০)।
ফল: ভারত ৮৭ রানে জয়ী।
ম্যান অব দ্য ম্যাচ: বীরেন্দর শেবাগ।
