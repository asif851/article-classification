
অবশেষে অবসান হচ্ছে ক্রিকেটারদের অপেক্ষার। ঈদের আগেই তাঁরা পেয়ে যাচ্ছেন বিশ্বকাপ আর পাকিস্তান সিরিজ জয়ের বোনাসের টাকা। আগামী পরশু ওই দুই দলের খেলোয়াড়দের ইফতার পার্টিতে আমন্ত্রণ জানিয়েছেন প্রধানমন্ত্রী শেখ হাসিনা। ক্রিকেটারদের হাতে চেক তুলে দেওয়া হবে সেখানেই।অস্ট্রেলিয়া-নিউজিল্যান্ডের বিশ্বকাপে প্রতিটি ম্যাচ জয়ের জন্যই আলাদা করে বিশেষ পারফরম্যান্স বোনাস ঘোষণা করেছিল বিসিবি। বিশ্বকাপের কোয়ার্টার ফাইনালে ওঠা বাংলাদেশ দলের জন্য ১ কোটি টাকা করে পুরস্কার ঘোষণা করেন প্রধানমন্ত্রী শেখ হাসিনা। বেক্সিমকো গ্রুপ থেকেও সমপরিমাণ পুরস্কারের ঘোষণা আসে। এ ছাড়া পাকিস্তান সিরিজ জয়ের জন্য প্রধানমন্ত্রী প্রতিশ্রুতি দেন আরও ১ কোটি টাকা দেওয়ার। এসবের সঙ্গে বিশ্বকাপ ও পাকিস্তান সিরিজের উইনিং বোনাস মিলিয়ে মোট ৮ কোটি টাকা পাবেন বিশ্বকাপ ও পাকিস্তান সিরিজে খেলা ক্রিকেটাররা।
