
শ্রীলঙ্কার বিপক্ষে ৪৬৭ রান তাড়া করে জয়ের কথা হয়তো কেউই ভাবছেন না। প্রথম টেস্টে ইনিংস ব্যবধানে হারের পর দ্বিতীয় টেস্টে যদি ড্র-ও করা যায়, তা হলে সেটাও হবে জয়েরই সমান। সেই লক্ষ্যে শুরুটাও ভালোই হয়েছিল বাংলাদেশের। উদ্বোধনী জুটিতে ৭১ রান যোগ করেছিলেন তামিম ইকবাল ও শামসুর রহমান। কিন্তু ভালো শুরুর রেশটা খুব বেশি দূর টেনে নিতে পারেননি দুই ওপেনার। মধ্যাহ্নবিরতির আগে দুজনই ফিরেছেন সাজঘরে। তৃতীয় উইকেটে ৭০ রানের জুটি গড়ে আবারও ভালোই লড়াই চালিয়েছিলেন ইমরুল কায়েস ও মুমিনুল হক। কিন্তু চা বিরতির পরের ওভারেই এলবিডব্লিউর ফাঁদে পড়ে সাজঘরে ফিরেছেন ইমরুল। এই প্রতিবেদন লেখার সময় বাংলাদেশের সংগ্রহ ৩ উইকেটে ২৫০ রান। ৯২ রান করে সেঞ্চুরির অপেক্ষায় আছেন মুমিনুল। ৩৫ রানে অপরাজিত আছেন সাকিব।আগের তিন ইনিংসের ব্যাটিং ব্যর্থতা ভুলিয়ে দেওয়ার লক্ষ্যেই যেন খেলে যাচ্ছিলেন তামিম। ব্যাট করছিলেন ধীরস্থিরভাবেই। বাজে বল পেলে সেটাকে সীমানার বাইরে পাঠাতে দ্বিধা করেননি। কিন্তু রান সংগ্রহের জন্য তাড়াহুড়া করার কোনো লক্ষণও দেখা যায়নি তামিম-শামসুরের মধ্যে। কিথুরুয়ান ভিথানাগের শিকারে পরিণত হওয়ার আগে তামিম ৩১ রানের ইনিংসটা খেলেছিলেন ১০২ বল মোকাবিলা করে। কয়েক ওভার পরে পেরেরার বলে প্রায় একই রকমভাবে বোল্ড হয়ে সাজঘরে ফিরেছেন শামসুর। তাঁর ব্যাট থেকে এসেছে ৪৫ রান। 
