
আর মাত্র পাঁচ দিন। তারপরই পর্দা উঠছে ক্রিকেট জগতের সবচেয়ে বড় আসর বিশ্বকাপের। চলছে শেষ মুহূর্তের নানা প্রস্তুতি। দম ফেলারও যেন ফুরসত নেই সংশ্লিষ্টদের। টুর্নামেন্ট চলাকালে মাঠে এবং মাঠের বাইরের বিভিন্ন কাজে স্বেচ্ছাসেবকদের ভূমিকাও কিন্তু অনস্বীকার্য। যেকোনো খেলার বড় টুর্নামেন্টগুলোতে এখন কাজ করে থাকেন স্বেচ্ছাসেবকেরা। এমনকি ২০১৪ সালের ফুটবল বিশ্বকাপে ফিফা ফেয়ার প্লে এওয়ার্ড জেতার গৌরব অর্জন করে টুর্নামেন্টে অংশ নেয়া স্বেচ্ছাসেবক বাহিনী।১৪ ফেব্রুয়ারি থেকে শুরু হতে যাওয়া বিশ্বকাপে আয়োজক দেশ অস্ট্রেলিয়া ও নিউজিল্যান্ড থেকে অংশ নিচ্ছে প্রায় চার হাজার স্বেচ্ছাসেবক। এখন চলছে শেষ মুহূর্তে বিভিন্ন প্রশিক্ষণ ও মহড়া। এই স্বেচ্ছাসেবকেরা কাজ করবেন ১৪টি ভেন্যুতে অনুষ্ঠিতব্য ৪৯টি খেলায়। ৪৪ দিনের এই টুর্নামেন্ট শেষ হবে ২৯ মার্চ।এই বিশাল প্রশিক্ষিত এবং উৎসাহী স্বেচ্ছাসেবক বাহিনী পেয়ে যারপরনাই খুশি আইসিসি ক্রিকেট বিশ্বকাপ ২০১৫-এর প্রধান নির্বাহী জন হার্নডেন। তিনি বলেন, ‘ভিন্ন ভিন্ন জাতি, বর্ণ ও গোত্র থেকে আসা স্বেচ্ছাসেবকেরা আমাদের টুর্নামেন্টের প্রতিটি স্বাগতিক শহরে নানা গুরুত্বপূর্ণ দায়িত্ব পালন করবে। মাঠে আসা দর্শকদের সহযোগিতা, স্টেডিয়াম ও স্টেডিয়ামের বাইরের বিভিন্ন কর্মপরিকল্পনা, পরিবহনব্যবস্থা এমনকি হসপিটালিটি বক্সের বিশেষ দর্শকদের দেখভাল—এরকম সব কাজেই দেখা যাবে তাদের। ক্রিকেট বিশ্বকাপ পৃথিবীর অন্যতম বৃহৎ​ ইভেন্টগুলোর একটি। প্রত্যেক স্বেছাসেবককে আমরা আন্তরিক ধন্যবাদ জানাই, এত বিপুলসংখ্যক স্বেচ্ছাসেবকের স্বতঃস্ফূর্ত অংশগ্রহণ ছাড়া এই টুর্নামেন্টটি নির্বিঘ্নে পরিচালনা করা সম্ভব নয়।’ বহুজাতিক প্রতিষ্ঠান মানিগ্রামের সৌজন্যে স্বেচ্ছাসেবকদের বিশেষ জার্সিও দেওয়া হয়েছে।
২০১৫ ক্রিকেট বিশ্বকাপ সম্পর্কিত কিছু তথ্য• আইসিসি ক্রিকেট বিশ্বকাপ ২০১৫ অনুষ্ঠিত হবে অস্ট্রেলিয়া ও নিউজিল্যান্ডের ১৪টি ভেন্যুতে।• স্বাগতিক শহরগুলো হলো—অ্যাডিলেড, অকল্যান্ড, ব্রিজবেন, ক্যানবেরা, ক্রিস্টচার্চ, ডানেডিন, হ্যামিলটন, হোবার্ট, ন্যাপিয়ার, নেলসন, মেলবোর্ন, পার্থ, সিডনি ও ওয়েলিংটন।• এবারের বিশ্ব আসরে অংশ নিচ্ছে ১৪টি দল।• গ্রুপ পর্বের মোট ৪২টি খেলা অনুষ্ঠিত হবে, প্রতিটি ভেন্যুতে হবে তিনটি করে ম্যাচ।• প্রতিটি অংশগ্রহণকারী দল উভয় আয়োজক দেশের মাঠেই খেলবে।• প্রতিটি খেলায় শিশুদের জন্য আলাদা টিকিটের ব্যবস্থা আছে। গ্রুপ পর্বের জন্য শিশুদের প্রতিটি টিকিটের মূল্য ৫ অস্ট্রেলিয়ান ডলার। কোয়ার্টার ফাইনালের জন্য ২০, সেমিফাইনালের জন্য ৩০ এবং ফাইনালের জন্য প্রতিটি শিশু টিকিটের মূল্য ৬০ অস্ট্রেলিয়ান ডলার।
