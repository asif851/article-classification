
একটা চক্র পূরণ হলো ভারতের। টেস্টে সব দেশের বিপক্ষ খেলা সর্বশেষ সিরিজ জয়ের চক্র। শুরুটা করেছিলেন সৌরভ গাঙ্গুলি। ২০০৫ সালে জিম্বাবুয়ে থেকে ২-০ ব্যবধানে সিরিজ জিতে ফিরছিল সৌরভের ভারত। আজ অস্ট্রেলিয়ার বিপক্ষে ধর্মশালা টেস্ট জিতে সিরিজ নিজেদের করে নিয়ে চক্র পূরণ করলেন বিরাট কোহলিরা। জিম্বাবুয়ের বিপক্ষে ২০০৫ সালের পর আর দ্বিপাক্ষিক কোনো টেস্ট সিরিজ খেলেনি ভারত। পাকিস্তানের বিপক্ষে সর্বশেষ সিরিজটি ২০০৭ সালে দেশের মাটিতে জিতেছিল তারা। বাকি সাতটি টেস্ট খেলুড়ের বিপক্ষ সর্বশেষ সিরিজ ২০১৫ সাল থেকে এ বছরের মধ্যে জিতেছে ভারত। ২০১৫ সালে তারা হারিয়েছে শ্রীলঙ্কা ও দক্ষিণ আফ্রিকাকে। ওয়েস্ট ইন্ডিজ, নিউজিল্যান্ড ও ইংল্যান্ডের বিপক্ষ জয়গুলো গত বছর। এ বছরে বাংলাদেশের পর অস্ট্রেলিয়াকে হারাল তারা। তবে বাংলাদেশের বিপক্ষে দেশের মাটিতে ভারত খেলেছে একটি মাত্র টেস্ট।টেস্টে ৯ প্রতিপক্ষের সবার বিপক্ষে সর্বশেষ সিরিজের ট্রফিটা ভারতের কাছে—এ এক বিরল কীর্তি। চক্র পূরণের এই কীর্তি অস্ট্রেলিয়া গড়েছে দুবার। ২০০৪-০৫ মৌসুমের বোর্ডার-গাভাস্কার ট্রফি জিতে একবার এই চক্র পূরণ করে। দ্বিতীয়বার এই কীর্তি তারা গড়ে ২০০৬-০৭ মৌসুমের অ্যাশেজ জিতে। ২০১২-১৩ মৌসুমে অস্ট্রেলিয়াকে হারিয়ে সব দেশের বিপক্ষ সর্বশেষ টেস্ট সিরিজ জয়ের কীর্তি গড়েছিল দক্ষিণ আফ্রিকা। সূত্র: ক্রিকইনফো।
সবার বিপক্ষে ভারতের জয়



প্রতিপক্ষ
ফল
বছর


অস্ট্রেলিয়া
২-১
২০১৭


বাংলাদেশ‌‌
১-০
২০১৭


ইংল্যান্ড
৪-০
২০১৬


নিউজিল্যান্ড
৩-০
২০১৬


ওয়েস্ট ইন্ডিজ
২-০
২০১৬


দক্ষিণ আফ্রিকা‌
৩-০
২০১৫


শ্রীলঙ্কা
২-১
২০১৫


পাকিস্তান
১-০
২০০৭


জিম্বাবুয়ে
২-০
২০০৫



