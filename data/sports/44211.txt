
অঘটনের আশায় মাঠে নেমেছিল ব্রাদার্স। কিন্তু আশা আর সামর্থ্যরে মাঝখানে রয়ে গেল বিস্তর ফারাক। ২-১ স্কোরলাইন যদিও বলতে পারে আবাহনীর সঙ্গে লড়াই করেছে ব্রাদার্স। কিন্তু আসলে সেভাবে লড়তে পারেনি। যোগ্যতর দল হিসেবেই ব্রাদার্সকে হারিয়ে ফেডারেশন কাপ ফুটবলের সেমিফাইনালে উঠে গেছে টুর্নামেন্টের বর্তমান চ্যাম্পিয়নরা। ২ জুন শেষ চারে আবাহনী পাচ্ছে শেখ জামালকে।
৪৩ মিনিটে আবাহনীতে এগিয়ে নেন নাবিব নেওয়াজ জীবন। দ্বিতীয় গোলের জন্য অবশ্য অপেক্ষা করতে হয়েছে ৭৬ মিনিট পর্যন্ত। সেটিও আত্মঘাতী গোল। ব্রাদার্সের এক ডিফেন্ডার বল ক্লিয়ার করতে গিয়ে উল্টো নিজেদের জালে পাঠান। তবে রেফারি গোলটা দিয়েছেন রুবেল মিয়ার নামে। শেষ বাঁশির অপেক্ষায় যখন সবাই, ব্রাদার্স পরাজয়টা মানসিকভাবে মেনে নিয়েছে, ঠিক তখনই ফ্রি কিক থেকে গোল করলেন ব্রাদার্সের সিও জুনাপিউ। অবশ্য এর আগে ব্রাদার্স একবার বল জালে পাঠালেও ফাউলের বাঁশি বাজিয়ে গোলটি দেননি রেফারি।
 
