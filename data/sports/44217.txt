

বৃষ্টির বাগড়া দেওয়ার একটা আশঙ্কা ছিল। শেষ পর্যন্ত বৃষ্টি হানাও দিল। তবে মাঠে জড়ো হওয়া ১ হাজার ২০০ দর্শক, যাঁদের বেশির ভাগই প্রবাসী বাঙালি, অন্তত মন ভরে বাংলাদেশের ব্যাটিং উপভোগ করলেন। সাসেক্সে সফরের প্রথম অনুশীলন ম্যাচে ডিউক অব নরফোক একাদশের বিপক্ষে বাংলাদেশ ৭ উইকেটে ৩৪৫ রান করেছিল। তবে বাংলাদেশের বোলিংয়ের সময় বৃষ্টি নামে ঝমঝমিয়ে। শেষ পর্যন্ত ম্যাচটা পরিত্যক্ত হয়।
ব্যাটসম্যানদের মধ্যে ভারপ্রাপ্ত অধিনায়ক মুশফিক ১৩৪ রান করে অপরাজিত ছিলেন। সৌম্য সরকার করেছেন ৭৩ রান।
যুক্তরাজ্য থেকে প্রথম আলোর প্রতিনিধি জানিয়েছেন, প্রতিবছর ইংল্যান্ডের আন্তর্জাতিক মৌসুম শুরু হয় ডিউক অব নরফোক একাদশের বিপক্ষে সফরকারী দলের একটি প্রীতি ম্যাচ দিয়ে। ১৯৫২ সাল থেকে এই প্রথা চলে আসছে।
বাংলাদেশের ইংল্যান্ড সফর এখনো আনুষ্ঠানিকভাবে শুরু হয়নি অবশ্য। চ্যাম্পিয়নস ট্রফির আগে আয়ারল্যান্ডে একটি ত্রিদেশীয় সিরিজ খেলবে বাংলাদেশ। কন্ডিশনের সঙ্গে মানিয়ে নিতে সাসেক্সে শুরু হয়েছে তারই অনুশীলন। প্রতিপক্ষ ডিউক অব নরফোক সেই অর্থে স্থায়ী কোনো দল নয়। কাউন্টিতে ব্যস্ত নন—এমন ক্রিকেটারদের নিয়ে দলটা বানানো হয়। দলটা তাই হেলাফেলারও নয়। তা ছাড়া সফরের প্রথম ম্যাচ সব সময়ই গুরুত্বপূর্ণ।
এর আগে কদিন নেটে ঘাম ঝরালেও কালই প্রথম ম্যাচ অনুশীলনে নামা। তাতে টসে জিতে ব্যাটিং নিয়েছিলেন মুশফিক। তামিম ইকবাল খেলেননি। তাঁর অনুপস্থিতিতে ইমরুল কায়েস আর সৌম্যর জুটিটা দারুণ শুরু এনে দিয়েছিল। ১১.২ ওভারে ৭৩ রান এনে দেওয়া উদ্বোধনী জুটিটা ভাঙে ইমরুল ৪৪ রান করে ফিরে যাওয়ার পর।
এরপর সাব্বির মাত্র ৫ রান করে ফিরে গেলেও ধাক্কাটা সেভাবে গায়ে লাগেনি বাংলাদেশের। তৃতীয় উইকেট জুটিতে ৫১ রান যোগ করেন মুশফিক-সৌম্য।
সৌম্য ৬৪ বলে ৭টি চার ও ১ ছক্কায় ৭৩ রান করে ফিরে গেলেও মুশফিক শেষ পর্যন্ত অপরাজিত থেকে ফেরেন। ৯৮ বলে ১৩৪ রানের ইনিংসটায় ১৪টি চার ও একটি ছয় আছে তাঁর।
মাহমুদউল্লাহ মাত্র ৪ রান করে ফিরলেও শেষের দিকে নাসিরের ৩০ বলে ২৬ ও মেহেদী মিরাজের ৩৪ বলে ৩১ মুশফিককে সঙ্গ দিয়েছে অন্য প্রান্তে। তাতেই মুশফিক শেষের ঝড়টা তুলতে পেরেছিলেন।
