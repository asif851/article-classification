
 
বিশ্বকাপ প্রস্তুতিতে বড় ধাক্কা খেল ইংল্যান্ড। আন্তর্জাতিক প্রীতিম্যাচে গত রাতে চিলির কাছে ২-০ গোলে হেরে গেছে রয় হজসনের দল। অপর ম্যাচে জার্মানির সঙ্গে ১-১ গোলে ড্র করেছে ইতালি।ইংল্যান্ড-চিলি: চিলি নয়, ইংল্যান্ড আসলে হেরে গেছে অ্যালেক্সিস সানচেজের কাছে। ম্যাচের দুই গোলের দুটিই করেন বার্সেলোনা ফরোয়ার্ড। সানচেজ প্রথম গোলটি করেন মাত্র সাত মিনিটের মাথায়, দ্বিতীয়টি ম্যাচে যোগ করা সময়ে। ঘরের মাঠে ম্যাচ ছিল বলে হারটা ইংল্যান্ডের অস্বস্তির। অস্বস্তির কারণ আরও আছে। এর আগে ১৯৯৮ সালে ওয়েম্বলিতে ইংল্যান্ডকে ২-০ গোলে হারিয়েছিল চিলি। দীর্ঘ ১৫ বছর পর আবারও যখন ইংল্যান্ডের মাটিতে প্রীতিম্যাচ খেলল চিলি, ফলাফল দাঁড়াল একই। ঘরের মাঠে চিলি-ধাঁধা কাটাতে পারলেন না ইংলিশ খেলোয়াড়েরা। ইংল্যান্ডের বিপক্ষে ২-০ গোলের জয় আগামী মঙ্গলবার ব্রাজিলের বিপক্ষে প্রীতি ম্যাচে আত্মবিশ্বাস জোগাবে চিলিকে।ম্যাচ শেষে চিলিকে পুরো কৃতিত্ব দেন ইংল্যান্ডের কোচ হজসন, ‘আমরা খুব শক্তিশালী একটি দলের বিপক্ষে খেলেছি। শুরুতেই পিছিয়ে পড়ার ঘুরে দাঁড়ানো কঠিন। আমরা ঘুরে দাঁড়ানোর যথাসাধ্য চেষ্টা করেছি। কিন্তু চিলির খুব ভালো করেই জানা আছে, কীভাবে ম্যাচের নিয়ন্ত্রণ ধরে রাখতে হয়। আমাদের চেয়ে ভালো খেলেই জিতেছে চিলি।’
ইতালি-জার্মানি: দুই সাবেক বিশ্ব চ্যাম্পিয়নের লড়াইয়ে প্রথমে এগিয়ে যায় জার্মানি। আট মিনিটের মাথায় হেড করে স্বাগতিক ইতালির জালে বল জড়িয়ে দেন ম্যাটস হামেলস। জার্মানি নিয়ন্ত্রণ ধরে রাখলেও ২৮ মিনিটের মাথায় ম্যাচে সমতা আনেন অ্যাবাতে। ম্যাচের বাকি সময়ে গোলের দেখা পায়নি কোনো দলই। সূত্র: রয়টার্স।
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে।
