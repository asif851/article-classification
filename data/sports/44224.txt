
কাশ্মীর নিয়ে ভারত-পাকিস্তানের টানাপোড়েন নতুন কিছু নয়। সম্প্রতি উরি সীমান্তে সন্ত্রাসীদের হামলায় ১৮ জন ভারতীয় সৈনিক মারা যাওয়ার পর দুই দেশের সীমান্ত উত্তেজনা পৌঁছে গেছে তুঙ্গে। দুই দেশের সর্বশেষ দ্বিপক্ষীয় ক্রিকেট সিরিজ হয়েছিল চার বছর আগে। সেটি দূরে থাক, আন্তর্জাতিক ক্রিকেট টুর্নামেন্টেই ভারত-পাকিস্তান ম্যাচ নিয়ে এখন প্রশ্ন উঠে যাচ্ছে। আগামী বছর চ্যাম্পিয়নস ট্রফি। সেটিকে সামনে রেখে ভারতীয় ক্রিকেট কন্ট্রোল বোর্ড (বিসিসিআই) এরই মধ্যে আইসিসিকে অনুরোধ করেছে, দুই দেশকে যেন কোনো টুর্নামেন্টের একই গ্রুপে রাখা না হয়। উরি হামলার পর বিসিসিআই একটা বিশেষ সাধারণ সভায় বসেছিল। সেই সভার পর সভাপতি অনুরাগ ঠাকুর নিশ্চিত করেছেন, আপাতত পাকিস্তানের সঙ্গে কোনো ধরনের টুর্নামেন্টেই খেলতে খেলতে চান না তাঁরা, ‘আমরা জানি, আমাদের সরকার পাকিস্তানের সঙ্গে সম্পর্ক ছিন্নের নতুন একটা নীতি নিয়েছে। আর সাধারণ মানুষের মানসিকতা আঁচ করে আমরা আইসিসিকে অনুরোধ করছি, আন্তর্জাতিক কোনো টুর্নামেন্টে যেন ভারত-পাকিস্তানকে এক গ্রুপে রাখা না হয়।’ দ্বিপক্ষীয় সিরিজ না হলেও অন্য আসরে নিয়মিতই দেখা হয়েছে দুই দেশের। গত বছর বিশ্বকাপের পর এবার টি-টোয়েন্টি বিশ্বকাপেও দেখা হয়েছে দুই দলের। দর্শক চাহিদার কথা ভেবে আইসিসিও বড় আসরে দুই দলকে এক গ্রুপে রাখার চেষ্টা করে। কিন্তু এই অনুরোধের পর এখন সেটি আর হবে কি না সন্দেহ। তবে গ্রুপ পর্বে না হলেও পরে দুই দেশের দেখা হয়ে যেতেই পারে। সেটার ওপর আইসিসিরও হাত থাকবে না। সেটি মেনে নিয়েও আইসিসির কাছে একই গ্রুপে দুই দলকে না রাখার অনুরোধ জানিয়েছে বিসিসিআই। আর সাত মাস পরেই শুরু চ্যাম্পিয়নস ট্রফি। ইংল্যান্ডের ওই টুর্নামেন্টেই হয়তো দুই দলকে মুখোমুখি হতে হবে।
