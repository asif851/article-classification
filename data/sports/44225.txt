
মানুষ অনেকভাবেই দুর্ঘটনার শিকার হতে পারে। কিন্তু এনবিএ দল ওকাহোমা সিটি থান্ডারের ‘শুটিং গার্ড’ অ্যালেক্স অ্যাব্রিনেস শুক্রবার রাতের দুর্ঘটনার কোনো কারণ খুঁজে পাচ্ছেন না। তাঁর টুইট, ‘কী এমন বস্তু বিমানের সমান উচ্চতায় উড়ছিল যে এই অবস্থা হলো!’
অ্যাব্রিনেসের মতোই হতভম্ব তাঁর সতীর্থরাও। ওকাহোমা সিটির ‘পাওয়ার ফরোয়ার্ড’ প্যাট্রিক প্যাটারসন ভীষণ অবাক হলেও রসিকতা করতে ছাড়েননি। তাঁর টুইট, ‘ওকেসি থান্ডার দলের বিমানকে আঘাত করেছে “সুপারম্যান”!’সুপারম্যান? সে তো ডিসি কমিকের বাসিন্দা। বাস্তবের পৃথিবীতে তাঁর কোনো কাজ নেই। তাহলে ওকাহোমা সিটি খেলোয়াড়দের বহনকারী বিমানকে অমন ভয়ংকরভাবে আঘাত করল কে বা কী, অথবা কারা? কেউ বুঝতে পারছে না, সবাই অন্ধকারে! তবে দুর্ঘটনার শিকার হলেও দলের কারও কিছু হয়নি। সবাই সুস্থ আছেন।এনবিএ দল মিনেসোটা টিম্বারউলভসের কাছে হারের পর মিনেপলিস থেকে বিমানে করে শিকাগো ফিরছিল ওকাহোমা সিটি থান্ডার। মাঝপথে ৩০ হাজার ফুট উচ্চতায় হঠাৎ বিমানের নাকে কী যেন আঘাত করে। ভয়ংকর সেই আঘাতে দুমড়ে-মুচড়ে গেছে বিমানের ‘নাক’। তবে শেষ পর্যন্ত শিকাগোয় ঠিকমতোই বিমানকে অবতরণ করাতে পেরেছেন পাইলট।কিন্তু ঘটনাটা খেলোয়াড়দের মনে ভীষণভাবে দাগ কেটেছে। নাসার জ্যোতিঃপদার্থবিজ্ঞানী নেইল ডি গ্রাসে টাইসন এবং সায়েন্স প্রেজেন্টর বিল নেইকে এই রহস্য সমাধানের আহ্বান জানিয়েছেন ওকাহোমার ‘সেন্টার’ স্টিভ অ্যাডামস। নিউজিল্যান্ডের এই বাস্কেটবল খেলোয়াড় বিমানের দুমড়ে যাওয়া নাকের ছবি টুইট করে বলেছেন, ‘নাসা, নেইটসন ও বিল—এটুকু অন্তত বলতে পারি ভীষণ অশান্ত একটা ফ্লাইট ছিল। ৩০ হাজার ফুট উচ্চতায় উড়ে শিকাগো যাচ্ছিলাম। কিন্তু এটা কেন ঘটল?’স্টিভ অ্যাডামসের এই প্রশ্নের নানা রকম মজার জবাব দিয়েছেন ওকাহোমা সিটির ভক্তরা। কারও মতে, বিমানটিকে আঘাত করেছেন স্বয়ং নর্স মিথলজির দেবতা ‘থর’—তাঁর হাতুড়ি দিয়ে! কেউ কেউ দোষ চাপিয়েছেন ভিন গ্রহবাসীদের ওপর। অনেকে আবার বলছেন, উড়ন্ত কোনো পাখির সঙ্গে সংঘর্ষের কারণে ওটা ঘটেছে। কিন্তু বিমানটির নাক যেভাবে থেঁতলে গেছে, সেই উড়ন্ত পাখিটিকে কত বড় আর ওজনদার হতে হবে, সেটা কি কেউ ভেবে দেখেছে? সূত্র: এএস, স্টাফ. কম. এনজেড।
