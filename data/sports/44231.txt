
প্রথম ধাক্কাটা লেগেছিল ফ্রান্স-জার্মানি ম্যাচের সময়। এরপর আরও পাঁচটি জায়গায় হয়েছে হামলা। ঘণ্টাখানেকের মধ্যেই প্যারিসে কেমন রক্তগঙ্গা বয়ে গেল। পুরো বিশ্বকেই নাড়িয়ে দিয়েছে গতকালের এই নারকীয় ঘটনা। ব্যথা ছুঁয়ে গেছে বিশ্ব ফুটবলের এ সময়ের সবচেয়ে বড় দুই তারকাকেও। সামাজিক যোগাযোগ মাধ্যমের সাহায্যে প্যারিসে আহত-নিহতদের প্রতি সমবেদনা জানিয়েছেন লিওনেল মেসি ও ক্রিস্টিয়ানো রোনালদো।
এ ছাড়া থিয়েরি অঁরি, ইব্রাহিমোভিচ, উসাইন বোল্ট, রাফায়েল নাদাল, লেব্রন জেমসসহ খেলাধুলা জগতের অন্য তারকারাও তাঁদের নিন্দা-ক্ষোভ-সমবেদনা জানিয়েছেন এই কাপুরুষোচিত হামলার ঘটনায়।
প্যারিসে গত পরশু ছয় দফায় পৃথক আত্মঘাতী বোমা হামলা ও বন্দুকধারীর আক্রমণে প্রায় দেড় শতাধিক লোক প্রাণ হারিয়েছেন, আহত হয়েছেন আরও অনেক। বোমা বিস্ফোরিত হয়েছে ফ্রান্স ও জার্মানির প্রীতি ম্যাচ চলার সময়ে, ম্যাচের ভেন্যু স্তাদে দে ফ্রান্স স্টেডিয়ামের বাইরে।
ভয়ংকর এই হামলায় হতাহতদের প্রতি সমব্যথিত আর্জেন্টাইন ফরোয়ার্ড লিওনেল মেসি গতকাল তাঁর ফেসবুক পেজে লিখেছেন, ‘গতকালের হামলার শিকার মানুষগুলো ও তাঁদের পরিবারের প্রতি সহানুভূতি জানাচ্ছি।’ একই সঙ্গে বিশ্বব্যাপী প্যারিসের হামলায় সমবেদনা জানাতে ফেসবুকের ট্রেন্ড হ্যাশট্যাগ ‘প্রে ফর প্যারিস’ দিয়ে মেসি লিখেছেন, ‘অন্য যেকোনো সময়ের চেয়ে জোরালোভাবে আরেকবার বলতে চাই, মানুষের প্রতি মানুষের ভালোবাসা ও শান্তিই একমাত্র পথ। সেটি অর্জনে পুরো বিশ্বকে এক জোট হতে হবে।’
পর্তুগিজ অধিনায়ক ক্রিস্টিয়ানো রোনালদোও সমবেদনা প্রকাশ করেছেন এই ঘটনায়। টুইটারে সুন্দর, চেনা প্যারিসের অনেকগুলো ছবির কোলাজ দিয়ে এই রিয়াল ফরোয়ার্ড লিখেছেন, ‘প্যারিসে হামলার ভয়াবহতার সময়ে আমি উদাসীন থাকতে পারি না। হামলার শিকার লোকজন ও তাঁদের পরিবারের প্রতি আমার সমবেদনা রইল।’উসাইন বোল্ট ও সমবেদনা জানিয়েছেন টুইটারে, ‘প্যারিসে হামলার ঘটনায় অনেক দুঃখ পেয়েছি। হামলার শিকার মানুষগুলো ও তাঁদের কাছের লোকজনের প্রতি সমবেদনা জানাচ্ছি।’
স্তাদে দে ফ্রান্স স্টেডিয়ামের বাইরে যখন বোমা হামলা হচ্ছে, জার্মানির সঙ্গে তখন মাঠের লড়ছিলেন ফ্রেঞ্চ মিডফিল্ডার লাসানা দিয়ারা। আর পুরো ফ্রান্সের এমন বিহ্বল সময়ে এখন তাঁকে লড়তে হচ্ছে নিকটাত্মীয়ও হারানোর শোকের সঙ্গেও। প্যারিসের হামলায় প্রাণ হারিয়েছেন দিয়ারার বোন আস্তা দিয়াকিতে। ব্যক্তিগত শোকের কথা জানিয়ে টুইটারে অলিম্পিক লিওঁর এই খেলোয়াড় সবাইকে একসঙ্গে এর বিরুদ্ধে দাঁড়ানোর আহ্বান জানিয়েছেন, ‘এই ভয়াবহ সময়ে, আমরা যাঁরা দেশকে প্রতিনিধিত্ব করছি, সবার উচিত কথা বলা। একসঙ্গে থেকে বীভৎস এই ঘটনার সামনে দাঁড়ানো, যার কোনো ধর্ম নেই, কোনো বর্ণ নেই। এক হয়েই ভালোবাসা, সম্মান ও শান্তি রক্ষা করতে হবে।’ তথ্যসূত্র: গোলডটকম, ফক্স স্পোর্টস।
