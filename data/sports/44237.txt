
ম্যাচের ১৪ মিনিটে বাঁ প্রান্ত থেকে কাট-ইন করে পিয়ানিচ বল বাড়িয়েছিলেন মাঝমাঠে। গঞ্জালো হিগুয়েইনের বাড়ানো থ্রু ধরে আবারও উঠে আসেন পিয়ানিচ, এবার ডি-বক্সের ভেতরে। ক্রসটা পায়ে আসার অপেক্ষায় ছিলেন ফরোয়ার্ড মারিও মানজুকিচ, কিন্তু ত্বর সয়নি ২৩ বছর বয়সী আর্জেন্টাইনের। মানজুকিচের পেছন থেকে হঠাৎ এসে ডান পায়ের শটে বল জড়িয়ে দেন জালে। সঙ্গে সঙ্গে বল কুড়িয়ে নিয়ে ছুটেছেন কিক-অফ করতে। সময় যেন বড় কম। গোলের পর গোল করতে হবে তো!পাওলো দিবালার বদলে যাওয়ার মৌসুম এটি। জুভেন্টাসের ১০ নম্বর জার্সিটা পরেছেন প্লাতিনি, রবার্তো ব্যাজ্জিও আন্দ্রেয়া পিরলোর মতো ক্লাব কিংবদন্তিরা পরেছেন। সেই ১০ নম্বর এবার দেওয়া হয়েছে দিবালাকে। আর ১০ নম্বর জার্সি পেয়েই যেন নিজেকে নতুন করে হাজির করেছেন এই তরুণ। লিগে দুই ম্যাচে করেছেন চার গোল। গত ম্যাচে করেছেন হ্যাটট্রিক। শীর্ষ ফুটবলে এটি তাঁর ক্যারিয়ারের প্রথম হ্যাটট্রিক।২০০৮ সালে পেপ গার্দিওলা লিওনেল মেসিকে প্রথম ১০ নম্বর জার্সিটি তুলে দেন। আর তখন থেকেই মেসির অবিশ্বাস্যভাবে বদলে যাওয়া। আগে মূলত প্লেমেকারের ভূমিকা ছিল তাঁর। ১০ নম্বর মেসি হয়ে উঠলেন আক্রমণের প্রাণকেন্দ্র।পেশাদার ফুটবলে আগের চার মৌসুম মিলিয়ে করেছিলেন ৪২ গোল। আর ১০ নম্বর জার্সি পাওয়া মেসি এক মৌসুমেই করে ফেললেন ৩৮ গোল! আর সেখান থেকে নিজেকে শুধুই নিয়ে গেছেন আরও আরও উচ্চতায়। ১০ নম্বর জার্সি পাওয়ার পর ৪৭৭ ম্যাচে করেছেন ৪৬৮ গোল!নতুন মেসির তকমা দিবালা পেয়েছেন ঢের আগে। ২১ নম্বর জার্সিতেই জুভেন্টাসের প্রাণভোমরা হয়ে উঠেছিলেন, যে জার্সিটারও আছে দীর্ঘ ঐতিহ্য। জিনেদিন জিদানের মতো ক্লাব কিংবদন্তি পরেছিলেন এই জার্সি। তবে এই মৌসুমে দিবালাকে ১০ নম্বর জার্সিটাই তুলে দেওয়া হয়েছে। ইতালিয়ান লিগে প্রথম ম্যাচে ক্যালিয়ারির বিপক্ষে করেছিলেন এক গোল। দ্বিতীয় ম্যাচে পরশু জেনোয়ার বিপক্ষে হ্যাট্রটিক।মাত্রই ১০ নম্বর দিবালার যাত্রা শুরু হলো। ভবিষ্যৎ তাঁর জন্য কী জমিয়ে রেখেছে, তা আগামী দিনগুলোই বলে দেবে। তবে দিবালা আগেই জানিয়ে দিয়েছেন, হারিয়ে যাওয়া মেসিদের ভিড়ে মিশে যাওয়ার জন্য শীর্ষ ফুটবলে তিনি আসেননি। এমনিতে তো আর তাঁর নাম রত্ন নয়!‘‌‌লা জয়া’ বা ‘দ্য জুয়েল’ নামটি পেয়েছিলেন আর্জেন্টিনার ইনস্তিটিউতোর হয়ে খেলার সময়। সেই ক্লাবের হয়েই প্রথম হ্যাটট্রিক করেছিলেন। ক্লাবের সর্বকনিষ্ঠ গোলদাতার রেকর্ড ভেঙেছিলেন, যে রেকর্ড ছিল আর্জেন্টিনকা প্রথম বিশ্বকাপ জেতানোর মারিও কেম্পেসের। এক মৌসুমে দুই হ্যাটট্রিক করে তাক লাগিয়ে দিয়েছিলেন, যে কীর্তি ছিল না কেম্পেসেরও।২০১২-১৩ মৌসুমে পালেরমোর হয়ে ইতালির ফুটবলে নাম লেখান। ২০১৫ সালে পিরলোর শূন্যতা পূরণে তাঁকে ৪ কোটি ইউরোতে কিনে নেয় জুভেন্টাস। তখন দিবালার বয়স ছিল মাত্র ২১ বছর। মেসিও এত কম বয়সেই বার্সার মূল ভার কাঁধে তুলে নিয়েছিলেন। পরশু ইউরোপে নিজের প্রথম হ্যাটট্রিকটাও এল এমন এক ম্যাচে, জুভেন্টাস ০-২ গোলে পিছিয়ে ছিল যখন। দিবালা একটি করে গোল করেছেন, আর তাড়াহুড়ো করে বল জাল থেকে কুড়িয়ে নিয়ে নিজেই বসিয়েছেন কিক অফে।খেলার ধরন, পজিশন, ড্রিবলিং, ফ্রি কিক সবখানেই মেসির ছায়া আছে তাঁর ওপর। নিজেই বলেছেন, ‌১০ নম্বর জার্সি তাঁর জন্য সৌভাগ্য বয়ে এনেছে। এখন বাকিটা পথ তো ভবিষ্যতের হাতেই তোলা।
