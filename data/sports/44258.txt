
সেই পরিচিত দৃশ্য। খেলা শুরুর আগে মাঠের মাঝখানে ফিল্ডিং অনুশীলন। সহকারী কোচ রিচার্ড হ্যালসল নেমে গেলেন কয়েকজনকে নিয়ে। তাসকিন, রুবেল, কামরুল, মুমিনুল, ইমরুলকে নিয়ে। প্রথমে অনুশীলন করালেন স্লিপ ক্যাচিং, তারপর ক্যাচিং। মুমিনুল একদিকে একা একটু ব্যাটিং প্র্যাকটিস সেরে নিলেন। যদিও নিজের নিয়মিত অনুশীলন ছাড়া এটির কোনো মানেই হয় না তাঁর জন্য। তিনি তো শুধু টেস্টের খেলোয়াড়!
আস্তে-ধীরে দর্শকেরা মাঠে ঢুকছেন। পিচে হালকা রোলার চালানো হলো। ধারাভাষ্যকার রাসেল আরনল্ড পিচ দেখে জানালেন, এখনো এটি ব্যাটিংয়ের জন্য ভালো উইকেট। বল টার্ন করতে শুরু করবে হয়তো দিনের দ্বিতীয় সেশনে।সাকিবের আর মুশফিকের হাতেই এখন পতাকা। কী করবেন তাঁরা? প্রথম ঘণ্টাটা হবে খুব গুরুত্বপূর্ণ। শ্রীলঙ্কার নামী ক্রিকেট সাংবাদিক রেক্স ক্লেমেন্তে বাজি ধরলেন, ‘আমি বলে দিলাম, বাংলাদেশ লিড নেবে।’ রেক্সের মুখে ফুল-চন্দন পড়ুক— এটাই হয়তো মন থেকে চাইছেন বাংলাদেশের ক্রিকেটামোদীরা।
 
 
