
লা লিগায় এক যুগেরও বেশি সময় পরে নগর প্রতিদ্বন্দ্বী অ্যাটলেটিকো মাদ্রিদের বিপক্ষে হারের মুখ দেখতে হলো রিয়াল মাদ্রিদকে। সেটাও আবার নিজেদেরই মাঠ সান্তিয়াগো বার্নাব্যুতে। মেনে নেওয়াটা একটু কঠিনই বটে। তবে এই হারের পেছনে কোনো অজুহাত দাঁড় করাচ্ছেন না ক্রিস্টিয়ানো রোনালদো। ভালো পারফরম্যান্স যে দেখাতে পারেননি, সেটা সরাসরিই স্বীকার করে নিয়েছেন এই পর্তুগিজ ফরোয়ার্ড। পরাজয়ের দায় নিয়েছেন নিজের কাঁধে, সতীর্থদের কাঁধেও। বলেছেন, এই পরাজয়ের জন্য কোচকে দুষলে চলবে না।বার্নাব্যুতে এ বছরের মে মাসেও রিয়ালকে হারের স্বাদ দিয়েছিল অ্যাটলেটিকো মাদ্রিদ। তবে সেটা ছিল কোপা ডেল রের ফাইনাল। নগর প্রতিদ্বন্দ্বীদের ২-১ গোলে হারিয়েই কাপের শিরোপা জিতেছিল অ্যাটলেটিকো। সেই হারের প্রতিশোধ নেওয়ার সুবর্ণ সুযোগই এসেছিল রিয়ালের সামনে। কিন্তু সেটা তো হলোই না, উল্টো ১-০ গোলের হার নিয়ে হতাশাজনকভাবেই মাঠ ছাড়তে হলো। যে অ্যাটলেটিকো একসময় তাদের হারাত শুধু স্বপ্নে, তারাই এখন রিয়ালের বিপক্ষে টানা দুটো জয়ে যেন আকাশে উড়ছে!ম্যাচ শেষে রোনালদো নিজেদের ব্যর্থতার কথাটা স্বীকার করেছেন বেশ স্পষ্টভাবেই। কোনো রাখঢাক না রেখেই বলেছেন, ‘আমরা ভালো খেলতে পারিনি। জয়টাও আমাদের প্রাপ্য ছিল না। অ্যাটলেটিকো শুরুতেই একটি গোল করেছে আর বেশ ভালোভাবেই জিতেছে। আমরা খুব একটা সুবিধাজনক অবস্থায় ছিলাম না। কারণ, তাদের সব খেলোয়াড়ই ছিল বলের পেছনে। ফলে আমাদের জন্য গোল করাটা ছিল খুবই কঠিন কাজ।’গতকাল প্রথমার্ধের ১১ মিনিটেই গোল করে অ্যাটলেটিকোকে এগিয়ে দিয়েছিলেন দারুণ ফর্মে থাকা ডিয়েগো কস্তা। লিগে লিওনেল মেসির সমান সাত ম্যাচে আট গোল করেছেন কস্তা। সেই গোলটাই আর শোধ করতে পারেনি রিয়াল। এই হারের পর তারা বার্সেলোনা আর অ্যাটলেটিকোর চেয়ে পাঁচ পয়েন্টের ব্যবধানে পিছিয়ে পড়েছে। এখন সেই ব্যবধান ঘোচানোর জন্য সামনের ম্যাচগুলোর দিকেই তাকাতে চাইছেন রোনালদো, ‘এই মৌসুমটা আমাদের জন্য অনেক বড় কিছু হতে পারে, এই আশা নিয়েই আমাদের এগিয়ে যেতে হবে। নতুন খেলোয়াড় আর কৌশলের জন্য আমাদের কিছু পরিবর্তন হয়েছে। কিন্তু আমাদের দলটা খুবই দারুণ। আনচেলত্তিও খুব ভালো কোচ। শিরোপা জয়ের জন্য আমাদের ঐক্যবদ্ধ থাকতে হবে।’
