
রাহুল ত্রিপতি এটা কী করলেন, বিস্ময় রাজস্থান রয়্যালস অধিনায়ক অজিঙ্কা রাহানের চোখেমুখে! প্রথম ওভারেই স্টুয়ার্ট বিনির বলে যখন স্লিপে ক্যাচটা ছাড়লেন ত্রিপতি, শেন ওয়াটসনের রান ৮। পরের ওভারেই পয়েন্টে ত্রিপতির হাতেই আরেকটি সুযোগ দিয়েছিলেন ওয়াটসন। এটি অবশ্য প্রথমটির তুলনায় একটু কঠিন। রাজস্থানের ফিল্ডারের পিচ্ছিল হাতের সুযোগটা ভালোভাবেই কাজে লাগিয়েছেন ওয়াটসন। পুনেতে তাঁর ১০৬ রানের সৌজন্যে চেন্নাই সুপার কিংস করেছে ৫ উইকেটে ২০৪।
টি-টোয়েন্টিতে ২০০ পেরোনো স্কোর তাড়া করা আর কঠিন কী! কিন্তু রাজস্থানের কাছে কাজটা শুধু কঠিন নয়, অসম্ভবই হয়ে গেছে। নিয়মিত বিরতিতে উইকেট হারাতে থাকা রাহানের দল পুরো ২০ ওভারই খেলতে পারেনি। ১৮.৩ ওভারে ১৪০ রানে অলআউট হয়ে তাদের মেনে নিতে হয়েছে ৬৪ রানের বিশাল হার।
আন্দোলন আর মাঠে সাপ ছেড়ে দেওয়ার হুমকির মুখে ঘর বদলে গেছে চেন্নাই। এবারের আইপিএলে নিজেদের মাঠ চিদাম্বরম স্টেডিয়াম ছেড়ে তাদের নতুন ‘ঘরের মাঠ’ পুনের মহারাষ্ট্র ক্রিকেট অ্যাসোসিয়েশন স্টেডিয়াম। ‘নতুন ঘর’-এ শুরুটা ভালো হয়েছে চেন্নাইয়ের। টস হেরে ব্যাট করতে নামা চেন্নাইকে রানের পাহাড়ে নিয়ে গেছেন ওয়াটসন। অস্ট্রেলীয় অলরাউন্ডার আইপিএলে আগের দুটি সেঞ্চুরি পেয়েছিলেন রাজস্থানের হয়ে। আজ তৃতীয়টি পেলেন সেই রাজস্থানের বিপক্ষেই।
এবার আইপিএলটা দেখা যাচ্ছে ‘বুড়ো’দের। ক্রিস গেইল কাল মোহালিতে সেঞ্চুরি পেয়েছেন। গেইলের পথ ধরে আজ হেঁটেছেন ওয়াটসনও। আন্তর্জাতিক ক্রিকেট পেছনে ফেলে আসা ৩৬ বছর বয়সী অস্ট্রেলিয়ার সাবেক অলরাউন্ডার ম্যাচের শুরুতেই ভাগ্যের ছোঁয়া পেয়ে বুঝে গেলেন রাতটা তাঁর। পাওয়ার প্লের শেষ ওভারে বেন স্টোকসকে টানা চারটি চার মারলেন। নবম ওভারের গৌতমকে ছক্কা মেরে ফিফটি পূর্ণ করলেন।
ফিফটি পেতে লেগেছে ২৮ বল। ফিফটিকে সেঞ্চুরি পর্যন্ত নিতে লেগেছে আর ২৩ বল। ১৯.৫ ওভারে স্বদেশি পেসার বেন লফলিনের বলে আউট হওয়ার আগে করেছেন ১০৬ রান। ছয় মেরেছেন ৬টি, চার ৯টি। ওয়াটসনের দিনে পার্শ্বচরিত্র সুরেশ রায়না (৪৬)। দুজনের দ্বিতীয় উইকেট জুটিতে এসেছে ৮১ রান। ২০ রানে ৩ উইকেট নিয়ে রাজস্থানের সবচেয়ে সফল বোলার শ্রেয়াস গোপাল।
