
নেইমারের হেড ফিরিয়ে মনে করিয়ে দিয়েছেন গর্ডন বাঙ্কসকে। থিয়াগো সিলভার হেড ফিরিয়েছেন চোখধাঁধানো রিফ্লেক্সে। টুর্নামেন্টজুড়ে মেক্সিকোর গোলবারে ছিলেন বিশ্বস্ততা আর আস্থার প্রতীক। পরশুও অসাধারণ ক্ষিপ্রতায় বাঁচিয়েছেন স্টেফানে ডি ভ্রাই আর আরিয়েন রোবেনের শট। ডাচদের আক্রমণের তোড় সামলে জিইয়ে রেখেছিলেন দলকে। শেষ পর্যন্ত ওয়েসলি স্নাইডারের গোলা আর ক্লাস–ইয়ান হান্টেলারের নিখুঁত পেনাল্টিতে হার মানতে হয়েছে। গিলের্মো ওচোয়ার বিস্ময়কর বিশ্বকাপ অভিযান শেষ হলো দ্বিতীয় রাউন্ডেই। জয়ের এত কাছ থেকে ফেরা, ম্যাচ শেষে নিজেকে সামলাতে পারছিলেন না ২৮ বছর বয়সী মেক্সিকান গোলকিপার, ‘এভাবে বিদায় মেনে নেওয়া কঠিন। যেভাবে ম্যাচটা শেষ হলো, জয় এভাবে ধরা দিয়েও ফাঁকি দিলে নিজেকে সামলানো কঠিন।’ শেষটুকু পাশে রেখে পেছন ফিরে তাকালে দেখতে পাবেন অসাধারণ কিছু মুহূর্ত, দারুণ সব সেভ। নতমুখে হতাশার কথা নয়, মাথা উঁচু করেই বিদায় নিতে পারেন ওচোয়া!
