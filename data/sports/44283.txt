
কাল থেকে ন্যু ক্যাম্পজুড়ে ফুরফুরে একটা হাওয়া বইছে। সেল্টা ভিগোকে ৫-০ গোলে উড়িয়ে দিয়েছে বার্সেলোনা। মেসি-নেইমার রয়েছেন দারুণ ছন্দে। সব মিলিয়ে সমর্থকদের মধ্যে বিশ্বাসটা যেন আরও দৃঢ় হয়েছে—প্যারিসের দুঃস্বপ্ন পেছনে ফেলে ঘুরে দাঁড়াতে পারবে তাদের দল। তবে কোচ লুইস এনরিকে তেমন কোনো আশার কথা শোনাতে পারলেন না। অলৌকিক কিছুর স্বপ্ন দেখছেন না তিনি!শেষ ষোলোর দ্বিতীয় লেগের ম্যাচটি হবে বার্সার মাঠে। পিএসজির কাছে ৪-০ গোলে হারার পর থেকেই তাদের পারফরম্যান্সও দারুণ। পিএসজি কোচ উনাই এমেরি তাঁর খেলোয়াড়দের সতর্ক করে দিয়েছেন, ‘তারা হয়তো এখন আরও ভয়ংকর হয়ে উঠবে। প্রথম লেগের ফল কাটিয়ে উঠতে তাদের পরিশ্রম করতে হবে। আর এটা করার মতো মান তাদের আছে।’ এমেরির কথা শুনে মনে হচ্ছে বার্সাকে নিয়ে কিছুটা ভয়েই আছে পিএসজি। তবে বার্সেলোনা কোচ এনরিকে ন্যু ক্যাম্পের সমর্থকদের স্বপ্ন দেখাতে পারছেন না, ‘পিএসজি আমাদের খুব চাপে রাখবে। সেল্টার মতো রক্ষণ করবে না তারা। আমরা আসলে আগেই হেরে গেছি।’তবে শেষ আটে উঠতে নিজেদের সেরা চেষ্টা করবেন বলেই জানিয়েছেন এনরিকে, ‘আমাদের মধ্যে অবশ্য বিশ্বাস আছে। আমরা শেষ মিনিট পর্যন্ত লড়াই করব। আমি আমার খেলোয়াড়দের মধ্যে কখনোই প্রত্যয়ের কোনো ঘাটতি দেখিনি। এই কারণেই এখানে সবাই বিশ্বাস করে আমরা পিএসজির বিপক্ষে ঘুরে দাঁড়াতে পারব। কেন পারব না?’ সূত্র: ফোরফোর টু।
