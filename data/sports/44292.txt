
রংপুর রাইডার্সের বড় জুটি হলো সপ্তম উইকেটে এসে। তবে এই জুটিতে জিয়াউর রহমান-সোহাগ গাজীর লড়াইটা হয়েছে শুধু ব্যবধান কমানোর জন্যই। ৯ ওভারে ৪৬ রানে ৬ উইকেটে হারিয়ে রংপুর ম্যাচ থেকে ছিটকে গেছে তো আগেই। তবুও পরাজয়ের ব্যবধান যে ৪২ রান হয়েছে সেটি জিয়ার লড়াকু ইনিংসটার সুবাদেই।
জয়-পরাজয় বিপিএলের দর্শকদের ওপর খুব একটা প্রভাব ফেলে বলে মনে হয় না। তারা চান মারকাটারি ক্রিকেট। সেদিক দিয়ে আজকের ম্যাচটা হলো পয়সা-উসুল। ১৮ ছক্কা হলো এই ম্যাচে। সেই সঙ্গে ২৪টি চার। ৩১২ রানই এল বাউন্ডারি থেকে। রানের সিংহভাগই জোগান দিলেন লুইস ও জিয়া। তবে লুইসের ৩৪ বলে ৭৫ রানের ইনিংসটার যথাযথ জবাব হতে পারল না জিয়ার ৪৩ বলে ৬০। ম্যাচের ব্যবধানও তৈরি হলো এখান থেকেই।যদিও জিয়া লড়ে গেলেন সবটুকু দিয়ে। ইনিংসের শেষ বলে আবু জায়েদের বলে বোল্ড হওয়ার আগে খেলছেন ৬টি চার ও ৩টি ছক্কা। টি-টোয়েন্টি স্পেশালিস্ট হিসেবে ক্যারিয়ারের শুরুর দিকে নাম কামিয়েছিলেন। যদিও বিপিএলে তো অবশ্যই, টি-টোয়েন্টিতে এটি জিয়ার প্রথম ফিফটি। গাজীর সঙ্গে জিয়ার সপ্তম উইকেট জুটিতে যোগ হয়েছে ৫৬ বলে ৮৭ রান। রংপুরের ইনিংসের হাইলাইটস বলতে এতটুকুই। দুর্দান্ত বোলিং করেছেন সাকিব আল হাসান ও জায়েদ। সাকিব ৪ ওভারে ১১ রানে পেয়েছেন ২টি আর জায়েদ ২০ রানে ৩ উইকেট।বুলাওয়েতে গত সপ্তাহে ত্রিদেশীয় সিরিজে শ্রীলঙ্কার দেওয়া ৩৩০ রানের পাহাড় প্রায় টপকেই ফেলেছিল ওয়েস্ট ইন্ডিজ। তবে শেষ পর্যন্ত ১ রানে হেরে বৃথা যায় এভিন লুইসের ১২২ বলে ১৪৮ রানের দুর্দান্ত ইনিংসটি। কদিনের ব্যবধানে লুইস এখন বাংলাদেশে। স্থান-সময়-প্রতিপক্ষ-সংস্করণ বদলালেও ক্যারিবীয় ওপেনারের ব্যাটের ধার কমেনি। লুইস-ঝড় উঠেছে আজ মিরপুরেও।মেহেদী মারুফকে নিয়ে ওপেনিং জুটিতে ঢাকা ডায়নামাইটসকে দুর্দান্ত শুরু এনে দেন লুইস। ক্যারিবীয় ওপেনার ২১ বলে পূর্ণ করেন হাফ সেঞ্চুরি। গত বিপিএলে ঢাকার বিপক্ষেই চট্টগ্রামের জহুর আহমেদ চৌধুরী স্টেডিয়ামে সেঞ্চুরি করেছিলেন। যেভাবে ছুটছিলেন এই বিপিএলে নিজের প্রথম ম্যাচেই তিন অঙ্ক ছোঁয়ার সুযোগ ছিল তাঁর। কিন্তু সৌম্য সরকারকে তুলে মারতে গিয়ে ক্যাচ হয়েছেন বদলি ফিল্ডার ইলিয়াস সানির হাতে। তিন চার আর আট ছয়ে ৩৪ বলে ৭৫ রানের ইনিংসটার সমাপ্তি এখানেই।রংপুরের বোলাররা যখন একের পর এক ‘লাঞ্ছনা’র শিকার হচ্ছেন ঢাকার দুই ওপেনারের কাছে, তাঁদের উদ্ধার করেছেন সৌম্যই। ভয়ংকর হয়ে ওঠা ঢাকার দুই ওপেনারকেই ফিরিয়েছেন তিনি। ১০৩ রানে ভেঙেছে মারুফ-লুইসের জুটি।লুইস ফিরে যাওয়ার পরই লাফিয়ে লাফিয়ে ছুটে চলা ঢাকার রানরেট কিছুটা কমে আসে। প্রথম ১০ ওভারে তাদের রান ১ উইকেটে ১০৪, পরের ১০ ওভারে সেটি ৬ উইকেটে ৮৪। ঢাকার স্কোর একটা সময় ২০০ হওয়া অসম্ভব ছিল না। তবে যেটি হয়েছে সেটিও পর্বতপ্রমাণ হয়ে গেছে রংপুরের সামনে।
সংক্ষিপ্ত স্কোর:ঢাকা ডায়নামাইটস: ২০ ওভারে ১৮৮/৭ (মারুফ ৪০, লুইস ৭৫, প্রসন্ন ১, রাসেল ৮, সাকিব ২৯, ব্রাভো ১৬, মোসাদ্দেক ১৪*, নাসির ৩, সানজামুল ২*; রুবেল ৩/২৫, মুক্তার ০/৯, গাজী ০/২৫, আফ্রিদি ০/৪০, সানি ০/১০, ডসন ০/২৯, সৌম্য ২/২৭, জিয়া ২/২২)।রংপুর রাইডার্স: ২০ ওভারে ১৪৬/৮ (জামশেদ ২১, ডসন ১১, জিয়া ৬০, সৌম্য ১, গাজী ৩৬, আফ্রিদি ০; জায়েদ ৩/২০, ব্রাভো ১/৪৩, সাকিব ২/১১, প্রসন্ন ১/২৮)।ফল: ঢাকা ডায়নামাইটস ৪২ রানে জয়ী।ম্যান অব দ্য ম্যাচ: এভিন লুইস।
