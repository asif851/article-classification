
আন্তর্জাতিক ক্রিকেটে পা রেখে মোস্তাফিজুর রহমান শুধু বিস্ময়ই উপহার দিয়ে গেছেন। কিন্তু সময়ের সঙ্গে মোস্তাফিজুর রহমান এখন মুদ্রার অন্য পিঠও দেখতে শুরু করেছেন। চোট থেকে ফিরে দলে নিয়মিত হয়েছেন গত বছরের একেবারে শেষ দিকে। কিন্তু দলে ফেরার পর আগের সেই মোস্তাফিজকে দেখা যাচ্ছে কোথায়!নিউজিল্যান্ড সফরে বিশ্রাম নিয়ে নিয়ে খেলা মোস্তাফিজ দুই ওয়ানডেতে নিয়েছেন ৪ উইকেট, দুটি টি-টোয়েন্টিতে উইকেট মাত্র একটি। সর্বশেষ শ্রীলঙ্কা সফরেও মোস্তাফিজ-জাদু দেখা গেছে কমই। কলম্বোয় বাংলাদেশের শততম টেস্টে আর ৬ এপ্রিল সিরিজের শেষ টি-টোয়েন্টিতে ভালো করলেও ওয়ানডে সিরিজে সাফল্য পাননি খুব একটা। ৩ ওয়ানডেতে ৬ উইকেট পেলেও শ্রীলঙ্কান ব্যাটসম্যানরা যে ২১ বছর বয়সী পেসারকে অনায়াসেই খেলেছেন, সেটি তাঁর ইকোনমি রেটই বলে দিচ্ছে—৬.৫৩। আইপিএলের অভিজ্ঞতাও এখন পর্যন্ত খুব একটা ভালো নয়। কালকের আগ পর্যন্ত সানরাইজার্স হায়দরাবাদের হয়ে মাত্র এক ম্যাচ খেলে ২.৪ ওভারে ৩৪ রান দিয়ে ছিলেন উইকেটশূন্য।মিরপুরে মাশরাফি বিন মুর্তজার সংবাদ সম্মেলনেও কাল উঠল মোস্তাফিজ-প্রসঙ্গ। ওয়ানডে অধিনায়ক অবশ্য তাঁর পারফরম্যান্স নিয়ে তেমন বিচলিত নন, ‘ওর ক্যারিয়ারে এখন যা ঘটছে, এটাই স্বাভাবিক। আগে সে যা পেয়েছে, সেটা অস্বাভাবিক ছিল। আন্তর্জাতিক ক্রিকেটে এসেই চার-পাঁচ ম্যাচে ৩০ উইকেট পাওয়া অবিশ্বাস্য ব্যাপার! এখন তাকে কষ্ট করে উইকেট নিতে হবে। ওকে ব্যাটসম্যানরা পড়তে পারছে। সব দলে ভালো মানের কম্পিউটার বিশ্লেষক থাকে, তারা ওর শক্তির দিকগুলো বের করছে।’২০১৬ সালের প্রায় পুরোটাই চোটের সঙ্গে লড়াই করেছেন মোস্তাফিজ। তবে কঠিন সময়ে ভেঙে পড়া নয়; মাশরাফি চান নির্ভার ক্রিকেট খেলুন মোস্তাফিজ, ‘ওর বয়সও বেশি নয়। খুব কঠিন পরিস্থিতির মধ্য দিয়ে যাচ্ছে সে। আমরা ওকে যদি চাপ দিই, ওর জন্য পরিস্থিতি আরও কঠিন হবে। ওকে নির্ভার রাখতে পারলে আমার মনে হয় আগামী ১০ বছরে সে বিরাট সম্পদ হবে।’
 
