
আগের ম্যাচগুলোর পিচের সঙ্গে আজকের পিচের কোনো মিল নেই। ঘন সবুজের বদলে পুরো ন্যাড়া। ব্যাটিংয়ের জন্য সুবিধাজনক এই পিচে টস জিতে ব্যাটিং নিয়েছে পাকিস্তান।
জিতলেই এশিয়া কাপ ফাইনাল—এই সমীকরণ নিয়ে খেলতে নামা বাংলাদেশ আজ দলে পাচ্ছে তামিম ইকবালকে। টুর্নামেন্টে কোনো ম্যাচেই ভালো সূচনা পায়নি বাংলাদেশ, সুতরাং আজ এই বাঁহাতি ওপেনারের উপস্থিতি অবশ্যই অনুপ্রাণিত করবে দলকে। তামিম ছাড়াও দলে এসেছেন বাঁহাতি স্পিনার আরাফাত সানি। এই দুজন এসেছেন মুস্তাফিজুর রহমান ও নুরুল হাসানের জায়গায়।পাঁজরের চোটে এশিয়া কাপ শেষ হয়ে গেছে মুস্তাফিজের। আর ঘাসবিহীন উইকেটে স্পিন শক্তি বাড়াতে নুরুলকে সরিয়ে আনা হয়েছে সানিকে। পাকিস্তান দলেও পরিবর্তন আছে একটি—মোহাম্মদ নওয়াজের বদলে দলে এসেছেন আনোয়ার আলী।বাঁচা-মরার ম্যাচে গুরুত্বপূর্ণ টসটা জিতে আগে ব্যাটিং নিয়েছেন পাকিস্তান অধিনায়ক শহীদ আফ্রিদি। তবে বাংলাদেশ অধিনায়ক মাশরাফি বিন মুর্তজা জানিয়েছেন, টস জিতলে তিনিও আগে ব্যাটিং করতেন।রান তাড়া করে টি-টোয়েন্টি জয়ের অভিজ্ঞতা বাংলাদেশের খুব বেশি নেই। দেখা যাক, টি-টোয়েন্টি বিশ্বকাপের প্রস্তুতি টুর্নামেন্টে রূপ নেওয়া এই এশিয়া কাপে মাশরাফিদের সেই জুজুটাও আজ কেটে যায় কি না।
