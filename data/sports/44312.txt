
আজকের দিনটি অত্যন্ত গুরুত্বপূর্ণ। নিরাপত্তা হুমকির বাধা ডিঙিয়ে অস্ট্রেলীয় ক্রিকেট দল দুই টেস্টের সিরিজ খেলতে বাংলাদেশে পা রাখবে কিনা, এই প্রশ্নে মীমাংসা হওয়ার কথা আজই। আজ সোমবার ঢাকায় বাংলাদেশের গোয়েন্দা সংস্থাগুলোর শীর্ষ কর্মকর্তাদের সঙ্গে বৈঠক করবেন ক্রিকেট অস্ট্রেলিয়ার নিরাপত্তা প্রধান শন ক্যারল। সচিবালয়ে তিনি বৈঠক করবেন স্বরাষ্ট্রমন্ত্রী আসাদুজ্জামান খান কামালের সঙ্গে।সামরিক গোয়েন্দা সংস্থা (ডিজিএফআই), জাতীয় নিরাপত্তা গোয়েন্দা সংস্থা (এনএসআই), পুলিশের গোয়েন্দা শাখা (ডিবি) ও বিশেষ শাখার (এসবি) শীর্ষ কর্মকর্তা ও বাংলাদেশের স্বরাষ্ট্রমন্ত্রীর সঙ্গে এই বৈঠককে বাংলাদেশ সফরের ব্যাপারে চূড়ান্ত সিদ্ধান্ত নেওয়ার পথে বড় পদক্ষেপ হিসেবে উল্লেখ করেছেন ক্রিকেট অস্ট্রেলিয়ার নির্বাহী মহাব্যবস্থাপক প্যাট হাওয়ার্ড। আজ সোমবার সকালে অস্ট্রেলিয়ার একটি রেডিও অনুষ্ঠানে তিনি এ কথা বলেন।তিনি বলেন, ‘বিষয়টি নিয়ে ভুল বোঝাবুঝির কোনো অবকাশ নেই। এসব পদক্ষেপের মধ্য দিয়ে আমরা বাংলাদেশ সফরে খেলোয়াড়দের নিরাপত্তা ব্যবস্থা পাকাপোক্ত করতে চাই। আজকের দিনটা খুবই গুরুত্বপূর্ণ। আজ বেশ কয়েকটি বৈঠক হওয়ার কথা আছে ঢাকা। সেখানে উপস্থিত থাকবেন অনেক গুরুত্বপূর্ণ কর্তাব্যক্তিই। এসবের মধ্য দিয়ে আমরা প্রমাণ করতে চাই নিরাপত্তা হুমকির ব্যাপারটি আমরা উড়িয়ে দিইনি, আবার এ ব্যাপারে আমরা মাত্রাতিরিক্ত উদ্বিগ্নও নই।’তিনি জানিয়েছেন ডিএফএটির প্রতিবেদনের পর হাত পা গুটিয়ে বসে থাকার নাকি কোনো অবকাশই ছিল না ক্রিকেট অস্ট্রেলিয়ার। বাংলাদেশ সফরের ব্যাপারে ক্রিকেট অস্ট্রেলিয়া যে কতটা আগ্রহী, রেডিও সাক্ষাৎকারে সেটাও জানিয়ে দিয়েছেন তিনি। হাওয়ার্ড বলেছেন, আগামীকাল মঙ্গলবার রাতে ঢাকা যাওয়ার বিমান বুকিং দিয়ে রাখা হয়েছে। বাংলাদেশের গোয়েন্দা কর্মকর্তাদের সঙ্গে আজকের বৈঠক ইতিবাচক হলে মঙ্গলবার রাতেই বাংলাদেশের পথে রওনা দেবে স্টিভেন স্মিথের দল।বাংলাদেশে এর আগেও বেশ কয়েকবার সফর করেছে অস্ট্রেলীয় ক্রিকেট দল। হাওয়ার্ডের মতে, সেই সফরগুলো ছিল ‘দুর্দান্ত’, ‘এই তো গত বছর টি-টোয়েন্টি বিশ্বকাপ খেলতে আমরা বাংলাদেশ গেলাম। ওটা তো দুর্দান্ত এক সফরই ছিল।’ তিনি তাঁর সাক্ষাৎকারে স্পষ্ট করেই বলেছেন, ‘বাংলাদেশের ব্যাপারে আমাদের কোনো সমস্যা নেই।’ সূত্র: ক্রিকেট অস্ট্রেলিয়া।
