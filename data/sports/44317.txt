
কীর্তিতে নতুন ইংল্যান্ড অধিনায়কের কাছাকাছিও যেতে পারলেন না দক্ষিণ আফ্রিকার নতুন অধিনায়ক। কাল লর্ডস টেস্টের দ্বিতীয় দিনের চা-বিরতির সময় মনে হচ্ছিল রুটের দেখানো পথেই যেন হাঁটছিলেন পাকেচক্রে অধিনায়ক হয়ে যাওয়া ডিন এলগার। কিন্তু চা-বিরতির পর মুখোমুখি হওয়া দ্বিতীয় বলে শর্ট লেগে ক্যাচ দিলেন গ্যারি ব্যালান্সকে। বড় ইনিংসের আশা জাগানো প্রোটিয়া অধিনায়ককে ৫৪ রানে ফিরিয়ে শততম টেস্ট উইকেট পেয়ে গেলেন মঈন আলী।
এলগারের বিদায়ের ৬ রান পরে ফিরে যান ডুমিনিও। ২ উইকেটে ৯২ রান নিয়ে চা-বিরতিতে যাওয়া দক্ষিণ আফ্রিকার স্কোর দেখতে না দেখতেই হয়ে যায় ৪ উইকেটে ১০৪। আরও একটি উইকেট হারিয়ে ২১৪ রানে দিন শেষ করেছে সফরকারীরা।
১০ রানে প্রথম উইকেট হারায় দক্ষিণ আফ্রিকা। স্টুয়ার্ট ব্রডের বলে অভিষিক্ত হেইনো কুন ক্যাচ দিয়ে ফেরেন ১ রানে। এরপর আমলাকে নিয়ে এলগারের ৭২ রানের জুটি। বড় জুটিটি হয়েছে অবশ্য পঞ্চম উইকেটে, ডি ব্রুইন-বাভুমা করেছেন ৯৯ রান।
এর আগে ইংল্যান্ড অলআউট হয় ৪৫৮ রানে। অধিনায়ক রুটের পর দলকে ৩৬৭ রানে রেখে আউট লিয়াম ডসনও। ইংল্যান্ডকে চার শর নিচে অলআউট করার প্রোটিয়া-স্বপ্নটা এরপর চুরমার হয়েছে স্টুয়ার্ট ব্রডের ব্যাটে (৪৭ বলে ৫৭*)।
কাল মাঠে বেন স্টোকসকে গালিগালাজ করায় পরের টেস্টে রাবাদা খেলতে পারবেন না বলে জানিয়েছে আইসিসি। ক্রিকইনফো, স্টার স্পোর্টস।
