
স্মৃতির পাতায় চড়ে নিশ্চয়ই বছর তিনেক আগে ফিরে গিয়েছিলেন শচীন টেন্ডুলকার। সেই আগের মতো ক্রিকেট মাঠে তিনি, আর লাখো দর্শক ‘শচীন, শচীন’ কোরাসে স্বাগত জানাচ্ছেন ভারতীয় ব্যাটিং কিংবদন্তিকে।টি-টোয়েন্টি বিশ্বকাপে ভারত-পাকিস্তান ম্যাচে আরও একবার মাঠে ফিরলেন টেন্ডুলকার। তবে ব্যাট-প্যাড পরে যে নয় সেটি বোঝারই কথা, ওসব তো সেই ২০১৩ সালের নভেম্বরেই তুলে রেখেছেন। এবার এলেন ইডেন গার্ডেনে অতিথি হয়ে, কেতাদুরস্ত পোশাকে। তাতে কী? টেন্ডুলকার সব সময়ই ক্রিকেটপ্রেমীদের কাছে অনন্ত বিনোদনের নাম। সেটিই আরও একবার দেখালেন ইডেনের দর্শকেরা।ইমরান খান, ওয়াসিম আকরাম, বীরেন্দর শেবাগ, ওয়াকার ইউনিসের মতো সাবেক ক্রিকেটারদের পাশাপাশি পশ্চিমবঙ্গের মুখ্যমন্ত্রী মমতা ব্যানার্জিও ছিলেন ম্যাচপূর্ব শুভেচ্ছাসূচক অনুষ্ঠানে। মাইকে অন্য সবার নাম ঘোষণার পর দর্শকেরা উচ্ছ্বসিত চিৎকার করেছেন, কিন্তু টেন্ডুলকারের নামে সে চিৎকার যেন উচ্চগ্রামে পৌঁছাল। পুরো স্টেডিয়াম উঠে দাঁড়াল, আরও একবার ‘শচীন, শচীন’ কোরাসে মেতে উঠল। যেন এইমাত্র দুর্দান্ত ফ্রন্ট ফুট কাভার ড্রাইভে চার মারলেন টেন্ডুলকার! একটাই আফসোস, সেটি আর প্রতিযোগিতামূলক ক্রিকেটে দেখা যাবে না! ইয়াহু নিউজ।
