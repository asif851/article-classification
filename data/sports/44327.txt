
ভাগ্যদেবী কি আগে থেকেই এবারের অস্ট্রেলিয়ান ওপেনে নতুন কাউকে বিজয়মাল্য পরানোর চিত্রনাট্য ঠিক করে রেখেছেন? সেটাই যদি হয়, তাহলে ভাগ্যদেবতার সেই পরিকল্পনা সার্থক। অন্তত মহিলা এককে তো অবশ্যই।সেরেনা উইলিয়ামস, মারিয়া শারাপোভা বিদায় নিয়েছেন চতুর্থ রাউন্ডেই। অঘটনের কালো ছায়া কাল গ্রাস করে নিল ভিক্টোরিয়া আজারেঙ্কাকেও। তাঁকে হারিয়ে সেমিফাইনালে উঠে গেছেন পোল্যান্ডের আগ্নিয়েস্কা রাদভানস্কা। আগের দিন পুরুষ এককের চ্যাম্পিয়ন জোকোভিচ হেরে গেছেন ভাভরিঙ্কার কাছে। তার ১৫ ঘণ্টা পর বিদায়ঘণ্টা বাজল মেয়েদের চ্যাম্পিয়নের। উন্মুক্ত যুগে এই প্রথম অস্ট্রেলিয়ান ওপেনে সেমিফাইনালের আগেই দুই বর্তমান চ্যাম্পিয়নের বিদায়। সেমিফাইনালের আগেই বিদায় নিলেন মেয়েদের শীর্ষ তিন বাছাই। গত দুবারের চ্যাম্পিয়ন আজারেঙ্কার স্বপ্ন ছিল টানা তৃতীয় শিরোপা জিতে মার্গারেট কোর্ট, ইভোন গুলাগং কলি, স্টেফি গ্রাফ, মনিকা সেলেস ও মার্টিনা হিঙ্গিসের পাশে নাম লেখানোর। সেরেনা ও শারাপোভার বিদায়ে সেটি আরও উজ্জ্বল হয়েছিল। কিন্তু কে জানত, রাদভানস্কাই শেষ করে দেবেন সব!আজারেঙ্কার বিদায়ে নিশ্চিত হয়ে গেছে, মেয়েদের এককে নতুন চ্যাম্পিয়নই দেখছে এবারের অস্ট্রেলিয়ান ওপেন। চার সেমিফাইলিস্টের মধ্যে লি না ছাড়া আর কারও গ্র্যান্ড স্লাম জয়ের অভিজ্ঞতাই নেই।কাল আজারেঙ্কার শুরুটাই হয়েছিল বাজে। প্রথম সেটে (১-৬) পাত্তাই পাননি। দ্বিতীয় সেট জিতে (৭-৫) ঘুরে দাঁড়ালেও শেষ সেটে তাঁকে ৬-০ গেমে উড়িয়ে দিয়েছেন রাদভানস্কা। ঠিক দুই ঘণ্টা স্থায়ী ম্যাচে ৪৭টি আনফোর্সড এরর করে আজারেঙ্কা প্রতিপক্ষের কাজটা একটু সহজ করে দিয়েছেন। তবে পঞ্চম বাছাই রাদভানস্কাও খেলেছেন দারুণ কিছু শট। এর আগে আজারেঙ্কার কাছে ১৫ ম্যাচের ১২টিই হেরেছিলেন। রাদভানস্কার কাছে এই জয়ের মহিমা তাই অন্য রকম, ‘কারও কাছে এতবার হারার পর তাঁর সঙ্গে খেলাটা কঠিন। তবে আমার তো হারানোর কিছু ছিল না। সে শিরোপা ধরে রাখার জন্য খেলছিল, আমি তো আর তা নয়। আমি তাই শুধু আমার সেরা টেনিসটাই খেলার চেষ্টা করেছি, দ্বিধাহীন মনে শট খেলেছি।’ অস্ট্রেলিয়ান ওপেনে সর্বশেষ ১৮ ম্যাচে পরাজয়ের সঙ্গে দেখা হয়নি আজারেঙ্কার। জয়ের ধারায় ছেদ পড়ার পর নিজেই যেন সান্ত্বনা দিলেন নিজেকে, ‘এতেই সব শেষ হয়ে যায়নি। আজ আমি নিজের খেলায় সন্তুষ্ট নই, তাই বলে ওর কৃতিত্বটা খাটো করেও দেখাতে পারি না। ও দারুণ খেলেছে।’ আজ সেমিফাইনালে রাদভানস্কার প্রতিপক্ষ ডমিনিকা সিবুলকোভা। আগের রাউন্ডে শারাপোভাকে হারিয়েছেন, কাল ৬-৩, ৬-০ গেমে উড়িয়েই দিয়েছেন রোমানিয়ার সিমোনা হালেপকে। অন্য সেমিফাইনালে চীনের লি নার প্রতিপক্ষ কানাডার ইউজিনি বুশার। চার সেমিফাইনালিস্টের মধ্যে লি না মেলবোর্নে দুবার (২০১১ ও ২০১৩) খেলেছেন ফাইনালে। বাকি তিনজনেরই এই প্রথম সেমিফাইনাল। র‌্যাঙ্কিংয়ের হিসাবেও লিই ফেবারিট। লি না পারবেন আগের দুবারের হতাশা মুছে প্রথম এশিয়ান মেয়ে হিসেবে অস্ট্রেলিয়ান ওপেনের শিরোপা জিততে? অঘটনের মিছিল কিন্তু প্রশ্নচিহ্নটা বড় করেই রাখছে! এএফপি।
 
