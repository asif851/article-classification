
অনূর্ধ্ব-১৯ বিশ্বকাপে ভারত যেন অপ্রতিরোধ্য। গ্রুপ পর্বে সব ম্যাচ জেতার পর কোয়ার্টার ফাইনালে উড়িয়ে দিল নামিবিয়াকে। কাল প্রথম সেমিফাইনালে শক্ত প্রতিপক্ষ শ্রীলঙ্কাও যেন ‘নামিবিয়া’ই হয়ে গেল ভারতের সামনে!
লঙ্কানদের ৯৭ রানে হারিয়ে পঞ্চমবারের মতো অনূর্ধ্ব-১৯ বিশ্বকাপের ফাইনালে চলে গেছে ভারতের যুবারা। এটি যুব বিশ্বকাপে সবচেয়ে বেশিবার ফাইনালে যাওয়ার রেকর্ড। পাকিস্তানও পাঁচবার ফাইনালে গিয়েছিল, যদিও চ্যাম্পিয়ন হয়েছে এর মধ্যে দুবার। সেখানে এবার ভারতের সামনে রেকর্ড চতুর্থ যুব বিশ্বকাপ ট্রফি জয়ের হাতছানি।
মিরপুর শেরেবাংলা স্টেডিয়ামে আগে ব্যাট করে ৯ উইকেটে ২৬৭ রান তোলে ভারত। তবে ২৭ রানের মধ্যেই ২ উইকেট হারিয়ে শুরুটা ভালো হয়নি। সেখান থেকে দলকে টেনে তুলেছেন সরফরাজ খান ও আনমোলপ্রীত সিং। তৃতীয় উইকেটে দুজনের ৯৬ রানের জুটিতে ঘুরে দাঁড়ায় ভারত। দুর্দান্ত একটা টুর্নামেন্ট কাটাচ্ছেন সরফরাজ। এখন তো টুর্নামেন্টের দ্বিতীয় সর্বোচ্চ (৩০৪) রানটাও তাঁর। কালও করেছেন ৫৯। তবে আনমোলই ছিলেন বেশি উজ্জ্বল, ৭২ রান করে পেয়েছেন ম্যাচ সেরার পুরস্কারও।
২৬৮ রান তাড়া করে শ্রীলঙ্কা শুরু থেকেই হোঁচট খেতে শুরু করে। ৪২ রানের মধ্যে পড়ে যায় প্রথম ৩ উইকেট। কামিন্ডু মেন্ডিস ও শাম্মু আশান চতুর্থ উইকেটে একটু আশা দেখাচ্ছিলেন। কিন্তু ৯২ রানে চতুর্থ উইকেট পড়ার পর আর কোনো বড় জুটিই করতে পারেনি শ্রীলঙ্কা। শেষ পর্যন্ত ৪২.৪ ওভারে অলআউট হয়ে গেছে ১৭০ রানে। ভারতের মায়াঙ্ক ডাগার ২১ রান দিয়ে পেয়েছেন তিন উইকেট।
শিরোপার লড়াইয়ে ভারতের সম্ভাব্য প্রতিপক্ষ বাংলাদেশ অথবা ওয়েস্ট ইন্ডিজ। মিরপুরে কাল দ্বিতীয় সেমিফাইনালে ক্যারিবিয়ানদের মুখোমুখি হবে স্বাগতিকেরা।
 
