
মধ্যাহ্নবিরতির আগেই দুই ওপেনারকে সাজঘরে ফিরিয়ে চট্টগ্রাম টেস্টের শুরুটা ভালোভাবেই করেছিল বাংলাদেশ। কিন্তু এরপর যেন দুর্ভেদ্য দেয়াল হয়ে দাঁড়িয়ে পড়েছেন মাহেলা জয়াবর্ধনে ও কুমার সাঙ্গাকারা। তৃতীয় উইকেটে ১৭০ রানের জুটি গড়ে বাংলাদেশের বোলারদের ভালোই ভোগাচ্ছেন এই দুই অভিজ্ঞ ব্যাটসম্যান। এই প্রতিবেদন লেখার সময় শ্রীলঙ্কার সংগ্রহ দাঁড়িয়েছে দুই উইকেটে ২১৯ রান।টেস্ট ক্যারিয়ারের ৩৪তম শতকটি পূর্ণ করে এখনো ব্যাটিং করে যাচ্ছেন সাঙ্গাকারা। ৩৪তম সেঞ্চুরির পথে এগিয়ে যাচ্ছেন জয়াবর্ধনেও। ৬৬ রান নিয়ে অপরাজিত আছেন এই ডানহাতি ব্যাটসম্যান।টসে জিতে ব্যাট করতে নেমে ধীরগতিতে শুরু করেছিলেন শ্রীলঙ্কান ব্যাটসম্যানরা। ১৫ ওভার শেষে লঙ্কান স্কোরবোর্ডে জমা হয়েছিল ৩০ রান। ধীরে ধীরে যেন উইকেটে জাঁকিয়ে বসারই প্রস্তুতি নিচ্ছিলেন গত ম্যাচে শতক করা সিলভা আর করুনারত্নে। কিন্তু ১৬তম ওভারেই লঙ্কান শিবিরে আঘাত হেনেছেন সোহাগ গাজী। এলবিডব্লিউর ফাঁদে ফেলে সাজঘরমুখী করেছেন সিলভাকে। চার ওভার পরে ৩১ রান করা করুনারত্নেকেও আউট করে বাংলাদেশকে ভালো সূচনা এনে দিয়েছেন আল-আমিন।
দলে তিনটি পরিবর্তন এনে চট্টগ্রাম টেস্ট শুরু করেছে মুশফিক বাহিনী। দুই বছরেরও বেশি সময় পর দলে ফিরেছেন ইমরুল কায়েস। মার্শাল আইয়ুবের বদলে দলে সুযোগ পেয়েছেন এই বাম হাতি ব্যাটসম্যান। দুই পেসার রবিউল ইসলাম ও রুবেল হোসেনের জায়গায় দ্বিতীয় টেস্টের দলে জায়গা করে নিয়েছেন মাহমুদউল্লাহ ও আবদুর রাজ্জাক।
শ্রীলঙ্কা দলেও এসেছে দুটি পরিবর্তন। ইনজুরির কারণে মাঠের বাইরে চলে যেতে হয়েছে রঙ্গনা হেরাথ ও শামিন্দা ইরাঙ্গাকে। তাঁদের জায়গায় দলে এসেছেন নুয়ান প্রদীপ, অজন্তা মেন্ডিস।
