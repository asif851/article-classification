
পাকিস্তানের বিপক্ষে সিরিজের একমাত্র টি-টোয়েন্টি শুরুর আগে মাঠে গা-গরম করছে মাশরাফি বিন মুর্তজার দল। এ দলে থাকতে পারতেন এনামুল হকও। বিশ্বকাপে নেলসনে স্কটল্যান্ডের বিপক্ষে ফিল্ডিং করতে গিয়ে কাঁধে মারাত্মক চোট পেয়েছিলেন। এরপর বিশ্বকাপ তো বটেই, ছিটকে পড়লেন পাকিস্তানের বিপক্ষে ওয়ানডে ও টি-টোয়েন্টি সিরিজ থেকেও।এনামুল এখন কোথায়?ফোনের ওপাশ থেকে জবাব এলো, ‘শাহবাগ চত্বরে।’ ওখানে কী করেন? রসিকতার সুরে বললেন, ‘আন্দোলন করছি!’ সঙ্গে সঙ্গে সিরিয়াস ভঙ্গিতে খোলাসা করলেন, ‘ফতুল্লা থেকে ম্যাচ খেলে ফিরছি। এ মুহূর্তে শাহবাগে জ্যামে আটকে পড়েছি।’বোঝা যাচ্ছে, বেশ খোশমেজাজে আছেন। থাকবেন না কেন? ফতুল্লায় বাংলাদেশ ক্রিকেট লিগে (বিসিএল) আজ বিসিবি উত্তরাঞ্চলের বিপক্ষে পেয়েছেন সেঞ্চুরি। খেলেছেন ১১১ রানের দারুণ এক ইনিংস। প্রথম ইনিংসেও হেসে উঠেছিল তাঁর ব্যাট। তবে ৬ রানের জন্য পাননি আরাধ্য সেঞ্চুরি। নিজের দিনে তাঁর দল বর্তমান বিসিএল চ্যাম্পিয়ন প্রাইম ব্যাংক দক্ষিণাঞ্চল পেয়েছে ২১৬ রানের বিরাট জয়।বিশ্বকাপে যে দুই ম্যাচে ব্যাট করেছেন, বলার মতো রান পাননি। এরপর আততায়ীর মতো হানা দিল চোট। মানসিকভাবে কি চাপে ছিলেন? বললেন, ‘চাপের মধ্যে ছিলাম, ঠিক তা নয়। অনেক কষ্ট করেছি। পুনর্বাসন, ব্যাটিংয়ে অনেক কষ্ট করতে হয়েছে। প্রতিদিন ভোরে ঘুম থেকে উঠে সন্ধ্যায় বাসায় ফেরা—এ কদিন অনেক কষ্ট করতে হয়েছে। এ ম্যাচে সে কষ্টের ফলটা পেলাম। এখন বেশ ভালো লাগছে।’
প্রথম শ্রেণির ক্রিকেটে তাঁর নবম সেঞ্চুরি। চোট থেকে ফিরেই প্রথম ম্যাচে ২০৫ রান! রানে ফেরার পর নিশ্চয় লক্ষ্য একটাই—জাতীয় দলে ওফেরা। এনামুল অবশ্য বিষয়টি নিয়ে এখনই কিছুই বলতে চাইলেন না। কেবল জানালেন, ‘দলে ফেরা নিয়ে আপাতত কিছু ভাবছি না।’ তামিম-সৌম্যর​ উদ্বোধনী জুটি বেশ জমে উঠেছে। এদিকে এনামুলও প্রতি ইনিংসে দলে ফেরার দাবি জোরাল করে তুলছেন। এমন সুস্থ প্রতিযোগিতাই তাই বাংলাদেশের ক্রিকেটে!খানিকক্ষণ পরই শুরু হচ্ছে পাকিস্তানের বিপক্ষে টি-টোয়েন্টি ম্যাচ। স্বাভাবিকভাবেই এল সে প্রসঙ্গ। এমনিতে ক্রিকেটের সংক্ষিপ্ত সংস্করণে বাংলাদেশি ব্যাটসম্যানদের মধ্যে একটি জায়গায় এনামুল এগিয়ে সবার চেয়ে। ব্যাটিং গড়ে সবচেয়ে এগিয়ে তিনিই, ১১ ম্যাচে ১ ফিফটিতে করেছেন ৩০৭ রান। গড় ৩৪.১১। ব্যাটিং গড়ে তাঁর পরে রয়েছেন নাজিমউদ্দিন ২৫.৪২। বর্তমান খেলোয়াড়দের মধ্যে তাঁর কাছাকাছি নাসির হোসেন, ২৩.১৩।ম্যাচ না খেললেন, মাঠে কি আসবেন না সতীর্থদের খেলা দেখতে? জিজ্ঞেস করতেই হাসলেন। বললেন, ‘বাসায় ফিরতে ফিরতে অনেক দেরি হবে। তা ছাড়া টিকিটও তো নেই আমার কাছে!’
