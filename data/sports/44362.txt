
নাইজেরিয়ার বিপক্ষে আর্জেন্টিনার বড় হারে প্রচণ্ড ক্ষুব্ধ ডিয়েগো ম্যারাডোনা। এতটাই ক্ষুব্ধ যে তিনি আরও একবার জাতীয় দলের কোচ হতে চান। তাঁর মতে, কোচ হোর্হে সাম্পাওলির অধীনে এমন হার নাকি দল হিসেবে আর্জেন্টিনার জন্য রীতিমতো অবমাননাকর।
গত রাতে রাশিয়ায় ২-০ গোলে এগিয়ে গিয়েও নাইজেরিয়ার বিপক্ষে ৪-২ গোলে হেরেছে আর্জেন্টিনা। ফুটবলীয় অবস্থানে অনেকটাই পিছিয়ে থাকা নাইজেরিয়ার বিপক্ষে এমন হার বুকে বিঁধছে আর্জেন্টিনার বিশ্বকাপজয়ী অধিনায়ককে। চোখের সামনে বিভিন্ন কোচের অধীনে দলের এমন ‘করুণ’ অবস্থা দেখে আবারও জাতীয় দলের কোচ হওয়ার ইচ্ছে জেগেছে ম্যারাডোনার। ইনস্টাগ্রামে অন্য কোচদের সঙ্গে নিজের সময় আর্জেন্টিনার জয়-পরাজয়ের একটি পরিসংখ্যানও তুলে ধরেছেন ম্যারাডোনা। সেই পরিসংখ্যান দিয়ে তিনি প্রমাণ করতে চাচ্ছেন, সাফল্যের পাল্লা তাঁর যথেষ্ট ভারী—৭৫ শতাংশ। শুধু তা-ই নয়, তিনি প্রমাণ করতে চেয়েছেন, সিজার লুই মেনোত্তির পর তিনিই আর্জেন্টিনার সবচেয়ে সফল কোচ—অন্তত জয়ের হিসাবটা ধরলে। ২০০৮ থেকে ২০১০ পর্যন্ত আর্জেন্টিনার কোচের দায়িত্বে ছিলেন ম্যারাডোনা। তাঁর অধীনেই ২০১০ বিশ্বকাপে কোয়ার্টার ফাইনাল থেকে বিদায় নিয়েছিল আর্জেন্টিনা। তবে সেই বিদায় ছিল যথেষ্ট করুণ। জার্মানির বিপক্ষে সে ম্যাচে রীতিমতো উড়ে গিয়েছিল আর্জেন্টিনা। জার্মানদের প্রতি-আক্রমণের মুখে কৌশলগতভাবে পুরোপুরি মার খেয়ে যান ম্যারাডোনা। সে ম্যাচে ফল ছিল ৪-০। নিজের পরিসংখ্যান দিয়ে ইনস্টাগ্রামে ম্যারাডোনা লিখেছেন, ‘আমার চেয়ে বেশি কে জিতেছে জাতীয় দলের কোচ হিসেবে? আপনারাই বিচার করুন। আমি ক্ষুব্ধ, কারণ সাম্পাওলিরা আমাদের সম্মান নিয়ে খেলছে। আমি আবার কোচ হিসেবে ফিরতে চাই।’কিছুদিন আগেই আর্জেন্টিনার বিশ্বকাপ নিশ্চিত হয়েছে সাম্পাওলির অধীনে। লাতিন অঞ্চলে গ্রুপে চতুর্থ হয়ে কোনোমতে বিশ্বকাপে পা রেখেছে তারা। অবশ্য ২০১০ বিশ্বকাপেও ম্যারাডোনার আর্জেন্টিনাও বিশ্বকাপে পৌঁছেছিল কাঁপতে কাঁপতেই। সাম্পাওলির আর্জেন্টিনার মতোই ২৮ পয়েন্ট নিয়ে গ্রুপে চতুর্থ হয়েই সেবার বিশ্বকাপ খেলেছিল আর্জেন্টিনা। সাম্পাওলির মতো সেবার ম্যারাডোনাও দায়িত্ব নিয়েছিলেন বাছাইপর্বের মাঝপথে। সূত্র: ডেইলি মেইল।
