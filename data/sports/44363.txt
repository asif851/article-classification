
দেশে ফিরে গিয়ে বোর্ডকে জানাবেন বাংলাদেশের নিরাপত্তা পরিস্থিতি। যা সিদ্ধান্ত নেওয়ার শ্রীলঙ্কা ক্রিকেটই (এসএলসি) নেবে। এর পরই আসবে আনুষ্ঠানিক ঘোষণা। বাংলাদেশ সফরের শেষ প্রান্তে এমনটাই বলে গিয়েছিলেন এসএলসির সহসভাপতি মোহন ডি সিলভা। এখনো সেই আনুষ্ঠানিক ঘোষণা অবশ্য আসেনি। তবে ঘোষণাটাই কেবল বাকি। কারণ এসএলসির পক্ষ থেকে এরই মধ্যে বলা হয়েছে, এ মাসের শেষের দিকে বাংলাদেশ সফরে আসছে শ্রীলঙ্কা দল। আজ বার্তা সংস্থা এএফপিকে সেটি নিশ্চিত করেছেন এসএলসির সেক্রেটারি নিশান্থা রানাতুঙ্গা।
রানাতুঙ্গা বলেছেন, ‘আমরা বাংলাদেশে গিয়ে খেলার ব্যাপারে খুবই ইতিবাচক। সেখানে খেলার অপেক্ষায় আছি আমরা।’
ডি সিলভা এবং বোর্ডের সাবেক প্রধান নির্বাহী অজিথ জয়াসেকারার নেতৃত্বে কদিন আগে বাংলাদেশ সফর করে গেছে শ্রীলঙ্কার একটি পর্যবেক্ষক দল। এই দলটি দেশে ফিরে গিয়ে খুবই ইতিবাচক প্রতিবেদনই দিয়েছে। ২৪ জানুয়ারি দুটি টেস্ট, তিনটি ওয়ানডে এবং দুটো টি-টোয়েন্টি খেলতে বাংলাদেশে আসবে শ্রীলঙ্কা। প্রথম টেস্ট শুরু হবে ২৭ জানুয়ারি। 
বাংলাদেশের জন্য আরেকটি সুখবর দিয়েছেন রানাতুঙ্গা। ভারতীয় একটি পত্রিকার সংবাদের সূত্র ধরে খবর ছড়িয়েছে, এশিয়া কাপের জন্য শ্রীলঙ্কাকে নাকি প্রস্তুত থাকতে বলেছে এশিয়ান ক্রিকেট কাউন্সিল (এসিসি)। স্বভাবতই প্রশ্ন ওঠে, তবে কি আয়োজক বাংলাদেশের ওপর আস্থা পাচ্ছে না এসিসি? কিন্তু না, খবরটিকে একদম ভুয়া বলেই উড়িয়ে দিলেন রানাতুঙ্গা, ‘এ ধরনের কোনো প্রস্তাবই আমাদের কাছে আসেনি। কেউই আমাদের এশিয়া কাপের আয়োজনের কথা বলেনি। এসিসির আগের সিদ্ধান্তই বহাল আছে।’
