
স্প্যানিশ লিগে মৌসুমে রোনালদোর আজ এটিই ছিল প্রথম ম্যাচ। তবে সেই ম্যাচ শেষ হলো ব্যর্থতায়। ম্যাচের ৯৪ মিনিটে বেটিস তারকা আন্টোনিও সানাব্রিয়ার মাথার ছোঁয়ায় নাটকীয় জয় পেল বেটিস। 
স্প্যানিশ সুপার কাপের প্রথম লেগে বার্সেলোনার মাঠে রেফারিকে ধাক্কা দিয়ে স্প্যানিশ টুর্নামেন্টগুলোতে পাঁচ ম্যাচের নিষেধাজ্ঞা পেয়েছিলেন রিয়াল মাদ্রিদ ফরোয়ার্ড রোনালদো। তাঁর অনুপস্থিতির সর্বোচ্চ সুযোগ নিয়েছেন লিওনেল মেসি। পাঁচ ম্যাচেই ৯ গোল করে পিচিচি ট্রফির দৌড়ে অনেক এগিয়ে গেছেন মেসি। রিয়াল-ভক্তদের জন্য সুখবর দিয়ে সেই নিষেধাজ্ঞা শেষ হয়েছিল। আজ বার্নাব্যুতে বেটিসের বিপক্ষে নেমেছিলেন রোনালদো। রোনালদো ফিরে আসায় রিয়াল কোচ জিনেদিন জিদান যথেষ্ট খুশি ছিলেন। কিন্তু তাঁর খুশি শেষতক থাকল না। পর্তুগিজ স্ট্রাইকার অবশ্য চেষ্টার কসুর করেননি আজ। বার কতক গোল পাওয়ার অবস্থা হয়েছিল। কিন্তু তাঁর চেষ্টা সাফল্যের মুখ দেখেনি। লিগে প্রতিপক্ষের মাঠের ম্যাচ দুটিতে জিতলেও ঘরের মাঠে ভ্যালেন্সিয়া ও লেভান্তের সঙ্গে টানা দুই ম্যাচে ড্র করে রিয়াল। জয় না পাওয়ার কারণ? একের পর এক গোল মিস। ফুটবল পরিসংখ্যান-ভিত্তিক ওয়েবসাইট অপ্টা জানাচ্ছে, রোনালদোহীন এই চার ম্যাচে গোল করার ১৩টি ‘বড় সুযোগ’ হেলায় হারিয়েছেন বেনজেমা-বেলরা। বড় সুযোগ বলতে যেসব সুযোগে একজন স্ট্রাইকার গোল করবেন বলেই ধরে নেওয়া হয়, সেগুলো। রোনালদো থাকলে ওই সুযোগগুলোতে কত গোল হতো, সেটি তো নিশ্চিত করে বলা সম্ভব নয়। তবে লেভান্তের বিপক্ষে লিগে ঘরের মাঠে সর্বশেষ ম্যাচে ড্র করার পর রিয়াল মিডফিল্ডার মার্কোস ইয়োরেন্তেও বলেছিলেন, ‘ও (রোনালদো) থাকলে আজ আমরা জিততাম।’  তবে আজ সেই ‘ও’ থাকার পরও ০-১ গোলে রিয়াল বেটিসের কাছে হারতে হলো রিয়াল মাদ্রিদকে।
