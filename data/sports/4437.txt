
টি-টোয়েন্টির প্রতাপে টেস্ট ক্রিকেটকে অনেকেই বলেন মৃতপ্রায় শিল্প। উপমহাদেশের ক্রিকেটপাগল জনতা এখন গোগ্রাসে গিলছে চার-ছক্কার টি-টোয়েন্টি। কিন্তু ভদ্রলোকের খেলার আভিজাত্য ধরে রেখেছে ওই সাদা পোশাকের ক্রিকেট। আরও একটি অস্ট্রেলিয়া-ইংল্যান্ড অ্যাশেজ সিরিজের শুরুতে ক্রিকেটমোদীদের আকর্ষণ ঠিকই খুঁজে পেল ক্রিকেটের প্রাচীনতম দ্বৈরথ। ৪ উইকেটে ১৯৬ রান নিয়ে ব্রিসবেন টেস্টের প্রথম দিন শেষ করেছে ইংল্যান্ড।
টস জিতে ব্যাট করতে নেমে থিতু হতে পারেননি সাবেক ইংলিশ অধিনায়ক অ্যালিস্টার কুক। মিচেল স্টার্কের বলে স্লিপে ক্যাচ দিয়েছেন, আউট হয়েছেন মাত্র ২ রান করে। এরপর দুই নবাগত ইংলিশ ব্যাটসম্যান মার্ক স্টোনম্যান ও জেমস ভিন্সের ১২৫ রানের জুটিতে ম্যাচের নিয়ন্ত্রণ নেয় রুটের দল। লাঞ্চের পর বৃষ্টিতে বেশ কিছুক্ষণ খেলা বন্ধ থাকলেও দৃঢ়প্রতিজ্ঞ ছিলেন দুই ব্যাটসম্যান। দারুণ এক ইন সুইঙ্গারে স্টোনম্যানের মিডল স্টাম্প ভেঙেছেন প্যাট কামিন্স। এর আগে ৫৩ রান করেছেন এই ওপেনার।
১৪৫ রানের মাথায় নাথান লায়নের অবিশ্বাস্য ফিল্ডিং জাদুতে ড্রেসিংরুমের পথ ধরেন জেমস ভিন্স। ক্যারিয়ার–সর্বোচ্চ ৮৩ রান করেছেন এই ডানহাতি। কাভার থেকে ছুটে এসে এক হাতে বল তুলে উইকেটে ছুড়েছেন লায়ন। বল হাতেও কর্তৃত্ব করেছেন এই ডানহাতি স্পিনার। ২৪ ওভার বল করে মেডেন নিয়েছেন ৯টি, রান দিয়েছেন মোটে ৪০, ইকোনমি ১.৬৬। এরপর কামিন্সের বলে অধিনায়ক জো রুট এলবিডব্লু  হলে বিপদে পড়ে ইংল্যান্ড।
শেষ ঘণ্টায় দারুণ ইতিবাচক ব্যাটিং করেছেন দুই অপরাজিত ব্যাটসম্যান মঈন আলী ও ডেভিড মালান। প্রথম দিন শেষে তাই দারুণ সমতায় রয়েছে ব্রিসবেন টেস্ট। রোমাঞ্চের মুচমুচে গন্ধ ছড়াচ্ছে টেস্টের প্রথম দিন থেকেই।
দুই উইকেট নিয়ে দিনের সফলতম বোলার কামিন্স। যোগ্য সঙ্গ দিয়েছেন স্টার্ক, জশ হ্যাজেলউড ও লায়ন। সে জন্যই ৮০ ওভার খেলা শেষেও দুই শ রানের কোটা পেরোয়নি থ্রি লায়নরা। এদিকে ৭৮ টেস্ট পর আবারও ব্যাগি গ্রিন মাথায় তোলার সুযোগ পেয়েছেন উইকেট রক্ষক টিম পেইন। ব্র্যাড হগ ছাড়া এত টেস্ট বাদে দলে ফেরেননি আর কোনো অস্ট্রেলিয়ান খেলোয়াড়। ওপেনার হিসেবে অভিষেক হয়েছে ক্যামেরন ব্যানক্রফটের। ওয়ার্নারকেই সঙ্গী হিসেবে পাচ্ছেন। তবে তাঁদের পালা আসতে এখনো ঢের বাকি। নাটকের তো কেবলই শুরু!
