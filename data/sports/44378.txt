
ভারতের মাটিতে বাংলাদেশের একমাত্র টেস্টটি ৮ ফেব্রুয়ারি শুরু হওয়ার কথা থাকলেও তা এক দিন পিছিয়েছে। পরিবর্তিত সূচি অনুযায়ী টেস্টটি শুরু হবে ৯ ফেব্রুয়ারি।দর্শক বাড়াতেই টেস্ট এক দিন পেছানো হয়েছে বলে জানিয়েছেন ভারতীয় ক্রিকেট বোর্ডের (বিসিসিআই) এক কর্মকর্তা। আগের সূচি অনুযায়ী ম্যাচটি হওয়ার কথা ছিল বুধবার থেকে রোববার পর্যন্ত। টেস্টটি বৃহস্পতিবার থেকে সোমবার হলে দর্শক বেশি হবে বলে মনে করে তারা, ‘টেস্টটি বুধবার শুরু হওয়ার কথা ছিল। কিন্তু সবদিক বিবেচনা করে আমাদের মনে হয়েছে এটা বৃহস্পতিবার শুরু হলেই ভালো হয়। আমরা তাহলে এই টেস্টে দর্শক পেতে পারি।’নিউজিল্যান্ড সফর শেষে বাংলাদেশ দল দেশে ফিরবে ২৬ জানুয়ারি। মুশফিকরা ভারতে যাবেন ১ ফেব্রুয়ারি। ৩ ফেব্রুয়ারি ভারতীয় ‘এ’ দলের বিপক্ষে একটি তিন দিনের ম্যাচ খেলার কথা বাংলাদেশের।১৯৯০ সালের এশিয়া কাপ ক্রিকেটে প্রথম ভারতের মাটিতে খেলেছিল বাংলাদেশ। সেবার চণ্ডীগড় ও কলকাতায় ভারত ও শ্রীলঙ্কার বিপক্ষে দুটো ওয়ানডে ম্যাচে মাঠে নামে তারা। টেস্ট মর্যাদা পাওয়ার আগে ১৯৯৮ সালে কেনিয়া ও ভারতের বিপক্ষে একটি ত্রিদেশীয় আন্তর্জাতিক প্রতিযোগিতায় খেলে বাংলাদেশ। ২০০০ সালে অভিষেক টেস্টটি ভারতের বিপক্ষে খেললেও গত ১৬ বছরে ভারতের মাটিতে কোনো দ্বিপক্ষীয় সিরিজ খেলা হয়নি বাংলাদেশের। ২০০৬ ও ২০১৬ সালে ভারতের মাটিতে আইসিসি চ্যাম্পিয়নস ট্রফি ও টি-টোয়েন্টি বিশ্বকাপে খেলেছে বাংলাদেশ। বাংলাদেশের প্রথম ওয়ানডে জয় ভারতের হায়দরাবাদেই। ১৯৯৮ সালে হায়দরাবাদের লাল বাহাদুর শাস্ত্রী স্টেডিয়ামে কেনিয়ার বিপক্ষে ​ও​য়ানডেতে প্রথম জয়টি পেয়েছিল বাংলাদেশ। এবার ভারতের মাটিতে বাংলাদেশের প্রথম টেস্টটি হায়দরাবাদে হলেও তা হবে রাজীব গান্ধী স্টেডিয়ামে। ভারত অবশ্য ২০০০ সালের পর অনেকবারই বাংলাদেশ সফর করেছে। ২০০৪, ২০০৭, ২০১০ ও ২০১৫ সালে বাংলাদেশের মাটিতে চারটি টেস্ট সিরিজ খেলেছে তারা। এর পাশাপাশি ২০০৩ ও ২০০৮ সালে বাংলাদেশের মাটিতে দুটি ত্রিদেশীয় প্রতিযোগিতায় অংশ নিয়েছিল ভারত। এ ছাড়া ২০১২, ২০১৪ ও ২০১৬-তে বাংলাদেশের মাটিতে এশিয়া কাপ খেলে যায় তারা।  ২০১১ সালে ওয়ানডে বিশ্বকাপে ভারত ও বাংলাদেশের মধ্যকার উদ্বোধনী ম্যাচটি ঢাকায় অনুষ্ঠিত হয়েছিল।
