
সাগরের কোলঘেঁষা হওয়ায় বাতাসটা একটু বেশিই থাকে নাটাডোলা বে চ্যাম্পিয়নশিপ গলফ কোর্সে। এখানেই আজ তিন মহাদেশের স্বীকৃত (এশিয়া, ইউরোপ ও অস্ট্রেলিয়ান পিজিএ ট্যুর) ফিজি ইন্টারন্যাশনাল টুর্নামেন্টে অভিষেক হচ্ছে সিদ্দিকুর রহমানের।
সর্বশেষ বেঙ্গালুরুর টেক সলিউশন মাস্টার্সে খেলে সিদ্দিকুর ৯ আগস্ট ফেরেন ঢাকায়। কন্ডিশনের সঙ্গে মানিয়ে নিতে ১১ আগস্ট রাতেই ফিজির উদ্দেশে রওনা দেন। বাংলাদেশের চেয়ে ৬ ঘণ্টা এগোনো ফিজি। সিদ্দিকুরকে তাই বেশি ভোগাচ্ছে বিমানভ্রমণের ক্লান্তি। গত মাসে জার্মানিতে খেলার পর সরাসরি যান ভারতে, এরপরই গেলেন ফিজিতে। ভ্রমণক্লান্তি ও সময় পার্থক্য বেশ ভোগাচ্ছে বাংলাদেশের গলফারকে, ‘আমি চেষ্টা করছি, এটা মানিয়ে নেওয়ার। কিন্তু প্রায়ই রাত দুইটা-তিনটার সময় ঘুম ভেঙে যাচ্ছে। বিছানায় বসে থাকতে হচ্ছে। পরে দিনের বেলায় ঘুম আসছে। একজন খেলোয়াড়ের সবার আগে পরিপূর্ণ ঘুম প্রয়োজন।’
টুর্নামেন্ট শুরুর আগে গতকাল খেলেছেন পেশাদার ও শৌখিনদের একসঙ্গে নিয়ে হওয়া টুর্নামেন্ট প্রো-অ্যাম। তাতে বুঝতে পেরেছেন, এখানে ঝোড়ো বাতাসটাই তাঁর জন্য হবে সবচেয়ে বড় চ্যালেঞ্জ, ‘প্রথমবার ফিজিতে এসে খুব ভালো লাগছে। এখানে গত কয়েক দিনের অনুশীলনে বাতাস ততটা পাইনি। কিন্তু আজ (কাল) প্রো-অ্যামে ঝোড়ো হাওয়ার কবলে পড়েছিলাম। এখানে এই বাতাসই আমার একমাত্র চ্যালেঞ্জ। আগেই শুনেছি এই কোর্সটায় তীব্র বাতাস বয়ে যায়, তবে আমি এখানে খেলার জন্য প্রস্তুত।’
বছরটা বেশ ভালোই যাচ্ছে সিদ্দিকুরের। এ পর্যন্ত ৯টি টুর্নামেন্টে খেলে দুবার সেরা দশে শেষ করেছেন। কাট মিস করেছেন মাত্র তিনবার। এশিয়ায় বর্তমান অর্ডার অব মেরিটে রয়েছেন ১৭তম স্থানে। গত মাসেই জার্মানির হামবুর্গে পোরশে ওপেনে একপর্যায়ে জেতার অবস্থানে গিয়ে শেষ পর্যন্ত হয়েছেন তৃতীয়। সব মিলিয়ে নিজের পারফরম্যান্স বেশ আশাবাদী করে তুলেছে সিদ্দিকুরকে, ‘গত মাসে জার্মানিতে দারুণ একটা সপ্তাহ পার করেছি। ইউরোপিয়ান ট্যুরে তৃতীয় হয়েছি। সময়টা সত্যি ভালো কাটছে। আশা করি, এই সপ্তাহেও নিজের সেরাটা দিতে পারব।’
প্রায় ১১ লাখ ৪০ হাজার মার্কিন ডলার পুরস্কার মূল্যের টুর্নামেন্টে অভিষেকটাকে নিশ্চয়ই স্মরণীয় করে রাখতে চাইবেন দেশসেরা গলফার।
 
