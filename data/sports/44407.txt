
#অবশেষে আইপিএলের একাদশ আসরে দল পেলেন ক্রিস গেইল। #তৃতীয়বারের মতো নিলামে উঠে তিনি নাম লিখিয়েছেন কিংস ইলেভেন পাঞ্জাবে। # ক্যারিবীয় তারকা বিক্রি হয়েছেন তাঁর ভিত্তিমূল্য ২ কোটি রুপিতে # আইপিএলে ১০১ ম্যাচে ৩ হাজার ৬২৫ রান তাঁর
গতকাল একাদশ আইপিএল-নিলামের প্রথম দিনের বিস্ময় ছিল ক্রিস গেইলের দল না পাওয়া। ২ কোটি ভিত্তিমূল্যের এই ক্যারিবীয় তারকাকে কোনো দলই যখন কিনল না! তবে আজ দ্বিতীয় দিন দল পেয়েছেন গেইল। তৃতীয়বার নিলামে ওঠার পর। ভিত্তিমূল্যেই টি-টোয়েন্টির বড় তারকাকে কিনে নিয়েছে কিংস ইলেভেন পাঞ্জাব।
২ কোটি রুপিতে গেইল—ব্যাপারটা কিন্তু পানির দামে তাঁকে কেনার মতোই। এই দামে গেইলকে কিনে নিশ্চয়ই দারুণ খুশি এখন পর্যন্ত আইপিএলে একবারও শিরোপা না জেতা পাঞ্জাবের ফ্র্যাঞ্চাইজিটি। নিলামে উপস্থিত তাদের কর্ণধার, বলিউড তারকা প্রীতি জিনতার মুখেও চওড়া হাসি। এই তো কিছুদিন আগেও এই দামে টি-টোয়েন্টি লিগে গেইলকে পাওয়ার কথা কল্পনাও করতে পারত না ফ্র্যাঞ্চাইজি মালিকেরা।
আইপিএলে তিনটি মৌসুম গেইল খেলেছেন রয়্যাল চ্যালেঞ্জার্স বেঙ্গালুরুর হয়ে। ২০১২ মৌসুমে বেঙ্গালুরুর হয়ে ৭৩৩ রান করেছিলেন। এক হিসাবে দেখা গিয়েছিল, সেবার প্রতি ১০০ বল খেলে তিনি ১৬০ রান করেছিলেন। ২০১৩ সালেও তাঁর ব্যাট থেকে এসেছিল ৭০৮ রান। ২০১৪-তে ৯ ম্যাচে ১৯৬, ২০১৫-তে ১৪ ম্যাচে ৪৯১, ২০১৬-তে ১০ ম্যাচে ২২৭ করেছিলেন। ২০১৭ সালেও ৯ ম্যাচ খেলে ২০০ রান করেছিলেন। আইপিএলে মোট ১০১ ম্যাচ খেলে ৪১.২০ গড়ে ৩ হাজার ৬২৫ রান করা গেইলকে এবার ২ কোটি রুপিতে পাঞ্জাবের হয়ে ঝড় তোলেন কি না, দেখার বিষয় সেটিই।
