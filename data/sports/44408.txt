

জিম্বাবুয়ে তাদের কাজটা করে রাখল। অলআউট হওয়ার আগে নিশ্চিত করল, কলম্বো টেস্টে জিততে হলে রেকর্ড গড়েই জিততে হবে শ্রীলঙ্কাকে। সিকান্দার রাজার পর টেল এন্ডারদের লড়াকু ব্যাটিংয়ে দ্বিতীয় ইনিংসে ৩৭৭ রানের পাহাড় গড়েছে জিম্বাবুয়ে। ৩৮৮ রানের লক্ষ্যে শুরুটা খারাপ হয়নি শ্রীলঙ্কার। চতুর্থ দিন শেষে স্বাগতিকদের সংগ্রহ ৩ উইকেটে ১৭০ রান। কাল শেষ দিনে আরও ২১৮ রান করতে হবে শ্রীলঙ্কানদের।৩৭৭ রানকে পাহাড় বলতে আপত্তি থাকতে পারে অনেকের। সে ক্ষেত্রে একটু প্রেক্ষাপট বলে নেওয়া যাক। মাত্র ২৩ রানে ৪ উইকেট হারিয়ে বসেছিল জিম্বাবুয়ে। প্রথম পাঁচ ব্যাটসম্যান ফিরে গেছেন ৫৯ রানে। পিটার মুর ও ম্যালকম ওয়ালারদের সঙ্গী করে দুর্দান্ত এক ইনিংস খেলে রাজা তৃতীয় দিনটি কাটিয়ে দিয়েছেন। শুধু কাটিয়ে দিয়েছেন বললে ভুল হবে। দলের লিড আড়াই শ পার করে দিয়েছেন। আজ সকালে ওয়ালার (৬৮) ফিরে গেলেও রাজা সে ভুল করেননি। ক্যারিয়ারের প্রথম টেস্ট সেঞ্চুরিকে ১২৭ পর্যন্ত টেনে নিয়েছেন।৩০৬ রানে সিকান্দার রাজা ফেরার পর যদি স্বস্তির নিশ্বাস ফেলে থাকে শ্রীলঙ্কা, তবে ভুল করেছিল। অধিনায়ক গ্রায়েম ক্রেমার (৪৮) যেন রাজার কাছ থেকেই দায়িত্ব বুঝে নিলেন। ডোনাল্ড তিরিপানোকে (১৯) নিয়ে ৫৫ রানের জুটি গড়লেন। আর এগারোতে নামা পফুকে (৯*) নিয়ে লিডকে নিয়ে গেলেন রেকর্ড উচ্চতায়।শ্রীলঙ্কার মাটিতে চতুর্থ ইনিংসে তাড়া করে সবচেয়ে বড় জয়ের রেকর্ড পাকিস্তানের। ২০১৫ সালে ইউনিস খানের অনবদ্য এক ইনিংসে ৩৮২ রান করে জিতেছিল পাকিস্তান। কলম্বো টেস্ট থেকে ইতিবাচক ফল আনতে হলে সে রেকর্ড গুঁড়িয়ে দিতে হবে শ্রীলঙ্কাকে। চতুর্থ ইনিংসে শ্রীলঙ্কা ৩৮৮ বা এর বেশি রান করতে পেরেছে মাত্র দুবার। কোনোবারই জিততে পারেনি লঙ্কানরা।তবে ইতিহাসই সাহস জোগাচ্ছে শ্রীলঙ্কাকে। প্রতিপক্ষকে ৩০০ রানের বেশি লক্ষ্য দিয়ে মাত্র একবারই হেরেছে জিম্বাবুয়ে। কাকতাল বলতেই হচ্ছে—১৯৯৮ সালে বিজয়ী দলটি কিন্তু ছিল শ্রীলঙ্কা। কুশল মেন্ডিস (৬০*) ও অ্যাঞ্জেলো ম্যাথুসের (১৭*) ব্যাটেই আশা দেখছে শ্রীলঙ্কা।
