
মেসি দুটি গোল করেছেন। পাকো আলকাসারকে দিয়ে করিয়েছে আরও একটি। রিয়াল সোসিয়েদাদের বিপক্ষে লা লিগায় বার্সেলোনা পেয়েছে ৩-২ গোলের জয়। কিন্তু সমর্থকদের মনে কোথায় যেন একটা খচখচানি রয়েই যাচ্ছে। চ্যাম্পিয়নস লিগে জুভেন্টাস কিংবা রিয়াল মাদ্রিদের বিপক্ষে ‘এল ক্লাসিকো’য় নামার আগে বার্সেলোনার পারফরম্যান্সে ঠিক সন্তুষ্ট হতে পারছেন না তাঁরা। যদিও কালকের এই জয়ে লিগ লড়াইয়ে ভালোভাবেই আছে লুইস এনরিকের দল।সোসিয়েদাদের বিপক্ষে দুই গোল করে বার্সেলোনার জার্সিতে ৪৯৮টি গোল করলেন মেসি। ৫০০ গোলের অনন্য মাইলফলকের সামনে দাঁড়িয়ে থাকা এই আর্জেন্টাইন তারকা কাল নিজের প্রথম গোলটি করেছেন দুর্দান্তই। লুইস সুয়ারেজের পাস থেকে প্রায় ২৫ গড় দূর থেকে মেসির করা এই গোল ছিল মৌসুমের অন্যতম সেরাই। সে তুলনায় তাঁর দ্বিতীয় গোলটি ভাগ্যের জোরেই পাওয়া। সুয়ারেজের শট সোসিয়েদাদ গোলকিপার জেরোনিমো রুই ঠেকালেও বলটা সামনে বেরিয়ে যায়। ফিরতি বলে মেসির নেওয়া শটটি যে কীভাবে জালে প্রবেশ করল, তাতে মেসি নিজেও অবাক হয়েছেন। কারণ, ফিরতি বলে শটটা কিন্তু মোটেও ভালোভাবে নিতে পারেননি তিনি।দুই গোলে এগিয়ে যাওয়ার পর কোচ লুইস এনরিকে একটু স্বস্তির নিশ্বাস ছাড়ার সময় পাননি। সোসিয়েদাদ গোলের ব্যবধান কমিয়ে দেয়। ইনিগো মার্টিনেজের শট বার্সা গোলকিপার টের স্টেগানকে পরাভূত করে ডিফেন্ডার স্যামুয়েল উমতিতির মাথায় লেগে জালে প্রবেশ করে।ম্যাচের ৪৪ মিনিটে অবশ্য ব্যবধান বাড়ায় বার্সেলোনা। এবার মেসির পাস থেকে গোল করেন আলকাসার। ৩-১ গোলের স্কোরলাইনে যখন আবারও স্বস্তি বার্সা শিবিরে, ঠিক তখনই আরও এক গোল সোসিয়েদাদের। গোল করেন জাবি প্রিয়েতো। করার কিছুই ছিল না টের স্টেগানের।দ্বিতীয়ার্ধটা উৎকণ্ঠায় কেটেছে বার্সেলোনার। কোচ এনিরেকে থেকে শুরু করে সবাই। রক্ষণ ছিল বেসামাল। প্রতিপক্ষ নেহাতই সোসিয়েদাদ দেখেই বোধ হয় এ যাত্রা বেঁচে যাওয়ার সুযোগটা মিলেছে বার্সেলোনার। ম্যাচের ৭০ মিনিটে বার্সেলোনাকে তো প্রায় ধরেই ফেলেছিল সোসিয়েদাদ আসির ইয়ারামেন্ডির শট কোনোমতে আঙুল ছুঁইয়ে ঠেকান টের স্টেগান। ম্যাচের বাকি সময়টাতে বার্সেলোনাকে চাপেই রেখেছিল সোসিয়েদাদ, গোলটাই কেবল পায়নি। ৮৫ মিনিটে অবশ্য মেসি হ্যাটট্রিকের একটা সুযোগ পেয়েছিলেন। যোগ করা সময়ে সোসিয়েদাদ গোলকিপার রুইয়ের কারণে গোল করতে পারেননি সুয়ারেজ। এই জয়ে ৩২ ম্যাচে বার্সেলোনার পয়েন্ট হলো ৭২। দিনের অন্য ম্যাচে স্পোর্টিং গিজনকে তাদের মাঠেই ৩-২ গোলে হারায় রিয়াল মাদ্রিদ। একটি ম্যাচ কম খেলে রিয়ালের পয়েন্ট ৭৫। খেলা শেষে অস্বস্তি কিন্তু ছিলই কোচ এনরিকের কণ্ঠে, ‘আমাদের দুর্দান্ত এবং নিখুঁত হতে হবে। খেলোয়াড়দের সেরাটা দিতে হলে আত্মবিশ্বাস খুঁজে নিতে হবে। আমি কোচ হিসেবে সেই আত্মবিশ্বাসটাই খেলোয়াড়দের মধ্যে ঢুকিয়ে দিতে চাই।’ সূত্র: রয়টার্স।
