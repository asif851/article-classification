
বিশ্বকাপ শুরুর আগেই বাংলাদেশ দলে একটা ধাক্কা! চার প্রস্তুতি ম্যাচে প্রতিটিতেই হার। পাকিস্তানের বিপক্ষে পরাজয়টা বাদ দিলে বাকিগুলোতে হারের ধরন চিন্তা বাড়িয়েছে সবাইকে। অধিনায়ক মাশরাফি বিন মুর্তজা অবশ্য বলছেন, হারের পেছনে যতটা না সামর্থ্য, তার চেয়ে বেশি দায়ী মানসিক কারণ। এ পরাজয়ে সবাই কষ্ট পেয়েছে। তবে মূল টুর্নামেন্টে ঘুরে দাঁড়ানোর প্রত্যয় বাংলাদেশ অধিনায়কের।চারটি ম্যাচের ফল হতাশাজনক, মানছেন মাশরাফিও। অধিনায়কের সরল স্বীকারোক্তি, ‘ফলাফলের দিকে তাকালে আমাদের প্রাপ্তি একদম শূন্য। অনুশীলনের মূল উদ্দেশ্য ছিল নিজেদের তৈরি করা। কিন্তু তার ফল আমরা এখনো দেখাতে পারিনি। পাকিস্তানের বিপক্ষে ভালো খেলেও জিততে পারিনি। আয়ারল্যান্ডের বিপক্ষে খুব বাজে খেললাম। আমরা একদমই অধারাবাহিক! তবে মনে করি, সবাই গুরুত্বের সঙ্গেই অনুশীলন করেছে। কী ধরনের উইকেট আমরা মোকাবিলা করব, তার ধারণা সবাই পেয়েছে। কীভাবে বোলিং-ব্যাটিং করতে হবে, সেটি জানা-বোঝাই ছিল মূল উদ্দেশ্য। আমার বিশ্বাস, সবাই সেটি বুঝতে পেরেছে কিন্তু বাস্তবায়ন করতে পারছে না।’প্রস্তুতি ম্যাচ বাংলাদেশ গুরুত্বের সঙ্গে নেয়নি, নাকি সামর্থ্যে ঘাটতি? মাশরাফি অবশ্য সেটা মানতে নারাজ, ‘এমন পরাজয় ভালো কোনো ইঙ্গিত নয়। তবে আমার এখনো বিশ্বাস, আমরা ঘুরে দাঁড়াতে পারব। সবাইকে এ পরাজয় বেশ কষ্ট দিয়েছে। সবার ভেতর এ অনুভূতি কাজ করলে ভালো ফল আসা সময়ের ব্যাপার। তার মানে এই নয় যে, প্রস্তুতি ম্যাচ হালকাভাবে নিয়ে হেরেছি।’ বাংলাদেশ অধিনায়ক আরও যোগ করলেন, ‘আমাদের সামর্থ্য নেই বললে ভুল হবে। পাকিস্তানের বিপক্ষে ২৪৬ রান করেছি। মনে হচ্ছে, আমরা মানসিকভাবে প্রস্তুতি নিতে পারছি না। কন্ডিশনের চেয়ে আমাদের বেশি জরুরি মানসিকভাবে তৈরি হওয়া। সেটা না হতে পারলে আমাদের অনেক ভুগতে হবে।’
নিজেদের প্রথম ম্যাচের আগেই আত্মবিশ্বাসে বিরাট ধাক্কা। মূল ম্যাচগুলোয় এর প্রভাব পড়বে কি না। মাশরাফি বললেন, ‘এখানে বসে বলতে পারি না, মনোবল নিচে নামবে না। তবে মনে হয়, উদ্দেশ্য যদি ঠিক থাকে, তবে আমরা ভালো কিছুই করতে পারব। এ দুটো অনুশীলন ম্যাচ কারা গুরুত্বের সঙ্গে নিল, সেটাই আমার মূল ভাবনা। এমনকি গুরুত্বের সঙ্গে নিয়েও পারফর্ম করতে পারেনি, সেটি নিয়েও ভাবছি। হয়তো এ পারফরম্যান্স ভবিষ্যতে প্রভাব ফেলতে পারে। তবে মূল ম্যাচ শুরু হলে সবাই শারীরিক ও মানসিকভাবে আরও বেশি প্রস্তুত থাকবে। এখনো ৫-৬ দিন হাতে আছে। এ কদিনে স্কিল পরিবর্তন সম্ভব নয়। এখন শারীরিক ও মানসিকভাবে প্রস্তুত হওয়াটাই গুরুত্বপূর্ণ।’
