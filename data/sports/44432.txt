
কাল ৩১-এ পা দেবেন সাকিব আল হাসান। ভক্তদের সঙ্গে জন্মদিনের আগাম কেক কেটে ফেললেন আজই। শুক্রবার মিরপুরে নিজের রেস্তোরাঁয় সমর্থকদের সঙ্গে জন্মদিন উদ্‌যাপনের অনুষ্ঠানে দুঃসময়ে পাশে থাকার জন্য সমর্থকদের ধন্যবাদ জানালেন সাকিব।
চোটে পড়ায় নিদাহাস ট্রফির শুরুতে দলের সঙ্গে থাকতে পারেননি সাকিব। তবে ফিরেছিলেন গুরুত্বপূর্ণ সময়েই। সাকিব ফেরায় দল যেমন আরও চনমনে হয়ে উঠেছিল, প্রতিপক্ষের ছক কষতেও বেগ পেতে হয়েছে। নিদাহাস ট্রফি জিততে না পারার আফসোস এখনো যাচ্ছে না সাকিবের, ‘খুব কাছ থেকে ফিরে আসছি। জানি আপনারা হতাশ। খুব কাছ থেকে ফিরে আসছি, এটা মেনে নেওয়াও কঠিন। চেষ্টা করছি এভাবে যেন বারবার ফিরে আসতে না হয়। সবাই আমাদের জন্য দোয়া করবেন, যেন বাংলাদেশ দলকে সামনে এগিয়ে নিতে পারি। সামনে বড় সিরিজ, টুর্নামেন্ট আছে। আগামী বছর বিশ্বকাপ আছে।’
শিরোপা জিততে না পারলেও নিদাহাস ট্রফিতে বাংলাদেশের প্রাপ্তি কম দেখছেন না সাকিব, ‘এই সিরিজের চারটি ম্যাচই ভালো খেলেছি। প্রমাণ করেছি আমরা পারি। এটা ধরে রাখাই আমাদের লক্ষ্য। এটি যেন ধরে রাখতে পারি, যে ভুলগুলো করেছি, সেগুলো যেন শুধরে নিতে পারি। টি-টোয়েন্টির মতো সংক্ষিপ্ত সংস্করণে ছোট ছোট বিষয় অনেক বড় হয়ে ওঠে। ৫-১০ রান, এক-দুটি বাউন্ডারি বড় হয়ে ওঠে।’
নিদাহাস ট্রফি খেলে এসে বাংলাদেশ দলের বেশির ভাগ খেলোয়াড় ব্যস্ত হয়ে পড়েছে ঘরোয়া ক্রিকেট বিশেষ ঢাকা প্রিমিয়ার লিগ নিয়ে। সাকিবের অবশ্য প্রিমিয়ার লিগ খেলার সুযোগ নেই। তাঁর দল মোহামেডান সুপার লিগেই উঠতে পারেনি। অন্য ক্লাবের হয়ে খেলার সুযোগটাও হচ্ছে না, সিসিডিএমের সভায় ক্লাবগুলো রাজি হয়নি বলে। তাই আপাতত নিজের মতো করে আইপিএলের জন্য প্রস্তুতি নিচ্ছেন বাংলাদেশের টেস্ট ও টি-টোয়েন্টি অধিনায়ক। ক্ষণিকের এই ‘অবসর’ যেন ভালো লাগছে না সাকিবের, ‘(আইপিএলে) যাওয়ার আগে কিছু ম্যাচ খেলতে পারলে খুব ভালো হতো। আপাতত কোনো সুযোগ দেখছি না। কিন্তু ম্যাচ অনুশীলনটা থাকলে খুব ভালো হতো।’ সাকিব বলেছেন ঘরোয়া ক্রিকেটারদের নিয়ে টি-টোয়েন্টি টুর্নামেন্টের প্রয়োজনীয়তার কথা, ‘শুনেছিলাম, সুপার লিগে যে ছয়টি দল উঠবে, তাদের নিয়ে একটি টি-টোয়েন্টি টুর্নামেন্ট হওয়ার কথা। সেটা হলে খুবই ভালো হবে। ভালো হওয়ার সবচেয়ে বড় কারণ হলো সব দেশীয় খেলোয়াড় খেলবে। তাই এই টুর্নামেন্ট বিসিবি করতে পারলে খুবই ভালো হবে।’
