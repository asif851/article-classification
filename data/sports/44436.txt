

ফটোসাংবাদিকদের অনুরোধেও মাঝখানে এলেন না কুমার সাঙ্গাকারা। ট্রফিটা তাসকিন আহমেদ ও মুস্তাফিজুর রহমানের হাতে ধরিয়ে দিয়ে হাসতে হাসতে বললেন, ‘আমি তো অনূর্ধ্ব-১৯ বিশ্বকাপ ক্রিকেট কখনো খেলিনি। ওরা খেলেছে...ওরা থাকুক, আমি সঙ্গে আছি।’
ঢাকার একটি হোটেলে আজ আনুষ্ঠানিকভাবে ঘোষণা করা হয়েছে অনূর্ধ্ব-১৯ বিশ্বকাপ ক্রিকেটের সূচি। ঢাকা, চট্টগ্রাম, সিলেট ও কক্সবাজারের আটটি ভেন্যুতে বিশ্বকাপ হবে ২৭ জানুয়ারি থেকে ১৪ ফেব্রুয়ারি পর্যন্ত। সূচি ঘোষণার অনুষ্ঠানে ছিলেন বিসিবি সভাপতি নাজমুল হাসান ও আইসিসির মহা ব্যবস্থাপক (ক্রিকেট) জিওফ অ্যালারডাইস। ছিলেন বিসিবির অন্যান্য কর্মকর্তারাও। তবে অনুষ্ঠানের সব আলো কেড়ে নেন ওই তিন ক্রিকেটারই—সাঙ্গাকারা, তাসকিন ও মুস্তাফিজ।নিজের যুব বিশ্বকাপে না খেলা নিয়ে সাঙ্গাকারার রসিকতা ‘ওই সময় আমি হয়তো ততটা ভালো খেলতাম না...।’ তবে ক্যারিয়ার জুড়েই সাক্ষী হয়েছেন এই টুর্নামেন্টে খেলা ক্রিকেটারদের প্রতিভার, ‘অনূর্ধ্ব-১৯ বিশ্বকাপে খেলা অনেক ক্রিকেটারকেই দেখেছি। অল্প বয়সেই প্রতিভার স্বীকৃতি পেয়ে যাওয়াটা দারুণ। এরপর আন্তর্জাতিক ক্রিকেটেও তারা দক্ষতা দেখানোর সুযোগ পাচ্ছে। এই টুর্নামেন্ট তরুণ ক্রিকেটারদের পেশাদারি, ক্রিকেটের কাঠামো এবং তাদের প্রতি মানুষের প্রত্যাশার সঙ্গে পরিচয় করিয়ে দেয়। পরের ধাপে গিয়ে কী করতে হবে, সে ধারণাটাও এখান থেকেই পেয়ে যায় ওরা।’২০১২ সালে অস্ট্রেলিয়ায় অনূর্ধ্ব-১৯ বিশ্বকাপ খেলেছেন তাসকিন। ২০১৫ সালে বড়দের বিশ্বকাপে তাই সহজেই মানিয়ে নিতে পেরেছেন সেখানকার কন্ডিশনের সঙ্গে, ‘অস্ট্রেলিয়ায় অনূর্ধ্ব-১৯ বিশ্বকাপ খেলার অভিজ্ঞতা আমাকে ওখানকার কন্ডিশনের সঙ্গে মানিয়ে নিতে সাহায্য করেছে। আমার আত্মবিশ্বাস বাড়িয়েছে।’ তাসকিনের সঙ্গে যুব বিশ্বকাপে খেলেছেন সৌম্য সরকার, এনামুল হক, লিটন দাসও। ছোটদের বিশ্বকাপে খেলার বড় অভিজ্ঞতা আন্তর্জাতিক ক্রিকেটের দিকে এগিয়ে দিয়েছে প্রত্যেককেই।সর্বশেষ ২০১৪ সালের অনূর্ধ্ব-১৯ বিশ্বকাপে খেলা মুস্তাফিজও এখন প্রতিনিধিত্ব করছেন জাতীয় দলে। তাঁর সঙ্গে যুব বিশ্বকাপে খেলা মেহেদী হাসান, নাজমুল হোসেন, জয়রাজ শেখরা তো এখনো আছেন অনূর্ধ্ব-১৯ দলে। মুস্তাফিজের বিশ্বাস, তাদের মধ্য থেকেও আসবেন ভবিষ্যত কোনো জাতীয় তারকা। আন্তর্জাতিক ক্রিকেটে সাফল্যের চিহ্ন আঁকবেন তাঁর মতোই।এবারের যুব বিশ্বকাপে ‘এ’ গ্রুপে বাংলাদেশ ছাড়াও আছে দক্ষিণ আফ্রিকা, স্কটল্যান্ড ও নামিবিয়া। ২৭ জানুয়ারি টুর্নামেন্টের প্রথম দিন চট্টগ্রামের জহুর আহমেদ চৌধুরী স্টেডিয়ামে দক্ষিণ আফ্রিকার যুবাদের মুখোমুখি হবে বাংলাদেশ অনূর্ধ্ব-১৯ দল। এম এ আজিজ স্টেডিয়ামে খেলবে ইংল্যান্ড ও ফিজি।
