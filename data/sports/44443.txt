
বর্তমান ভারতীয় ব্যাটিং লাইনআপের শেষ কথা বিরাট কোহলি। অবিশ্বাস্য রানক্ষুধা আর ম্যাচ জেতানোর ক্ষমতা। কিন্তু মঙ্গলবার ভারত-অস্ট্রেলিয়া টি-টোয়েন্টি সিরিজের দ্বিতীয় ম্যাচে ভারতীয় অধিনায়ক তাঁর দলকে জেতাতে পারেননি। উল্টো ব্যাট হাতে কোনো রান না করেও এক অন্য রকম রেকর্ড গড়েছেন কোহলি। যে রেকর্ড নিয়ে গর্ব হবে, আবার ঠিক গর্ব করতে না-ও চাইতে পারেন!
রোহিত শর্মা প্রথম ওভারেই ফিরে যাওয়ার পর উইকেটে এসেছিলেন কোহলি। টিকতে পেরেছেন মাত্র ২ বল। অস্ট্রেলিয়ার পেসার জেসন বেহরেনডর্ফের শিকার হন। টি-টোয়েন্টি ক্রিকেটে এটাই ছিল কোহলির প্রথম ‘ডাক’—মানে, শূন্য রানে আউট হওয়া। এর আগে ৫১ ম্যাচে ৪৭ ইনিংসে কখনোই শূন্য রানে আউট হননি কোহলি। এর মধ্য দিয়ে টি-টোয়েন্টি ক্রিকেটে সবচেয়ে বেশি ইনিংস খেলে প্রথম ‘শূন্য’ রানে আউট হওয়ার নজির গড়লেন ভারতীয় অধিনায়ক।এত দিন রেকর্ডটি দখলে রেখেছিলেন শোয়েব মালিক। ৪১তম ইনিংসে এসে প্রথম ‘ডাক’ মেরেছিলেন পাকিস্তানের এ অলরাউন্ডার। ৩৯ ইনিংস পর প্রথম ‘ডাক’ মেরেছিলেন যুবরাজ সিং। শোয়েবের চেয়ে ৬ ইনিংস বেশি খেলে শূন্যের দেখা পেলেন কোহলি।এ ছাড়া আরও একটি রেকর্ড গড়েছেন কোহলি, সেটিও বেশ কৌতূহল জাগানিয়া। টি-টোয়েন্টি ফরম্যাটে এটা ছিল ভারতের ৮৫তম ম্যাচ। এ ফরম্যাটে কোনো ভারতীয় অধিনায়কের এটাই প্রথম ‘ডাক’ মারার নজির।সামাজিক মাধ্যমে কৌতুক চলছে। কোহলি এখন এমনই এক ব্যাটসম্যান, যিনি শূন্য করলেও দুটি রেকর্ড হয়ে যায়! সূত্র : এনডিটিভি।
