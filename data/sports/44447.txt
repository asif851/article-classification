
কলকাতার ব্যস্ত রাস্তার পাশে দাঁড়িয়ে আছেন সৌরভ গাঙ্গুলী। হাতে ফাইলপত্র। চোখে-মুখে উদ্বেগ। একটু পরপর ঘড়ি দেখছেন, যেন কোনো কিছুতে দেরি হয়ে যাচ্ছে তাঁর...।গতকাল মঙ্গলবার ঠিক এমন পরিস্থিতির মধ্যেই পড়েছিলেন ‘দাদা’। রাস্তার পাশে দাঁড়িয়ে হন্যে হয়ে খুঁজছিলেন একটা ট্যাক্সি। যেটিতে চড়ে তিনি শেষ পর্যন্ত পৌঁছেছেন শহরের একটি পাঁচ তারকা হোটেলে আয়োজিত ভারতীয় ক্রিকেট বোর্ডের (বিসিসিআই) টেকনিক্যাল কমিটির সভায়।প্রশ্ন উঠতেই পারে, সৌরভের মতো তারকা রাস্তার পাশে দাঁড়িয়ে ট্যাক্সি খুঁজছিলেন কেন! তাঁর তো গাড়ি করেই সেই সভায় যাওয়ার কথা ছিল। ভারতের সাবেক অধিনায়কের বাড়ির গ্যারাজে নিশ্চয়ই একাধিক গাড়িই পার্ক করা থাকে।সৌরভ কাল ঠিকই নিজের বিলাসবহুল বিএমডব্লিউ গাড়ি নিয়ে বাড়ি থেকে বেরিয়েছিলেন। এই গাড়িটিই তিনি বেশির ভাগ সময় ব্যবহার করেন। কিন্তু পথের মাঝখানে হঠাৎই তাঁর বিএমডব্লিউ নষ্ট হয়ে যাওয়ায় শেষ পর্যন্ত কলকাতার বিখ্যাত হলুদ রঙের অ্যাম্বাসাডর গাড়ি নিয়ে সভায় যেতে হয়েছে তাঁকে।সৌরভের জন্য বিসিসিআইয়ের সভা শুরুর সময়টা পিছিয়ে দেওয়া হয়েছিল। তিনি হয়তো ফোন করেই কাউকে নিজের অসুবিধার কথা জানিয়েছিলেন। তবে পাঁচ তারকা হোটেলের প্রাঙ্গণে হলুদ ট্যাক্সি থেকে ‘প্রিন্স অব ক্যালকাটা’কে নামতে দেখে নিশ্চয়ই চোখ কপালে তুলে ফেলছিলেন সবাই।কিছুদিন আগেই সৌরভ ১৫ বছর পর ট্রেনে চড়ে বিপত্তির মধ্যে পড়েছিলেন। উত্তর দিনাজপুরে একটি সংবর্ধনা সভায় যোগ দিতে যাওয়ার সময় ট্রেনে উঠেই দেখলেন তাঁর সংরক্ষিত আসনে এক ভদ্রলোক বসে আছেন। অনেক অনুরোধের পরেও সেই ভদ্রলোক আসন না ছাড়ায় ভারতীয় ক্রিকেট দলের অন্যতম সফল এই অধিনায়ককে বিকল্প আসনে ভ্রমণ করতে হয়। সূত্র: এনডিটিভি।
