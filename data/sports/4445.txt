
প্রথম টি-টোয়েন্টিতে শেষ বলে শ্রীলঙ্কার দরকার ছিল এক রান, চার মেরে শ্রীলঙ্কাকে জেতান চামারা কাপুগেদারা। দ্বিতীয় টি-টোয়েন্টিও গড়ায় শেষ বলে। শ্রীলঙ্কার দরকার দুই রান। এবারও শেষ বলে চার, আসেলা গুনারত্নের ব্যাটে। ম্যাচ ও সিরিজ—দুটিই জিতে গেল শ্রীলঙ্কা। সেটিই কি কাল হলো? আজ সিরিজের তৃতীয় টি-টোয়েন্টিটি ছিল ডেড রাবার, তার সমাপ্তিও হলো ‘ডেড’। শেষ বল তো দূরের কথা, শেষ ওভার পর্যন্তও ম্যাচ গড়াল না। অস্ট্রেলিয়ার ১৮৭ রান তাড়া করে দুই ওভার বাকি থাকতেই অলআউট শ্রীলঙ্কা, ম্যাচ হারল ৪১ রানে। এতেই সমাপ্তি ঘটল অস্ট্রেলিয়ার মাটিতে লঙ্কান ‘আধিপত্যে’র। এর আগে এখানে পাঁচটি টি-টোয়েন্টি খেলে একবারও হারেনি লঙ্কানরা। হারের স্বাদ আজই পেল প্রথমবারের মতো। তথ্যটা আগে জানা না থাকলে চোখ কপালে তুলে বলা যেত, টি-টোয়েন্টি খেলেই পরের দিন টেস্ট খেলতে যাচ্ছে অস্ট্রেলিয়া। আজ অ্যাডিলেডে শ্রীলঙ্কার সঙ্গে টি-টোয়েন্টি খেলল, কালই আবার ভারতের বিপক্ষে টেস্ট খেলতেও নামতে হচ্ছে অস্ট্রেলিয়ানদের। কিন্তু এই ‘সূচি-বিপর্যয়ে’র জন্য আগে থেকেই প্রস্তুত ছিল তারা। ভারত সফরে পাঠিয়েছে ওয়ার্নার-স্মিথদের ‘মূল’ অস্ট্রেলিয়াকে, আর এখানে শ্রীলঙ্কা সিরিজে খেলিয়েছে দ্বিতীয় সারির দল। দ্বিতীয় সারির দলটিই আজ শ্রীলঙ্কাকে হারাল বেশ দাপটের সঙ্গে। আগের দুই ম্যাচের মতো আজও টস জিতে অস্ট্রেলিয়াকে ব্যাটিংয়ে পাঠিয়েছেন লঙ্কান অধিনায়ক উপুল থারাঙ্গা। কিন্তু দুই অস্ট্রেলিয়ান ওপেনার অ্যারন ফিঞ্চ ও মাইকেল ক্লিঙ্গারের ব্যাটেই হলো শ্রীলঙ্কার সর্বনাশের শুরু। ফিঞ্চই ‘পিঞ্চ-হিটিং’ বেশি করলেন, ৩২ বলে করেছেন ৫৩ রান, যাতে চার ৫টি, ছক্কা ৩টি। ক্লিঙ্গার রান করেছেন বেশি (৬২), বলও খেলেছেন (৪৩)। ছয়টি চারের সঙ্গে মেরেছেন একটি ছক্কা। এই দুজনের পর বেন ডাঙ্কের ২১ বলে ২৮ ও ট্রাভিস হেডের ১৬ বলে ৩০ রান অস্ট্রেলিয়ার রানটাকে নিয়ে গেছে ১৮৭-তে। কিন্তু আগের দুই ম্যাচের মতো আজ আর জবাব দিতে পারল না শ্রীলঙ্কা। ওপেনার দিলশান মুনাবীরার ২৫ বলে ৩৭, মিডল অর্ডারে মালিন্দা সিরিবর্ধনার ২৭ বলে ৩৫—ইনিংসগুলো স্কোরটাকে দেড়শর কাছাকাছি নিয়ে গেছে। কিন্তু এ দুজনের বাইরে আর কেউ যে দাঁড়াতেই পারলেন না। তৃতীয় সর্বোচ্চ দুই ও তিনে নামা থারাঙ্গা ও কুশল মেন্ডিসের ১৪! তাতেই ১৮তম ওভারের শেষ বলে অলআউট হওয়ার সময় শ্রীলঙ্কার রান দাঁড়ায় ১৪৬!অস্ট্রেলিয়ার হয়ে জেমস ফকনার ও অ্যাডাম জামপা—দুই বোলারই নিয়েছেন তিনটি করে উইকেট। তবে এর মধ্যেও আলাদা করে নজর কেড়েছেন জামপা। ফ্লিপার-গুগলিতে বেশ ভুগিয়েছেন লঙ্কান বোলারদের। সঙ্গে এই প্রশ্নটাও তুলে দিলেন, ভারতের স্পিন-সহায়ক পিচে টেস্ট খেলতে যাওয়া ‘মূল দলে’ কেন সুযোগ পাননি এই লেগ স্পিনার? সূত্র: স্টার স্পোর্টস, ক্রিকইনফো।
