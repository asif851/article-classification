
মনে হ​চ্ছিল সমস্যাটির সমাধান করে ফেলেছেন লুইস এনরিকে। কিন্তু স্প্যানিশ লিগে টানা দুই ম্যাচে সেই পুরোনো ভূত তাড়া করল বার্সেলোনাকে। আবারও ম্যাচের দীর্ঘ সময় এগিয়ে থেকেও শেষ মুহূর্তের গোলে পয়েন্ট হারাল বার্সা। লা করুনিয়ার বিপক্ষে ২-০ গোলে এগিয়ে থেকেও শেষ পর্যন্ত পুরো তিন পয়েন্ট পেল না। ২-২ ড্র। টানা দুই ম্যাচে বার্সা বঞ্চিত হলো ৪ পয়েন্ট থেকে। সব ম্যাচ মিলিয়ে ​টানা তিন ড্র নিয়েই জাপানে ক্লাব বিশ্বকাপ খেলতে যাবে বার্সা।
আগামীকাল মাদ্রিদের দুই দল—রিয়াল ও অ্যাটলেটি নিজ নিজ খেলায় জিতলে পয়েন্ট টেবিলে বার্সা খুব একটা স্বস্তিতে থাকবে না। অ্যাটলেটিকোর সঙ্গে পয়েন্ট সমান হয়ে যাবে। রিয়ালের সঙ্গেও ব্যবধান​ নেমে আসবে মাত্র দুই পয়েন্টে। গতবার টানা ম্যাচ জয়ের রেকর্ড গড়া রিয়াল কিন্তু ক্লাব বিশ্বকাপ থেকেই পথ হারাতে শুরু করেছিল। বার্সা কি পথ হারাচ্ছে ক্লাব বিশ্বকাপে যাওয়ার আগেই!গত মৌসুমে খোঁড়াতে থাকলেও এবার পয়েন্ট টেবিলের ছয় নম্বর দল করুনিয়া কিন্তু বার্সার কঠিন পরীক্ষাই নিতে চেয়েছে। কিছুতেই প্রতিপক্ষের​ গোলমুখ খুলতে পারছিল না চোটের কারণে নেইমারকে ছাড়া খেলতে নামা ‘এমএস’ জুটি। ৩৯ মিনিটে মেসির দুর্দান্ত এক ফ্রি কিকে বার্সা প্রথম এগিয়ে যায়। বক্সের প্রান্ত থেকে নেওয়া রাকিটিচের আরেকটি শট ৬২ মিনিটে ব্যবধান দ্বিগুণ করে।কিন্তু বার্সার সেই চিরচেনা রক্ষণই আবারও সর্বনাশ ডেকে আনল। ৭৭ মিনিটে লুকাস ব্যবধান কমান। ৮৬ মিনিটে সমতা ফেরান অ্যালেক্স। আর লিড ফিরে পায়নি বার্সা।এই ধাক্কা নিয়েই জাপানে উড়ে আসছে ইউরোপ চ্যাম্পিয়নরা। ক্লাব বিশ্বকাপে তাদের প্রথম ম্যাচ ১৭ ডিসেম্বর।
