
জর্জিয়া কোনো দিনই ইউরো চ্যাম্পিয়নশিপের মূল পর্বে খেলেনি। ফুটবল ঐতিহ্য, মান—সবদিক দিয়েই স্পেনের সঙ্গে তাদের ব্যবধান আকাশ-পাতাল। কিন্তু মাঠের লড়াইয়ে সেই জর্জিয়াই হারিয়ে দিল স্পেনকে। ইউরোর বর্তমান চ্যাম্পিয়নদের বিপক্ষে জিতল ১-০ গোলে।ইউরোর আগে প্রীতি ফুটবলে এই হার স্পেনের জন্য বড় এক ধাক্কাই। আগের দুটো প্রীতি ম্যাচে স্পেন বসনিয়া হার্জেগোভিনাকে ৩-১ ও দক্ষিণ কোরিয়াকে ৬-১ গোলে হারিয়েছিল। এই ম্যাচেও দলটির সহজ জয়ই অনুমান করা হয়েছিল। কিন্তু উল্টো হেরে বসল ভিসেন্তে দেল বস্কের স্পেন।খেলার ৪০ মিনিটে একটি পাল্টা আক্রমণ থেকে জর্জিয়াকে এগিয়ে দেন তরনিকে আকরিয়াশভেলি। খেলার শুরু থেকে অবশ্য প্রাধান্য ছিল স্পেনেরই। শুরুতেই জেরার্ড পিকের শট পোস্ট ঘেঁষে বেরিয়ে যায়। থিয়াগো আলকানতারার একটি শটও পোস্টে লেগে ফিরে আসে। সেস্ক ফ্যাব্রিগাস হাতছাড়া করেছেন সহজ একটি সুযোগ।দ্বিতীয়ার্ধে প্রতিপক্ষের ওপর চাপ সৃষ্টি করে খেললেও কাঙ্ক্ষিত গোল পায়নি স্পেন।
১৩ জুন ইউরো চ্যাম্পিয়নশিপে নিজেদের প্রথম ম্যাচে চেক প্রজাতন্ত্রের বিপক্ষে মাঠে নামবে স্পেন। দলটির গ্রুপে অন্য দুই প্রতিপক্ষ তুরস্ক ও ক্রোয়েশিয়া। সূত্র: এএফপি
