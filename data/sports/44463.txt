
স্প্যানিশ লিগ শিরোপা পুনরুদ্ধার হয়েছে আগেই। এরপর কেবল একটা লক্ষ্যের দিকে ছুটে চলেছিল বার্সেলোনা। ১০০ পয়েন্ট অর্জন। গত মৌসুমে রিয়াল মাদ্রিদের গড়া রেকর্ড ছোঁয়া। গতকাল শনিবার রাতে মালাগাকে ৪-১ গোলে বিধ্বস্ত করে সেই রেকর্ডটা ছুঁয়েছে স্প্যানিশ জায়ান্টরা।পয়েন্টের দিক থেকে রিয়ালকে অবশ্য ছাড়িয়ে যাওয়ার সুযোগ নেই বার্সার। কারণ, গতকালের ম্যাচটাই ছিল এবারের লিগের শেষ ম্যাচ। বার্সার কোচ টিটো ভিলানোভা অবশ্য ছাড়িয়ে গেছেন তাঁর পূর্বসূরি পেপ গার্দিওলাকে। গার্দিওলার অধীনে গত মৌসুমে সর্বোচ্চ ১১৪টি গোল করার রেকর্ড গড়েছিল বার্সা। এবারের মৌসুমে ভিলানোভার অধীনে বার্সার গোলসংখ্যা দাঁড়াল ১১৫।ন্যু ক্যাম্পে রেকর্ড ছোঁয়ার ম্যাচে বার্সার শুরুটা হয়েছিল দুর্দান্ত। ১৬ মিনিট যেতে না যেতেই ৩-০ তে এগিয়ে যায় তারা। ডেভিড ভিয়ার (তিন মিনিট) পর  মালাগার জালে আঘাত হানেন সেস ফ্যাব্রিগাস (১৪ মিনিট) ও মনতোয়া (১৬ মিনিট)। মালাগার ভাগ্য ভালোই বলতে হয়! বার্সা এত দ্রুত তিন গোলে এগিয়ে যাওয়ার পরও তাদের গোলবন্যায় ভাসিয়ে দিতে পারেনি। এটাই বা কম কী!
৩-০ গোলে এগিয়ে থেকে প্রথমার্ধ শেষ করে বার্সা। ৫২ মিনিটে স্কোরলাইন ৪-০ করেন বার্সার আন্দ্রেস ইনিয়েস্তা। এর চার মিনিট পর একটি গোল শোধ করেন মালাগার মোরালেস। খেলার বাকি সময়ে গোলের দেখা পায়নি বার্সা বা মালাগার কেউই।
লিগের ৩৮ ম্যাচের প্রতিটিতেই গোল করেছে বার্সেলোনা। লিগে দ্বিতীয় স্থানে থাকা রিয়াল মাদ্রিদের চেয়ে ১৫ পয়েন্টে এগিয়ে স্প্যানিশ জায়ান্টরা। ৩৮ ম্যাচে বার্সার অর্জন ১০০ পয়েন্ট। আর রিয়ালের পয়েন্ট ৮৫। ৭৬ পয়েন্ট নিয়ে তৃতীয় স্থানে থেকে লিগ শেষ করল অ্যাটলেটিকো মাদ্রিদ।
লিওনেল মেসি ইনজুরিতে। লিগের শেষ কয়েকটা ম্যাচ খেলতে পারেননি। ব্যক্তিগত নৈপুণ্যে এর পরও অন্যদের চেয়ে যোজন যোজন এগিয়ে বার্সার আর্জেন্টাইন এই সুপারস্টার। শীর্ষে থাকা মেসির গোলসংখ্যা ৪৬। ৩৪ গোল নিয়ে দ্বিতীয় স্থানে রিয়াল মাদ্রিদের পর্তুগিজ উইঙ্গার ক্রিস্টিয়ানো রোনালদো। ২৮ গোল নিয়ে অ্যাটলেটিকো মাদ্রিদ স্ট্রাইকার রাদামেল ফ্যালকাওয়ের অবস্থান তৃতীয়। সূত্র: রয়টার্স।
 
স্কোরলাইন ৪-০! গোলদাতা ইনিয়েস্তাকে ঘিরে উত্সবে মেতেছেন বার্সা খেলোয়াড়েরা
