
ইংলিশ প্রিমিয়ার লিগে লিভারপুলের জার্সিতে এটাই মোহাম্মদ সালাহর প্রথম মৌসুম। প্রথম মৌসুমে যেখানে দলে মানিয়ে নিতেই অনেকে হিমশিম খায়, সেখানে দলের ভরসা বনে গিয়েছেন সালাহ। নিজেকে যেমন সর্বোচ্চ গোলদাতার লড়াইয়ে রেখেছেন, তেমনই দলকে রেখেছেন ইউরোপের সবচেয়ে মর্যাদাপূর্ণ চ্যাম্পিয়নস লিগের পথে। তবে ইউরোপিয়ান গোল্ডেন বুট আর চ্যাম্পিয়নস লিগের মধ্যে সালাহর পছন্দ রুপালি ট্রফিটাই।
চ্যাম্পিয়নস লিগের সেমিফাইনালে পুরোনো দল রোমার মুখোমুখি হচ্ছেন মিসরীয় ফরোয়ার্ড। এ সুযোগে রোমাঞ্চিত, ‘অবশ্যই ভালো লাগছে, তবে আমি রোমার বিরুদ্ধে গোল করে দলকে (লিভারপুল) সাহায্য করতে চাই।’
২৫ বছর বয়সী সালাহ ইতিমধ্যে লিভারপুলের জার্সিতে ৪৫ ম্যাচে ৪০ গোল করেছেন, লিগেই ৩০ গোল। ইউরোপিয়ান সোনালি জুতার দৌড়ে ৩০ গোল নিয়ে মেসি-রোনালদোর মতো বড় বড় নামকে ছাড়িয়ে আছেন সবার আগে। তবে ব্যক্তিগত অর্জন নয়, সালাহর চিন্তা দল নিয়ে, ‘আমাকে যদি গোল্ডেন বুট আর চ্যাম্পিয়নস লিগের মাঝে বেছে নিতে বলা হয়, অবশ্যই চ্যাম্পিয়নস লিগ চাইব। নিঃসন্দেহে চ্যাম্পিয়নস লিগ। কারণ, চ্যাম্পিয়নস লিগ জেতা সব খেলোয়াড়ের কাছে বিশাল ব্যাপার। অন্য কিছু নিয়ে ভাবি না আমি।’
ইউরোপিয়ান বুট জেতা নিয়ে প্রতিদ্বন্দ্বিতা থাকলেও ইংলিশ প্রিমিয়ার লিগে অনেকটাই এগিয়ে সালাহ। হ্যারি কেইন (২৫ গোল) ও সার্জিও আগুয়েরোর (২১ গোল) চোট তাঁদের দৌড় থেকে পিছিয়ে দিয়েছে। তাই প্রিমিয়ার লিগের সেরা গোলদাতা হওয়ার চিন্তাটা একটু হলেও খেলছে ‘মিসরীয় রাজা’র মাথায়, ‘তবে গোল্ডেন বুট নিয়ে ভাবছি না বললে মিথ্যা বলা হবে। দলের প্রতিটি খেলোয়াড় আমাকে পাস দিচ্ছে গোল করার জন্য। আমি নিশ্চিত, টটেনহামের খেলোয়াড়েরাও কেইনকে এভাবে সাহায্য করে, ম্যানচেস্টার সিটির খেলোয়াড়েরাও আগুয়েরোকে সাহায্য করে। সবাই এমনটা করে, কিন্তু শেষ পর্যন্ত আমরা দল হিসেবে খেলি।’
