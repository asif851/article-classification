
আমরা এটাকে শুধু অনুশীলনের উপলক্ষ হিসেবে দেখছি না। আমরা জিততে চাই এবং জয়ের সংস্কৃতি ধরে রাখতে চাই —হিথ স্ট্রিক
প্রস্তুতির সুযোগ আসলে দুই দলের জন্যই। বাংলাদেশের সামনে অস্ট্রেলিয়া সিরিজ, ভারতে আসছে দক্ষিণ আফ্রিকা। তার আগে ভারত ‘এ’ দলের বিপক্ষে বাংলাদেশ ‘এ’ দলের এই সিরিজটা দুই দেশের ক্রিকেটারদের জন্যই নিজেদের ঝালিয়ে নেওয়ার ভালো সুযোগ। তবে বাংলাদেশ যে শুধু নিজেদের ঘষামাজা করতে নয়, জিততেও যাচ্ছে—সেটা দেশ ছাড়ার আগেই বলে গেছেন ‘এ’ দলের অধিনায়ক মুমিনুল হক। ভারতে যাওয়ার পর ‘এ’ দলের কোচ হিথ স্ট্রিকের কণ্ঠেও সেটিরই প্রতিধ্বনি। বেঙ্গালুরুতে আজ থেকে শুরু তিন ম্যাচের ওয়ানডে সিরিজে জয়ের মন্ত্রেই উজ্জীবিত বাংলাদেশ ‘এ’ দল।ভিসা জটিলতায় গত রোববার দলের সঙ্গে ভারতে যেতে পারেননি কোচ স্ট্রিক ও ফিজিও ব্রেট হর্প, তাঁরা দুজন গেছেন পরশু রাতে। সিরিজের প্রথম ম্যাচটা সামনে রেখে গতকাল বেঙ্গালুরুতে সাংবাদিকদের স্ট্রিক বলেছেন, ‘বাংলাদেশের অগ্রগতির ধারাবাহিকতা রাখতে এই সিরিজটা খুব গুরুত্বপূর্ণ। আমরা এটাকে শুধু অনুশীলনের উপলক্ষ হিসেবে দেখছি না। আমরা জিততে চাই এবং জয়ের সংস্কৃতি ধরে রাখতে চাই।’এ সিরিজে সাফল্য যে অস্ট্রেলিয়ার বিপক্ষে সিরিজের জন্য আত্মবিশ্বাসের জ্বালানি ভরে নেওয়ার সুযোগ, সেটাও বললেন স্ট্রিক, ‘সব ধরনের ক্রিকেটে আমাদের চলমান শেখার ধারায় এ সফর একটা গুরুত্বপূর্ণ ধাপ। সবাই জানে, দেশের মাটিতে বাংলাদেশকে হারানো খুব কঠিন এবং অস্ট্রেলিয়ার বিপক্ষেও পরিস্থিতি বদলাবে না।’সিরিজটাকে শুধু প্রস্তুতির সুযোগ হিসেবে নিচ্ছে না ভারতীয় দলও। সর্বশেষ বাংলাদেশ সফরে ধোনির ভারত মাশরাফিদের কাছে ২-১ ব্যবধানে ওয়ানডে সিরিজ হেরে ফিরেছে। সেটির রেশ যেন ছড়িয়ে পড়ছে এই সিরিজেও। এক দিনের সিরিজে ভারত ‘এ’ দলের সবচেয়ে বড় তারকা সুরেশ রায়নার কথাতেও সেটির ছাপ। বাংলাদেশের বিপক্ষে ওই সিরিজের তিনটি ওয়ানডেতেই খেলেছেন রায়না। শেষ ম্যাচে দলকে জিতিয়ে হয়েছিলেন ম্যাচসেরাও। সেটি ছিল শুধুই সান্ত্বনা, কারণ সিরিজ তো আগেই জিতে গিয়েছিল বাংলাদেশ।
কিছুদিন আগে বাংলাদেশের কাছে ওয়ানডে সিরিজ হেরে এসেছি। আমাদের সেরা খেলাটাই খেলতে হবে —সুরেশ রায়না
ওই সিরিজের পর ভারতের জিম্বাবুয়ে সফর থেকে বিশ্রাম দেওয়া হয়েছিল রায়নাকে। টেস্ট দলে না থাকায় দর্শক হয়ে ছিলেন শ্রীলঙ্কার বিপক্ষে টেস্ট সিরিজেও। রায়না আবার মাঠে ফিরছেন ভারত ‘এ’ দলের হয়ে। প্রতিপক্ষ দলের খেলোয়াড় তালিকা দেখে বাংলাদেশের বিপক্ষে ওই সিরিজের কথা নিশ্চয়ই মনে পড়ছে তাঁর। ওই সিরিজের বাংলাদেশ দলের ১০ জনই যে আছেন এই ‘এ’ দলে। এঁদের মধ্যে সাতজন খেলেছেনও। রায়নার কথাতে তাই ফিরে এল সেই সিরিজ, ‘এই ম্যাচগুলো প্রস্তুতির ভালো সুযোগ। কিন্তু আমি এখন এটাকে আর শুধু প্রস্তুতি ম্যাচ বলতে পারছি না। কারণ, আমরা কিছুদিন আগে বাংলাদেশের কাছে ওয়ানডে সিরিজ হেরে এসেছি। আমাদের সেরা খেলাটাই খেলতে হবে।’এক দিনের ম্যাচ সিরিজে ভারত ‘এ’ দলে জাতীয় দলের নিয়মিত খেলোয়াড় বলতে একমাত্র রায়নাই। তবে আন্তর্জাতিক ক্রিকেটের অভিজ্ঞতা আছে কেদার যাদব, ধবল কুলকার্নি, মনীশ পান্ডে, কর্ণ শর্মা ও সঞ্জু স্যামসনের। রায়নার জন্য এ সিরিজটা আবার একটুও অন্য রকমও। ‘এ’ দলের কোচ হিসেবে তিনি পাচ্ছেন একসময়ের সতীর্থ রাহুল দ্রাবিড়কে। ২০০৫ সালে দ্রাবিড়ের নেতৃত্বেই ওয়ানডে অভিষেক হয়েছিল রায়নার। সাবেক অধিনায়ককে কোচ হিসেবে পেয়ে রোমাঞ্চিত রায়না, ‘আমি তাঁর কোচিংয়ে খেলার জন্য মুখিয়ে আছি। তিনি যখন অধিনায়ক ছিলেন, তখন আমার মতো তরুণদের অনেক সাহায্য করেছেন।’সিরিজের পরের দুটি এক দিনের ম্যাচ ১৮ ও ২০ সেপ্টেম্বর। এর পর দুটি তিন দিনের ম্যাচও খেলবে বাংলাদেশ ‘এ’ দল। তথ্যসূত্র: ক্রিকইনফো ও টাইমস অব ইন্ডিয়া।
