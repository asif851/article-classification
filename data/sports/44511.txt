
ওয়ানডের সর্বোচ্চ রানের ইনিংসটি তাঁরই। একমাত্র ক্রিকেটার হিসেবে ওয়ানডেতে দুটি ডাবল সেঞ্চুরিও। বড় ইনিংস খেলাটা যে রোহিত শর্মার অভ্যাস হয়ে গেছে, তা তো বোঝাই যাচ্ছে। কিন্তু তুলনায় ‘ছোট’ ক্রিকেটে বড় বড় ইনিংস খেলা রোহিত বড় ফরম্যাট এলেই যেন কেমন মিইয়ে যান! ওয়ানডে আর টেস্টে রোহিতের এমন বৈপরীত্যে বিস্মিত অনেকেই। সৌরভ গাঙ্গুলীও আছেন এই দলে।
গত মঙ্গলবার অস্ট্রেলিয়ার বিপক্ষে পার্থে ১৭১ রান করে অপরাজিত ছিলেন রোহিত। ওয়াকায় এই প্রথম কোনো ভারতীয় ব্যাটসম্যান ওয়ানডেতে সেঞ্চুরি করলেন, সেটিও এত বড়! রোহিতের প্রশংসা করতে গিয়ে টেস্টে ভালো না-খেলার বিস্ময়ও জানালেন সৌরভ, ‘ওয়ানডে ক্রিকেটে টপ অর্ডারে সে বিশ্বসেরাদের একজন। আমি ওর পুরো ইনিংসটি দেখেছি। সে ওয়ানডেতে দুর্দান্ত এক খেলোয়াড়। আমার তো এটা ভেবেই অবাক লাগে, সে টেস্টে কেন এ রকম খেলতে পারে না!’বছর শেষের দক্ষিণ আফ্রিকা সিরিজের দিকে তাকালেই ব্যাপারটা পরিষ্কার হয়ে যাচ্ছে। ওয়ানডে সিরিজে ভারত হারলেও ব্যাট হাতে সফল ছিলেন রোহিত। একটি সেঞ্চুরি ও একটি ফিফটি সহ ৫১ গড়ে করেছিলেন ২৫৫ রান। কিন্তু টেস্ট সিরিজ আসতেই নিজের ছায়া। দুই টেস্টের চার ইনিংসে ২৬ রান, গড় ৬.৫!রোহিতের পুরো ক্যারিয়ারের গল্পটাই অবশ্য এ রকম। ওয়ানডেতে দুটি ডাবল সেঞ্চুরি তো করেছেনই, দেড় শর ওপর ইনিংস আছে আরও দুটি। ওয়ানডেতে ব্যাটিং গড় ৪১.২। আছে ৯টি সেঞ্চুরি ও ২৭টি ফিফটি। এমন নয় যে, শুধু দেশেই জ্বলে ওঠে তাঁর ব্যাট। ভারতে তাঁর ৪টি সেঞ্চুরি ও ৮টি ফিফটি। দেশের বাইরে ৫টি সেঞ্চুরি, ১৯টি ফিফটি।টেস্টে এ ধারা ধরে রাখা দুরে থাক, এর ধারেকাছেও নেই এই টপ অর্ডার ব্যাটসম্যান। ১৬ টেস্টের ক্যারিয়ারে এখনো হাজার রান পেরোতে পারেননি। ৩৩.১৮ গড়ে করেছেন ৮৯৬ রান, ২টি সেঞ্চুরির সঙ্গে আছে ৪টি ফিফটি। সেঞ্চুরি দুটি আবার ক্যারিয়ারের প্রথম দুই ইনিংসে। পরের ২৭ ইনিংসে মাত্র ৪টি ফিফটি, শূন্যও আছে ৪টি। ১২ ইনিংসে আউট হয়েছেন ১০ রানের নিচে। ১০ পেরোনো ইনিংসগুলোও খুব বেশি বড় করতে পারেননি। ওয়ানডেতে অবলীলায় বড় বড় ইনিংস খেলে ফেলা রোহিতের তাই টেস্টে সর্বোচ্চ ইনিংস হয়ে আছে অভিষেকের সেই ১৭৭ রানের ইনিংসটিই।বিভ্রান্ত হতেই পারেন সৌরভ!
