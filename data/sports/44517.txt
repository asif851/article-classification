
সিলেট সিক্সারস এবারের বিপিএলে এখন পর্যন্ত রীতিমতো অপ্রতিরোধ্য। প্রথম দুটি ম্যাচই তারা জিতেছে। এখন পর্যন্ত সিলেটের সাফল্যের পেছনে সবচেয়ে বড় অবদান যে তাদের ওপেনিং জুটির, সেটি বলাই বাহুল্য। উপুল থারাঙ্গা আর আন্দ্রে ফ্লেচারের ওপেনিং জুটি প্রতিটি ম্যাচেই সিলেটকে এনে দিয়েছে সুন্দর সূচনা। এই দুজনের গড়ে তোলা ভিতের ওপর দাঁড়িয়েই বিপিএলে এখনো পর্যন্ত সফল তারা। আজ রাজশাহী কিংসের বিপক্ষে হ্যাটট্রিক জয়ের মিশনে আবারও সেই ওপেনিং জুটির গড়া ভিতের ওপর দাঁড়িয়ে ৬ উইকেটে ২০৫ রানের বড় সংগ্রহ গড়েছে এবারই প্রথম বিপিএলে নাম লেখানো দলটি। ওপেনিং জুটির বন্দনার মধ্যেও ধানুষ্কা গুনাতিলকা আর রস হুইটলিকে উপেক্ষা করার কোনো উপায় নেই। গুনাতিলকা ৩টি ছয় আর ২টি চারে ২২ বলে করেছেন ৪২। আর হুইটলির ২৫ রানে এসেছে মাত্র ১২ বলে (১টি চার ও ৩টি ছয়)। টসে হেরে ব্যাট করতে নেমে শুরু থেকেই রাজশাহীর বোলারদের ওপর চড়াও ছিলেন সিলেটের দুই ওপেনার। থারাঙ্গা আর ফ্লেচারের ওপেনিং জুটি ১০.৩ ওভারে ১০১ রান তুলে মাতিয়ে দিয়েছিলেন সিলেট আন্তর্জাতিক ক্রিকেট স্টেডিয়াম। থারাঙ্গা ৩৭ বলে ৫০ করেন। ফ্লেচার ৩০ বলে ৪৮। ইনিংসের প্রথম ১০ ওভারে সিলেটের ব্যাটসম্যানদের দাপটে রাজশাহীর বোলাররা ছিলেন অসহায়। ফরহাদ রেজা, কেসরিক উইলিয়ামস, হোসেন আলী, মেহেদী হাসান মিরাজ, সামিত প্যাটেল কিংবা জেমস ফ্রাঙ্কলিন—সবাই ছিলের দিশেহারা। ঝড় বয়ে গেছে তরুণ পেসার হোসেন আলীর ওপর দিয়ে। ৩ ওভার বোলিং করে ৩৬ রান দিয়েছেন তিনি। মিরাজ ২ ওভারে ২০ রান দিয়ে নিজেকে সরিয়ে নেন বোলিং থেকে। দলের সেরা বোলার ছিলেন উইলিয়ামস। ৪ ওভার বল করে ৩৯ রান দিয়ে ২ উইকেট তাঁর। সামিত প্যাটেল ৩ ওভারে দিয়েছেন ২৪। ৪১ রানে ১ উইকেট পেয়েছেন ফরহাদ রেজা।রাজশাহীকে বড় ধরনের চ্যালেঞ্জের মধ্যে ফেলেছে সিলেট। সেই চ্যালেঞ্জ বরেন্দ্রভূমির দলটি কতটা উতরে যেতে পারে, দেখার বিষয় এখন এটিই।
