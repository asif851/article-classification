
বল মেরে মাঠ পার করতে পারলেই ফুটবলার বা ক্রিকেটাররা সে কী বাহবা পান! অথচ মাঠ তো মাঠ, এমনকি দেশও নয়। টাইগার উডস এক মহাদেশ থেকে বল মেরে পাঠিয়ে দিয়েছেন অন্য মহাদেশে!যাঁরা ভাবছেন এ তো অসম্ভব, তাঁদের কাছে বিষয়টি খোলাসা করেই বলা দরকার। মোটেও অসম্ভব কোনো কাজ নয় এটি। অন্তত যাঁরা পৃথিবীর ভূগোল সম্পর্কে মোটামুটি ধারণা রাখেন, তাঁরা আন্দাজ করে নিতে পারছেন, কী করে সম্ভব হলো এটি। ভৌগোলিক অবস্থানের কারণে তুরস্কের রাজধানী ইস্তাম্বুলের এ দিকটা এশিয়ায়, অন্য দিকটা ইউরোপে। দুই মহাদেশের সংযোগস্থল হিসেবে আছে বসফরাস প্রণালির ওপর বানানো সেতুটি। এক হাজার ৫৬০ মিটার লম্বা সেতুটির মাঝখানে ইউরোপ অংশে দাঁড়িয়ে ‘টি’ করেছেন কিংবদন্তি গলফার উডস। উডসের গলফ স্টিকের আঘাতে ইউরোপ থেকে উড়ে এসে বল পড়েছে এশিয়ায়।
গলফের বহু বহু রেকর্ডের মালিক উডস এভাবেই করেছেন আরেকটি বিশ্ব রেকর্ড। প্রথম ব্যক্তি হিসেবে এক মহাদেশ থেকে অন্য মহাদেশে বল পাঠানোর কীর্তি গড়লেন তিনি। অবশ্য উডস এটি করেছেন প্রচারণার অংশ হিসেবে। তুরস্ক ওপেন গলফ খেলতে উডস এসেছেন এই দেশটিতে। তখনই এই ঘটনা ঘটিয়ে ফেলেছেন তিনি। ‘প্রথম গলফার হিসেবে এমনটা করতে পেরে খুব ভালো লাগছে’—সংক্ষিপ্ত প্রতিক্রিয়ায় বলেছেন উডস।
