

ক্রিকেটে আসছে নতুন কিছু নিয়ম। নতুন সেই নিয়মগুলো শিগগিরই চালু করা হবে বলে ঘোষণা দিয়েছে ক্রিকেটের আইনপ্রণেতা সংস্থা মেরিলিবোন ক্রিকেট ক্লাব (এমসিসি)। এক নজরে দেখা নেওয়া যাক সেই নিয়মগুলো:
* ব্যাটের আকার ছোট করা হবে। প্রয়োজনে ‘ব্যাট গজ’ দিয়ে মেপে দেখা হবে ব্যাট। এই নিয়ম অনুযায়ী ব্যাটের প্রস্থ ১০৮ মিলিমিটারের (৪.২৫ ইঞ্চি) বেশি হতে পারবে না। সর্বোচ্চ ৬৭ মিলিমিটার পুরু হতে পারবে কোনো ব্যাট। আর কিনারা হবে ৪০ মিলিমিটার। * অতিরিক্ত আবেদন আর আম্পায়ারর সিদ্ধান্তের বিরোধিতা করলে সতর্ক করে দেওয়া হবে খেলোয়াড়দের। একই অপরাধ দ্বিতীয়বার করলে পাঁচ রান করে জরিমানা করা হবে। * প্রতিপক্ষ কোনো খেলোয়াড়ের সঙ্গে ইচ্ছা করে ধাক্কা খেলে বা কারও দিকে বল ছুড়ে মারলেও পাঁচ রান করে জরিমানা করা হবে। * আম্পায়ারকে হুমকি দেওয়া বা সহিংসতা দেখালে আম্পায়ার নির্দিষ্ট ওই খেলোয়াড়কে সাময়িক সময়ের জন্য বা চূড়ান্তভাবে মাঠ থেকে বের করে দিতে পারবেন। * ‘মানকড় আউট’-এর ক্ষেত্রে বোলারদের সুবিধা আরও বাড়ছে। বোলার বোলিং করার সময় নন-স্ট্রাইকার ব্যাটসম্যান উইকেট থেকে বেরিয়ে এলে তাঁকে রানআউট করতে হলে বোলারকে আগে ক্রিজে ঢুকতে হয়। নতুন নিয়ম অনুযায়ী ক্রিজে না ঢুকেই বোলার ওই ব্যাটসম্যানকে রানআউট করতে পারবেন। * ক্রিকেটে মোট আউট দশ থেকে কমে নয়ে চলে আসছে। ‌‌‌বল ডেড হওয়ার আগে ব্যাটসম্যান হাত দিয়ে বল ধরলে ফিল্ডারদের আবেদনের প্রেক্ষিতে ‌‘হ্যান্ডল দ্য বল’ আউট দেওয়া হতো। এই আউট থাকছে, তবে তা এখন ‌‘অবস্ট্রাক্টিং দ্য ফিল্ড’ আউটের আওতায় আনা হবে। হ্যান্ডল দ্য বল আউটটি তাই থাকছে না।* ব্যাটসম্যান নিরাপদ সময়ে ক্রিজ পার হওয়ার পর আবারও যদি তাঁর ব্যাট বা শরীর শূন্যে ভেসে ওঠে, সে সময় উইকেট ভেঙে দিলেও নটআউট থাকবেন ওই ব্যাটসম্যান। একবার নিরাপদে ক্রিজে ঢুকে পড়াটাকেই গণ্য করা হবে। সূত্র: এমসিসি।
