
ইউএস ওপেনে মেয়েদের তৃতীয় রাউন্ডে মাগদালেনা রিবারিকোভাকে হারানোর পর সংবাদ সম্মেলনে সেরেনা উইলিয়ামসের সুখবরটা শুনে গারবিনে মুগুরুজার কৌতুক, ‘মেয়ে? আশা করি সে টেনিস খেলবে না!’
মুগুরুজার মতোই খবরটা জানে এখন গোটা দুনিয়া। সেরেনা যে মা হচ্ছেন, তা আগেই জানত সবাই। শুক্রবার নতুন খবর জানিয়েছে যুক্তরাষ্ট্রের সংবাদমাধ্যম—নতুন অতিথি এসেছে সেরেনার ঘরে। কন্যাসন্তান প্রসব করেছেন ২৩ গ্র্যান্ড স্লাম বিজয়ী এ মার্কিন কিংবদন্তি। ফ্লোরিডার ওয়েস্ট পাম বিচের সেন্ট মেরি মেডিকেল হাসপাতালে সন্তান প্রসব করেন তিনি। তবে এ সুখবরের বিষয়ে আনুষ্ঠানিকভাবে এখনো কিছুই জানাননি সেরেনা এবং তাঁর হবু বর রেডিটের সহপ্রতিষ্ঠাতা অ্যালেক্স ওহানিয়ান।ইউএস ওপেনে তৃতীয় রাউন্ডের ম্যাচ খেলতে নামার আগে বোনের এ সুখবর প্রসঙ্গে ভেনাস উইলিয়ামস বলেন, ‘আমি ভীষণ খুশি, এ আনন্দ ভাষায় প্রকাশ করা যাবে না।’ সেরেনার মা হওয়ার খবরটি হাসপাতাল সূত্রে নিশ্চিত করেছে ফ্লোরিডাকেন্দ্রিক টিভি স্টেশন ডব্লিউপিবিএফ। এ ছাড়া সেলিব্রেটি ম্যাগাজিন ‘ইউএস উইকি’ নাম প্রকাশে অনিচ্ছুক সূত্র মারফত নিশ্চিত করে এ খবর।মা হওয়ার পর থেকেই ক্রীড়াঙ্গনের শুভেচ্ছাবৃষ্টিতে সেরেনার ভেসে যাওয়ার দশা! মুগুরুজা যেমন সেই সংবাদ সম্মেলনেই বলেছেন, ‘ওঁর (সেরেনা) জন্য ভীষণ ভালো লাগছে। এটা দারুণ একটা মুহূর্ত।’ স্প্যানিশ টেনিস তারকা রাফায়েল নাদাল টুইটারে লিখেছেন, ‘অভিবাদন সেরেনা!!! তোমার জন্য অনেক অনেক শুভেচ্ছা।’ যুক্তরাষ্ট্রের টেনিস কিংবদন্তি ক্রিস এভার্ট বলেছেন, ‘আমি ওঁকে নিয়ে ভীষণ রোমাঞ্চিত। মেয়ের জন্য কী দুর্দান্ত রোল মডেলই না সে হতে যাচ্ছে!’সেরেনার অন্তঃসত্ত্বা হওয়ার খবর প্রথম চাউর হয়েছিল গত এপ্রিলে। এর আগেই অন্তঃসত্ত্বা অবস্থায় তিনি জিতেছিলেন অস্ট্রেলিয়ান ওপেন। তবে সেরেনার মা হওয়ার খবরে সবচেয়ে বেশি রোমাঞ্চিত তাঁর ভক্তরা। টুইটারে একজন লিখেছে, ‘কী খবর টেনিসের ভবিষ্যৎ রানি?’ আরেক সেরেনা-ভক্তের টুইট, ‘জন্মেছে ভবিষ্যতের চ্যাম্পিয়ন।’ সূত্র: এএফপি।
