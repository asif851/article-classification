
বার্সায় যেতে চাওয়ার শাস্তি পেলেন ডেম্বেলে? ওউসমানে ডেম্বেলেকে বেশ কিছুদিন ধরেই দলে টানার চেষ্টা করছে বার্সেলোনা। এদিকে বরুসিয়া ডর্টমুন্ড তাকে বেচতে রাজি নয়। দুই ক্লাবের এ টানাটানির মধ্যে ডেম্বেলে আবার অনুশীলনে আসেননি। ব্যাপারটি মোটেও পছন্দ হয়নি ডর্টমুন্ড কর্তাদের। আজ এক আনুষ্ঠানিক বিবৃতিতে ডেম্বেলেকে দলীয় অনুশীলন থেকে ‘অনির্দিষ্টকালের জন্য নিষিদ্ধ’ করেছে জার্মান ক্লাবটি।
গত বৃহস্পতিবার ডর্টমুন্ডের দলীয় অনুশীলনে আসেননি ২০ বছর বয়সী এই ফরাসি মিডফিল্ডার। সেদিনই তাঁকে কিনতে বার্সেলোনার প্রাথমিক প্রস্তাব ফিরিয়ে দেয় ডর্টমুন্ড। প্রথমে তাঁকে আর্থিক জরিমানা করা হয়েছিল, রেইলাসিঙ্গেন-আর্লেনের বিপক্ষে শনিবারের ম্যাচেও ডর্টমুন্ডের স্কোয়াডে ছিলেন না ডেম্বেলে। তাঁর দল অবশ্য জিতেছে ৪-০ গোলে। ডেম্বেলের নিষেধাজ্ঞা প্রসঙ্গে ডর্টমুন্ডের স্পোর্টিং ডিরেক্টর মাইকেল জর্ক বলেন, ‘আসছে সপ্তাহে ভলফসবুর্গের বিপক্ষে ম্যাচে পূর্ণ মনোযোগী হওয়াই আমাদের মূল লক্ষ্য।’ অবশ্য দলের বাইরে একক অনুশীলনের সুযোগ রয়েছে ডেম্বেলের।
জার্মান ট্যাবলয়েড বিল্ড জানিয়েছে, ডেম্বেলের জন্য ১৫০ মিলিয়ন ইউরো (১৭৫ মিলিয়ন ডলার) দাবি করেছে ডর্টমুন্ড। ওদিকে ইংলিশ প্রিমিয়ার লিগে নিজেদের প্রথম ম্যাচে ওয়াটফোর্ডের বিপক্ষে খেলেননি লিভারপুল তারকা ফেলিপে কুতিনহো। ব্রাজিলিয়ানের অভাবটা ভালোই টের পেয়েছে ‘অল-রেড’রা। ৩-৩ গোলের ড্র নিয়ে ফিরেছে ওয়াটফোর্ড থেকে। পিঠের ইনজুরিতে প্রাক-মৌসুমের শেষ ম্যাচেও বাইরে ছিলেন কুতিনহো। তাঁকে দলে নিতে বার্সার দেওয়া দুই দফা প্রস্তাব ফিরিয়ে দিয়েছে লিভারপুল। সর্বশেষ প্রস্তাবটি ছিল মোট ৯০ মিলিয়নের। এরপর নিজেই দলবদলের জন্য আবেদন করেছেন কুতিনহো। অবস্থা যেদিকে যাচ্ছে, তাঁকেও না আবার নিষেধাজ্ঞার খাঁড়ায় ফেলে দেয় লিভারপুল। (সূত্র: এএফপি)
