
জগতে কত কাকতালই না ঘটে! ভারত-অস্ট্রেলিয়া প্রথম টেস্টেও ঘটেছে এমন এক কাকতালীয় ঘটনা। দুই ইনিংসেই একই বোলিং ফিগার ছিল অস্ট্রেলিয়ার বাঁহাতি স্পিনার স্টিভ ও’কিফের, ৬/৩৫ ও ৬/৩৫। পুনে টেস্টের পর ক্রিকেট বিশ্বে একটি প্রশ্নও ভেসে বেড়াচ্ছে। ফেসবুক থেকে টুইটার, চায়ের আড্ডা—সব জায়গাতেই আলোচনা, টেস্টে এমন যমজ বোলিং ফিগার আর কয়টি আছে।
দুই ইনিংসে একই বোলিং ফিগারের ঘটনা টেস্টে হয়তো অনেক আছে। তবে পাঁচ বা তার বেশি উইকেট পাওয়ার ক্ষেত্রে এমন ঘটনা খুব বেশি নেই। ১৯৭৭-৭৮ মৌসুমে মেলবোর্নে ভগবত চন্দ্রশেখরের দুই ইনিংসের বোলিং ফিগার ছিল ৬/৫২ ও ৬/৫২। এই লেগ স্পিনারের অসাধারণ বোলিংয়েই অস্ট্রেলিয়াতে প্রথম টেস্ট জয়ের আনন্দে ভেসেছিল ভারত। ১৯৬৯-৭০ মৌসুমে ঢাকা টেস্টে নিউজিল্যান্ডের বিপক্ষে দুই ইনিংসে ৯১ করে রান দিয়ে ৫টি করে উইকেট পেয়েছিলেন পাকিস্তানের লেগ স্পিনার ইন্তিখাব আলম।টানা দুই ইনিংসে নয়, তবে টানা দুই টেস্টের প্রথম ইনিংসে যমজ বোলিং ফিগার আছে নিউজিল্যান্ডের সাবেক ফাস্ট বোলার রিচার্ড হ্যাডলির। ১৯৮৫-৮৬ মৌসুমে অস্ট্রেলিয়ার বিপক্ষে সিডনি ও পার্থ টেস্টের প্রথম ইনিংসে তাঁর বোলিং ফিগার ছিল ৫/৬৫ ও ৫/৬৫। ১৯৮৬ সালে ইংল্যান্ডের বিপক্ষে লর্ডস ও নটিংহাম টেস্টের প্রথম ইনিংসে সমান ৮০ রান দিয়েছিলেন হ্যাডলি, পেয়েছিলেন সমান ৬টি করে উইকেট। ক্রিকইনফো।
 
