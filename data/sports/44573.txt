
সিলেট আর কক্সবাজারে নতুন স্টেডিয়াম হলে হোক, কিন্তু আন্তর্জাতিক ম্যাচ না হওয়ায় দেশের বেশ কয়েকটা ভেন্যু যে পরিচয়-সংকটে পড়ছে, সে খবর কে রাখে!
আইসিসির নিয়মানুযায়ী কোনো মাঠে টানা পাঁচ বছর আন্তর্জাতিক ম্যাচ না হলে ওই স্টেডিয়ামকে নতুন করে নিতে হবে আন্তর্জাতিক ভেন্যুর মর্যাদা। ২০০৬ সালের পর আর আন্তর্জাতিক ম্যাচ না হওয়ায় ফতুল্লা স্টেডিয়াম এবং বগুড়ার শহীদ চান্দু স্টেডিয়ামকেও এখন ওই শর্ত পূরণ করতে হবে। একই অবস্থা ২০০৫ সালের পর থেকে আন্তর্জাতিক ক্রিকেট থেকে নির্বাসিত ঢাকার বঙ্গবন্ধু ও চট্টগ্রামের এমএ আজিজ স্টেডিয়ামেরও।
শেষ দুটি মাঠকে আন্তর্জাতিক ভেন্যু হিসেবে বিসিবিও আর ভাবে না। টি-টোয়েন্টি বিশ্বকাপের বিকল্প ভেন্যু বলে ফতুল্লা স্টেডিয়ামকে নিয়েও হয়তো শঙ্কা নেই। তবে শহীদ চান্দু স্টেডিয়ামের ভবিষ্যৎ আপাতত অন্ধকার। নতুন অনুমোদন পেতে সর্বাধুনিক চাহিদা পূরণ সাপেক্ষে এই স্টেডিয়াম সম্পর্কে বিসিবিকেই পর্যালোচনা রিপোর্ট পাঠাতে হবে আইসিসির কাছে। কিন্তু বিসিবির ভারপ্রাপ্ত প্রধান নির্বাহী নিজাম উদ্দিন চৌধুরী জানালেন, ‘প্রয়োজন হলেই কেবল আমরা কোনো স্টেডিয়ামের জন্য রিঅ্যাক্রিডিটেশনের আবেদন করব।’
