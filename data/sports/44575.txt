
বোলিং অ্যাকশন অনেকটা অ্যালান ডোনাল্ডের মতো। লোকি ফার্গুসনের ক্যারিয়ারের শুরুটাও হয়েছে দুর্দান্ত। অভিষেকে ষষ্ঠ বলেই বোল্ড করেছেন ডেভিড ওয়ার্নারকে। ‘সাদা বিদ্যুতের’ মতো আলো ফার্গুসন ছড়াতে পারবেন কি না, সেটি ভবিষ্যৎই বলে দেবে। তবে বর্তমান প্রেক্ষাপটে তিনি আসছে সিরিজে বাংলাদেশের জন্য এক দুশ্চিন্তার নামই। ফার্গুসনে যে নতুন ‘গতিদানব’কে খুঁজে পেয়েছে নিউজিল্যান্ড।অভিষেকটা ওয়ার্নারের উইকেট দিয়ে হলেও অস্ট্রেলিয়ার বিপক্ষে দুই ওয়ানডের অভিজ্ঞতা ভালো নয় ফার্গুসনের। কিন্তু নিউজিল্যান্ড এ নিয়ে ভাবছে না। কারণটা অবশ্যই তাঁর গতি। শেন বন্ড ও অ্যাডাম মিলনের পর এমন একজন ফাস্ট বোলারকে নিউজিল্যান্ড খুঁজে পেয়েছে, যিনি ঘণ্টায় ১৫০ কিলোমিটার গতিতে বল করতে পারেন। সে জন্যই হয়তো আটটি লিস্ট ‘এ’ খেলেই আন্তর্জাতিক ক্রিকেটের দেখা পেয়ে গেলেন তিনি।অস্ট্রেলিয়া সফরে গতির ঝলক দেখিয়েছেন ভালোভাবেই। খুঁজে নিয়েছেন প্রয়োজনীয় আত্মবিশ্বাসও, ‘আমি জানতাম এই পর্যায়ে খেলতে পারব এবং ভালো করব। এখন আমি পরবর্তী চ্যালেঞ্জের (বাংলাদেশ) অপেক্ষায়।’ আর সিরিজটা হচ্ছেও নিজের চেনা মাঠ, চেনা কন্ডিশনে। তাই অস্ট্রেলিয়া সিরিজের ব্যর্থতা বাংলাদেশকে দিয়েই ভুলতে চাইবেন এই ফাস্ট বোলার। তবে বাংলাদেশের বিপক্ষে কখনো খেলেননি ২৫ বছর বয়সী ফার্গুসন। এটা তাই তাঁর জন্য সম্পূর্ণ নতুন এক অভিজ্ঞতা, ‘আমি অনূর্ধ্ব-১৯ খেলিনি (চোটের কারণে), তাই এটা নতুন এক চ্যালেঞ্জ। ওরা এখন শক্ত প্রতিপক্ষ। আগের মতো চাইলেই সহজে হারানো যাবে না।’কোচ মাইক হেসন অবশ্য বাংলাদেশকে সহজে হারানোর মূল অস্ত্র হিসেবে দেখছেন এই ফার্গুসনকে। ফার্গুসনের সিরিজজুড়েই বাংলাদেশের মাথাব্যথার কারণ হবে বলে ধারণা হেসনের, ‘লোকির ভালো গতি আছে এবং সে খুব দ্রুত শিখছে। ইদানীং ভালো বাউন্সারও মারছে। পুরো সিরিজে বাংলাদেশিদের গতি আর নতুন বলে সুইং দিয়ে ভোগাবে সে।’ সূত্র: স্টাফ ডট কো এনজি।
