



কাশ্মীর সমস্যা নিয়ে আফ্রিদির টুইটের সমালোচনা করেছিলেন ভারতীয় ক্রিকেটাররা
 আফ্রিদি সমালোচনার জবাব দিয়েছেন
 বলেছেন, আইপিএলে ডাকলেও খেলতাম না
 আফ্রিদি নিজেকে পাকিস্তানের সৈনিক হিসেবেই দেখেন


কাশ্মীর সমস্যা নিয়ে রাজনৈতিক মন্তব্য টুইট করে ভারতের সাবেক থেকে বর্তমান ক্রিকেটারদের ব্যাপক সমালোচনার শিকার হয়েছেন শহিদ আফ্রিদি। এ নিয়ে মোহাম্মদ কাইফ টুইট করেছিলেন, ‘পাকিস্তানের খেলোয়াড়েরা আইপিএলে খেলার সুযোগ পেলে আফ্রিদি এ ধরনের কথা বলতেন—এটা আমি ভাবতেও পারি না।’ ভারতের সাবেক ক্রিকেটারের এই সপাট ড্রাইভের জবাবে আফ্রিদি পাল্টা গুগলি, আইপিএলে ডাকলেও খেলতাম না।
ভারতের নিয়ন্ত্রণাধীন কাশ্মীরের শ্রীনগরে এর আগে বন্দুকযুদ্ধে তিন ভারতীয় সৈন্য ও ১৩ জন সন্দেহভাজন জঙ্গি নিহত হয়। আফ্রিদি এর প্রতিবাদে মুখর হয়ে টুইট করেন, ‘ভারতের দখল করা কাশ্মীরের পরিস্থিতি ভয়াবহ এবং উদ্বেগজনক। স্বাধীনতা নিয়ে কথা বলায় প্রাণ হারাতে হচ্ছে নিরীহ মানুষদের। অবাক হচ্ছি, জাতিসংঘ কিংবা অন্য আন্তর্জাতিক সংস্থাগুলো এখন কোথায়? এই রক্তপাত বন্ধে তারা কি কিছুই করবে না?’পাকিস্তানের সাবেক অধিনায়কের এই টুইটের পর সমালোচনায় মুখর হয়ে ওঠেন ভারতের ক্রিকেটাররা। শচীন টেন্ডুলকারের মতো ক্রিকেট ব্যক্তিত্ব পর্যন্ত বলেছেন, ‘বাইরের কারও জানা কিংবা বলার দরকার নেই কী করা উচিত।’ সুরেশ রায়নার টুইট, ‘আশা করি, আফ্রিদি ভাই পাকিস্তানের সামরিক বাহিনীকে কাশ্মীরে সন্ত্রাস ও যুদ্ধ থামানোর অনুরোধ করবেন।’আফ্রিদিও চুপ করে বসে থাকেননি। বলা যায় ‘বুম বুম’ ব্যাটিংই করলেন! ‘পাক প্যাশন’কে ৩৮ বছর বয়সী আফ্রিদি বলেছেন, ‘ওরা আমাকে ডাকলেও খেলতাম না। আমার কাছে পিএসএলই বড় এবং এমন একটা সময় আসবে, যখন তা আইপিএলকেও ছাড়িয়ে যাবে। পিএসএল উপভোগ করছি। আইপিএলে খেলার দরকার নেই। এটা নিয়ে আগ্রহ নেই, কখনো ছিল না।’শুধু তা-ই নয়, আফ্রিদি কিন্তু নিজেকে দেশের একজন সৈনিক হিসেবেই ভাবেন। ক্রিকেটার না হলে নাকি সামরিক বাহিনীতেই যোগদান করতেন, ‘ক্রিকেটার না হলে সামরিক বাহিনীতে যোগ দিতাম। আমার টুইটে প্রতিক্রিয়া দেখানো নিয়ে মোটেও ভাবছি না। এটা বিশ্বাস করি যে সত্য বলেছি এবং সত্য বলার অধিকার আমার আছে। আমি আমার দেশের একজন সৈনিক। আমার দেশই আমার সম্মান, পাকিস্তান আমার কাছে সবকিছু।’
