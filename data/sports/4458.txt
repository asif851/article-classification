
বাংলাদেশ ক্রিকেট লিগের (বিসিএল) দ্বিতীয় রাউন্ডে দুটি অসাধারণ কীর্তির সাক্ষী হলো বাংলাদেশ ক্রিকেট। দুদিন আগে ঘরোয়া প্রথম শ্রেণির ক্রিকেটে প্রথম বাংলাদেশি ব্যাটসম্যান হিসেবে ১০ হাজার রান করেছেন তুষার ইমরান। আজ বাংলাদেশের প্রথম বোলার হিসেবে প্রথম শ্রেণির ক্রিকেটে ৫০০ উইকেট পেয়েছেন আবদুর রাজ্জাক।এ রাউন্ডের আগেই ৪৯৯ উইকেট নিয়ে রাজ্জাক দাঁড়িয়ে ছিলেন ৫০০ উইকেটের দোরগোড়ায়। আজ বিকেএসপিতে দ্বিতীয় রাউন্ডের তৃতীয় দিনে ওয়ালটন মধ্যাঞ্চলের সাদমান ইসলামকে আউট করে ৩৫ বছর বয়সী বাঁহাতি স্পিনার পৌঁছে গেছেন অনন্য উচ্চতায়।২০১৪ সালের আগস্টে ওয়েস্ট ইন্ডিজ সফরের পর থেকে জাতীয় দলের দরজাটা বন্ধ হয়ে যাওয়ার পর রাজ্জাকের সব মনোযোগ ঘরোয়া প্রথম শ্রেণির ক্রিকেটেই। গত চার বছরে প্রায় প্রতি মৌসুমেই তিনি ধারাবাহিক উজ্জ্বল। গত বিসিএলেও রাজ্জাক ছিলেন সর্বোচ্চ উইকেট শিকারি (৬ ম্যাচে ৩৮ উইকেট)। প্রথম শ্রেণির ক্রিকেটেও তিনি বাংলাদেশের সর্বোচ্চ উইকেট শিকারি বোলার। ১১২ প্রথম শ্রেণির ম্যাচে যে ৫০০ উইকেট পেয়েছেন, এর ২৩৯টি এসেছে গত পাঁচ মৌসুমে।এ মৌসুমে নিজের রাজত্ব ধরে রেখেছেন রাজ্জাক—এগিয়ে চলেছেন একেকটি কীর্তি গড়ে।
যেভাবে রাজ্জাকের ৫০০ উইকেট—১০০ উইকেট: ২০০৪-০৫ মৌসুম২০০ উইকেট: ২০১২-১৩ মৌসুম৩০০ উইকেট: ২০১৩-১৪ মৌসুম৪০০ উইকেট: ২০১৫-১৬ মৌসুম৫০০ উইকেট: ২০১৭-১৮ মৌসুম
