
পোপের সাক্ষাত্ পাওয়াটা গুরুত্বপূর্ণ, নাকি ম্যাচ? আর্জেন্টিনার বিপক্ষে আগামীকাল বুধবারের প্রীতি ম্যাচের আগে এ প্রশ্নে দ্বিধাবিভক্ত ইতালি। ইতালি বলতে কোচ সিজার প্রানদেল্লি ও মারিও বালোতেল্লি। কোচ মনে করেন, পোপের দেখা পাওয়াটা খেলার চেয়েও বেশি গুরুত্বপূর্ণ। অন্যদিকে ইতালির আক্রমণভাগের প্রাণভোমরা বালোতেল্লি বলছেন, উপলক্ষটা যখন খেলা, তখন খেলাকেই বেশি গুরুত্ব দেওয়া উচিত।দীর্ঘ এক যুগ পর মুখোমুখি হচ্ছে দুই সাবেক বিশ্ব চ্যাম্পিয়ন আর্জেন্টিনা ও ইতালি। ম্যাচটি অনুষ্ঠিত হবে ইতালির রোমে। এবারের ম্যাচটি নিয়ে কয়েক মাস ধরেই আলোচনা চলছিল। কারণ, এই ম্যাচে উপস্থিত থাকবেন পোপ ফ্রান্সিসকো। আর্জেন্টিনায় জন্ম নেওয়া ফ্রান্সিস একজন ফুটবলপ্রেমী হিসেবে পরিচিত।বার্তা সংস্থা রয়টার্সের তথ্যানুযায়ী, আজ মঙ্গলবার পোপের সঙ্গে দেখা করবে আর্জেন্টিনা ও ইতালি দল। এটাকে বিশেষ মুহূর্ত হিসেবে দেখছেন ইতালির কোচ, ‘আমরা প্রতিদিন, প্রতি সপ্তাহে ফুটবল খেলি। অন্যদিকে পোপের সঙ্গে সাক্ষাতের সুযোগ জীবনে একবারই আসে। এটা নতুন এক অনুভূতি।’খবর বেরিয়েছে, পোপের সঙ্গে দেখা করাটা গুরুত্বপূর্ণ মনে করছেন না ‘ব্যাড বয়’ বালোতেল্লি। ইতালির এই তারকা স্ট্রাইকারের কাছে ম্যাচটাই আগে। শিষ্যের এমন বক্তব্যে প্রানদেল্লির প্রতিক্রিয়া, ‘বালোতেল্লি যদি বলে থাকে যে পোপের সঙ্গে সাক্ষাতের চেয়ে আর্জেন্টিনার বিপক্ষে ম্যাচটাই বেশি গুরুত্বপূর্ণ, আমি তার সঙ্গে একমত হতে পারছি না। দুই দল একই হোটেলে আছি। এ ম্যাচটা আমাদের সবার জন্য উদযাপনের।’আর্জেন্টিনা ও ইতালি সর্বশেষ মুখোমুখি হয়েছিল ২০০১ সালে। সেটা ছিল একটি প্রীতি ম্যাচ। কাকতালীয়ভাবে দীর্ঘ এক যুগ পর সেই প্রীতি ম্যাচেই মুখোমুখি হচ্ছে সাবেক বিশ্ব চ্যাম্পিয়নরা।পরিসংখ্যানের আলোয় আলোকিত ইতালি। এ পর্যন্ত ১৩টি ম্যাচে আর্জেন্টাইনদের মুখোমুখি হয়েছে ইতালীয়রা। এর মধ্যে ইতালি জিতেছে ছয়বার, আর্জেন্টিনা দুবার। পাঁচটি ম্যাচ ড্র হয়। দুই দলের সর্বশেষ লড়াইয়ের দিক থেকে অবশ্য এগিয়ে আর্জেন্টিনাই। সর্বশেষ দুই লড়াইয়ের দুটিতেই জেতে আর্জেন্টিনা। ২০০১ সালে ইতালির মাটিতে প্রীতি ম্যাচে ২-১ গোলে জয় পায় আর্জেন্টাইনরা। এর আগে ১৯৯০ সালের বিশ্বকাপ সেমিফাইনালে ইতালিকে টাইব্রেকারে হারিয়ে ফাইনালে ওঠে ডিয়েগো ম্যারাডোনার দল। সেটাও ছিল ইতালির মাটিতেই। এখন দেখার অপেক্ষা, এক যুগ পর শেষ হাসি হাসে কোন দল—লিওনেল মেসির আর্জেন্টিনা, নাকি মারিও বালোতেল্লির ইতালি।
 
 
