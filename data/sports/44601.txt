
অভিনন্দনবার্তায় কী বলবেন, তা হয়তো ভেবেই রেখেছেন রাউল গঞ্জালেস। অভিনন্দন কাকে জানাবেন, প্রশ্ন শুধু এটাই। লিওনেল মেসি না ক্রিস্টিয়ানো রোনালদো? চ্যাম্পিয়নস লিগে রাউলের সবচেয়ে বেশি গোলের (৭১টি) রেকর্ডটি ভেঙে দেওয়ার সম্ভাবনার দুয়ারে দাঁড়িয়ে তাঁরা দুজনই।প্রথম সুযোগটা মেসিই পেয়েছেন। রাউলকে ছুঁতে গতকাল চ্যাম্পিয়নস লিগে বার্সেলোনা-পিএসজি ম্যাচের আগ পর্যন্ত মেসির দরকার ছিল ৪ গোল, পেরিয়ে যেতে ৫টি। এক ম্যাচে চার-পাঁচ গোল করা মেসির জন্য অসম্ভব নয়, তবে খুবই কঠিন। সেই কঠিন কাজটা মেসি করতে পেরেছেন কি না, সেটাও পাঠকদের জানা হয়ে গেছে এরই মধ্যে। যে সুযোগটা মেসি কাল পেয়েছেন, সেটাই আজ পাচ্ছেন রোনালদোও। চ্যাম্পিয়নস লিগের মূল পর্বে পর্তুগিজ উইঙ্গারের গোল ৬৮টি। ‘বি’ গ্রুপে আজ রিয়াল মাদ্রিদও খেলবে তুলনামূলক দুর্বল প্রতিপক্ষ বুলগেরিয়ান ক্লাব লুদোগোরেৎসের বিপক্ষে। মৌসুমের শুরু থেকে যেভাবে গোল-বুভুক্ষু হয়ে উঠেছেন রোনালদো, আজ তাঁর পক্ষে রাউলকে ছুঁয়ে ফেলা কিংবা পেরিয়ে যাওয়া তাই কঠিন মনে হচ্ছে না মোটেও।গত সপ্তাহেই লা লিগায় দেপোর্তিভো লা করুনিয়ার বিপক্ষে ৮-২ গোলের জয়ের ম্যাচে হ্যাটট্রিক করেছিলেন রিয়ালের পর্তুগিজ উইঙ্গার। এলচের বিপক্ষে পরের ম্যাচে একাই করেছেন চার গোল। একটা গোল পেয়েছেন গত শনিবার ভিয়ারিয়ালকে হারানো ম্যাচেও। সব মিলিয়ে এ মৌসুমে লা লিগায় রিয়ালের ছয় ম্যাচের পাঁচটিতে খেলেছেন রোনালদো, গোল করেছেন ১০টি! লা লিগার ইতিহাসে প্রথম ছয় ম্যাচ শেষে এর চেয়ে বেশি গোল করতে পারেননি আর কোনো ফুটবলার। সমান ১০টি করে গোল করেছিলেন বার্সেলোনার হাঙ্গেরিয়ান ফরোয়ার্ড লাজলো কুবালা (১৯৫৩-৫৪ মৌসুমে) ও রিয়ালের কিংবদন্তি স্ট্রাইকার পাহিনো (১৯৫৪-৫৫)। পাহিনো অবশ্য কীর্তিটা রিয়ালের জার্সি গায়ে গড়েননি, রিয়াল ছেড়ে এর আগের মৌসুমেই তিনি যোগ দিয়েছিলেন দেপোর্তিভো লা করুনিয়ায়। রিয়াল মাদ্রিদের ইতিহাসে তাই এমন বিধ্বংসী হয়ে মৌসুম শুরু করা প্রথম খেলোয়াড় রোনালদো। চ্যাম্পিয়নস লিগেও গত মৌসুমে একাই ১৭ গোল করে গড়েছিলেন এক মৌসুমে সবচেয়ে বেশি গোলের রেকর্ড। এ মৌসুমে প্রথম ম্যাচেই বাসেলকে ৫-১ গোলে উড়িয়ে দিয়েছে রিয়াল, একটা গোল পেয়েছেন রোনালদোও। সব মিলিয়ে ইউরোপ-সেরার টুর্নামেন্টে সর্বশেষ ১২ ম্যাচে ১৮ গোল তাঁর।আজ এই ছন্দটা ধরে রাখতে পারলে শুধু লুদোগোরেৎসের কপালই পুড়বে না, রাউলও পেছনে পড়ে যেতে পারেন রোনালদোর! গোল ডটকম।টুকিটাকিচ্যাম্পিয়নস লিগে প্রতিপক্ষের মাঠে সর্বশেষ ৬ ম্যাচে ২০ গোল করেছে রিয়াল মাদ্রিদ। জয় চার, ড্র এক। একমাত্র হার গত মৌসুমে ডর্টমুন্ডের কাছে কোয়ার্টার ফাইনালে।স্পেনের মাঠে এ পর্যন্ত ২১ ম্যাচ খেলেছে জুভেন্টাস। জিতেছে তিনটি, ড্র চার, হার ১৪। জুভেন্টাসের বর্তমান দলে স্পেনের মাঠে সর্বশেষ জয়ের (২০০৮-০৯ চ্যাম্পিয়নস লিগে রিয়ালের বিপক্ষে) সাক্ষী শুধু একজন, জর্জো কিয়েলিনি।ইতালিয়ান ক্লাবের বিপক্ষে নিজের মাঠে এ পর্যন্ত ৯ ম্যাচ খেলেছে অ্যাটলেটিকো মাদ্রিদ, জয় ছয়টি, হার তিন।ইংল্যান্ডের মাঠে ইংলিশ কোনো ক্লাবের বিপক্ষে কখনো জয় পায়নি গ্যালাতাসারাই। নয় ম্যাচ খেলে হার ছয়, ড্র তিন।
ইংলিশ ক্লাবের বিপক্ষে নিজের মাঠে বাসেলের পরিসংখ্যান—চার জয়, তিন ড্র, চার হার। সুইজারল্যান্ডের মাঠে পাঁচ ম্যাচ খেলে সবগুলোতেই গোল পেয়েছে লিভারপুল।
