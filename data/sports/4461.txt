
গলে জিতেছিল শ্রীলঙ্কা, কলম্বোয় জিতল বাংলাদেশ। টেস্ট সিরিজের ট্রফিটা তাই ভাগাভাগি করে নিলেন দুই অধিনায়ক। কিন্তু এমন রোমাঞ্চকর একটা সিরিজ মাত্র দুই টেস্টের হলে হয় নাকি! কী হতো আরেকটা টেস্ট থাকলে! অনেকের মতো এই আক্ষেপ কিংবদন্তি শ্রীলঙ্কান ব্যাটসম্যান ও সাবেক অধিনায়ক কুমার সাঙ্গাকারারও। পি সারা ওভালে বাংলাদেশের স্মরণীয় জয়ের পরই সাঙ্গাকারা টুইটারে অভিনন্দন জানিয়েছেন মুশফিকের দলকে। সঙ্গে লিখেছেন, ‘সবচেয়ে ভালো হতো যদি সিরিজে আরও একটা টেস্ট থাকত। সামনে এটা ভেবে দেখা যেতে পারে।’ কিন্তু এটা কি শুধু আরও একটা রোমাঞ্চকর টেস্ট দেখার ইচ্ছে থেকেই বলেছেন সাঙ্গা? না কি ভাবছেন, আরও একটা টেস্ট থাকলে সিরিজ জিতে যেতে পারত শ্রীলঙ্কা! সাঙ্গাকারাই ভালো বলতে পারবেন।
