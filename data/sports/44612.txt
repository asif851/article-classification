
২০১৮ রাশিয়া বিশ্বকাপ নিশ্চিত হওয়ার আগে সমালোচনায় জর্জরিত হয়েছিলেন আর্জেন্টিনার খেলোয়াড়েরা। কিন্তু বাছাইপর্বের শেষ ম্যাচে এসে আর্জেন্টিনা রাশিয়ার টিকিট পাওয়ার পর ভোজবাজির মতো পাল্টেছে দৃশ্যপট। সবাই মেসি-বন্দনায় মুখর। অথচ রাশিয়া যাত্রা নিশ্চিত হওয়ার আগে নিন্দুকেরা বলেছেন, আর্জেন্টিনা জাতীয় দল গড়া হয় মেসির পছন্দের খেলোয়াড়দের নিয়ে!
নিন্দুকদের এসব বাক্যবাণের জবাবে এত দিন চুপ থাকলেও এবার টিওয়াইসি স্পোর্টসকে দেওয়া সাক্ষাৎকারে মুখ খুলেছেন মেসি। আর্জেন্টিনা ফরোয়ার্ড সেই সাক্ষাৎকারে ক্ষোভ উগরে দিয়ে বলেছেন, ‘আমার বন্ধুরাই শুধু খেলে (জাতীয় দলে), অসম্মান করতেই এমন কথা বলা হয়। খুব রাগ লাগে যখন শুনি, জাতীয় দলের খেলোয়াড় নির্বাচন করি আমি। ডি মারিয়া, হিগুয়েইন, মাচেরানোদের মতো বিশ্বমানের খেলোয়াড়দের জাতীয় দলে অন্তর্ভুক্তি নিয়ে ওরা প্রশ্ন তোলে। এসব শুনলে হাসি পায়। আমার বন্ধু বলেই ওরা খেলার সুযোগ পায়—এসব কথা বলা মানে খেলোয়াড়দের অসম্মান করা।’আর্জেন্টিনা অধিনায়ক এমন অভিযোগ সরাসরি নাকচ করে দিয়ে বলেছেন, ‘এসব আসলে মিথ্যা অভিযোগ। এত দিনে তা প্রমাণিত। সর্বশেষ ওরা ইকার্দিকে নিয়ে বলেছিল, আমি চাই না সে জাতীয় দলে সুযোগ পাক। কিন্তু জাতীয় দলে আমি কখনোই কোনো খেলোয়াড়ের অন্তর্ভুক্তি কিংবা ছাঁটাইয়ের ব্যাপারে সিদ্ধান্ত দিই না। এটা আমার স্বভাব নয়।’গত বিশ্বকাপের ফাইনালে উঠলেও দেশকে শিরোপা জেতাতে পারেননি মেসি। বার্সেলোনা তারকা পরিবারের জন্য হলেও শিরোপা জিততে চান। কারণ জাতীয় দলের হয়ে ব্যর্থ হলে খেলোয়াড়দের পরিবারকে ভুগতে হয়, ‘জাতীয় দলের হয়ে আমাদের (খেলোয়াড়) চেয়ে আমাদের পরিবার শিরোপা জিততে বেশি উদ্‌গ্রীব। কেননা ব্যর্থ হলে তাদের ভুগতে হয় সবচেয়ে বেশি।’ পাওলো দিবালার সঙ্গে সম্পর্ক নিয়েও কথা বলেছেন ৩০ বছর বয়সী ফরোয়ার্ডটি। কিছুদিন আগে দিবালা বলেছিলেন, ‘মেসির সঙ্গে জাতীয় দলে খেলা কঠিন। কারণ, আমরা একই পজিশনে খেলে থাকি।’ দিবালার এই উক্তি নিয়ে কম জল ঘোলা হয়নি। বিশ্লেষকেরা মেসি-দিবালার সম্পর্কে তিক্ততার রেশও খুঁজে পেয়েছিলেন। কিন্তু মেসি নিজেই সেই ভুল ভাঙালেন, ‘দিবালার সঙ্গে আমি কথা বলেছি। সে কী বলতে চেয়েছে তা আমি বুঝি। অন্যরা অবশ্য তাঁর কথার ভুল ব্যাখ্যা করেছে। কিন্তু এ নিয়ে দিবালার কোনো কিছু ব্যাখ্যা করার প্রয়োজন নেই।’স্পেনে ১৩ বছর বয়সে পা রাখার পর থেকেই মেসি বার্সেলোনার খেলোয়াড়। অনেকবার প্রশ্ন উঠেছে, পাঁচবারের বর্ষসেরা খেলোয়াড়টি তাঁর সোনায় মোড়ানো ক্যারিয়ারের ইতি টানবেন কোথায়? এ প্রশ্নের জবাবে মেসি অনেকবারই ইঙ্গিত দিয়েছেন, যেখান থেকে শুরু করেছিলেন, আর্জেন্টিনার সেই নিউওয়েলস ওল্ড বয়েজে ফিরে গিয়ে বুট তুলে রাখতে চান। সাক্ষাৎকারে সেই ইচ্ছাটা আবারও জানালেন মেসি, ‘নিওয়েলস ওল্ড বয়েজের হয়ে প্রিমেরা লিগে খেলতে পারলে ভালো লাগত। তবে সেটা ঘটবে কি না, আমি নিশ্চিত নই। তবে ওদের হয়ে শেষ করতে পারলে সত্যিই ভালো লাগত।’ সূত্র: মুন্দো আলবিসেলেস্তে, ফুটবল এসপানা।
