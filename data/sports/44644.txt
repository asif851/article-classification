
জোড়া গোল করেছেন ক্রিস্টিয়ানো রোনালদো। মিস করেছেন পেনাল্টি। যদিও দুই গোলের একটি পেনাল্টি থেকেই। ক্রসবারেও লাগিয়েছেন বল। রোনালদোময় এই ম্যাচে লাটভিয়াকে ৪-১ গোলে হারিয়েছে ইউরোপীয় চ্যাম্পিয়ন পর্তুগাল।বিশ্বকাপ বাছাইপর্বের এই ম্যাচটি পর্তুগালের জন্য কাগজে-কলমে সহজ হলেও লাটভিয়া কিন্তু ছেড়ে কথা বলেনি। প্রতিদ্বন্দ্বিতা গড়েছে। পর্তুগালকে প্রথম গোলের জন্য অপেক্ষা করতে হয়েছে ২৮ মিনিট পর্যন্ত। রোনালদোর পেনাল্টি গোলে এগিয়ে গেলেও গোলের ব্যবধানটা বাড়াতে পারেনি অনেকক্ষণ। ৫৮ মিনিটে উল্টো রোনালদোই প্রাপ্ত পেনাল্টি পোস্টে মেরে নষ্ট করেন। ৬৮ মিনিটে আরতারস জিউজিন্স গোল করে সমতায় ফেরান লাটভিয়াকে।খেলায় সমতা ফেরার পরপরই বোধ হয় টনক নড়ে পর্তুগালের। দুই মিনিটের ব্যবধানে ইউরোপীয় চ্যাম্পিয়নদের ২-১ গোলে এগিয়ে দেন উইলিয়াম কারভালহো। ৮৫ মিনিটে রিকার্ডো কারেসমার ক্রস থেকে দুর্দান্ত এক ভলিতে নিজের দ্বিতীয় গোলটি করেন রোনালদো। পর্তুগালের চার নম্বর গোলটি আসে ব্রুনো আলভেসের হেড থেকে।লাটভিয়ার বিপক্ষে জোড়া গোলে পর্তুগালের হয়ে রোনালদোর গোলসংখ্যা ৬৮। ইউরোপের সর্বকালের সর্বোচ্চ গোলদাতার মধ্যে রোনালদোর অবস্থান যৌথভাবে চতুর্থ। রোনালদোর আগে দেশের হয়ে ৬৮টি গোল আছে জার্মানির জার্ড মুলার ও রিপাবলিক অব আয়ারল্যান্ডের রবি কিনের।কালকের ম্যাচে নিজের গোলসংখ্যা আরও বাড়াতে পারতেন পর্তুগিজ তারকা। একটি পেনাল্টি তো তিনি মিস করেছেনই। একবার গোলমুখে সুবিধাজনক জায়গায় থেকেও বলে পা ছোঁয়াতে পারেননি। আরেকবার তাঁর হেড ক্রসবারে লেগে ফিরে আসে। সূত্র: রয়টার্স।
