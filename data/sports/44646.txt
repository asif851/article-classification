
ধারণা ছিল, টি-টোয়েন্টি বিশ্বকাপের পরপরই শহীদ আফ্রিদি আন্তর্জাতিক ক্রিকেটকে বিদায় বলে দেবেন। কিন্তু অবসর তিনি নেননি। কেন নেননি জানেন? তাঁর উপলব্ধি, পাকিস্তান দলে এই মুহূর্তে যেসব তরুণ খেলোয়াড়েরা আসছেন, তাঁদের চেয়ে তিনি অনেক ভালো খেলোয়াড়। যেখানে তিনি অনেকের চেয়েই ভালো, সেখানে অবসর নেওয়ার কোনো কারণ তিনি খুঁজে পাননি।সম্প্রতি বিবিসির উর্দুভাষী এক অনুষ্ঠানে আফ্রিদি পাকিস্তান দল ও পাকিস্তানি ক্রিকেট নিয়ে বিস্ফোরক কিছু মন্তব্য করেছেন। তিনি পরিষ্কার বলে দিয়েছেন, পাকিস্তান ক্রিকেট মোটেও আন্তর্জাতিক মানের নয়। পাকিস্তান ক্রিকেট বোর্ডের সমালোচনা তো করেছেনই, পাকিস্তানি ক্রিকেটারদেরও সমালোচনা করেছেন পাকিস্তানি অলরাউন্ডার। আফ্রিদি বলেছেন, ‘বলা হয়, পাকিস্তান ক্রিকেটে প্রতিভার অভাব নেই। কিন্তু এটা পুরোপুরি সত্য নয়। পাকিস্তান ক্রিকেটে যে ধরনের খেলোয়াড় আছে, তারা আন্তর্জাতিক ক্রিকেটের যোগ্য নয়।’এত কিছুর পরেও আফ্রিদি জানিয়েছেন, বোর্ডের সঙ্গে কেন্দ্রীয় চুক্তিতে থাকার কারণে তিনি এই সাক্ষাৎকারে তেমন কিছুই বলতে পারেননি। তবে কথা দিয়েছেন, অবসর নিলে তিনি এ ব্যাপারে মুখ খুলবেন, সবাইকে জানাবেন পাকিস্তানে ক্রিকেটের অবস্থা কতটা খারাপ!
