
বাংলাদেশের হয়ে প্রথম মাঠে নামার স্মৃতি মনে পড়ে সাকিব আল হাসানের? প্রথম রান, প্রথম উইকেট, প্রথম সেঞ্চুরি...। সাকিব হয়তো ভ্রু কুঁচকে বলতে পারেন, ‘সব প্রথমের কথা কি আর মনে থাকে!’ মাঠের সব ঘটনা তাঁর নাও মনে থাকতে পারে। তবে বাবা হওয়ার স্মৃতি নিশ্চয়ই কোনো দিন ভোলার নয়।৮ নভেম্বর জিম্বাবুয়ে সিরিজে দ্বিতীয় ওয়ানডের আগের দিন হঠাৎই যুক্তরাষ্ট্রে উড়াল দিতে হলো সাকিবকে। পথেই খবর পেলেন, পৃথিবীতে এসেছে তাঁর ফুটফুটে ‘রাজকন্যা’। মাঠে কত কীর্তিতেই তো তাঁর মুখে ধরা দিয়েছে আনন্দমাখা হাসি। তবে এ আনন্দের তাৎপর্য একেবারেই ভিন্ন। প্রথমবারের মতো বাবা হয়েছেন—সুখের একটা হিল্লোল বয়ে গিয়েছে তাঁর হৃদয়ে। সে সুখের ব্যাপ্তি এতটাই বড়, কাল বরিশালের বিপক্ষে ম্যাচে হারের পরও দেখা মিলল অন্য সাকিবের! মুখে লেগে রয়েছে সেই স্মিত হাসি।সাকিবের মিনিট পাঁচেক সময়ের সংবাদ সম্মেলনে যতটা না ছিল ক্রিকেট, তার চেয়ে বেশিই ছিল ব্যক্তি জীবনের গল্প। সে গল্প বলতেও যেন খুব একটা ক্লান্তি নেই বিশ্বসেরা অলরাউন্ডারের। যদিও শুরুতেই বললেন, ‘ম্যাচ নিয়েই কথা বলি। আল্লাহর রহমতে সব ঠিকঠাক আছে।’ কিন্তু তা আর থাকল কোথায়! ঘুরেফিরে আলোচনা মোড় নিল সাকিবের বাবা হওয়ার ঘটনায়!জীবনটা কেমন লাগছে সাকিবের, জবাবে ‘ভালো, আলহামদুলিল্লাহ’ শব্দ দুটো না বললেও বাঁহাতি অলরাউন্ডারের মুখের অভিব্যক্তিতেই সব কিছু পরিষ্কার। তবে কটা দিন বেশ ধকলই গেছে। তিন সপ্তাহের ব্যবধানে তিনবার ঢাকা-চট্টগ্রাম করলেই যেখানে হাঁপিয়ে উঠতে হয়, সেখানে সাকিব তিন সপ্তাহের ব্যবধানে বাংলাদেশ-যুক্তরাষ্ট্র করলেন তিনবার!জিম্বাবুয়ে সিরিজ খেলতে সন্তানসম্ভবা স্ত্রী উম্মে আহমেদ শিশিরকে রেখে চলে এসেছিলেন দেশে। প্রথম ওয়ানডের পর জরুরি ভিত্তিতে আবার উড়াল সুদূর মার্কিন মুলুকে। দিন দশেকের ব্যবধানে বিপিএল খেলতে আবারও চলে এলেন দেশে। সাকিব জানালেন, এমন ‘দৌড়াদৌড়ি’ জীবনে এই প্রথম, ‘অনেক ব্যস্ততা ছিল। এত ব্যস্ততা আগে কখনো হয়নি। অবশ্য আগের দিন বিমান থেকে নেমে পরের দিন ম্যাচ খেলেছি, এমন বেশ কয়েকবারই হয়েছে।’অনেক ধকল গেলেও নবজাতকের নিষ্পাপ মুখখানি ভুলিয়ে দিয়েছে রাজ্যের ক্লান্তি। প্রথমবারের মতো বাবা হওয়ার অনুভূতি যে আর কিছুর সঙ্গেই তুলনীয় নয়, সাকিব জানালেন সে কথাটাই, ‘আমি ফ্লাইটে ছিলাম। ফ্লাইটে থাকার সময়ই খবরটা পেলাম। আবুধাবিতে নামার পর দেখা হলো স্কাইপেতে। এটা বিশেষ অনুভূতি তো অবশ্যই। প্রথম সন্তানের বাবা হওয়া-সব সময়ই এ অনুভূতিটা অন্যরকম। প্রথমবারের সব কিছুতেই বিশেষ আবেদন থাকে।’খেলোয়াড় সাকিব তো নতুন নন। তবুও এদিন তাঁকে নতুনই লাগে! ঠিকই তো! খেলোয়াড় হিসেবে কতবারই এসেছেন সংবাদ সম্মেলনে, বাবা সাকিব তো এই প্রথমই!
