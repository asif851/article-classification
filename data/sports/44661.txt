
কাল অনুশীলনে অ্যাংকেল মচকে যাওয়ায় প্রথম ওয়ানডে খেলতে পারেননি মোস্তাফিজুর রহমান। আরও বড় দুঃসংবাদ, সম্ভবত এই সিরিজেই আর ফেরা হচ্ছে না তাঁর। আগামীকাল কেপটাউনে গিয়ে স্ক্যান করানোর পর চূড়ান্ত সিদ্ধান্ত নেওয়া হবে। তবে ফিজিওর ধারণা, মোস্তাফিজের পক্ষে সিরিজের (টি–টোয়েন্টিসহ) বাকি ম্যাচগুলোতেও খেলা কঠিন হবে। সে ক্ষেত্রে বাঁহাতি এই পেসারের জন্য দক্ষিণ আফ্রিকা সফরটা শেষই হয়ে গেছে বলা যায়।
দলের একটি সূত্র জানিয়েছে, মোস্তাফিজের পা এখন অনেক ফোলা। ব্যথাও আছে ভালোই। এ অবস্থায় তাঁকে ছাড়াই বাকি ওয়ানডে ও টি-টোয়েন্টিগুলো খেলার চিন্তা করছে দল। দেশ থেকে বিকল্প হিসেবে কাকে ডেকে আনা যায়, সে চিন্তাও নাকি শুরু হয়ে গেছে।মোস্তাফিজ ও তামিম যে প্রথম ওয়ানডেতে খেলবেন না, সে সিদ্ধান্ত ফিজিও জানিয়েছেন কাল রাতে। ঊরুর চোটে পড়া তামিম হয়তো চেষ্টা করলে খেলতে পারতেন। কিন্তু ফিজিওই নাকি তাঁর ব্যাপারে কোনো ঝুঁকি নিতে চাননি। তবে তামিম আশাবাদী, পার্লের দ্বিতীয় ওয়ানডেতে তিনি মাঠে নামতে পারবেন।দক্ষিণ আফ্রিকা সিরিজের শুরু থেকেই চোটজর্জর বাংলাদেশ দল। তামিম তো ঊরুর চোট বয়ে বেড়াচ্ছেন প্রস্তুতি ম্যাচ থেকেই। প্রথম টেস্টের সময় কাঁধে চোট পান সৌম্য সরকার। টেস্ট সিরিজের পর দেশে ফিরে যাওয়া পেসার শফিউল ইসলামও গেছেন কাঁধের ব্যথা নিয়ে। এবার সে তালিকায় যোগ হলেন মোস্তাফিজ। কাল ব্যাটিংয়ের সময় হ্যামস্ট্রিংয়ের চোটে পড়েছেন মুশফিকুর রহিমও। তবে তাঁর চোট গুরুতর নয় বলে জানিয়েছেন দলের ম্যানেজার মিনহাজুল আবেদীন।
