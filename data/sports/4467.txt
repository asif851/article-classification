
ছোট্ট, সুন্দর ও মনোরম শহর মাগুরা। এ শহরে বিশ্বসেরা অলরাউন্ডার সাকিব আল হাসানের জন্ম।দশম সংসদ নির্বাচনে মাগুরা-২ আসন থেকে নির্বাচিত সাংসদ বীরেন শিকদারের বাড়ি মাগুরায়। তিনি এবার সরকারের যুব ও ক্রীড়া প্রতিমন্ত্রী। দেড় যুগ পর মাগুরায় কেউ মন্ত্রী হলেন। প্রতিমন্ত্রী হিসেবে মাগুরায় প্রথম পা রেখেই বীরেন শিকদার ঘোষণা দিলেন বিশ্বসেরা অলরাউন্ডারের শহরে আন্তর্জাতিক মানের স্টেডিয়াম করবেন। গত মঙ্গলবার রাতে মাগুরা সার্কিট হাউসে সাংবাদিকদের সঙ্গে মতবিনিময় অনুষ্ঠানে আবেগপ্রবণ কণ্ঠে তিনি ওই ঘোষণা দেন। এ সময় সাংবাদিকদের কাছে প্রতিমন্ত্রী হিসেবে তাঁর জন্ম জেলা মাগুরাকে নিয়ে নানা উন্নয়ন কর্মপরিকল্পনার কথা তুলে ধরেন। সাংবাদিকদের কাছ থেকে পরামর্শও চান। বিশ্বসেরা অলরাউন্ডার সাকিব আল হাসানের শহর মাগুরা। আপনি যুব ও ক্রীড়া প্রতিমন্ত্রী। তাই এই শহরকে নিয়ে আপনার বিশেষ কী পরিকল্পনা আছে? সাংবাদিকদের এমন প্রশ্নে বীরেন শিকদার বলেন, ‘মাগুরা স্টেডিয়ামকে আন্তর্জাতিক মানের স্টেডিয়াম করা হবে। এটা আমি করবই। সে ক্ষেত্রে এ স্টেডিয়াম আন্তর্জাতিক ভেন্যু হলেও বিস্মিত হওয়ার কিছু থাকবে না। এখানে আন্তর্জাতিক মানের স্টেডিয়াম হলে মাগুরার চেহারা পাল্টে যাবে। সামাজিক-অর্থনৈতিক উন্নয়ন হবে। আমি মাগুরার ক্রীড়াঙ্গনকে অন্য উচ্চতায় নিয়ে যাব। অপেক্ষা করুন, আপনারা দৃশ্যমান কিছু দেখতে পাবেন। আমি করে দেখাব।’
 
