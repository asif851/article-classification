
শেষ কবে এত আনন্দ করেছে কুমিল্লার মানুষ! কবে ভেসেছে এমন উৎসবের স্রোতে! পরশু রাতে বিপিএল ফাইনালে বরিশাল বুলসের বিপক্ষে শেষ ওভারের নাটক জিতে চ্যাম্পিয়ন কুমিল্লা ভিক্টোরিয়ানস। মুহূর্তের মধ্যে ঢাকার মিরপুর শেরেবাংলা স্টেডিয়ামের আনন্দের ঢেউ আছড়ে পড়ল কুমিল্লায়। গোটা শহর যেন উৎসবের মঞ্চ।বিভিন্ন এলাকা থেকে ক্রিকেটপ্রেমীরা স্বতঃস্ফূর্তভাবে আনন্দমিছিল নিয়ে জড়ো হন শহরের প্রাণকেন্দ্র কান্দিরপাড় পূবালী চত্বরে। রাত বাড়ার সঙ্গে সঙ্গে বেড়েছে মিছিলের ঢেউ। নানা রকম বাদ্যযন্ত্রে বাজতে থাকে উৎসবের তাল। হাজার চারেক জনতার বিজয় উৎসব চলেছে মধ্যরাত পর্যন্ত। আতশবাজির ফোয়ারা আর পটকার শব্দ বাড়িয়ে দিচ্ছিল উল্লাসের মাত্রা। কুমিল্লা ভিক্টোরিয়ানসের থিম সং বাজিয়ে হয়েছে আনন্দনৃত্য। উল্লাস আর হর্ষধ্বনি ভেসে এসেছে অনেক বাসাবাড়ির ছাদ থেকেও।ফ্র্যাঞ্চাইজির নাম কুমিল্লা ভিক্টোরিয়া সরকারি কলেজের নামে। এই কলেজের ছাত্রছাত্রীদের আনন্দটা তাই একটু অন্য রকম। শেষ বলে অলক কাপালি জয়সূচক রানটা এনে দিতেই উল্লাসে ফেটে পড়ে কলেজের বিভিন্ন ছাত্রাবাসের শিক্ষার্থীরা। ক্রিকেটপ্রেমীদের নিজেদের উদ্যোগেই শহরের অন্তত ১৭টি জায়গায় বিপিএল ফাইনাল দেখানো হয় বড় পর্দায়।বিপিএলে প্রথমবার এসেই চ্যাম্পিয়ন কুমিল্লা ভিক্টোরিয়ানস! ‘রূপকথা’র এই গল্প কালও ঘুরেছে কুমিল্লার মানুষের মুখে মুখে। বিজয় দিবসের অনুষ্ঠানগুলোতেও জায়গা করে নিয়েছে মাশরাফি বিন মুর্তজার দলের অবিস্মরণীয় এই সাফল্যের কথা। ১৬ ডিসেম্বরের আগের রাতে পাওয়া জয় যেন মোহাবিষ্ট করে রেখেছে সবাইকে। ক্রিকেটের এমন সাফল্য সামনে রেখে কেউ কেউ কুমিল্লা বিভাগ বাস্তবায়নের দাবিটাও তুলেছেন নতুন করে।ক্রীড়া সংগঠক বদরুল হুদা জেনুর বিশ্বাস, ‘ভিক্টোরিয়ানসের এ জয় কুমিল্লার ক্রিকেটের মোড় ঘুরিয়ে দেবে। গ্রামগঞ্জে ক্রিকেটের পরিসর আরও বাড়বে।’ কুমিল্লা ভিক্টোরিয়ানসের প্রধান উপদেষ্টা পরিকল্পনামন্ত্রী আ হ ম মুস্তফা কামাল কুমিল্লায় ক্রিকেট স্টেডিয়াম নির্মাণের যে প্রতিশ্রুতি দিয়েছেন, সেটাও এবার পূরণ হবে বলে তাঁর আশা। জেলা ক্রীড়া সংস্থার সভাপতি ও জেলা প্রশাসক মো. হাসানুজ্জামান কল্লোল বলেছেন, ‘বিজয়ের আগের রাতে এমন আনন্দের সংবাদ কুমিল্লার মানুষকে দারুণভাবে উজ্জীবিত করেছে।’
