
প্রথম বিপিএলে রাজশাহীর হয়েই খেলেছিলেন মুশফিকুর রহিম। তখন অবশ্য ফ্র্যাঞ্চাইজিটির নাম ছিল ‘দুরন্ত রাজশাহী’। মালিকানা বদলে এখন সেটি রাজশাহী কিংস। আগেই জানা গিয়েছিল এবার ‘আইকন’ হিসেবে রাজশাহীতে খেলবেন মুশফিক। আজ সেটির আনুষ্ঠানিকতা হয়ে গেল। মুশফিকের মুখে তাই ‘ঘরে’ ফেরার আনন্দ।আনুষ্ঠানিকভাবে রাজশাহীর আইকন ঘোষণার দিনে মুশফিক নিজেই বললেন, ‘আমার বাড়ি বগুড়ায়। আমি রাজশাহী বিভাগেরই ছেলে। সবাই চাই যার যার অঞ্চলের হয়ে খেলতে। অবশ্যই চেষ্টা করব তারা যে পরিকল্পনা করে আমাকে নিয়েছে সেটা সফল করতে। গত বছর রাজশাহী অল্পের জন্য চ্যাম্পিয়ন হতে পারেনি (রানার্সআপ), এবার চেষ্টা থাকবে সেই অপূর্ণতা দূর করতে।’রাজশাহীর স্বত্বাধিকারী হাফিজুর রহমান খান রাজশাহী কিংসকে ‘আঞ্চলিক দল’ মনে না করলেও মুশফিকের কথার প্রতিধ্বনিই করলেন, ‘রাজশাহী কিংস দলটি একটা অঞ্চলের নামে। তবে এটা কোনো আঞ্চলিক দল নয়। সারা বাংলাদেশের ক্রিকেটকে এগিয়ে নিতে দলটা তৈরি হয়েছে। এখানে আঞ্চলিক প্রসঙ্গটা বড় নয়। তবু মনে করি, মুশফিক ঘরের ছেলে, ঘরে ফিরেছে।’গত বিপিএলে মুশফিক খেলেছেন বরিশাল বুলসের হয়ে। বাংলাদেশ টেস্ট অধিনায়ককে নিয়ে কদিন আগে আপত্তিকর মন্তব্য করছিলেন ফ্র্যাঞ্চাইজিটির অন্যতম স্বত্বাধিকারী এম এ আওয়াল চৌধুরী। সেটির জন্য অবশ্য পরে তিনি দুঃখও প্রকাশ করেছেন। মুশফিক ওসব আর মনে রাখতে চান না, ‘যিনি কথাটা বলেছেন তিনি দুঃখ প্রকাশ করেছেন। ওটা শেষ হয়ে গেছে। কারও সামনে নিজেকে প্রমাণ করার জন্য আসলে আমি খেলি না। খেলি নিজেকে চ্যালেঞ্জ জানিয়েই। রাজশাহী যে উদ্দেশে আমাকে নিয়েছে, মানে চ্যাম্পিয়ন করতে আমাদের অসাধারণ খেলতে হবে। একা ম্যাচ জেতানো সম্ভব নয়। অধিনায়কত্ব করার যদি সৌভাগ্য হয় সবাইকে নিয়ে যেন জিততে পারি।’আইকন হিসেবে মুশফিকের আনুষ্ঠানিক পরিচিতি পর্বটা হয়ে গেলেও বিপিএলের সর্বোচ্চ রান সংগ্রাহক রাজশাহীর অধিনায়কত্ব করবেন কি না, সেটি অবশ্য এখনো জানায়নি তারা। গতবার তাদের অধিনায়ক ছিলেন ড্যারেন স্যামি। এবারও ক্যারিবীয় তারকাকে ধরে রেখেছে রাজশাহী। শেষ পর্যন্ত দলের অধিনায়কত্ব করবেন কে, সেটি জানতে তাই অপেক্ষায় থাকতেই হচ্ছে।
 
