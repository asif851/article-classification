
কোপার ফাইনালে হারের পর সবাইকে স্তম্ভিত করে অন্তর্জাতিক ফুটবলকে বিদায় বলে দেন লিওনেল মেসি। ক্রিস্টিয়ানো রোনালদোও কি সেই পথে হাঁটবেন? আজ ইউরো ফাইনালে ফ্রান্সের মুখোমুখি পর্তুগাল। ইউরো শ্রেষ্ঠত্বের মঞ্চে আরও একবার স্বপ্নভঙ্গ হলে রোনালদো জাতীয় দল থেকে অবসর নেবেন কি না, এমন জল্পনা-কল্পনাও ডালপালা মেলেছে। তবে পর্তুগাল কোচ ফার্নান্দো সান্তোস বলছেন, অবসর নেওয়া দূরে থাক, রোনালদো আরও অন্তত বছর দশেক খেলে যাবেন!সান্তোসের কথা একটু বাড়াবাড়িই মনে হতে পারে। এখন রোনালদোর বয়স ৩১, ৪১ বছর পর্যন্ত নিশ্চয়ই খেলবেন না। এটি হয়তো কথার কথা। তবে সান্তোস বিশ্বাস করেন, আরও লম্বাই হবে রোনালদোর ক্যারিয়ার, ‘রোনালদো আরও অন্তত ছয়, সাত বা দশ বছর খেলবে। কালকে (আজ) অন্তত তার শেষ ম্যাচ হচ্ছে না, সেটা নিশ্চিত করেই বলা যায়।’রোনালদোকে অনেক আগে থেকেই চেনেন সান্তোস। সেই ২০০৩ সালে রোনালদো যখন স্পোর্টিং লিসবনে পেশাদার ক্যারিয়ার শুরু করেন, সান্তোস ছিলেন ওই ক্লাবের কোচ। রোনালদোকে অবশ্য মাত্রই মাস দুয়েক কাছ থেকে দেখেছিলেন সান্তোস, এর পর সিআর-সেভেন পাড়ি জমান ম্যানচেস্টার ইউনাইটেডে। সেই অভিজ্ঞতা থেকেই সান্তোস রোনালদোর ওপর আস্থা রাখছেন, ‘সে মানসিকভাবে দারুণ শক্ত। সব সময় সে নিজেকে নতুন পর্যায়ে নিতে চায়। জন্মগতভাবেই সে জয়ী হতে চায়। সে সব সময় সেরা হতে চায়, নিজেকে আরও ভালো করতে চায়।’সেই হার না-মানা মানসিকতার জন্যই কি রোনালদো পর্তুগালের হয়ে যত দিন সম্ভব খেলে যেতে চান? সময়ই দেবে উত্তর।
