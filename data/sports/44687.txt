
বিসিবির চুক্তিতে গত বছর ছিলেন ১৪ জন ক্রিকেটার। এবার সংখ্যাটা বেড়ে দাঁড়াচ্ছে সম্ভবত ১৫। নির্বাচকদের কাছ থেকে গত মাসে নতুন চুক্তির জন্য যে ১৫ খেলোয়াড়ের নাম বোর্ডে জমা দেওয়া হয়েছে, তাতে নতুন মুখ চারজন।আগামী এক বছর জাতীয় দলে কাদের বেশি নিয়মিত থাকার সম্ভাবনা, মূলত সেটি বিবেচনা করেই চুক্তির জন্য খেলোয়াড় তালিকা তৈরি করেছেন নির্বাচকেরা। তাতে গতবারের ১৪ জনের তালিকা থেকে বাদ পড়েছেন নাসির হোসেন, আল আমিন হোসেন ও আরাফাত সানি। নতুনদের মধ্যে তাসকিন আহমেদ, মোসাদ্দেক হোসেন ও মেহেদী হাসান মিরাজের চুক্তিতে আসা নিশ্চিত। নতুন চতুর্থ মুখটি হতে পারেন উইকেটকিপার ব্যাটসম্যান নুরুল হাসান অথবা পেসার কামরুল ইসলাম।ভারতীয় ক্রিকেট বোর্ড সম্প্রতি তাদের খেলোয়াড়দের বেতন বাড়িয়ে দ্বিগুণ করেছে। গ্রেড ‘এ’র ক্রিকেটাররা বার্ষিক দুই কোটি রুপি বেতনেও অবশ্য সন্তুষ্ট নন। তাঁদের অনুযোগ, ইংল্যান্ড-অস্ট্রেলিয়ার ক্রিকেটাররা এর চেয়ে অনেক বেশি বেতন পান। এসবের তুলনায় প্রতিবার একটু একটু করে বাড়িয়েও বাংলাদেশের ক্রিকেটারদের বেতন খুব বেশি নয়। তবে তামিম-সাকিবদের জন্য সুখবর, এ বছরও তাঁদের বেতন বাড়তে পারে ২০ থেকে ৩০ শতাংশের মতো। বর্তমানে বিসিবির চুক্তিবদ্ধ খেলোয়াড়দের মধ্যে সর্বোচ্চ মাসিক বেতন আড়াই লাখ টাকার মতো।মিরপুরে কাল প্রিমিয়ার লিগের দলবদল করতে এসে টেস্ট অধিনায়ক মুশফিকুর রহিম এ প্রসঙ্গে বললেন, ‘প্রিমিয়ার লিগ ও বিপিএলে খেলোয়াড়েরা আর্থিকভাবে বেশ লাভবান হয়। সবাই এই দুই-আড়াই মাসের জন্য মুখিয়ে থাকে। জাতীয় দলের হয়ে আমরা বছরে ৯-১০ মাস ব্যস্ত থাকি। এখানেও অর্থের পরিমাণটা আরেকটু ভালো হলে ভালো হতো।’বিসিবির কাছে বেতন-ভাতা বাড়ানোর দাবি আরও আগেই জানিয়ে রেখেছেন খেলোয়াড়েরা। মুশফিকের বিশ্বাস, বিসিবি তাঁদের অনুরোধে সাড়া দেবে, ‘১০-১১ বছর খেলার পর মনে হয়, এখনো অনেক কিছুই নেই। আমরা একটা অনুরোধ করেছি। আশা করি, তারা (বিসিবি) সেটি মাথায় রাখবে এবং খেলোয়াড়দের জন্য কিছু করবে।’
 
