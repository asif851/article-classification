
এই কিছুদিন আগেও তাঁর ওপর বিরক্ত ছিল সমর্থকেরা। তারা দাবি তুলেছিল আর্সেন ওয়েঙ্গারের সঙ্গে চুক্তি নবায়ন না করতে। কিন্তু দলবদলের বাজারে শেষ মুহূর্তে মেসুত ওজিলকে কিনে বাজিমাত করেছেন আর্সেনাল কোচ। প্রিমিয়ার লিগেও উত্তর লন্ডনের ক্লাবটির সুসময় চলছে। সমর্থকদের আস্থা ফিরে পাওয়া ওয়েঙ্গারও তাই জানালেন, এই ভালোবাসা নিয়েই তিনি চিরদিন থাকতে চান আর্সেনাল কোচ হিসেবে।এ মুহূর্তে প্রিমিয়ার লিগের সবচেয়ে দীর্ঘস্থায়ী কোচ তিনি। ১৯৯৬ সালে ‘গানারদের’ দায়িত্ব নিয়ে ১৭টি বছর কাটিয়ে দিয়েছেন। যদিও তার অধীনে আর্সেনাল শেষ বড় কোনো শিরোপা জিতেছে আট বছর আগে। তবে পরশু ব্রিটিশ দৈনিক টেলিগ্রাফ-এর সঙ্গে সাক্ষাৎকারে ক্লাবের স্বত্বাধিকারী মার্কিন ধনকুবের স্টান ক্রোয়েনকে বলেছেন, ফরাসি কোচের প্রতি এখনো তাঁরা পূর্ণ আস্থাশীল। মালিকপক্ষের ভরসায় স্বভাবতই উচ্ছ্বসিত আর্সেনাল কোচ, ‘সত্যি বলতে আমি চিরদিন এখানে থেকে যেতে পারলেই খুশি হতাম। কিন্তু তার জন্য আমাকে অমর হতে হবে। এটা বোকার মতো চিন্তা হয়ে যায়। তাই আমি যত দিন এখানে আছি এই ক্লাবকে সেরাটা দিয়ে যেতে চাই। কারণ আমি আর্সেনালকে ভালোবাসি।’ধারণা করা হচ্ছে, ক্লাবের সঙ্গে কিছুদিনের মধ্যেই তাঁর চুক্তি নবায়ন হবে। তবে খেলার চেয়ে এসব বিষয়ে বেশি মনোযোগ দিতে রাজি নন আর্সেনাল কোচ, ‘আমি জানি না কখন চুক্তি সই হবে, কখন সময় পাব। এটা এ মুহূর্তে খুব জরুরি কিছু নয়।’ রয়টার্স।
