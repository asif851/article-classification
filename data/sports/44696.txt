
চোখে ‘সমস্যা’ নিয়েই সেঞ্চুরি করেছিলেন হ্যামিল্টন টেস্টে, পাকিস্তানের বিপক্ষে। এরপর অস্ত্রোপচার করালেন। অস্ট্রেলিয়া আর বাংলাদেশের বিপক্ষে ওয়ানডে সিরিজে খেলেননি। চলমান টি-টোয়েন্টি সিরিজেও নেই রস টেলর। 
এই ফাঁকে খেলেছেন ঘরোয়া প্রথম শ্রেণির ক্রিকেটে, সেটা টেস্ট সিরিজের জন্য প্রস্তুত হতেই। তাতে পরপর দুই ইনিংসে অপরাজিত ৮২ ও ৮০। চোখের ‘পাওয়ার’ ঠিকঠাক করে নিয়ে বাংলাদেশের বিপক্ষে নেমে পড়ছেন টেলর। দুই টেস্ট সিরিজের দল ঘোষণা করেছে স্বাগতিকেরা। তাতে টেলরের ফিরে আসাই বড় সংবাদ। নিউজিল্যান্ডের নির্বাচক গ্যাভিন লারসেন বলেছেন, ‘রসকে ফিরে পাওয়া দারুণ একটা ব্যাপার। ওর যে অ​বিশ্বাস্য রেকর্ড, সেটাই বলে দেয় দলের জন্য ও কত বড় ব্যাপার। সর্বশেষ টেস্টেও কিন্তু ও সেঞ্চুরি করেছিল। দীর্ঘ দিন ধরে আমাদের টেস্ট দলের গুরুত্বপূর্ণ অংশ হয়ে আছে ও। ও থাকা মানে দলে মহামূল্য অভিজ্ঞতা ও ভাবনা বৃদ্ধি পাওয়া।’১২ জানুয়ারি শুরু সিরিজের প্রথম টেস্ট। ওয়েলিংটনে। ২০ জানুয়ারি দ্বিতীয় টেস্ট দিয়ে শেষ হবে বাংলাদেশের এই সফর।
নিউজিল্যান্ড টেস্ট দল: কেন উইলিয়ামসন (অধিনায়ক), ট্রেন্ট বোল্ট, ডিন ব্রাউনলি, কলিন ডি গ্র্যান্ডহোম, ম্যাট হেনরি, টম ল্যাথাম, হেনরি নিকোলস, জিৎ​ রাভাল, মিচেল স্যান্টনার, টিম সাউদি, রস টেলর, নিল ওয়াগনার, বিজে ওয়াটলিং (উইকেটরক্ষক)।
