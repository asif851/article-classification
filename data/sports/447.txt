
৫৭৮ মিনিট! ভ্যালেন্সিয়া থেকে এই মৌসুমে বার্সেলোনায় আসার পর এতটা সময় গোল না পাওয়ার হতাশা নিয়ে কাটাতে হয়েছে পাকো আলকাসারকে। সেটি ঘুচে গেল পরশু, কোপা ডেল রেতে হারকিউলেসের বিপক্ষে। আলকাসারের ‘গোল-অভিষেকে’র দিনে বার্সাও পেয়েছে বড় জয়। ঘরের মাঠে লুইস এনরিকের দল জিতেছে ৭-০ গোলে, দুই লেগ মিলিয়ে ৮-১ গোলে জিতে উঠে গেছে টুর্নামেন্টের শেষ ষোলোতে।আলকাসারের মতো এদিন বার্সার জার্সিতে প্রথম গোল পেয়েছেন লুকাস দিনিয়েও। তবে এ দুজন নন, পরশু বার্সা জিতেছে আরদা তুরানের দুর্দান্ত পারফরম্যান্সে। হ্যাটট্রিক করেছেন তুর্কি মিডফিল্ডার।আক্রমণে ‘এমএসএন’ ত্রয়ী ছিল না, আন্দ্রেস ইনিয়েস্তাও বেঞ্চে বসে ছিলেন। দ্বিতীয় সারির দলই নামায় বার্সা, তাতেই আলো ছড়ান তুরান। তিনটি গোলই করেছেন দ্বিতীয়ার্ধে। প্রথমার্ধেই অবশ্য দিনিয়ে ও রাকিটিচের সৌজন্যে ২-০ গোলে এগিয়ে যায় বার্সা। দ্বিতীয়ার্ধে তুরান ও আলকাসারের পাশাপাশি জাল খুঁজে নিয়েছেন রাফিনহাও। রয়টার্স।
