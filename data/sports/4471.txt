
আইপিএলের সাত নম্বর আসরের নিলাম প্রক্রিয়ায় এখনো পর্যন্ত সবচেয়ে দামি খেলোয়াড় হিসেবে আবির্ভূত হয়েছেন যুবরাজ সিং। ভারতীয় ক্রিকেট দল থেকে সদ্যই বাদ পড়া বামহাতি এই মারকুটে ব্যাটসম্যানকে ১৪ কোটি রুপিতে কিনে নিয়েছে রয়্যাল চ্যালেঞ্জার্স বেঙ্গালুরু। গত মৌসুমে যুবরাজ খেলেছিলেন পুনে ওয়ারিওর্সের হয়ে।বেঙ্গালুরুতে অনুষ্ঠানরত এই নিলামে বিকিকিনির তালিকায় আছেন বিভিন্ন দেশের ৫১৪ জন ক্রিকেটার। যুবরাজ সিংয়ের পরপরই সবচেয়ে দামি খেলোয়াড় এখনো পর্যন্ত দীনেশ কার্তিক। তাঁকে  সাড়ে ১২ কোটি রুপিতে কিনেছে দিল্লি ডেয়ার ডেভিলস। দিল্লির এই ফ্র্যাঞ্চাইজি আরও এক দান মেরেছে ইংলিশ ক্রিকেটার কেভিন পিটারসেনকে কিনে। তাঁর দাম উঠেছে ৯ কোটি রুপি।কলকাতা নাইট রাইডার্স নিলাম শুরু করেছে প্রোটিয়া অলরাউন্ডার জ্যাক ক্যালিসকে দলে ভিড়িয়ে। তাদের খরচ হচ্ছে  সাড়ে ৫ কোটি রুপি।ভারতীয় নির্বাচকদের কাছে অপাংক্তেয় বীরেন্দর শেবাগের তাঁবু এবার বদলে যাচ্ছে। দিল্লি থেকে তিনি এবার যাচ্ছেন পাঞ্জাব। কিংস ইলেভেন পাঞ্জাব দিল্লি ডেয়ারডেভিলসে টেক্কা দিয়ে শেবাগকে কিনছে ৩.২ কোটি রুপি দিয়ে।এছাড়াও সানরাইজার্স হায়দরাবাদ অস্ট্রেলীয় ব্যাটসম্যান ডেভিড ওয়ার্নারকে কিনেছে সাড়ে ৫ কোটি রুপিতে। অস্ট্রেলীয় পেসার মিচেল জনসনকে কিংস ইলেভেন পাঞ্জাব নিচ্ছে সাড়ে ৬ কোটি রুপি দিয়ে। কিংস ইলেভেন জর্জ বেইলিকেও কিনছে ৩.২৫ কোটি রুপিতে।
(বিস্তারিত আরও আসবে...)
