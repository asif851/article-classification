
বিজয় মঞ্চ থেকে নেমে বারবার আফসোস করছিলেন, ‘ইস্। আরেকবার যদি সুযোগ পেতাম!’আন্তর্জাতিক অঙ্গনে কি আর হাত ফসকানো সুযোগ বারবার পাওয়া যায়? এবারের এসএ গেমসে মেয়েদের ভারোত্তোলনে ব্রোঞ্জ জিতেই তাই নিজেকে সান্ত্বনা দিতে লাগলেন বাংলাদেশের মোল্লা সাবিরা সুলতানা। দ্বাদশ এসএ গেমসে ভারোত্তোলন থেকেই এল বাংলাদেশের প্রথম পদক।আজ গুয়াহাটির ভোগেশ্বরি ফুকনোণী ইনডোর স্টেডিয়ামে ৪৮ কেজি ওজন শ্রেণিতে ব্রোঞ্জ জিতেছেন দেশের অন্যতম সেরা নারী ভারোত্তোলক। এসএ গেমসে এবারই প্রথম মেয়েদের ভারোত্তোলন অন্তভুর্ক্ত করা হয়েছে। প্রথমবার খেলতে নেমে ব্রোঞ্জ পদক জিতে ইতিহাসেরও অংশ হয়ে গেলেন সাবিরা। স্ন্যাচে তিনি দুই লিফটে তুলেছেন ৬০ ও ৬৬ কেজি। কিন্তু শেষবার ৬৬ কেজি ওঠাতে গিয়ে হাত ফসকে পড়ে যায় ভার। রুপার পদকও যেন ছিটকে গেল তাঁর হাত থেকে !হতাশ সাবিরা কিছুক্ষণ চেয়ে রইলেন নিজের হাতের দিকে। এরপর ক্লিন অ্যান্ড জার্কে তিন বারে তুলেছেন ৬৫, ৭৭ ও ৮০ কেজি। স্ন্যাচ এবং ক্লিন অ্যান্ড জার্ক মিলিয়ে ১৪৩ কেজি তুলে জিতেছেন ব্রোঞ্জ। আর এই ইভেন্টে ১৪৫ কেজি ওজন তুলে রুপা জিতেছেন শ্রীলঙ্কার দিনুশা হানসানি গোমাস। সোনা জয়ী ভারতের মীরাবাঈ চানু তুলেছেন ১৬৯ কেজি।
ব্রোঞ্জ জয়ের পর সাবিরার কণ্ঠে হতাশা, ‘বাংলাদেশে আমি যে ওজন তুলি সেটা তুলতে পারলেই রুপা জিততাম। কিন্তু শেষ লিফটের সময় আমি একটু নার্ভাস হয়ে পড়ি।’
