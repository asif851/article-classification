

ম্যাচের ৮ মিনিটে ৪০ গজ দূর থেকে এক চকিত শটে নাপোলিকে এগিয়ে দিয়েছিলেন লরেঞ্জো ইনসিনিয়ে। ক্ষণিকের জন্য হলেও রিয়াল মাদ্রিদ কোচ জিনেদিন জিদানের চিন্তায় হয়তো চিরপ্রতিদ্বন্দ্বী বার্সেলোনা ভর করেছিল। আগের রাতেই পিএসজির কাছে বার্সার উড়ে যাওয়ার স্মৃতি যে বেজায় টাটকা। কিন্তু রিয়াল সব শঙ্কা দূরে ঠেলে নাপোলিকে বার্নাব্যুতে হারিয়েছে ৩-১ গোলে।রক্ষণের দুর্বলতায় ওই গোলের রিয়াল সমর্থকেরা পড়েছিল দুশ্চিন্তায়। প্রিয় দলকে না আবার বার্সেলোনার ভাগ্য বরণ করতে হয়। কিন্তু শেষ পর্যন্ত তা হয়নি, নিজেদের মাঠে জয় নিয়েই ফিরেছে রিয়াল। এই জয়ে টানা সপ্তমবারের মতো ইউরোপ-সেরা হওয়ার এই প্রতিযোগিতায় শেষ আট নিশ্চিত করার দিকে অনেকটাই এগিয়ে গেলে জিদানের বাহিনী। সেই সঙ্গে চ্যাম্পিয়নস লিগের ইতিহাসে প্রথম দল হিসেবে শিরোপা ধরে রাখার স্বপ্নটাও এই মুহূর্তে দেখতে শুরু করেছে স্প্যানিশ জায়ান্টরা।রিয়ালকে ম্যাচে ফিরিয়েছেন করিম বেনজেমা। স্বদেশি বেনজেমাকে নিয়ে সাম্প্রতিক সময়ে কিছুটা বেকায়দায় ছিলেন জিদান। গণমাধ্যমে লেখালেখি হচ্ছিল বেনজেমার পারফরম্যান্স নিয়ে। কিন্তু চ্যাম্পিয়নস লিগের শেষ ষোলোর প্রথম রাউন্ডে সব সমালোচনা উপেক্ষা করেই জিদান আস্থা রাখলেন বেনজেমার প্রতি। বেনজেমা সেই আস্থার প্রতিদানটা দিলেন দুর্দান্তভাবেই। খুব বেশি সময় নেননি বেনজেমা। ম্যাচের ১৮ মিনিটেই রিয়ালের হয়ে সমতা ফেরান তিনি। যদিও ম্যাচের একেবারে শুরুতেই গোলের একটি সুযোগ নষ্ট করেছিলেন তিনি। পরেও অনেকগুলো সহজ সুযোগ হাতছাড়া করেছেন ফ্রেঞ্চ স্ট্রাইকার।বেনজেমার ৫১তম চ্যাম্পিয়নস লিগ গোলটি দানি কারভাহালের ক্রস থেকে। প্রথমার্ধটা সমতাতেই শেষ হয়েছে। দুই দলই দুর্দান্ত খেললেও ডি-বক্সে এসে খেই হারিয়ে ফেলায় আর গোল পায়নি কেউ। দ্বিতীয়ার্ধে অবশ্য পরের দুটো গোল পেতেও খুব বেশি সময় নেয়নি রিয়াল। শুরুতেই (৪৯ মিনিটে) টনি ক্রুসের গোলে স্কোরলাইনটা ২-১ হলো, খানিক পর (৫৪ মিনিটে) কাসেমিরোর গোলে জয়টাও মোটামুটি নিশ্চিত করে ফেলে তারা। ডান প্রান্ত থেকে ক্রিস্টিয়ানো রোনালদোর পাসে বক্সের বাইরে থেকে মাপা শটে গোল করেন ক্রুস। আর কাসেমিরোর গোলটা তো কালকের সেরা গোল। ২৫ মিটার দূর থেকে ডান প্রান্ত থেকে আচমকা ওই শট কোনো গোলকিপার পক্ষেই আঁটকানো সম্ভব হতো না।ডিয়েগো ম্যারাডোনার আশীর্বাদ-ধন্য নাপোলি অবশ্য রিয়ালকে ছেড়ে কথা বলেনি। ম্যাচের আগে নিজের পুরোনো, স্মৃতিময় ক্লাবের ড্রেসিং রুমে গিয়ে খেলোয়াড়দের উজ্জীবিত করেছেন আর্জেন্টাইন কিংবদন্তি। ম্যারাডোনার প্রেরণাতেই কিনা, আগামী ৭ মার্চের ফিরতি পর্বের ম্যাচটিকে জমিয়ে তোলার সর্বোচ্চ চেষ্টাটাই নাপোলি করেছে। মেয়েরটেনসের একটি শট ক্রসবারের সামান্য ওপর দিয়ে চলে যায়। মাদ্রিদের একাডেমিতেই বেড়ে ওঠা হোসে কায়েহনের একটি গোল বাতিল হয় অফসাইডের কারণে। রিয়ালকে শেষ মুহূর্ত পর্যন্ত চিন্তায় রেখেছে নাপোলি। তবে দুর্ভাগ্য তাদের, একটি গোল বের করতে পারেনি। রিয়ালও সুযোগ পেয়েছে, রোনালদো, মার্সেলো দুটো সহজ সুযোগ হাতছাড়া করেছেন। হামেস রদ্রিগেজের একটি প্রায় নিশ্চিত গোল ঠেকিয়ে দেন নাপোলি গোলকিপার পেপে রেইনা। ম্যাচ শেষে তাই দলের পারফরম্যান্স নিয়ে সন্তুষ্টি ছিল জিদানের কণ্ঠে, ‘আজকের ম্যাচে বেনজেমা, রোনালদো, রদ্রিগেজের পারফরম্যান্স পুরো দলের পারফরম্যান্স ভালো করতে সহায়ক হয়েছে।’নাপোলি কোচ মাউরোজিও সারির মতে, সাম্প্রতিক সময়ের সেরা রিয়ালই কাল তাঁর দলের বিপক্ষে খেলেছে। ৩-১ গোলে হারলেও এখনো আশা হারাতে চান না তিনি, ‘গত তিন মাসের সেরা খেলাটা রিয়াল আমাদের বিপক্ষেই খেলল। তবে আমি আশাবাদী। এখনই সবকিছু শেষ হয়ে যায়নি। নিজেদের সেরা খেলাটাই এখন পরের লেগে দরকার। সেরা খেলাটা খেললে অনেক কিছুই সম্ভব। হয়তো ম্যাচটা আমরা হারব, কিন্তু নিজেদের সেরা খেলাটাই পরের লেগে খেলতে হবে।’ পরের লেগে ৮ মিনিটে ইনসিনিয়ের ওই দুর্দান্ত গোলটা তাই হয়ে উঠতে পারে মহামূল্যবান। সূত্র: এএফপি।
