
অস্ট্রেলিয়া সফরটা জয় দিয়ে শুরু করেছে বিসিবির হাইপারফরম্যান্স (এইচপি) দল। আজ ডারউইনের মারারা ক্রিকেট গ্রাউন্ডে সিরিজের প্রথম একদিনের ম্যাচে নর্দান টেরিটোরি আমন্ত্রিত একাদশকে ১ উইকেটে হারিয়েছেন লিটন-এনামুলরা। ১৯০ রান তাড়া করতে নেমেছিল এইচপি। লিটন দাস-এনামুল হকের ওপেনিং জুটিই তুলে ফেলে ৫৮ রান। তবে ২৮ রানের মধ্যে ৪ উইকেট হারিয়ে বেশ চাপেই পড়ে গিয়েছিল তারা। পঞ্চম উইকেটে ২৮ রান যোগ করে চাপটা সামলানোর চেষ্টা করেন তাসামুল হক-তানভীর হায়দার। কিন্তু ১৫ রানের মধ্যে আরও ৩ উইকেট হারিয়ে আবারও বিপদে পড়ে এইচপি। ১২৯ রানে ৭ উইকেট হারিয়ে লিটনদের জয়ের স্বপ্ন যখন মিলিয়ে যাওয়া শঙ্কা, ঠিক তখনই বিপর্যয় কাটিয়ে দলকে জয়ের প্রান্তে পৌঁছে দেন তানভীর হায়দার-আবুল হাসানের অষ্টম উইকেট জুটি। এই জুটি যোগ করে মূল্যবান ৪৪ রান। ৩১ রান করে আবুল হাসান আউট হলেও ৫১ রানে অপরাজিত থেকেছেন তানভীর। এক ওভার আর ১ উইকেট হাতে রেখে জয়ের দেখা পায় বিসিবির এইচপি দল। সকালে টস জিতে বোলিং নেয় এইচপি দল। আবু হায়দার-সাইফউদ্দিন-জুবায়েরদের নিয়ন্ত্রিত বোলিংয়ে স্বচ্ছন্দে এগোতে পারেনি নর্দান টেরিটোরি আমন্ত্রিত একাদশ, ৫০ ওভারে করে ৭ উইকেটে ১৮৯। প্রতিপক্ষকে ২০০-এর নিচে আটকেও লিটনরা অবশ্য ম্যাচটা জিতেছেন কঠিন করে। কাল একই মাঠে সিরিজের দ্বিতীয় ম্যাচ।
 
