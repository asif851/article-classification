
বিতর্ক ফিফার পিছু ছাড়ছেই না। সেপ ব্লাটারের নির্বাচনী বিতর্ক, দুর্নীতির দায়ে ১৫ জন কর্মকর্তার বিরুদ্ধে মামলায় এমনিতেই কোণঠাসা হয়ে পড়েছিল ফিফা। এবার মহাসচিব জেরোম ভালকের বিরুদ্ধে উঠল বিশ্বকাপের টিকিট নিয়ে দুর্নীতির অভিযোগ। এত বিতর্কের মধ্যে আর ঝুঁকি নেয়নি ফিফা। তড়িঘড়ি করে ভালকেকে বরখাস্ত করে আপাতত পরিস্থিতি শান্ত করার চেষ্টা চালাচ্ছে তারা।জেবি স্পোর্টস নামের একটি প্রতিষ্ঠান ব্রাজিল বিশ্বকাপে টিকিট বিক্রির দায়িত্ব পেয়েছিল। কিন্তু তাদের সঙ্গে চুক্তি বাতিল করে দেয় ফিফা। ওই প্রতিষ্ঠানের কর্মকর্তা বেনি এলন গতকাল ভালকের বিপক্ষে টিকিট বিক্রিতে দুর্নীতির অভিযোগ আনেন। বিশ্বকাপ টিকিট বিক্রি করে প্রাপ্ত লাভের ৫০ ভাগই নাকি ভালকে আত্মসাৎ করেছেন। ভালকের কারসাজিতে নাকি বিশ্বকাপের আট হাজার্ ৩০০টি টিকিট নাকি গায়েব হয়ে গিয়েছিল। এগুলো তাদের সাধারণ মূল্যের চেয়ে চার গুণ দামে বিক্রি করা হয়েছে। সব মিলিয়ে কেবল টিকিটের অর্থ আত্মসাৎ করেই নাকি ২০ কোটি ইউরো পেয়েছেন ভালকে।ফিফার এক বিবৃতিতে জানানো হয়, ‘মহা সচিবের বিরুদ্ধে বেশ কিছু অভিযোগ উত্থাপন করা হয়েছে। ফিফা এ ব্যাপারে অবগত। এ ব্যাপারে নৈতিকতা সংক্রান্ত কমিটির কাছে আনুষ্ঠানিক তদন্ত করার অনুরোধ জানানো হয়েছে।’ব্লাটারের ডান হাত হিসেবেই পরিচিত ছিলেন ভালকে। ব্লাটার রাজ্যহারা হচ্ছেন আগামী জানুয়ারিতে। এর আগেই ফিফায় নিজের পদ থেকে ছিটকে গেলেন ভালকে। ৫৪ বছর বয়সী এই ফরাসির বিপক্ষে এর আগেও দুর্নীতির অভিযোগ উঠেছিল। দক্ষিণ আফ্রিকাকে এক কোটি ডলার ঘুষ দেওয়ার ওই অভিযোগ অবশ্য তখন উড়িয়েই দিয়েছিলেন। নতুন এই অভিযোগের পর ভালকের আইনি উপদেষ্টারা এই অভিযোগকেও ভিত্তিহীন দাবি করেছেন। কিন্তু ফিফা যে এ ব্যাপারে ভিন্ন চিন্তা ভাবনা করছে তা বরখাস্তের সিদ্ধান্তেই বোঝা যাচ্ছে। সূত্র: এএফপি
