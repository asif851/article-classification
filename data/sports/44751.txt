

২১৬ রানে অলআউট হয়েই ম্যাচ শেষ করে দিয়েছিল শ্রীলঙ্কা। ম্যাচের ফল নিয়ে বাকি কৌতূহল শেষ করে দিয়েছেন শিখর ধাওয়ান ও বিরাট কোহলি। মাত্র ১ উইকেট হারিয়ে প্রথম ওয়ানডে জিতে নিয়েছে ভারত। তখনো ইনিংসের বাকি ১২৭ বল!পঞ্চম ওভারে দলীয় ২৩ রানে আউট হয়েছিলেন রোহিত শর্মা (৪)। কিন্তু রান তাড়া করতে কোনো অসুবিধাই হয়নি ভারতের। ধাওয়ানের ৯০ বলে ১৩২ রানের ঝড় ও কোহলির ৭০ বলে ৮২ রানে মাত্র ২৮.৫ ওভারেই ২২০ রান তুলে ফেলেছে ভারত। মাত্র ৭১ বলে সেঞ্চুরি করে ক্যারিয়ারের ১১তম সেঞ্চুরিকে নিজের দ্রুততম সেঞ্চুরি বানিয়ে ফেললেন ধাওয়ান। এর আগে ব্যাটিংয়ে নেমে শুরুটা বেশ ভালোই করেছিল শ্রীলঙ্কা। ৩ উইকেট হারিয়ে ১৫০ রান উঠে গিয়েছিল ২৭ ওভারেই। সমর্থকেরা যখন বড় সংগ্রহের স্বপ্ন দেখেছেন, ঠিক তখনই পুরোনো চেহারায় লঙ্কান ব্যাটিং। অলআউট ২১৬ রানেই। শেষ ৭ উইকেট নেই মাত্র ৬৬ রানের মধ্যেই!ডাম্বুলার উইকেট ছিল ব্যাটিং-স্বর্গ। সে কারণেই কিনা সিরিজের প্রথম ওয়ানডেতে টসে জিতে শ্রীলঙ্কাকেই ব্যাটিংয়ে পাঠিয়েছিলেন ভারত-অধিনায়ক বিরাট কোহলি। উদ্দেশ্যটা পরিষ্কার। এই উইকেটে রান তাড়া করাতেই যে বেশি সুবিধা। এ ধরনের উইকেটে পরে ব্যাটিং করে যেখানে ৩০০ রানও তাড়া করে ফেলা যায়, সেখানে শ্রীলঙ্কা কিনা গুটিয়ে গেল ২১৬ রানেই!দুই ওপেনারে বড় সংগ্রহের ভিত্তিটা ভালোই গড়েছিল শ্রীলঙ্কা। দুই ওপেনার নিরোশান ডিকভেলা আর দানুস্কা গুনাতিলকা গড়েছিলেন ৭৪ রানের জুটি। ওভারপ্রতি প্রায় ৬ করে রান নিচ্ছিলেন দুই বাঁহাতি। গুনাতিলকা আউট হওয়ার পর ফিফটি তুলে নিয়েছেন ডিকভেলা। ১৩৯ রানে ডিকভেলা আউট হলে যেন মড়ক লাগে লঙ্কান শিবিরে। থারাঙ্গা, কাপুগেদারা কিংবা থিসারা পেরেরা কেউই বড় ইনিংস খেলতে পারেননি। নিঃসঙ্গ লড়াই করেছেন সাবেক অধিনায়ক অ্যাঞ্জেলো ম্যাথুস। অপরাজিত ছিলেন ৩৬ রান করে। যথারীতি ধ্বংসযজ্ঞের নায়ক ভারতীয় স্পিনাররা। তিন স্পিনার অক্ষর প্যাটেল, কেদার যাদব ও যুজবেন্দ্র সিং চাহাল মিলেই ৭ উইকেট তুলে নিয়েছেন। এর মধ্যে ৩ উইকেট অক্ষরের। ২ উইকেট নিয়েছেন বুমরাহ। সূত্র: এএফপি।
