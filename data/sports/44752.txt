
বুন্দেসলিগায় বায়ার্ন মিউনিখের সামনে এক বরুসিয়া ডর্টমুন্ডই যা একটু বাধা সৃষ্টি করতে পারে। কিন্তু এবার লিগের প্রথম ‘ডার ক্লাসিকার’-এ (জার্মান ক্লাসিকো) বায়ার্নের কাছে ডর্টমুন্ড পাত্তাই পায়নি। সিগনাল ইদুনা পার্কে ঘরোয়া চিরপ্রতিদ্বন্দ্বীদের বিপক্ষে বায়ার্ন জিতেছে ৩-১ গোলে।
আক্রমণ-প্রতি আক্রমণে ঠাসা প্রথমার্ধের ১৬ মিনিটে বায়ার্নকে এগিয়ে দেন আরিয়েন রোবেন। স্বভাবসুলভ ডান প্রান্ত দিয়ে কিছুটা ভেতরে ঢুকে বাঁকানো শটে করা গোলটি দিয়ে দারুণ এক কীর্তিও গড়েছেন ৩৩ বছর বয়সী এ উ​ইঙ্গার। বুন্দেসলিগার ইতিহাসে ডাচ খেলোয়া​ড়দের মধ্যে সর্বোচ্চ গোলদাতা (৯৩) এখন রোবেন। বায়ার্নের বিদেশি খেলোয়াড়দের মধ্যে বুন্দেসলিগায় সর্বোচ্চ গোলের রেকর্ডও এখন তাঁর। আসরটিতে গোলের ‘সেঞ্চুরি’ করতে রোবেনের চাই আর মাত্র ৭ গোল।
 লেভানডফস্কি স্কোরশিটে নাম লিখিয়েছেন ৩৭ মিনিটে। জশুয়া কিমিচের ক্রস থেকে ‘ব্যাকহিল’ করে বল জালে পাঠান এ পোলিশ স্ট্রাইকার। ৬৭ মিনিটে ডেভিড আলাবার গোলে বড় ব্যবধানের জয় নিশ্চিতের পথেই ছিল বায়ার্ন। কিন্তু নির্ধারিত সময়ের ২ মিনিট আগে মার্ক বাত্রার দারুণ এক গোলে হারের ব্যবধান কমায় ডর্টমুন্ড। ১১ ম্যাচে ২৬ পয়েন্ট নিয়ে ​লিগ টেবিলের শীর্ষে বায়ার্ন। সূত্র: বিবিসি
