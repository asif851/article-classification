
পচেফস্ট্রুমে ৩৩৩ রানের হারের ধাক্কা সামলাতে এমনিতেই সময় লাগবে। কিন্তু দ্বিতীয় টেস্টে ভালো কিছু করে দেখানোর চ্যালেঞ্জটা নেওয়ার আগেই পিছিয়ে পড়তে হচ্ছে বাংলাদেশকে। পায়ের চোটে ব্লুমফন্টেইন টেস্ট থেকে ছিটকে পড়েছেন দলের অন্যতম সেরা ব্যাটসম্যান তামিম ইকবাল। চার বছর পর তামিম-সাকিবকে ছাড়াই কোনো টেস্ট খেলতে নামবে বাংলাদেশ।বেনোনিতে দুই দিনের প্রস্তুতি ম্যাচে ঊরুতে চোট পেয়েছিলেন তামিম। প্রথম টেস্টে খেলার পর সে চোটের তীব্রতা বেড়েছে। পচেফস্ট্রুম টেস্টের পর পরীক্ষায় দেখা গেছে তামিমের চোট গ্রেড ওয়ান পর্যায়ের। সাধারণত এ ধরনের চোট থেকে সেরে উঠতে চার সপ্তাহের মতো সময় লাগে। সে ক্ষেত্রে দক্ষিণ আফ্রিকার বিপক্ষে বাকি সফরেও বসে থাকতে হবে তামিমকে। তবে দল আশা করছে পর্যাপ্ত বিশ্রাম পেলে ওয়ানডে সিরিজের আগেই অন্যতম বড় এই ভরসা ফিরে আসবেন দলে। এ কারণে আপাতত দলের সঙ্গেই থাকছেন তামিম।ব্লুমফন্টেইনে দলের ওপেনিংয়ের দায়িত্ব তাই সৌম্য সরকার ও ইমরুল কায়েসের ওপর পড়ছে। সিরিজের শুরুতেই বিশ্রাম নিয়েছেন সাকিব আল হাসান। ব্লুমফন্টেইনে থাকছেন না তামিমও। ২০১৩ সালের গল টেস্টের পর এই প্রথম সাকিব-তামিমকে ছাড়া সাদা পোশাকে খেলবে বাংলাদেশ!
