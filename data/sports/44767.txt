
১৯৫০-এর পর আবার বিশ্বকাপ ব্রাজিলে। শৈশবে দেখা মারাকানার সেই ফাইনালের দুঃসহ স্মৃতি এখনো হানা দেয় পেলের মানসপটে। এরপর ব্রাজিল জিতেছে পাঁচ-পাঁচটি বিশ্বকাপ। ব্রাজিলকে বিশ্বকাপ এনে দেওয়ার পেছনে অবদান ছিল পেলে, তোস্তাও, জায়ারজিনহো, গারিঞ্চা, রোমারিও, রোনালদোর মতো কিংবদন্তি খেলোয়াড়দের। এবার কী করবে ‘সেলেসাওরা’? সেই উত্তর পেতে অপেক্ষা করতে হবে আরও কিছুদিন। তবে পেলে মনে করেন, ব্রাজিলের এই দলটায় ‘বড় তারকা’ খেলোয়াড়ের বড্ড অভাব।ব্রাজিল কিংবদন্তি জানিয়েছেন, ‘আমাদের এমন কোনো বড় তারকা নেই, যার কারণে বলা যায়, “দল একজনকে মিস করছে”।’ তবে কি পেলে নেইমারকে বড় খেলোয়াড় মানছেন না? এ ক্ষেত্রে পেলের জবাব, ‘আমরা নেইমারের কথা বলছি বটে। তবে তার জন্য তো এটা প্রথম বিশ্বকাপ।’ অর্থাত্ ফুটবলের সবচেয়ে বড় মঞ্চে ব্রাজিলীয় সেনসেশনের অভিজ্ঞতার ঘাটতি বেশ ভাবাচ্ছে পেলেকে।অবশ্য দলের শক্তিমত্তা নিয়ে প্রশ্ন নেই ফুটবল কিংবদন্তির। তবে ব্রাজিলের ঐতিহ্যবাহী আক্রমণভাগের শূন্যতা অনুভব করছেন তিনি, ‘দল হিসেবে এবারই প্রথম আক্রমণ নয়, শক্তিশালী রক্ষণভাগ নিয়ে খেলতে নামব আমরা। ব্রাজিল সব সময় বিজয়ী দল। এ দল গোল করে, গোল করার মতো খেলোয়াড় আছে। তবে এবারই প্রথম স্ট্রাইকারের ছড়াছড়ি নেই। স্কোয়াডের পছন্দের অনেক খেলোয়াড় আছে। ঘাটতি কেবল আক্রমণভাগে।’
