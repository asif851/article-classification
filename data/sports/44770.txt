
স্প্যানিশ লিগের শিরোপাটা আগেই নিশ্চিত করে ফেলেছে বার্সেলোনা। এখন তারা ছুটছে রেকর্ডের পেছনে। এক মৌসুমে সর্বোচ্চ ১০০ পয়েন্টের রেকর্ড স্পর্শ করার পথে আরও একধাপ এগিয়ে গেল কাতালানরা। গতকাল রিয়াল ভ্যালাদোলিদের বিপক্ষে ২-১ গোলে জয়ের পর এখন বার্সেলোনার সংগ্রহ দাঁড়িয়েছে ৯৬ পয়েন্ট। লিগের শেষ দুটি ম্যাচ জিততে পারলেই চিরপ্রতিদ্বন্দ্বী রিয়াল মাদ্রিদের এ রেকর্ডটি ছুঁয়ে ফেলতে পারবে বার্সেলোনা।স্প্যানিশ লিগের শিরোপা নিশ্চিত হয়ে যাওয়ার কারণেই হয়তো গতকাল দলের প্রধান স্ট্রাইকার লিওনেল মেসিকে ছাড়াই মাঠে নেমেছিল বার্সেলোনা। তার পরও জয় পেতে কোনো সমস্যা হয়নি কাতালানদের। প্রথমার্ধের ২১ মিনিটে জাভির পাস থেকে বল পেয়ে ভ্যালাদোলিদের জালে বল জড়িয়ে দেন পেদ্রো। ৪২ মিনিটে আত্মঘাতী গোল করে বার্সেলোনাকে ২-০ ব্যবধানে এগিয়ে দেন ভ্যালাদোলিদের ডিফেন্ডার মার্ক ভিলেন্তে। ম্যাচের একেবারে শেষ পর্যায়ে, ৮৯ মিনিটে পেনাল্টি থেকে গোল করে একটি গোল শোধ করতে সক্ষম হন ভ্যালাদোলিদের মিডফিল্ডার ভিক্টর পেরেজ। ২-১ গোলের জয় নিয়ে মাঠ ছাড়ে বার্সেলোনা।
২০০৮ থেকে ২০১১ সাল পর্যন্ত টানা তিনটি মৌসুমে স্প্যানিশ লিগের শিরোপা ঘরে তুলেছিল বার্সেলোনা। গত মৌসুমে কাতালানদের একক আধিপত্য খর্ব করে রিয়াল মাদ্রিদ। এক মৌসুমে সর্বোচ্চ ১০০ পয়েন্ট সংগ্রহের নতুন রেকর্ড গড়ে গত মৌসুমের শিরোপা জিতেছিলেন হোসে মরিনহোর শিষ্যরা। এবার সেই রেকর্ডটাই স্পর্শ করার চেষ্টা করে যাচ্ছে বার্সেলোনা।— রয়টার্স
