
কে সেরা? ক্রিস্টিয়ানো রোনালদো, না লিওনেল মেসি? এই বিতর্কের মধ্যেই রোনালদো এক দিক দিয়ে একটু হলেও এগিয়ে। এই মুহূর্তে বিশ্বের সবচেয়ে বেশি বেতন পাওয়া ফুটবলার রিয়াল মাদ্রিদের এই তারকাই। তবে স্প্যানিশ দৈনিক মার্কার দাবি সত্যি হলে মেসি শিগগিরই ছুঁয়ে ফেলবেন রোনালদোকে। এমনকি বার্সার নতুন সভাপতি জোসেপ মারিয়া বার্তোমেউ বলছেন, মেসিই হতে যাচ্ছেন বিশ্বের সবচেয়ে বেশি বেতন পাওয়া খেলোয়াড়।শেষ পর্যন্ত কী দাঁড়ায় অপেক্ষা করতে হচ্ছে। কৌতূহলের বিষয়, বেতনের দিক দিয়ে মেসি কি রোনালদোকে ছুঁয়ে ফেলেন নাকি ছাড়িয়ে যান? এই মৌসুমে রিয়ালের সঙ্গে নতুন চুক্তি করেছেন রোনালদো। ব্যালন ডি’অরজয়ী ফুটবলারের বার্ষিক আয় এখন ১ কোটি ৮০ লাখ ইউরো। মেসি বছরে পান ১ কোটি ৩০ লাখ ইউরো। বোনাসসহ ১ কোটি ৬০ লাখ ইউরো। নতুন চুক্তি হলে রোনালদোর সমানই বেতন পাবেন মেসি, জানিয়েছে মার্কা।বলা প্রয়োজন, বার্সা সভাপতির পদ থেকে সরে দাঁড়ানো সান্দ্রো রোসেল বহুদিন থেকেই চেষ্টা করে আসছিলেন মেসির সঙ্গে নতুন চুক্তি করতে। একরকম পাকাপাকিও নাকি হয়ে গিয়েছিল। কিন্তু নেইমারের দলবদল বিতর্কে রোসেল পদত্যাগ করেছেন তিন দিন আগে। নতুন সভাপতি হাঁটতে চান রোসেলের পথেই। শিগগিরই মেসির সঙ্গে চুক্তি সেরে ফেলার ইচ্ছে তাঁর। পরশু সংবাদ সম্মেলনে সেটি জানিয়েও দিলেন।প্রশ্ন উঠল, ‘রোসেল কেলেঙ্কারি’ চাপা দিতেই এত তড়িঘড়ি করছেন বার্তোমেউ? বার্সা সভাপতির আত্মপক্ষ সমর্থন, ‘মেসির চুক্তির সঙ্গে এর কোনো সম্পর্ক নেই। সে বিশ্বের সেরা খেলোয়াড়। খুব তাড়াতাড়ি আমরা ওর এজেন্ট হোর্হে মেসির (মেসির বাবা) সঙ্গে কথা বলব। আশা করছি, মেসিই হবে বিশ্বের সবচেয়ে বেশি বেতন পাওয়া খেলোয়াড়।’ ওয়েবসাইট।
