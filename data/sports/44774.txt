
১৯৬৬ বিশ্বকাপের ফাইনালে ইংল্যান্ডের জিওফ হার্স্টের সেই মহা বিতর্কিত গোলটি জার্মানি মেনে নেবে। তবে শর্ত আছে। এই গোল আর কখনোই তারা ‘বিতর্কিত’ দাবি করবে না, যদি ইউরোপীয় ইউনিয়নে থেকে যায় ব্রিটেন। 
ইউরোপীয় ইউনিয়নে ব্রিটেন থাকবে কি থাকবে না, তা নিয়ে আজ চলছে গণভোট। বাংলাদেশ সময় শুক্রবার ভোরের মধ্যেই নির্ধারিত হয়ে যাবে ব্রিটেন ইউরোপীয় ইউনিয়নে থাকবে, নাকি এর সঙ্গে ৪০ বছরের সম্পর্ক ছিন্ন করবে। যুক্তরাজ্যের চার প্রদেশ ইংল্যান্ড, ওয়েলস, উত্তর আয়ারল্যান্ড ও স্কটল্যান্ডের পাশাপাশি স্পেন উপকূলের অদূরে ব্রিটেন-শাসিত ছোট্ট দ্বীপ জিব্রাল্টারের অধিবাসীরা বৃহস্পতিবার শুরু হওয়া এই গণভোটে নিজেদের রায় দিচ্ছেন। জার্মান পত্রিকা ‘বিল্ড’ গণভোটের প্রাক্কালে ব্রিটেনবাসীকে এই অদ্ভুত প্রস্তাবটি দিয়েছে। গত ৫০ বছর ধরেই ১৯৬৬ বিশ্বকাপ ফাইনালে হার্স্টের সেই গোলটি ভুলতে পারেনি দুই দেশই। ইংল্যান্ড ও পশ্চিম জার্মানির সেই ফাইনাল ২-২ গোলে থাকা অবস্থায় অতিরিক্ত সময়ে হার্স্টের একটি শট ক্রসবারে লেগে প্রতিহত হয়। বলটি গোললাইনের বাইরে পড়লেও রেফারি গোলের বাঁশি বাজিয়েছিলেন। ইংল্যান্ড অবশ্য আরও একটি গোল করে ৪-২ গোলে জিতে বিশ্বকাপ ঘরে তুলেছিল। ফুটবলে ওটিই ইংল্যান্ডের একমাত্র বিশ্বকাপ-শিরোপা। ফ্রাঙ্কফুর্ট থেকে প্রকাশিত পত্রিকা অ্যালজেমেইন বল শূন্যে থাকা অবস্থায় হার্স্টের সেই গোলের আগমুহূর্তের একটি ছবি ছেপে ব্রিটেনের এই গণভোটের সংবাদ করেছে। সেখানে ক্যাপশন দেওয়া হয়েছে—‘ইন অর আউট?’ ব্রিটেনকে ইউরোপীয় ইউনিয়নে থাকার আকুতি জানিয়েছে আরও অনেক জার্মান পত্রিকা। গত সপ্তাহ দু-এক ধরেই জার্মান পত্রিকাগুলোর বিভিন্ন সংবাদ, নিবদ্ধ ও সম্পাদকীয়তে ইউরোপীয় ইউনিয়নে থাকার পক্ষে ভোট দিতে ব্রিটিশদের আহ্বান জানিয়ে যাচ্ছে। জার্মান সরকারও চায় ইইউতে থেকে যাক ব্রিটেন। সূত্র : এএফপি।
