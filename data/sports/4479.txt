
শুধুমাত্র টাকার জন্য তারকারা বিজ্ঞাপন করার জন্য চুক্তিবদ্ধ হচ্ছেন। একবারও ভেবে দেখছেন না, যে বিজ্ঞাপন তাঁরা করছেন, এর পরিণতি বা প্রভাব কী হতে পারে। এমনই পর্যবেক্ষণ উঠে এল ভারতের একটি উচ্চ আদালতে। বিজ্ঞাপনে মহেন্দ্র সিং ধোনি ভারতীয় দেবতা বিষ্ণুর অপমান করেছেন—এমন অভিযোগে কর্ণাটকের উচ্চ আদালতে চলছে শুনানি।বেশ কয়েক মাস আগে ব্যবসা-বাণিজ্য ও অর্থনীতি বিষয়ক একটি সাময়িকীর প্রচ্ছদে ধোনিকে দেবতা বিষ্ণুর অবতারে হাজির করানো হয়। ‘বিজনেস টুডে’র সেই সংখ্যার প্রচ্ছদ কাহিনি ছিল ধোনির বিভিন্ন পণ্যের দূতিয়ালি এবং সেসব থেকে তাঁর আয়। বিশ্বের অন্যতম শীর্ষ আয় করা ক্রীড়াবিদ ধোনি যেসব নামকরা পণ্যের দূত হিসেবে কাজ করছেন, সেসব পণ্য ধরিয়ে দেওয়া হয় আটটি হাতে।ধোনিকে বিষ্ণু রূপে হাজির করায় হিন্দু ধর্মাবলম্বীরা তো খেপেছেনই, ঝামেলা আরও গোল পাঁকিয়েছে আট হাতের একটিতে জুতো থাকায়। নামকরা একটি স্পোর্টস সু নির্মাতা প্রতিষ্ঠানেরও যে দূত তিনি। ধর্মীয় অনুভূতিতে আঘাত হানার অভিযোগে এক ব্যক্তি তখন আদালতের দ্বারস্থ হন। তারই শুনানি চলছে।সেই শুনানিতে বিচারপতি এ এন বেনুগোপাল গোওড়া এক রকম তিরস্কারের সুরেই বলেছেন, ‘এই তারকারা শুধুমাত্র টাকার লোভে বিজ্ঞাপন করেন, কোনো দায়-দায়িত্ব নেন না। তাঁদের মূল লক্ষ্যই থাকে টাকা আয় করা, কিন্তু এর ফলে কী ধরনের সমস্যা দেখা দিতে পারে, সেটা বিবেচনাই করেন না।’ধোনির মতো দেশের সবচেয়ে পরিচিত মুখগুলোর একটি এ ধরনের কাজ করা ঠিক হয়নি বলেও মন্তব্য করেন বিচারপতি গোওড়া, ‘ধোনির মতো একজন তারকা ও ক্রিকেটারের বোঝা উচিত ছিল সাধারণ মানুষের ধর্মীয় অনুভূতিতে আঘাত করার পরিণাম কী হতে পারে। এ ধরনের বিজ্ঞাপন করার পরিণতিও তাঁর ভেবে দেখা উচিত ছিল।’ধোনির আইনজীবী অবশ্য আদালতকে জানান, এটি ঠিক বিজ্ঞাপন ছিল না। এটি ছিল একটি পত্রিকার প্রচ্ছদ। আর এই প্রচ্ছদের বিনিময়ে ধোনি কোনো টাকাও নেননি। বিচারক তখন তাঁর আইনজীবীকে নির্দেশ দেন, ধোনি এই প্রচ্ছদের বিনিময়ে কোনো টাকা নেননি এই মর্মে একটি হলফনামা আদালতে দাখিল করতে। সূত্র: পিটিআই।
