
ছয় বছর পর আন্তর্জাতিক ক্রিকেট ফিরছে পাকিস্তানে। জিম্বাবুয়ে সিরিজ দিয়ে আন্তর্জাতিক ক্রিকেটে ফিরছেন পাকিস্তানের দুই ক্রিকেটার শোয়েব মালিক ও মোহাম্মদ সামিও। জিম্বাবুয়ের বিপক্ষে টি-টোয়েন্টি সিরিজের দলে এই দুই ক্রিকেটারের জায়গা পাওয়াটাকে চমকই বলতে হবে।সাঈদ আজমলের না-থাকাটাকে কি তা বলা যায়? হয়তো না। বোলিং অ্যাকশন পরিবর্তন করে আন্তর্জাতিক ক্রিকেটে ফিরেছিলেন বাংলাদেশের বিপক্ষে সিরিজে। প্রথম দুটি ওয়ানডে ও একমাত্র টি-টোয়েন্টিতে এমনই নিষ্প্রভ হয়ে ছিলেন যে, টেস্ট সিরিজে দর্শক হয়েই থাকতে হয়েছে তাঁকে।সাবেক অধিনায়ক শোয়েব মালিক সর্বশেষ পাকিস্তান দলে খেলেছিলেন বাংলাদেশে অনুষ্ঠিত ২০১৪ টি-টোয়েন্টি বিশ্বকাপে। ৩৪ বছর বয়সী ফাস্ট বোলার সামি ফিরলেন ২০১২ সালের শ্রীলঙ্কা সফরের পর। দুজনই ঘরোয়া টি-টোয়েন্টি টুর্নামেন্টে ভালো করার পুরস্কার পেলেন। ঘরোয়া টি-টোয়েন্টির পারফরম্যান্স দিয়ে প্রথমবারের মতো জাতীয় দলে ডাক পেয়েছেন নুমান আনোয়ার ও ইমাদ ওয়াসিম। ১৯ বছরের তরুণ নুমান ওপেনিং ব্যাটসম্যান। পাকিস্তান অনূর্ধ্ব-১৯ দলের সাবেক অধিনায়ক ইমাদ স্পিনিং অলরাউন্ডার। ফিরেছেন বিশ্বকাপের পর বাদ পড়া ব্যাটসম্যান উমর আকমলও।দুই ম্যাচের টি-টোয়েন্টি সিরিজের প্রথম ম্যাচ ২২ মে লাহোরের গাদ্দাফি স্টেডিয়ামে। দ্বিতীয় ম্যাচ ২৪ মে। এএফপি, ক্রিকইনফো।পাকিস্তানের টি-টোয়েন্টি দলশহীদ আফ্রিদি (অধিনায়ক), সরফরাজ আহমেদ, আহমেদ শেহজাদ, মোহাম্মদ হাফিজ, মুখতার আহমেদ, নুমান আনোয়ার, শোয়েব মালিক, উমর আকমল, মোহাম্মদ রিজওয়ান, আনোয়ার আলী, হাম্মাদ আজম, ইমাদ ওয়াসিম, বিলওয়াল ভাট্টি, ওয়াহাব রিয়াজ ও মোহাম্মদ সামি।
