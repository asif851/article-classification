
ডায়নামো বুখারেস্ট ও ভিটরুল কনস্টানটার ম্যাচের তখন ৬৯ মিনিট। টিভি পর্দায় আর মাঠে যাঁরা ম্যাচটা দেখছেন, হঠাৎ করেই সবাই স্তম্ভিত। ডায়নামোর ক্যামেরুনিয়ান ফুটবলার প্যাট্রিক একেং হঠাৎ করে টলে পড়লেন মাঠে। সঙ্গে সঙ্গেই তাঁকে ধরাধরি করে নিয়ে যাওয়া হলো হাসপাতালে। কিন্তু এক ঘণ্টা পর চিকিৎসকদের সব চেষ্টা ব্যর্থ করে চিরতরে চলে গেলেন একেং।কাল রোমানিয়ার লিগে ঘটেছে এই মর্মান্তিক ঘটনা। ২৬ বছর বয়সী একেংইয়ের এমনিতে কোনো সমস্যা ছিল না। স্থানীয় প্রচারমাধ্যম জানাচ্ছে, হার্ট অ্যাটাক হয়েছিল তাঁর। ডায়নামোর খেলোয়াড় ও স্টাফরা সবাই জড়ো হয়েছিলেন হাসপাতালে, অনেকেই ভেঙে পড়েছেন কান্নায়। পরে ডায়নামো তাদের ফেসবুক পেজে এক বিবৃতিতে নিশ্চিত করেছে, তারা একেংকে চিরতরে হারিয়েছে।একেংয়ের আগে স্পেনের কর্দোবা, সুইজারল্যান্ডের লুসান ও ফ্রান্সের লা মান্সে খেলেছিলেন। গত বছর দুইটি প্রীতিম্যাচে ক্যামেরুন জাতীয় দলের হয়ে মাঠেও নেমেছিলেন। তাঁর স্ত্রী ও একমাত্র সন্তানকে রেখে এসেছিলেন প্যারিসে। মঙ্গলবার রোমানিয়ান কাপের ফাইনাল শেষে তাঁর সেখানেই উড়ে যাওয়ার কথা ছিল।ফুটবল মাঠে এমন দুঃখজনক ঘটনা এটাই প্রথম নয়। ডায়নামো আর ক্যামেরুনের খেলোয়াড়েরা আগেও এমন ঘটনার শিকার হয়েছেন। ২০০০ সালে ডায়নামোর অধিনায়ক কাতালিয়ান হিলদান মাঠে হৃদ্‌যন্ত্রের ক্রিয়া বন্ধ হয়ে মারা গিয়েছিলেন। ২০০৩ সালে কনফেডারেশনস কাপে ক্যামেরুনের মার্ক ভিভিয়ান ফোও একইভাবে শেষনিশ্বাস ত্যাগ করেন।
