
নিউজিল্যান্ডের বিপক্ষে মাত্র আটটি ওয়ানডে জিতেছিল জিম্বাবুয়ে। সর্বশেষ চার বছর আগে। মজার ব্যাপার হলো, সেবার নিউজিল্যান্ডের বেঁধে দেওয়া ৩২৯ রানের লক্ষ্য তাড়া করে জিতেছিল জিম্বাবুয়ে। কিউইয়ের বিপক্ষে তাদের পরের জয়টাই এল আবারও তিন শ তাড়া করে। আজ হারারেতে বিশ্বকাপ রানার্স আপদের একেবারে অনায়াসে হারাল স্বাগতিকেরা। ৩০৪ রান তাড়া করতে গিয়ে শুরু থেকে এত অনায়াসে পথ পাড়ি দিয়েছে জিম্বাবুয়ে, অঘটন লিখলেও কলমের নিবে যেন খচখচ করে। তবু অঘটন তো বটেই। গত বিশ্বকাপের ফাইনালিস্টরা র‍্যাঙ্কিংয়ের ১১ নম্বর (জিম্বাবুয়ের আগেও আছে আয়ারল্যান্ড) দলের কাছে হেরেছে বলেই নয়। নিউজিল্যান্ড তাদের দীর্ঘ ওয়ানডে ইতিহাসে প্রথমে ৩০০ করেও মাত্র চারটি ম্যাচ হেরেছিল বলেও নয়। ৩ হাজার ৬৭৩টি ওয়ানডেতে ৩০০-র বেশি তাড়া করে জেতার রেকর্ডই আছে মাত্র ৫৯টি। এর মধ্যে এ বছরের সাত মাসেই সাতটি ম্যাচ দেখা গেল তিন শ তাড়া করে জেতার। ক্রিকেটটা সত্যিই বদলাচ্ছে।ক্যারিয়ারের প্রথম সেঞ্চুরিতেই দুর্দান্ত এক জয় এনে দিলেন ক্রেগ আরভিন। ১০৮ বলে ১৩০ রানে অপরাজিত থেকে ম্যাচ জিতিয়েই ঘরে ফিরেছেন। হ্যামিল্টন মাসাকাদজার ৮৪, দ্বিতীয় উইকেটে এই দুজনের ১২০ রানের জুটি সাত উইকেটে জেতাল জিম্বাবুয়েকে। চার বছর আগের ম্যাচটিতে রস টেলর সেঞ্চুরি করেছিলেন। করলেন আজও। ওই ম্যাচে আরও একজন কিউই ব্যাটসম্যানের ব্যাটে শতক এসেছিল। কেন উইলিয়ামসন। চিত্রনাট্য অনুসরণের দিনে আজ উইলিয়ামসন সেঞ্চুরি থেকে মাত্র তিন রান দূরে আউট হলেন। এক দিক দিয়ে কিউইদের জন্য বাঁচোয়াই। এক ইনিংসে দুই ব্যাটসম্যান সেঞ্চুরি করার পরও দুটো ম্যাচ হারার ‘রেকর্ড’ থেকে তো বাঁচা গেল!
চার বছর আগের ম্যাচটিতে জিম্বাবুয়ের অধিনায়ক ছিলেন ব্রেন্ডন টেলর। গত বিশ্বকাপেই জিম্বাবুয়েকে বিদায় জানিয়ে জীবিকার তাগিদে যিনি চলে গেছেন কাউন্টি ক্রিকেট খেলতে। দলের সেরা ব্যাটসম্যানটিকে হারানোর পর এটাই জিম্বাবুয়ের প্রথম ওয়ানডে জয়। তবে বিশ্বকাপের পর থেকে তাদের খেলায় কিন্তু ছিল লড়াইয়ের ছাপ। পাকিস্তান সফরে গিয়ে প্রতিটি ম্যাচে লড়াই করেছে। ভারতের বিপক্ষেও গত হোম সিরিজে ছিল লড়াইয়ের প্রতিজ্ঞা। ভারতের বিপক্ষে শেষ টি-টোয়েন্টির পর আজ সিরিজের প্রথম ম্যাচ—টানা দুটো আন্তর্জাতিক জয় জিম্বাবুয়েকে সিরিজ জেতার দুঃসাহস দেখাতেই পারে।
