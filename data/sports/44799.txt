
ম্যাচ শুরুর আগে-পরে দুই কোচের হাত মেলানো ফুটবলের অলিখিত একটা রীতি। আজ রাতে জিনেদিন জিদান-লুইস এনরিকে কি ন্যু ক্যাম্পে হাত মেলাবেন? নাকি ১৩ বছর আগের ওই ঘটনা দুজনের মধ্যে দেয়াল হয়ে দাঁড়াবে?বার্সেলোনা কোচ লুইস এনরিকের এল ক্লাসিকো-অভিজ্ঞতা হয়ে গেছে আগেই। বার্সার দায়িত্ব নেওয়ার পর তিনটি ক্লাসিকোর দুইটিতে জয়ও পেয়েছেন। তবে রিয়াল কোচ জিদানের সেই অভিজ্ঞতা আজই প্রথম। কোচ হিসেবে দুজনের দ্বৈরথ আজই শুরু, কিন্তু খেলোয়াড়ী জীবনে সেটা অনেকবারই হয়েছে। এক বার তো প্রায় হাতাহাতিতেই জড়িয়ে পড়েছিলেন দুজন।২০০৩ সালের এপ্রিলে মুখোমুখি রিয়াল-বার্সা। জিদান এর দুই বছর আগে এসেছেন রিয়ালে, এনরিকে ১৯৯৬ সালে সেই রিয়াল থেকেই অনেক বিতর্কের পর পাড়ি জমিয়েছিলেন বার্সেলোনায়। ওই ম্যাচেই এনরিকে অভিযোগ করে বসেন, জিদান কনুই দিয়ে বার্সা সতীর্থ পুয়োলকে গুঁতো মেরেছেন। এমনিতে জিদান সহজে মেজাজ হারান না, কিন্তু মাঝে মাঝে একেবারে হিতাহিত জ্ঞান হারিয়ে ফেলেন। ২০০৬ বিশ্বকাপ ফাইনালের ওই ঢুঁশের ঘটনা তো সবাই কমবেশি জানেন। ওই ম্যাচেও এনরিকের অভিযোগের পর মেজাজ হারিয়ে ফেলেন জিদান। এনরিকের দিকে তেড়ে গিয়ে তাঁর বুকে ধাক্কা দেন। অশ্রাব্য ভাষায় কিছু কথাও বলেন। এনরিকেরও রীতিমতো যুদ্ধংদেহী ভাব। দুই দলের খেলোয়াড়েরা চলে আসায় অবশ্য ঘটনাটা বেশি দূর গড়ায়নি। জিদানও হলুদ কার্ড দেখেই পার পেয়ে যান। আগে একটা হলুদ কার্ড পাওয়ার পর এনরিকেকেও কার্ড দেখতে হয়নি।ওই ম্যাচটা অবশ্য এনরিকের জন্যই বেশি স্মরণীয় ছিল। রোনালদোর গোলে রিয়াল এগিয়ে যাওয়ার পর এনরিকে সমতা এনেছিলেন বার্সার হয়ে। ম্যাচটাও শেষ পর্যন্ত ১-১ গোলে ড্র থেকে যায়।
