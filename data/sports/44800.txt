
প্রায় চার বছর পর অবশেষে নিজেদের মিলনায়তন ফিরে পাচ্ছে শ্যুটিং ফেডারেশন। গুলশান শ্যুটিং কমপ্লেক্সের অডিটোরিয়াম নিয়ে মামলার চূড়ান্ত নিষ্পত্তি ঘটেছে গত সোমবার। এই মামলার চূড়ান্ত শুনানি শেষে আপিল বিভাগ শ্যুটিং ফেডারেশনের সঙ্গে নন্দন ফুডস অ্যান্ড বেভারেজ লিমিটেড কোম্পানির সম্পাদিত চুক্তিকে অবৈধ ঘোষণা করেন।গুলশানে শ্যুটিং কমপ্লেক্সের জমি রাজউক ৯৯ বছরের জন্য লিজ দিয়েছিল ফেডারেশনকে। কিন্তু শর্ত ছিল, শ্যুটিং ছাড়া অন্য কাউকে ভাড়া, বিক্রি বা লিজ দেওয়া যাবে না। তবে ফেডারেশনের ২০০৯ সালের নির্বাহী কমিটি নন্দন ফুডস অ্যান্ড বেভারেজ কোম্পানির সঙ্গে ১২ বছর মেয়াদে অডিটোরিয়াম ভাড়া দেওয়ার চুক্তি করে। এই চুক্তির বৈধতা নিয়ে কুমিল্লা রাইফেল ক্লাবের কর্মকর্তা শাহাবুদ্দিন মানিক হাইকোর্টে রিট করেন। ২০১০ সালে রিটের শুনানি শেষে হাইকোর্ট এই চুক্তি অবৈধ ঘোষণা করে রায় দেন আদালত। কিন্তু এই রায়ের পর নন্দন সুপ্রিম কোর্টে আপিল করে।
