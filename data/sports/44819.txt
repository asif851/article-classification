
টেস্ট ক্রিকেটের ২৮তম ট্রিপল সেঞ্চুরিটা করেছেন ব্রেন্ডন ম্যাককালাম। ১৩৭ বছরের টেস্ট ইতিহাসে এ তালিকায় নাম উঠেছে ৮টি টেস্ট খেলুড়ে দেশের ২৪ জন ক্রিকেটারের। সবচেয়ে বেশিবার এ কীর্তি গড়েছে অস্ট্রেলিয়ানরা (৭ বার)। এরপরই আছে ওয়েস্ট ইন্ডিজ ও ইংল্যান্ড (৬টি ও ৫টি)। ট্রিপল সেঞ্চুরি এখনো অধরা রয়ে গেছে অন্য দুই টেস্ট খেলুড়ে দেশ বাংলাদেশ ও জিম্বাবুয়ের কাছে। জিম্বাবুয়ের পক্ষে ৪টি ডাবল সেঞ্চুরি আছে, সর্বোচ্চ ডেভিড হটনের ২৬৬। বাংলাদেশের জন্য অবশ্য ডাবল সেঞ্চুরিও স্বপ্ন ছিল অনেক দিন। গত বছর মার্চে গলে মুশফিকুর রহিম সেই আক্ষেপ ঘুচিয়েছেন। তাঁর ২০০ রানের ইনিংসটিই এখনো টেস্টে বাংলাদেশের পক্ষে সর্বোচ্চ।
