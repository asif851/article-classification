
হল্যান্ডের বিপক্ষে বল করেছেন দুই ওভার। তাতেই ভ্রু কুঁচকে গেল আম্পায়ারদের। ধর্মশালার ম্যাচ শেষে বাংলাদেশ দলের ম্যানেজার খালেদ মাহমুদের কাছে বাঁহাতি স্পিনার আরাফাত সানির বোলিং অ্যাকশন নিয়ে নিজেদের সন্দেহের কথা জানিয়েছেন ম্যাচের আম্পায়াররা। এ বিষয়ে জানতে মুঠোফোনে যোগাযোগের চেষ্টা হলেও পাওয়া যায়নি মাহমুদকে।তবে দলের একটি সূত্র ধর্মশালা থেকে প্রথম আলোকে বিষয়টি নিশ্চিত করেছে। মুঠোফোনে সূত্র জানিয়েছে, সানিকে আরেকটু ‘লাইফ লাইন’ দিতে চাইছেন আম্পায়াররা। বাছাইপর্বের বাকি দুই ম্যাচেও যদি তাঁর অ্যাকশনে সমস্যা দেখা যায়, তাহলেই নাকি সন্দেহের কথা জানানো হবে আনুষ্ঠানিকভাবে।এ রকম হলে তা ব্যতিক্রমই হবে। নিয়ম অনুযায়ী বোলিং অ্যাকশন নিয়ে সন্দেহ না হলে এ নিয়ে আলোচনা করারই কথা নয় আম্পায়ারদের। সন্দেহ প্রকাশ করা মানেই সেটি আনুষ্ঠানিক। তবে বোলিং অ্যাকশন সন্দেহজনক হলেও পরবর্তী অন্তত ২৮ দিন বোলিংয়ে বাধা থাকে না। নিয়ম অনুযায়ী সন্দেহ প্রকাশের ১৪ দিনের মধ্যে সংশ্লিষ্ট বোলারকে আইসিসি অনুমোদিত কোনো পরীক্ষাগারে অ্যাকশনের পরীক্ষা দিতে হবে। পরীক্ষার রিপোর্ট আসে পরবর্তী ১৪ দিনের মধ্যে। রিপোর্টে অ্যাকশনকে অবৈধ বলা হলে অ্যাকশন শোধরানো পর্যন্ত বল করতে পারেন না ওই বোলার।
