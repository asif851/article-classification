
প্যারিসের বিমানেই কি চড়ছেন নেইমার? 
বার্সেলোনা ছেড়ে নেইমার নাকি প্যারিস সেন্ট জার্মেইয়ে যাচ্ছেন। অন্তত ব্রাজিল আর কাতালান পত্রপত্রিকাগুলোর দাবি এটাই। কাতালান সংবাদমাধ্যমগুলো প্রায় ৯৫ ভাগ নিশ্চিত দলবদলের রেকর্ড গুঁড়িয়ে দিয়ে প্যারিসেই আবাস নিচ্ছেন নেইমার। সংবাদমাধ্যমের দাবি, বার্সেলোনায় লিওনেল মেসির ছায়ায় থাকতে চাইছেন না ব্রাজিলিয়ান ফরোয়ার্ড। প্রজন্মের সেরা খেলোয়াড়ের ছায়া বলে কথা, নেইমারের মতো ক্ষণজন্মা প্রতিভাও আড়ালে পড়ে যাচ্ছেন! সে কারণেই হয়তো আরেকটু বাড়তি ‘খাতির যত্নের’ জন্য ভালোবাসার নগরীর দিকে হাঁটি হাঁটি পা পা করছেন নেইমার। কাতালান মিডিয়া তবু একটু-আধটু সম্ভাবনা হাতে রাখছে নিজেদের কাছে (শতকরা পাঁচ ভাগ)। ব্রাজিলিয়ান মিডিয়া পারলে নেইমার ও তাঁর বাবাকে এখনই বিমানে তুলে প্যারিসে পাঠিয়ে দেয়। ওদিকে প্রাক-মৌসুমে দলের সঙ্গে প্রীতি ম্যাচ খেলতে গিয়ে যুক্তরাষ্ট্রে থাকা নেইমার বারবার জানাচ্ছেন, কেন মেসি বিশ্বসেরা, কেন তাঁর সঙ্গে খেলে শেখার এখনো অনেক কিছুই আছে। এতে যে বার্সেলোনা খুব একটা আস্থা পাচ্ছে, সেটাও না। দুদিন আগেও ‘২০০ ভাগ নিশ্চিত’ নেইমার বার্সেলোনাতেই থাকবে বলে বিবৃতি দিয়েছে ক্লাব, তারাই আজ বলছে পিএসজির পক্ষে সম্ভব না নেইমারের রিলিজ ক্লজ দেওয়া। মানে নেইমারের ইচ্ছে থাকলেও পিএসজি তাঁকে নিতে পারবে না অর্থাভাবে। দলবদলের রেকর্ড যেখানে পল পগবার ১০৫ মিলিয়ন, সেখানে নেইমারের জন্য ২২২ মিলিয়ন (২০৬০ কোটি টাকা!) খরচ করতে হবে পিএসজিকে। সেই সঙ্গে নেইমারের বেতন-বোনাস ও করের হিসাব আনতে গেলে ভয় জাগানো একটা অঙ্কই চোখ রাঙায়। কিন্তু নেইমারের জন্য যদি কোনো দল এমন ঝামেলায় যাওয়ার ক্ষমতা রাখে, তবে সেটা পিএসজিই। এ তো গেল বার্সেলোনার সমস্যা। এ নিয়ে রিয়াল মাদ্রিদ কিংবা লিভারপুলের কোনো আগ্রহই থাকার কথা ছিল না। কিন্তু বার্সেলোনা যে এখানেও ঝামেলা বাধিয়ে দিচ্ছে। এমনিতেই বহুদিন হলো ফিলিপে কুতিনহোর দিকে লোভাতুর দৃষ্টি নিয়ে তাকাচ্ছে বার্সেলোনা। এক ব্রাজিলিয়ানের শূন্যস্থান আরেক ব্রাজিল ফরোয়ার্ড দিয়ে পূরণ আর কি! নেইমারকে নিয়ে ফিসফাস শুরু হতেই চোখের কাজ সেরে এবার হাতও বাড়িয়ে দিয়েছে তারা। এরই মধ্যে ৭২ মিলিয়ন পাউন্ডের একটা প্রস্তাব দিয়ে প্রত্যাখ্যাত হয়েছে বার্সেলোনা। লিভারপুল কোচ ইয়ুর্গেন ক্লপ বেশ নাক উঁচু করে বলেছেন, ‘আমরা খেলোয়াড় বিক্রি করি না!’ নিজেদের ঝামেলায় রিয়ালকেও জড়িয়ে নিয়েছে বার্সা। কিলিয়ান এমবাপ্পেকে নিয়ে রিয়াল স্বপ্ন দেখা শুরু করেছে সেই মার্চ মাস থেকে। পিএসজি, ম্যানচেস্টার সিটির মতো দলগুলো এমনিতেই সে স্বপ্নে উটকো ঝামেলা বাধাচ্ছিল। এবার বার্সাও নাকি ইউরোপের সবচেয়ে আকর্ষণীয় উঠতি তারকার দিকে নজর দিয়েছে। নেইমারকে হারালে সে বিপুল অঙ্কটা এমবাপ্পের পেছনে খরচ করতে চায় তারা। আর এমবাপ্পেকে নিয়ে এভাবে টানাটানি শুরু করায় বিরক্ত মোনাকো উয়েফার কাছে বিচার দেওয়ার হুমকি দিয়েছে। সে সঙ্গে সবাইকে জানিয়ে দিয়েছে, এমবাপ্পেকে পেতে চাইলে ট্যাঁক থেকে ফেলতে হবে ১৯০ মিলিয়ন ইউরো (১৭৬৪ কোটি টাকা)! সেটাও আবার ১৮ পেরোনো এক খেলোয়াড়ের জন্য! মোরাতা, হামেস কিংবা দানিলোদের নিয়ে বিক্রিবাট্টার খেলা খেলে বাজেট দাঁড় করাচ্ছিল রিয়াল। ১০০-১২০ মিলিয়ন ইউরোর একটা দর হাঁকানোরও স্বপ্ন দেখছিল। সে দর এক ধাক্কায় প্রায় দুই শ মিলিয়ন ছুঁতে দেখলে কার না রাগ হয়! ওদিকে পিএসজি নাকি নেইমারকে লোভনীয় প্রস্তাব দিতে দিতে এমবাপ্পের দিকেও দৃষ্টি রাখছে ঠারেঠোরে! কাতারের পেট্রো-ডলার নিয়ে অনেক অবিশ্বাস্য গালগল্পই শোনা যায়, এবার দেখা যাক পিএসজি সেগুলো সত্যি প্রমাণ করতে পারে কি না!
