
অপেক্ষাটা দীর্ঘ হচ্ছে ক্রিস্টিয়ানো রোনালদোর। রিয়াল মাদ্রিদের হয়ে সর্বোচ্চ গোলদাতার মুকুট তুলে নিতে মাত্র দুই গোলের প্রয়োজন ছিল তার। মঞ্চও প্রস্তুত ছিল, বার্নাব্যুতে গ্রানাডার বিপক্ষে খেলা। আগের দুই খেলায় আট গোল করা রোনালদো গতকালই দুই গোল করে রাউল গঞ্জালেসকে পেছনে ফেলে দেবেন, এমন আশা করেছিলেন অনেকেই। কিন্তু গোলের দেখা পাননি রোনালদো। শেষ পর্যন্ত করিম বেনজেমার দেওয়া গোলে ন্যূনতম ব্যবধানে জয় নিয়ে মাঠ ছাড়ে রিয়াল। আর সর্বোচ্চ গোলদাতার মুকুট তুলে নিতে আরও অপেক্ষা করতে হচ্ছে রোনালদোকে।গত তিন খেলায় ১৫ বার গোলের দেখা পেয়েছে রিয়াল মাদ্রিদ। কাল গ্রানাডার বিপক্ষেও গোল বন্যা দেখার অপেক্ষায় ছিল রিয়াল ভক্তরা। গত মৌসুমে এই বার্নাব্যুতেই গ্রানাডাকে ৯-১ গোলে উড়িয়ে দিয়েছিল রিয়াল। রোনালদো একাই করেছিলেন পাঁচটি গোল। কিন্তু কাল খেলার শুরু থেকেই গ্রানাডা উল্টো চাপে ফেলেছিল রিয়ালকে। রিয়ালের আক্রমণের ঢেউ সামলে বারবার প্রতি আক্রমণে ব্যতিব্যস্ত রেখেছে রিয়ালের রক্ষণ ভাগকে। তবে ১৮ মিনিটের মাথায় রিয়াল খেলায় এগিয়ে যেতেই পারতো। কিন্তু রোনালদোর শটটি অসাধারণ দক্ষতায় ঠেকিয়ে দেন আন্দ্রে ফার্নান্দেজ। ফিরতি বলটি পেয়েও বেনজেমা অবিশ্বাস্যভাবে জালে জড়াতে ব্যর্থ হন। তার কিছুক্ষণ পরেই গ্রানাডার ইউসুফ এল আরাবি রিয়ালের জালে বল জড়ান। কিন্তু লাইন্সম্যানের বিতর্কিত অফসাইডের সিদ্ধান্তে গোলটি বাতিল করে দেন রেফারি।এরপর রিয়াল মাদ্রিদ আরও কিছু গোলের সুযোগ পেয়েছিল। কিন্তু রোনালদো, মদরিচ এবং লুকাস ভাজকুয়েজের নেওয়া শট গুলো ফিরিয়ে দেন ফার্নান্দেজ। রিয়াল গোলরক্ষক কেইলর নাভাসও ইসাক সাকসেসকে দুবার গোল বঞ্চিত করেছেন। প্রথমার্ধ শেষে শূন্য হাতেই ফেরে দুই দল।
দ্বিতীয়ার্ধের দশ মিনিটের মাথায় গোলের দেখা পায় লা ব্লাঙ্কোসরা। ইস্কোর চমৎকার এক ক্রসে মাথা ছুঁয়ে রিয়ালকে গোল এনে দেন বেনজেমা। এরপরও দুই দল গোল করার বেশ কিছু সুযোগ পেয়েছে। কিন্তু দুই গোলরক্ষকের দৃঢ়তায় আর গোলের দেখা পায়নি কেউই। এই নিয়ে টানা পাঁচ খেলায় কোনো গোল হজম করেনি রিয়াল। আর বেনজেমাও টানা চার ম্যাচে গোল করে রিয়ালের জয়যাত্রা অব্যাহত রেখেছেন।গত কয়েক মৌসুম জুড়েই রিয়ালের হয়ে গোল বন্যা বইয়ে দিচ্ছেন রোনালদো। এই মৌসুমেও তার ব্যতিক্রম হচ্ছে না। কিন্তু রোনালদোর ছায়ায় ঢাকা পরা বেনজেমার গুরুত্ব এতে কমছে না। মৌসুমে কেবল প্রথম খেলায় মাঠের বাইরে ছিলেন বেনজেমা। সেই খেলাতেই রিয়াল কোনো গোল না করেই মাঠ ছাড়ে। এরপর চার ম্যাচেই খেলেছেন এই ফরাসি। প্রতিটি খেলায় গোল করেছেন, দলও জিতেছে । গতকাল গ্রানাডার বিপক্ষেও দলকে বিপদমুক্ত করে নিজের গুরুত্ব আবারও বুঝিয়ে দিয়েছেন বেনজেমা। সূত্র: এএফপি
