
‘পা-চ-চি-শ সাল কা হিসাব’, বিজ্ঞাপনটা যে ভারতীয় গণমাধ্যমের বাড়াবাড়ি ছিল, সেটা সফরের আগেই বোঝা গিয়েছিল। তবু একটু আশা নিশ্চয় ছিল ভারতীয়দের। হাজার হলেও টেস্টের এক নম্বর দল তারা। কিন্তু সব আশা দুই সপ্তাহের মধ্যেই মিইয়ে গেল। সেঞ্চুরিয়ন টেস্টে ১৫১ রানে অলআউট হয়ে ১৩৫ রানে হেরেছে ভারত। সেই সঙ্গে এক টেস্ট আগেই সিরিজ হেরে গেছে সফরকারীরা। ২৫ বছর পুরোনো হিসাব আর মেলানো হলো কই!
টেস্টে গত দুই বছর প্রায় স্বর্ণযুগ পার করেছে ভারত। শ্রীলঙ্কায় গিয়ে প্রথমবারের মতো টেস্ট সিরিজ জয়, দেশের মাটিতে অতিথি সব দলকে নাকানি-চোবানি খাওয়ানো। সময়-সুযোগ পেলে ক্যারিবীয় দ্বিপপুঞ্জে গিয়ে ক্যালিপসো সুরের সুধা পান করে টেস্ট র‍্যাঙ্কিংয়ের চূড়ায় চলে গেছে বিরাট কোহলির দল। তাই দক্ষিণ আফ্রিকা সফরের আগে প্রত্যাশার বুদ্‌বুদ প্রায় গ্যাস বেলুন হয়ে উড়ে বেড়াচ্ছিল আকাশে। প্রোটিয়া পেস আক্রমণের তেজে বেলুনটা চুপসে গেল এক লহমায়।
২৮৭ রানের লক্ষ্য। সেটাই অনেক কঠিন হয়ে গিয়েছিল গতকাল। দুই ওপেনার আর অধিনায়ক কোহলি যে একদিন আগেই ‘বিশ্রামে’ চলে গেলেন টেস্ট থেকে। ৩ উইকেট হারিয়ে তাই শেষ দিন শুরু করতে হয়েছে ভারতকে। জয়ের জন্য আজ দরকার ছিল ২৫২ রান। ধারাভাষ্যকার বলুন কিংবা বিশেষজ্ঞ—সবাই ভারতের জয়ের সব দায়িত্ব চাপিয়ে দিলেন চেতেশ্বর পূজারার কাঁধে। এমন চাপই বোধ হয় কাল হলো।
দিনের ১৯তম বলেই দৌড়ে তিন রান নিতে গিয়ে রানআউট পূজারা। ক্রিকেট ইতিহাসের ২৩তম ব্যাটসম্যান হিসেবে টেস্টের দুই ইনিংসে রানআউট হয়েছেন, এই রেকর্ড নিশ্চয়ই পোড়াবে তাঁকে। ৪৯ রানে চতুর্থ উইকেট হারাল ভারত। সেটা ৭ উইকেটে ৮৭ হয়ে গেল কিছু বুঝে ওঠার আগেই। লুঙ্গি এনগিডি ও কাগিসো রাবাদার পেস ও বাউন্স যে বুঝেই উঠতে পারছিলেন না বিশ্বসেরা ব্যাটিং লাইনআপ। তখন থেকেই ভারতের পরাজয়ের প্রহর গোনা শুরু।
রোহিত শর্মা ও মোহাম্মদ শামি শেষ চেষ্টা করলেন। তবু ৫৪ রানে এক জুটি সে সময় খড়কুটো দিয়ে উত্তাল সাগরে ভাসার চেষ্টা। রাবাদার বলে শর্মা ফিরলেন। আর শেষটা করলেন এনগিডি। ৩৯ রানে ৬ উইকেট পাওয়া এনগিডি আবারও প্রমাণ করলেন, বোলারদের অভিষেক করানোর জন্য ভারতই সবচেয়ে প্রিয় প্রতিপক্ষ। দুই ইনিংস মিলিয়ে ৯০ রানে ৭ উইকেট নিয়ে উজ্জ্বল ভবিষ্যতের কথা জানিয়েছেন এই ফাস্ট বোলার।
ভবিষ্যতের কথা হয়তো ভাবতে শুরু করেছে ভারতও। ২৫ তো মেলানো গেল না, ২৭/২৮/...বছরের হিসাব মেলাতে হবে তো!
