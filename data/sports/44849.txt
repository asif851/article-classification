
বিষয়টা নিষ্পত্তি হতো লটারিতেই। লটারি মানেই তো ভাগ্যের খেল। তবে বিপিএলের আইকন প্লেয়ার বাছাইয়ে লটারি শেষেও হাসিটা সবচেয়ে চওড়া দেখা গেল রংপুর, চিটাগাং ও সিলেটেরই। যা চেয়েছিলেন, তা-ই যে পেলেন। সাকিব আল হাসানকে নিজেদের দলে নিয়ে নিল রংপুর রাইডার্স। বর্তমান ক্রিকেটের এক নম্বর অলরাউন্ডারকে কে না দলে নিতে চাইবে? ভাগ্যের পরীক্ষায় সবার আগে খেলোয়াড় বেছে নেওয়ার সুযোগ পেয়ে একেবারে জায়গা মতো নিশানা ভেদ করল রংপুর। সিলেট খুশি মুশফিককে পেয়ে। চিটাগাংয়ের হাসিটা তামিমকে নিতে পেরে। অনুষ্ঠানে বিসিবি কর্মকর্তারাই বললেন, সিলেট সুপারস্টার্স আগেই জানিয়ে রেখেছিল, মুশফিককেই তারা চায়। ভাগ্যের পরীক্ষায়ও শেষ পর্যন্ত বাংলাদেশের টেস্ট অধিনায়ককেই পেল সিলেট। ঘরের ছেলেকে ঘরেই রেখে দিল চিটাগাং ভাইকিংস। নন-আইকন প্লেয়ারদের মধ্যে নাফিস ইকবালকে নিয়েছিল দলটি, বোঝাই যাচ্ছিল তামিম ইকবালকেও চাইবে তারা। শেষ পর্যন্ত পূর্ণ হলো তাদের চাওয়াও।ওয়ানডে অধিনায়ক মাশরাফি বিন মুর্তজাকে নিজেদের দলে নিয়ে নিয়েছে কুমিল্লা ভিক্টোরিয়ানস। মাহমুদউল্লাহ রিয়াদ গেছেন বরিশাল বুলসে। ঢাকা ডায়নামাইটস দলভুক্ত করেছে নাসির হোসেনকে।
