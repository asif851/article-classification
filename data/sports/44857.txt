
স্বপ্নের মতো এক স্পেল : ৪-০-২৪-৫। দক্ষিণ আফ্রিকার বিপক্ষে প্রথম টি-টোয়েন্টি ম্যাচে এই স্পেল ভুবনেশ্বর কুমারকে তুলে নিল অনন্য এক রেকর্ডের পাতায়। ক্রিকেটের তিন সংস্করণেই ৫ উইকেট-কীর্তি নিজের করে নেওয়া প্রথম ভারতীয় পেসার হলেন তিনি।
রোববার প্রথমে ব্যাটে করে জয়ের পথে অনেকটাই নিজেদের এগিয়ে রেখেছিল ভারত। ৫ উইকেট হারিয়ে স্কোরবোর্ডে তুলেছিল ২০৩ রান। জবাবে ব্যাটিংয়ে নেমে প্রোটিয়ারা ৯ উইকেট হারিয়ে ১৭৫ রানের বেশি করতে পারেনি। ডেথ ওভারে বোলিংয়ে দুর্দান্ত ‘ভুবি’র ‘নাক্‌ল’ বলে নাকাল হয়েছেন দক্ষিণ আফ্রিকার ব্যাটসম্যানরা।
নিজের স্পেলের শেষ ওভারে (ইনিংসের ১৮তম ওভার) তিনি তুলে নেন তাঁর ৫ উইকেটের তিনটিই। প্রথমে আউট করেন রিজা হেনড্রিকসকে, উইকেটের পেছনে মহেন্দ্র সিং ধোনির ক্যাচ বানিয়ে। এর এক বল বিরতি পর টানা দুই উইকেট। হেনরিক ক্লাসান ও ক্রিস মরিসকে সুরেশ রায়নার ক্যাচ বানিয়ে হ্যাটট্রিকের সম্ভাবনা জাগান। এই ওভারে তাঁর ৩ উইকেটসহ ভারত আদায় করে নেয় ৪ উইকেট। শেষ বলে রানআউট ডেন পিটারসন।
এর আগে ভারতীয় ক্রিকেটারদের মধ্যে টি-টোয়েন্টিতে ৫ উইকেট-কীর্তি ছিল কেবল যুজবেন্দ্র চাহালের। গত বছর ইংল্যান্ডের বিপক্ষে ৫ উইকেট নিয়েছিলেন এই তরুণ লেগ স্পিনার। প্রথম ভারতীয় পেসার হিসেবে এই তালিকায় নাম লিখিয়ে ভুবনেশ্বর ক্রিকেটের তিন ভুবনে ৫ উইকেট নেওয়ার কীর্তিটা পূর্ণ করেন।
নিজের এই কীর্তিতে দারুণ খুশি ভুবনেশ্বর। তবে দেশের হয়ে খেলাটাকেই তিনি রাখতে চান সবকিছুর ওপরে, ‘যখন আমি দেশের হয়ে খেলি, তখন ৫ উইকেট নেওয়াটা আমার কাছে অবশ্যই বিরাট কিছু। আপনি ৫ উইকেটই নেন বা অন্য কোনো কীর্তিই গড়েন, দেশ না জিতলে কোনো লাভ নেই। তবে ক্রিকেটের তিন সংস্করণেই ৫ উইকেট নেওয়াটা অবশ্যই বিশেষ কিছু। আমি এর ধারাবাহিকতা ধরে রাখতে চাই।’
দেশের জার্সিতে ২১টি টেস্ট, ৮৬ ওয়ানডে আর ২৪টি টি-টোয়েন্টি খেলেছেন ভুবনেশ্বর। টেস্টে তাঁর উইকেট ৬৩টি; ওয়ানডে ও টি-টোয়েন্টিতে যথাক্রমে ৯০ ও ২৬টি। টেস্টে ৮২ রানে ৬ উইকেট আর ওয়ানডেতে ৪২ রানে ৫ উইকেট তাঁর ক্যারিয়ারের সেরা দুই বোলিং-পরিসংখ্যান।
