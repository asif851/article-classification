
আর মাত্র কয়েক ঘণ্টা। এরপরই সেই মাহেন্দ্রক্ষণ। মুখোমুখি হচ্ছেন সৌরভ গাঙ্গুলী ও ডিয়েগো ম্যারাডোনা! হ্যাঁ, ম্যারাডোনাই। আর্জেন্টিনার বিশ্বকাপজয়ী অধিনায়ক। ফুটবল দুনিয়ার জীবন্ত কিংবদন্তি। ছিয়াশির বিশ্বকাপে যাঁর দুই পায়ের জাদু মন্ত্রমুগ্ধ করেছিল গোটা দুনিয়াকে, আরও নির্দিষ্ট করে বললে এই উপমহাদেশকে।
একটি চ্যারিটি ম্যাচ খেলতে ফুটবল কিংবদন্তি এখন কলকাতায়। গত সন্ধ্যায় তিনি ঘরের খুব কাছে পা রেখেছেন তাঁর বান্ধবীকে সঙ্গে নিয়ে। তাঁর এই সফর নিয়ে বেশ কিছুদিন ধরেই পরিকল্পনা হচ্ছিল, অবশেষে সময় হয়েছে তাঁর। কলকাতায় এটি তাঁর তৃতীয় সফর। সর্বশেষ এসেছিলেন ২০০৮ সালে।কলকাতাকে নিজের মনে একটা বিশেষ জায়গাতেই রেখেছেন ম্যারাডোনা, ‘শেষ পর্যন্ত কলকাতায় আসতে পেরে নিজেকে খুব সম্মানিত বোধ করছি। এটি আমার জন্য বিশেষ একটি জায়গা। এই শহরে অতীতেও আমি এসেছি। এখানে আমার দারুণ কিছু স্মৃতি আছে।’এই সফরে অনেক আয়োজনের সঙ্গেই সৌরভের সঙ্গে তাঁর সেই প্রদর্শনী ম্যাচটি খেলার কথা। কলকাতা থেকে ৩৫ কিলোমিটার দূরে বারাসাত এলাকায় এটি অনুষ্ঠিত হবে। তবে এই ম্যাচে ম্যারাডোনা খেলবেন কি না, সেটি নিয়ে অনিশ্চয়তা আছে। কারণ, কিছুদিন আগেই তাঁর কাঁধে অস্ত্রোপচার হয়েছে। ম্যারাডোনা না খেললে আনন্দটাই তো মাটি। তখন সৌরভ বনাম ম্যারাডোনা লড়াইয়ের সার্থকতাই বা থাকবে কোথায়! সূত্র: পিটিআই।
