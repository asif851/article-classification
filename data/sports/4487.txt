
ম্যাকলিন পার্কের গ্যালারি দেখার পর আর কোনো সন্দেহই থাকল না। কয়েক দিন ধরে যে ভাবনাটা মাথায় ঘুরপাক খাচ্ছে, সেটাই ঠিক। ক্রাইস্টচার্চ বা নেলসনের তুলনায় নেপিয়ারের মানুষ একটু বেশিই ক্রিকেট অনুরাগী।ক্রাইস্টচার্চ, নেলসনেও মাঠে দর্শক ছিল। তবে নেপিয়ারের মতো নয়। ম্যাকলিন পার্কে মূল গ্যালারির প্রায় পুরোটাই ভরে উঠেছিল কাল প্রথম টি-টোয়েন্টির দিন। মাটির ঢিবির গ্যালারিতেও ছড়িয়ে-ছিটিয়ে খেলা দেখল অনেক দর্শক। নেপিয়ারে আসার পর থেকেই দেখা যাচ্ছে, এই শহরের মানুষের ক্রিকেটের প্রতি আগ্রহ প্রবল।ক্রাইস্টচার্চ, নেলসনে এমন অনেককেই পাওয়া গেছে, যাঁরা তাঁদের শহরে ‘বাংলাদেশ’ নামে একটা ক্রিকেট দল খেলতে এসেছে, সেটাই জানতেন না। নেপিয়ারে উল্টো। ‘বাংলাদেশি’ বললে যে কেউ বুঝে ফেলছেন, এ লোক নিশ্চিত বাংলাদেশের ক্রিকেটের কেউ। মাশরাফি-সাকিব-তামিমদের তো সবাই দেখেই চিনে ফেলছেন। অনেকে বাংলাদেশের ক্রিকেটারদের কাছে এসে ছবি তুলছেন, অটোগ্রাফও নিচ্ছেন।কিন্তু বাংলাদেশ দল নিউজিল্যান্ডে আসার পর যেভাবে হেরে চলছে, তাতে এসব নেপিয়ারবাসীকে এখনই কোনো তৃপ্তি দিচ্ছে বলে মনে হয় না। একটু লড়াই, একটু জয়ের সম্ভাবনাও যাঁরা তৈরি করতে পারেন না; তাঁদের ছবি আর অটোগ্রাফ দেখিয়ে বন্ধুদের কী বলবেন নেপিয়ারের মানুষ?ওয়ানডে সিরিজে হোয়াইটওয়াশ হওয়ার পর ম্যাকলিন পার্কে তিন ম্যাচের টি-টোয়েন্টি সিরিজও বাংলাদেশ শুরু করেছে হার দিয়ে। হারের কারণ হিসেবে অনেক বিষয়ই সামনে নিয়ে আসা হচ্ছে। ব্যাটিং ব্যর্থতার কথা তো অবধারিতভাবেই আসবে। ব্যাটিং-বন্ধুতার দিক দিয়ে নিউজিল্যান্ডের সেরা এই মাঠেও কি না ১৪১ রানে আটকে গেছে বাংলাদেশের ইনিংস!ম্যাচ শেষের সংবাদ সম্মেলনে বাংলাদেশ অধিনায়ক মাশরাফি বিন মুর্তজার সামনে হারের বেশ কয়েকটি সম্ভাব্য কারণ তুলে ধরলেন সাংবাদিকেরা। নিউজিল্যান্ডের পেসাররা গড়ে ১৪৫-১৪৬ কিমি গতিতে বল করে গেছেন। নিশ্চয়ই সেটাই সমস্যায় ফেলেছে ব্যাটসম্যানদের। নাকি ব্যাটসম্যানরা উইকেটে গিয়েই ধুমধাড়াক্কা মারতে গেছেন বলে এই পরিণতি। কন্ডিশনে সমস্যা হচ্ছে? অথবা বাউন্সারে?মাশরাফি নিজেও সে প্রশ্নের উত্তর খুঁজছেন। কিন্তু একের পর এক সব সম্ভাবনাকেই ‘নাকচ’ করে দিচ্ছেন তিনি। মাশরাফির মতে, গতি যে বাংলাদেশের ব্যাটসম্যানদের জন্য সমস্যা নয়, তা তো মাহমুদউল্লাহই প্রমাণ করে দিয়েছেন, ‘রিয়াদ (মাহমুদউল্লাহ) খুব সুন্দর খেলেছে। জোরে বোলারদের ভালোভাবে খেলতে পেরেছে। ওয়ানডেতে রান পায়নি। তবু ওদের আক্রমণাত্মক বোলারদের সুন্দরভাবে সামলে খেলেছে।’ মাশরাফির চোখে সমস্যা ছিল না বাউন্সারেও, ‘উপমহাদেশ থেকে আসার পর কিছুদিন বাউন্সারে সমস্যা হওয়ার কথা। কিন্তু বাউন্সারে আমাদের কজন ব্যাটসম্যান আউট হয়েছেন? তা ছাড়া আমরা তো গ্রানাইটেও অনুশীলন করেছি। আমার মনে হয় না বাউন্সার কোনো সমস্যা করেছে।’সমস্যা তাহলে কোথায়? কেন টি-টোয়েন্টিতেও সেই একই বাংলাদেশকে দেখছে নিউজিল্যান্ড? সমস্যা যেটা হয়েছে, তা হলো সৌম্য সরকার আর ইমরুল কায়েসের ক্যাচ মিসে। মাশরাফিও বারবার এ প্রসঙ্গই টেনে এনেছেন, ‘ওই দিকটা বড় বলে হয়তো সে পাঁচ-দশ গজ ওপরে ছিল। নির্দেশনা ছিল না। হয়তো চিন্তা করেছে পেছনে গিয়ে ম্যানেজ করতে, পারেনি। ইমরুল হয়তো ভুল বুঝেই এগিয়ে এসেছিল।’মাঠের অশান্তি বাংলাদেশ দলকে ঘিরে ধরেছে মাঠের বাইরেও। দল নির্বাচন ও খেলোয়াড়দের পারফরম্যান্স নিয়ে বোর্ড প্রধানের সংবাদমাধ্যমে মন্তব্য, ওয়ানডে থেকেই দলের কাঠামো নিয়ে কোচ চন্ডিকা হাথুরুসিংহের সঙ্গে সিনিয়র খেলোয়াড়দের মতের অমিল—সবকিছু মিলে দলের ভেতর অশান্তির লু হাওয়া। ওয়ানডে ও টি-টোয়েন্টির দল মাশরাফি-সাকিব মিলেই করেন, বিসিবির সভাপতির এমন মন্তব্যের জবাবে সরাসরি প্রতিক্রিয়া জানানোর সুযোগ নেই খেলোয়াড়দের। তবে মাশরাফি যেন ইশারায় বোঝাতে চাইলেন, এই দায় তাঁর নয়, ‘ভূমিকা (দল নির্বাচনে) তো অবশ্যই থাকে। তবে এ নিয়ে বেশি কিছু বলার নেই।’সিরিজের বাকি দুটি টি-টোয়েন্টি ম্যাচ হবে মাউন্ট মঙ্গানুইয়ে। নেপিয়ার থেকে আজই সড়কপথে সেখানে চলে যাবে বাংলাদেশ দল। নেপিয়ারের মানুষদের শূন্য হাতে রেখে, ভবিষ্যতে আবার কখনো এই শহরে আসা হলে পুষিয়ে দেওয়ার প্রতিশ্রুতি দিয়ে।
সংখ্যায় সংখ্যায় বাংলাদেশ–নিউজিল্যান্ড (১ম টি–টোয়েন্টি)৫০বাংলাদেশের পঞ্চম খেলোয়াড় হিসেবে ৫০টি আন্তর্জাতিক টি-টোয়েন্টি খেললেন মাশরাফি বিন মুর্তজা।১০০০নিউজিল্যান্ডের হয়ে আন্তর্জাতিক টি-টোয়েন্টিতে হাজার রান করা চতুর্থ ব্যাটসম্যান কেন উইলিয়ামসন। সব দেশ মিলিয়ে ৩৩তম। গতকালের অপরাজিত ৭৩, উইলিয়ামসনের আন্তর্জাতিক টি-টোয়েন্টিতে সর্বোচ্চ ইনিংস।২৮আন্তর্জাতিক টি-টোয়েন্টিতে বাংলাদেশের হয়ে সবচেয়ে বেশি ছক্কার মালিক এখন মাহমুদউল্লাহ। গতকালের ৩ ছক্কা নিয়ে মাহমুদউল্লাহ ছাড়িয়ে গেছেন সাকিব আল হাসান (২৭) ও তামিম ইকবালকে (২৭)।৫২মাহমুদউল্লাহর ৫২ নিউজিল্যান্ডের বিপক্ষে টি-টোয়েন্টিতে বাংলাদেশের সর্বোচ্চ ব্যক্তিগত ইনিংস। ৫ ম্যাচে ১১৭ রান করে নাসির হোসেনকে ছাড়িয়ে নিউজিল্যান্ডের বিপক্ষে বাংলাদেশের হয়ে সবচেয়ে বেশি রানও মাহমুদউল্লাহর।৮১*কেন উইলিয়ামসন ও কলিন ডি গ্র্যান্ডহোমের অবিচ্ছিন্ন ৮১ রান টি-টোয়েন্টিতে পঞ্চম উইকেটে নিউজিল্যান্ডের সবচেয়ে বড় জুটি। পঞ্চম উইকেটে বাংলাদেশের বিপক্ষেও সর্বোচ্চ জুটি এটি।২য়অস্ট্রেলিয়ার মাইকেল কাসপ্রোভিচের পর দ্বিতীয় বোলার হিসেবে আন্তর্জাতিক টি-টোয়েন্টি ক্যারিয়ারের প্রথম দুই বলেই উইকেট পেলেন নিউজিল্যান্ডের লকি ফার্গুসন।
