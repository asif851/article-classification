
জহুর আহমেদ চৌধুরী স্টেডিয়ামে আজ সিলেট সিক্সার্স ও রংপুর রাইডার্সের ম্যাচে ব্যতিক্রমী এক ঘটনাই ঘটল। রংপুর ইনিংসের ১৬তম ওভারে সিলেট পেসার কামরুল ইসলাম রাব্বী বল করলেন গুনে গুনে সাতটি। না, কোনো ওয়াইড ছিল না, নো বলও করেননি। শুধু আম্পায়ারের ভুলে সাতটি বল করতে হয়েছে কামরুলকে!ছয় বল শেষেই কামরুল আম্পায়ার মাহফুজুর রহমানকে জানিয়েছিলেন, তাঁর ওভার শেষ। কিন্তু আরেকটি বল তাঁকে কেন করতে হলো? মাহফুজ অবশ্য থার্ড আম্পায়ারের সাহায্য নিলেন। আশ্চর্য, থার্ড আম্পায়ারও নাকি আরেকটি বল করার নির্দেশ দিয়েছেন! সিলেট অধিনায়ক নাসির হোসেন সঙ্গে সঙ্গে আপত্তি জানিয়েছেন। কিন্তু বিষয়টি কানে তোলেননি আম্পায়ার।ম্যাচ শেষে বোলার কামরুল মুঠোফোনে বললেন, ‘আমি ও আমার অধিনায়ক দুজনই সঙ্গে সঙ্গে আম্পায়ারকে জানিয়েছি। তবুও তাঁরা আমাদের কথা শুনতে চাননি। একজন আম্পায়ারের কাছে বল হিসাব করার যন্ত্র আছে। তাঁর সন্দেহ হলে স্কোরারের কাছ থেকেও সহায়তা নিতে পারতেন। একটা বলের জন্য দেরি হলে তো আবার স্লো ওভার রেটের জরিমানা হতো! বিষয়টি আমরা ম্যাচ রেফারিকে লিখিত জানিয়েছি।’
যে বলটি বাড়তি করেছেন কামরুল, সেটিতে রবি বোপারা ১ রান নিতে পেরেছেন। বলটা ম্যাচের পার্থক্য গড়ে দিতে গুরুত্বপূর্ণ ভূমিকা না রাখলেও অবশ্যই উদ্বেগের বিষয়। এখানে আম্পায়ারের মান নিয়ে প্রশ্ন ওঠে। যেখানে উন্নত প্রযুক্তি আছে, বল হিসাবের জন্য একাধিক স্কোরার আছে। সেখানে এমন ভুল!
