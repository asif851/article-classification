
টস-ভাগ্যটা ভালোই ছিল। পাকিস্তানের বিপক্ষে টানা চার ম্যাচে টস জেতার পর গত ম্যাচেই প্রথম টসে হার। টস-ভাগ্যটা পাকিস্তানের দিকে হেলে গেল কিনা কে জানে, সিরিজের শেষ ম্যাচেও টস জিতল পাকিস্তান। আজহার আলী বেছে নিলেন ব্যাটিং।মাশরাফি বিন মুর্তজা মজা করে বলতেই পারতেন ‘গুড টস টু লুজ। গত ম্যাচটাতেই তো পরে ব্যাট করে ৭ উইকেটে জিতলাম। পরে ব্যাট করতে অসুবিধা নেই।’কিন্তু বাংলাদেশ অধিনায়ক স্বীকার করেছেন, টসে জিতলে তিনিও ব্যাটিংই নিতেন। প্রথম দুই ম্যাচের মতো আজও নিখাদ ব্যাটিং উইকেটে খেলা। এই উইকেট ব্যাটসম্যানদের দিকেই তাকিয়ে হাসবে। বোলারদের জন্য কাজটা কঠিন।কঠিন, আবার সহজও। ‘রকেট সায়েন্স’ তো আর নয়। সূত্রটা সবার জানা। জায়গামতো বল ফেলো। বাংলাদেশ অধিনায়ক সেটাই বললেন, ‘জায়গামতো বল করে যেতে হবে। গত ম্যাচের শুরুতে আমরা যেমনটা করেছি। ঠিকমতো বল করলে ব্যাটসম্যানদের চাপে ফেলা সম্ভব।’সেই চাপে ফেলেই গত ম্যাচে মাত্র ৭৭ রানে পাকিস্তানের প্রথম ৫ উইকেট তুলে নিয়েছিল বাংলাদেশ। ১৫৪ রানে যখন ষষ্ঠ উইকেট পড়ল, মনে হচ্ছিল, ২০০ পেরোনোর আগেই হয়তো পাকিস্তান অলআউট হয়ে যাবে। কিন্তু সাদ নাসিম আর ওয়াহাব রিয়াজের প্রতিরোধে তা সম্ভব হয়নি। যদিও পাকিস্তানের ২৩৯ হেসেখেলেই পার হয়েছে বাংলাদেশ।কিন্তু আত্মতৃপ্তির সুযোগ নেই। নিজেদের ভুলগুলো শুধরে আরও উন্নতির দিকে এগিয়ে নিয়ে যাওয়াটাই আসল কথা। গত ম্যাচে দ্বিতীয় পাওয়ার প্লের ৫ ওভারে ৪৪ রান দিয়েছে বাংলাদেশ। প্রথম ৩৪ ওভারে পাকিস্তান তুলেছিল ১১১। সেই তারাই শেষ ১৬ ওভারে তুলল ১২৮! ওভারে ৮ করে রান। এই জায়গায় উন্নতি করতে হবে বাংলাদেশকে।আরও একটা ব্যাপার মাথায় রাখতে হবে। আজ রাতে ঝোড়ো বৃষ্টির সম্ভাবনা আছে। ম্যাচটা দিবারাত্রির। বৃষ্টি হানা দিতে পারে যেকোনো সময়। ফলে ডাকওয়ার্থ-লুইস সাহেব দ্বয়ের অঙ্কটা হিসাব কষেই খেলতে হবে বাংলাদেশকে। সব সময় ‘পার’ স্কোরের ওপরেই রাখতে হবে রান। বাংলাদেশের রণকৌশলে নিশ্চয়ই এ ব্যাপারগুলো আছে।ধবলধোলাই ঠেকাতে পাকিস্তান দলে বড় ওলটপালট। রাহাত আলী, সরফরাজ আহমেদ আর সাঈদ আজমলকে বাদ দিয়েছে তারা। বেচারা আজমল, আন্তর্জাতিক ক্রিকেটে ফেরার পর ১২৩ রান দিয়ে পেয়েছেন ১ উইকেট! সরফরাজকে বাদ দেওয়াটা পাকিস্তান সমর্থকদের জন্য চমকের। তিনি শুধু দলের সহ-অধিনায়কই নন, উইকেটরক্ষকও। উইকেটের পেছনে রিজওয়ানকে দাঁড়াতে হচ্ছে। অভিষেক হচ্ছে সামি আসলামের। চার মাস পর ফিরছেন উমর গুল আর জুলফিকার বাবর। মোহাম্মদ হাফিজের বোলিং নিষেধাজ্ঞাও তুলে নেওয়া হয়েছে। চরম এই দুঃসময়ে এটা পাকিস্তানের জন্য সুখবর।
তবে আত্মবিশ্বাসে টইটম্বুর বাংলাদেশ। দলেও কোনো পরিবর্তন নেই। রনি তালুকদারের ওয়ানডে অভিষেক তাই হচ্ছে না। এর থেকেই বার্তা মিলছে, বাংলাদেশের বাংলাওয়াশ চাই-ই চাই। তা ছাড়া এই মুহূর্তে র‍্যাঙ্কিংয়ে প্রতিটা রেটিং পয়েন্টই গুরুত্বপূর্ণ।আজ সাকিব আল হাসানের জন্য বিশেষ এক দিন। আর তাঁর ১৫০তম ম্যাচ। বন্ধু তামিম-মুশফিকের ‘যন্ত্রণা’য় ব্যাটিং করার তেমন সুযোগই তো পাচ্ছেন না। প্রথম ম্যাচে তবুও ৩১ করেছেন, দ্বিতীয় ম্যাচে মাঠে যখন নামেন, জয় থেকে বাংলাদেশ মাত্র ২২ রান দূরে। সেই ২২ রানের ১৬-ই আবার তুলেছেন তামিম। ৭ রানে অপরাজিত ছিলেন সাকিব। বল হাতে দুই ম্যাচে ৯৬ রান দিয়ে ৩ উইকেটের পরিসংখ্যানটাও সাকিবের সঙ্গে বেমানান। বিশেষ ম্যাচটায় কি বিশেষ কিছু করবেন সাকিব?
