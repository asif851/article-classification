
ক্রিকেট অস্ট্রেলিয়ার অনুমতি পেয়েছেন। ফাওয়াদ আহমেদের জার্সি থেকে বিয়ার কোম্পানির লোগো সরানোর ব্যাপারে আপত্তি নেই তাঁর সতীর্থদেরও। এর পরও ব্যাপারটা নিয়ে বিতর্ক শুরু হয়েছে।বিতর্কটা যাঁরা তুলছেন, তাঁদের একজন অস্ট্রেলিয়ার সাবেক ব্যাটসম্যান ডগ ওয়াল্টার্স। অপরজন সাবেক রাগবি খেলোয়াড় ডেভিড ক্যামপেসে। তাঁদের বক্তব্য, দলের চেতনাবিরোধী সিদ্ধান্ত নেওয়ায় ফাওয়াদকে দলে জায়গা দেওয়াই ঠিক হবে না।সামাজিক যোগাযোগের নেটওয়ার্ক টুইটারে ওয়াল্টার্স বলেন, ‘সে (ফাওয়াদ) যদি দলের চেতনা বহন করতে না চায়, তাকে দলে রাখা ঠিক হবে না।’ ক্যামপেসের প্রতিক্রিয়া, ‘ভালো বলেছ, ডগ। ওকে দেশে ফিরে যেতে বলো।’ তবে ওয়াল্টার্স-ক্যামপেসের বক্তব্যকে ‘গোঁড়ামি’ বলে আখ্যায়িত করেছেন ক্রিকেট অস্ট্রেলিয়ার প্রধান নির্বাহী জেমস সাদারল্যান্ড। সৃষ্ট বিতর্ককে গুরুত্ব দেওয়ার কারণ নেই বলে মনে করছেন অস্ট্রেলিয়া ওয়ানডে দলের অধিনায়ক জর্জ বেইলিও, ‘আমি মনে করি না, ব্যাপারটা নিয়ে ফাওয়াদের দুশ্চিন্তার কিছু আছে। শার্টের চেয়ে বেশি গুরুত্বপূর্ণ ব্যাপার নিয়ে কাজ করতে হবে তাকে।’কয়েক বছর ধরেই ‘ভিক্টোরিয়া বিটার’ নামের বিয়ারের একটি ব্র্যান্ডের লোগোসংবলিত জার্সি গায়ে খেলেন অস্ট্রেলিয়ার ক্রিকেটাররা। গত জুলাইয়ে অস্ট্রেলিয়ার নাগরিকত্ব পাওয়া ফাওয়াদ নিজেও দুটি ম্যাচে একই জার্সি গায়ে খেলেছেন। তবে ইসলাম ধর্মাবলম্বী হওয়ায় তিনি অনুরোধ জানিয়েছিলেন বিয়ারের লোগো তাঁর জার্সি থেকে সরিয়ে নেওয়ার জন্য। সেই অনুরোধ আমলে নিয়ে ক্রিকেট অস্ট্রেলিয়া গত মঙ্গলবার জানায়, ‘ব্যক্তিগত বিশ্বাসের’ সঙ্গে সাংঘর্ষিক হওয়ায় ওই লোগোসংবলিত শার্ট পরতে হবে না ফাওয়াদকে।চার বছরে পাকিস্তানে ১০টি প্রথম শ্রেণীর ম্যাচ খেলা ফাওয়াদ জন্মভূমি ছেড়েছিলেন তালেবানের ভয়ে। অস্ট্রেলিয়ায় চেয়েছিলেন রাজনৈতিক আশ্রয়। সেই তিনিই এখন অস্ট্রেলিয়া জাতীয় ক্রিকেট দলের মূল স্পিনার। গত ২ জুলাই অস্ট্রেলিয়ার নাগরিকত্ব পাওয়ার পর ৩১ বছর বয়সী স্পিনার সেটিকে বলেছিলেন ‘স্বপ্নপূরণের মুহূর্ত’। সদ্য সমাপ্ত অ্যাশেজে তাঁকে পাওয়ার জন্য সংশোধন করা হয়েছিল আইন, দ্রুততর করা হয়েছিল নাগরিকত্ব দেওয়ার প্রক্রিয়া। দ্রুত নাগরিকত্ব পেলেও অ্যাশেজের দলে অবশ্য ঠাঁই পাননি ফাওয়াদ। অস্ট্রেলিয়ার হয়ে তাঁর অভিষেক হয় গত সপ্তাহে, ইংল্যান্ডের বিপক্ষে দুই ম্যাচের টি-টোয়েন্টি সিরিজের প্রথমটিতে। দুটি ম্যাচেই অংশ নিয়েছেন। খেলছেন ছয় ম্যাচের ওয়ানডে সিরিজেও।
