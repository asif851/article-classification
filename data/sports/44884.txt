
ব্রাজিলের সর্বশেষ বিশ্বকাপ জয়ী দলের অন্যতম সদস্য ছিলেন রবার্তো কার্লোস। দুর্দান্ত গতি এবং গোলার মতো শট নেওয়ার ক্ষমতা তাঁকে প্রথাগত ডিফেন্ডারদের চেয়ে আলাদা করে চেনাত সব সময়। রিয়াল মাদ্রিদের প্রথম ‘তারকাপুঞ্জের’ অন্যতম সদস্য ছিলেন তিনি। বিশ্বের সেরা খেলোয়াড়দের সঙ্গে খেলার অভিজ্ঞতা ভালোই জানা আছে তাঁর। বর্তমানে বিশ্বের সেরা ফুটবলার কে, এই প্রসঙ্গে অবশ্য চমকেই দিলেন তিনি। কার্লোসের চোখে মেসি বা রোনালদো নন, সেরা ফুটবলার হচ্ছেন নেইমার!মেসি না রোনালদো, এই প্রশ্নে বিভক্ত পুরো ফুটবল বিশ্ব। বিশ্বের সেরা ফুটবলারের প্রশ্নে এই দুজনের ধারে কাছে নেই কেউ। গত সাত বছরে বর্ষসেরা ফুটবলারের পুরস্কার ব্যালন ডি’অর নিজেদের মধ্যে ভাগাভাগি করে এর প্রমাণও দিয়েছেন এই দুজন। যেকোনো পুরস্কার বিতরণীতেই প্রথম দুটি স্থান নিয়ে কোনো প্রশ্ন থাকে না। বরং তৃতীয়স্থানে কে থাকছেন, এ নিয়েই আলোচনা হয়। কিন্তু এখানেই নিজেকে আলাদা করে নিলেন কার্লোস। ‘সবাই সব সময় এই দুজনকে (মেসি এবং রোনালদো) নিয়ে কথা বলে। কিন্তু আমার ধারণা নেইমারই সেরা।’কার্লোসের দাবি, নেইমারকে অবশ্য ব্রাজিলের জার্সির চেয়ে বার্সেলোনার জার্সিতেই বেশি উজ্জ্বল দেখায়। তাঁর মতে, ‘নেইমার বার্সেলোনার হয়ে অনেক ভালো খেলে। বার্সেলোনার দলটি এমনিতেই পরিপূর্ণ একটি দল। কিন্তু ব্রাজিল দলটি এখন পুনর্গঠনের মধ্য দিয়ে যাচ্ছে। সে জন্য ব্রাজিলের হয়ে এতটা ভালো খেলতে পারে না সে।’বর্তমানে ভারতে ফুটবল দল দিল্লি ডায়নামোর কোচের দায়িত্ব নিয়েছেন কার্লোস। দলের ভার নেওয়ার যন্ত্রণা এখন বুঝছেন ভালো মতোই। সে জন্যই স্বদেশি নেইমারের জন্য সহমর্মিতা ফুটে উঠল তাঁর কণ্ঠে। ‘সে বার্সায় নিজের মতো খেলতে পারে কারণ ওখানে তাঁকে কোনো চাপ নিতে হয় না। মেসি-সুয়ারেজ আছে সেখানে। কিন্তু ব্রাজিল দলে তাঁকে দেশকে নেতৃত্ব দিতে হয়। এটা অনেক কঠিন একটি কাজ।’ সূত্র: মার্কা ডট কম
