
ভিনসেন্ট কম্পানিকে নিয়ে বড্ড দুশ্চিন্তায় আছে বেলজিয়াম। মারাকানায় রাশিয়ার বিপক্ষে মহাগুরুত্বপূর্ণ ম্যাচের আগে কুঁচকির চোটে কাতর বেলজিয়ান অধিনায়ক।চোটের মাত্রাটা অবশ্য ঠিক বোঝা যাচ্ছে না। আলজেরিয়ার বিপক্ষে ম্যাচের শেষ দিকে অনুভূত হওয়া ব্যথা যে এত সমস্যা সৃষ্টি করবে, তা ভাবেননি খোদ কম্পানিও।কম্পানি ভেবেছিলেন রাতে জমপেশ একটা ঘুমই সব সমস্যার সমাধান করে দেবে। কিন্তু পরদিন সকালে তিনি দেখেন ব্যথা তো কমেইনি বরং কিছুটা বেড়েছে।গত দুই দিন দলের সঙ্গে অনুশীলন করেননি ম্যানচেস্টার সিটির এই নির্ভরযোগ্য রক্ষণ-সেনা। রাশিয়ার বিপক্ষে যদি কম্পানি শেষমেশ খেলতে না পারেন, তাহলে অবশ্য তাঁর বিকল্প ভেবে রেখেছেন কোচ মার্ক উইলমটস। কিন্তু কম্পানির মতো ফুটবলারের ‘বিকল্প’ আদতেই তাঁর হাতে আছে কিনা, সেই প্রশ্ন কিন্তু থেকেই যাচ্ছে। রয়টার্স।
