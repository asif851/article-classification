
ইন্ডিয়ান প্রিমিয়ার লিগের (আইপিএল) বিলুপ্ত ফ্র্যাঞ্চাইজি কোচি টাসকার্স ভারতীয় ক্রিকেট বোর্ডের (বিসিসিআই) কাছ থেকে ৮৫০ কোটি রুপি ক্ষতিপূরণ দাবি করেছে। তবে এই ক্ষতিপূরণ দিতে অস্বীকৃতি জানিয়েছে বিসিসিআই। সোমবার দিল্লিতে অনুষ্ঠিত বিশেষ সাধারণ সভায় এই সিদ্ধান্ত জানানো হয়।
২০১১ সালের আইপিএলের বার্ষিক ফির ব্যাংক গ্যারান্টি দিতে ব্যর্থ হওয়ায় ফ্র্যাঞ্চাইজিটিকে বাতিল করেন বিসিসিআইয়ের সে সময়ের প্রধান এন শ্রীনিবাসন। আইপিএলে ওই এক মৌসুমই খেলেছিল কোচি, ১০ দলের অষ্টম স্থানে থেকে শেষ করেছিল টুর্নামেন্ট। তবে শ্রীনিবাসনের নেওয়া ব্যবস্থাকে ‘বেআইনি’ দাবি করে বিসিসিআইয়ের বিপক্ষে ক্ষতিপূরণের মামলা ঠুকেছিল ফ্র্যাঞ্চাইজিটি। আদালতের রায় নিজেদের পক্ষে যাওয়ায় ৮৫০ কোটি রুপি ক্ষতিপূরণ পাওয়ার কথা দলটির। আইপিএলের গভর্নিং কাউন্সিলের সঙ্গে এ বিষয়ে বৈঠকের কথা জানিয়েছেন চেয়ারম্যান রাজীব শুক্লা, ‘কোচি টাসকার্স ৮৫০ কোটি রুপি ক্ষতিপূরণ দাবি করেছে। আমরা বিষয়টি নিয়ে গভর্নিং কাউন্সিলের বৈঠকে আলোচনা করেছি। এটি এখন সাধারণ সভায় আলোচিত হবে।’
এ বছরের শুরুতে অভ্যন্তরীণ আলোচনায় নাকি বিসিসিআই কোচিকে ৪৬০ কোটি রুপি ক্ষতিপূরণ দেওয়ার প্রস্তাব করেছিল। তাতে সাড়া দেয়নি তারা।
শ্রীনিবাসনের সেই সিদ্ধান্তকে চ্যালেঞ্জ করে ২০১৫ সালে মামলা জিতেছিল কোচি। চুক্তিভঙ্গের অভিযোগও আনা হয়েছিল সেই মামলায়। প্যানেলের রায়ে বিসিসিআইকে ৫৫০ কোটি রুপি ক্ষতিপূরণ দিতে বলা হয়েছিল। অন্যথায় ১৮ শতাংশ হারে জরিমানার কথাও উল্লেখ করা ছিল। গত দুই বছরেও এই ক্ষতিপূরণ পরিশোধ করেনি বিসিসিআই, এমনকি দলটিকে আইপিএলে ফেরত নেওয়ারও উদ্যোগ নেয়নি।
সংবাদ সংস্থা পিটিআই জানিয়েছে, আইপিএল গভর্নিং কাউন্সিলের এক কর্মকর্তা বলেছেন, ‘এই পুরো সমস্যা একজন মানুষের গোঁয়ার্তুমির ফসল। শশাঙ্ক মনোহর যদি এই সিদ্ধান্ত না নিতেন, আমরা বিষয়টি সামলে নিতে পারতাম। সালিসের আগেও কোচি ৩০০ কোটি রুপিতে বিষয়টি সমঝোতা করে নেওয়ার প্রস্তাব দিয়েছিল। আমাদের কর্মকর্তারাই উদ্ধত আচরণ করেছেন। এখন আমাদের দ্বিগুণেরও বেশি টাকা পরিশোধ করতে হবে।’
বড় অঙ্কের অর্থ ফেঁসে যাওয়ায় ভালোই বিপাকে পড়েছে বিসিসিআই ও আইপিএল কর্মকর্তারা। নিশ্চিতভাবেই বিসিসিআইয়ের হর্তাকর্তারা বিষয়টি সমঝোতা করার চেষ্টা করবেন। নয়তো এত বড় অঙ্ক জরিমানা দিতে হবে বিশ্বের সবচেয়ে ধনী ক্রিকেট বোর্ডটিকে। সূত্র: পিটিআই, ডেকান ক্রনিকলস, দ্য ইন্ডিয়ান এক্সপ্রেস।
