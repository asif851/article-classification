
অ্যাশেজ ভরাডুবিটা একেবারেই মেনে নিতে পারছিলেন না গ্রায়েম সোয়ান। টানা তিন ম্যাচ হেরে ৩-০ ব্যবধানে অ্যাশেজ হারের গ্লানিটাই কুরে কুরে খাচ্ছিল এই ইংলিশ অফস্পিনারকে। কিন্তু তাই বলে হতাশায় খেলাই ছেড়ে দেবেন! অ্যাশেজ সিরিজের মাঝপথে সোয়ানের অবসর গ্রহণের খবরটা শোনার পর হয়তো এমন প্রশ্নই এসেছে অনেকের মনে। বিশ্বাস করতে কষ্ট হলেও সত্যিই সব ধরনের ক্রিকেটকে বিদায় বলে দিয়েছেন ৩৪ বছর বয়সী এই ইংলিশ ক্রিকেটার।ইংল্যান্ডের আগের তিনটি অ্যাশেজজয়ী দলের গর্বিত সদস্য ছিলেন সোয়ান। কিন্তু এবার অস্ট্রেলিয়ায় এসে রীতিমতো বিধ্বস্ত ইংলিশ ক্রিকেটাররা। প্রথম তিনটি ম্যাচ হেরে ছেড়েই দিতে হয়েছে ভস্মাধারের দখলটা। এখন সামনে আছে ধবলধোলাইয়ের শঙ্কা। এ রকম বিপর্যয়পূর্ণ পরিস্থিতির মধ্যেই হঠাত্ করে অবসরের ঘোষণা দিয়ে বসেছেন সোয়ান। তাঁর মতে, এটাই নাকি বিদায় বলার সঠিক সময়, ‘সাত বছর ধরে ইংল্যান্ড দলটা ছিল আমার পরিবারের মতো। অবসরের সিদ্ধান্ত নেওয়ার ব্যাপারটা স্বভাবতই খুব কঠিন ছিল। কিন্তু আমার মনে হয়েছে এটাই সঠিক সময়।’৩-০ ব্যবধানে অ্যাশেজ হারের অভিজ্ঞতাটাকে ‘ধর্ষণ’-এর সঙ্গে তুলনা করেছিলেন সোয়ান। পরে নিজ মন্তব্যের জন্য ক্ষমা চাইলেও অ্যাশেজ হারের হতাশাটা যে তাঁকে ভালোমতোই গ্রাস করেছে, সেটা স্পষ্টই টের পাওয়া গেল এই অবসরের ঘোষণায়। সোয়ান অবশ্য এই বিদায় বলার পেছনে দিয়েছেন শারীরিক অক্ষমতার দোহাই। বলেছেন, ‘আমি জানি যে আমার সিদ্ধান্তটা সঠিক। পাঁচ দিনের ক্রিকেট খেলার মতো শারীরিক অবস্থা আমার নেই। আর দলেও আমার অবস্থানটা আমি ঠিক প্রমাণ করতে পারছি না।’
এবারের অ্যাশেজ সিরিজে অবশ্য বল হাতে সত্যিই জ্বলে উঠতে পারেননি সোয়ান। তিন টেস্টে পেয়েছেন মাত্র সাতটি উইকেট। কিন্তু হুট করে তাঁর এই অবসরের সিদ্ধান্তটা সিরিজের বাকি দুটি টেস্টে হয়তো বিপদেই ফেলে দেবে ইংল্যান্ডকে।
২০০০ সালে দক্ষিণ আফ্রিকার বিপক্ষে অভিষেক হয়েছিল সোয়ানের। তারপর ৭৯টি একদিনের ম্যাচ খেলে ১০৪টি উইকেট নিয়েছেন এই ডানহাতি স্পিনার। টেস্ট অভিষেকের জন্য অবশ্য দীর্ঘদিন অপেক্ষা করতে হয়েছে তাঁকে। ২০০৮ সালে ভারত সফরে প্রথমবারের মতো টেস্ট দলে জায়গা পেয়েছিলেন তিনি। তারপর থেকে ৬০টি টেস্ট খেলে পেয়েছেন ২৫৫টি উইকেট।
