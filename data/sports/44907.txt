
গত নভেম্বর-ডিসেম্বরে বিপিএল না খেলতে পেরে ভীষণ আফসোস হয়েছিল শাহাদাত হোসেনের। গৃহপরিচারিকা নির্যাতনের মামলায় তখন তিনি জেলে। দুই মাস আট দিনের জেলজীবন কাটিয়ে গত ১২ ডিসেম্বর থেকে জামিনে আছেন এই পেসার।গত জুলাইয়ে ডান হাঁটুর অস্ত্রোপচারের পর পুনর্বাসনপ্রক্রিয়া শুরু করেছিলেন। কিন্তু মাস খানেকের মধ্যেই তাঁর বিরুদ্ধে ওঠে গৃহপরিচারিকা নির্যাতনের অভিযোগ। জামিনে জেল থেকে বেরিয়ে বিসিবির ফিজিও-চিকিৎসকদের তত্ত্বাবধানে গত চার মাসে মিরপুর শেরেবাংলা স্টেডিয়ামে শেষ করেছেন পুনর্বাসন কার্যক্রম। নিজেকে তৈরি করছিলেন প্রিমিয়ার লিগের জন্য।কিন্তু গতকাল প্রিমিয়ার লিগের যে ২০৭ জন খেলোয়াড়ের তালিকা দেওয়া হয়েছে, তাতে নেই শাহাদাতের নাম। এতে ভীষণ হতাশ লর্ডসের অনার্স বোর্ডে নাম তোলা বাংলাদেশের একমাত্র বোলার, ‘চার মাস ধরে ফিটনেস নিয়ে কাজ করছি। প্রিমিয়ার লিগে খেলতে আমি প্রস্তুত। কিন্তু তালিকায় নাম আসেনি আমার।’ শাহাদাতের নাম না থাকা নিয়ে ক্রিকেট কমিটি অব ঢাকা মেট্রোপলিসের (সিসিডিএম) সদস্যসচিব রাকিব হায়দার প্রথম আলোকে বলেছেন, ‘ক্রিকেট বোর্ডের নিষেধাজ্ঞা থাকায় নির্বাচকেরা শাহাদাতকে তালিকায় রাখেনি।’তবে শাহাদাতের দাবি, লিগ খেলতে আইনগত কোনো সমস্যা নেই তাঁর, ‘আমি এখন জামিনে মুক্ত। মামলাও নিষ্পত্তির দিকে। এখন তো আর কোনো সমস্যা দেখি না। ১০ এপ্রিল মামলার পরবর্তী শুনানি আছে। হয়তো ওই দিনে রায় আসতে পারে। যেহেতু আমাদের মধ্যে মীমাংসা হয়ে গেছে, কোনো সমস্যা হওয়ার কথা নয়। দুই পক্ষ মিলে গেলে মামলা তো আপনা–আপনি খারিজ হয়ে যায়। আমি মনে করি, খেলতে আমার আইনগত কোনো সমস্যা নেই।’এরই মধ্যে নিষেধাজ্ঞা তুলে নিতে শাহাদাত আবেদন করেছেন বিসিবির কাছে। তাঁর আশা, বিসিবি দ্রুতই খেলার অনুমতি দেবে, ‘পাপন ভাইকে (বিসিবি সভাপতি নাজমুল হাসান) অনুরোধ করেছি। এখন ইতিবাচক ফলের অপেক্ষায়। গত চার মাসে আমাকে পুনর্বাসন কার্যক্রমে অনেক সহায়তা করেছে বিসিবি। আশা করি, বোর্ড বিষয়টি বিবেচনা করবে।’
