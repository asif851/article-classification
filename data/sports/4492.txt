
আগের দিন আশার কথা শুনিয়েছিলেন তামিম ইকবাল। হেরে যাওয়া ম্যাচগুলো থেকেও পাওয়া কিছু ইতিবাচক বিষয় তুলে ধরেছিলেন তিনি। বলেছিলেন, নিউজিল্যান্ডে আগের সফরগুলোয় কোনো সুযোগই তৈরি করতে পারেনি বাংলাদেশ। এবার তবু সুযোগ তৈরি করা গেছে। টানা হারের হতাশার মাঝেও আত্মবিশ্বাস হারাচ্ছেন না, এমন কথাই বলে গেছেন ওয়ানডে ও টি-টোয়েন্টি অধিনায়ক মাশরাফি বিন মুর্তজা। কণ্ঠে ছিল ঘুরে দাঁড়ানোর আশা। ওয়ানডে ও টি-টোয়েন্টি সিরিজ শেষ। টানা ৬টি হারের পর টেস্টে কি ভালো কিছু করতে পারবে বাংলাদেশ? সফরে এখনো পর্যন্ত দলের পারফরম্যান্স বিশ্লেষণ করে সাকিব আল হাসান খুব একটা আশাবাদী হতে পারছেন না। 
নিউজিল্যান্ডে তিন সপ্তাহ কেটে গেছে বাংলাদেশ দলের। সেখানকার জল-হাওয়ার সঙ্গে এত দিনে বেশ ভালোই মানিয়ে নেওয়ার কথা। ওয়ানডে আর টি-টোয়েন্টি সিরিজের ভুলগুলো থেকে শিক্ষাও নেওয়ার কথা তামিম-সাব্বিরদের। যা কাজে লাগানো যেতে পারে টেস্ট সিরিজে। কিন্তু সাকিব অতটা আশাবাদী হতে পারছেন না, ‘এখান থেকে যে কিছু শিখতে পারব সেটা বলা মুশকিল। টি-টোয়েন্টি আর ওডিআই যারা খেলেছি, তাদের মধ্যে বেশির ভাগই টেস্টেও খেলব। কিন্তু এত দিন ধরে যেহেতু আছি, তাই কন্ডিশনের সঙ্গে একটু হলেও মানিয়ে নিতে পারছি বলে মনে করি আমি। তবে টেস্টে উইকেট হবে অন্যরকম। টেস্ট অনেক কঠিন হবে বলেই আমার মনে হয়।’দেশের মাটিতে টানা ভালো খেলায় এবারের নিউজিল্যান্ড সফর নিয়ে মাশরাফি-সাকিবদের কাছে একটু বেশিই ছিল মানুষের প্রত্যাশা। তবে বাংলাদেশের খেলোয়াড়েরা আগে থেকেই জানতেন, সফরটি হবে বেশ চ্যালেঞ্জিং। অতিরিক্ত প্রত্যাশার চাপেই কি নুয়ে পড়েছে বাংলাদেশ? ওয়ানডেতে ৩-০ ব্যবধানে সিরিজ হার। আজ ২৭ রানে হেরে টি-টোয়েন্টি সিরিজেও ধবলধোলাই। ফল—নিউজিল্যান্ড ৬:০ বাংলাদেশ। সাকিব মনে করেন, ফল আরেকটু ভালো হতে পারত। কেন হলো না? বিশ্লেষণ করেছেন সাকিব নিজেই, ‘সত্যি বলতে কি ওদের কন্ডিশনে ওরা অনেক ভালো দল। আমরা নিজেদের সেরাটা খেলতে পারলে হয়তো জেতার মতো অবস্থা তৈরি করতে পারতাম। তবে ট্যাকটিক্যালি আর টেকনিক্যালি ওরা নিজেদের কন্ডিশনে অনেক ভালো দল।’নিউজিল্যান্ডে বাংলাদেশ এভাবে ব্যর্থ কেন হলো, এর বিশদ ব্যাখ্যা দিতে গিয়ে সাকিব বলেছেন, ‘আমরা যখন ভালো করি, তখন সবাই যেভাবে অবদান রাখি এখন সবাই সেভাবে করতে পারছি না।’ চোটের কারণে প্রথম ওয়ানডের পর আর খেলতে পারেননি টেস্ট অধিনায়ক মুশফিকুর রহিম। অভিজ্ঞ এই উইকেটকিপার- ব্যাটসম্যানের অভাবটা বোঝা গেছে। সাকিবও সেটি মানেন, ‘উনার অভিজ্ঞতা তো অবশ্যই অনেক বড় একটা ব্যাপার। আমাদের ব্যাটিংয়ের অন্যতম ভরসা উনি। স্বাভাবিকভাবেই তার না থাকাটা আমাদের জন্য বড় একটা অভাব হয়ে এসেছে। আশা করি, টেস্টে উনি খেলবেন, আর ভালোও করবেন।’
