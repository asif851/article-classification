
• ১১টি দলের বিপক্ষে মেসি এখনো গোল পাননি। • এর মধ্যে স্প্যানিশ ক্লাব পাঁচটি। • রয়েছে কাতার ও রাশিয়ার ক্লাবও।
গোল আর লিওনেল মেসি সমার্থক। এক পঞ্জিকাবর্ষে দেশ ও ক্লাবের হয়ে সর্বোচ্চ গোলের রেকর্ড রয়েছে গিনেস বইয়ে। বার্সেলোনা এবং লা লিগায় সর্বোচ্চ গোলের রেকর্ডও মেসির দখলে। সত্যি বলতে, আর্জেন্টাইন ফরোয়ার্ডের গোলের রেকর্ড বলে শেষ করাই মুশকিল! তার চেয়ে কোন কোন দলের বিপক্ষে মেসি এখনো ‘ডাক’ কাটাতে পারেননি, তা মনে রাখা সহজ।
‘ডাক’—শব্দটা ক্রিকেটেই বেশি পরিচিত। কোনো রান না করে আউট হওয়া। একটু কারিকুরি খাটিয়ে শব্দটা ফুটবলেও ব্যবহার করা যায়। চেলসির বিপক্ষে যেমন টানা আট ম্যাচে মেসি গোল পাননি। অর্থাৎ গত মঙ্গলবার চ্যাম্পিয়নস লিগে চেলসির জালে গোল করে ইংলিশ ক্লাবটির বিপক্ষে মেসি ‘ডাক’ কাটিয়েছেন। তাহলে রইল বাকি আর ‘এগারো’—এই ‘ওরা এগারো’ ক্লাবের বিপক্ষে মেসি এখনো ‘ডাক’ কাটাতে পারেননি, মানে গোল পাননি।মেসির মতো বিশ্বসেরা খেলোয়াড় কিছু নির্দিষ্ট ক্লাবের বিপক্ষে গোলবঞ্চিত থাকবেন, ভাবতেই কেমন যেন লাগে! কিন্তু এটাই ফুটবল। যত বড়মাপের খেলোয়াড়ই হোক না কেন, খেলাটা কোথাও না কোথাও একধরনের সমতা রাখবেই।
ইউনিয়ন দেপোর্তিভা অ্যাটলেটিকো গারামেনেত মিলান—সংক্ষেপে ক্লাবটির নাম গারামেনেত। স্প্যানিশ ফুটবলে এখন চতুর্থ বিভাগের দল। ২০০৪ কোপা ডেল রে আসরে বার্সেলোনার মাঠে গিয়ে স্বাগতিকদের ১-০ গোলে হারিয়ে এসেছিল এই গারামেনেত। মেসি তখন বার্সার সিনিয়র দলে সবে খেলা শুরু করেছেন। তো, এই ১৪ বছরে গারামেনেতের জালে মেসি কখনো গোল করতে পারেননি।বেশ অচেনা কিছু স্প্যানিশ ক্লাবের বিপক্ষে মেসির গোলবঞ্চিত থাকার এখানেই শেষ নয়। কাদিজ, মুর্সিয়া ও জেরেজ। নামগুলো চেনা যায়? এ তিনটি ক্লাবের কোনোটিই এখন আর লা লিগায় নেই। কাদিজ নেমে গেছে দ্বিতীয় বিভাগে, মুর্সিয়া ও জেরেজ যথাক্রমে তৃতীয় এবং চতুর্থ বিভাগে। এ তিনটি ক্লাবের তুলনায় জিরোনা বেশ পরিচিত ক্লাব। এবারই প্রথম লা লিগায় উঠে আসা দলটিও মেসিকে গোলবঞ্চিত রেখেছে। সব মিলিয়ে স্পেনের এই পাঁচটি ক্লাবের (গারামেনেত, কাদিজ, মুর্সিয়া, জেরেজ ও জিরোনা) বিপক্ষে মেসি এখনো গোল পাননি।
ইতালিয়ান এবং রাশিয়ান ক্লাবও মেসিকে বঞ্চিত রেখেছে। উদিনেসে ও রুবিন কাজান। ২০০৪/০৫ চ্যাম্পিয়নস লিগের গ্রুপপর্বে উদিনেসেকে পেলেও মেসি তাঁদের জাল খুঁজে পাননি। আর রাশান রুবিন কাজানকে তো দুই মৌসুমে (০৯/১০, ১০/১১) পেয়েও ব্যর্থ। আছে কাতারের ক্লাবও! ২০১১ ফিফা ক্লাব বিশ্বকাপ সেমিতে কাতারের ক্লাব আল শাদের বিপক্ষে বার্সা ৪-০ ব্যবধানে জিতলেও মেসি গোল পাননি।উদিনেসের বাইরে মেসিকে গোলবঞ্চিত রাখা ইতালিয়ান ক্লাবটি ইন্টার মিলান। ২০০৯-১০ মৌসুমে তিনবার ইন্টারের মুখোমুখি হয়েও গোল পাননি বার্সার এ ফরোয়ার্ড। ইংলিশ ক্লাবগুলোর মধ্যে এ গৌরব শুধু লিভারপুলের। ২০০৬-০৭ চ্যাম্পিয়নস লিগ শেষ ষোলোয় মেসিকে গোলবঞ্চিত রেখেছিল ‘অলরেড’রা। পর্তুগিজ ক্লাব বেনফিকার বিপক্ষেও মেসি জাল খুঁজে পাননি। চ্যাম্পিয়নস লিগ ২০০৫-০৬ কোয়ার্টার ফাইনালে বেনফিকার মুখোমুখি হয়েছিল বার্সা। কিন্তু চোটের কারণে মেসি সেই দুই লেগের ম্যাচ খেলতে পারেননি। এরপর ২০১২-১৩ গ্রুপ পর্বে বেনফিকাকে পেলেও গোল পাননি।মেসির এই গোল না পাওয়া ক্লাবগুলোর তালিকা মোটেও দীর্ঘ নয়। এমন অনেক খেলোয়াড় রয়েছেন, যাঁরা হয়তো গোটা ক্যারিয়ারেই ১১ দলের বিপক্ষে গোল করতে পারেননি। কিন্তু নামটা লিওনেল মেসি বলেই খচখচানিটা থেকে যায়।
