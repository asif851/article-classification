
ম্যাচের অন্তিম মুহূর্তে গোল। সে গোলেই জয় পেল বাংলাদেশ। এ গোলের কথা অনেক দিন মনে থাকবে মাহবুবুর রহমান সুফিলের। কিন্তু তাঁর আনন্দ নিমেষে উবে যাবে এএফসির ওয়েবসাইট দেখলে। সেখানে যে লেখা আছে, মাহবুবুর রহমানের আত্মঘাতী গোলে জিতেছে বাংলাদেশ। অবশ্য, কাল তো ম্যাচ শেষে বাংলাদেশ নয় মালদ্বীপকেই জিতিয়ে দিয়েছিল এএফসি!
এএফসি অনূর্ধ্ব-১৯ বাছাইপর্বের কালকের ম্যাচ বাংলাদেশ থেকে দেখার উপায় ছিল না। মাঠে উপস্থিত ক্রীড়া প্রতিবেদক ও কিছু ওয়েবসাইটের ধারাবিবরণীই ছিল ভরসা। সে সূত্রেই ৯০ মিনিটে সুফিলের গোল এবং তাতে বাংলাদেশের জয়ের কথা জানা গিয়েছিল। কিন্তু এএফসির তাৎক্ষণিক ম্যাচ রিপোর্ট আসার পরই বিভ্রান্তির জন্ম। সেখানে যে লেখা, নাটকীয় ম্যাচে জিতেছে মালদ্বীপ। মাহবুবুর রহমানের আত্মঘাতী গোলে হেরেছে বাংলাদেশ।কিছুক্ষণ পর ভুল বুঝতে পেরেছে এএফসি। ফলে কষ্টার্জিত জয়টা বাংলাদেশকে বুঝিয়ে দিয়েছে এএফসি। কিন্তু ম্যাচ রিপোর্ট আর ঠিক করার প্রয়োজন বোধ করেনি তারা। ফলে এখনো ম্যাচ রিপোর্টে লেখা মালদ্বীপের মাহবুবুর রহমানের আত্মঘাতী গোলে বাংলাদেশ তিন পয়েন্ট পেয়েছে!ফুটবল সংস্কৃতিতে বাকি সব মহাদেশ থেকে অনেক পিছিয়ে এশিয়া। শারীরিক সক্ষমতা কিংবা দক্ষতায় অনেক পিছিয়ে এশিয়ান দলগুলো। কিন্তু দাপ্তরিক কাজে তো চাইলেই সমতা অর্জন করা সম্ভব। কিন্তু এ ক্ষেত্রেও অদক্ষতা ও অপেশাদারির চূড়ান্ত দেখাচ্ছে এএফসি। নিজেদের আয়োজিত টুর্নামেন্ট নিয়ে এশিয়ান ফুটবলের নিয়ন্ত্রক সংস্থার এমন ভুল মেনে নেওয়া কঠিন।
