
অতিরিক্ত খেলোয়াড় হিসেবে হঠাৎই হায়দরাবাদে বাংলাদেশ দলের সফরসঙ্গী ‘সিলেটের পেসার’ আবু জায়েদ। আর আইপিএলের সৌজন্যে ‘হায়দরাবাদের পেসার’ মোস্তাফিজুর রহমান এখন সিলেটে। কী দারুণ বৈপরীত্য! তবে বিষয়টি এমন নয় যে মোস্তাফিজের জায়গায় জাতীয় দলে সুযোগ পেয়েছেন জায়েদ।কিছুদিন ধরে ঘরোয়া ক্রিকেটে ভালো বোলিং করছিলেন জায়েদ। তাঁর ওপর চোখ ছিল নির্বাচকদের। এবং তাঁকে যে ভবিষ্যতের বাংলাদেশ দলে ভাবা হচ্ছে, সেটি জানিয়ে দিতেই ভারত সফরে পাঠানো। ৫ ও ৬ ফেব্রুয়ারি হায়দরাবাদে ভারত ‘এ’ দলের দুই দিনের প্রস্তুতি ম্যাচ খেলেই জায়েদের দেশে ফিরে আসার কথা। আর মোস্তাফিজ সিলেটে প্রথম শ্রেণির ম্যাচ খেলতে গেছেন মার্চ-এপ্রিলে শ্রীলঙ্কা সফরের জন্য নিজেকে তৈরি করার লক্ষ্যে।বাংলাদেশ ক্রিকেট লিগের (বিসিএল) দ্বিতীয় রাউন্ডে আজ ইসলামী ব্যাংক পূর্বাঞ্চলের বিপক্ষে প্রাইম ব্যাংক দক্ষিণাঞ্চলের হয়ে খেলবেন মোস্তাফিজ। বাঁহাতি পেসার সর্বশেষ প্রথম শ্রেণির ম্যাচ খেলেছেন ২০১৫ সালের অক্টোবরে। জাতীয় দলের ব্যস্ত সূচি আর বারবার চোটে পড়ায় বিপিএল বাদে এর মাঝে ঘরোয়া ক্রিকেট খেলা হয়নি তাঁর। কাল সকালে সিলেট আন্তর্জাতিক স্টেডিয়ামে অনুশীলনে মোস্তাফিজকে দেখা গেছে ফুরফুরে মেজাজেই। ঘণ্টা দুয়েক বোলিং-ব্যাটিং করেছেন। আজ দক্ষিণাঞ্চল একাদশে তিনি থাকছেন। মোস্তাফিজের সঙ্গে একই দলে খেলবেন ভারত সফর থেকে বাদ পড়া রুবেল হোসেন।নিউজিল্যান্ডে টেস্ট অভিষেক হওয়া নুরুল হাসানও খেলছেন বিসিএল। বাংলাদেশ দলের এই উইকেটকিপার-ব্যাটসম্যান চট্টগ্রামের জহুর আহমেদ স্টেডিয়ামে খেলবেন ওয়ালটন মধ্যাঞ্চলের হয়ে। কিউইদের বিপক্ষে টেস্ট অভিষেক হওয়া আরেক ব্যাটসম্যান নাজমুল হোসেন খেলবেন নুরুলের প্রতিপক্ষ বিসিবি উত্তরাঞ্চলের হয়ে।
