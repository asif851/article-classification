
সৌন্দর্য, ভালোবাসা ও ফ্যাশন—প্যারিস এই তিনের তীর্থভূমি। এর মধ্যে ফ্যাশন দুনিয়ায় প্যারিসের ঠাটবাট অন্য মাত্রার। ফ্রান্সের এ রাজধানী শহরে ঋতুভেদে আয়োজন করা হয় ফ্যাশন উইকের। এ ছাড়া বিশ্বখ্যাত সব ব্র্যান্ডগুলোর প্রচার-প্রসারের অন্যতম তীর্থভূমিও প্যারিস। সেখানে গিয়ে নেইমারের ফ্যাশনে বুঁদ হয়ে পড়াই তো স্বাভাবিক!
নিশ্চয়ই ভাবছেন, পিএসজি তারকা তো পেশাদার ফুটবলার? ফ্যাশনে মন দেবেন কোন দুঃখে? ভুল। মাঠের বাইরে নেইমার কিন্তু ভীষণ ফ্যাশন সচেতন। এক জরিপে লাতিন আমেরিকার সবচেয়ে ফ্যাশন সচেতন খেলোয়াড় হিসেবে নির্বাচিত হয়েছিলেন। একটি ফ্যাশন সাময়িকী তাঁকে ফুটবলের ‘রোলিং স্টোন’ বলেও আখ্যা দিয়েছে। আসলে ব্রাজিলিয়ান এ ফরোয়ার্ডকে নিত্যনতুন কেতায় দেখা যায়। চুল কখনো ব্লন্ড, কখনো আবার স্পাইক। পায়ের জুতোও চমকপ্রদ। পোশাকের বাহার তো অবিশ্বাস্য। ফ্যাশনে নেইমার ডেভিড বেকহাম-ক্রিস্টিয়ানো রোনালদোদেরও ছাড়িয়ে গেছেন।
মাঠের বাইরের এই নেইমার যেহেতু ফ্যাশনে ‘নাচুনে বুড়ি’, প্যারিসে গিয়ে তাই ‘ঢোলের বাড়ি’ পড়াই স্বাভাবিক। পড়েছেও তাই। ইনস্টাগ্রামে সম্প্রতি চিতাবাঘের ছাপযুক্ত ট্র্যাকসুট পরে একটি ছবি পোস্ট করেছেন নেইমার। ক্যাপশনে দুটি ‘ইমোজি’ ছাড়া আর কিছু নেই। ছবিতে নেইমারের মাথা নিচু করে তীক্ষ্ণ চাহনিটা হুবহু পেশাদার মডেলদের মতো।
