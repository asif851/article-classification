
‘ওন্ট গিভ ইট ব্যাক’-এবার বিশ্বকাপে ভারতের মূল ‘মন্ত্র’। বর্তমান চ্যাম্পিয়নরা এ মন্ত্রে উদ্বুদ্ধ হয়ে শিরোপা ধরে রাখতে পারবে কি না, সময়ই বলে দেবে। তবে অস্ট্রেলিয়ার কন্ডিশনের সঙ্গে খাপ খাইয়ে নিতে ভারতের চেষ্টার কমতি নেই। কিন্তু সে চেষ্টার আপাতত ফলটা বলার মতো নয়! দেশের মাটিতে শ্রীলঙ্কাকে ধবলধোলাইয়ের সুখস্মৃতি নিয়ে অস্ট্রেলিয়ায় গিয়ে তিন মাস জয়হীন বর্তমান চ্যাম্পিয়নরা। আয়োজক দেশের কন্ডিশনের সঙ্গে মানিয়ে নিতে দীর্ঘ সময় পেয়েছে একমাত্র ভারত। প্রায় তিন মাস ধরে অস্ট্রেলিয়ায় অবস্থান করছে ভারত। যদিও শ্রীলঙ্কা নিউজিল্যান্ডে গেছে বেশ আগেভাগেই। তবে কেবল লঙ্কানরা নয়, পাকিস্তানও সেখানে আন্তর্জাতিক ম্যাচ খেলার সুযোগ পেয়েছে বিশ্বকাপের আগেই (এ ক্ষেত্রে বাংলাদেশই কেবল পিছিয়ে)। সব মিলিয়ে ভারতের চেয়ে বেশি সময় আর কোনো দেশ পায়নি। কিন্তু এ তিন মাসে ভারতের প্রাপ্তি সামান্যই। কী টেস্ট, কী ওয়ানডে, জিততে পারেনি একটি ম্যাচও। দুটি প্রস্তুতি ম্যাচ ধরলে এ তিন মাসে ভারত খেলেছে মোট ১০ ম্যাচ। এর মধ্যে চারটি টেস্ট, চারটি ওয়ানডে। জিততে পারেনি একটিতেও। অ্যাডিলেডে ক্রিকেট অস্ট্রেলিয়া আমন্ত্রিত একাদশ ও সিএ একাদশের বিপক্ষে দুটি প্রস্তুতি ম্যাচ ড্র করে টেস্ট সিরিজ শুরু করেছিল ভারত। টেস্ট সিরিজ হেরেছে ২-০ ব্যবধানে। সাফল্য কেবল মেলবোর্ন ও সিডনি টেস্ট ড্র করা। এরপর ত্রিদেশীয় সিরিজে চার ম্যাচ খেলে চারটিতেই জয়হীন। বরাবারই ভারতের প্রধান শক্তি ব্যাটিং। অথচ ওয়ানডে সিরিজে ভারতের অধিকাংশ ব্যাটসম্যানই ছিলেন নিজের ছায়া হয়ে! টেস্টে বিরাট কোহলির পারফরম্যান্স বলার মতো নয়-বহুদিন ধরেই এমন সমালোচনা ক্রিকেট দুনিয়ায়। কিন্তু অস্ট্রেলিয়ার বিপক্ষে টেস্ট সিরিজেই দুর্দান্ত পারফরম্যান্সই দেখালেন কোহলি। ৮৬.৫০ গড়ে ৪ সেঞ্চুরি, ১ ফিফটিতে রান করেছিলেন ৬৯২ রান। যে কোহলি ওয়ানডেতে দুরন্ত, তাঁকে খুঁজেই পাওয়া গেল না ত্রিদেশীয় সিরিজে। চার ম্যাচে রান- ৯,৪, ৩ *,৮ মোট ২৪ ! গড়টা শুনলে মুখ লুকাবেন ভারতীয় ব্যাটিং সেনসেশন- ৮.০ ! যা কিনা পেসার মোহাম্মদ সামিরও নিচে! 
আজিঙ্কা রাহানে ও রোহিত শর্মাই যা একটু রান পেয়েছেন। ৪ ম্যাচে রাহানের সংগ্রহ এক ফিফটিতে ১৪৬ । রোহিতের এক সেঞ্চুরিতে ১৩৮ রান। এরপর রয়েছেন অধিনায়ক মহেন্দ্র সিং ধোনি। ২৩.৩৩ গড়ে রান মোটে ৭০ ! ভারতের দুশ্চিন্তা আরও বাড়বে, এ সিরিজে এখনো পর্যন্ত রোহিত বাদে সেঞ্চুরি করতে পারেননি আর কোনো ব্যাটসম্যান। ফিফটি এসেছে মাত্র দুজনের ব্যাট থেকে-রাহানে ও সুরেশ রায়না। প্রথম পাঁচ ব্যাটসম্যানের মধ্যে ভারতের মাত্র একজন-রাহানে। বোলারদের অবস্থা তো বলারই অপেক্ষা রাখে না! সিরিজে ভারতের পক্ষে সর্বোচ্চ উইকেট শিকারি স্টুয়ার্ট বিনি। উইকেট সংখ্যা মাত্র ৪ টি! শীর্ষ ছয়ে ভারতের কোনো বোলার নেই। 
