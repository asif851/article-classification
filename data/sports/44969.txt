
বোলিং অ্যাকশন ‘অবৈধ’ ঘোষিত হওয়ায় ক্যারিয়ারটাই হুমকির মুখে ছিল। অ্যাকশন শুধরে নতুন করে শুরু করলেও নিজের বোলিংয়ের ধারটা ঠিক আগের মতো পাচ্ছিলেন না সুনীল নারাইন। ২০১৫ সালের নভেম্বরের পর এই প্রথম আন্তর্জাতিক ম্যাচ খেলতে নেমেছিলেন শুক্রবার গায়ানার প্রভিডেন্সে। দক্ষিণ আফ্রিকার বিপক্ষে সিরিজের প্রথম ম্যাচেই জ্বলে উঠলেন দারুণভাবে।আট মাস পর আন্তর্জাতিক ক্রিকেটে ফেরার উপলক্ষকে নারাইন স্মরণীয় করে রাখলেন ক্যারিয়ার-সেরা বোলিং করে, তাতে প্রোটিয়ারা হলো বিধ্বস্ত। ওয়ানডে ক্যারিয়ারে নারাইনের প্রথম ৬ উইকেট-কীর্তি কাল দক্ষিণ আফ্রিকার বিপক্ষে ওয়েস্ট ইন্ডিজকে এনে দিয়েছে ৪ উইকেটের জয়।টস জিতে প্রথমে ব্যাট করা দক্ষিণ আফ্রিকাকে দাঁড়াতেই দেননি নারাইন। প্রোটিয়াদের শুরুটা মোটামুটি ভালো হলেও নারাইন একে একে হাশিম আমলা, রাইলি রুশো, ফারহার বেহারডিয়ান, ক্রিস মরিস, অ্যারন ফাঙ্গিসো আর ইমরান তাহিরের উইকেট তুলে নিলে দক্ষিণ আফ্রিকার ইনিংস মাত্র ৪৬.৫ ওভারে ১৮৮ রানেই শেষ হয়ে যায়।দক্ষিণ আফ্রিকার পক্ষে সর্বোচ্চ রান রাইলি রুশোর—৬১। এ ছাড়া এবি ডি ভিলিয়ার্স ৩১, জেডি ডুমিনি ২৩ আর উদ্বোধনী ব্যাটসম্যান কুইন্টন ডি কক ৩০ রান করেন।নারাইন ৯.৫ ওভার বল করে মাত্র ২৭ রান দিয়েই তুলে নেন ৬ উইকেট। এর আগে ২০১২ সালের জুলাই মাসে নিউজিল্যান্ডের বিপক্ষে ২৭ রানে ৫ উইকেট নেওয়াই ছিল তাঁর ক্যারিয়ারের সেরা বোলিং–কীর্তি। নারাইন ক্যারিয়ারে ইনিংসে ৪ উইকেট পেয়েছেন চারবার। এই গায়নাতেই শেষবার ৪ উইকেট পেয়েছিলেন পাকিস্তানের বিপক্ষে ২০১৩ সালের জুলাইয়ে।নারাইনের পাশাপাশি কার্লোস ব্রাফেট নিয়েছেন ২ উইকেট। জেসন হোল্ডার আর জেরম টেলর—দুজনেই নিয়েছেন ১টি করে উইকেট।১৮৯ রানের লক্ষ্যে ব্যাট করতে নেমে ওয়েস্ট ইন্ডিজ কিন্তু খুব সহজেই পার পায়নি। অ্যারন ফাঙ্গিসো আর ইমরান তাহিরের বোলিংয়ে একপর্যায়ে ৭৬ রানে ৪ উইকেট হারানো ক্যারিবীয়দের ত্রাণকর্তা হয়ে ওঠেন কাইরন পোলার্ড। চোট কাটিয়ে ওয়েস্ট ইন্ডিজ দলে ফিরেই পোলার্ড খেললেন ম্যাচজয়ী এক ইনিংস। তাঁর ৬৭ বলে ৬৭ রানের ইনিংসটিই শেষ পর্যন্ত বিপর্যয় সামলে ওয়েস্ট ইন্ডিজকে পৌঁছে দেয় জয়ের বন্দরে। পোলার্ডের ইনিংসে ৬টি ছক্কার বিপরীতে চারের মার ছিল মাত্র ২টি!এ ছাড়া জনসন চার্লসের ব্যাট থেকে আসে ৩১ রান। ড্যারেন ব্রাভো করেন ৩০। দক্ষিণ আফ্রিকার ফাঙ্গিসো ৪০ রানে নেন ৩ উইকেট। ইমরান তাহির ২টি আর জেপি ডুমিনি তুলে নেন ১ উইকেট। সূত্র: এএফপি।
