
বেতন বাড়ছে ভারতীয় ক্রিকেটারদের। গতকাল বুধবার ভারতীয় ক্রিকেট বোর্ড (বিসিসিআই) ক্রিকেটারদের যে নতুন কেন্দ্রীয় চুক্তির ঘোষণা করেছে তাতে খুশিই হওয়ার কথা বিরাট কোহলি-রবিচন্দ্রন অশ্বিনদের। নতুন এই চুক্তিতে যে দ্বিগুণ হয়ে যাচ্ছে তাঁদের বাৎসরিক বেতন। নতুন চুক্তিতে কোহলি-অশ্বিনদের মতো শীর্ষ ক্রিকেটাররা বিসিসিআইয়ের কাছ থেকে এক বছরে ২ কোটি রুপি বেতন পাবেন।
বুধবার ঘোষণা করা নতুন কেন্দ্রীয় চুক্তি অবশ্য বড় ধরনের সুখবর বয়ে এনেছে চেতেশ্বর পূজারা, মুরলী বিজয় ও রবীন্দ্র জাদেজার। এত দিন ২ নম্বর গ্রেডে বেতন পেতেন এই তিন ক্রিকেটার। মাঠের পারফরম্যান্স বিচার করে তাদের এক নম্বর গ্রেডে অন্তর্ভুক্ত করা হয়েছে। তবে নতুন চুক্তিতে সুরেশ রায়নার না থাকাটা অবাক করেছে সবাইকেই।নতুন চুক্তি অনুযায়ী গ্রেড-১ ক্রিকেটাররা বেতন পাবেন বছরে ২ কোটি রুপি। গ্রেড-২ ও গ্রেড-৩ ক্রিকেটাররা বেতন পাবেন যথাক্রমে ১ কোটি ও ৫০ লাখ রুপি করে।বাৎসরিক বেতন ছাড়াও ভারতীয় ক্রিকেটারদের অন্য আয়ও বাড়ছে এই নতুন চুক্তিতে। এখন থেকে একটি টেস্ট খেলে ম্যাচ ফি হিসেবে ক্রিকেটারদের ব্যাংক হিসাবে ঢুকবে ১৫ লাখ রুপি করে। এই ম্যাচ ফি ওয়ানডে ম্যাচে ৬ লাখ রুপি, টি-টোয়েন্টি আন্তর্জাতিক ম্যাচে ৩ লাখ রুপি করে।
গ্রেড-১: বিরাট কোহলি, মহেন্দ্র সিং ধোনি, রবিচন্দ্রন অশ্বিন, অজিঙ্কা রাহানে, চেতেশ্বর পূজারা, রবীন্দ্র জাদেজা, মুরলী বিজয়।গ্রেড-২: রোহিত শর্ম, লোকেশ রাহুল, যুবরাজ সিং, ভুবনেশ্বর কুমার, মোহাম্মদ শামি, ইশান্ত শর্মা, উমেশ যাদব, ঋদ্ধিমান সাহা, জাসপ্রীত বুমরাহ।গ্রেড-৩: শিখর ধাওয়ান, আমবাতি রাইডু, অমিত মিশ্র, মনীশ পাণ্ডে, অক্ষর প্যাটেল, করুন নায়ার, হার্দিক পান্ডিয়া, আশিস নেহরা, কেদার যাদব, যুজবেন্দ্র চাহাল, পার্থিব প্যাটেল, জয়ন্ত যাদব, মনদ্বীপ সিং, ধাওয়াল কুলকার্নি, শার্দুল ঠাকুর, ঋষভ পন্ত।
বিসিসিআইয়ের চুক্তিতে একটি নাম অবাক করছে সবাইকে। তিনি হলেন শার্দুল ঠাকুর। এখনো পর্যন্ত ভারতীয় দলের হয়ে অভিষেক হয়নি তাঁর। ঘরোয়া ক্রিকেটের পারফরম্যান্সই তাঁকে এনে দিয়েছে বোর্ডের কেন্দ্রীয় চুক্তি। সূত্র: জি নিউজ।
