
এবারের অ্যাশেজ একেবারেই জমছে না। প্রথম তিন টেস্টেই সিরিজ নির্ধারিত হয়ে গেছে। চতুর্থটা ড্র হয়েছে; শেষ টেস্টেও নিরঙ্কুশ প্রাধান্য অস্ট্রেলিয়ার। এমন অবস্থায় এগিয়ে এল প্রকৃতি নিজেই। নিরুত্তাপ ম্যাচে আক্ষরিক অর্থেই উত্তাপ ছড়াল সিডনির সূর্য। সে উত্তাপের আগেই অবশ্য কাবু ইংল্যান্ড। ৪ উইকেটে ৯৩ রানে চতুর্থ দিন শেষ করেছে ইংল্যান্ড। ইনিংস পরাজয় এড়াতেই এখনো দরকার ২১০ রান!

আজ সিডনির পশ্চিমের পেনপ্রিথ শহরে বেলা সাড়ে তিনটার দিকে তাপমাত্রা রেকর্ড করা হয়েছে ৪৭.৩ ডিগ্রি সেলসিয়াস। ১৯৩৯ সালের পর সিডনিতে এমন গরম কেউ দেখেনি। এতেই সবচেয়ে উত্তপ্ত দিনে অস্ট্রেলিয়ায় কোনো টেস্ট ম্যাচ দেখার সৌভাগ্য (নাকি দুর্ভাগ্য?) হলো সবার। এমনই সে উত্তাপ যে পাশেই চলা আন্তর্জাতিক টেনিস টুর্নামেন্টে লোকজন কোর্ট ছেড়ে চলে যাচ্ছেন। বিশ্বের ১১ নম্বর টেনিস তারকা ক্রিস্টিনা ম্লাদেনোভিচ ম্যাচ থেকে সরে দাঁড়িয়েছেন। এতটাই গরম ছিল যে কোর্টে তাপমাত্রা ৪৩ ডিগ্রি দেখে তাঁর নাকি ঠিক বিশ্বাস হচ্ছিল না। ম্লাদেনোভিচের দাবি, কোর্টের তাপমাত্রা নাকি ছিল কমপক্ষে ৫০ ডিগ্রি সেলসিয়াস।এক সাংবাদিকও ম্লাদেনোভিচের পক্ষে টুইট করেছেন। জেমি প্যান্ডারামের দাবি, কোর্টের বাইরে ৪৪.৫ ডিগ্রি তাপমাত্রা দেখালেও কোর্টে থাকা তিন ফটোগ্রাফারের ক্যামেরা আপনা–আপনি বন্ধ হয়ে গেছে। আর এমন কিছু ঘটতে হলে তাপমাত্রা ৫৫ ডিগ্রি ছুঁতে হয়!তবে এমন উত্তাপেও যে মার্শ পরিবারের কিছু যায়–আসে না, সেটি বোঝা গেছে আজ। ৪ উইকেটে ৪৭৯ রান নিয়ে চতুর্থ দিন শুরু করেছিল অস্ট্রেলিয়া। ৯৮ রানে থাকা শন মার্শের সেঞ্চুরিতে পৌঁছাতে ৫ বলের বেশি দরকার হয়নি। ছোটজন মিচেলও মধ্যাহ্নবিরতির আগেই পেয়ে গেছেন নিজের দ্বিতীয় টেস্ট সেঞ্চুরি। ৯৯ রান থেকে সেঞ্চুরিতে পৌঁছানোর সময় ২ রান তুলেছেন মিচেল। এক রানেই সেঞ্চুরি হয়ে যাওয়ার মুহূর্তে সঙ্গী হিসেবে ভাইকে পেয়ে দ্বিতীয় রানের সময় মাঝ উইকেটেই শনের সঙ্গে আলিঙ্গন করে উদ্‌যাপন শুরু করে দিয়েছিলেন মিচেল। তবে সময়মতো ভুল বুঝতে পেরে অন্য প্রান্তে চলে যাওয়ায় হাস্যকর কিছু দেখতে হয়নি। পরের বলেই অবশ্য আউট হয়ে গেছেন মিচেল!শন আউট হয়েছেন দেড় শ রান করে। তবুও ইনিংস ঘোষণা করেননি স্টিভ স্মিথ। এমন উত্তাপে ইংলিশদের ক্লান্ত করার উদ্দেশ্যে লিড ৩০০ পার হওয়া পর্যন্ত অপেক্ষা করেছেন। দিনের মাঝপথে এসে যখন ইনিংস ঘোষণা করেছেন, ততক্ষণে অস্ট্রেলিয়ার সংগ্রহ ৭ উইকেটে ৬৪৯ রান। ততক্ষণেই রেকর্ড হয়ে গেছেন ম্যাসন ক্রেনের। এই লেগ স্পিনার খাজার উইকেট পেলেও রান দিয়েছেন ১৯৩টি। অভিষেকের ক্রেনের মতো এত রান কোনো ইংলিশ বোলার কখনো দেননি।৩০৩ রানে পিছিয়ে দ্বিতীয় ইনিংস শুরু করা ইংল্যান্ড ৬৮ রানেই ৪ উইকেট খুইয়ে ফেলেছে। জো রুট (৪২*) দিন পার করে দিয়ে এলেও কাল ম্যাচ ড্র করতে হলে অবিশ্বাস্য কিছু করে দেখাতে হবে ইংলিশ অধিনায়ককে।
