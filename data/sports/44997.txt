
একটা সময় ভারত-পাকিস্তান মহারণে বেশিরভাগ ম্যাচই জিতেছে পাকিস্তান। যেমন নব্বই দশকের কথাই ধরা যেতে পারে। এই এক দশকে ভারতের বিপক্ষে ৪৯ ম্যাচ খেলে ২৮টিতেই জিতেছে পাকিস্তান। আর এখন? জয়ের পাল্লাটা ভারতের দিকেই ঝুঁকে।গত ১১ বছরের পরিসংখ্যান সেটিই বলছে। ৩২ ওয়ানডেতে পাকিস্তান জিতেছে ১৪, হেরেছে ১৮টিতেই। টি-টোয়েন্টিতে ভারতের বিপক্ষে পাকিস্তানের অবস্থা তো আরও খারাপ। ছোট দৈর্ঘ্যের ক্রিকেটে পাকিস্তান শক্তিশালী দল হিসেবে বেশি বিবেচিত হলেও চিরপ্রতিদ্বন্দ্বী ভারতের সামনে কেন যেন খেই হারিয়ে ফেলে। টি-টোয়েন্টিতে এ পর্যন্ত সাতবার মুখোমুখি হয়ে জিতেছে মাত্র একটি। পাকিস্তান যেন ভারতের বিপক্ষে সোনালি সময়টা পেছনেই ফেলে এসেছে।সেই সময়ের সঙ্গে বর্তমানের তুলনা করে ভারতের অধিনায়ক মহেন্দ্র সিং ধোনি যেন একটু ‘আক্ষেপ’ করলেন! কাল মিরপুরে ৫ উইকেটে পাকিস্তানকে হারানোর পর পেছনে ফিরে গেলেন ধোনি। ম্যাচের পর সংবাদ সম্মেলনে স্মৃতিতে ফিরিয়ে আনলেন নব্বই দশকে পাকিস্তানের সেই দুর্দান্ত সময়টাকে। যেভাবে একের পর এক পাকিস্তানকে হারিয়ে চলেছেন, তাতে নিজেদের দিকে কৃতিত্ব না নিয়ে নব্বইয়ের দুরন্ত পাকিস্তানে কথা বললেন ধোনি, ‘কৃতিত্ব নেওয়াটা সব সময়ই সহজ কাজ। তবে বুঝতে হবে এই সময়ে তাদের দলে কোন ধরণের ক্রিকেটার খেলছে। যদি নব্বই দশকের পাকিস্তান দলটার দিকে তাকান, তাহলে দেখবেন দলটিতে দুর্দান্ত অলরাউন্ডার ও বোলার ছিল। যাঁরা একই সঙ্গে জোরে বোলিং ও সুইং করাতে পারত।’ এরপর যোগ করেন,‘ বলছি না, আমাদের দল খারাপ ছিল। তবে তখন বেশির ভাগ সময়ই পাকিস্তানের বোলিং আর ভারতীয় ব্যাটিংয়ের লড়াই হতো। তাদের ব্যাটিংও ভালো ছিল। অনেক প্রতিভাবান খেলোয়াড় নিয়ে অসাধারণ এক দল ছিল পাকিস্তানের।’ওই সময়ে ভারতীয় বোলার-ব্যাটসম্যানদের ব্যর্থতার কারণটাও বললেন ধোনি। চুলচেরা বিশ্লেষণও করলেন, ‘ওই সময় কম ব্যাটসম্যানই ছিল, যাঁরা বল ঠিকঠাক পড়তে পারত। বোলাররা কন্ডিশন বুঝতে পারত। এখন ভারতীয় ব্যাটসম্যানরা ভালো পারফর্ম করছে, তবে লড়াইটা একই রকম আছে। আমাদের বোলিংও অনেক উন্নতি করেছে।’ ধোনির মুখে শোনা যায় তাঁর দলের প্রশংসা,‘ দল হিসেবেও আমরা অনেক ভালো করছি। একক কারও ওপর নির্ভর করি না। টপ অর্ডার ভালো না করলে মিডল-লোয়ার অর্ডার খেলাটা ধরে নেয়। দুই যুগের সঙ্গে তুলনাটা কঠিন। তবে কোন সময়ে কারা খেলছে সেটা গুরুত্বপূর্ণ।’
