
অসম্ভবকেই যেন সম্ভব করতে বসেছিলেন জেমস ফাল্কনার। ২১১ রানেই ৮ উইকেট হারানোর পর অস্ট্রেলিয়ার পরাজয়টা মনে হচ্ছিল শুধুই সময়ের ব্যাপার। কিন্তু সেখান থেকেই দারুণভাবে ঘুরে দাঁড়িয়েছিলেন ফাল্কনার। প্রায় হেরে যাওয়া ম্যাচটিতেই জাগিয়েছিলেন জয়ের আশা। নবম উইকেটে ক্লিন্ট ম্যাককেকে নিয়ে ১১৫ রানের জুটি গড়ে ভারতীয় বোলারদের ভালোই ভুগিয়েছেন এই ডানহাতি ব্যাটসম্যান। তবে শেষরক্ষা করতে পারেননি। ৭৩ বলে ১১১ রানের ঝোড়ো ইনিংসটি খেলে আউট হয়েছেন অস্ট্রেলিয়ার শেষ ব্যাটসম্যান হিসেবে। ৩৮৪ রানের দুরূহ লক্ষ্য তাড়া করতে নেমে ২৯ বল বাকি থাকতেই অস্ট্রেলিয়ার ইনিংস শেষ হয়েছে ৩২৬ রানে। ৫৭ রানের জয় দিয়ে সাত ম্যাচের ওয়ানডে সিরিজটিও ৩-২ ব্যবধানে জিতে নিয়েছে স্বাগতিক ভারত।এর আগে উইকেটে এসেই বিধ্বংসী ভূমিকায় অবতীর্ণ হয়েছিলেন গ্লেন ম্যাক্সওয়েলও। প্রথম ২১ বল মোকাবিলা করেই সংগ্রহ করে ফেলেছিলেন ৬০ রান। ইনিংসটা দীর্ঘায়িত করতে পারলে কী হতো, কে জানে। ম্যাক্সওয়েল সাজঘরে ফিরেছিলেন ২৩তম ওভারে, দলীয় ১৩৮ রানের মাথায়। এরপর ২২ বলে ৪৯ রান করে শেন ওয়াটসনও আউট হওয়ার পর জয়ের আশা প্রায় শেষই হয়ে গিয়েছিল অস্ট্রেলিয়ার।
ম্যাক্সওয়েল উইকেটেও এসেছিলেন চাপের মুখে, মাত্র ৭৪ রানেই ৪ উইকেট হারানোর পর। তারপর টানা দুই ওভারে অ্যাডাম ভোজেস ও ম্যাক্সওয়েলকে ফিরিয়ে ভারতকে সিরিজ জয়ের অনেকটাই কাছাকাছি নিয়ে গেছেন মোহাম্মদ সামি ও বিনয় কুমার।
৩৮৪ রানের বিশাল লক্ষ্যে ব্যাট করতে নেমে দ্বিতীয় ওভারেই ওপেনার অ্যারন ফিঞ্চের উইকেট হারিয়ে ফেলায় শুরুটা মোটেই ভালো হয়নি অস্ট্রেলিয়ার। দ্বিতীয় উইকেটে ফিলিপ হিউজ ও ব্র্যাড হাডিন ৫৭ রানের জুটি গড়ে ঘুরে দাঁড়ানোর চেষ্টা চালিয়েছিলেন বটে। কিন্তু তাঁরাও খুব বেশিক্ষণ থাকতে পারেননি উইকেটে। দুজনই সাজঘরমুখী হয়েছেন রবিচন্দ্রন অশ্বিনের শিকার হয়ে। মাঝখানে অধিনায়ক জর্জ বেইলিও রানআউটের ফাঁদে পড়ায় বেশ ভালোই বিপদে পড়ে অস্ট্রেলিয়া। হিউজ ২৩ ও হাডিন ৪০ রান করে আউট হয়েছেন।
এর আগে অস্ট্রেলিয়া ওয়ানডেতে সর্বোচ্চ ৩৪৫ রান তাড়া করে জয়ের দেখা পেয়েছিল। আজ ভারতের বিপক্ষে এই ম্যাচটা জিততে হলে তাই নতুন একটি রেকর্ডই গড়তে হতো সফরকারীদের।
