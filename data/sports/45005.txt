
লুকাস বিলিয়া। আর্জেন্টিনার তারায় ভরা দলে সবচেয়ে ম্লান মুখগুলোর একটি। ডিফেন্সিভ মিডফিল্ডে খেলে মেসি-আগুয়েরো-তেভেজদের জনপ্রিয়তায় টেক্কা দেওয়ার দুঃসাহসও দেখেন না। সেই বিলিয়ার পা থেকেই ২০১৮ বিশ্বকাপ বাছাই পর্বে প্রথম জয়সূচক গোলটির দেখা পেল আর্জেন্টিনা। চতুর্থ ম্যাচে এসে জেরার্ডো মার্টিনোকে হাঁপ ছেড়ে বাঁচার উপলক্ষ এনে দিল তাঁর দল। ২০ মিনিটে বিলিয়ার একমাত্র গোলে কলম্বিয়াকে তাদেরই মাঠে হারিয়ে প্রথম জয় পেল আর্জেন্টিনা।প্রথম তিন ম্যাচেই জয় নেই। দুই পয়েন্ট নিয়ে দশ দলের মধ্যে নয়ে! বিশ্বকাপ আর কোপা আমেরিকার মতো বড় দুটো টুর্নামেন্টে টানা ফাইনালে ওঠা দলটার এমন চেহারা যেন বিশ্বাস হচ্ছিল না। মেসি-তেভেজ-আগুয়েরোদের শূন্যতা আরও বড় করে অনুভূত হচ্ছিল তিন ম্যাচে মাত্র এক গোল করায়।ভীষণ চাপ নিয়েই কলম্বিয়ার মুখোমুখি হয়েছিল আর্জেন্টিনা। জানত, বড় পরীক্ষাই অপেক্ষা করছে তাদের জন্য। কলম্বিয়া যে নিজেদের মাঠে টানা সাত ম্যাচে অপরাজিত। জিতেছে এর ছয়টাই। অবশ্য আর্জেন্টিনা জানত, হলুদ শিবিরের এই লক্ষ্মণরেখা পারলে আর্জেন্টিনাই পারবে পার করতে। চার বছর আগে কলম্বিয়ার নিজ মাঠের সর্বশেষ পরাজয়টি যে আর্জেন্টিনার কাছেই।ম্যাচের দ্বিতীয় মিনিটেই আর্জেন্টিনার গোলমুখে দুর্দান্ত এক আক্রমণ করে কলম্বিয়া জানিয়ে দেয়, প্রস্ত্তত তারাও। আর্জেন্টিনা অবশ্য দ্রুতই পাসের পর পাসের ছন্দ তুলে নিজেদের খেলার ছাপ ম্যাচে ফেলতে শুরু করে। দলের প্রথম কার্যকরী আক্রমণ ১৪ মিনিটে। অ্যাঙ্গেল ডি মারিয়ার ক্রস থেকে গোলমুখে বল পেয়েও গঞ্জালো হিগুয়েইন বল মেরে দেন বারের ওপর দিয়ে।ব্রাজিলের বিপক্ষে দারুণ খেলেও ক্ষণিকের রক্ষণ-ভুল জিততে দেয়নি। এ থেকে শিক্ষা নিয়েছেন বলেই এ দিন চার রক্ষণ সেনানির শেষ সুরক্ষা সীমাটা অনেক নিচে নামিয়ে খেলেছেন মার্টিনো। আর্জেন্টিনা অনেকটাই লম্বা পাসে আর প্রতি আক্রমণে খেলেছে।এমনই একটা পাল্টা আক্রমণ থেকেই গোল। বক্সের ডান প্রান্ত থেকে এজেকুলে লাভেজ্জির ক্রসটা হিগুয়েনকে তো বটেই, ফাঁকি দিল কলম্বিয়ার এক ডিফেন্ডারকে। বাঁ পায়ে বল ক্লিয়ার করতে গিয়ে উল্টো পড়ে গেলেন সেই ডিফেন্ডার। শিশুতোষ ভুল। এ যেন বিলিয়াকে গোল বিলিয়ে দেওয়া। ট্যাপ ইন করতে ভুল হয়নি বিলিয়ার।জাতীয় দলের হয়ে প্রথম গোল, সেটিও চতুর্থ ম্যাচে এসে দলকে তিন পয়েন্টের স্বস্তি দেওয়ার। হোক না গোলটা বড্ড সাদামাটা, বিলিয়া মনে রাখবেন আজীবন! হাভিয়ের মাসচেরানো পুরোদস্ত্তর সেন্ট্রাল ডিফেন্ডারের ভূমিকায় খেলেছেন বলে মাঝমাঠে তাঁর ভূমিকা এ দিন বিলিয়াকেই পালন করতে হয়েছে। মাকড়সার জালের মতো ছড়ানো মাঝমাঠ থেকে বিলিয়ার পাসগুলোই সাজিয়েছে আর্জেন্টিনার আক্রমণ।আর্জেন্টিনা জানত, এক গোলে তৃপ্ত হওয়ার সুযোগ নেই। দ্বিতীয় গোলের জন্য মরিয়া ছিল। ৪০ মিনিটে ডি মারিয়ার শট ডান পোস্ট ঘেঁষে বের হয়ে গেছে। ৮০ মিনিটের মাথায় আর্জেন্টিনার ভবিষ্যৎ তারকা ডিবালার গোলটাও বাতিল হয়েছে লাইন্সম্যান অফসাইডের ভুল সংকেত দেওয়ায়। ৯০ মিনিটে তাঁর আরেকটি শট লেগেছে বাঁ পোস্টে।আকাশি-সাদার হয়ে প্রথম গোলটি পেতে পেতেও তাই পেলেন না ডিবালা। ৯৩ মিনিটে আর্জেন্টিনার রক্ষণের সেই ‘ঐতিহ্যবাহী’ স্নায়ুচাপে ভোগার ভুলের সুবিধাটা নিতে পারলে কলম্বিয়া শেষ মুহূর্তে গোলটা শোধও দিতে পারত।আর গোল না হয়ে এক দিক দিয়ে ভালোই হয়েছে। সতীর্থদের আলোকচ্ছটায় ম্লান বিলিয়া অন্তত এ দিনের নায়ক হয়ে মঞ্চে আলোর কেন্দ্রে উদ্ভাসিত থাকলেন। দক্ষিণ আমেরিকা অঞ্চলের বাছাই পর্ব চার মাসের শীতনিদ্রায় যাওয়ার আগে স্বস্তিটাও নিয়ে যেত পারল আর্জেন্টিনা।
