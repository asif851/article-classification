


• এ মৌসুমে রিয়ালের ঘরের মাঠে ১২টি দল ড্র করেছে• ঘরের মাঠে এ পর্যন্ত মোট ২৬ ম্যাচে রিয়াল ৩২ গোল হজম করেছে• ঘরের মাঠে রিয়াল সর্বশেষ এত বাজে খেলেছে ১৯৯৯-২০০০ মৌসুমে

ঘরের মাঠ মানেই ‘দুর্গ’। কিন্তু রিয়াল মাদ্রিদের জন্য সান্তিয়াগো বার্নাব্যু যেন আর সেই ‘দুর্গ’ নেই। এই একুশ শতকে ঘরের মাঠে এবারের মতো কখনো এত খারাপ খেলা দেখা যায়নি রিয়াল মাদ্রিদকে।
এ মৌসুমে ঘরের মাঠে ২৬ দলের মুখোমুখি হয়েছে রিয়াল। এর মধ্যে ১২টি দল ড্র নিয়ে সান্তিয়াগো বার্নাব্যু ছেড়েছে। রিয়ালের এই মাঠে মোট ২৬ ম্যাচের ফলও স্বাগতিকদের জন্য বেশ খারাপ। ১৪ জয়, ৭ ড্র, ৫ হার। ৬৪ গোল দেওয়ার বিপরীতে ৩২ গোল হজম করেছে রিয়াল। ঘরের মাঠে স্বাগতিকদের এত বাজে খেলা সর্বশেষ দেখা গিয়েছিল ১৯৯৯-২০০০ মৌসুমে।
সেই মৌসুমে নিজেদের মাঠেই জারাগোজার বিপক্ষে ৫-১ ও বায়ার্নের বিপক্ষে ৪-২ গোলের বড় ব্যবধানে হেরেছিল রিয়াল। এমনকি ওভেইদো, নিউমেন্সিয়ার বিপক্ষেও হারতে হয়। শেষ পর্যন্ত পঞ্চম হয়ে লিগ শেষ করেছিল রিয়াল। গতকালের দুই পয়েন্ট হারানোর মধ্য দিয়ে চলতি মৌসুমে মোট ১৭ পয়েন্ট হারাল রিয়াল। দলটি ঘরোয়া চ্যাম্পিয়নশিপে সর্বশেষ এত পয়েন্ট হারিয়েছিল ২০০৬-০৭ মৌসুমে। সেবার শেষ মুহূর্তের গোলে লিগ জেতা নিশ্চিত করেছিল রিয়াল। এবার অবশ্য সে সুযোগ নেই। বার্সেলোনা যে এবার লিগ জিতছে তা মোটামুটি নিশ্চিত।
