
মধ্যাহ্ন বিরতির পরপরই আউট হয়ে ফিরলেন অধিনায়ক বিরাট কোহলি। ১৭ বল খেলে মাত্র ১২ রান করে নাথান লায়নের বলে লাইন মিস করে এলবিডব্লু তিনি। দলের রান ৮৮। ৩ উইকেট হারিয়ে চাপে পড়া ভারত তখন চাপমুক্তির পথ খুঁজছে। লোকেশ রাহুল একদিক ধরে রেখে নির্ভরতা দিচ্ছিলেন দলকে। কিন্তু রাহুলের লড়াই চলতেই অন্যদিক দিয়ে ফিরলেন অজিঙ্কা রাহানে (১৭) ও করুন নায়ার (২৬)। চা বিরতির আগ পর্যন্ত স্কোরবোর্ডে ৫ উইকেটে ১৬৮ রান উঠলেও বিরতির পরপরই রবিচন্দ্রন অশ্বিনকে হারিয়েছে ভারত। ঋদ্ধিমান সাহাও আউট হয়ে গেছেন। এই প্রতিবেদন লেখার সময় ১৮৬ রানে ৭ উইকেট হারিয়ে ধুঁকছে ভারত।
দ্বিতীয় সেশনে বেঙ্গালুরুর উইকেট কথা বলছে স্পিনারদের ভাষাতেই। দুই অস্ট্রেলীয় স্পিনার নাথান লায়ন ও স্টিভ ও’কিফ রীতিমতো চেপে বসেছেন ভারতীয় ব্যাটসম্যানদের ওপর। ৪৫ রানে ৫ উইকেট তুলে নিয়েছেন লায়ন। ও’কিফ নিয়েছেন ১ উইকেট। উইকেটে একটা বল দ্রুততার সঙ্গে ভেতরের দিকে ঢুকছে তো পরেরটাই বাইরে বেরিয়ে যাচ্ছে। বাউন্সের তারতম্যও রয়েছে যথেষ্ট। ভারতীয় ব্যাটিং লাইনআপকে খোলসের মধ্যে ঢুকিয়ে চাপটা ভালোই তৈরি করেছেন তাঁরা। সকালে অভিনব মুকুন্দকে এলবিডব্লুর ফাঁদে ফেল একটি উইকেট নিয়েছেন মিচেল স্টার্কও। জশ হ্যাজলউড উইকেট না পেলেও বোলিংটা খারাপ করেননি। ১১ ওভারে ৪২ রান দিয়েছেন তিনি। লায়নের বলে ফিরেছেন পূজারা, কোহলি, রাহানে, অশ্বিন ও ঋদ্ধিমান।রাহুল ৮৮ রান করে অপরাজিত আছেন রাহুল। নিজের পারফরম্যান্স নিয়ে প্রশ্নবিদ্ধ রাহুল আজ নিজেকে প্রয়োগ করছেন দারুণভাবেই। ১৯৫ বল খেলে তিনি মেরেছেন ৯টি চারের মার। টসে জিতে ব্যাটিংয়ে নেমে ১১ রানেই অভিনব মুকুন্দকে হারায় ভারত। মধ্যাহ্ন বিরতির ঠিক আগে দিয়ে ১৭ রান করে আউট হন চেতেশ্বর পূজারা। সূত্র: স্টার স্পোর্টস।
 
 
