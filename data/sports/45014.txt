
এবারের বিশ্বকাপের সবচেয়ে বড় ঘটনা তো সেই কামড়-কাণ্ডই। ইতালির জর্জো কিয়েলিনির কাঁধে কামড় বসিয়ে দিয়ে উরুগুইয়ান তারকা লুইস সুয়ারেজ যে বিতর্ক আর সমালোচনার জন্ম দিয়েছিলেন তা ফুরিয়ে যায়নি এখনো। কামড়-কাণ্ডে বিশ্বকাপ ইতিহাসের সবচেয়ে বড় শাস্তি মাথা পেতে নিয়ে এরই মধ্যে তিনি পাড়ি জমিয়েছেন বার্সেলোনায়। মোটামুটি বড় অঙ্কের অর্থ খরচ করে সুয়ারেজকে কিনে নেওয়ার পর থেকেই জল্পনা-কল্পনা, ইংল্যান্ডে নানা ধরনের বিতর্কিত ঘটনার জন্ম দেওয়া এই সুয়ারেজ স্পেনের মাটিতে কী কী করবেন? পুরো বিষয়টি নিয়ে চলছে নানা ধরনের রসিকতা। সামাজিক যোগাযোগের বিভিন্ন মাধ্যমে স্প্যানিশ লিগ রসিকেরা এ ব্যাপারে অনেক দিন ধরেই ছড়িয়ে দিচ্ছেন নানা ধরনের ভাইরাল। সুয়ারেজ কি স্পেনে নিজেকে সংযত রাখতে পারবেন? অনেকে তো আশঙ্কা করছেন, পেপে, ক্রিস্টিয়ানো রোনালদোর মতো খেলোয়াড়েরা না আবার সুয়ারেজের কামড়-আক্রমণের লক্ষ্যবস্তুতে পরিণত হন!
এমন একটি পরিস্থিতিতে সোমবার সপরিবারে বার্সেলোনায় পৌঁছেছেন এই খ্যাপাটে ফুটবলার। ফিফার নিষেধাজ্ঞা থাকায় আপাতত তাঁকে নিয়ে কোনো ধরনের আনুষ্ঠানিকতায় যেতে পারবে না ন্যু ক্যাম্পের ম্যানেজমেন্ট। তবে চুক্তিপত্র হস্তান্তর ইত্যাদি সেরে ফেলতে কোনো নিষেধাজ্ঞা নেই বলেই জানা গেছে। চুক্তি হয়ে গেলেও বেশ অনেক দিনই বার্সেলোনার জার্সি গায়ে মাঠে নামতে পারবেন না সুয়ারেজ। তবে মাঠের সুয়ারেজকে ছাপিয়ে সুয়ারেজের খ্যাপাটে কাণ্ড-কীর্তি নিয়েই এই মুহূর্তে সরগরম স্প্যানিশ গণমাধ্যম।
যেকোনো ক্লাবে নাম লেখানোর সময় স্বাস্থ্যপরীক্ষার একটা রেওয়াজ বিদ্যমান। ফেসবুক, টুইটারে অনেকে রসিকতা করে বলছেন, সবচেয়ে আগে সুয়ারেজের দাঁতের পরীক্ষা হয়ে যাক। লা লিগার আরেক খ্যাপাটে ফুটবলার পেপের সঙ্গে সুয়ারেজের দ্বৈরথ নিয়েও চলছে নানা ধরনের রসিকতা। সামাজিক গণমাধ্যমে এমন একটি ভাইরালও ছড়িয়ে পড়েছে ব্যাপকভাবে। সেখানে পেপের একটি ছবি দিয়ে তার নিচে লেখা হয়েছে, ‘সাহস থাকে তো আমাকে কামড় দিতে আয়!’
স্প্যানিশ জাতীয় দলের ফুটবলারদের ছবি দিয়েও আরও একটি ভাইরাল ছড়িয়েছে ফেসবুক, টুইটারে। স্পেনের পতাকার ব্যাকগ্রাউন্ডে ইকার ক্যাসিয়াস, সার্জিও রামোস প্রমুখকে সাবধান করে দেওয়া হয়েছে ঠিক এই ভাষায়, ‘সুয়ারেজের খাদ্য হওয়া থেকে সাবধান।’ মেইল অনলাইন।
