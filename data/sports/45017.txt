
ব্রাজিলের বর্তমান দলে সবচেয়ে অভিজ্ঞ খেলোয়াড় তিনি। সেলেসাওদের জার্সিতে ১০১টি ম্যাচ খেলেছেন দানি আলভেজ। সব ঠিক থাকলে হয়তো থাকবেন রাশিয়া বিশ্বকাপেও ব্রাজিল কোচ তিতের বড় আস্থা হয়ে। সম্প্রতি ফিফাডটকমের সঙ্গে এক সাক্ষাৎকারে ব্রাজিলিয়ান এই রাইটব্যাক কথা বলেছেন তাঁর দলের বাছাইপর্ব অভিযান নিয়ে। এসেছে বাছাইপর্বে চিরপ্রতিদ্বন্দ্বী আর্জেন্টিনার পারফরম্যান্স আর মেসিদের বিশ্বকাপে খেলা নিয়ে শঙ্কা-সম্ভাবনার কথাও—
* তিতে কোচ হওয়ার পর থেকেই ব্রাজিল দুর্দান্ত ফর্মে আছে। কেমন লাগছে?
দানি আলভেজ: অবশ্যই আমরা খুব খুশি। কিন্তু আমরা এটাও জানি, আগেও আমাদের অবস্থা অত খারাপ ছিল না এবং এখনো খুব অসাধারণ না। সেই একই খেলোয়াড়েরাই খেলছি। দর্শনটা বদলালেও পরিশ্রমটা আগের মতোই করছি আমরা। বিষয়টা হলো, যখন ফলাফল পক্ষে আসে না, তখন মানসিকতার পরিবর্তনটা কাজে লাগে। আমাদের সঙ্গে সেটাই হয়েছে।
* পরিবর্তনটা ঠিক কোথায় হয়েছে? 
আলভেজ: এখন আমরা পরিষ্কার একটা ধারণা পাচ্ছি কী করতে হবে এবং সেটাই আমাদের তলানি থেকে শীর্ষে তুলে এনেছে। তবে আমাদের ধৈর্য ধরতে হবে। সময়ই বলবে, এ উন্নতি স্থায়ী হবে কি না এবং আরও কিছু অর্জন করতে পারব কি না। বিশ্বকাপে যাওয়ার লক্ষ্যটা অর্জন হয়েছে কিন্তু এতেই সন্তুষ্ট হলে চলবে না। আমাদের ভারসাম্য ধরে রাখতে হবে এবং একটা স্থিতিশীল দল তৈরি করতে হবে। তাহলেই ধারাবাহিকতাটা থাকবে।
* গত কয়েকবারেই দেখা গেছে, বিশ্বকাপের আগে ফর্মে থাকে ব্রাজিল। যেমন, ২০০৯ ও ২০১৩ সালে কনফেডারেশন কাপ জিতেছে ব্রাজিল। কিন্তু বিশ্বকাপে আর পারেনি। এবার যাতে সে রকম কিছু না হয়, সে জন্য আপনারা কী করবেন? 
আলভেজ: এটা সত্যি, আগে বেশ কয়েকবার বিশ্বকাপ যাত্রাপথেই আমরা আশা বাড়িয়ে দিয়েছিলাম, কিন্তু সেটা পরে পূরণ করতে পারিনি। এবার আর আমরা কনফেডারেশন কাপে খেলছি না, তবে আগের অভিজ্ঞতা থেকেই শিখেছি। বাছাইপর্বের বাকি ম্যাচগুলোয় ভালো করা ও সেখান থেকে সেরা প্রস্তুতি নেওয়াটাই এখনকার চ্যালেঞ্জ। যাতে বিশ্বকাপে সেরা ফর্মে থাকতে পারি।
* কয়েক মাস আগেই বাছাইপর্বে ধুঁকছিলেন আপনারা, আর এখন শীর্ষে। ওদিকে আর্জেন্টিনা ভালো শুরু করে এখন উল্টো ভুগছে... 
আলভেজ: আসলে দক্ষিণ আমেরিকার বাছাইপর্ব খুব কঠিন। আমি তো বলব বিশ্বের সবচেয়ে কঠিন, এখানেই প্রতিনিয়ত পরিস্থিতির সঙ্গে মানিয়ে নিতে হয়। বলিভিয়া, ইকুয়েডর, ভেনেজুয়েলার মতো দেশে খেলতে যেতে হয়। এ ম্যাচগুলো খুব কঠিন, পরিবেশ অনেক প্রতিকূল। অনেক সমস্যা পেরোতে হয়। এটা কখনোই সহজ ছিল না এবং এখনো সহজ না। কিন্তু গুরুত্বপূর্ণ হলো সেভাবেই প্রস্তুত হওয়া এবং কোনো অজুহাত না দেখানো। বাছাইপর্ব হলো আপনি কতটা পরিণত সেটার পরীক্ষা।
* কিন্তু আপনার কি মনে হয় মেসি ও তাঁর দলবল রাশিয়া যেতে পারবে?
আলভেজ: আর্জেন্টিনা ঘুরে দাঁড়াবে, বিশ্বকাপেও খেলবে। ঐতিহ্যগতভাবেই ওরা ফুটবলের পরাশক্তি আর ইতিহাস অনেক বড় ব্যাপার। ওদের দারুণ সব খেলোয়াড় আছে। সেরাদের ছাড়া বিশ্বকাপের কথা চিন্তা করা কঠিন আর আর্জেন্টিনার আছে মেসি, মাচেরানো এবং আরও অনেকে। ওরা ওখানে (রাশিয়া) থাকবে।
