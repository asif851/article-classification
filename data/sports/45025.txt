
মেসি-রোনালদোর শ্রেষ্ঠত্বের বিতর্কটা যে শিগগির থামবে না, সেটা সহজেই অনুমান করা যায়। টানা চার বছর ধরে ফিফা বর্ষসেরা ফুটবলারের পুরস্কার জিতলেও এ সময়ের সেরা ফুটবলার হিসেবে সবার কাছে স্বীকৃতিটা পাননি মেসি। আর এবারের মৌসুমে একের পর এক গোল করে বিতর্কটা আরও উসকে দিয়েছেন রোনালদো। কিছু জিনিস যে তিনি সত্যিই মেসির চেয়ে ভালো পারেন, সেটা অস্বীকার করারও উপায় নেই। সেটা ফুটবল মাঠেই হোক, বা মাঠের বাইরে! যেখানে ইচ্ছা সেখানেই হেড করতে পারেনগত মৌসুমে ম্যানচেস্টার ইউনাইটেডের বিপক্ষে রোনালদোর সেই হেডটা এখনো চোখে লেগে আছে ফুটবলপ্রেমীদের। মাটি থেকে বেশ খানিকটা ওপরে লাফ দিয়ে বলে মাথা ছুঁইয়েছিলেন এই পর্তুগিজ ফরোয়ার্ড। মেসিও হেড থেকে গোল করেছেন এই ইউনাইটেডের বিপক্ষেই, চ্যাম্পিয়নস লিগের ফাইনালে। তবে সেগুলোকে বলা হয় ‘রেয়ার হেডার’। বিরল সব হেড। হেড করার ক্ষেত্রে নিশ্চিতভাবেই মেসির থেকে অনেক বেশি দক্ষ রোনালদো। পরিসংখ্যানও তেমনটাই সাক্ষ্য দিচ্ছে। এবারের মৌসুমে শূন্যে ভেসে আসা বলের নিয়ন্ত্রণ নেওয়ার ক্ষেত্রে বেশি সফল রোনালদো। ৫১ বারের মধ্যে ৩১ বারই বলে মাথা ছোঁয়াতে পেরেছেন পর্তুগিজ ফরোয়ার্ড। অন্যদিকে নয়বারের মধ্যে মাত্র দুবার সফলতা পেয়েছেন মেসি। অবশ্য উচ্চতাটা তুলনামূলকভাবে কম বলে স্বাভাবিকভাবেই রোনালদোর চেয়ে কিছুটা পিছিয়েই আছেন মেসি।
যখন খুশি তখন শট নিতে পারেন
কেবলই শুরু হয়েছে এবারের লা লিগা মৌসুম। এর মধ্যেই প্রতিপক্ষের গোল লক্ষ্য করে রোনালদো নিয়েছেন ৭০টি শট। মেসির সংখ্যাটা বেশ খানিকটা কম, ৪০। পরিসংখ্যান অনুযায়ী গোলে শট নেওয়ার ক্ষেত্রে মেসির চেয়ে এগিয়েই আছেন রোনালদো। এই শটগুলো থেকে কতগুলো গোলে রূপান্তরিত হয়েছে, সেই হিসাব করলে অবশ্য দুজনের ব্যবধান এত বেশি থাকবে না। তবে মেসি যদি গোলে আরও বেশি শট নিতে পারেন, তা হলে তাঁর গোলসংখ্যাও আরও বেড়ে যাবে নিশ্চিত।
যত জোরে খুশি দৌড়াতে পারেন
কোনো সন্দেহ নেই সেটা মেসিও পারেন। তবে প্রতিপক্ষের রক্ষণভাগে ঢুকে পড়ার ক্ষেত্রে দুজনে ব্যবহার করেন ভিন্ন রকমের দুটো অস্ত্র। মেসি নির্ভর করেন দুর্দান্ত ড্রিবলিংয়ে একে-একে সব ডিফেন্ডারকে কাটিয়ে ঢুকে পড়ার ওপর। আর রোনালদোর ক্ষেত্রে সেটা বেশির ভাগ সময়ই অবিশ্বাস্য গতি। শারীরিকভাবে মেসির চেয়ে অনেক শক্তিশালী ও লম্বা হওয়ায় এই সুবিধাটা বেশ ভালোই কাজে লাগাতে পারেন পর্তুগিজ ফরোয়ার্ড। ঘণ্টায় সর্বোচ্চ ২৪ মাইল বেগেও দৌড়াতে দেখা গেছে রোনালদোকে। মেসির সর্বোচ্চ গতি এখন পর্যন্ত ঘণ্টায় ২১.১ মাইল।
যা খুশি তা-ই পরতে পারেন
পোশাকের প্রশ্নে মেসির চেয়ে বেশ খানিকটা এগিয়েই আছেন রোনালদো। কারও সমালোচনা, কথাবার্তার পরোয়া না করে ইচ্ছামাফিক পোশাক পরতে দেখা যায় রিয়াল মাদ্রিদের তারকাকে। গত বছর ফিফা বর্ষসেরা ফুটবলারের পুরস্কার গ্রহণ অনুষ্ঠানের আগে সংবাদ সম্মেলনে মাথায় একটা টুপি চড়িয়ে হাজির হয়েছিলেন রোনালদো। এ ছাড়াও প্রায়ই বিচিত্র ধরনের পোশাক পরার জন্য বেশ ভালোই আলোচিত হন তিনি। অন্যদিকে মেসিকে এ ধরনের আলোচনার কেন্দ্রে আসতে দেখা যায় না।
যা খুশি তা-ই বলতে পারেন
ফুটবল বিশ্বে নম্র, বিনয়ী হিসেবে পরিচয়টা বেশ ভালোমতোই প্রতিষ্ঠা করে ফেলেছেন মেসি। বিতর্কিত কথাবার্তা বলে কখনোই সংবাদ শিরোনাম হতে হয়নি এই আর্জেন্টাইন তারকাকে। কিন্তু রোনালদো কখনোই এত কিছুর পরোয়া করেননি। মাত্র কিছুদিন আগে স্পষ্ট ভাষায় কথা বলেছেন ফিফা সভাপতি সেপ ব্ল্যাটারের বিরুদ্ধেও। কথার ঝাঁজও এতটাই ছিল যে, ফুটবলের সর্বোচ্চ সংস্থার প্রধানকেও আনুষ্ঠানিকভাবে ক্ষমা চাইতে হয়েছে।
যেভাবে খুশি উদযাপন করতে পারেন
গোল করার পর প্রায় প্রতিবারই একই ভঙ্গিতে উদযাপন করতে দেখা যায় লিওনেল মেসিকে। দুই হাত উপরে তুলে আকাশের দিকে তাকান এই আর্জেন্টাইন তারকা। এভাবেই তিনি গোল উত্সর্গ করেন প্রয়াত নানি বা দাদিকে। সে তুলনায় রোনালদোর গোল উদযাপনে অনেক বৈচিত্র্য আছে। মাত্র কয়েক দিন আগেই সেপ ব্ল্যাটারকে কটাক্ষ করে স্যালুট ঠোকার ভঙ্গিতে গোল উদযাপন করেছিলেন রিয়াল মাদ্রিদের এই তারকা। ২০১২ সালে ন্যু ক্যাম্পে বার্সেলোনার বিপক্ষে গোল করার পর পুরো স্টেডিয়ামকে যেভাবে শান্ত হওয়ার আহ্বান জানিয়েছিলেন, সেটাও বেশ আলোচিত হয়েছিল বিশ্ব ফুটবলে।
 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে।
 
