
তিন মোড়ল নীতির অবসান হচ্ছে, আন্তর্জাতিক ক্রিকেট কাউন্সিলের (আইসিসি) বুধবারের সভায় সে ইঙ্গিতই মিলল। সেই সঙ্গে নেওয়া হয়েছে আরেকটি সিদ্ধান্ত—স্বাধীন চেয়ারম্যান নীতি। চেয়ারম্যানের নিজের বোর্ড ও আইসিসির মধ্যে যেন স্বার্থের সংঘাত না দেখা যায় তা নিশ্চিত করতেই সিদ্ধান্ত নেওয়া হয়েছে, বিভিন্ন বোর্ডের বর্তমান সভাপতিরা কেউ আইসিসির চেয়ারম্যান হতে পারবেন না।তবে তার মানে এমন নয় এখন​ই আইসিসির শীর্ষ পদ থেকে ভারতের প্রতিনিধিত্ব সরে যাচ্ছে। ভারতের শীর্ষ দৈনিক টাইমস অব ইন্ডিয়ার খবর, সবকিছু ঠিক থাকলে প্রথম ‘স্বাধীন চেয়ারম্যান’ হতে যাচ্ছেন ভারতেরই কেউ। সেটি খুব সম্ভবত শরদ পাওয়ার।আগামী জুনে বোর্ডের সভায় গোপন ব্যালট ভোটের মাধ্যমে নির্বাচিত হবেন আইসিসির নতুন চেয়ারম্যান। যাঁর মেয়াদ হবে দুই বছর। আইসিসির নতুন চেয়ারম্যান সদস্য কোনো বোর্ডের কোনো ধরনের পদে থাকতে পারবেন না। আবার চাইলেও সবাই এই পদে নির্বাচনও করতে পারবেন না। মনোনয়নের যোগ্যতা হিসেবে আইসিসির বোর্ড পরিচালক হিসেবে কাজ করার অভিজ্ঞতা থাকতে হবে, পাশাপাশি পূর্ণ সদস্য দশ দেশের কমপক্ষে দুটির সমর্থন থাকতে হবে। টাইমস অব ইন্ডিয়া মনে করে, এই শর্তগুলো পূরণ করে প্রথম স্বাধীন চেয়ারম্যানের দায়িত্ব পালন করবেন পাওয়ারই।
সেটি সত্যি হলে এটি হবে আইসিসির শীর্ষ পদে পাওয়ারের দ্বিতীয়বারে ক্ষমতাগ্রহণ। প্রবীণ এই রাজনীতিবিদ এর আগে ভারতীয় বোর্ড ও আইসিসির সভাপতি হিসেবেও দায়িত্ব পালন করেছেন। তখন আইসিসি প্রেসিডেন্ট পদটাই ছিল শীর্ষ পদ, ‘তিন মোড়ল’ গঠনতন্ত্র সংশোধন করে চেয়ারম্যান নামে নতুন একটি পদ তৈরি করে। সভাপতির পদ থাকলেও তাঁর ক্ষমতা অনুযায়ী দায়িত্বটি হয়ে যায় কেবল আলংকারিক।এখন আইসিসির চেয়ারম্যান পদে পাওয়ারের নির্বাচিত হওয়ার পথে বাধা মাত্র দুটি—অস্ট্রেলিয়ান ক্রিকেট সংগঠক ওয়ালি এডওয়ার্ডস ও পাওয়ারের স্বাস্থ্যগত অবস্থা। এডওয়ার্ডস এই পদ পেতে আগ্রহী। প্রস্তাবিত শর্তগুলোও তিনি পূরণ করেন। তিন মোড়ল নীতি বাতিল হয়ে গেলেও তাই হয়তো দুই মোড়ল ভারত কিংবা অস্ট্রেলিয়ারই কেউ শীর্ষ পদটি পেতে চলেছেন। তাঁদের পদটি স্বাধীন ও নিরপেক্ষ হলেও কতটা নিরপেক্ষ তাঁরা থাকবেন, সেটি নিশ্চয়ই ক্রিকেট বিশ্ব উৎ​সাহের সঙ্গে লক্ষ্য করবে।
