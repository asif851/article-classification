
গত অক্টোবরে বাংলাদেশ সফরের সময় ইংল্যান্ড ক্রিকেট দল মুগ্ধ ছিল বাংলাদেশের নিরাপত্তা ব্যবস্থাপনায়। ইংলিশ ক্রিকেট বোর্ডের নিরাপত্তা উপদেষ্টা রেগ ডিকাসন বারবারই বাংলাদেশের নিরাপত্তাব্যবস্থার প্রশংসা করেছিলেন। ইংলিশ মিডিয়াও বিভিন্নভাবে তুলে ধরেছিল ইংল্যান্ড ক্রিকেট দলের নিরাপত্তায় বাংলাদেশের নিরাপত্তা বাহিনীর ব্যবস্থাপনা।জুলাইয়ে গুলশানের হোলি আর্টিজান ক্যাফেতে সন্ত্রাসী হামলার মাত্র তিন মাসের মাথায় ইংল্যান্ড বাংলাদেশে পা দিয়েছিল। নির্বিঘ্ন হয়েছে সেই সফর। আগামী জুলাই-আগস্টে বাংলাদেশ সফরে ‘ইংল্যান্ডের মতো’ নিরাপত্তাব্যবস্থাই চায় অস্ট্রেলিয়া। সফরের আগে নিরাপত্তা ব্যবস্থাপনা পরখ করতে শন ক্যারল এখন বাংলাদেশে। তিনি বলেছেন, ইংল্যান্ডের মতো নিরাপত্তাব্যবস্থাই চায় অস্ট্রেলিয়া।২০১৫ সালেই অস্ট্রেলিয়ার বাংলাদেশে আসার কথা ছিল। কিন্তু সে সময় নিরাপত্তাঝুঁকিকে কারণ দেখিয়ে দুই ম্যাচের টেস্ট সিরিজ পিছিয়ে দেয় ক্রিকেট অস্ট্রেলিয়া। ২০১৬ সালের শুরুতে বাংলাদেশে অনুষ্ঠিত অনূর্ধ্ব-১৯ যুব বিশ্বকাপেও দল পাঠায়নি। তবে গত অক্টোবরে ইংল্যান্ড ক্রিকেট দলের বাংলাদেশ সফর বাংলাদেশের নিরাপত্তাব্যবস্থার ব্যাপারে অনেকটাই নিশ্চিন্ত করেছে অস্ট্রেলিয়াকে।ইংল্যান্ড সফরের সময়ই ক্যারল বাংলাদেশে এসে নিরাপত্তাব্যবস্থা পরখ করে গিয়েছিলেন। ঢাকা টেস্টের সময় মাঠে থেকে নিরাপত্তাব্যবস্থার খুঁটিনাটি পর্যবেক্ষণ করেছিলেন।এবার দুদিনের সফরে এসেছেন ক্যারল। অস্ট্রেলীয় হাইকমিশনে বৈঠক করেছেন, বৈঠক করেছেন আইজিপি শহীদুল হকের সঙ্গেও। বৈঠক করবেন স্বরাষ্ট্র মন্ত্রণালয়ে।ক্যারলের সবুজ সংকেতের ওপরই অনেকটা নির্ভর করছে এই সফর। বাংলাদেশ সফরে দুটি টেস্ট খেলার কথা অস্ট্রেলিয়ার। সম্প্রতি ক্রিকেট অস্ট্রেলিয়ার প্রধান নির্বাহী জেমস সাদারল্যান্ডও বাংলাদেশ সফর ‘প্রায় চূড়ান্ত’ হওয়ার কথাই জানিয়েছিলেন। নিরাপত্তার ব্যাপারে শতভাগ আশ্বস্ত হতেই ক্যারলকে বাংলাদেশে পাঠানো হয়েছে।
 
