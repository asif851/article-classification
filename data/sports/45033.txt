
• চ্যাম্পিয়নস ট্রফি, দক্ষিণ আফ্রিকা সফর, সবশেষ শ্রীলঙ্কার বিপক্ষে টি-টোয়েন্টি সিরিজে ভালো করতে পারেননি পেসাররা। • তাসকিন আহমেদ বলছেন, কোচদের চেষ্টার কোনো ত্রুটি নেই। • জাতীয় দল থেকে বাদ পড়া তাসকিন জানালেন নিজের ফেরার প্রস্তুতির কথা
বাংলাদেশের পেসাররা হতাশ করেছেন চ্যাম্পিয়নস ট্রফিতে, হতাশ করেছেন দক্ষিণ আফ্রিকা সফরেও। গত জানুয়ারিতে ত্রিদেশীয় সিরিজে ভালো করলেও পেসাররা ভালো করতে পারেননি সদ্যসমাপ্ত শ্রীলঙ্কার বিপক্ষে টি-টোয়েন্টি সিরিজে। যে দলে কোর্টনি ওয়ালশের মতো পেস বোলিং কোচ আছেন, সেই দলের পেসাররা কেন প্রত্যাশা অনুযায়ী ভালো করতে পারছে না, আলোচনার বিষয় এটাই হয়ে দাঁড়িয়েছে।
ওয়ালশের বিশেষ অনুশীলনে যোগ দেওয়া তাসকিন আহমেদ বলছেন, কোচদের চেষ্টার কোনো ত্রুটি নেই। ত্রুটি যদি থাকে সেটা বাংলাদেশের বোলারদের, ‘আসলে নিজেদের স্কিলের সমস্যা, অযথা কোচদের দোষ দিয়ে লাভ নেই। কোচরা ঠিক পরিকল্পনা করছেন, ঠিক উপদেশ দিচ্ছেন। ঘাটতি যদি থেকে থাকে আমাদের বোলারদের। এটা আমাদের ঠিক করতে হবে। বাড়তি পরিশ্রম করতে হবে। আবার দেখতে হবে বোলিং অ্যাকশন বা টেকনিকে ঝামেলা আছে কি না। এখানে সুজন স্যার (খালেদ মাহমুদ), ওয়ালশ, রিচার্ড (হ্যালসল) বা সিনিয়র খেলোয়াড়েরা ভালোভাবেই দেখভাল করছেন। নিজেদের মনোযোগ আর পরিশ্রম ঠিক করতে পারলেই সব ঠিক হয়ে যাবে।’
গত শুক্রবার থেকে ১৪ পেসার নিয়ে মিরপুরে শুরু হয়েছে ওয়ালশের পাঠশালা। এই বিশেষ অনুশীলনে নতুন করে কী শেখাচ্ছেন ক্যারিবীয় কিংবদন্তি সেটি বললেন তাসকিন, ‘ওয়ালশ প্রতিটা বল আমাদের চিহ্নিত করছেন, বলটা জায়গামতো হচ্ছে কি না, দেখছেন। জায়গামতো বোলিং ও বৈচিত্র্য নিয়ে কাজ করা হচ্ছে। আসলে সবার অ্যাকুরেসি প্রাধান্য দেওয়া হচ্ছে। ভ্যারিয়েশন যেমন—ইয়র্কার, স্লোয়ার, লেন্থ বল, ওয়াইড ইয়র্কার...একেক দিন একেকটা ওভারে একেক জিনিস নিয়ে কাজ হচ্ছে।’
বাজে পারফরম্যান্সের কারণে ত্রিদেশীয় সিরিজের আগে প্রথমবারের মতো জাতীয় দল থেকে বাদ পড়ার অভিজ্ঞতা হয়েছে তাসকিনের। কেন ছিটকে পড়েছেন, বাংলাদেশ দলের তরুণ পেসার আত্মবিশ্লেষণ করলেন, জানালেন ফিরতে নিজের প্রস্তুতির কথাও, ‘গতি হচ্ছে আমার শক্তির জায়গা। গতি থাকতেই হবে, সেই সঙ্গে ভ্যারিয়েশন আর অ্যাকুরেসি। এমন না আমি অতীতে ভালো করিনি। গত দুটি সিরিজ হয়তো খারাপ গেছে। কিন্তু এর আগে নিজেকে প্রমাণ করেছি, ভালো করতে পারি। হয়তো অ্যাকুরেসিতে ঝামেলা ছিল, ফিটনেসে ঘাটতি ছিল। আশা করি সামনে ঠিক হয়ে যাবে। আরও ভালোভাবে ফেরার প্রস্তুতি নিচ্ছি।’
