
প্রথম ভারতীয় ক্রীড়াবিদ হিসেবে নির্দিষ্ট একটি ব্র্যান্ডের সঙ্গে ১০০ কোটি রুপির চুক্তি করতে যাচ্ছেন বিরাট কোহলি। বিশ্বখ্যাত জার্মান ক্রীড়া সামগ্রী প্রস্তুতকারী প্রতিষ্ঠান পিউমার সঙ্গে এই চুক্তি কোহলিকে নিয়ে যাবে ডিয়েগো ম্যারাডোনা ও উসাইন বোল্টদের কাতারে। বিশ্বখ্যাত এই ব্র্যান্ডের পণ্যদূত হিসেবে একসময় কাজ করেছেন আর্জেন্টিনার বিশ্বকাপজয়ী অধিনায়ক ম্যারাডোনা। বিশ্বের দ্রুততম মানব বোল্ট তো এখনো সম্পৃক্ত পিউমার সঙ্গে। ৮ বছরের এই চুক্তিতে প্রতিষ্ঠানটির পণ্যের প্রসারে কাজ করবেন ভারতীয় ক্রিকেট দলের অধিনায়ক। চুক্তি অনুযায়ী বছরে ১২ থেকে ১৪ কোটি রুপি করে পাবেন তিনি।চুক্তির বিভিন্ন দিক নিয়ে পিউমার সঙ্গে শেষ মুহূর্তের আনুষ্ঠানিকতা সারছেন কোহলি। এখনো চুক্তিতে সই করেননি। তবে সেটা করে ফেলবেন শিগগিরই। এমন বিখ্যাত একটি ব্র্যান্ডের সঙ্গে নিজেকে জড়াতে পারছেন বলে দারুণ খুশি কোহলি। তাঁকে সবচেয়ে বেশি আনন্দ দিচ্ছে এই ব্র্যান্ডের সঙ্গে সম্পৃক্ত হওয়া তারকাদের নামগুলো, ‘পিউমার সঙ্গে সম্পৃক্ত ছিলেন পেলে, ম্যারাডোনার মতো তারকারা। এখন বোল্ট, থিয়েরি অঁরি ও অলিভিয়ের জিরু। এমন তারকাদের দলে নিজের নাম লিখিয়ে অসম্ভব গর্ববোধ করছি। পিউমার সঙ্গে দীর্ঘমেয়াদি সম্পর্কের ব্যাপারে আমি দারুণ আশাবাদী। আমার ভালো লাগছে যে খুব অল্প সময়ের মধ্যে পিউমা ভারতে জনপ্রিয়তা পেয়েছে।’কোহলির আগে অবশ্য শচীন টেন্ডুলকার ও মহেন্দ্র সিং ধোনি পণ্যদূত হিসেবে ১০০ কোটি ক্লাবে নাম লিখিয়েছিলেন। তবে তা নির্দিষ্ট একটি ব্র্যান্ডের সঙ্গে চুক্তি করে নয়। দুজনই ১০০ কোটি রুপি ক্লাবে নাম লেখাতে পেরেছিলেন বেশি কয়েকটি পণ্যের সঙ্গে যুক্ত হয়ে। টেন্ডুলকার তাঁর ২৪ বছরের ক্যারিয়ারে ৫০টির মতো পণ্যের প্রসার দূত হয়েছেন। এগুলোর বাজারমূল্য ৫০০ কোটি রুপি। ১৯৯৬ সালে ওয়ার্ল্ডটেলের সঙ্গে ৩০ কোটি রুপির চুক্তি করেছিলেন তিনি। ২০০১ সালে প্রতিষ্ঠানটির সঙ্গে নতুন চুক্তিতে অঙ্কটা দ্বিগুণ হয়ে গিয়েছিল।কোহলি এর আগে আরেক বিশ্বখ্যাত জার্মান ক্রীড়াসামগ্রী প্রস্তুতকারী প্রতিষ্ঠান অ্যাডিডাসের পণ্যদূত হয়েছিলেন। ২০১৩ সালে করা সেই চুক্তিটি ছিল তিন বছরের। প্রতিবছর ১০ কোটি রুপি হিসাবে এই চুক্তির মোট মূল্য ছিল ৩০ কোটি রুপি। সূত্র: টাইমস অব ইন্ডিয়া।
