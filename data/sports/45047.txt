
হঠাৎ করেই বড় এক ঝড় বয়ে গেছে ভারতের ক্রিকেট বোর্ড (বিসিসিআই)। ওলট-পালট হয়েছে অনেক। রাজ্য ক্রিকেট সংস্থাগুলোর মধ্যে সবচেয়ে বেশি ওলট-পালট দেখেছে হায়দরাবাদ। আর এতে কিছু হলেও শঙ্কার মুখে পড়ে গিয়েছিল ভারত-বাংলাদেশ একমাত্র টেস্ট ম্যাচটিও। হায়দরাবাদ ক্রিকেট অ্যাসোসিয়েশন (এইচসিএ) সেই শঙ্কা আগেই উড়িয়ে দিয়েছিল। এবার জানিয়েছে ম্যাচটি আয়োজন করতে পুরোপুরি তৈরি হায়দরাবাদের রাজীব গান্ধী স্টেডিয়াম। 
বিসিসিআইয়ের গেম ডেভেলপমেন্টের মহাব্যবস্থাপক রত্নাকর শেঠি গতকাল রাজীব গান্ধী স্টেডিয়াম পরিদর্শনে গিয়েছিলেন। অবস্থা কেমন দেখে এলেন এই কর্মকর্তা তা আনুষ্ঠানিকভাবে জানায়নি বিসিসিআই। তবে এইচসিএর সম্পাদক জন মনোজের কথায় স্পষ্ট হয়েছে সবকিছু ঠিকই আছে, ‘টেস্ট ম্যাচটি আয়োজনের কাজ যেভাবে এগোচ্ছে তাতে শেঠি খুশি। তাঁর দিক থেকে নির্দিষ্ট কোনো পরামর্শ দেওয়া হয়নি। তবে তিনি নিশ্চয়তা দিয়েছেন যে ম্যাচটি সফলভাবে আয়োজনের জন্য বিসিসিআই নির্বাচিত কমিটিকে পূর্ণ সহযোগিতা করবে।’ উইকেট, আউটফিল্ড—সবকিছু দেখে খুশি হয়েছেন শেঠি। তবে মাঠের পাশের রাস্তাটিতে পাইপলাইনের কাজ চলছে। তা দ্রুত সম্পন্ন করার পরামর্শ দিয়েছেন শেঠি। তবে ম্যাচ আয়োজনে আর্থিক বিষয়াদির ব্যাপারে এ দিন কোনো আলোচনা হয়নি বলে জানান মনোজ। সফরে হায়দরাবাদ একাদশের বিপক্ষে তিন দিনের একটি প্রস্তুতি ম্যাচও খেলবে বাংলাদেশ। সেই ম্যাচের ভেন্যু জিমখানা গ্রাউন্ডও প্রস্তুতই আছে। সূত্র: স্পোর্টস স্টার।
