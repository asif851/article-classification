
ইন্ডিয়ান সুপার লিগের (আইএসএল) পারফরম্যান্সে মুগ্ধ হয়ে শেখ রাসেল ক্রীড়াচক্র ফিকরু জেইদাকে দলে নিয়েছে এই মৌসুমে। আজ বঙ্গবন্ধু স্টেডিয়ামে ইথিওপিয়ার এই ফরোয়ার্ডের দিকেই নজর ছিল সবার। বাংলাদেশে নিজের প্রথম ম্যাচটি ফিকরু স্মরণীয় করে রাখলেন জয় দিয়েই। স্বাধীনতা কাপে আরামবাগকে ২-১ গোলে হারিয়েছে তাঁর দল। 
ম্যাচের দ্বিতীয় মিনিটেই গোল খেয়ে বসে শেখ রাসেল! ডান প্রান্ত থেকে আরামবাগের ক্যামেরুনের মিডফিল্ডার ইয়োকো সামনিকের থ্রু পাস ধরে কেস্টার আকন এগিয়ে নেন আরামবাগকে (১-০)। তবে দুই মিনিট পরই আইএসএলের ক্লাব অ্যাটলেটিকো ডি কলকাতার সাবেক ফরোয়ার্ড গোল করে সমতায় ফেরায় শেখ রাসেলকে। ফ্রিকিক থেকে মিশুর শট, বক্সের মধ্যে দাঁড়ানো ফিকরু অনায়াসে জায়গা ছেড়ে বেরিয়ে আসা আরামবাগের গোলরক্ষক মিতুলকে ফাঁকি দিয়ে বল ঠেলেন জালে। পল এমিলি জয় সূচক গোলটি করেছেন ৮১ মিনিটে। আদালতের নিষেধাজ্ঞায় খেলতে পারেননি শেখ রাসেলের জামাল ভূইয়া ও আলমগীর রানা। মারুফুল হক হতাশার সুরে ম্যাচের পর বললেন, ‘জামালকে মিস করেছি। ওর জায়গায় পল শতভাগ দিতে পারেনি।’ ওদিকে প্রথম ম্যাচ হিসেবে ফিকরু বেশ সন্তুষ্টই, ‘প্রয়োজন ছিল ৩ পয়েন্টের। সেটা পেয়ে আমরা খুশি। প্রতি ম্যাচেই আমি গোল করতে চাই। প্রথম ম্যাচে মানিয়ে নিতে একটু কষ্ট হলেও আশা করি পরের ম্যাচগুলোতে আর সমস্যা হবে না।’
