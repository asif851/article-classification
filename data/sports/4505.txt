
৭২তম বিশ্ব দূরপাল্লা সাঁতার প্রতিযোগিতায় পতাকা উড়ল বাংলাদেশের। গতকাল ভারতের মুর্শিদাবাদে ভাগীরথী নদীর বুকে বিশ্বের অন্যতম দীর্ঘ ৮১ কিলোমিটার সাঁতার প্রতিযোগিতায় প্রথম ও দ্বিতীয় হয়েছেন বাংলাদেশের দুই সাঁতারু।প্রতিযোগিতায় প্রথম হওয়া বাংলাদেশ সেনাবাহিনীর আশিকুর রহমান জঙ্গিপুরের আহিরণ ঘাট থেকে বহরমপুর গোরাবাজার ঘাট পর্যন্ত ৮১ কিলোমিটার অতিক্রম করতে সময় নিয়েছেন ১১ ঘণ্টা ৪ মিনিট ২৭ সেকেন্ড। দ্বিতীয় হওয়া নৌবাহিনীর ফয়সাল আহমেদের সময় লেগেছে ১১ ঘণ্টা ২৪ মিনিট ৪০ সেকেন্ড। তৃতীয় হয়েছেন ভারতের বিশ্বনাথ অধিকারী।তবে ১৯ কিলোমিটার প্রতিযোগিতায় ৮১ কিলোমিটারের মতো সাফল্য দেখাতে পারেননি বাংলাদেশের প্রতিযোগীরা। এ বিভাগে ভারতের সুজন নস্কর ২ ঘণ্টা ১২ মিনিট ২ সেকেন্ডে প্রথম হন। দ্বিতীয় হয়েছেন বাংলাদেশ সেনাবাহিনীর পলাশ চৌধুরী। তাঁর সময় লাগে ২ ঘণ্টা ১৮ মিনিট ৩১ সেকেন্ড। তৃতীয় হন ভারতের সুকুঞ্জন হাজরা।১৯২৮ সালে প্রথম ভরা বর্ষায় ভাগীরথীর বুকে জলকলঘাট থেকে কৃষ্ণনাথ কলেজ ঘাট পর্যন্ত দু মাইল সাঁতার প্রতিযোগিতার আয়োজন করা হয়। সেই শুরু। ১৯৪৪ সালে জিয়াগঞ্জ সদর ঘাট থেকে বহরমপুর কলেজ ঘাট পর্যন্ত ১৯ কিমি সাঁতার প্রতিযোগিতার সূচনা হয়। তারও পরে ১৯৬১ সাল থেকে জঙ্গিপুর সদর ঘাট থেকে গোরাবাজার ঘাট পর্যন্ত ৭৪ কিমি সাঁতার প্রতিযোগিতা আয়োজন করে বিশ্বের দীর্ঘতম সাঁতার প্রতিযোগিতায় নাম ওঠে।১৯৬২ সালে সুইমিং অ্যাসোসিয়েশন বেঙ্গল অ্যামেচার সুইমিং অ্যাসোসিয়েশনের অন্তর্ভুক্ত হওয়ার পরে সাঁতার প্রতিযোগিতাও বেড়ে ৮১ কিমিতে পরিণত হয়। এ বছর ৮১ কিমি সাঁতার প্রতিযোগিতায় যোগ দেন মোট ১২ জন প্রতিযোগী। অন্য দিকে ১৯ কিমি সাঁতার প্রতিযোগিতায় পুরুষ বিভাগে ৪৭ জন এবং মহিলা বিভাগে ১৪ জন যোগ দিয়েছিলেন।
