
বিশ্বকাপ ফুটবলের ইতিহাসে সবচেয়ে বেশি গোল (১৫) তাঁর। ব্রাজিলের ১৯৯৪ ও ২০০২ বিশ্বকাপজয়ী দলের অন্যতম সদস্য। বর্ণাঢ্য ফুটবল ক্যারিয়ারে ইতি টেনেছেন ২০১১ সালে। এখনো যেখানে যান, ভক্তরা ঘিরে ধরেন তাঁকে। একসঙ্গে ছবি তোলার জন্য হুমড়ি খেয়ে পড়েন। সেই রোনালদোই আপ্লুত হলেন কিনা মি. বিনকে দেখে!হ্যাঁ, মি. বিন! টেলিভিশনের ইতিহাসে সবচেয়ে জনপ্রিয় কমেডি সিরিজটি রোনালদোর খুব প্রিয়। ‘মি. বিন’ চরিত্রে রূপদানকারী ব্রিটিশ অভিনেতা রোয়ান অ্যাটকিনসনও তাই রোনালদোর স্বপ্নের তারকা! সম্প্রতি ইতালিয়ান গ্রাঁ প্রিঁতে স্বপ্নের এই অভিনেতার দেখা পেয়ে একেবারেই নিজেকে ধরে রাখতে পারেননি তিনি। প্রিয় অভিনেতার সঙ্গে ছবিটবি তুলে অস্থির করেছেন। রোয়ানকে সামনে পেয়ে রোনালদোও কিছুক্ষণের জন্য ভুলে গিয়েছিলেন নিজের অবস্থান। মজার ‘মি. বিন’-এর সঙ্গে রোনালদোর ছবি তোলাও তাই তাড়িয়ে উপভোগ করেছেন উপস্থিত লোকজন।রোনালদো কেবল ছবি তুলেই ক্ষান্ত হননি। নিজের ফেসবুক পেজে জুড়ে দেন ওই ছবিটি। ছবির নিচে ক্যাপশন লেখেন, ‘এই সেই মি. বিন।’ সঙ্গে সঙ্গে ছবিটির নিচে ‘লাইক’ পড়ে ২৫ হাজার রোনালদোভক্তের।ছবিটাই বলে দেয়, মি. বিনকে পেয়ে কতটা উচ্ছ্বসিত ৩৬ বছর বয়সী রোনালদো। কিন্তু মি. বিন বোধ হয় খুব একটা খুশি হতে পারেননি! ছবিতে ব্রিটিশ অভিনেতার নিষ্প্রভ অভিব্যক্তি অন্তত সেটাই বলে দেয়। সূত্র: ওয়েবসাইট। 
