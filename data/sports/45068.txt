
পরশু রোনালদো লুইজ নাজারিও ডে লিমা সম্ভবত ছিলেন পৃথিবীর সবচেয়ে অসুখী মানুষদের একজন। ধারাভাষ্যকার হিসেবে মাঠে ছিলেন, কিন্তু কখনো কি কল্পনা করেছিলেন, এমন একটা ম্যাচের ধারাভাষ্য দিতে হবে? তার চেয়েও বড় কথা, নিজের গড়া রেকর্ডটা নিজের দেশের মাটিতেই ভেঙে যাবে, এটাও তো দেখতে হয়েছে চোখের সামনে!জার্মানির বিধ্বংসী জয়ের ফাঁকতালে এত রেকর্ড হয়েছে, সবকিছুর হদিস রাখা মুশকিল। কিন্তু মিরোস্লাভ ক্লোসার রেকর্ডটা তার মধ্যেও জ্বলজ্বল করছে। ফুটবল বিশ্বকাপ ইতিহাসের সবচেয়ে বেশি গোল করার কীর্তি এখন এই জার্মান স্ট্রাইকারের। পরশু ২৩ মিনিটে এসেছে সেই মাহেন্দ্রক্ষণ। বক্সের ভেতর থেকে নেওয়া শটটা প্রথমে ফিরিয়ে দিয়েছিলেন ব্রাজিল গোলরক্ষক হুলিও সিজার। ফিরতি বলটা আবার পায়ে পেলেন ক্লোসা। এবার আর ভুল করলেন না। এটিতেই রোনালদোর গড়া ১৫ গোলের রেকর্ড ভেঙে দিয়েছেন।এমন একটা অর্জনের পর ৩৬ বছর বয়সী স্ট্রাইকারের চিরচেনা সেই ‘ডিগবাজি উদ্যাপন’ দেওয়াটাই ছিল স্বাভাবিক। সেটা অবশ্য দেননি। পরে জানিয়েছেন, ‘আমি আমার বাঁ পায়ে একটু ব্যথা পেয়েছিলাম। তাই ডিগবাজি দিতে চাইনি।’ উচ্ছ্বাসের লাগাম ধরে রাখার ব্যাপারেও সংযত, ‘এ রকম একটা ম্যাচের পর আসলে কিছু বলাটা কঠিন। আমরা একতাবদ্ধ ছিলাম, মাঠেই সেটা দেখা গেছে।’ক্লোসা নিজের রেকর্ড নিয়ে যতই নিস্পৃহ থাকুন, কীর্তিটা তো বিশালই। জার্মানি কোচ জোয়াকিম লো সেই স্বীকৃতি দিচ্ছেন, ‘মিরোস্লাভ আসলেই দুর্দান্ত। বিশ্বকাপের ইতিহাসে সর্বোচ্চ গোলদাতা হওয়াটা অসাধারণ একটা ব্যাপার। এই বয়সেও সে যেভাবে নিজের মান ধরে রেখেছে, সেটা আসলেই দারুণ।’ এই রেকর্ডের ফাঁকে আরেকটা কীর্তি চাপা পড়ে গেছে, সেটাও গর্ব করার মতো। পরশু প্রথম খেলোয়াড় হিসেবে চারটি ফুটবল বিশ্বকাপের সেমিফাইনালে খেলার কীর্তি গড়েছেন ক্লোসা। এএফপি।
ক্লোসার রেকর্ডগোল ম্যাচ ম্যাচপ্রতি গোলমিরোস্লাভ ক্লোসা জার্মানি ১৬ ২৩ ০.৭০রোনালদো ব্রাজিল ১৫ ১৯ ০.৭৯জার্ড মুলার জার্মানি ১৪ ১৩ ১.০৮জাঁ ফন্টেইন ফ্রান্স ১৩ ৬ ২.১৭পেলে ব্রাজিল ১২ ১৪ ০.৮৬
ক্লোসানামা ২৩ ম্যাচে ১৬ গোল বিশ্বকাপ ফুটবলের ইতিহাসে রেকর্ড চারটি বিশ্বকাপে গোল করা তৃতীয় খেলোয়াড়, আগের দুজন পেলে ও ক্লোসার স্বদেশি উয়ি সিলার ক্লোসা গোল করেছেন এমন ম্যাচে জার্মানি কখনো হারেনি (১৩৬ ম্যাচে ৭১ গোল) বিশ্বকাপের সেমিফাইনাল বা ফাইনালে এই প্রথম গোল পেলেন
