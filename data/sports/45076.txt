
রায়ো ভায়েকানোর বিপক্ষে আজ লা লিগার ম্যাচটায় তিনি খেলছেন না, এটা নিশ্চিত। দুই দিন আগে ভিয়ারিয়ালের সঙ্গে ম্যাচে হ্যামস্ট্রিংয়ে চোট পাওয়ার কারণে এ ম্যাচটা ক্রিস্টিয়ানো রোনালদোকে দেখতে হবে দর্শক হয়েই। রিয়াল মাদ্রিদের পর্তুগিজ উইঙ্গার অবশ্য তারপরেও খুবই আগ্রহী ছিলেন খেলার ব্যাপারে। কিন্তু রাজি নন কোচ জিনেদিন জিদান। দলের স্বার্থেই রোনালদোকে অনেকটা জোর করে বিশ্রাম দিয়েছেন তিনি।কী সেই স্বার্থ? আগামী মঙ্গলবার চ্যাম্পিয়নস লিগে ম্যানচেস্টার সিটির বিপক্ষে গুরুত্বপূর্ণ ম্যাচ। ওই ম্যাচে বরং দলের সেরা খেলোয়াড়কে আরও বেশি দরকার হবে জিদানের। ভায়েকানোর বিপক্ষে খেলিয়ে তাই চ্যাম্পিয়নস লিগে রোনালদোকে হারানোর বড় ঝুঁকি নিতে চান না জিদান।এ মৌসুমে লা লিগায় ও চ্যাম্পিয়নস লিগে দলের হয়ে খেলেছেন প্রতিটি ম্যাচ। শুধু চ্যাম্পিয়নস লিগে রোমার বিপক্ষে একটা ম্যাচে শেষ মুহূর্তে কিছুক্ষণের জন্য উঠে গিয়েছিলেন। দলের জন্য সব সময়ই নিজেকে উজাড় করে দিতে চান রোনালদো। সে কারণেই কিছুটা চোট থাকলেও মাঠে নামতে চেয়েছিলেন আজ। কিন্তু বড় স্বার্থের কথা ভেবেই আজ রোনালদোকে বিশ্রাম দিয়েছেন জিদান, ‘চোটটা খুব গুরুতর কিছু নয়। কিন্তু আমার সোজা কথা, আজ রোনালদো খেলবে না। ও খেলতে খুবই আগ্রহী, কিন্তু তারপরেও ওকে বাড়িতে বসেই খেলা দেখতে হবে। এটা যদি ফাইনালও হতো, আমি ওকে খেলানোর ঝুঁকি নিতাম না।’তবে বিশ্রামের কড়া নির্দেশ দিলেও রোনালদোর দলকে সাহায্য করার মানসিকতা নিয়ে মুগ্ধ জিদান, ‘একজন কোচের জন্য এর চেয়ে বড় ব্যাপার আর কী হতে পারে! ও সব সময়ই চায় খেলতে, সতীর্থদের সাহায্য করতে। আমি ওর এই মানসিকতাকে শ্রদ্ধা করি।’ গোল ডটকম।
