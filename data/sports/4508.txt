



জয়ের সুবাস পাচ্ছেন ডিকভেলা
উইকেট নিয়ে সন্তুষ্ট শ্রীলঙ্কা
প্রথম ইনিংসে শেষের দিকে বাংলাদেশের ব্যাটিং ‘ঠিক’ ছিল না, জানিয়েছেন তিনি
ডিকভেলার মতে, এই উইকেটে বল বাঁক নিচ্ছে


চট্টগ্রাম টেস্টের বাকি আরও একটা দিন। দ্বিতীয় ইনিংসে ব্যাটিংয়ে নেমে শ্রীলঙ্কার চেয়ে বাংলাদেশ এখনো ১১৯ রানে পিছিয়ে। চতুর্থ দিন শেষেই প্রশ্নটা উঠছে—শেষ দিনে কতক্ষণ টিকবে বাংলাদেশ? লঙ্কান উইকেটরক্ষক-ব্যাটসম্যান নিরোশান ডিকভেলার মন্তব্যকে চাইলে এ প্রশ্নের জবাব হিসেবে নিতে পারেন। তিনি রীতিমতো তাঁর দলের জয়ের সুবাসই পাচ্ছেন।আজ দ্বিতীয় ইনিংসে ২৬.৫ ওভার পর্যন্ত ইমরুল-তামিম-মুশফিকরা যেভাবে ব্যাটিং করেছেন, তাতে কাল ইনিংস পরাজয় ঘটলেও অবাক হওয়ার কিছু থাকবে না। ডিকভেলা অবশ্য এসব সম্ভাবনায় না গিয়ে সংবাদ সম্মেলনে কথা বলেছেন উইকেট আর নিজেদের পারফরম্যান্স নিয়ে, ‘টেস্ট জয়ের বেশ ভালো সুযোগ রয়েছে আমাদের। এটা খুব ভালো উইকেট। স্টাম্পের বাইরে এবং উইকেটের অমসৃণ জায়গা থেকে বল বেশ বাঁক নিচ্ছে। কাল আমরা ভালোভাবে শুরু করতে চাই।’চট্টগ্রাম টেস্ট মাঠে গড়ানোর আগেই উইকেট নিয়ে প্রচুর আলোচনা চলেছে। বাংলাদেশ স্কোয়াডে ছয় স্পিনারই বলে দেয় ঘূর্ণি উইকেটের প্রত্যাশায় ছিল বাংলাদেশের টিম ম্যানেজমেন্ট। কিন্তু টেস্টের চতুর্থ দিন পর্যন্ত উইকেট পুরোপুরি ব্যাটিং-স্বর্গ! লঙ্কানরা কিন্তু এমন উইকেট নিয়ে যে শতভাগ সন্তুষ্ট, সেটি জানালেন ডিকভেলা, ‘শতভাগ সন্তুষ্ট। দুই দিন ড্রেসিংরুমে বসে সতীর্থদের ব্যাটিং দেখতে দারুণ লেগেছে।’লঙ্কানরা যে উইকেটে সাত শর ওপরে রান করেছে, সেই একই বাইশ গজে বাংলাদেশ কিনা দ্বিতীয় ইনিংসে ধুঁকছে! ডিকভেলা অবশ্য এ উইকেটে ব্যাটিংয়ের পরামর্শও দিয়ে গেলেন। বাংলাদেশের প্রথম ইনিংসে শেষ উইকেট জুটির ব্যাটিং প্রসঙ্গে তাঁর ভাষ্য, ‘উইকেট বাঁচাতে তাঁরা নেতিবাচক খেলেছে। আমাদের মতে, এমন উইকেটে ওটা সঠিক ব্যাটিং নয়। বল খেলাই এ উইকেটে ইতিবাচক ব্যাটিং।’
