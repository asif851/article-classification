
জেনিফার লরেন্সকে হটিয়ে দিলেন মুস্তাফিজুর রহমান! দুজন আক্ষরিক অর্থেই ভিন্ন দুই জগতের বাসিন্দা। একজন হলিউডের অভিনেত্রী, আরেকজন বাংলাদেশের ক্রিকেটার। কিন্তু ‘গুগল সার্চ’ দুজনকে একই বাক্যে এনে দিল। ২০১৪ সালে বাংলাদেশ থেকে গুগলে সবচেয়ে বেশি খোঁজা হয়েছিল হাঙ্গার গেমস তারকা লরেন্সের নাম। এ বছর সেখানে শীর্ষে আছেন মুস্তাফিজ।এ বছর বাংলাদেশ থেকে গুগলে খোঁজা হয়েছে, এই তালিকায় ব্যক্তিদের সেরা দশে আছেন আরও দুই ক্রিকেটার—তাসকিন আহমেদ ও মাশরাফি বিন মুর্তজা। গুগল ট্রেন্ডে ২০১৩ সাল থেকে বাংলাদেশ থেকে খোঁজার যে শীর্ষ দশের তালিকা আছে, তাতে এই প্রথম বাংলাদেশের কোনো ক্রিকেটারের নাম উঠে× এল। এই প্রথম কেউ শীর্ষেও। এর আগে বাংলাদেশের কোনো ক্রিকেটার শীর্ষ দশেই ছিলেন না। সব অঙ্গন মিলিয়েই বাংলাদেশের মাত্র তিনজন গত তিন বছরে সেরা দশের মধ্যে ছিলেন। ২০১৩ সালে মিতা নূর। ২০১৪ সালে নায়লা নাঈম ও আঁখি আলমগীর।কদিন আগে আইসিসির বর্ষসেরা ওয়ানডে একাদশে জায়গা পাওয়া মুস্তাফিজকে নিয়ে এ বছর মানুষের কৌতূহল কত বেশি ছিল, তার একটি প্রমাণ এই তালিকা। ভাবা যায়, মাত্র মাস নয়েক আগে যাঁকে সাতক্ষীরার মানুষও ঠিকমতো চিনত না, সেই মুস্তাফিজের নামটিই সবচেয়ে বেশিবার উঠে এসেছে বাংলাদেশের মানুষের আঙুলের ছোঁয়ায়, কি-বোর্ডে, কি-প্যাডে!তাঁর কীর্তিই বাধ্য করেছে। পাকিস্তান, ভারত, দক্ষিণ আফ্রিকার সব ব্যাটসম্যানকে রীতিমতো বোকা বানিয়েছেন। দিন পাঁচেক আগে বিপিএলে রীতিমতো বিভ্রান্ত করে দিলেন টি-টোয়েন্টির সবচেয়ে ভয়ংকর ব্যাটসম্যান গেইলকেও। এতবার খুশির উপলক্ষ এনে দেওয়া এক তরুণ সম্পর্কে বাংলাদেশের মানুষ তো আরেকটু বেশি জানতেই চাইবে। গুগলের বাংলাদেশ সংস্করণে তাই সবচেয়ে বেশি খোঁজা হয়েছে তাঁকেই। এপ্রিলে পাকিস্তানের বিপক্ষে টি-টোয়েন্টি দিয়ে আন্তর্জাতিক অভিষেক, সেই মাস থেকেই মুস্তাফিজকে নিয়ে কৌতূহলের শুরু। গুগলে মুস্তাফিজের নাম সবচেয়ে বেশিবার লেখা হয়েছে গত জুনে। যখন তিনি ভারতের বিপক্ষে ওয়ানডে সিরিজে রীতিমতো বিস্ময় হিসেবে আবির্ভূত।‘ক্যাপ্টেন ফ্যান্টাসটিক’ মাশরাফির সেরা দশে থাকাটা প্রত্যাশিতই। অধিনায়কের দায়িত্ব নিয়েই বদলে দিয়েছেন বাংলাদেশ দলকে। বিপিএলেও কাগজে-কলমে সবচেয়ে দুর্বল দল নিয়েও জিতে নিলেন শিরোপা। তালিকায় নয়ে আছেন মাশরাফি। এটা জানার পর তাঁর প্রতিক্রিয়া কী হবে জানে—তালিকায় মাশরাফির ঠিক ওপরে সানি লিওন। পেসার তাসকিন আহমেদ আছেন এই তালিকার চারে।তবে পুরো তালিকাটি দেখলে বোঝা যায়, বাংলাদেশের মানুষের আগ্রহের বিষয়গুলো বেশ বিস্তৃত। এখানে ভারতের প্রয়াত রাষ্ট্রপতি এপিজে আবদুল কালাম তালিকার দুইয়ে থাকেন, আবার ভারতীয় টিভি শো বিগ বসের প্রতিযোগী কারিশমা তান্নাও জায়গা করে নেন মাশরাফির ঠিক পরে, দশে। প্রয়াত তরুণ অভিনেতা সায়েম সাদাতের বিষয়ে যেমন জানার আগ্রহ মানুষের, তেমনি ইংলিশ সিরিয়ালের নায়িকা অ্যারিয়েল উইন্টারকে নিয়েও। যুক্তরাষ্ট্রের মহিলা বক্সার রোন্ডা রাউসি যেমন আছেন, তেমনি আগ্রহের তালিকায় ওপরের দিকেই থাকেন ভারতীয় চলচ্চিত্র অভিনেত্রী লিওনও। তবে সবাইকে ছাপিয়ে এক নম্বরে মুস্তাফিজুর রহমান বিস্ময়-বালকের আরেকটি জয়ের গল্প!
গুগল বাংলাদেশে সবচেয়ে বেশি খোঁজ করা হয়েছে যে ১০ জনকে—১. মুস্তাফিজুর রহমান২. এ পি জে আবদুল কালাম৩. রাধিকা আপ্তে৪. তাসকিন আহমেদ৫. অ্যারিয়েল উইন্টার৬. রোন্ডা রাউসি৭. সায়েম সাদাত৮. সানি লিওন৯. মাশরাফি বিন মুর্তজা১০. কারিশমা তান্না
