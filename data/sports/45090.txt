
কী এক নাটকই না কদিন হলো নেইমারকে ঘিরে! এবার প্রায় একই রকম আরেকটা নাটক শুরু হয়েছে। কেন্দ্রীয় চরিত্র—নেইমারেরই স্বদেশি ফিলিপে কুতিনহো!
স্প্যানিশ ও ব্রাজিলিয়ান সংবাদমাধ্যমের খবর, নেইমারের রেখে যাওয়া শূন্যস্থানটাই বার্সেলোনা পূরণ করবে কুতিনহোকে দিয়ে। প্রায় ১০৯ মিলিয়ন পাউন্ডে (প্রায় ১১৪৫ কোটি টাকা) বিশ্বের দ্বিতীয় সর্বোচ্চ দামি ফুটবলার হিসেবেই নাকি লিভারপুল মিডফিল্ডারকে নিয়ে আসবে বার্সা। কিন্তু লিভারপুল, তাদের কোচ ইয়ুর্গেন ক্লপ ও লিভারপুলভিত্তিক সংবাদমাধ্যমের দাবি, কুতিনহো কোথাও যাচ্ছেন না।
স্প্যানিশ ও ব্রাজিলিয়ান সংবাদমাধ্যমগুলো সপ্তাহখানেক ধরে খবর দিয়ে যাচ্ছে, লিভারপুল ছেড়ে ২৫ বছর বয়সী ব্রাজিলিয়ানের বার্সেলোনায় যাওয়া ‘আর কয়েক ঘণ্টার’ ব্যাপার। প্রথমে খবর এসেছিল, বার্সার হুয়ান গাম্পার ট্রফির ম্যাচের আগেই এটি হয়ে যাচ্ছে। সেই ম্যাচটা হয়ে গেছে গত সোমবার। এখন মার্কা, এএস-এর মতো পত্রিকাগুলো বলছে, ১৩ আগস্ট রিয়াল মাদ্রিদের বিপক্ষে স্প্যানিশ সুপার কাপের ম্যাচের আগেই কুতিনহোকে নিয়ে আসবে বার্সা।
তবে লিভারপুলে গুঞ্জনটা অন্য রকম। ইয়ুর্গেন ক্লপ তো বারবারই বলে এসেছেন, কুতিনহো ‘বিক্রির জন্য নয়’! গত সপ্তাহেও জার্মানিতে প্রাক-মৌসুম প্রস্তুতি সফরে লিভারপুল কোচ বলেছেন, ‘বার্সেলোনাকে বলুন অন্য কোথাও চেষ্টা করতে। ওরা শুধু শুধুই শক্তি অপচয় করছে।’ স্কাই স্পোর্টসও লিখেছে, কুতিনহো বার্সায় যেতে আগ্রহী, তবে লিভারপুলের ইচ্ছার বিরুদ্ধে গিয়ে নয়।
তিন সপ্তাহ আগেই লিভারপুলের কাছে কুতিনহোর জন্য ৭২ মিলিয়ন পাউন্ডের (প্রায় ৭৫৭ কোটি টাকা) প্রস্তাব করে প্রত্যাখ্যাত হয়েছিল বার্সেলোনা। দুই দিন আগে শোনা গেল, কুতিনহোর জন্য নতুন করে ১১৪৫ কোটি টাকার প্রস্তাব করেছে বার্সা, সেটি মেনেও নিয়েছে লিভারপুল। চুক্তি সম্পন্ন করতে লিভারপুলে গেছেন বার্সেলোনার তিন কর্মকর্তা রাউল সানলেহি, অস্কার গ্রাউ ও হাভিয়ের বোরদাস। তবে কাল জানা গেল উল্টো তথ্য, ওই তিন বার্সেলোনা কর্মকর্তা আসলে লিভারপুলে নয়, গেছেন ডর্টমুন্ডে। কুতিনহোর পাশাপাশি বরুসিয়া ডর্টমুন্ডের ফ্রেঞ্চ উইঙ্গার উসমানে ডেমবেলেকেও চাইছে বার্সেলোনা।
নাটকের এরপরের পর্বে মোচড়টা কোন দিকে, সেটাই দেখার। এএফপি, মার্কা, এএস, লিভারপুল ইকো।
 
