
ভারত ও বিশ্বকাপ—পাকিস্তানের কাছে যেন দুর্বোধ্য এক ধাঁধা। বিশ্বকাপে চিরপ্রতিদ্বন্দ্বীর বিপক্ষে পাকিস্তান এ পর্যন্ত ১১ ম্যাচ খেলে জিতেনি একটিও। কালও ইডেন গার্ডেনে আরেক বার ইতিহাসের পুনরাবৃত্তি। কিন্তু বিশ্বমঞ্চে ভারতের সামনে পড়ে পাকিস্তান এমন তালগোল পাকিয়ে ফেলে কেন? সুনীল গাভাস্কার ও কুমার সাঙ্গাকারা কারণটা খোঁজার চেষ্টা করেছেন। পাকিস্তানের ১১৮ রান তাড়া করে কাল ৬ উইকেটে সহজ জয়ই পেয়েছে ভারত। সাঙ্গাকারা এটিকে দেখছেন ভারতের পরিকল্পনার ফসল হিসেবে, ‘বড় টুর্নামেন্টে ভারতের ভূমিকা সব সময়ই অনেক বড় থাকে। তারা খেলোয়াড়দের ওপর ভরসা রাখে, দল বেছে নেওয়ার ক্ষেত্রেও বেশ ধারাবাহিক। সে জন্য তাদের খেলায় আত্মবিশ্বাসের ছাপটাও অনেক বেশি থাকে।’ পাকিস্তানের সমস্যাটাও সাঙ্গাকারার চোখে ধরা পড়েছে, ‘পাকিস্তান বিশ্বকাপে যেন স্থিতিশীল থাকে না। দল নির্বাচন নিয়ে জলঘোলা হয়। অনেক বিতর্ক উঠে আসে, এমনকি টিম ম্যানেজমেন্ট নিয়েও। আর মঞ্চটা যখন বড়, তখন নিজেদের আবেগ সামলে রেখে ভারত নিজেদের খেলাটা খেলতে পারে। পাকিস্তানকে কেন যেন বিবর্ণ মনে হয়। ভারতের খেলোয়াড়দের অভিজ্ঞতা যেমনই হোক, বিশ্বকাপে তারা বেশ পরিণত হয়েই আসে।’ সরাসরি না বললেও আফ্রিদির ভারত বন্দনার দিকেও কী একটু ইঙ্গিত করলেন সাঙ্গা?ওদিকে গাভাস্কারও চাপের মুখে পাকিস্তানের ভেঙে পড়াকেই এমন হারের কারণ বলছেন, ‘ভারত পাকিস্তানের চেয়ে অনেক ভালো খেলেছে। পাকিস্তানের শুরুটা ভালো হয়নি। মানছি, পিচ খুব ভালো ছিল না কিন্তু সিঙ্গেলস তো বের করা যেত। শোয়েব মালিক-উমর আকমল ভালো না করলে ওদের রান ১০০ও হয় না। বিশ্বকাপের মতো আসরে ভারত সব সময়ই অতিরিক্ত কিছু দেওয়ার চেষ্টা করে। পাকিস্তানের মধ্যে সেটার অভাব আছে।’
