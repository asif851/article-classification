
চোটের কারণে গত দুই মাসে নিষ্প্রভ হয়ে ছিলেন। কিন্তু তাতে মিথ্যে হয়ে যায়নি মাত্রই গত মৌসুমে তাঁর দুর্দান্ত গোলবন্যার কীর্তি। আলেসান্দ্রো সাবেলার কাছে তাই তাঁর শিষ্য লিওনেল মেসিই সেরা। আর্জেন্টিনা কোচের মতে, ২০১৩ সালটা বরং ক্রিস্টিয়ানো রোনালদোর চেয়ে ভালো গেছে মেসির।টানা চারবারের ফিফা বর্ষসেরা হওয়া মেসি এবার রোনালদো নয়তো ট্রেবলজয়ী ফ্রাঙ্ক রিবেরির কাছে ব্যালন ডি’অরটি সঁপে দিতে বাধ্য হবেন বলেই ফুটবলবোদ্ধাদের অনুমান। তবে সাবেলা বলছেন, ‘কোনো দ্বিধা ছাড়াই আমি মেসিকে ভোট দিয়েছি। আমার দ্বিতীয় ভোটটি পেয়েছে ক্রিস্টিয়ানো রোনালদো, তৃতীয় ভোটটি ফ্রাঙ্ক রিবেরি।’শেষ পর্যন্ত অবশ্য কে ব্যালন ডি’অরটি জিতছে—এ নিয়ে কোনো ভাবনা নেই সাবেলার মনে। তিনি বরং মাথা ঘামাচ্ছেন আগামী বছরের বিশ্বকাপ নিয়ে। বিশ্বকাপ দুয়ারে রেখে দলের প্রাণভোমরা এবং অধিনায়কের ঘন ঘন চোটও ভাবাচ্ছে তাঁকে। তবে সাবেলা প্রার্থনা করছেন, এবারই শেষ। আর চোটে পড়বেন না মেসি, ‘ও চোট থেকে ভালোমতোই সেরে উঠছে। বিশ্বকাপেও ও খুব ভালো অবস্থায় থাকবে। আশা করি জুন পর্যন্ত নতুন আর কোনো সমস্যা হবে না।’
