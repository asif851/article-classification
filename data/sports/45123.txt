
বাংলাদেশের ক্রিকেটে তিনি এসেছিলেন রাজপুত্র হয়ে, যাঁর হাতে থাকে সোনা-রুপার কাঠি। রাজপুত্র থেকে রাজা হয়ে উঠেছেন ক্রিকেট-বিশ্বেই, বিশ্বসেরা অলরাউন্ডার হয়ে। রাজার জীবনে রানি এসেছে আগেই। অপেক্ষা ছিল শুধু রাজকন্যার। সেই রাজকন্যাও এল সাকিব-শিশিরের ভালোবাসার রাজ্যে।যুক্তরাষ্ট্রের স্থানীয় সময় রোববার (বাংলাদেশ সময় গতকাল সোমবার) নিউইয়র্কে উম্মে আহমেদ শিশির দম্পতির কোলজুড়ে এসেছে প্রথম সন্তান। যে কন্যাসন্তান একটু আগেই পৃথিবীর আলো দেখতে চেয়েছে বলে বাবাকে আকস্মিকভাবে সিরিজের মাঝপথে উড়াল দিতে হয়েছে যুক্তরাষ্ট্রের উদ্দেশে। প্রথম ওয়ানডেতে ক্যারিয়ারে প্রথমবারের মতো ৫ উইকেট নেওয়া সাকিব তাই কালকের ম্যাচটি খেলতে পারেননি, খেলা হবে না সিরিজের বাকি ম্যাচগুলোও।কালকের দিনটি এমনিতেই অন্য রকম একটা দিন হওয়ার কথা ছিল সাকিবের জন্য। মাঠে থাকলে হয়তো ওয়ানডে বাংলাদেশের পক্ষে সর্বোচ্চ উইকেটের মালিক হয়ে যেতেন টেস্টে আগেই রেকর্ডটি নিজের করে নেওয়া এই বাঁহাতি স্পিনার। কিন্তু যে কারণে মাঠে থাকতে পারলেন না, সেটিও কম আনন্দের উপলক্ষ নয়। বরং বলা যায়, তাঁর জীবনের সবচেয়ে বড় আনন্দের উপলক্ষ। প্রথমবারের মতো বাবা হওয়ার অনুভূতির সঙ্গে যে পৃথিবীর কোনো কিছুরই তুলনা হয় না।
সদ্য ভূমিষ্ঠ রাজকন্যাকে কোলে তুলে নেবেন বলে রোববার রাতে বাংলাদেশ থেকে উড়াল দিয়েছেন। প্রায় ২৪ ঘণ্টার দীর্ঘ বিমানযাত্রা, পৃথিবীর এক প্রান্ত থেকে অন্য আরেক প্রান্ত। আক্ষরিক অর্থেই যেন সাত সাগর পাড়ি দিয়ে গতকাল রাতেই পৌঁছে যাওয়ার কথা সাকিবের। এটা নিশ্চিত, মেয়ের মুখ দেখে সব ক্লান্তি নিমেষেই উধাও হয়ে গেছে তাঁর। সেই অনুভূতির কথা ভাষায় প্রকাশ করার সাধ্য পৃথিবীর শ্রেষ্ঠতম কবি বা লেখকেরও নেই।
তবুও সাকিবের কয়েক বাক্যের প্রতিক্রিয়ায় উচ্ছ্বাসটা ধরা পড়ছে। যুক্তরাষ্ট্রে পৌঁছানোর আগেই সাকিব তাঁর ফেসবুক পেজে লিখেছেন, ‘৮ নভেম্বরের সুন্দর এই রোববারে (যুক্তরাষ্ট্রের স্থানীয় সময়) আমি ও শিশির পরম করুণাময়ের অশেষ রহমতে স্বর্গের একটি টুকরো পেয়েছি। শিশির ও আমাদের আদরের রাজকন্যা সুস্থ আছে। সবাইকে তাঁদের দোয়া, শুভেচ্ছা ও অভিনন্দনের জন্য ধন্যবাদ। আমাদের জন্য দোয়া করবেন, বিশেষ করে আমাদের মেয়ের জন্য, যাতে সে গড়ে উঠতে পারে তার পূর্ণ প্রতিভা, মমতা ও সকলের ভালোবাসায়।’
