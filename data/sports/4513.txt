
একে তো নেই দলের প্রাণভোমরা নেইমার। অন্য দিকে লাল কার্ড খেয়ে মাঠ ছেড়েছেন ফুল ব্যাক দানি আলভেস। ১০ জনের প্যারিস সেইন্ট জার্মেইকে উদ্ধার করবেন কে ?  কেও পারেননি। ফলে লিঁওর বিপক্ষে ২-১ গোলে হেরে মাঠ ছেড়েছে নেইমার বিহীন পিএসজি।
আগের ম্যাচে দিজোঁকে ৮-০ গোলের বন্যায় ভাসিয়েছিল পিএসজি। কিন্তু আজ লিওঁর বিপক্ষে দেখা যায়নি তাদের চেনা রূপে। শুরুর বাঁশির দ্বিতীয় মিনিটেই পিছিয়ে পড়ে প্যারিসের ক্লাবটি। লিঁওর ফরোয়ার্ড নাবিল ফেকিরের বাঁকানো ফ্রি কিক পোস্টের ভেতরের কানায় লেগে জালে , ১-০। তবে সমতা নিয়েই বিরতিতে যায় পিএসজি। প্রথমার্ধের যোগ করা সময়ে লেইভিন কুরজাওয়ারের গোলে সমতায় ফেরে তারা। ডিফেন্ডার দানি আলভেসের ক্রসে কুরজাওয়ার বাম পায়ের জোরালো ভলি চোখের পলকে জালে জড়িয়ে যায় , ১-১। দ্বিতীয়ার্ধের শুরুতে লাল কার্ড দেখে মাঠ ছাড়েন ব্রাজিলিয়ান আলভেস। ৫৭ মিনিটে আলভারোকে ফাউল করে সরাসরি লাল কার্ড দেখেন তিনি। তাই কুরজাওয়ার দুর্দান্ত গোলটির পরেও হার এড়াতে পারেনি ফ্রেঞ্চ লিগে শীর্ষে থাকা দলটি। শেষের দিকে ডি-বক্সের বাইরে থেকে মেমফিস ডিপাইয়ের শট জালে জড়ালে পিএসজির হার নিশ্চিত হয়ে যায়।
এই হারের পরেও ২২ ম্যাচে ৫৬ পয়েন্ট নিয়ে শীর্ষে আছে পিএসজি। ৪৮ পয়েন্ট নিয়ে দ্বিতীয় স্থানে উঠে এসেছে লিওঁ।
 
