
গত মার্চে শ্রীলঙ্কা সফরের টেস্ট দলে ছিলেন মাহমুদউল্লাহ। গলে সিরিজের প্রথম টেস্টটা খেলেছিলেনও। কিন্তু প্রথম ইনিংসে ৮ ও দ্বিতীয় ইনিংসে শূন্য রানের পর কলম্বোয় বাংলাদেশের শততম টেস্ট থেকে বাদ পড়ে যান। অস্ট্রেলিয়ার বিপক্ষে সদ্য সমাপ্ত টেস্ট সিরিজেও তাঁকে দলে রাখা হয়নি। তবে আসন্ন দক্ষিণ আফ্রিকা সফরে আবার টেস্ট দলে ফিরেছেন মাহমুদউল্লাহ। পেসবান্ধব কন্ডিশন বিবেচনায় দলে ফিরেছেন রুবেল হোসেন আর শুভাশিস রায়। কন্ডিশন বিবেচনাতেই বাদ পড়েছেন অস্ট্রেলিয়ার বিপক্ষে সিরিজের দলে থাকা নাসির হোসেন।
মিরপুরে শেরেবাংলা ক্রিকেট স্টেডিয়ামে কাল বিকেলে সংবাদ সম্মেলনে দক্ষিণ আফ্রিকা সফরের জন্য ১৫ সদস্যের বাংলাদেশ দল ঘোষণা করেছেন প্রধান নির্বাচক মিনহাজুল আবেদীন। এর আগে দুপুরে আরেক সংবাদ সম্মেলনেই বিসিবির ক্রিকেট পরিচালনা প্রধান আকরাম খান জানিয়ে গেছেন, টেস্ট থেকে ছয় মাসের বিশ্রাম চাওয়া সাকিব আল হাসানকে দক্ষিণ আফ্রিকায় দুই টেস্টে বিশ্রাম দেওয়া হয়েছে। তবে বিসিবি একই সঙ্গে তাঁর ফেরার রাস্তাটাও খোলা রেখেছে। ইচ্ছে করলে সাকিব দক্ষিণ আফ্রিকার বিপক্ষে সিরিজের দ্বিতীয় টেস্টে ফিরতে পারবেন।
সিরিজ যেহেতু দক্ষিণ আফ্রিকার বাউন্সি ও দ্রুতগতির উইকেটে, বাড়তি পেসার নেওয়া হবে এটা অনুমিতই ছিল। অস্ট্রেলিয়া সিরিজের দলে থাকা মোস্তাফিজুর রহমান, তাসকিন আহমেদ,  শফিউল ইসলামের সঙ্গে রুবেল ও শুভাশিস যোগ হওয়ায় এই সফরে পাঁচ পেসার নিয়ে যাচ্ছে বাংলাদেশ।
চোখের সমস্যার কারণে শেষ মুহূর্তে অস্ট্রেলিয়ার বিপক্ষে টেস্ট সিরিজে বাদ পড়েছিলেন মোসাদ্দেক হোসেন। তাঁকে দলে রাখা হয়নি দক্ষিণ আফ্রিকাতেও। তবে অস্ট্রেলিয়ার বিপক্ষে সিরিজের প্রথম টেস্টের স্কোয়াড থেকে প্রথমে বাদ পড়েও অনেক হইচইয়ের পর দলে ফেরা মুমিনুল হক ঠিকই যাচ্ছেন দক্ষিণ আফ্রিকায়।
দলে জায়গা ধরে রেখেছেন উইকেটকিপার-ব্যাটসম্যান লিটন দাস। অস্ট্রেলিয়া সিরিজে ব্যর্থ সৌম্য সরকার ও ইমরুল কায়েসও দলে আছেন। অধিনায়ক মুশফিকুর রহিম, তামিম ইকবাল, সাব্বির রহমানদের পাশাপাশি বিশেষজ্ঞ স্পিনার হিসেবে আছেন দুজন—মেহেদী হাসান মিরাজ ও তাইজুল ইসলাম।
শ্রীলঙ্কা সফরের মাঝে দল থেকে বাদ পড়া মাহমুদউল্লাহকেও খুব বেশি দিন দলের বাইরে থাকতে হচ্ছে না। বাউন্সি উইকেটে তাঁর সামর্থ্য দক্ষিণ আফ্রিকা সফরের দলে জায়গা এনে দিয়েছে তাঁকে। প্রধান নির্বাচক মিনহাজুলই বললেন, ‘ব্যক্তিগতভাবে আমিই ওকে দলে চেয়েছি। বিদেশের বাউন্সি উইকেটে সে সব সময় ভালো করে। ইংল্যান্ডে ভালো করেছে। এসব বিবেচনা করেই ওকে দলে রাখা হয়েছে।’
মিনহাজুল ব্যাখ্যা করেছেন নাসিরকে না-রাখার কারণটাও, ‘আমরা ঘরের মাঠে এক ধরনের ক্রিকেট খেলি, বিদেশে আরেক রকম। দুই দিকে ভারসাম্য রাখতে গিয়ে দলটাও এদিক-ওদিক করতে হয়। ওখানে যেহেতু বাউন্সি উইকেটে খেলা সে কারণেই আপাতত নাসির নেই।’
১৬ সেপ্টেম্বর দক্ষিণ আফ্রিকা রওনা হবে বাংলাদেশ দল। ২৮ সেপ্টেম্বর পচেফস্ট্রুমে শুরু হবে সিরিজের প্রথম টেস্ট। ব্লুমফন্টেইনে দ্বিতীয় টেস্ট ৬ অক্টোবর থেকে।
দ. আফ্রিকা সফরের টেস্ট দল
মুশফিকুর রহিম (অধিনায়ক), তামিম ইকবাল (সহ-অধিনায়ক), সৌম্য সরকার, ইমরুল কায়েস, সাব্বির রহমান, মাহমুদউল্লাহ, লিটন দাস, মেহেদী হাসান মিরাজ, তাইজুল ইসলাম, মোস্তাফিজুর রহমান, রুবেল হোসেন, শফিউল ইসলাম, তাসকিন আহমেদ, শুভাশিস রায়, মুমিনুল হক।
