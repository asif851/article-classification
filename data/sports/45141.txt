
আয়ারল্যান্ড সফরে নিয়মিতই দেখা যাচ্ছে তাঁর বোলিং-জাদু। আগামী বুধবার নিউজিল্যান্ডের বিপক্ষে সিরিজের শেষ ম্যাচের আগে আরও একটি সুসংবাদ পেলেন মোস্তাফিজুর রহমান। আইসিসির সর্বশেষ ওয়ানডে বোলিং-র‍্যাঙ্কিংয়ে ১৩ ধাপ এগিয়ে ১৮তম অবস্থানে উঠে এসেছেন এই বাঁহাতি পেসার। ওয়ানডে ক্যারিয়ারে এটিই তাঁর সেরা অবস্থান।ত্রিদেশীয় সিরিজে ডাবলিনের ক্লনটার্ফে ৩৩ রানে ২ উইকেট নিয়ে নিউজিল্যান্ডকে কাঁপিয়ে দিয়েছিলেন মোস্তাফিজ। ডাবলিনেরই অন্য মাঠ মালাহাইডে পরের ম্যাচে আয়ারল্যান্ডকে গুঁড়িয়ে দেন ২৩ রানে ৪ উইকেট নিয়ে। টানা দুই ম্যাচে ভালো করার পুরস্কার পেলেন নগদেই—আইসিসির ওয়ানডে বোলিং র‍্যাঙ্কিংয়ে তাঁর অবস্থান এখন ১৮তম। ‘ফিজে’র রেটিং পয়েন্ট ৫৮৩, যেটি তাঁর ক্যারিয়ারে সর্বোচ্চ।গত জানুয়ারিতে কিউইদের বিপক্ষে তিন ম্যাচের সিরিজ শেষে মোস্তাফিজ উঠেছিলেন ক্যারিয়ার-সেরা ২৯তম অবস্থানে। এবার ২১ বছর বয়সী পেসার ছাড়িয়ে গেছেন পেছনের সব অবস্থানকে। ক্রিকেটের তিন সংস্করণে এবারও শীর্ষ অলরাউন্ডারের জায়গাটা ধরে রেখেছেন সাকিব আল হাসান। তবে ওয়ানডে বোলিংয়ে দুই ধাপ নেমে গেছেন সাকিব। ৮ থেকে ১০ হয়েছেন বাঁহাতি স্পিনার।সর্বশেষ ওয়ানডে র‍্যাঙ্কিংয়ে উন্নতি হয়েছে সৌম্য সরকারেরও। কিউই-আইরিশদের বিপক্ষে টানা দুই ফিফটি করা বাঁহাতি ওপেনার ৭ ধাপ এগিয়ে উঠে এসেছেন ২৭তম অবস্থানে। একই সিরিজে ৪৩* ও ৫১ রান করা মাহমুদউল্লাহ এগিয়েছেন তিন ধাপ, তাঁর অবস্থান ৪৬-এ। সূত্র : আইসিসি।
 
