
মাঠে আর মাঠের বাইরে যতই বিতর্কিত কর্মকাণ্ড থাকুক না কেন, একটা দিক দিয়ে সবার থেকে এগিয়েই ছিলেন মারিও বালোতেল্লি। সাত বছরের পেশাদারি ক্যারিয়ারে মিস করেননি একটি পেনাল্টিও। কিন্তু গতকাল এই রেকর্ডটা অক্ষুণ্ন রাখতে পারলেন না ইতালিয়ান এই স্ট্রাইকার। ক্যারিয়ারের ২৭তম পেনাল্টি শটটি পরিণত করতে পারলেন না গোলে। বালোতেল্লিকে প্রথমবারের মতো পেনাল্টি ব্যর্থতার স্বাদ দেওয়া গোলরক্ষকের নাম পেপে রাইনা।বালোতেল্লি ব্যর্থও হয়েছেন এমন একটা সময়ে, যখন গোলটা খুব করেই দরকার ছিল তাঁর দল এসি মিলানের। এই গোলটা পেলে হয়তো একটা পয়েন্ট সংগ্রহ করতে পারত ২০১০-১১ মৌসুমের শিরোপাজয়ীরা। কিন্তু শেষ পর্যন্ত ২-১ গোলের হার নিয়েই মাঠ ছাড়তে হয়েছে স্বাগতিকদের। এই হারের পর পয়েন্ট তালিকায় খুবই শোচনীয় অবস্থা মিলানের। চার ম্যাচে মাত্র চার পয়েন্ট নিয়ে তারা আছে ১২তম স্থানে। অন্যদিকে চার ম্যাচের সবগুলোতেই জয়ের পর পয়েন্ট তালিকার শীর্ষস্থানে আছে নাপোলি।শুধু পেনাল্টি মিস দিয়েই না, সান সিরোতে গতকালের পুরো ম্যাচটাই ছিল বালোতেল্লিময়। পেনাল্টি মিসের প্রাশ্চচিত্ত করার জন্যই হয়তো গোল শোধ করার মরিয়া চেষ্টা করেছিলেন। কিন্তু তাঁর একটি দুর্দান্ত প্রচেষ্টা ফিরে আসে গোলপোস্টে লেগে। হার নিশ্চিত হয়ে যাওয়ার পর ম্যাচের একেবারে শেষপর্যায়ে এসি মিলানের একমাত্র গোলটিও এসেছে ২৩ বছর বয়সী এই স্ট্রাইকারের পা থেকেই। আর প্রথম পেনাল্টি মিসের ম্যাচটা স্মরণীয় করে রাখার জন্যই হয়তো খেলা শেষ হওয়ার পর দেখেছেন লাল কার্ডও।
দিনটা স্মরণীয়ই হয়ে রইল বালোতেল্লির কাছে! 
