
২০১৫ বিশ্বকাপে ভারতের বিপক্ষে সেঞ্চুরি দিয়ে জাতীয় দলের জার্সি ছেড়েছিলেন ব্রেন্ডন টেলর। ‘কোলপ্যাক’ চুক্তির অধীনে ক্যারিয়ার গড়তে চেয়েছিলেন কাউন্টি ক্রিকেটে। কিন্তু দেশের জার্সির টান এড়াতে পারেননি। নটিংহামশায়ার ছেড়ে দুই বছর পরই জিম্বাবুয়ের হয়ে মাঠে নামেন টেস্ট ময়দানে। এবার তিনি ফিরছেন দেশের রঙিন জার্সিতেও। নিজেদের ওয়ানডে ইতিহাসে সর্বোচ্চসংখ্যক সেঞ্চুরির এ মালিককে নিয়েই ত্রিদেশীয় সিরিজের দল ঘোষণা করেছে জিম্বাবুয়ে।১৫ জানুয়ারি বাংলাদেশে শুরু হবে ত্রিদেশীয় সিরিজ। গতকাল ত্রিদেশীয় সিরিজের প্রথম দুই ওয়ানডের জন্য ১৬ জনের দল ঘোষণা করেছে বাংলাদেশ। জিম্বাবুয়ে ঘোষণা করল ১৫ সদস্যের দল। টেলরের সঙ্গে কাইল জার্ভিসও ফিরেছেন জিম্বাবুয়ে দলে। ‘কোলপ্যাক’ চুক্তির অধীনে তিনিও ২০১৩ সালে ছেড়েছিলেন জাতীয় দলের জার্সি। গত বছর টেস্ট দলে ফিরলেও পাঁচ বছর বিরতির পর আবারও জিম্বাবুয়ের রঙিন জার্সি পড়বেন নতুন বলে মুভমেন্টের জন্য বেশ বিপজ্জনক এ পেসার।জিম্বাবুয়ে দলে দুজন নতুন মুখও আছেন। মাত্র একটি লিস্ট ‘এ’ ম্যাচ খেলার অভিজ্ঞতাপুষ্ট ২০ বছর বয়সী লেগ স্পিনার ব্রান্ডন মাভুতাকে দলে ডেকেছেন জিম্বাবুয়ের নির্বাচকেরা। এ ছাড়া ১৯ বছর বয়সী উইকেটকিপার-ব্যাটসম্যান রায়ান মারেকেও রাখা হয়েছে দলে। মাত্র দুটি লিস্ট ‘এ’ ম্যাচ খেলেছেন তিনি। সর্বশেষ ওয়ানডে সিরিজের সুখস্মৃতি নিয়েই কিন্তু বাংলাদেশে পা রাখবে জিম্বাবুয়ে দল। গত জুলাইয়ে শ্রীলঙ্কার বিপক্ষে প্রথমবারের মতো ওয়ানডে সিরিজ জয়ের স্বাদ পায় তাঁরা। সেই দল থেকে অবশ্য সাত খেলোয়াড়কে ছেঁটে ত্রিদেশীয় সিরিজের দল গড়েছে জিম্বাবুয়ে।
ত্রিদেশীয় সিরিজে জিম্বাবুয়ে দল: হ্যামিল্টন মাসাকাদজা, সলোমন মিরে, ক্রেইগ আরভিন, ব্রেন্ডন টেলর, সিকান্দার রাজা, পিটার মুর, ম্যালকম ওয়ালার, গ্রায়েম ক্রেমার (অধিনায়ক), রায়ান মারে (উইকেটরক্ষক), তেন্দাই চিসোরো, ব্রান্ডন মাভুতা, ব্লেসিং মুজারাবানি, ক্রিস্টোফার এমপফু, তেন্দাই চাতারা ও কাইল জার্ভিস।
