
• নাসির পুরো ঢাকা প্রিমিয়ার লিগে ছিলেন চোটমুক্ত • যখন কোনো খেলা নেই, তখনই গুরুতর চোট পেয়েছেন নাসির • ছুটিতে কীভাবে পেলেন এ চোট, সেটি নিয়েই প্রশ্ন
ডান পা মাটিতেই ফেলতে পারছেন না নাসির হোসেন। সকালে ক্রাচে ভর করে এলেন বিসিবির চিকিৎসক দেবাশীষ চৌধুরীর কাছে। চিকিৎসকের রুম থেকে বের হলেন বিষণ্ন মুখে। ক্রাচে ভর করে খুঁড়িয়ে খুঁড়িয়ে উঠলেন গাড়িতে, গেলেন অ্যাপোলো হাসপাতালে। নাসিরকে দেখাই বোঝা গেল, চোটটা মোটেও হালকা নয়। কিন্তু এই গুরুতর চোট কীভাবে পেলেন নাসির?
ঢাকা প্রিমিয়ার লিগ শেষ হয়েছে ৫ এপ্রিল। নাসিরের নেতৃত্বে লিগ চ্যাম্পিয়ন হয়েছে আবাহনী। গত তিন দিন সব খেলোয়াড় ছুটিতে। নাসিরও ছিলেন ছুটিতে। এই ছুটির মধ্যে নাসির চোট পেয়েছেন ডান হাঁটুতে। আশঙ্কা করা হচ্ছে, হাঁটুর লিগামেন্টই ছিঁড়ে গেছে ২৬ বছর বয়সী অলরাউন্ডারের! যদিও চোট নিয়ে এখনই পরিষ্কার কিছু বলতে পারলেন না দেবাশীষ, ‘ওকে অ্যাপোলোতে পাঠানো হয়েছে। রাতে এমআরআই রিপোর্ট দেখে বুঝতে পারব চোট কতটা গুরুতর। তবে প্রাথমিক রিপোর্টে ভালো কিছু দেখিনি।’আশঙ্কা যদি সত্যি হয়, অস্ত্রোপচার লাগতে পারে নাসিরের। সেটি হলে প্রায় ছয় মাস মাঠের বাইরে থাকতে হবে তাঁকে। প্রশ্ন হচ্ছে, ছুটির মধ্যে নাসির এই গুরুতর চোট পেলেন কীভাবে? বিসিবি বলছে, জিম-রানিং করতে গিয়ে চোট পেয়েছেন। কিন্তু আরেকটি সূত্রে জানা গেল, চোটটা মোটেও ক্রিকেটীয় কারণে নয়। শোনা যাচ্ছে, ছুটিতে ব্যক্তিগত নিমন্ত্রণে গিয়েছিলেন সিরাজগঞ্জে। সেখানে ফুটবল খেলার সময় নাকি হাঁটুতে চোট পেয়েছেন নাসির!
