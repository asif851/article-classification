
স্টিভেন স্মিথ ব্যাপারটাকে যেন রুটিন বানিয়ে ফেলছেন। বক্সিং ডেতে মেলবোর্নে টেস্ট হলে, অন্য যা-ই হোক না হোক, তিনি সেঞ্চুরি করবেনই। ২০১৪ সালে মেলবোর্নেই ভারতের বিপক্ষে বক্সিং ডে টেস্টে করেছিলেন ১৯২ রান, গত বছর ওয়েস্ট ইন্ডিজের বিপক্ষে করেন ১৩০ রান। এবার ভেন্যু একই, টেস্টের সময়ও একই, শুধু প্রতিপক্ষ বদলাল। কিন্তু বদলাল না স্মিথের সেঞ্চুরি।বিরাট কোহলির সঙ্গে টেস্টের শীর্ষস্থান নিয়ে বেশ লড়াই হচ্ছে তাঁর। আগামী ফেব্রুয়ারিতে তো টেস্টে দুজন সরাসরি মুখোমুখিই হচ্ছেন। এর আগেই কোহলিকে ‘জবাব’ ​দিয়ে রাখলেন স্মিথ। কদিন আগে বলে রেখেছেন, কোহলির রান আটকানোর উপায় তাদের জানা। সেটি যদি টেস্ট অধিনায়ক হিসেবে তাঁর মন্তব্য হয়ে থাকে, তবে ব্যক্তিগত লড়াইয়েও আজ জবাব দিলেন ব্যাটে। এ বছর কোহলির চার সেঞ্চুরি। স্মিথও আজ পেয়ে​ গেলেন চার নম্বর। পূর্ণ করলেন হাজার রানও।এই টেস্টের যা অবস্থা, তাতে স্মিথের ১০০ রানের ইনিংসটার দলীয় কোনো মাহাত্ম্য বের করা যাচ্ছে না। চার দিন শেষ হয়ে গেছে। দুই দলের প্রথম ইনিংসই এখনো শেষ হয়নি বৃষ্টির উৎ​পাতে। আজ চতুর্থ দিনে বৃষ্টিও যেন স্মিথের রুটিনের অপেক্ষাতেই ছিল। অস্ট্রেলিয়া অধিনায়ক সেঞ্চুরি করার এক বল পরই এল ঝর ঝরিয়ে। চা বিরতির পর আর তাই খেলাই হলো না। দিন শেষ হওয়ার আগে অস্ট্রেলিয়া ৬ উইকেটে করেছে ৪৬৫ রান।স্মিথ সেঞ্চুরি পেলেও পাননি উসমান খাজা। পাকিস্তানি বংশোদ্ভূত এই অস্ট্রেলিয়ান আগের দিন থেমেছিলেন সেঞ্চুরি সামনে রেখেই। কিন্তু ৯৫ রানের সঙ্গে আজ দুই রান যোগ করতেই আউট হয়ে গেলেন। এ নিয়ে বছরে দুবার নার্ভাস নাইন্টিনে আউট হলেন খাজা, দুবারই ৯৭তে।
খাজা যা পারেননি, তাই করেছেন স্মিথ। দিন শুরু করেছিলেন ১০ রান নিয়ে। অন্যপ্রান্তে খাজা দিনের পঞ্চম ওভারেই আউট হয়ে যান, এরপর পিটার হ্যান্ডসকম্বের সঙ্গে ৯২ রানের জুটি গড়েন স্মিথ। তাতে হ্যান্ডসকম্বের অবদানই বেশি, সোহেল খানের বলে আউট হওয়ার আগে করেন ৫৪ রান। কিন্তু হ্যান্ডসকম্ব আউট হওয়ার পর লড়াইটা নিজের কাঁধে টেনে নেন স্মিথ। ম্যাডিসন, ওয়েড ও স্টার্কের সঙ্গে মিলে দিন শেষ হওয়ার আগে এনে দেন আরও ৯১ রান। আর নিজে দিন শেষ করেছেন ঠিক ১০০ রান নিয়ে।তাতে মেলবোর্নের কীর্তিতে অনেক বড় বড় নামগুলোর ভিড়েও মিশে গেলেন অস্ট্রেলিয়া অধিনায়ক। অন্য কোনো ভেন্যুতেই দুটির বেশি সেঞ্চুরি নেই তাঁর, মেলবোর্নে হয়ে গেল টানা তিনটি। মেলবোর্নে এমন টানা তিন টেস্টে সেঞ্চুরির কীর্তি আছে হার্বার্ট সাটক্লিফ, বিল লরি, ইয়ান চ্যাপেল ও ম্যাথু হেইডেনের। তবে এখানেও এগিয়ে আরেকজন, মেলবোর্নে টানা সাতটি সেঞ্চুরি আছে তাঁর। নামটা শুধু অস্ট্রেলিয়ার নয়, ক্রিকেটের প্রায় সব ব্যাটিং রেকর্ডের সঙ্গে জড়িয়ে—ডোনাল্ড ব্র্যাডম্যান!তবে স্মিথের দিনেও একটা শঙ্কা থেকেই যাচ্ছে। এই টেস্ট ফল দেখার আর কোনো সম্ভাবনা নেই বললেই চলে, যদি না অস্ট্রেলিয়া-পাকিস্তানের নাটকীয় ইনিংস ঘোষণার কোনো ঘটনা ঘটে। চার দিন চলে গেছে, এখনো দুই দলের প্রথম ইনিংসই শেষ হয়নি। টেস্টের ফল আসার সম্ভাবনা আছে, এমন বাজিই বা ধরবেন কে! ক্রিকইনফো।
