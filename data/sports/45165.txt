
টানা ২২ ম্যাচ জয়ের পর থেমেছে রিয়াল মাদ্রিদের জয়রথ। আসলেই থেমেছে কি? প্রশ্নটা উঠছে। কারণ রিয়াল যে একটা বিশ্বরেকর্ডের সামনে। ক্লাব ফুটবলে টানা ২৪ ম্যাচ জিতে গিনেস বুক অব ওয়ার্ল্ড রেকর্ডসে নাম লিখিয়েছে করিতিবা। ব্রাজিলের ক্লাবটি জিতেছিল টানা ২৪ ম্যাচ। রিয়াল সমর্থকদের হাহাকার, ইশ, মাত্র দুটো জয়ের জন্য রেকর্ডটা ছোঁয়া হলো না।কিন্তু না, রিয়াল সমর্থকদের আফসোসের কিছু নেই। কারণ গত মঙ্গলবার এসি মিলানের বিপক্ষে রিয়ালের ৪-২ গোলে হেরে যাওয়া ম্যাচটি হিসাবে ধরা হবে না। কারণ প্রতিযোগিতামূলক নয়, এটি যে ছিল প্রীতি ম্যাচ। আর করিতিবার রেকর্ডটিও শুধু প্রতিযোগিতামূলক ম্যাচের হিসাবে ধরা হয়েছে। সবচেয়ে আশ্চর্যের বিষয় হলো, রিয়ালের রেকর্ডটা গড়ার আশা যে এখনো আছে, এই তথ্য করিতিবাই দিচ্ছে। অথচ রিয়ালের রেকর্ডটা না হলে তাদেরই সবচেয়ে খুশি হওয়ার কথা। কিন্তু নিজেদের অফিশিয়াল টুইটারে ক্লাবটি জানিয়েছে, ‘যারা মিলান-মাদ্রিদ ম্যাচটি দেখেছে, তাদের মনে করিয়ে দিতে চাই, টানা জয়ের রেকর্ডটি শুধু প্রতিযোগিতামূলক ম্যাচের হিসাবেই ধরা হয়। এ কারণে করিতিবার দখলে এখনো রেকর্ডটি আছে বটে, কিন্তু রিয়ালের পরের ম্যাচগুলো আমরা আগ্রহ নিয়েই দেখব।’২০১১ সালের ৩ ফেব্রুয়ারি থেকে ৫ মে পর্যন্ত টানা দুই ডজন ম্যাচ জিতেছিল ব্রাজিলের ক্লাবটি। আর রিয়াল গত বছর ১৩ সেপ্টেম্বর অ্যাটলেটিকো মাদ্রিদের কাছে হারার পর আর কোনো ম্যাচেই হারেনি। অবিশ্বাস্য গতিতে ছুটতে থাকা রিয়ালকে মিলান হারিয়ে দিলে অনেকের মনেই প্রশ্ন ওঠে, তবে কি রিয়ালের বিশ্বরেকর্ড লেখানো হবে না। সেই প্রশ্নের উত্তরই মিলল। রিয়ালকে রেকর্ড গড়তে চাইলে এখন আগামী রোববার ভ্যালেন্সিয়ার বিপক্ষে লিগের ম্যাচটা জিততে হবে। এরপর কোপা ডেল রের ম্যাচ আছে তাদের, যে ম্যাচে আসতে পারে ২৪তম জয়টি। প্রতিপক্ষ? সেই অ্যাটলেটিকো মাদ্রিদ!
