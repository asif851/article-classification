
ফুটবলাররা যে চোখ কপালে তুলে দেওয়ার মতো অঙ্কের আয় করেন, সেটা আর নতুন করে বলার কিছু নেই। কিছুদিন আগেও বাস্কেটবল কিংবা বেসবল তারকাদের পেছনে থাকতে হলেও মেসি-রোনালদোরা এখন এঁদেরও টপকে যাচ্ছেন। স্প্যানিশ সংবাদমাধ্যমের দাবি, নতুন চুক্তিতে লিওনেল মেসির সাপ্তাহিক বেতন হবে ৫ লাখ পাউন্ড! বাংলাদেশি টাকায় ৫ কোটি ২৩ লাখের বেশি! সঙ্গে বোনাস তো আছেই। সে তুলনায় রোনালদো এবার একটু পিছিয়ে গেছেন, তাঁর আয় সপ্তাহে ৩ কোটি ৮২ লাখ টাকা।
তবে স্পনসরদের দেওয়া অর্থ মিলিয়ে এগিয়ে আছেন রিয়াল ফরোয়ার্ড। ফোর্বস ম্যাগাজিন অনুযায়ী, গত এক বছরে ৯৩ মিলিয়ন ডলার আয় করে খেলোয়াড়দের মধ্যে সবচেয়ে বেশি আয় করেছেন রোনালদো। বাস্কেটবলের লেব্রন জেমসের আয়ও তাঁর চেয়ে ৭ মিলিয়ন ডলার কম। আর মেসির আয় ছিল ৮০ মিলিয়ন। তো এই বিপুল অঙ্কের অর্থ নিয়ে কী করেন তারকারা? বিজনেস ইনসাইডার চেষ্টা করেছে সমর্থকদের সে কৌতূহল মেটানোর।
  
এসব তো আয়ের হিসাব হলো। এ অর্থ কোথায় ব্যয় করেন রোনালদো? এসব ক্ষেত্রে রোনালদো ঠিক আমাদের মতোই। শখের দাম চুকাতেই আয়ের অধিকাংশ ব্যয় করেন, তবে তাঁর শখগুলো সব লাখ কিংবা কোটি টাকা ছোঁয় এই যা!
 
   
