
দেরিতে হলেও গ্যারেথ বেলের জ্বলে ওঠা, ক্রিস্টিয়ানো রোনালদোর সঙ্গে দারুণ জমে ওঠা জুটি আপাতত হাহাকারটা মিইয়ে দিয়েছে। তা না হলে কদিন আগেও ‘হায় ওজিল’ ‘হায় ওজিল’ হাহাকার গুমড়ে ফিরেছে সান্তিয়াগো বার্নাব্যুতে। বেলের আপাতত জ্বলে ওঠাও কিন্তু আড়াল করতে পারছে না মাঝমাঠে মেসুত ওজিলের শূন্যতা। এত দুর্দান্ত এক মিডফিল্ডারকে কেন ছেড়ে দিয়েছে রিয়াল মাদ্রিদ, সেই প্রশ্ন এখনো ওঠে। সেই প্রশ্নেই উত্তর ওজিল দিয়ে দিলেন। বললেন, নতুন কোচের কাছ থেকে আস্থা পাননি বলেই দল ছেড়েছেন।ওজিল রিয়ালেই হয়তো থেকে যেতেন। যদি আনচেলত্তি এই ইঙ্গিত দিতেন, তাঁর পরিকল্পনায় ওজিল গুরুত্বপূর্ণ স্থানই দখল করে আছেন। কোচের কারণেই এক রকম বাধ্য হয়ে রিয়াল ছেড়েছেন বলে দাবি ওজিলের। বিষয়টি নিয়ে এই প্রথম মুখ খুলে তিনি বলেছেন, ‘আমার ওপর কোচ বিশ্বাস রাখছেন, আস্থা দেখাচ্ছেন—এটা আমার জন্য খুবই গুরুত্বপূর্ণ। গত মৌসুমের শেষেও আমার মধ্যে কোনো সংশয় ছিল না যে আমি রিয়াল মাদ্রিদেই থেকে যাব। কিন্তু এরপর কিছু ঘটনা ঘটে গেল। আমার ওপর আর কোচের আস্থা থাকল না। আর্সেনালে কিন্তু আমি ঠিক এর উল্টোটাই অনুভব করছি।’
আর্সেনালে যে অনেক স্বস্তি অনুভব করছেন সেটা মাঠে তাঁর খেলা দেখেই বোঝা যাচ্ছে। দ্রুতই আর্সেনালের সঙ্গে মানিয়ে নিয়ে দলের আক্রমণের অন্যতম ভরসা হয়ে উঠেছেন এই জার্মান তারকা। আর্সেনালও এই মৌসুমে খেলছে দুর্দান্ত। ১০ ম্যাচে ২৫ পয়েন্ট নিয়ে লিগে শীর্ষে আছে তারাই।
