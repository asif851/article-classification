
দক্ষিণ আফ্রিকার গ্লোবাল টি-টোয়েন্টি লিগ নিয়ে কিছুটা চিন্তা ছিল বিপিএল গভর্নিং কাউন্সিলের। এই লিগ শুরুর তারিখ ছিল ৩ নভেম্বর, বিপিএল সেখানে ৪ নভেম্বর। একই সময়ে ফ্র্যাঞ্চাইজিভিত্তিক দুটি টুর্নামেন্ট আয়োজন করা হলে স্বাভাবিকভাবেই খেলোয়াড়দের অংশগ্রহণ, সম্প্রচার, বাণিজ্যসহ সবকিছুই বিভাজিত হবে।
তবে বিপিএল গভর্নিং কাউন্সিলের স্বস্তির খবর, স্থগিত করা হয়েছে দক্ষিণ আফ্রিকার গ্লোবাল টি-টোয়েন্টি। এই খবরে স্বস্তি পেতে পারে বিপিএলের ফ্র্যাঞ্চাইজিগুলোও। বিপিএলের কয়েকজন ক্রিকেটারের দক্ষিণ আফ্রিকান লিগ বেছে নেওয়ার গুঞ্জন ছিল। এখন উল্টো বিপিএলের দলগুলোর সুযোগ হয়েছে দক্ষিণ আফ্রিকান লিগের বড় নামগুলো নিজেদের দলে ভেড়ানোর।
যদিও বেশির ভাগ ফ্র্যাঞ্চাইজি দল গুছিয়ে ফেলেছে; তবে একটি বিষয় নিয়ে কিছুটা ভাবতে হচ্ছে বিপিএলের দলগুলোকে। কিছুদিন আগে কেন্দ্রীয় চুক্তিতে থাকা খেলোয়াড়দের ঘরোয়া লিগ ন্যাশনাল টি-টোয়েন্টি কাপ খেলতে বাধ্যতামূলক করেছে পাকিস্তান ক্রিকেট বোর্ড (পিসিবি)। সেটি হলে বিপিএলের যেসব দলে পাকিস্তান দলের খেলোয়াড় আছেন, তাঁদের টুর্নামেন্টের প্রথম দুই সপ্তাহে পাবে না বিপিএলের দলগুলো।
এই ঘাটতি পুষিয়ে নিতে ফ্র্যাঞ্চাইজিগুলো বিকল্প খেলোয়াড় খুঁজে নিতে পারে স্থগিত হওয়া দক্ষিণ আফ্রিকান লিগ থেকে। পাশাপাশি গ্লোবাল টি-টোয়েন্টি লিগের বড় বড় নাম এবি ডি ভিলিয়ার্স, ফাফ ডু প্লেসি, ডেভিড মিলার, ব্রেন্ডন ম্যাককলাম, অ্যালেক্স হেলসদের বিপিএলে দেখলে অবাক হওয়ার কিছু থাকবে না! যে লিগ দুশ্চিন্তায় ফেলেছিল, সেটিই এখন সুখবর দিচ্ছে বিপিএলকে! সূত্র: ক্রিকইনফো।
