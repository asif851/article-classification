
একই আকাশে থেকেও যেন ভিন্ন উচ্চতায় মেসি-রোনালদো-নেইমার। তাঁদের ঔজ্জ্বল্যও দৃশ্যমান। তবে এই তিন তারার বাইরেও কিন্তু আরও অনেক তারায় খচিত বিশ্বকাপের আকাশ। সময়ের পরিক্রমায় হয়তো জ্বলবে অনেক নতুন তারা, নিভে যেতে পারেন পুরোনোরা। তবে শুরুর আগে কজনের দিকে আলাদা করে নজর তো থাকবেই। শুনুন এমন কিছু তারার কথা, যাঁরা ছড়াতে পারেন আলো
ডেভিড ভিয়াদেশ: স্পেনবয়স: ৩২পজিশন: ফরোয়ার্ডক্লাব: অ্যাটলেটিকো মাদ্রিদআন্তর্জাতিক ম্যাচ: ৯৬গোল: ৫৮একসময়ের গোলমেশিন এখন গোল খুঁজে ফেরেন প্রায়ই। গোলমেশিনে মরচে পড়েছে আসলে বার্সেলোনায় যাওয়া পর। ভ্যালেন্সিয়ার দিনগুলোয় ক্লাব ও দেশের হয়ে গোল করে গেছেন অবিরত। কিন্তু বার্সায় পছন্দের জায়গা পাননি, একাদশে জায়গাও মেলেনি নিয়মিত। গত বছর অ্যাটলেটিকো মাদ্রিদে আসার পর পুরোনো ধার কিছুটা ফিরে পেয়েছেন। তবে এটিই শুধু নয়, সম্ভাব্য বিশ্বকাপ তারকায় ভিয়াকে রাখতে হবে উপলক্ষের কারণেও। বড় মঞ্চ যে তাঁর বারবারই পছন্দ! জার্মানিতে বিশ্বকাপ অভিষেকে করেছিলেন ৩ গোল, ২০০৮ ইউরোতে জিতেছেন গোল্ডেন বুট, গত বিশ্বকাপে যৌথভাবে সর্বোচ্চ গোলদাতা, গত দুটি কনফেডারেশনস কাপেই তিনটি করে গোল। গত এক দশকে নামে-খ্যাতিতে ফুটবল-বিশ্বে এগিয়ে অনেকেই ছিলেন, কিন্তু গোল করার ধারাবাহিকতায় ভিয়ার ধারেকাছে ছিলেন না কেউ। সম্ভাব্য শেষ বড় আসরকেও নিশ্চয়ই চাইবেন স্মরণীয় করে রাখতে?
ডিয়েগো ফোরলানদেশ: উরুগুয়েবয়স: ৩৫পজিশন: ফরোয়ার্ডক্লাব: সেরেজো ওসাকাআন্তর্জাতিক ম্যাচ: ১১০গোল: ৩৬সময়ের থাবায় কমে গেছে গতি। বয়সের ছাপ পড়েছে রিফ্লেক্সে। একসময় দলের অবিসংবাদিত তারকার এখন একাদশে জায়গা অনিশ্চিত। তবে মূল ভরসা না হলেও অস্কার তাবারেজের দলে তিনি এখনো গুরুত্বপূর্ণ একজন। গত বিশ্বকাপটা কাটিয়েছেন স্বপ্নের মতো। জিতেছেন গোল্ডেন বল ও টুর্নামেন্টের সেরা গোলের পুরস্কার, যৌথভাবে ছিলেন সর্বোচ্চ গোলদাতা। এর আগেই দুবার করে জেতা হয়ে গেছে পিচিচি ট্রফি আর ইউরোপিয়ান গোল্ডেন শু। উরুগুয়ের জার্সি গায়ে শতবার মাঠে নামা একমাত্র ফুটবলারও তিনি। সোনালি সময়ের সেই স্মৃতিগুলো ব্রাজিলে নিশ্চয়ই সঙ্গী হবে উজ্জীবনী মন্ত্র হয়ে। এবার যতটুকু সময়ই থাকুন মাঠে, সেরা সময়ের কিছু ঝলকে এখনো গড়ে দিতে পারেন মাঠের ভাগ্য।
ইকার ক্যাসিয়াসদেশ: স্পেনবয়স: ৩৩পজিশন: গোলরক্ষকক্লাব: রিয়াল মাদ্রিদআন্তর্জাতিক ম্যাচ: ১৫৪ভক্তদের কাছে তিনি এখনো ‘সেন্ট ইকার।’ তবে সেই ভক্তরাও জেনে গেছেন, সাধু-সন্তরাও মাঝেমধ্যে ভুল করেন! ক্লাব ও দেশের হয়ে ক্যারিয়ারজুড়ে যিনি গোলবারের নিচে আস্থার প্রতিমূর্তি, সেই ক্যাসিয়াসই যেন গত কিছুদিনে খানিকটা টালমাটাল। গোলরক্ষকের জন্য ৩৩ বছর বয়স মানে মোটেও বুড়িয়ে যাওয়া নয়। হয়তো লা লিগায় রিয়াল মাদ্রিদ একাদশে জায়গা হারানোয় খানিকটা নড়ে গেছে আত্মবিশ্বাস! তবে স্পেনের জার্সিতে পারফরম্যান্স নিয়ে প্রশ্ন ওঠেনি এখনো। ভিসেন্তে দেল বস্কের আস্থাও অটুট আছে, থাকছে অধিনায়কের আর্মব্যান্ডও। ইউরো-বিশ্বকাপ-ইউরো-বিশ্বকাপ, স্পেন যদি গড়তে পারে ইতিহাস, চারটিতেই অধিনায়ক হিসেবে ইতিহাসে ঢুকে যাবেন ক্যাসিয়াস। মুছে যাবে তখন সাম্প্রতিক প্রশ্নগুলোও!
আরিয়েন রোবেনদেশ: হল্যান্ডবয়স: ৩০পজিশন: উইঙ্গারক্লাব: বায়ার্ন মিউনিখআন্তর্জাতিক ম্যাচ: ৭৫গোল: ২৩দারুণ প্রতিভাবান কিন্তু স্বার্থপর। ডাইভিং প্রবণতা বেশি, অতি ড্রিবলিংয়ে ডেকে আনেন সর্বনাশ। দিন শেষে মনে হতো, প্রতিভার কী নিদারুণ অপচয়! একটা সময় এই ছিল তাঁর পরিচয়। তবে সেই দিনগুলো এখন অনেক পেছনে ফেলে এসেছেন আরিয়েন রোবেন। এক যুগ আগে হল্যান্ডের বর্ষসেরা তরুণ ফুটবলার হওয়ার পর থেকেই ইউরোপের শীর্ষ ক্লাবগুলোর নজর ছিল। পিএসভি থেকে চেলসি, রিয়াল মাদ্রিদ হয়ে বায়ার্ন চার দেশের শীর্ষ চার ক্লাবে পরিভ্রমণ আন্তর্জাতিক ফুটবলের কঠিন পথচলায় সময়ের সঙ্গে পোক্ত করেছেন নিজেকে। ভুলে ভরা ফুলের মালা সরিয়ে ক্যারিয়ার সাজিয়েছেন সাফল্যের মালায়। ক্লাব ফুটবলে জিতেছেন প্রায় সব শিরোপাই। অধরা শুধু দেশের জার্সিতে একটি ট্রফি—বিশ্বকাপ। আক্ষেপটা তাঁর দেশেরও! এবার আরেকটি সুযোগ, রোবেন পারলেই পারবে হল্যান্ড।
