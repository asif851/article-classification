
কাতার বিশ্বকাপ নিয়ে এমনিতেই নানা সময়ে বিতর্ক ওঠে। ২০২২ সালে মধ্যপ্রাচ্যের তেলসম্পদে ভরপুর এই দেশটিকে বিশ্বকাপ আয়োজনের ভার দিতে গিয়ে ফিফা আর্থিক দুর্নীতির আশ্রয় নিয়েছে—এমন অভিযোগও আছে। নতুন করে কাতার বিশ্বকাপ নিয়ে নেতিবাচক খবরে এল একজন নির্মাণশ্রমিক ফিফার বিরুদ্ধে মামলা ঠুকে দেওয়ায়। শ্রম অধিকার লঙ্ঘনের অভিযোগে জুরিখের আদালতে মামলাটি করেছেন নাদিম শরিফুল আলম নামের ২১ বছর বয়সী এক বাংলাদেশি শ্রমিক। এটি ফিফার বিরুদ্ধে শ্রম-অধিকার নিয়ে বিশ্ব ফুটবলের নিয়ন্ত্রক সংস্থার বিরুদ্ধে প্রথম মামলা। নাদিম কাতারে নির্মাণশ্রমিক হিসেবে কাজ করতেন। বিশ্বকাপের অবকাঠামো তৈরির যে কর্মযজ্ঞ চলছে, সেখানে কাজ করতে গিয়ে যে ভয়াবহ অভিজ্ঞতার মুখোমুখি হতে হয়েছে, মামলা সেটিকে কেন্দ্র করেই। নেদারল্যান্ডসভিত্তিক একটি শ্রমিক অধিকার সংগঠনের সহায়তায় নাদিম মামলাটি করেছেন।
নাদিম অভিযোগ করেছেন, কাতারে যে স্টেডিয়াম নির্মাণে কাজ করতেন, সেখানে শ্রমিক অধিকার বলে কিছু ছিল না। কখনোই মাসিক বেতন পাননি। আবাসনব্যবস্থায় ছিল রীতিমতো মানবেতর। খাওয়ার খরচ হিসেবে দৈনিক সামান্য যে ভাতা পেতেন, এর বাইরে কখনোই কোনো টাকা পাননি। কাজে যোগ দেওয়ার সঙ্গে সঙ্গে তাঁর পাসপোর্টও নাকি রেখে দিয়েছিল তাঁর নিয়োগদাতা প্রতিষ্ঠান। এই মামলায় ক্ষতিপূরণ হিসেবে তিনি সাড়ে ১১ হাজার মার্কিন ডলার দাবি করেছেন। সূত্র : রয়টার্স।
