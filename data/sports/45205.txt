
আইসিসির ওয়ানডে র‍্যাঙ্কিংয়ে নিজেদের ওপরে তোলার মিশনে ওয়েস্ট ইন্ডিজ সিরিজটা বেশ গুরুত্বপূর্ণ ছিল পাকিস্তানের জন্য। ক্যারিবীয়দের বিপক্ষে ৩-০ ব্যবধানে সিরিজ জিতে নিজেদের কাজটা এগিয়ে রাখল পাকিস্তান। সেই সঙ্গে আইসিসির ওয়ানডে র‍্যাঙ্কিংয়ে ৯ নম্বর অবস্থান থেকে ৮-এ উঠে এসেছে তারা। ওয়েস্ট ইন্ডিজকে হোয়াইটওয়াশ করার পর পাকিস্তানের রেটিং পয়েন্ট এখন ৮৯। ওয়েস্ট ইন্ডিজের ৮৮। অথচ এই সিরিজ শুরু হওয়ার আগে ৯৪ পয়েন্ট নিয়ে ওয়েস্ট ইন্ডিজ সপ্তম স্থানে থাকা বাংলাদেশের (৯৫ পয়েন্ট) ঘাড়ে নিশ্বাস ফেলছিল। এই সিরিজে হোয়াইটওয়াশ হয়ে ওয়েস্ট ইন্ডিজ হারিয়েছে ৬ রেটিং পয়েন্ট।পাকিস্তান সিরিজটা শুরু করেছিল ৮৬ পয়েন্ট নিয়ে। ৩-০তে জিতে পাকিস্তানের পয়েন্ট বেড়েছে ৩। সপ্তম স্থানে থাকা বাংলাদেশের সঙ্গেও ব্যবধানটা কমিয়ে এনেছে তারা। 
গত বছর পাকিস্তান, ভারত ও দক্ষিণ আফ্রিকার সঙ্গে সিরিজ জেতা বাংলাদেশ ৯৮ রেটিং পয়েন্ট নিয়ে বাংলাদেশ উঠে এসেছিল ওয়ানডে র‍্যাঙ্কিংয়ের ৭-এ। এখনো সাতেই আছে। তবে আফগানিস্তানের বিপক্ষে সদ্যসমাপ্ত সিরিজের দ্বিতীয় ম্যাচটা হেরে যাওয়ায় ৩ রেটিং পয়েন্ট হারিয়েছে বাংলাদেশ। ২-১-এ সিরিজ জিতে বাংলাদেশের রেটিং পয়েন্টটা শেষ পর্যন্ত ৯৫-এ দাঁড়ায় বাংলাদেশ। সিরিজটা হারলে বাংলাদেশের পয়েন্ট দাঁড়াতো ৯১। 
বাংলাদেশের সামনে নিজেদের রেটিং পয়েন্ট বাড়ানোর যথেষ্ট সুযোগই থাকছে। কাল থেকে ইংল্যান্ডের বিপক্ষে শুরু হওয়া এই সিরিজে ২-১ ব্যবধানে জিতলে বাংলাদেশের পয়েন্ট দাঁড়াবে ৯৮। ৩-০-তে জিতলে বাংলাদেশের পয়েন্ট বেড়ে হবে ১০১। সে ক্ষেত্রে বাংলাদেশ উঠে যাবে র‍্যাঙ্কিংয়ের ছয়ে। ২-১ ব্যবধানে সিরিজ হারলে পয়েন্ট হবে ৯৫। ৩-০-তে হারলে অবশ্য পয়েন্ট নেমে যাবে ৯১-এ। র‍্যাঙ্কিং নিয়ে এত কথা আসছে পরের বিশ্বকাপের বাছাইপর্বের নিয়মের কারণে। ২০১৯ সালে ইংল্যান্ডে অনুষ্ঠেয় বিশ্বকাপে সরাসরি খেলতে হলে ২০১৭ সালের ৩০ সেপ্টেম্বরের মধ্যে র‍্যাঙ্কিংয়ে প্রথম আটের মধ্যে থাকতে হবে। বাকি দলগুলোকে খেলতে হবে বাছাইপর্ব। সেই বাছাইপর্বে আয়ারল্যান্ড, জিম্বাবুয়ে, স্কটল্যান্ডের মতো দলগুলো থাকবে। কিন্তু চূড়ান্ত পর্বে উঠে আসবে মাত্র দুটি দল। পরের বিশ্বকাপ হবে ১০ দলের।
কার রেটিং পয়েন্ট কত?    দল         রেটিং১. অস্ট্রেলিয়া ১২০২. দক্ষিণ আফ্রিকা ১১৪৩. নিউজিল্যান্ড ১১৩৪. ভারত ১১০৫. ইংল্যান্ড ১০৭৬. শ্রীলঙ্কা ১০১৭. বাংলাদেশ ৯৫৮. পাকিস্তান ৮৯...........................৯. ওয়েস্ট ইন্ডিজ ৮৮১০. আফগানিস্তান ৫২১১. জিম্বাবুয়ে ৪৬১২. আয়ারল্যান্ড ৪২
