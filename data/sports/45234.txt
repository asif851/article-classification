

রাশিয়ায় বিশ্বকাপ আয়োজন নিয়ে অনেক প্রশ্ন আছে মানুষের মনে। সেসব প্রশ্নের জবাব দেওয়ার সুযোগ খুব শিগগিরই পাচ্ছে রাশিয়া। আগামী ১৭ জুন শুরু হবে ফিফা কনফেডারেশনস কাপ। দুই সপ্তাহের কনফেডারেশনস কাপের টিকিট বিক্রির শেষ পর্ব চলছে এখন।
বিশ্বকাপের ড্রেস রিহার্সাল বলা হয় ফিফা কনফেডারেশন কাপকে। প্রতি বিশ্বকাপের ঠিক আগের বছর বিশ্ব ফুটবলের ছয় অঞ্চলের চ্যাম্পিয়নসহ বিশ্বকাপের বর্তমান চ্যাম্পিয়ন ও স্বাগতিক দেশকে নিয়ে আয়োজিত হয় এ টুর্নামেন্ট। ২০১৮ সালের বিশ্বকাপ রাশিয়ায় অনুষ্ঠিত হবে, তাই স্বাগতিক দেশ হিসেবে কনফেডারেশনস কাপ খেলার সুযোগ পেয়েছে দেশটি। কনফেডারেশনস কাপের দশম আসর এটি।
সেন্ট পিটার্সবার্গের ক্রেসতোভস্কী স্টেডিয়ামে নিউজিল্যান্ডের বিপক্ষে রাশিয়ার ম্যাচ দিয়ে উদ্বোধন হবে এ টুর্নামেন্টের। মস্কো, সেন্ট পিটার্সবার্গ, কাজান ও সোচি শহরের চারটি স্টেডিয়ামে হবে সবগুলো ম্যাচ। ‘এ’ আর ‘বি’ গ্রুপে ভাগ হয়ে রাশিয়া, পর্তুগাল, নিউজিল্যান্ড, মেক্সিকো, ক্যামেরুন, চিলি, অস্ট্রেলিয়া ও জার্মানি কনফেডারেশনস কাপ খেলতে মাঠে নামবে। প্রায় ৬৮ হাজার ধারণক্ষমতা সম্পন্ন সেন্ট পিটার্সবার্গের ক্রেসতোভস্কী স্টেডিয়ামে আগামী ২ জুলাই ফাইনাল দিয়ে শেষ হবে ফিফা কনফেডারেশনস কাপ।
এদিকে চারটি পর্বে ভাগ করে গত নভেম্বরে শুরু হয়েছে কনফেডারেশনস কাপের টিকিট বিক্রি। শেষ পর্বের টিকিট বিক্রি শুরু হয়েছে ১৯ এপ্রিল এবং এটা চলবে ২ জুলাই পর্যন্ত। গ্রুপ পর্যায়ের প্রতিটি ম্যাচের টিকিট সর্বনিম্ন ৯৬০ রুবল (১৬ মার্কিন ডলার) দিয়ে কেনা যাচ্ছে। তবে এই ক্যাটাগরির টিকিট রুশ নাগরিকত্ব রয়েছে কিংবা রাশিয়ায় বসবাস করছেন শুধুমাত্র তাঁরাই কিনতে পারছেন। বাকি তিনটি ক্যাটাগরির টিকিট কিনতে পারবেন যে কেউ। অন্তত ফিফার ওয়েবসাইটে সেটাই বলা হয়েছে। ফিফার নির্দিষ্ট ওয়েবসাইট থেকে অনলাইনে টিকিট কেনার সুযোগ রয়েছে। চারটি ভেন্যুতে ফিফার টিকিট বিক্রয় কেন্দ্র থেকে কনফেডারেশনস কাপের টিকিট সংগ্রহ করা যাচ্ছে।
তবে ফিফার ফ্যান আইডি না থাকলে, ম্যাচের টিকিট হাতে থাকলেও লাভ হবে না, স্টেডিয়ামে ঢোকার সুযোগ মিলবে না। শুক্রবার মস্কোতে ফিফার বুথ অফিসে গিয়ে জানা যায়, কোনো দর্শক যদি কনফেডারেশনস কাপের টিকিট কিনে থাকেন তাহলে তাকে অবশ্যই ফিফার ফ্যান আইডি ওয়েবসাইটে রেজিস্ট্রেশন করতে হবে। নির্দিষ্ট সময়ের পরে তৈরি হওয়া ফ্যান আইডি রাশিয়ার সরকারি ডাক বিভাগের মাধ্যমে দর্শকের ঠিকানায় পাঠাবে ফিফা। মস্কোসহ বাকি তিনটি শহরে ফিফার বুথ অফিস থেকেও ওই ফ্যান আইডি পাওয়া যাবে। কনফেডারেশনস কাপ চলাকালীন এ ফ্যান আইডি দিয়ে ভিসা ছাড়াই রাশিয়া ভ্রমণের পাশাপাশি এক ভেন্যু থেকে আরেক ভেন্যুতে বিনা পয়সায় যাওয়ার সুযোগ পাবেন দর্শকেরা।
