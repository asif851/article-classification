
পাকিস্তানকে তিনবার অলআউট করল শ্রীলঙ্কা! প্রথম ইনিংসে একবার, দ্বিতীয় ইনিংসে দুবার! বুঝতেই পারছেন, এর একবার পাকিস্তান অলআউট হয়েও হয়নি। পাকিস্তানের শেষ উইকেট তুলে নিয়ে শ্রীলঙ্কান খেলোয়াড়েরা যখন স্টাম্প উপড়ে উদ্‌যাপন করছেন, তৃতীয় আম্পায়ার জানালেন নো বল! আবারও খেলা শুরু হলো। তবে কি নাটকের নতুন মোড়? না, এবার আর কোনো অ্যান্টি ক্লাইম্যাক্স হলো নয়। নাটকীয় ম্যাচটা শেষ পর্যন্ত মাত্র ২১ রানে জিতে নিল শ্রীলঙ্কা।
টেস্ট ক্রিকেটে ভুতুড়ে একটা দিন গেল আজ। পচেফস্ট্রুমে আজ ১৭.১ ওভারে ৭ উইকেট হারিয়েছে বাংলাদেশ। ওদিকে আবুধাবি টেস্টের শেষ দিনে শ্রীলঙ্কা আর পাকিস্তান মিলে হারিয়েছে ১৬ উইকেট! শ্রীলঙ্কাকে দ্বিতীয় ইনিংসে ১৩৮ রানে অলআউট করে পাকিস্তান ধুঁকছে। ১৩৬ রানের জয়ের লক্ষ্যে খেলতে নেমে অলআউট হয়েছে ১১৪ রানে। তাতেই দেশের বাইরে ২৫তম টেস্ট জয়ের দেখা পেয়েছে শ্রীলঙ্কা।মাত্র ৪৩ রানে ৬ উইকেট তুলে নিয়েছেন রঙ্গনা হেরাথ। নবমবারের মতো ম্যাচে ১০ উইকেট। প্রথম বাঁহাতি স্পিনার হিসেবে টেস্টে ৪০০ উইকেটের মাইলফলকও পেরোলেন। ৩ উইকেট নিয়েছেন দিলরুয়ান পেরেরা। প্রথম ইনিংসে দুই দলই সমানে সমানে জবাব দিচ্ছিল। শ্রীলঙ্কার ৪১৯ রানের জবাবে ৩ রানের লিড নিয়ে পাকিস্তান করেছিল ৪২২। দ্বিতীয় ইনিংসেও দুই দল সমানে সমান জবাব দিচ্ছে। এবার অংশ লড়াইটা হচ্ছে বোলারদের। ৪ উইকেটে ৬৯ রান নিয়ে দিন শেষ করা শ্রীলঙ্কা আজ অলআউট হয়েছে আরও ঠিক ৬৯ রান যোগ করেই। ৫ উইকেট নিয়েছেন ইয়াসির শাহ।কিন্তু সহজ লক্ষ্যটা শুরুতেই কঠিন বানিয়ে ফেলে পাকিস্তান। নিয়মিত বিরতিতে হারায় উইকেট। ৩৬ রানে পড়ে যায় ৫ উইকেট। ষষ্ঠ উইকেটে হারিস-সরফরাজ মিলে ৪২ রান যোগ করায় মনে হচ্ছিল পাকিস্তান বুঝি জিতেই যাবে। ৫ উইকেট হাতে রেখে ৫৮ রান দরকার। এমন সময় আবারও পথ হারায় পাকিস্তান। মাত্র ১৬ রানে শেষ ৪ উইকেট পড়েছে তাদের। এর তিনটিই নিয়েছেন হেরাথ।আর তাতেই সিরিজে ১-০ ব্যবধানে এগিয়ে গেল শ্রীলঙ্কা।
