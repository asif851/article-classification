
ভাগ্যিস ক্যাচটা ফেলে দিয়েছিলেন ক্রিস ওকস! না হলে এমন ইনিংস কি আর দেখা যেত? মাত্র ১৩ রানে ডেভিড ওয়ার্নারের ক্যাচ ফেলে দিয়েছিলেন ওকস। কলকাতা নাইট রাইডার্স বোলিং আক্রমণকে লন্ডভন্ড করে সেই ওয়ার্নার থামলেন ১২৬ রানে। রবিবার এবারের আইপিএলে দ্রুততম সেঞ্চুরির রেকর্ড গড়ে দলকেও অনায়াস জয় এনে দিয়েছেন ওয়ার্নার।
কাল দ্বিতীয় ওভারের শেষ বলে জীবন ফিরে পাওয়া ওয়ার্নার ফিফটি ছুঁয়েছেন ইনিংসের ২৫তম বলে। নিজের নয়, দলের! ৪.১ ওভারে পাওয়া এ ফিফটি আইপিএলের ইতিহাসে সবচেয়ে দ্রুততম। ২০তম বলে ফিফটি ছুঁতে ওয়ার্নার খেলেছেন পুরোপুরি নিজস্ব শট। সুনীল নারাইনের প্রথম বলটাই সুইচ হিটে পয়েন্ট দিয়ে ছক্কা মেরেছেন। বিরাট কোহলি তো আর শুধু শুধু টুইট করেননি, ‘অবিশ্বাস্য! পাওয়ার হিটিংয়ের সেরা রূপ।’ সে বিস্ময় একটু পরেই ছুঁয়েছে বীরেন্দর শেবাগকে। নিজের দিনে বিশ্বের যেকোনো বোলিং লাইনআপকে ধ্বংস করে দিতেন যে ব্যাটসম্যান, সেই শেবাগেরও যেন বিশ্বাস হচ্ছিল না এমন ব্যাটিং, ‘ডেভিড ওয়ার্নার অবিশ্বাস্য। মাত্র ১১তম ওভারে সেঞ্চুরি।’ প্রথম ফিফটির তুলনায় দ্বিতীয় ফিফটি পেতে অবশ্য একটু দেরি হয়েছে সানরাইজার্স হায়দরাবাদ অধিনায়কের। ২৩ বলে দ্বিতীয় ফিফটি পেয়েছেন ওয়ার্নার, ৪৩ বলে সেঞ্চুরি।তখন তো মনে হচ্ছিল, টি-টোয়েন্টিতে প্রথম ডাবল সেঞ্চুরিটাও বোধ হয় হয়েই যাবে কাল। কিন্তু শেষ পর্যন্ত ‘অপরাধী’ ওকসের বলেই আউট হয়ে যান ওয়ার্নার। ৫৯ বলে ১০ চার ও ৮ ছক্কার ইনিংসে এর আগেই ম্যাচটা শেষ করে দিয়েছেন। ওয়ার্নারের আগেই এ মৌসুমে আইপিএলে দুটি সেঞ্চুরি হয়েছে। তবে সঞ্জু স্যামসন কিংবা হাশিম আমলাদের ওই দুই ইনিংস এভাবে ভয় জাগাতে পারেনি। কালকের এ সেঞ্চুরি টি-টোয়েন্টিতে ওয়ার্নারের ষষ্ঠ সেঞ্চুরি। তাঁর চেয়ে একটি বেশি সেঞ্চুরি আছে ব্রেন্ডন ম্যাককালামের। তবু ম্যাককালাম টুইট না করে পারেননি, ‘এ কারণেই ওয়ার্নার বিশ্বের সেরা টি-টোয়েন্টি খেলোয়াড়দের একজন।’তবে ১৮টি সেঞ্চুরি নিয়ে সম্ভবত সবার আওতার বাইরেই থাকবেন ক্রিস গেইল। ক্রিকইনফো।
