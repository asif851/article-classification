
বেশির ভাগ ফ্র্যাঞ্চাইজি গতবার বিপিএল গভর্নিং কাউন্সিলের কাছে আবেদন করেছিল, একাদশে সর্বোচ্চ পাঁচ বিদেশি খেলাতে চায় তারা। সেই আবেদনে গভর্নিং কাউন্সিল সাড়াও দিয়েছিল। 
পাঁচ বিদেশি খেলানোর অনুমতি দেওয়ার সপক্ষে অদ্ভুত এক যুক্তিও দিয়েছিলেন বিপিএল গভর্নিং কাউন্সিলের সচিব ইসমাইল হায়দার মল্লিক, ‘ওই সংখ্যায় স্থানীয় প্রতিভা আমাদের নেই, যারা এত বড় টুর্নামেন্টে নিজেদের মেলে ধরতে প্রস্তুত। ভারতে যে পরিমাণ প্রতিভা আছে, বাংলাদেশে এখনো সেটা খুঁজে পাইনি।’
এত বিদেশি খেলানো নিয়ে অসন্তুষ্ট ছিল স্থানীয় খেলোয়াড়েরা। বিপিএল গভর্নিং কাউন্সিলের সচিবের ব্যাখ্যা যে শতভাগ সঠিক নয়, টুর্নামেন্টে বিদেশিদের সঙ্গে পাল্লা দিয়ে ভালো খেলে স্থানীয় খেলোয়াড়েরা সেটি বুঝিয়েও দিয়েছিলেন। বিসিবি অবশ্য পাঁচ বিদেশির সিদ্ধান্ত থেকে সরে আসছে। আজ বিসিবি সভাপতি জানালেন, আগামী বিপিএলে একাদশে সর্বোচ্চ চারজন খেলাতে পারবে দলগুলো।
তবে বিপিএলের সময় এগিয়ে নিয়ে আসা হচ্ছে এবার। গত দুই বছরে বিপিএল শুরু হয়েছে নভেম্বরের প্রথম সপ্তাহে। এবার সেটি এগিয়ে আসছে এক মাস। বিসিবি সভাপতি নাজমুল হাসান বিপিএলের সম্ভাব্য সূচি নিয়ে আজ বললেন, ‘অক্টোবরের প্রথম সপ্তাহ থেকে নভেম্বরের মাঝামাঝি পর্যন্ত বিপিএল হবে। সম্ভাব্য সূচি ৫ অক্টোবর থেকে ১৬ নভেম্বর। আমরা চেষ্টা করছি আরও একটু এগিয়ে নিয়ে আসা যায় কি না। ১ অক্টোবর থেকে শুরু করার চেষ্টা করব। চার-পাঁচ দিনও যদি এগিয়ে আনা যায়, ওদিকে কিছুটা সময় আমরা পাব।’
খেলোয়াড় ধরে রাখা নিয়ে প্রতিবার যে ধোঁয়াশা তৈরি হয় সেটিও এবার দূর করতে চাইছে বিসিবি। নাজমুল জানালেন, এবার সর্বোচ্চ চারজন খেলোয়াড় ধরে রাখা যাবে। এই চারজনই স্থানীয় না কি চারজনই বিদেশি সেটা জানা যায়নি। তবে দেশি-বিদেশি মিলিয়ে যেটাই হোক, চারজনের বেশি ধরে রাখা যাবে না।
