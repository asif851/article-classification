
টি-টোয়েন্টি এশিয়া কাপের চূড়ান্ত পর্বে উদ্বোধনী ম্যাচেই মুখোমুখি হবে বাংলাদেশ-ভারত। কিন্তু এই ম্যাচে ভারতের হয়ে কে টস করতে নামবেন? এ প্রশ্নের উত্তর মিলল না আজও। কাল অনুশীলনে পিঠে ব্যথা পেয়েছিলেন ভারতের অধিনায়ক মহেন্দ্র সিং ধোনি। আজ ম্যাচের আগের সংবাদ সম্মেলনে এসে তাঁর জায়গায় কথা বললেন বিরাট কোহলি। তিনিও নিশ্চিত করতে পারলেন না, আগামীকাল ধোনি মাঠে নামছেন কি না।প্রথমে শোনা গিয়েছিল চোট পাওয়ায় উদ্বোধনী ম্যাচে খেলবেন না ধোনি। তাঁর বদলি হিসেবে তড়িঘড়ি করে ডেকে আনা হয়েছিল আরেক উইকেটকিপার ব্যাটসম্যান পার্থিব প্যাটেলকেও। কিন্তু আজ জানা গেল, চোট কাটিয়ে সেরে উঠছেন ধোনি। মিডিয়া ম্যানেজার নিশান্ত অরোরাও ওরকম ইঙ্গিতই দিলেন, দিয়েছেন ইঙ্গিত, ‘সে বেশ দ্রুত সেরে উঠছে, তবে আমরা কালকে ম্যাচের আগমুহূর্তে পর্যন্ত অপেক্ষা করব।’কোহলির সংবাদ সম্মেলনে ঘুরে ফিরেই এল ধোনি প্রসঙ্গ। তাঁকে ছাড়া কীভাবে দল সাজানো হবে সে নিয়েও আলোচনা হয়েছে। ব্যাটিং অর্ডারে ধোনি নামেন মিডল অর্ডারে আর তাঁর বদলি হিসেবে আসা প্যাটেল মূলত ওপেনার। কোহলিও তাই বললেন, ‘আমাদের মিডল অর্ডারের সেরা ব্যাটসম্যান ধোনি। যদি পার্থিব দলে আসে, তবে আমাদের পরিকল্পনা বদলাতে হবে অনেক।’ সূত্র: জি নিউজ
