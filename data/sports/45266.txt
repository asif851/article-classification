
কাঠমান্ডুর দশরথ স্টেডিয়ামে ফাইনাল শুরু হওয়ার কথা ছিল বাংলাদেশ সময় বিকেল ৪-১৫ মিনিটে। এএফসি অনূর্ধ্ব-১৪ মহিলা ফুটবলের ফাইনালে আজ বাংলাদেশের প্রতিপক্ষ ছিল স্বাগতিক নেপাল। সব এলোমেলো হয়ে গেছে ভূমিকম্পে। খেলার চেয়ে এ মুহূর্তে বড় দুশ্চিন্তার কারণ হয়ে দাঁড়িয়েছে, বাংলাদেশের ফুটবলের মেয়েরা নিরাপদে আছে কিনা।
আজ দুপুর ১২টা ১১ মিনিটে ৭ দশমিক ৯ মাত্রার শক্তিশালী ভূমিকম্প আঘাত হানে নেপালে। ভূমিকম্পের কেন্দ্রস্থল ছিল রাজধানী কাঠমাণ্ডু থেকে ৮১ কিলোমিটার উত্তর-পশ্চিমে পোখরায়। জানমালের ব্যাপক ক্ষয়ক্ষতির পর স্বাভাবিকভাবেই উদ্বেগ সৃষ্টি হয়েছে সেখানে অবস্থানরত অনূর্ধ্ব-১৪ মহিলা ফুটবল দল নিয়ে।বাফুফের এক কর্মকর্তা বললেন, ‘খেলোয়াড়েরা নিরাপদ আছে। ভূমিকম্পের সময় সবাই হোটেলে ছিল। দ্রুত হোটেল থেকে বেরিয়ে আসে তারা।’ ফাইনালে প্রসঙ্গে তিনি জানালেন, ‘ফাইনাল স্থগিত হয়েছে। তবে এখনো ম্যাচের ব্যাপারে অফিশিয়ালি কিছু জানায়নি এএফসি। এমনি মৌখিকভাবে জানানো হয়েছে।’এ দিকে বাংলাদেশ ফুটবল ফেডারশনের মহিলা কমিটির কো-চেয়ারম্যান মাহফুজা আক্তার জানিয়েছেন, ‘সবাই নিরাপদেই আছে।’ সবার উদ্বেগভরা জিজ্ঞাসা, কবে ফিরছে খেলোয়াড়েরা? মাহফুজা বললেন, ‘ফাইনাল যেহেতু স্থগিত। এএফসির সঙ্গে কথা বলে সিদ্ধান্ত নেওয়া হবে কবে ফিরবে। তবে চাইলেও এখন দল দেশে ফিরতে পারবে না। কারণ, ভূমিকম্পে নেপালের বিমানবন্দর মারাত্মক ক্ষতিগ্রস্থ হয়েছে। বিমান ব্যবস্থা ঠিক না হওয়ার আগে এ ব্যাপারে কিছু বলা যাচ্ছে না।’
