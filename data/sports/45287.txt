
ইংল্যান্ডের ‘বিরক্তিকর’ আবহাওয়া ভালোমতোই টের পাচ্ছে চ্যাম্পিয়নস ট্রফি। গতকাল ভারত-পাকিস্তান ম্যাচে বারবার হানা দিয়েছে বৃষ্টি। এর আগে অস্ট্রেলিয়া-নিউজিল্যান্ড ম্যাচটা শেষ হতেই দেয়নি। প্রায় ম্যাচেই আবহাওয়ার ব্যাপারটি রাখতে হচ্ছে মাথায়। আজ আবহাওয়ার যা পূর্বাভাস, তাতে বাংলাদেশ-অস্ট্রেলিয়া ম্যাচটি সম্পন্ন হতে পারবে কি না, এ নিয়েও সংশয় আছে।
এবারের চ্যাম্পিয়নস ট্রফির দুটি ম্যাচ দিবারাত্রির। এর একটি আজকের ম্যাচ। আজ লন্ডনের স্থানীয় সময় দুপুর দেড়টায় (বাংলাদেশ সময় সন্ধ্যা সাড়ে ৬টায়) শুরু হবে ম্যাচটি। বিবিসির আবহাওয়ার পূর্বাভাস বলছে, ওভালে আজ বিকেল থেকেই বৃষ্টি বাগড়া দেবে। বিকেল চারটায় হালকা বৃষ্টির পূর্বাভাস আছে। সন্ধ্যা সাতটায় তা রূপ নিতে পারে ভারী বৃষ্টিতে। রাত দশটায় আবারও হালকা বৃষ্টির পূর্বাভাস। যে বৃষ্টি দিবাগত রাত একটায় ভারী বর্ষণে রূপ নিতে পারে।বেলা দেড়টায় শুরু ম্যাচ স্থানীয় সময় রাত নয়টা-সাড়ে নয়টা পর্যন্ত গড়ানোর কথা। বারবার বৃষ্টির উৎপাত মানে ডাকওয়ার্থ-লুইস সাহেবের অতি জটিল হিসাবের আগমন। বাংলাদেশ-অস্ট্রেলিয়া দুই দলকেই ডিএল পদ্ধতির হিসাবটা মাথায় রেখেই খেলতে হবে। বাংলাদেশের রণকৌশলে বৃষ্টির ব্যাপারটা তাই গুরুত্ব পাবে।কমপক্ষে দুই ইনিংসে ২০ ওভার করে খেলা না হলে বাতিল হয়ে যায় ম্যাচ। আপাতত যা পূর্বাভাস, তাতে ম্যাচ পরিত্যক্ত হওয়ার শঙ্কাটা একেবারেই উড়িয়ে দেওয়া যাচ্ছে না। আবহাওয়া বা প্রকৃতি সব সময় পূর্বাভাস মেনে চলে না, এটাই আপাতত বড় ভরসা!
 আরও পড়ুন...
সন্ত্রাসী হামলার কালো ছায়ার নিচে বাংলাদেশ–অস্ট্রেলিয়া
