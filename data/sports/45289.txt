
বুড়ো আঙুলসহ ডান হাতের অনেকটা অংশ মুড়ে রেখেছেন কালো চামড়ার বেল্ট দিয়ে। আঙুলের ফাটা হাড় দ্রুত জোড়া লাগাতে এবং নতুন আঘাত থেকে রক্ষা পেতেই এই ব্যবস্থা। মাশরাফি বিন মুর্তজা এই বেল্ট পরছেন এক মাসেরও বেশি হলো। চোট পাওয়ার পর কেটে গেছে ছয় সপ্তাহ। বেল্টের ‘বন্ধন’ থেকে পুরোপুরি মুক্তি পাওয়ার সময়ও হয়ে এসেছে।বাংলাদেশ দলের ওয়ানডে ও টি-টোয়েন্টি অধিনায়ক মাশরাফির বিশ্বাস, ‘আঙুলের মুভমেন্টে এখনো একটু জড়তা আছে। তবে এটা কেটে যাবে। আর সাত-আট দিনের মধ্যে বোলিং শুরু করতে পারব ইনশা আল্লাহ।’ বিসিবির মেডিকেল রুমে তিনি যখন কথাগুলো বলছিলেন, সামনেই বসা ছিলেন বিসিবির চিকিৎসক দেবাশিস চৌধুরী। বোলিং শুরু করার ব্যাপারে তাঁর সমর্থনও পাচ্ছেন মাশরাফি, ‘এখন তো ওটা অনেকটাই ঠিক হয়ে গেছে। সাত-আট দিনের মধ্যে বোলিং শুরু করতে না পারার কোনো কারণ নেই।’ সে ক্ষেত্রে মাঠে ফিরতে পারবেন শ্রীলঙ্কা সফরেই। শ্রীলঙ্কায় টেস্ট সিরিজ আগে হবে বলে পুরো ছন্দ ফিরে পেতে কিছু বাড়তি সময়ও পাবেন িতনি। ওয়ানডে সিরিজ শুরু হবে ২৫ মার্চ থেকে। তার আগে ২২ মার্চ বাংলাদেশ দল খেলবে এক দিনের একটি প্রস্তুতি ম্যাচ।ক্যারিয়ারের শুরু থেকে চোট-আঘাতের সঙ্গে সখ্য থাকলেও আঙুলগুলো অক্ষতই ছিল। ডিসেম্বর-জানুয়ারির নিউজিল্যান্ড সফরে মাশরাফির সেই ‘অপূর্ণতা’ও দূর হয়ে যায়। মাউন্ট মঙ্গানুইয়ের তৃতীয় টি-টোয়েন্টিতে নিজের বোলিংয়ে কিউই ব্যাটসম্যান কোরি অ্যান্ডারসনের একটা শট ঠেকাতে গিয়ে বলের আঘাত লাগে ডান হাতের বুড়ো আঙুলে। এক্স-রেতে ডান মেটাকারপালে চিড় ধরা পড়ে। জাতীয় দলের ফিজিও ডিন কনওয়ে তখনই জানিয়েছিলেন, পুরোপুরি সুস্থ হতে ছয় সপ্তাহের মতো সময় লাগবে মাশরাফির।
