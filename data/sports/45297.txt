
নিউজিল্যান্ড সিরিজের প্রাথমিক দল ঘোষণার পরই উঠেছিল প্রশ্ন—পেসবান্ধব কন্ডিশনে খেলতে যাচ্ছে বাংলাদেশ, আর দলে নেই দেশের সবচেয়ে দ্রুতগতির বোলারটিই! চোট ও বোলিং ফিটনেসের অভাবে প্রথমে ডাকা না হলেও আজ নতুন করে ডাক পেয়েছেন রুবেল হোসেন। চোটের কারণে ছিটকে যাওয়া মোহাম্মদ শহীদের বদলে নিউজিল্যান্ড সিরিজের প্রাথমিক দলে ঢুকেছেন গত ওয়ানডে বিশ্বকাপে দুর্দান্ত বোলিং করে বাংলাদেশকে শেষ আটে তোলা এই ফাস্ট বোলার।আফগানিস্তান সিরিজের মাঝপথে ফিটনেসের অভাবে বাদ পড়েছিলেন রুবেল। নিউজিল্যান্ড সফর ও অস্ট্রেলিয়ায় প্রস্তুতি ক্যাম্পের জন্য ডাকা ২২ জনের প্রাথমিক দলেও ডাক পাননি। কিন্তু বিপিএলেই নিজের ফিটনেস প্রমাণ করেছেন। ১২ ম্যাচে ১৫ উইকেট নিয়েছেন রংপুর রাইডার্সের হয়ে। সবচেয়ে বড় কথা, আবারও দেখা মিলেছে গতির ঝড় তোলা রুবেলের।
উল্টো দিকে বিপিএলেই চোট পেয়েছেন ঢাকা ডায়নামাইটস পেসার শহীদ। ফর্মে ছিলেন তিনিও, ১৫ উইকেট পেয়েছিলেন মাত্র ৮ ম্যাচে। কিন্তু হাঁটুর চোট তাঁকে ছিটকে দিয়েছে নিউজিল্যান্ড সফর থেকে। শহীদের জায়গা পেয়েছেন রুবেল। প্রাথমিক দলে আপাতত এই একটি পরিবর্তন এনেছে বাংলাদেশ। চোটের কারণে বিপিএল খেলতে না পারা নতুন সেনসেশন ইবাদতও আছেন দলে।
