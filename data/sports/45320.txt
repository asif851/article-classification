
লিগে গোল পাচ্ছিলেন না অনেক দিন ধরেই। শনিবার আপটন পার্কে সেই গোল-ক্ষুধাই যেন মেটালেন ফ্রাঙ্ক ল্যাম্পার্ড। ডি-বক্সে ওয়েস্টহামের ফুলব্যাক গাই ডেমেল ব্রাজিলিয়ান মিডফিল্ডার অস্কারকে ফাউল করলে ২১ মিনিটে পেনাল্টি পায় চেলসি। মওকা কাজে লাগানোর দায়িত্ব পড়ে ল্যাম্পার্ডের ওপর। না, হতাশ করেননি তিনি। ওয়েস্ট হামের জালে বল জড়িয়ে কাটালেন লিগে টানা ১০ ম্যাচে  প্রিমিয়ার লিগের গোল-খরা।তবে পেনাল্টি থেকে গোল করে খরা কাটানোয় যে তৃপ্ত ছিলেন না, সেটা বুঝিয়ে দিতে ৬১ মিনিট পর আবারও গোল ল্যাম্পার্ডের। কাল রাতে তাঁর জোড়া গোলে চেলসিও জিতেছে ৩-০ ব্যবধানে। মাঝখানে একটি গোল করেছেন অস্কার। এ জয়ের ফলে শীর্ষে থাকা আর্সেনালের (২৮) সঙ্গে পয়েন্ট ব্যবধান চারেই থাকল তিনে থাকা চেলসির। দ্বিতীয় অবস্থানে থাকা লিভারপুলের সঙ্গে পয়েন্ট সমান হলেও গোল ব্যবধানে পিছিয়ে আছে মরিনহোর দল।ল্যাম্পার্ডের সাফল্যে কোচ মরিনহোর উচ্ছ্বাসই যেন উপচে পড়ছে! গোল না পেলেই ল্যাম্পার্ড নিয়ে শুরু হওয়া ‘ফুরিয়ে গেছেন’ ধরনের আলোচনায় যে ঘেন্না ধরে গেছে, সেটাই জানিয়ে দিলেন মরিনহো, ‘আমার মনে হয়, ও ক্যারিয়ারের এমন পর্যায়ে রয়েছে, সেখানে আপনাকে, সমর্থককে, এমনকি আমার জন্যও ওর প্রমাণের কিচ্ছু নেই! সম্ভবত ক্যারিয়ারের সেরা মুহূর্তে আমি ওর ম্যানেজার ছিলাম। ওর শেষের বছরগুলোতেও আবার ফিরে এসেছি। যা পছন্দ করে সেটিই উপভোগ করা উচিত ওর। গোল যে ওর ডিএনএর অংশ।’লিগে পঞ্চম গোল করা ব্রাজিলীয় তরুণ-তুর্কি অস্কারের পিঠও চাপড়ে দিলেন মরিনহো। ঘিরে ধরা ডিফেন্ডারদের ব্যূহ ভেদ করে প্রায় একক প্রচেষ্টায় গোলটি করেছেন অস্কার। মরিনহো বলছেন, অস্কারের মধ্যে কী সম্ভাবনা লুকিয়ে আছে, সেটা দেখা গেল আরও একবার, ‘মাঝ মাঠে কী এক প্রান্তে, যেখানেই খেলুক, ও কঠোর পরিশ্রম করেছে। ও যখনই বল পায়, তখনই যেন গোল করে ফেলতে পারে। ইংল্যান্ডে এটা করা সহজ নয়। কিন্তু সে অসাধারণ প্রতিভা।’          
