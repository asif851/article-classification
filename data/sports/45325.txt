
ব্রাজিল, মেক্সিকো, জাপান, ইরান ও আয়োজক রাশিয়ার সঙ্গে ২০১৮ বিশ্বকাপ নিশ্চিত করেছে বেলজিয়াম। রোববার গ্রিসকে ২-১ গোলে হারিয়ে ইউরোপীয় অঞ্চলে থেকে প্রথম দল হিসেবে চূড়ান্ত পর্বে উঠেছে তারা। গোল করেছেন ম্যানচেস্টার ইউনাইটেড ফরোয়ার্ড রোমেলু লুকাকু ও টটেনহাম ডিফেন্ডার ভার্টোনঘেন। ম্যাচের তিন গোলই এসেছে দ্বিতীয়ার্ধে। ৭০ মিনিটে নিচু শটে দলকে এগিয়ে দেন ভার্টোনঘেন। তিন মিনিট পর পর্তুগিজ বংশোদ্ভূত মিডফিল্ডার জেকোর গোলে ম্যাচে ফিরেছিল গ্রিস। কিন্তু এক মিনিট না যেতেই টমাস মুনিয়েরের ক্রসে মাথা ছুঁইয়ে বেলজিয়ামকে আবারও এগিয়ে দেন লুকাকু। এই গোল নিয়ে বিশ্বকাপ বাছাইপর্বের সাত ম্যাচে ১০ গোল করলেন সাবেক চেলসি ও এভারটন ফরোয়ার্ড। আট ম্যাচে ২২ পয়েন্ট নিয়ে গ্রুপ ‘এইচে’র শীর্ষে বেলজিয়াম। দ্বিতীয় স্থানে আছে বসনিয়া-হার্জেগোভিনা। একই রাতে এডিন জেকোর জোড়া গোলে জিব্রাল্টারকে ৪-০ গোলে হারিয়েছে তারা। আগের ম্যাচেই নেদারল্যান্ডসকে ৪-০ গোলে উড়িয়ে দিয়েছিল ফ্রান্স। অথচ ফিফা র‍্যাঙ্কিংয়ে ১৩৬তম স্থানে থাকা লুক্সেমবার্গের বিপক্ষে পুরো শক্তির দলটাই জিততে পারল না। গোলশূন্যভাবে খেলা শেষ করে পয়েন্ট ভাগাভাগি করতে হয়েছে তাদের। সুইডেন বেলারুশকে হারিয়েছে ৪-০ গোলে। এই গ্রুপের শীর্ষে থাকা ফ্রান্সের সঙ্গে তাদের ব্যবধান কমে এসেছে ১ পয়েন্টে।
গ্রুপ ‘বি’র খেলায় ৮ ম্যাচে ৮ জয় নিয়ে এখন শীর্ষে সুইজারল্যান্ড, সর্বশেষ ম্যাচে ৩-০-তে হারিয়েছে লাটভিয়াকে। দ্বিতীয় স্থানে থাকা পর্তুগাল, এসি মিলান ফরোয়ার্ড আন্দ্রে সিলভার একমাত্র গোলে হারিয়েছে ১০ জনের হাঙ্গেরি দলকে। তবে পর্তুগালের সম্ভাবনা এখনো আছে শীর্ষে উঠে আসার। আগামী মাসেই লিসবনে তারা খেলবে সুইজারল্যান্ডের সঙ্গে। সূত্র: এএফপি, বিবিসি স্পোর্টস।
 
