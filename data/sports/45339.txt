
‘স্ট্যান্ডবাই’ হয়ে শুধু অপেক্ষাই করে গেছেন। টি-টোয়েন্টি বিশ্বকাপে আর খেলা হয়নি ইমরুল কায়েসের। বোলিং অ্যাকশন সমস্যায় আরাফাত সানি, তাসকিন আহমেদ ভারত থেকে দেশে ফিরে এলেও ইমরুলের ডাক পড়েনি। তবে ভারতে ইমরুল ঠিকই গেছেন। বিশ্বকাপ না খেললেও বিশ্বকাপ দেখতে। কলকাতার ইডেন গার্ডেনের গ্যালারিতে বসে সস্ত্রীক দেখে এসেছেন বাংলাদেশ-নিউজিল্যান্ড ম্যাচ।সর্বশেষ বিপিএলে দুর্দান্ত পারফরম্যান্স ছিল। চ্যাম্পিয়ন কুমিল্লা ভিক্টোরিয়ানসের হয়ে ১২ ম্যাচে ৩১২ রান করে কুমার সাঙ্গাকারার পরেই টুর্নামেন্টের দ্বিতীয় সর্বোচ্চ স্কোরার হয়েছিলেন তিনি। স্থানীয় ক্রিকেটারদের মধ্যে তো সবচেয়ে বেশি রান এটাই! ঘরোয়া টি-টোয়েন্টি টুর্নামেন্টে দেশের ক্রিকেটারদের মধ্যে সেরা ব্যাটসম্যান হয়েও টি-টোয়েন্টি বিশ্বকাপের দলে সুযোগ না পাওয়াটাকে দুর্ভাগ্য হিসেবে দেখেন ইমরুল, ‘বিপিএলে ভালো করার পর স্বাভাবিকভাবেই আশা ছিল আমি টি-টোয়েন্টি বিশ্বকাপে খেলব। ভাগ্যের কারণেই হয়তো খেলা হয়নি।’হতাশাটা বুকে পুষে না রেখে ইমরুল এখন তৈরি হচ্ছেন আসন্ন প্রিমিয়ার ক্রিকেট লিগের জন্য। আন্তর্জাতিক ক্রিকেটের ব্যস্ততায় গত লিগে মাত্র ৪টি ম্যাচ খেলতে পেরেছিলেন। এবার সুযোগ আছে পুরো লিগে খেলার। সেই সুযোগ কাজে লাগিয়ে আবারও পাদপ্রদীপের আলোয় আসতে চান বাঁহাতি এই ওপেনার, ‘প্রিমিয়ার লিগটাকে আমি প্রতিবারই খুব সিরিয়াসলি নেই। কারণ আন্তর্জাতিক ক্রিকেট ছাড়া ৫০ ওভারের ক্রিকেট আমাদের বেশি খেলা হয় না। এবার তো আরও বেশি করে নিব। কারণ সামনে বেশ কয়েকটা সিরিজ আছে।’এখন পর্যন্ত এ বছর আর তিনটি সিরিজ খেলা নিশ্চিত বাংলাদেশ দলের। আগস্টে ভারতে এক টেস্টের সফর, অক্টোবরে ইংল্যান্ডের বিপক্ষে হোম সিরিজ এবং ডিসেম্বরে নিউজিল্যান্ড সফর। এর মধ্যে ভারতে প্রথম টেস্ট খেলতে যাওয়া বাংলাদেশ দলে থাকাটা যেকোনো ক্রিকেটারের জন্যই স্বপ্ন। অবশ্য কলকাতায় টি-টোয়েন্টি বিশ্বকাপের ম্যাচ দেখতে গিয়ে নাকি মিশ্র অভিজ্ঞতাই হয়েছে ইমরুলের।ইমরুল কেন বিশ্বকাপে খেলছেন না, আবার কবে জাতীয় দলে তাঁকে দেখা যাবে; এ রকম প্রশ্ন যেমন শুনেছেন, অবাক হয়েছেন কলকাতার দর্শকদের নিউজিল্যান্ডকে সমর্থন করতে দেখেও। ‘বেশির ভাগ দর্শক দেখলাম বাংলাদেশের বিপক্ষে। আমি খুব অবাক হয়ে দু-একজনকে জিজ্ঞেস করেছি, পাশের দেশ হওয়ার পরও আপনারা বাংলাদেশ দলকে সমর্থন করছেন না কেন? তারা বললেন, তাদের নাকি নিউজিল্যান্ডের খেলাই বেশি ভালো লাগে। তবে আমার মনে হয়েছে সমস্যাটা অন্য কোথাও’-বলেছেন ইমরুল।
