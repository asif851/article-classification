
গত শুক্রবার একটা খবরে চমকে গিয়েছিলেন অনেকেই। প্রীতি ম্যাচে ইতালি অনূর্ধ্ব-১৭ ফুটবল দলকে ২-০ গোলে হারিয়েছে ভারত অনূর্ধ্ব-১৭ দল। আগামী অক্টোবরে অনূর্ধ্ব-১৭ যুব বিশ্বকাপের আয়োজক ভারতে ফুটবলপ্রেমীরা উৎসবে মেতেছিলেন এই খবরে।
ভারতীয়দের এই উৎসবে মাতাটা অস্বাভাবিক কিছু নয়। চারবারের বিশ্বচ্যাম্পিয়ন ইতালির অনূর্ধ্ব-১৭ দলকে হারিয়ে দেওয়া তো আর যেমন–তেমন কোনো বিষয় নয়! ভারতীয় ফুটবলপ্রেমীরা স্বাভাবিকভাবেই গর্ব অনুভব করছিলেন এই সাফল্যে। অনূর্ধ্ব-১৭ যুব বিশ্বকাপকে সামনে রেখে এই জয় নিজেদের দল নিয়ে প্রত্যাশাকেও দিয়েছিল অন্য মাত্রা।কিন্তু মোহভঙ্গ হতে বেশি সময় লাগেনি ভারতীয় ফুটবলপ্রেমীদের। ভারতের অন্যতম শীর্ষ ইংরেজি দৈনিক হিন্দুস্তান টাইমস জানিয়েছে, ভারতীয় অনূর্ধ্ব-১৭ জাতীয় দল ইতালি অনূর্ধ্ব-১৭ দল নামের যে দলটিকে হারায়, সেটি ইতালির জাতীয় অনূর্ধ্ব-১৭ দল তো নয়ই; সিরি ‘এ’র শীর্ষ ক্লাবগুলোর যুব ফুটবলারদের নিয়েও সেই দলটি গঠন করা হয়নি। ইতালির ওই দলটিতে খেলেছে লিগা প্রো ও লিগা প্রো-২–এর (তৃতীয় ও চতুর্থ স্তরের ক্লাবগুলোর লিগ) ক্লাবগুলোর যুব ফুটবলাররা। ভারতীয় ফুটবল ফেডারেশন (এআইএফএফ) পুরো বিষয়টিকে ফুলিয়ে–ফাঁপিয়ে প্রচার করাতেই সমস্যাটা তৈরি হয়েছে।
হিন্দুস্তান টাইমস লিখেছে, এআইএফএফের ওয়েবসাইটে এই জয়কে ‘ঐতিহাসিক জয়’ ও ‘ভারতীয় ফুটবলের নতুন এক অধ্যায়’ হিসেবে চিত্রিত করা হয়। স্বাভাবিকভাবেই ফেসবুক ও টুইটারে বয়ে যায় উচ্ছ্বাস-অভিনন্দনের বন্যা। অনেক তারকাও নাকি ভারতীয় অনূর্ধ্ব-১৭ দলের এই জয়ে অভিনন্দন জানিয়ে টুইট করেন কিংবা ফেসবুকে পোস্ট দেন।
ইতালির ফুটবল সাংবাদিক ইমানুয়েলে জিউলিয়ানেলি হিন্দুস্তান টাইমসকে বলেছেন, ‘ব্যাপারটা বেশ অদ্ভুত। এই ম্যাচ নিয়ে ইতালীয় গণমাধ্যমে আমি কিছু পাইনি। যে দলটা ভারতের অনূর্ধ্ব-১৭ জাতীয় দলের কাছে হেরেছে, সেটি লিগা প্রো ও লিগা প্রো-২-এর ক্লাবগুলোর বাছাইকৃত খেলোয়াড়দের নিয়ে গড়া।’কাল ২৩ মে ইতালির এমনই একটা দলের বিপক্ষে আরও একটি প্রীতি ম্যাচে খেলবে ভারতীয় অনূর্ধ্ব-১৭ দল। হিন্দুস্তান টাইমস লিখেছে, ‘সেদিন হয়তো ভারতীয় ফুটবলের “আরও এক নতুন অধ্যায়ে”র সঙ্গে পরিচয় ঘটবে ফুটবলপ্রেমীদের।’
 
