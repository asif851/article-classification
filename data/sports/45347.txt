
আবুধাবি টেস্টে শুরুটা ভালো হয়নি দক্ষিণ আফ্রিকার। টসে জিতে ব্যাট করতে নেমে মধ্যাহ্নবিরতির আগেই ৩ উইকেট হারিয়ে বসেছে তারা। ইনিংসের শুরুতেই প্রোটিয়াদের মধ্যে আতঙ্ক ছড়ান দীর্ঘদেহী পেসার মোহাম্মদ ইরফান। আলভেরো পিটারসেন আর গ্রায়েম স্মিথকে ফিরিয়েছেন তিনি। জ্যাক ক্যালিসকে আউট করেছেন জুনাইদ খান। হাশিম আমলা আর এবি ডি ভিলিয়ার্স এখন ইনিংস মেরামতের কাজ করে যাচ্ছেন। এই প্রতিবেদন লেখার সময় দক্ষিণ আফ্রিকার সংগ্রহ ৩ উইকেটে ৬৬।দলীয় ৬ রানেই ইরফানের বলে শান মাসুদের ক্যাচে পরিণত হন আলভেরো পিটারসেন। ১৯ রানে স্মিথ ওই ইরফানের বলেই উইকেটের পেছনে আদনান আকমলের হাতে ধরা পড়েন। ক্যালিস ফেরেন জুনাইদ-আদনানের যুগলবন্দীতে। আমলা ৩০ আর ভিলিয়ার্স ১১ রানে উইকেটে আছেন। সূত্র: রয়টার্স।
