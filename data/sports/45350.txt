
জয়ের জন্য নিউজিল্যান্ডের চাই ৩৩ রান। দিনের খেলা বাকি আরও কমপক্ষে ৩৩ ওভার। হাতে ছয়টি উইকেট। জয়টা একেবারে হাতের মুঠোতেই ছিল কিউইদের। কিন্তু সেটা হতে দিল না প্রকৃতি। নামল বৃষ্টি। সেই বৃষ্টি আর থামল না। ফলাফল, পঞ্চম দিন শেষে নিউজিল্যান্ড-ওয়েস্ট ইন্ডিজ প্রথম টেস্ট ড্র। স্বাগতিকদের হাসি কেড়ে নিল নিজ দেশেরই প্রকৃতি!
বৃষ্টি বাধা হয়ে দাঁড়ানোর আগে বেশ ভঙ্গুর অবস্থায় ছিল নিউজিল্যান্ডের ব্যাটিং। তাতে হয়তো জয় আটকাত না। জয়ের জন্য ১১২ রানের লক্ষ্যে দ্বিতীয় ইনিংসে ব্যাট করতে নেমে ৪৪ রানে চারটি উইকেট হারায় কিউইরা। সব কটি উইকেটই নেন শিলিংফোর্ড। খেলা বন্ধ হওয়ার সময় সংগ্রহ ছিল ৪ উইকেটে ৭৯ রান। কোরে অ্যান্ডারসন ২০ ও রস টেলর ১৬ রান নিয়ে অপরাজিত ছিলেন।
ডানেডিনে শুধু হার নয়, ইনিংস হারের শঙ্কায়ও পড়েছিল ওয়েস্ট ইন্ডিজ। ইনিংস হারের শঙ্কাটা কাটান ড্যারেন ব্রাভো। ড্যারেন স্যামিকে সঙ্গে নিয়ে লিডও এনে দেন। দুজনে আশা জাগিয়েছিলেন হার এড়ানোর। সেটা তাঁরা করতে পারেননি। তাঁদের হয়ে কাজটা করে দিয়েছে প্রকৃতি।
গতকাল টেস্টের চতুর্থ দিনের খেলা শেষে দ্বিতীয় ইনিংসে ওয়েস্ট ইন্ডিজের সংগ্রহ ছিল ৬ উইকেটে ৪৪৩ রান। ব্রাভো ২১০ ও স্যামি ৪৪ রানে অপরাজিত ছিলেন। আজ ব্যক্তিগত সংগ্রহে মাত্র ৮ রান যোগ করেই ফিরে যান ব্রাভো। ৮০ রান করে শেষ ব্যাটসম্যান হিসেবে আউট হন স্যামি। ৫০৭ রানে অলআউট ওয়েস্ট ইন্ডিজ কিউইদের সামনে বেঁধে দেয় ১১২ রানের লক্ষ্য। সেই সহজ লক্ষ্যের পিছে ছুটতে গিয়ে দারুণ উত্তেজনা জমিয়ে তোলে নিউজিল্যান্ড। শেষ পর্যন্ত অবশ্য বৃষ্টিতেই ধুয়ে যায় সব উত্তেজনা।
রস টেলরের অপরাজিত ‘ডাবল’ সেঞ্চুরি আর অধিনায়ক ব্রেন্ডন ম্যাককালামের সেঞ্চুরি ওপর ভর করে ৯ উইকেটে ৬০৯ তুলে প্রথম ইনিংস ঘোষণা করে নিউজিল্যান্ড। জবাবে মাত্র ২১৩ রানে গুটিয়ে যায় ওয়েস্ট ইন্ডিজ। ফলোঅনে পড়ে দ্বিতীয় দফায় ব্যাট হাতে নামতে হয় ক্যারিবীয়দের। ম্যাচ সেরা হয়েছেন প্রথম ইনিংসে অপরাজিত ২১৭ রান করা টেলর।
 
সংক্ষিপ্ত স্কোর:
নিউজিল্যান্ড প্রথম ইনিংস: ৬০৯/৯, ঘোষণা
টেলর ২১৭*, ম্যাককালাম ১১৩, রাদারফোর্ড ৬২, ফুলটন ৬১
বেস্ট ৩/১৪৮ , স্যামি ২/৭৯, ডিওনারাইন ২/৭৬
ওয়েস্ট ইন্ডিজ প্রথম ইনিংস: ২১৩/১০
চন্দরপল ৭৬, ব্রাভো ৪০, স্যামি ২৭*, ডিওনারাইন ১৫
সাউদি ৪/৫২, বোল্ট ৩/৪০, সোধি ২/৬৩
ওয়েস্ট ইন্ডিজ দ্বিতীয় ইনিংস: ৫১৭/১০
ব্রাভো ২১৮, স্যামি ৮০, এডওয়ার্ডস ৫৯, ডিওনারাইন ৫২
ওয়াগনার ৩/১১২, সাউদি ২/১০১, বোল্ট ২/৮১, সোধি ২/১৫৫
নিউজিল্যান্ড দ্বিতীয় ইনিংস: ৭৯/৪
অ্যান্ডারসন ২০*, রাদারফোর্ড ২০, টেলর ১৬*
শিলিংফোর্ড ৪/২৬
ফল: ম্যাচ ড্র
টস: ওয়েস্ট ইন্ডিজ।
সূত্র: ক্রিকইনফো।
