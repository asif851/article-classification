
প্রীতি ম্যাচের আগে কোচ হোর্হে সাম্পাওলির দুশ্চিন্তা ছিল মেসি-দিবালা জুটি তৈরি করা নিয়ে। সময়ের দুই সেরা আর্জেন্টাইন ফুটবলারকে এখনো এক ছন্দে খেলাতে পারেননি সাবেক সেভিয়া কোচ। রাশিয়ার বিপক্ষে ম্যাচে মেসি-দিবালা জুটি তৈরি না হলেও পুরোনো এক জুটি ছন্দে ফিরেছেন। ১-০ গোলে জয়ের চেয়েও মেসি-আগুয়েরো জুটির ছন্দে ফেরাটাই আর্জেন্টিনার বড় পাওয়া।
জাতীয় দলের জার্সি গায়ে গোল করার স্বাদটা প্রায় ভুলতে বসেছিলেন আগুয়েরো। সর্বশেষ গোল ২০১৬–এর জুন মাসে। এদগার্দো বাউজার সময়ে তো মূল একাদশেই জায়গা হারিয়েছিলেন। গতকাল নতুন কোচ সাম্পাওলির অধীনে ম্যাচের শুরু থেকেই খেলেছেন। আর শেষ দিকে তাঁর একমাত্র গোলে জয় নিশ্চিত করে দলে থাকার দাবিটাকে আরও জোরালো করলেন ম্যানচেস্টার সিটির ইতিহাসে সর্বোচ্চ গোলদাতা।
মেসি-আগুয়েরোর বন্ধুত্বটা মাঠের বাইরেও ছড়িয়ে আছে। সেটি সেই বয়সভিত্তিক ফুটবলের সময় থেকেই। আগুয়েরো অ্যাটলেটিকোতে থাকার সময়ে দুজনের বন্ধুত্ব খবরের পাতায় প্রকাশিত হয়েছে। কিংবদন্তি ফুটবলার ডিয়েগো ম্যারাডোনার মেয়ে জিয়ান্নিনাকে বিয়ে করেছিলেন আগুয়েরো। খ্রিষ্টান ধর্মমতে তাঁদের সন্তান বেঞ্জামিনের ধর্মপিতা (গডফাদার) হয়েছেন মেসি।
কাল দুজনের বোঝাপড়া নতুন করে চোখে পড়ল। আগুয়েরো কাল হ্যাটট্রিক পাননি নিতান্তই রুশ গোলরক্ষকের অতিমানবীয় কিছু সেভের কারণে। তাঁর চারটি শট গোল এনে দিতেই পারত। আর প্রতিটি শটের নেপথ্য কারিগর ছিলেন মেসি। এমনকি ম্যাচের একমাত্র গোলের উৎসেও আর্জেন্টিনা অধিনায়ক। তাঁর বাড়ানো বল দৌড়ে ধরেছেন বোকা জুনিয়র্সের ফরোয়ার্ড ক্রিস্টিয়ান পাভোন। ক্রস থেকে দুবার চেষ্টা করে বল জালে পাঠিয়েছেন আগুয়েরো।ঢেলে সাজানো লুঝিনিকি স্টেডিয়ামে ম্যাচ-পরবর্তী সম্মেলনে উচ্ছ্বাস দেখিয়েছেন সাম্পাওলি। গোল একটি হলে কী হবে, তিনি বুঝে নিয়েছেন, মেসি-আগুয়েরো বোঝাপড়াটা ঠিকমতো চললে সাফল্য ধরা দেবেই। সেটাই বলেছেন ম্যাচ শেষে, ‌‘আমরা ঠিক এটাই খুঁজছিলাম। মাঠে আগুয়েরো আর মেসির দারুণ যোগাযোগ ছিল। সে (আগুয়েরো) ভালোভাবেই ম্যাচটা বুঝে নিয়েছে।’
এই গোলের মাধ্যমে আর্জেন্টিনার ইতিহাসে সর্বোচ্চ গোলদাতার তালিকার তৃতীয় স্থানে উঠে এসেছেন সিটির এই ফরোয়ার্ড। সাবেক এসি মিলান ফরোয়ার্ড হার্নান ক্রেসপোকে ছুঁয়েছেন। সব মিলিয়ে সাম্পাওলির কণ্ঠে সন্তুষ্টিই ঝরেছে। তিনি বলেছেন, ‘ওদের অংশে আমরা অনেক পাস দিয়েছি, গোল করার কোনো সুযোগই ওরা পায়নি। আমরা কিছু সুযোগ মিস করেছি, কিন্তু মাঠে দাপট দেখিয়েছি। আমরা এই ফরমেশনে বিশ্বাস করি। এভাবেই এগিয়ে যেতে চাই।’
বাছাইপর্বজুড়ে গোল মিসের মহড়া দিয়েছেন আর্জেন্টাইন ফরোয়ার্ডরা। মেসি-জাদুতে চূড়ান্ত পর্ব নিশ্চিত করলেও দলের সমন্বয় নিয়ে শঙ্কিত ছিলেন সাম্পাওলি। মেসি-আগুয়েরো জুটির প্রত্যাবর্তনে কিছুটা হলেও স্বস্তি পাবেন আলবিসেলেস্তে কোচ। দুজনের বোঝাপড়াটা হতে হবে প্রেমিক-প্রেমিকার মতো।
