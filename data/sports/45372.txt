
গতকাল রাজশাহী কিংস-রংপুর রাইডার্স ম্যাচে বাকি সব ছাপিয়ে বড় হয়ে উঠেছিল মোহাম্মদ শেহজাদ বনাম সাব্বির রহমান লড়াই। সাব্বির ব্যাটিং করতে নামার পরপরই উইকেটকিপার শেহজাদের সঙ্গে বিবাদের শুরু। তবে সেটি কথা-কাটাকাটিতেই সীমাবদ্ধ ছিল। ব্যাপারটা চরমে ওঠে রংপুর রাইডার্সের ইনিংসে শেহজাদ আউট হয়ে ফেরার সময়। আফগান ওপেনারের ব্যাট লাগে পাশ দিয়ে যাওয়া রাজশাহীর ‘আইকন’ খেলোয়াড় সাব্বিরের কনুইতে। শেহজাদ ইচ্ছা করেই সাব্বিরকে আঘাত করেছেন বলে অভিযোগ রাজশাহীর। এই ঘটনায় দুজনের বিরুদ্ধেই বিপিএল গভর্নিং কাউন্সিলের কাছে শাস্তির সুপারিশ করেছেন ম্যাচ রেফারি নিয়ামুর রশিদ।
শেহজাদকে এক ম্যাচ নিষিদ্ধ করা হয়েছে। সঙ্গে ম্যাচ ফি’র ৩০ শতাংশ জরিমানাও। সাব্বিরকে জরিমানা করা হয়েছে ম্যাচ ফির ১৫ শতাংশ। নাজমুল ইসলামের বলে এলবিডব্লুর সিদ্ধান্তে অসন্তোষ প্রকাশ করায় ম্যাচ ফির ৩০ শতাংশ জরিমানা হয়েছে এ ম্যাচে রংপুরের অধিনায়ক লিয়াম ডসনেরও। আম্পায়ারদের প্রতিবেদন ও টিভি ফুটেজ দেখে সিদ্ধান্ত নিয়েছেন ম্যাচ রেফারি। ম্যাচ শেষে কোনো শুনানি হয়নি। খেলোয়াড়েরাও সবাই নিজেদের দোষ স্বীকার করে নিয়েছেন। তবে খেলোয়াড়দের শাস্তি কার্যকরের বিষয়টি নির্ভর করেছে বিপিএল গভর্নিং কাউন্সিলের ওপর। গতকাল রাতেই ম্যাচ রেফারি তাঁর সিদ্ধান্তের কথা জানিয়ে দিয়েছেন কাউন্সিলকে।
