
নতুনত্ব আনতে আইপিএলের জুড়ি নেই। হোক সেটা বিনোদনে, কিংবা প্রযুক্তিতে। এবার আরেক নতুন মাত্রা যোগ হচ্ছে ধারাভাষ্য কক্ষেও। হঠাৎ করে হয়তো কোনো একদিন খেলা দেখতে টিভি চালু করলেই ধারাভাষ্যে শুনতে পাবেন নারীকন্ঠ। কারণ এবার আইপিএলে ম্যাচ চলাকালীন ধারাভাষ্য দেবেন বেশ কজন সাবেক নারী ক্রিকেটাররাও। আইপিএল মানেই জাঁকজমক আর চাকচিক্য। সেই টুর্নামেন্টের জৌলুস আরও বাড়াতেই কিনা এই আয়োজন।
ভারতীয় নারী ক্রিকেট দলের সাবেক ব্যাটসম্যান এবং অধিনায়ক আনজুম চোপড়া থাকছেন এই দলে। এর আগের বছরগুলোতেও আইপিএলের বিভিন্ন বিশ্লেষণমূলক অনুষ্ঠানে টিভিতে দেখা গেছে তাঁকে। তবে সরাসরি খেলা চলাকালীন ধারাভাষ্য কক্ষের মাইক হাতে এবারই প্রথম দেখা যাবে তাঁকে। এই দলে আরও আছেন ভারতীয় বংশোদ্ভূত ক্রিকেটার লিসা থালেকর। তিনি খেলেছেন অস্ট্রেলিয়া নারী ক্রিকেট দলের হয়ে। সাবেক ইংলিশ ফাস্ট বোলার ইসা গুহও থাকছেন ধারাভাষ্যকারদের দলে। ধারাভাষ্যকক্ষে অবশ্য ইসার উপস্থিতি নতুন নয়। এর আগেও রেডিও এবং টিভিতে খেলার ধারাবিবরণী দিয়েছেন তিনি। আরেকজন নারী ধারাভাষ্যকারও এর আগে খেলতেন অস্ট্রেলিয়া ক্রিকেট দলে।
ধারাভাষ্যকারদের দলে মোট সদস্য ২৬ জন। বাঘা বাঘা সব পুরুষ ধারাভাষ্যকারদের সঙ্গে ৪ জন সাবেক নারী ক্রিকেটারের উপস্থিতি নিশ্চয়ই বাড়তি একটা মাত্রা যোগ করবে আইপিএলে। সূত্র: এনডিটিভি ইন্ডিয়া
