
• শ্রীলঙ্কা ধরেই নিয়েছিল তারা ফাইনালে খেলছে • ফাইনালের গাড়ির পাসে লেখা ‘শ্রীলঙ্কা-ভারত ফাইনাল’ • দুই-তিন দিন আগেই এই পাস সরবরাহ করা হয়
শ্রীলঙ্কা ক্রিকেট বোর্ড (এসএলসি) কি তবে ধরেই নিয়েছিল, ভারতের সঙ্গে নিদাহাস ট্রফির ফাইনালে খেলবে শ্রীলঙ্কাই! বাংলাদেশের কোনো সুযোগ নেই ফাইনালে যাওয়ার! তাদের কর্মকাণ্ডে অন্তত তাই মনে হচ্ছে।
বিস্ময়কর হলেও সত্যি, আগামীকালের ফাইনাল উপলক্ষে প্রেসিডেন্ট বক্সের আমন্ত্রিত অতিথিদের যানবাহনের জন্য শ্রীলঙ্কা বোর্ড যে কার পাস ছেপেছে, তাতে ফাইনালের দুই দলের জায়গায় লেখা ‘ভারত বনাম শ্রীলঙ্কা।’ বিসিবি সভাপতি নাজমুল হাসানসহ প্রেসিডেন্ট বক্সের আমন্ত্রিত সব অতিথিকেই দেওয়া হয়েছে এই কার পাস। ফাইনালের জন্য ভারতের প্রতিপক্ষ নিশ্চিত হওয়ার আগেই শ্রীলঙ্কাকে ফাইনালিস্ট ধরে ছেপে ফেলা এই কার পাস দেখে বিস্মিত হয়েছেন সবাই।
কলম্বো থেকে কাল রাতে মুঠোফোনে বিসিবির পরিচালক ইসমাইল হায়দার মল্লিক বলেছেন, ‘টুর্নামেন্টের শেষ দুই ম্যাচের জন্য দু-তিন দিন আগেই কার পাস সরবরাহ করে শ্রীলঙ্কা বোর্ড, তাতে ফাইনালের দুই দলের নাম লেখা ভারত ও শ্রীলঙ্কা। আমরাসহ এখানকার সব অতিথিই এই কার পাস পেয়েছেন।’
কিন্তু দু-তিন দিন আগেই যদি এই পাস সরবরাহ করা হয়ে থাকে, এটা নিয়ে গতকালের ম্যাচের আগেই প্রশ্ন উঠল না কেন? ‘আসলে আজকের (গতকাল) ম্যাচ শেষ হওয়ার আগে এটা নিয়ে কেউ ভাবেনি। বাংলাদেশ ফাইনালে ওঠার পরই বিষয়টা আলোচনায় এসেছে’—বলেছেন মল্লিক।
