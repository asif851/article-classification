
দুই বছর পেরোতে না-পেরোতেই নতুন করে লেখা হলো পুরুষ ম্যারাথনের বিশ্ব রেকর্ডটা। উইলসন কেনিয়ার কিপসাং ভেঙে দিলেন স্বদেশি প্যাট্রিক মাকাউয়ের রেকর্ড। গত ১০ বছরে এই নিয়ে পাঁচবার ভাঙল বিশ্ব রেকর্ড। মেয়েদের ম্যারাথনে পুরোই উল্টো ছবি। সেই ২০০৩ সালে ব্রিটেনের পলা র‌্যাডক্লিফের গড়া ২ ঘণ্টা ১৫ মিনিট ২৪.৬০ সেকেন্ডের রেকর্ডটা টিকে আছে এখনো। নিয়মিত অনুষ্ঠিত হয়, এমন আউটডোর ইভেন্টের মধ্যে সবচেয়ে পুরোনো রেকর্ডটির বয়স পেরিয়েছে ৩০ বছর। ১৯৮৩ সালে মিউনিখে মেয়েদের ৮০০ মিটারে বিশ্ব রেকর্ড গড়েছিলেন চেকোস্লোভাকিয়ার ইয়ারমিলা ক্রাতোচভিলোভা। ছেলেদের বিভাগে সবচেয়ে পুরোনো রেকর্ডের মালিক ইয়ুর্গেন শুল্ট। পূর্ব জার্মানির এই ডিসকাস থ্রোয়ার ১৯৮৬ সালের ৬ জুন চাকতি ছুড়েছিলেন ৭৪.০৮ মিটার দূরে।
