

ভারত-দক্ষিণ আফ্রিকা ম্যাচের গল্প প্রথমার্ধেই লেখা হয়ে গেছে। অবিশ্বাস্য কোনো বোলিং নৈপুণ্যই শুধু বাঁচাতে পারত দক্ষিণ আফ্রিকাকে। কিন্তু স্বাভাবিক বোলিংও করতে পারল না প্রোটিয়ারা। ৭২ বল আর ৮ উইকেট হাতে রেখে শেষ চারে চলে গেল ভারত। যেখানে তাদের সম্ভাব্য প্রতিপক্ষ বাংলাদেশ।১৯২ রানের লক্ষ্যে ব্যাট করতে নামা ভারত ২৩ রানে হারিয়েছিল প্রথম উইকেট। কিন্তু দ্বিতীয় উইকেট জুটিতেই দক্ষিণ আফ্রিকার সব আশা শেষ হয়ে যায়। ধাওয়ান-কোহলির ১২৮ রানের জুটিতে ১ উইকেট হারিয়ে ১৫১ রান তুলে ফেলে ভারত। ধাওয়ান ৭৮ রান করে ফিরে গেলেও কোহলি দলকে জিতিয়ে ফেরেন ৭৬ রানের অপরাজিত ইনিংস খেলে। অন্য প্রান্তে ২৩ রানে অপরাজিত ছিলেন যুবরাজ সিং।রোহিত শর্মা আউট হওয়ার পর ম্যাচটি জমলেও জমতে পারে বলে মনে হচ্ছিল। রোহিতকে উইকেটকিপার ডি ককের ক্যাচ বানান মরনে মরকেল। কিন্তু এরপর যেন সব ক্ষমতা শেষ হয়ে গেল প্রোটিয়া বোলারের। ধাওয়ান ও কোহলির ব্যাটের সামনে অসহায় হয়ে পড়লেন কাগিসো রাবাদা, মরকেলরা। যে কয়েকটা ‘হাফ-চান্স’ এসেছিল, সেগুলোও নিতে পারেনি দক্ষিণ আফ্রিকা। কোহলি-ধাওয়ানও ধীরে সুস্থে লক্ষ্যের দিকে এগিয়েছেন। মাত্র ১৯২ রানের লক্ষ্যে ঝুঁকি নেওয়ার দরকার হয়নি তাঁদের। ৮৩ বলের ইনিংসটিতে ১২টি চার ও এক ছক্কা মেরেছেন ধাওয়ান। কোহলি বল খেলেছেন আরও বেশি। ১০১ বলে মেরেছেন সাতটি চার ও ১ ছক্কা। বুঝে-শুনে খেলেই দলকে এগিয়ে নিয়েছেন দুজন।শ্রীলঙ্কার বিপক্ষে ১২৫ রানের ইনিংস খেলেও পরাজিত দলে নিজেকে আবিষ্কার করেছিলেন ধাওয়ান। কিন্তু এবার ইমরান তাহিরের বলে টানা দ্বিতীয় সেঞ্চুরি থেকে ২২ রান দূরে থাকতে আউট হলেও পরাজয়ের শেষ শঙ্কা যেন মুছে ফেলেন। বাকি কাজটা সেরেছে কোহলি-যুবরাজের ৪২ রানের অবিচ্ছিন্ন জুটি।ভারতের লম্বা ব্যাটিং লাইনআপের কাজ আসলে সহজ করে দিয়েছিল দক্ষিণ আফ্রিকাই। ওভালে ভারতের বিপক্ষে টসে হেরে ব্যাট করতে নেমে ওপেনিং জুটিতে ৭৬ রান তুলেছেন কুইন্টন ডি কক ও হাশিম আমলা। কিন্তু চাপের মুখে নিজেদের চরিত্রটা আবারও মনে করিয়ে দিলেন তাঁরা। ৭৫ রানে শেষ ৯ ব্যাটসম্যান আউট হয়ে ফিরেছেন!বিনা উইকেটে ৭৬ থেকে আমলা ফেরার পরও ১ উইকেটে ১১৬ তুললেন তাঁরা। অন্য ওপেনার ডি কক ফেরার সঙ্গে সঙ্গে যেন ভূতে পেল। এরপর ব্যাটসম্যানদের যাওয়া-আসার মিছিল! প্রথম ৬ ব্যাটসম্যানের পাঁচজনই দুই অঙ্ক ছুঁয়েও ৪৪.৩ ওভারে অলআউট। এটাই তো সেই চিরচেনা দক্ষিণ আফ্রিকা! শেষ ভরসা হিসেবে ডেপি ডুমিনি একপ্রান্তে টিকে রইলেন। অপরাজিত থাকলেন ২০ রানে। কিন্তু লোয়ার অর্ডার তাঁকে সঙ্গ দিতে রাজি হলো না। একের পর এক ব্যাটসম্যান নামলেন আর ফিরে এলেন। ক্রিস মরিস (৪), ফিকোয়াও (৪), কাগিসো রাবাদা (৫), মরনে মরকেল (০), ইমরান তাহির (১)। ডুমিনি যখন ১৮ রানে অপরাজিত, তখনো দলের হাতে ৪ উইকেট ছিল। ডুমিনি নামের পাশে ২ রান যোগ করতে না করতেই সব শেষ!ভারতীয় বোলারদের একক নায়ক নেই। শুরুর জুটিটা ভেঙেছেন স্পিন বোলিংয়ের জুটি হিসেবে ফেরা অশ্বিন-জাদেজা। ভুবনেশ্বর তাঁর দুটি উইকেট নিয়েছেন ৪৩তম ওভারে পরপর দুই বলে। লোয়ার অর্ডারে জোড়া আঘাত হেনেছেন জসপ্রীত বুমরাহও। পান্ডিয়া ফিরিয়েছেন ডু প্লেসিকে, যে উইকেটটাও ভীষণ গুরুত্বপূর্ণ। বাকি তিন ব্যাটসম্যান রান আউট!
