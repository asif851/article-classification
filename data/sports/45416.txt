
পায়ের ব্যথায় ভুগছিলেন অস্ট্রেলিয়া ক্রিকেট দলের কোচ ড্যারেন লেম্যান। শনিবার চিকিৎসকের কাছে গিয়ে জানলেন তিনি মোটামুটি জটিল একটি রোগে আক্রান্ত। ডিপ ভেইন থ্রম্বোসিস (ডিভিটি) নামের এই রোগে সাধারণত পায়ে রক্ত জমাট বাঁধে। সময় মতো চিকিৎসা না হলে রোগীর হৃদ্‌যন্ত্র, ফুসফুস এমনকি মস্তিষ্কও এতে ক্ষতিগ্রস্ত হতে পারে। লেম্যানকে আপাতত ভর্তি করা হয়েছে সিডনির একটি হাসপাতালে। আপাতত কিছুদিন অস্ট্রেলীয় ক্রিকেট দলের দায়িত্ব থেকে দূরেই থাকতে হচ্ছে তাঁকে। লেম্যানের জায়গায় দায়িত্ব পালন করবেন দলের ব্যাটিং কোচ মাইকেল ডি ভেনুতু। প্রাথমিক অবস্থায় ডিভিটি ধরা পড়ায় লেম্যানের অবস্থা স্থিতিশীল বলেই জানিয়েছেন ক্রিকেট অস্ট্রেলিয়ার প্রধান মেডিকেল কর্মকর্তা জন অর্চার্ড। তিনি বলেছেন, ‘যেহেতু লেম্যানের ডিভিটি প্রাথমিক অবস্থায় ধরা পড়েছে, তাই ওষুধ দিয়ে এটাকে নিয়ন্ত্রণ করা যাবে। আপাতত এটা নিয়ে আতঙ্কের কিছু নেই।’ ডিভিটির কারণে আপাতত বেশ কিছুদিন বিশ্রামে থাকতে হবে অস্ট্রেলীয় কোচকে। ভারতের বিপক্ষে অস্ট্রেলিয়ার টি-টোয়েন্টি সিরিজেও তিনি দায়িত্ব পালন করতে পারবেন না বলেই জানা গেছে। অস্ট্রেলীয় দলের প্রধান পারফরম্যান্স কর্মকর্তা প্যাট হাওয়ার্ড জানিয়েছেন লেম্যানের ভালোর জন্য যেটা প্রয়োজন সে অনুযায়ীই সিদ্ধান্ত নেওয়া হবে। সূত্র: এএফপি।
