
ত্রিদেশীয় সিরিজের চতুর্থ ম্যাচে আজ আবার স্বাগতিক আয়ারল্যান্ডের মুখোমুখি বাংলাদেশ। সিরিজে এগিয়ে যাওয়ার ম্যাচে টস জিতে ফিল্ডিংয়ের সিদ্ধান্ত নিয়েছে বাংলাদেশ। বাংলাদেশ দলে পরিবর্তন একটি। অভিষেক হচ্ছে বাঁ হাতি স্পিনার সানজামুল ইসলামের। তাঁকে জায়গা দিতে বাদ পরেছেন মেহেদী হাসান মিরাজ।ডাবলিনের আকাশে আজ কোনো মেঘ নেই। তবে সবুজ উইকেট আজও পেসারদের সাহস দিচ্ছে। উইকেট-কন্ডিশন বিচারে টসে জিতে প্রতিপক্ষকে ব্যাটিংয়ে পাঠাতে দেরি করেননি অধিনায়ক মাশরাফি। গত শুক্রবার এই মালাহাইডেই এ দুই দলের প্রথম ম্যাচ বৃষ্টিতে ভেসে গিয়েছিল। আজ অবশ্য সেখানে এখনো পর্যন্ত রৌদ্রোজ্জ্বল আবহাওয়াই। মালাহাইডের সবুজ উইকেটে তিন পেসার নিয়ে খেলছে বাংলাদেশ-মাশরাফি মুর্তজা, রুবেল হোসেন ও মোস্তাফিজুর রহমানদের কাঁধেই বাংলাদেশের গতি-আক্রমণের দায়িত্ব।আয়ারল্যান্ডে দলেও এসেছে একটি পরিবর্তন। সিমি সিংয়ের পরিবর্তে দলে ঢুকেছেন অভিজ্ঞ এড জয়েস।
বাংলাদেশ দল: তামিম ইকবাল, সৌম্য সরকার, সাব্বির রহমান, সাকিব আল হাসান, মুশফিকুর রহিম, মাহমুদউল্লাহ, মোসাদ্দেক হোসেন, সানজামুল ইসলাম, রুবেল হোসেন, মাশরাফি মুর্তজা, মোস্তাফিজুর রহমান।
আয়ারল্যান্ড দল: উইলিয়াম পোর্টারফিল্ড, পল স্টারলিং, এড জয়েস, নিয়াল ও’ ব্রায়ান, অ্যান্ডি ব্যালবারনি, কেভিন ও’ ব্রায়ান, গ্যারি উইলসন, জর্জ ডকরেল, ব্যারি ম্যাকার্থি, টিম মুরটাগ, পিটার চেজ।
