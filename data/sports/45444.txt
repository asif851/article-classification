
ষাট দশকের উষ্ণতার রেকর্ড ভেঙে গেছে সিডনিতে। অস্ট্রেলিয়ার তাসমান প্রতিবেশীরা কদিন পরেই আরও উত্তপ্ত হয়ে উঠবে। আর তিন দিন পর অনূর্ধ্ব-১৯ বিশ্বকাপ শুরু হচ্ছে নিউজিল্যান্ডে। এ বিশ্বকাপের সবচেয়ে বড় তারকাকে চেনেন তো? না চিনলে অপরাধই করছেন। স্যার ডন ব্র্যাডম্যানের রেকর্ড ভেঙে ফেলেছে ১৭ বছরের এই ক্রিকেটার!
বাহির শাহ এরই মধ্যে নিউজিল্যান্ড মাতাতে শুরু করেছে। প্রস্তুতি ম্যাচে সেঞ্চুরি-ফিফটি করেছে। তবে এসব ৫০ ওভারের ক্রিকেটের কথাবার্তা। বাহির তো কীর্তি গড়েছে প্রথম শ্রেণির ক্রিকেটে। কদিন আগেও প্রথম শ্রেণিতে সর্বোচ্চ গড়ের রেকর্ডটি ছিল ব্র্যাডম্যানের। দুই দশকের বেশি সময়ে ২৩৪ ম্যাচ খেলেও গড়টা ৯৫.১৪-এর নিচে নামতে দেয়নি এই ক্রিকেট-বিস্ময়। বাহিরকেও তো ডাকা হচ্ছে বিস্ময়-বালক বলে। এই কিশোরের প্রথম শ্রেণির গড় এখন ১২১.৭৭! কমপক্ষে এক হাজার রান করেছে, এমন ব্যাটসম্যানদের মধ্যে বাহিরের গড়ই সর্বোচ্চ।
ক্যারিয়ারের শুরু থেকেই অবশ্য রেকর্ড ভাঙায় হাত পাকিয়েছে বাহির। গত অক্টোবরে প্রথম শ্রেণির অভিষেকে ২৫৬ রানে অপরাজিত ছিল। দুই ম্যাচ পরেই পেয়েছে ক্যারিয়ারের প্রথম ট্রিপল সেঞ্চুরি। জাভেদ মিয়াঁদাদের পর দ্বিতীয় কনিষ্ঠতম ট্রিপল সেঞ্চুরিয়ান এখন বাহির। নভেম্বরের দ্বিতীয় সপ্তাহের সে ইনিংসে এই টপ অর্ডার ব্যাটসম্যান ৩৬ চার ও ১ ছক্কায় ৩০৩ রান করে অপরাজিত ছিল। এ ইনিংস দিয়েই চার ম্যাচে তার রান হয়ে গিয়েছিল ৮৩১! এতেই টপকে গিয়েছিল বিল পন্সফোর্ডকে। ১৯২০-২১ মৌসুমে প্রথম শ্রেণিতে অভিষিক্ত অস্ট্রেলিয়ান কিংবদন্তি প্রথম চার ম্যাচেই ৭৪১ রান করেছিলেন।
পঞ্চম টেস্টে বৃষ্টি বাগড়া না দিলে পন্সফোর্ডের আরেক রেকর্ডেও ভাগ বসাতে পারত। কিন্তু ৯ রানে অপরাজিত থাকা বাহির দ্রুততম হাজার রানের রেকর্ডে পন্সফোর্ডের পেছনে পড়ে গেছে। সপ্তম ম্যাচে এসে হাজার রান পেরিয়েছে। ৭ ম্যাচে ১০৯৬ রান করেই পেছনে ফেলেছে ডন ব্র্যাডম্যানকে। ১৮ বছর পূর্ণ হওয়ার আগেই এমন কীর্তি! তবে বাহিরের কথায় এমন অর্জনের কোনো ছিটেফোঁটাও টের পাওয়া যায় না, ‘আমাদের ঘরোয়া দলে জায়গা পাওয়াই কঠিন। আমার পরিবার, বন্ধু ও কোচকে ধন্যবাদ সমর্থন দেওয়ার জন্য। আমি শুধু দলের ভালো হয় এ চেষ্টা করেছি। তাই হাজার রান করতে পারাটা দারুণ।’শুধু দলের ভালো করতে পারার বাহিরের এ চেষ্টা চলতে থাকলে এবার আফগানিস্তানকে বিশ্বকাপে আটকানো কঠিন হবে। প্রস্তুতি ম্যাচে বাংলাদেশকে হারিয়ে তারা বুঝিয়ে দিয়েছে, ক্রিকেটে উত্থানের গতিটায় ভালোই পাল্লা দিচ্ছে তারা।
টেস্টে কমপক্ষে ১০০০ রান করা ব্যাটসম্যানদের মধ্যে সেরা গড়




ব্যাটসম্যান


গড়


জাতীয়তা




বাহির শাহ


১২১.৭৭


আফগানিস্তান




ডন ব্র্যাডম্যান


৯৫.১৪


অস্ট্রেলিয়া




ভিজয় মারচেন্ট


৭১.৬৪


ভারত




জর্জ হেডলি


৬৯.৮৬


ওয়েস্ট ইন্ডিজ




আরও পড়ুন শতবর্ষ পুরোনো রেকর্ড ভাঙল আফগান বাহির 
