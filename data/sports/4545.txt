
একটা হলুদ কার্ড। বড্ড নিরীহ একটি কার্ড। ন্যু ক্যাম্পে গোল করার আনন্দে জার্সি খুলেছিলেন ক্রিস্টিয়ানো রোনালদো। দুই মিনিট পরেই সেটা ভয়ংকর হয়ে উঠল। লাল কার্ড দেখে বেরিয়ে গেলেন রোনালদো। স্প্যানিশ সুপার কাপের প্রথম লেগে ৩-১ গোলে জিতেছে রিয়াল মাদ্রিদ, বার্সেলোনার বিপক্ষেই। কিন্তু শিরোনামে অন্য কিছু আনার উপায় রাখলেন না রোনালদো।
বদলি নেমে দুর্দান্ত গোল, হলুদ কার্ড, হাস্যকর লাল কার্ড, আত্মঘাতী গোল—কী ছিল না ম্যাচে। সত্যিকারের একটি ক্ল্যাসিক ম্যাচ দেখা গেল ‘এল ক্লাসিকো’তে। তাতে নায়ক-খলনায়ক-আলোচনার কেন্দ্র, সবই রোনালদো।
৫০ মিনিটে জেরার্ড পিকের আত্মঘাতী গোলে পিছিয়ে পড়ার পর ৭৭ মিনিটে মেসির পেনাল্টিতে সমতা ফিরিয়েছিল বার্সেলোনা। ৮০ মিনিটে দুর্দান্ত এক কাউন্টার অ্যাটাকে এর চেয়েও দুর্দান্ত এক গোল রোনালদোর (২-১)। আনন্দের আতিশয্যে জার্সি খুলে হলুদ কার্ড। এতেও কেউ কিছু ভাবেনি। কদিন আগে বার্নাব্যুতে মেসি গোলের পর তাঁর জার্সি দেখিয়েছিলেন, আজ সেটারই প্রতিদান দিতে চাইলেন রোনালদো। ঠিক একই ভঙ্গিতে!
ম্যাচের পরে এ নিয়েই মানুষ গল্প করত, ‘ন্যু ক্যাম্পে একটি গোল হলুদ কার্ডের তুলনায় কিছুই না! মেসির জবাব তো দেওয়া গেল!’ কিন্তু দুই মিনিট পরেই রিয়ালের আকাশ ভেঙে পড়ল। আরেকটি কাউন্টার অ্যাটাকে যখন ব্যবধান বাড়াতে যাচ্ছেন রোনালদো, ঠিক তখন স্যামুয়েল উমতিতির সঙ্গে ধাক্কা লেগে পড়ে গেলেন পেনাল্টি বক্সে। পেনাল্টি আবেদন করতেই উল্টো ডাইভ দেওয়ার অপরাধে দ্বিতীয় হলুদ কার্ড! দুই মিনিটের মধ্যে নায়ক থেকে খলনায়ক!
বিস্মিত রোনালদো তো রাগে রেফারির পিঠে হাত দিয়ে ধাক্কা দিয়েই বসলেন। তাঁকেও দোষ দেওয়া যাচ্ছে না। উমতিতির ওই ট্যাকল পেনাল্টি দেওয়ার মতো ছিল কি না, এ নিয়ে রেফারিং বিশেষজ্ঞরা বলবেন, কিন্তু বারবার ভিডিও দেখে এটা নিশ্চিত হওয়া গেছে, উমতিতির কাঁধে ধাক্কা লেগেছিল রোনালদোর।
এতেও ভেঙে পড়তে পারত রিয়াল। বাড়তি একজনের সুবিধা নিয়ে যে ত্রাস ছড়াচ্ছিল বার্সা। কিন্তু ৯০ মিনিটে আরেকটি কাউন্টার অ্যাটাক। বলটা ৫০ গজ টেনে নিলেন লুকাস ভাসকেজ। আর সেটি নিজের কাছে পেয়ে অবিশ্বাস্য এক গোল করলেন মার্কো এসেনসিও। বার্সার মাঠে ৩-১ গোলে এগিয়ে গেল রিয়াল! গোলটি দারুণ এক কীর্তির বার্তা হয়ে এসেছে এসেনসিওর জন্য। রিয়ালের হয়ে এ নিয়ে পাঁচটি প্রতিযোগিতার অভিষেকেই গোল করলেন স্প্যানিশ-বিস্ময়।
ম্যাড়মেড়ে প্রথমার্ধের পর দ্বিতীয়ার্ধের খেলা ছিল উপভোগ্য। ৫০ মিনিটে পিছিয়ে যাওয়ার পরও একের পর এক আক্রমণ গড়ে রিয়ালের রক্ষণে কোনো ফাটল ধরাতে পারছিল না বার্সা। তাদের আক্রমণে যে একজন নেইমার নেই। দেউলেফেউর পরিবর্তে ডানি সুয়ারেজ নামার পরই একটু ধার বাড়ে আক্রমণের।
তবু ৭১ মিনিটেই ব্যবধান দ্বিগুণ করতে পারল রিয়াল। ৫৮ মিনিটে বদলি নামা রোনালদোর গোল অফসাইডের অজুহাতে বাতিল হয়। কিন্তু ভিডিও রিপ্লেতে সে সিদ্ধান্ত ভুল মনে হয়েছে। নয় মিনিট পরেই সে দুঃখ ভুলেছিলেন রোনালদো, দুই মিনিটের জন্য! সূত্র: রয়টার্স
 
