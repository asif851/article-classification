
হিসাবটা আগের মতোই আছে। রিয়াল মাদ্রিদের তিনটি ম্যাচ বাকি লা লিগায়, বার্সেলোনার দুটি। বাকি তিন ম্যাচের দুটি জিতে একটি ড্র করলেই লিগের ট্রফি পেয়ে যাবে রিয়াল মাদ্রিদ। তবে বার্সেলোনার শুধু নিজেদের ম্যাচ দুটি জিতলেই হচ্ছে না, অপেক্ষায় থাকতে হবে রিয়ালের হারের। এমন সমীকরণে লা লিগায় আজ মাঠে নামছে দুই দল। সান্তিয়াগো বার্নাব্যুতে রিয়াল আতিথ্য দেবে সেভিয়াকে। একই সময়ে বার্সেলোনা খেলবে লাস পালমাসের মাঠে।মাঝে কিছুদিন শোনা গেছে, পরবর্তী কোচ হিসেবে বার্সেলোনার পছন্দ সেভিয়ার এখনকার কোচ হোর্হে সাম্পাওলিকে। সেই গুঞ্জন ইদানীং একটু মিলিয়ে গেছে। সাম্পাওলির সঙ্গে আর্জেন্টিনার নামটাই জড়িয়ে গেছে বেশি করে। অন্যদিকে বার্সেলোনার পরবর্তী কোচ হিসেবে শোনা যাচ্ছে অ্যাথলেটিক বিলবাও কোচ আরনেস্তো ভালভার্দের নাম। তবে কোচ যদি না-ও হন, বার্সেলোনাকে সাহায্য করার একটা সুযোগ আজ পাচ্ছেন সাম্পাওলি। তাঁর দল রিয়ালকে হারিয়ে দিলে সবচেয়ে বেশি লাভ তো হবে বার্সেলোনার।সেই সামর্থ্য সেভিয়ার আছে। জানুয়ারিতে লিগে রিয়ালকে ২-১ গোলে হারিয়ে দিয়েছিল সেভিয়া। তবে সাম্পাওলির দলের ফর্ম এখন খারাপ। সব ধরনের টুর্নামেন্ট মিলিয়ে সর্বশেষ ১২ ম্যাচে মাত্র ৩টি জয় তাদের। ওদিকে জিনেদিন জিদানের রিয়ালের দ্বিতীয় দলটাও খেলছে অবিশ্বাস্য ফুটবল। এমন ফর্মে থাকা রিয়ালকে ধাক্কা দেওয়া একটু কঠিনই। ২০১২ সালের পর আর লিগ জিততে না পারা রিয়ালও শেষ মুহূর্তে এসে হোঁচট খেতে চায় না এবার। ডিফেন্ডার নাচোর বক্তব্যেই ফুটে ওঠে তাঁদের মরিয়া ভাবটা, ‘বাকি তিনটি ম্যাচই আমাদের জন্য ফাইনাল। লা লিগার ট্রফি ছাড়া অন্য কিছু ভাবছি না।’সাম্পাওলি যেমন বার্সেলোনাকে একটা উপহার দিতে পারেন, তেমনি রিয়ালকে দুশ্চিন্তামুক্ত করতে পারেন হেসে রদ্রিগেজও। রিয়াল মাদ্রিদের সাবেক এই স্প্যানিশ ফরোয়ার্ড পিএসজি থেকে এখন ধারে খেলছেন লাস পালমাসে। রিয়ালের বয়সভিত্তিক দল থেকে উঠে আসা এই ফরোয়ার্ড আজ তাঁর সাবেক ক্লাবকে সাহায্য করতে উন্মুখ, ‘আমি মিথ্যা বলব না। বার্সেলোনার বিপক্ষে গোল করে যদি আমি রিয়ালকে লা লিগা জিততে সাহায্য করতে পারি, খুব ভালো লাগবে আমার। এমএসএন ত্রয়ী খুব ভালো, কিন্তু আমার পছন্দ অন্যদের।’ এএফপি, মার্কা।
 
