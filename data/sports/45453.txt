
ম্যাচ প্রিভিউতে শেন ওয়ার্ন বারবারই বলছিলেন টস জয়ের কথাটা। তাতে সায় দিচ্ছিলেন সৌরভ গাঙ্গুলির মতো গ্রেটও। সৌরভ বলছিলেন, টস জয় দরকার বিশ্বকাপ ফাইনালের উপলক্ষটা মাথায় রেখেই। মেলবোর্ন ক্রিকেট গ্রাউন্ডে বিশ্বকাপ ক্রিকেটের ফাইনালে টসভাগ্য হেসেছে নিউজিল্যান্ডের পক্ষেই। টসে নিজের ডাক ‘হেড’ পড়ার সঙ্গে সঙ্গে কোনো দ্বিধা ছাড়াই ব্যাটিং বেছে নিয়েছে নিউজিল্যান্ড।মেলবোর্নে এর আগের ‘নক-আউট’ ম্যাচেই টস গুরুত্বপূর্ণ বিবেচিত হয়েছে। কোয়ার্টার ফাইনালে ভারত-বাংলাদেশ ম্যাচে টসে জিতে ব্যাট করেছিল ভারত। সেই ম্যাচে আগে ব্যাট করা দল ম্যাচ জিতেছে। টেলিভিশন ভাষ্যে ওয়ার্ন বলছিলেন, মেলবোর্নে প্রথম ইনিংসে কন্ডিশনটা পুরোপুরিই ব্যাটিং উপযোগী থাকে। দিন-রাতের ম্যাচে পরের অর্ধে ফ্লাডলাইটের আলোয় সুবিধা পায় পেসাররা। বল করে ব্যাটে আসে একটু স্কিড করে। তাহলে বিশ্বকাপ ফাইনালটা কী হেলে পড়ল টসজয়ী নিউজিল্যান্ডের দিকে? নাহ, এখনো পুরোপুরি বলা যায় না। বলা যায় না এই কারণে কারণ নিউজিল্যান্ডের প্রতিপক্ষে নাম অস্ট্রেলিয়া।
