
উসাইন বোল্টকে হারিয়েছেন। যে আলোচনা তাঁকে নিয়ে হওয়া উচিত, যে উচ্ছ্বাস তাঁকে ঘিরে হওয়া উচিত, সেটি কী হচ্ছে? বিশ্ব চ্যাম্পিয়নশিপে ১০০ মিটার স্প্রিন্টের রাজা হয়েও জাস্টিন গ্যাটলিনের মন খারাপ হতেই পারে। গৌরবের বন্দনা না করে কেন তাঁর অতীত টেনে আনা হচ্ছে!
স্প্রিন্ট শুরুর আগে থেকেই লন্ডন অলিম্পিক স্টেডিয়ামের গ্যালারি ‘দুয়ো’ দেওয়া শুরু করেছিল। বোল্টকে পেছনে ফেলে সোনা জয় করার পরেও সেই ‘দুয়ো’ থামল না। দর্শকেরা আসলে দুয়ো দিচ্ছিলেন গ্যাটলিনের অতীতের কথা সামনে নিয়ে এসেই। ২০০৬ সালে ডোপ পাপের কারণে যে নিষিদ্ধ হয়েছিলেন যুক্তরাষ্ট্রের এই অ্যাথলেট! নিষেধাজ্ঞাটা আট বছরের হলেও আবেদন-টাবেদন করে সেটা অর্ধেকে নামিয়ে এনেছিলেন। ২০০৪ সালে এথেন্স অলিম্পিকে ১০০ মিটার স্প্রিন্টে সোনা জয় আর ২০০৫ সালে বিশ্ব চ্যাম্পিয়ন হওয়ার আগেই ২০০১ সালে একবার ডোপ পরীক্ষায় দোষী প্রমাণিত হয়েছিলেন। তাঁর রক্তের নমুনায় যে নিষিদ্ধ ‘অ্যামফেটামাইনস’ পাওয়া গিয়েছিল; যদিও এ সম্পর্কে গ্রহণযোগ্য ব্যাখ্যা দিয়ে পার পেয়ে গিয়েছিলেন গ্যাটলিন। কিন্তু ২০০৬ থেকে ২০১০ সাল পর্যন্ত নিষেধাজ্ঞাটা কাটানোর পর তাঁর আবারও স্প্রিন্টে ফেরার অধিকার আছে কি না, এ নিয়ে বিতর্ক চলছে। সেই বিতর্কের জের ধরেই লন্ডনে ১০০ মিটার স্প্রিন্টের ফাইনালে গ্যালারি থেকে দর্শকদের বিরূপ সম্ভাষণ পেলেন তিনি।
গ্যাটলিন অবশ্য বলেছেন, এসব তাঁর প্রাপ্য নয়, ‘আমি খারাপ কেউ নই। আমি একজন দৌড়বিদ। আমি আমার শাস্তির মেয়াদ কাটিয়ে খেলায় ফিরেছি। আমি সামাজিক দায়িত্ব পালন করেছি। আমি বাচ্চাদের সঙ্গে কথা বলেছি, সবার সঙ্গে কথা বলেছি। আমি সবাইকে সঠিক পথে থাকতে প্রেরণা দিয়ে যাচ্ছি। আমি এর চেয়ে আর বেশি কী করতে পারি। যারা ভুল করে, তাদের জন্য সমাজও এগুলোই করে। সে কারণেই আমি খেলায় ফিরতে পেরেছি। এখনো নিজের সামর্থ্যের প্রতি আস্থা রেখে ট্র্যাকে দৌড়ে যাচ্ছি।’
কিংবদন্তি উসাইন বোল্টও গ্যাটলিনের প্রাপ্যটাই বুঝিয়ে দেওয়ার পক্ষে বলেছেন, ‘সে তার শাস্তির মেয়াদ শেষ করেছে। সে বিশ্ব চ্যাম্পিয়নশিপে এসেছে; এর মানে তার কোনো সমস্যা নেই।’
বোল্ট গ্যাটলিনের প্রতি নিজের শ্রদ্ধার কথাটাও জানাতে ভোলেননি, ‘আমি সব সময়ই প্রতিদ্বন্দ্বী হিসেবে তাকে শ্রদ্ধা করি। আমি যতজনের সঙ্গে আমার ক্যারিয়ারে লড়েছি, গ্যাটলিন তাদের মধ্য অন্যতম সেরা। সে অনেক কষ্ট করেই নিজের জায়গাটা ফিরে পেয়েছে।’ সূত্র: এএফপি
 
