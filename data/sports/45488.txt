



 গতকাল মোনাকোকে ৭-১ গোলে উড়িয়ে দিয়েছে পিএসজি।
 এ জয়ে ৫ ম্যাচ হাতে রেখে লিগ ওয়ানের শিরোপা জিতল পিএসজি।
প্রতিপক্ষের মাঠে যাওয়া সমর্থকদের টাকা ফেরত দেওয়ার প্রস্তাব মোনাকোর।


পাঁচ ম্যাচ হাতে রেখে কাল শিরোপা জিতেছে ম্যানচেস্টার সিটি। নগর প্রতিদ্বন্দ্বীদের অবিশ্বাস্য হারেই শিরোপা ঘরে তোলার খবর পেয়েছে তারা। প্যারিস সেইন্ট জার্মেইকে অবশ্য ‘পরের হাতে ঘি’ খেতে হয়নি, নিকটতম প্রতিদ্বন্দ্বীদের হারিয়েই শিরোপা নিশ্চিত করেছে তারা। দুইয়ে থাকা মোনাকোকে ৭-১ গোলে উড়িয়ে দিয়েছে পিএসজি। পাঁচ ম্যাচ হাতে রেখেই সপ্তম লিগ ওয়ান জয় নিশ্চিত করল নেইমার-এমবাপ্পেদের দল।
মৌসুমের শুরুর দলবদলে পিএসজি এখন নেইমার-এমবাপ্পের দল। কাল অবশ্য বিশ্বের সবচেয়ে দামি দুই খেলোয়াড় মাঠে ছিলেন না। পায়ের চোটে পুরো মৌসুমের জন্য ছিটকে গেছেন নেইমার। আর সাবেক দল মোনাকোর বিপক্ষে কাল একাদশে রাখা হয়নি কিলিয়ান এমবাপ্পেকে। বদলি হিসেবেও নামতে হয়নি তাঁকে। লো চেলসো-ডি মারিয়াদের দাপটে এমন কোনো সিদ্ধান্ত নেওয়ার প্রয়োজন দেখেননি কোচ উনাই এমেরি। প্রথমার্ধের ২৭ মিনিটের মধ্যেই ৪ গোলে এগিয়ে যায় পিএসজি। জিওভানি লো চেলসোর জোড়া গোলের মাঝে একটি করে হোল এডিনসন কাভানি ও ডি মারিয়ার। ৩৮ মিনিটে রনি লোপেজ এক গোল ফিরিয়ে দিয়ে খেলায় একটু প্রাণ ফিরিয়েছিলেন। কিন্তু দ্বিতীয়ার্ধের ১৩ মিনিটে ডি মারিয়ার দ্বিতীয় গোল মোনাকোর সব প্রতিরোধ শেষ করে দেয়। ৭৬ মিনিটে রাদামেল ফ্যালকাওর আত্মঘাতী গোল আর ৮৬ মিনিটে জুলিয়ান ড্র্যাক্সলারের গোল শুধু মোনাকোর লজ্জাই বাড়িয়েছে।
এমন জয় কিংবা পাঁচ ম্যাচ হাতে রেখে শিরোপা নিশ্চিত করেও চাকরি বাঁচাতে পারছেন না উনাই এমেরি। লিগে প্রধান তিন প্রতিদ্বন্দ্বী—মোনাকো, মার্শেই ও লিঁওর সম্মিলিত বাজেট নিয়ে নামার পর লিগ শিরোপা জেতা যে এমনিতেই নিশ্চিত ছিল কিন্তু এ কারণে দলবদলের বাজারে তোলপাড় ফেলে দেওয়া, সেই চ্যাম্পিয়নস লিগে এবারও শেষ ষোলো থেকে ছিটকে গেছে পিএসজি। এমেরি অবশ্য সেটা ভুলে এতে চাইছেন, ‘রিয়াল মাদ্রিদের বিপক্ষে হার অনেক বড় হার ছিল। কিন্তু এর বাইরে এ দল যা করেছে তাতে আমি সন্তুষ্ট।’
এদিকে ৭-১ গোলে উড়ে যাওয়ার পর সমর্থকদের টিকিটের অর্থ ফিরিয়ে দিতে চায় মোনাকো। পিএসজিতে খেলা দেখতে যাওয়া সমর্থকদের দলের এমন বাজে হারের পর এটুকুই শুধু সান্ত্বনা দিতে পারছে ক্লাবটি। এক টুইটে জানিয়েছে, ‘আজ রাতে যাঁরা খেলা দেখতে গিয়েছিলেন, সে সমর্থকদের টাকা ফেরত দেওয়ার সিদ্ধান্ত নিয়েছে এএস মোনাকো। সপ্তাহের শুরুতে এ ব্যাপারে সব প্রক্রিয়া জানিয়ে দেওয়া হবে।’
