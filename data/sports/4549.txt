



বিরাট কোহলির ব্যাটিংয়ের ভক্ত ইংল্যান্ডের নারী ক্রিকেটার ড্যানিয়েল ওয়াট
কোহলিকে ২০১৪ সালে টুইটারে বিয়ের প্রস্তাব দিয়েছিলেন ওয়াট
সে বছরই কোহলির সঙ্গে দেখা হয়েছিল ওয়াটের
তখন ওয়াটকে নিজের একটি ব্যাট উপহার দেন কোহলি


ক্রিকেটের এক মিষ্টি প্রেমের গল্প হতে পারত এটি। কিন্তু বিরাট কোহলি তার আগেই মন সঁপে দিয়েছিলেন আনুশকা শর্মাকে। ড্যানিয়েলা ওয়াটকে তাই খালি হাতে ফিরতে হয়েছে। কথাটা আংশিক ভুল। একেবারে খালি হাতে নয়, এই ইংলিশ ক্রিকেটারের দেওয়া বিয়ের প্রস্তাবকে কোহলি বিনয়ের সঙ্গে ফিরিয়ে দিলেও তাঁকে উপহার দিয়েছিলেন নিজের একটি ব্যাট।
ওয়াট এখন কোহলির সেই ব্যাট নিয়ে মোহগ্রস্ত। পছন্দের ক্রিকেটারের দেওয়া উপহার বলেই হয়তো এত দিন ব্যাটটা তুলে রেখেছিলেন। গত নভেম্বরে অস্ট্রেলিয়ার বিপক্ষে ৫৬ বলে সেঞ্চুরি মেরেছিলেন যে ব্যাট দিয়ে, সেটা ভেঙে গেছে। এ মাসের শেষ দিকে ভারত, অস্ট্রেলিয়া ও ইংল্যান্ডকে নিয়ে মাঠে গড়াবে নারী ক্রিকেটারদের ত্রিদেশীয় টি-টোয়েন্টি টুর্নামেন্ট। ওয়াট এই টুর্নামেন্টে খেলবেন কোহলির ব্যাট দিয়ে, অর্থাৎ ভারতীয় পুরুষ দলের অধিনায়কের ব্যাট দিয়ে তিনি শাসন করবেন ভারতের নারী বোলারদের!
২৬ বছর বয়সী এই নারী অলরাউন্ডারের ভাষ্য, ‘যে ব্যাট দিয়ে সেঞ্চুরি করেছিলাম, সেটা বেশ আগেই ভেঙে গেছে। তাই এখন বিরাটের ব্যাট ব্যবহার করছি।’২০১৪ সালের শুরুতে দক্ষিণ আফ্রিকার বিপক্ষে টি-টোয়েন্টি ম্যাচে ৭২ রানের দারুণ এক ইনিংস খেলেছিলেন কোহলি। সেই ইনিংস দেখেই ভারতীয় অধিনায়কের প্রেমে পড়ে যান ওয়াট। বর্তমান বিশ্বের অন্যতম সেরা ব্যাটসম্যানটিকে উদ্দেশ করে তখন ওয়াট টুইট করেছিলেন, ‘কোহলি, আমাকে বিয়ে করো!’
ওয়াট জানালেন সেই টুইটের প্রতিক্রিয়া ছিল ভয়ানক, ‘১০ মিনিট পরই ফোনে দেখি হাজার খানেক রিটুইট। ভারতীয় সংবাদমাধ্যম লুফে নিয়েছে এবং আমার বাবাকে তাঁরা প্রচুর মেইল করেছে।’ এরপর সেই বছরই ডার্বিতে কোহলির সঙ্গে সাক্ষাৎ হয় ওয়াটের। ভারতীয় দল তখন ইংল্যান্ড সফর করছে। তা, ওয়াটের সঙ্গে দেখা করে কী বলেছিলেন কোহলি?
শুনুন তাঁর গুণমুগ্ধের মুখেই, ‘দেখা হওয়ার পর সে বলেছিল, টুইটারে তুমি এসব করতে পারো না। অনেকে ব্যাপারগুলো সত্যি হিসেবে ধরে নেয়। আমি তখন ওকে আশ্বস্ত করেছিলাম, এমনটা আর হবে না।’
কোহলি তখনই জানতেন ইংলিশ ক্রিকেটারটি তাঁর ব্যাটিংয়ের ভক্ত। আর তাই হাতে তুলে দিয়েছিলেন নিজের একটি ব্যাট, যা ওয়াটের ভাষায় ‘আসুরিক’। সেই ব্যাট হাতে যদি সামনের সিরিজে ভালো খেলেন; ভারতীয়রা কষ্ট পেতেও পারেন!
