


• পাকিস্তান সফর করবে ওয়েস্ট ইন্ডিজ।• এপ্রিলের ১, ২ ও ৪ তারিখ করাচিতে হবে তিনটি টি-টোয়েন্টি।• ১৯৯৭-৯৮ মৌসুমের পর এই প্রথম পাকিস্তানে যাচ্ছে ওয়েস্ট ইন্ডিজ।

পাকিস্তানে আন্তর্জাতিক ক্রিকেট ফেরাতে আপ্রাণ চেষ্টা চালিয়ে যাচ্ছেন দেশটির ক্রিকেট কর্তারা। ২০০৯ সালের মার্চ মাসের পর থেকে পাকিস্তানের মাটিতে কোনো টেস্ট অনুষ্ঠিত হয়নি। ২০১৫-তে টেস্ট খেলুড়ে জিম্বাবুয়ে পাকিস্তানে গিয়ে সীমিত ওভারের সিরিজে অংশ নিলেও পিসিবি এখন পর্যন্ত আর কাউকে সেখানে নিতে পারেনি। তবে সেই অবস্থার কিছুটা পরিবর্তনের আভাস পাওয়া যাচ্ছে। আগামী মাসেই তিন ম্যাচের টি-টোয়েন্টি সিরিজ খেলতে পাকিস্তান সফর করবে ওয়েস্ট ইন্ডিজ। খেলাগুলো অনুষ্ঠিত হবে করাচিতে। ২০০৬ সালে শেষবার পাকিস্তান সফর করেছিল ওয়েস্ট ইন্ডিজ। পাকিস্তানে ক্রিকেট ফেরার পথে বড় উদ্যোগটা পিসিবি নিয়েছে গত বছরই। পাকিস্তান সুপার লিগের (পিএসএল) ফাইনাল অনুষ্ঠানের পর বিশ্ব একাদশের সঙ্গে পাকিস্তানের একটি টি-টোয়েন্টি সিরিজও আয়োজন করেছে তারা। এর পাশাপাশি শ্রীলঙ্কার বিপক্ষে একটি টি-টোয়েন্টি সিরিজও আয়োজিত হয়েছে সেখানে। ওয়েস্ট ইন্ডিজের সফরটা অবশ্য অন্য কারণে ভিন্নতা পাচ্ছে। এত দিন ছোটখাটো ম্যাচ বা সিরিজগুলোর জন্য লাহোরকে বেছে নেওয়া হলেও পিসিবি এবার বন্দরনগরী করাচিতে খেলতে রাজি করিয়েছে ওয়েস্ট ইন্ডিজ দলকে। ২০০৯ সালে শ্রীলঙ্কার বিপক্ষে সিরিজের পর করাচির জাতীয় স্টেডিয়ামে কোনো আন্তর্জাতিক ম্যাচ অনুষ্ঠিত হয়নি।
পিসিবি চেয়ারম্যান নজম শেঠি জানিয়েছেন, ওয়েস্ট ইন্ডিজের বিপক্ষে তিনটি টি-টোয়েন্টি ম্যাচ অনুষ্ঠিত হবে যথাক্রমে ১, ২ ও ৪ এপ্রিল। এর আগে করাচিতে ২৫ মার্চ পিএসএল ফাইনালও অনুষ্ঠিত হবে।
পাকিস্তানের সবচেয়ে বড় শহর করাচি। ১৯৫৫ সালে ভারতের বিপক্ষে টেস্ট ম্যাচ দিয়ে আন্তর্জাতিক ভেন্যু হিসেবে করাচির যাত্রা শুরু হয়। ১৯৮০ সালে ওয়েস্ট ইন্ডিজের বিপক্ষেই এই মাঠে অনুষ্ঠিত হয় প্রথম ওয়ানডে ম্যাচ। ৩৪ হাজার ধারণক্ষমতাসম্পন্ন এই মাঠে ১৯৮৭ ও ১৯৯৬ সালে বিশ্বকাপের একাধিক ম্যাচ অনুষ্ঠিত হয়েছে। সাতাশির বিশ্বকাপে এই মাঠেই শ্রীলঙ্কার বিপক্ষে ১৮১ রানের ইনিংস খেলেছিলেন ভিভ রিচার্ডস।
