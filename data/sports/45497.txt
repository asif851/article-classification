
প্রথম দুটি ম্যাচ হেরে সিরিজ হারটা আগেই নিশ্চিত হয়ে গিয়েছিল। আজ সিরিজের শেষ ম্যাচে ৬ উইকেটের সহজ জয় দিয়ে হোয়াইটওয়াশের লজ্জা এড়িয়েছে শ্রীলঙ্কা। দক্ষিণ আফ্রিকার ছুঁড়ে দেওয়া ১৬৪ রানের লক্ষ্যটা স্বাগতিকেরা টপকে গেছে ১১ বল হাতে রেখেই। ৫১ বলে ৭৪ রানের ম্যাচজেতানো ইনিংস খেলে শেষ পর্যন্ত অপরাজিত ছিলেন তিলকারত্নে দিলশান।শুরুতেই ঝোড়ো ব্যাটিং করে দলকে জয়ের পথে অনেকখানি এগিয়ে দিয়েছিলেন মাহেলা জয়াবর্ধনে ও দিলশান। উদ্বোধনী জুটিতে ৬৭ রান এসেছে মাত্র ৩৫ বলে। ষষ্ঠ ওভারে জয়াবর্ধনেকে আউট করে রানের গতি অনেকখানিই কমিয়ে এনেছিলেন ওয়েন পারনেল। এরপর কুশাল পেরেরা (১), দিনেশ চান্দিমাল (১৪) ও অ্যাঞ্জেলো ম্যাথুসকে (১৪) সাজঘরে ফেরানোর পর হয়তো জয়ের আশাই জেগেছিল প্রোটিয়া শিবিরে। শেষ ১৭ বলে শ্রীলঙ্কার প্রয়োজন ছিল ২৭ রান। কিন্তু ১৮তম ওভারে দক্ষিণ আফ্রিকার জয়ের আশা শেষ করে দেন থিসারা পেরেরা। এক ওভারেই তুলে নেন ২১ রান। পরের ওভারের প্রথম বলেই ছয় মেরে দলকে ৬ উইকেটের জয় এনে দেন দিলশান।
এর আগে টসে জিতে ব্যাট করতে নেমে ডু প্লেসিস ও জেপি ডুমিনির ভালো ব্যাটিংয়ে স্কোরবোর্ডে ১৬৩ রান জমা করে দক্ষিণ আফ্রিকা। ৬৫ বলে ৮৫ রানের দারুণ এক ইনিংস খেলে শেষ ওভারে আউট হন ডু প্লেসিস। ৩৪ বলে ৫১ রান করে শেষ পর্যন্ত অপরাজিত ছিলেন ডুমিনি।
