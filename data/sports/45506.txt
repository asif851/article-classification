
আর দশজন খেলোয়াড়ের মতো তিনি নন। মাঠ হোক বা মাঠের বাইরে, খ্যাপাটে কাণ্ডকীর্তিতে মারিও বালোতেল্লির জুড়ি মেলা ভার। মাঠে রেফারির দিকে তেড়ে যাওয়া, গালিগালাজ করা, প্রতিপক্ষ খেলোয়াড়দের প্রতি খিস্তি-খেউড়, টিভি ক্যামেরাম্যানদের ওপর আঘাত, আনন্দ প্রকাশ করতে গিয়ে গায়ের জার্সি খুলে ফেলা—বিভিন্ন বিতর্কিত ঘটনায় জড়িয়ে তিনি খবর হয়েছেন বারবার। তবে এ মুহূর্তে আত্মোপলব্ধি তাঁর, ‘নিজেকে পরিবর্তন করতে হবে।’এমন আত্মোপলব্ধি আগেও হয়েছে এই ইতালীয় তারকার। কিন্তু শেষ পর্যন্ত যেই কে সে-ই। তিনি নিজেকে কত দূর বদলাতে পারবেন, সেটা নিয়ে বড়সড় বিতর্ক হতেই পারে। এই তো কিছুদিন আগেই কাতানিয়ার ডিফেন্ডার নিকোলাস স্পোলির সঙ্গে বর্ণবাদী বচসায় জড়িয়ে পড়েছিলেন। তবে এ ঘটনায় রেহাই পেয়ে গেছেন স্পোলি। তা নিয়েও নিজের সীমা ছাড়িয়েছেন বালোতেল্লি। টুইটারে করেছেন তাচ্ছিল্যপূর্ণ এক মন্তব্য, ‘হা হা হা, এ দেশে তাহলে ন্যায়বিচারও হয়!’ নিজের বাইরে কিছুতেই যেন বের হতে পারছেন না এই খ্যাপাটে তারকা।তবে বালোতেল্লি নাকি খুব করেই চেষ্টা করে যাচ্ছেন, নিজেকে বদলানোর, ‘আমি চেষ্টা করে যাচ্ছি। অতীতের তুলনায় আমি পরিবর্তিতও হয়েছি।’
কিছুদিন আগেও ম্যানচেস্টার সিটির হয়ে খেলেছেন বালোতেল্লি। তাঁর পারফরম্যান্স নিয়ে প্রশ্ন না থাকলেও খ্যাপাটে আচরণের কারণে বেশ ভুগতে হয় সিটিকে। এ বছরের জানুয়ারিতে ইংল্যান্ড ছেড়ে বালোতেল্লি ফিরে আসেন নিজ দেশে। চুক্তিবদ্ধ হন এসি মিলানের সঙ্গে। এখানেও কোচের প্রধান দুশ্চিন্তা বালোতেল্লির আচরণ। ইতিমধ্যেই গুঞ্জন উঠেছে, মিলান ছাড়ছেন বালোতেল্লি! তবে সেই গুঞ্জনটা উড়িয়ে দিলেন ইতালীয় ফরোয়ার্ড, ‘মিলানেই থাকছি আমি। এখানে যোগ দিয়েই ক্লাবের সমর্থকদের সঙ্গে আমার হূদয় মিশে গেছে।’ সূত্র: গোল ডটকম।
 
