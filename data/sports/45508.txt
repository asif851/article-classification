
নেপাল দলটা বড্ড ধাঁধায় পড়ে যাবে। আফগানিস্তানের কাছ থেকে সর্বোচ্চ প্রতিদ্বন্দ্বিতা দেখেছে আজ। আর পরশু এই আফগানরাই তাদের হয়ে গলা ফাটাতে যাবে মাঠে। কারণ, এই নেপালের ওপরই নির্ভর করছে আফগানিস্তানের বিশ্বকাপ–ভাগ্য। অবশেষে বিশ্বকাপ বাছাইপর্বের একটি ম্যাচ জিততে পেরেছে আফগানিস্তান। নেপালকে ৬ উইকেটে হারিয়ে বিশ্বকাপ–স্বপ্ন বাঁচিয়ে রেখেছে তারা।
প্রথমে ব্যাট করতে নেমে ১৯৪ রানে অলআউট হয়েছিল নেপাল। সে লক্ষ্যে নেমে খারাপ করেনি আফগানিস্তান। ৬৮ বল হাতে রেখেই জয় পেয়েছে। টুর্নামেন্টে অবশেষে ভালো ব্যাট করতে দেখা গেছে দলটির টপ অর্ডারকে। নাজিবুল্লাহ জাদরানের ফিফটি (৫২*), মোহাম্মদ নবীর ৩২ বলে ৩৪ এবং রহমত শাহর ৪৬ রানের ইনিংসগুলো না হলে আজও হয়তো বিপাকে পড়ত দল।
‘বি’ গ্রুপের আরেক ম্যাচে হংকং জিম্বাবুয়েকে হারাতে পারলে অবশ্য আফগানদের আজই হতাশায় ডুবতে হতো। কারণ, তাহলেই দুই জয়ে সুপার সিক্স নিশ্চিত করে ফেলত হংকং। কিন্তু হংকং হেরে গেছে ৮৯ রানে।
রান রেটের এখন যে হিসাব–নিকাশ, তাতে শেষ ম্যাচে নেপাল যদি হংকংকে হারিয়ে দেয়, তবে একটি জয় নিয়ে গ্রুপ পর্ব থেকে সুপার সিক্সে উঠে যাবে আফগানরা।
