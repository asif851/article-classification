
পিসিবি সভাপতি আর প্রধান নির্বাহীর কথা মিলছে না। প্রধান নির্বাহী নজম শেঠি বলেছিলেন, টি-টোয়েন্টি বিশ্বকাপে খেলতে পাকিস্তানকে চাপ দেবে না আইসিসি। এমনকি বাংলাদেশে হয়ে যাওয়া যুব বিশ্বকাপে অস্ট্রেলিয়ার নাম প্রত্যা​হারের পর এ বিষয়ে আইসিসি কিছু করেনি—এই উদাহরণও দিয়েছিলেন। কিন্তু পিসিবি সভাপতি শাহরিয়ার খান এবার জানালেন, বিশ্বকাপে অংশ না নিলে বড় ধরনের আর্থিক জরিমানা গুনতে হবে পিসিবিকে।
পাকিস্তান সরকার এখনো এ ব্যাপারে ক্রিকেট বোর্ডকে কোনো সবুজ সংকেত দেয়নি বলেও জানিয়েছেন শাহরিয়ার। সম্প্রতি খবর এসেছিল, সরকারের কাছে অনুমতি চাওয়া পিসিবির রুটিন কাজের অংশ মাত্র। নওয়াজ শরীফের সরকার ভারতে যাওয়ার অনু​মতি দেবে। কিন্তু শাহরিয়ারের দাবি, ‘আমি মাত্রই প্রধানমন্ত্রীর সচিবের সঙ্গে কথা বললাম। এখন পর্যন্ত সরকার আমাদের ভারতে টি-টোয়েন্টি বিশ্বকাপে খেলার অনুমতি দেয়নি। আইসিসি আমাদের বিরুদ্ধে আইনি পদক্ষেপ নেওয়ার হুমকি দিচ্ছে এই খবর যেমন সত্যি হয়, আমার প্রধানমন্ত্রী আমাদের অনুমতি দিচ্ছে, এটিও সঠিক নয়। আমরা অনুমতি চেয়েছি। প্রধানমন্ত্রীর সচিব জানিয়েছেন, সরকার পরিস্থিতি পর্যবেক্ষণ করছে। শিগগিরই এ ব্যাপারে আমাদের জানানো হবে।’‘পরিস্থিতি’ আসলেই ‘পর্যবেক্ষণে’র পর্যায়ে চলে গেছে। দুই দেশের মধ্যে সম্পর্কে শুরু হয়েছে নতুন টানাপোড়েন। যার আঁচ লেগেছে ক্রিকেটেও। গত ডিসেম্বরে ভারত পাকিস্তানের সঙ্গে দ্বিপাক্ষিক সিরিজটি খেলেনি। ভারতে দায়িত্ব পালন করা অবস্থায় নিরাপত্তা ঝুঁকির কারণে সরিয়ে নেওয়া হয়েছিল আম্পায়ার আলিম দারকেও। ভারতে পাকিস্তানি খেলোয়াড়দের নিরাপত্তার বিষয়টি সামনে রেখে পাকিস্তান সরকার এই আসরে দলকে নাও পাঠাতে পারে বলে শোনা যাচ্ছে। এও শোনা যাচ্ছে, গত দ্বিপাক্ষিক সিরিজটা খেলার অনুমতি যে ভারত সরকার দেয়নি, সেটারও নাকি পাল্টা জবাব দিতে চায় পাকিস্তান। সূত্র: পিটিআই।
