
ট্রেভিস হেডের ব্যাটে বল লাগার পরই উড়ে গেল সব সন্দেহ। লং অন দিয়ে উড়তে উড়তে সেই বল সীমানা পার। হেডের ওই ছক্কাতে হয়ে গেল বিশ্ব রেকর্ড। টি-টোয়েন্টিতে দলীয় সর্বোচ্চ রানটা এত দিন ছিল শ্রীলঙ্কার। গ্লেন ম্যাক্সওয়েলের দুর্দান্ত এক সেঞ্চুরিতে সেই শ্রীলঙ্কার বিপক্ষে ওদেরই মাটিতে ২৬৩ করে নতুন রেকর্ডের মালিক হয়ে গেল অস্ট্রেলিয়া।
আন্তর্জাতিক টি-টোয়েন্টিতে এই প্রথম ওপেনিংয়ে নেমেছিলেন ম্যাক্সওয়েল। নতুন ভূমিকায় মানিয়ে নিতে একটু সময় নিয়েছিলেন। প্রথম তিন বলে কোনো রান নিতে পারেননি। প্রথম ৭ বলে ২ রান। অষ্টম বলে প্রথম চার মারলেন। সেই যে শুরু হলো ঝড়, ইনিংসের শেষ ওভারের আগ পর্যন্ত আর থামেননি। ১৪টি চার ও ৯টি ছক্কায় ৬৫ বলে ১৪৫ রান করেছেন। একসময় তো টি-টোয়েন্টিতে ব্যক্তিগত সর্বোচ্চ অস্ট্রেলিয়ার অ্যারন ফিঞ্চের ১৫৬ রানের রেকর্ডকেও হুমকির মুখে ফেলে দিয়েছিলেন। কিন্তু শেষ ওভারে মাত্র এক বল খেলার সুযোগ পান ম্যাক্সওয়েল। তাই এক ম্যাচেই দুটি বিশ্ব রেকর্ড দেখার সুযোগ হলো না দর্শকদের।অন্য একটি রেকর্ড ঠিকই করেছেন ম্যাক্সওয়েল। প্রথমবারের মতো ওপেনিংয়ে নেমে সেঞ্চুরি করতে পারেননি কোনো ব্যাটসম্যান। এর আগে সর্বোচ্চ ৯৬ রান করেছিলেন অস্ট্রেলিয়ারই ডেমিয়েন মার্টিন। সে রেকর্ড ভেঙে দিলেন এই ‘মেক শিফট’ ওপেনার। দুই ওপেনার অ্যারন ফিঞ্চ ও ক্রিস লিন চোট পাওয়াতেই আজ ইনিংস ওপেন করেছেন ম্যাক্সওয়েল। আর নেমেই ১৪৫ রানের অপরাজিত ইনিংস। সঙ্গী হিসেবে পেয়েছিলেন ডেভিড ওয়ার্নার (২৮), উসমান খাজা (৩৬) ও হেডকে (১৮ বলে ৪৫)। আর তাতেই তো ভেঙে গেল ২০০৭ সালে কেনিয়ার বিপক্ষে শ্রীলঙ্কার ২৬০ রানের রেকর্ডটি।
