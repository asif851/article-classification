
স্বৈরশাসকদের নিয়ে অনেক কথা কানে আসে—এর কতটা খবর আর কতটা গুঞ্জন, বলা কঠিন। উত্তর কোরিয়া এমনই খোলসে ঢুকে থাকা এক দেশ, ভেতরের খবর বাইরে আসা তো আরও কঠিন। এ কারণে সেই দেশ থেকেও আসে এমন কিছু খবর, যেগুলো চমকে দেয়। কিন্তু সত্যতা নিশ্চিত করা কঠিন। 
এবারের অলিম্পিকে উত্তর কোরিয়ার ব্যর্থ ক্রীড়াবিদেরা আশঙ্কা করছেন, তাঁদের না আবার কয়লাখনিতে কাজ করতে হয়! অলিম্পিকে যাওয়ার আগে যে লক্ষ্য উত্তর কোরিয়া ঠিক করেছিল, তার অংশও পূর্ণ হয়নি। সাফল্য পেলে যদি পুরস্কার অপেক্ষা করে থাকে, তাহলে ব্যর্থ হলে তিরস্কার ভোগ করতে হবে। এই হলো উত্তর কোরীয় নেতা কিম জং উনের নীতি। এর আগে বিশ্বকাপে ব্যর্থ ফুটবলারদেরও তিনি শাস্তি দিয়েছিলেন বলে খবর এসেছিল। কিম নাকি উত্তর কোরিয়া দলের জন্য লক্ষ্যই ঠিক করে দিয়েছিলেন—পাঁচটি সোনাসহ মোট ১৭টি পদক। সে লক্ষ্য অর্জন করতে পারেনি তাঁর দেশ। যদিও অনেক দেশের তুলনাতেই তাদের ফল ভালো। দুটি সোনাসহ মোট পদক সাতটি। তবে প্রতিবেশী ও প্রবল বৈরী দক্ষিণ কোরিয়ার প্রাপ্ত পদক ক্ষিপ্ত করে তুলতে পারে উত্তর কোরীয় নেতাকে। নয়টি সোনাসহ দক্ষিণ কোরিয়া পদক জিতেছে ২১টি। এবারের অলিম্পিকে ছেলেদের জিমন্যাস্টিকসের ভল্ট ইভেন্ট ও মেয়েদের ভারোত্তলনে সোনা জিতেছে উত্তর কোরিয়া। জিমন্যাস্ট রি সে গোয়াং ও ভারোত্তোলক রিম জং সিম যে বিপুল সংবর্ধনা ও উপহারের সাগরে ভাসবেন, সেটা বলাই বাহুল্য। বৈষয়িক বিভিন্ন পুরস্কার যেমন বাগি, টাকাপয়সা, দামি গাড়ি—সবই পেতে পারেন তাঁরা। কিন্তু ব্যর্থরা? দেশে ফেরার পর থেকেই ভয়ে সিটিয়ে আছেন। তাঁদের শঙ্কা, হয়তো অপেক্ষা করছে বড় শাস্তি।বাইরের জগৎ থেকে নিজেদের সম্পূর্ণ আলাদা করে রাখা এই দেশটির ওপর চোখ রাখেন এমন বিশ্লেষকেরা বলছেন, ব্যর্থ অলিম্পিয়ানদের কয়লাখনিতে পাঠিয়ে দেওয়া হতে পারে। তবে পুরোটাই নির্ভর করছে নেতা কিমের মেজাজ ও মর্জির ওপর। কিমের কথাই তো আইন!২০১০ সালের বিশ্বকাপে এশিয়ার অন্যতম প্রতিনিধি ছিল উত্তর কোরিয়া। গ্রুপ পর্বে ক্রিস্টিয়ানো রোনালদোর পর্তুগালের বিপক্ষে ৭-০ গোলে হেরে যাওয়ার পর জাতীয় ফুটবল দলের খেলোয়াড়দের ওপর নাকি নেমে এসেছিল দুর্ভোগ। সে দলের অনেককেই নাকি কয়লাখনিতে কাজ করে ব্যর্থতার দায় মেটাতে হয়েছিল। উত্তর কোরীয় কর্তৃপক্ষ অবশ্য এবারের অলিম্পিকে তাদের দেশের অ্যাথলেটদের নিয়ে গর্বই প্রকাশ করেছে। এক ঘোষণায় তারা বলেছে, ২০১২ সালে লন্ডন অলিম্পিকে আমাদের দলের পারফরম্যান্স খুব ভালো ছিল। এবার লন্ডনের মতো না হলেও খেলোয়াড়েরা খুব খারাপ করেনি। তাদের জন্য দেশে বীরোচিত সংবর্ধনাই অপেক্ষা করে আছে। সূত্র : দ্য সান।
