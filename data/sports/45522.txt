
বাংলাদেশ তিন টেস্টের সিরিজ খেলেছেই মাত্র দুটি। প্রথমটি ২০০৩ সালে পাকিস্তানের বিপক্ষে, পরেরটি ২০০৭ সালে শ্রীলঙ্কার বিপক্ষে। আর এবার প্রতিপক্ষ জিম্বাবুয়ে। প্রথম দুটি সিরিজ থেকে এবারের চিত্র একেবারেই ভিন্ন। পাকিস্তান-শ্রীলঙ্কার বিপক্ষে ধবলধোলাই কীভাবে ঠেকানো যায়, সে চিন্তা ছিল ওই সময়ের বাংলাদেশ অধিনায়কের মাথায়। আর এবার প্রতিপক্ষকে কীভাবে ৩-০ ব্যবধানে হারানো যায়, সেই চিন্তা বর্তমান অধিনায়ক মুশফিকুর রহিমের। খুলনা টেস্ট জিতেই মুশফিক বলেছিলেন জিম্বাবুয়েকে ৩-০ ব্যবধানে হারাতে চান। পরে যে কবারই সাংবাদিকদের মুখোমুখি হয়েছেন, একই কথা বলেছেন। আজ সংবাদ সম্মেলনেও সেই একই প্রত্যাশা পুনর্ব্যক্ত করলেন বাংলাদেশ অধিনায়ক, ‘ওরা (জিম্বাবুয়ে) প্রায় তিন সপ্তাহের মতো আমাদের এখানে আছে। আমাদের বোলিং-কন্ডিশন তারা জানে। তবে উইকেটটা যদি আমাদের শক্তি অনুযায়ী সহায়তা করে, তাহলে যত কষ্টই হোক, চেষ্টা করব টেস্টটা জিতে যেন সিরিজটা ৩-০ তে জিততে পারি। এখানে র‌্যাঙ্কিংয়েরও একটা ব্যাপার আছে, সেদিক থেকে বলব ৩-০ আমাদের লক্ষ্য।’মুশফিকের জন্য আরেকটা দিক দিয়ে এই টেস্ট বেশ তাৎপর্যময়। চট্টগ্রামেই টেস্টেই অধিনায়ক হিসেবে হাবিবুল বাশারকে টপকে যাবেন তিনি। সবকিছু ঠিক থাকলে কাল থেকেই তিনি বাংলাদেশকে সবচেয়ে বেশি টেস্টে নেতৃত্ব দেওয়া অধিনায়ক। এ প্রসঙ্গে বললেন, ‘এটা খুবই ব্যতিক্রমী ঘটনা। অবশ্যই খুব ভালো লাগছে। তবে বাস্তবতা হলো, শেষ দুটো টেস্ট আমরা যেভাবে জিতেছি তার চেয়ে কঠিন হবে এই টেস্টটা। তবে আমাদের আত্মবিশ্বাস আছে, ভালো খেললে আমরা জয়লাভ করব।’
