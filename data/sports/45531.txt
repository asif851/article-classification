
টি-টোয়েন্টি বিশ্বকাপের পরই ব্যর্থতার দায় নিয়ে চলে যেতে হয়েছে ওয়াকার ইউনিসকে। তারপর থেকেই কোচ খুঁজছে পাকিস্তান ক্রিকেট বোর্ড (পিসিবি)। শোনা গিয়েছিল, বাংলাদেশের সাবেক কোচ স্টুয়ার্ট ল-ই তাদের প্রথম পছন্দ। কিন্তু ল এখনই পাকিস্তানের কোচ হতে রাজি নন। সাবেক এই অস্ট্রেলিয়ান ব্যাটসম্যানকে পাওয়ার আশা বোধ হয় ছেড়েই দিতে হচ্ছে পিসিবিকে। কিছুদিন আগেই অস্ট্রেলিয়ার ব্যাটিং পরামর্শক হিসেবে যোগ দিয়েছেন ল। জুলাই থেকে সেপ্টেম্বর পর্যন্ত শ্রীলঙ্কা সফরে স্মিথ, ওয়ার্নারদের সঙ্গেই থাকবেন। এরপর আবার নভেম্বরে পাকিস্তানে আসবে অস্ট্রেলিয়া। কিন্তু ল জানিয়ে দিয়েছেন, ওই সময়ও পাকিস্তানের কোচ হিসেবে দায়িত্ব নিতে পারবেন না।অথচ ভারতের বার্তা সংস্থা পিটিআইকে পিসিবি প্রধান শাহরিয়ার খান ল’র ব্যাপারে নিজেদের আগ্রহের কথা জানিয়েছিলেন। তাঁকে কোচ হিসেবে পেতে প্রতিবন্ধকতা থাকলেও বলেছিলেন, তিনিই তাঁদের প্রথম পছন্দ। ল’কে যদি শেষ পর্যন্ত না পায়, তখন কোচ হিসেবে কাকে নেবে পিসিবি। সাবেক নিউজিল্যান্ড কোচ অ্যান্ডি মোলস ও সাবেক অস্ট্রেলিয়ান ব্যাটসম্যান ডিন জোন্সের ব্যাপারেও আগ্রহ আছে পিসিবির। দুজনের সঙ্গে তাঁরা কথাও বলছেন বলে জানিয়েছেন শাহরিয়ার ​খান। 
দেখা যাক, শেষ পর্যন্ত পাকিস্তানের কোচের ঘণ্টা কার গলায় বাঁধা পড়ে! সূত্র: ক্রিকেটনেক্সট, ক্রিকেট অস্ট্রেলিয়া।
