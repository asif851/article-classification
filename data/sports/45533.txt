
বিশ্বকাপ বাছাইয়ের ফিরতি ম্যাচ খেলতে ঢাকায় আসবে অস্ট্রেলিয়া ফুটবল দল। গতকালই নিশ্চিত করেছিল বাংলাদেশ ফুটবল ফেডারেশন (বাফুফে)। তবে অস্ট্রেলিয়া ফুটবল ফেডারেশন (এফএফএ) যে খুব খুশি মনে আসছে, তা নয়। নিরাপত্তা নিয়ে তাদের উদ্বেগ থেকেই গেছে। এখনো সেই উদ্বেগের কথা বেশ স্পষ্ট করেই বলা হচ্ছে এফএফএর পক্ষ থেকে। এমনকি এখনো নিরপেক্ষ ভেন্যুর আশাও ছাড়ছে না অস্ট্রেলিয়া।ঢাকার নিরাপত্তা নিয়ে প্রশ্ন তুলে এফএফএ ফিফার কাছে আবেদন করেছিল ম্যাচটি অন্য কোথায় সরিয়ে নিতে। কিন্তু ফুটবলের অভিভাবক সংস্থা এফএফএর আবেদনে সাড়া দেয়নি। অস্ট্রেলিয়া গত মাসে এএফসির (এশিয়ান ফুটবল কনফেডারেশন) সঙ্গেও এ নিয়ে আলোচনা করে। ফিফার পর এএফসির পক্ষ থেকেও বলা হয়, ঢাকায় এই ম্যাচ হতে এখনো কোনো সমস্যা দেখছে না তারা। খেলোয়াড়দের নিরাপত্তার বিষয়টি সর্বোচ্চ গুরুত্ব দেওয়া হবে, তবে নিরপেক্ষ ভেন্যুতে ম্যাচ আয়োজনের প্রয়োজন এখন পর্যন্ত তারা দেখছে না। বাছাই পর্বে গত ম্যাচে জর্ডানের কাছে ২-০ গোলে হেরে চাপে পড়ে যাওয়া অস্ট্রেলিয়ার কাছে এই ম্যাচটি ‘ওয়াক ওভার’ দেওয়ার সুযোগও নে​ই। এ কারণে গতকাল বিকেলে বাফুফেকে এফএফএ জানিয়ে দিয়েছে, ১৪ নভেম্বর রাতে তারা ঢাকায় আসতে পারে। ১৭ নভেম্বর ম্যাচটি হওয়ার কথা। তবে এফএফএ প্রধান ডেবিট গ্যালপ আজ অস্ট্রেলীয় সংবাদমাধ্যমকে বলেছেন, ‘নিরপেক্ষ ভেন্যুতে ম্যাচটি হওয়ার সম্ভাবনা এখনো আছে। কিন্তু এই মুহূর্তে ফিফা আমাদের সেটি দিচ্ছে না। আমরা প্রথমে বলেছিলাম আমরা নিরপেক্ষ ভেন্যুতে খেলতেই স্বাচ্ছন্দ্য বোধ করব। কিন্তু সেটি প্রত্যাখ্যাত হয়েছে।’
তবে ফিফা অস্ট্রেলিয়াকে আশ্বস্ত করেছে, বাংলাদেশের নিরাপত্তা পরিস্থিতি খতিয়ে দেখা হচ্ছে। ফিফার কাছে নিরাপত্তা বিষয়ে অস্ট্রেলিয়ার কিছু জিজ্ঞাসা আছে বলেও জানিয়েছেন গ্যালপ। অস্ট্রেলিয়া সরকার যে বাংলাদেশে অস্ট্রেলীয় নাগরিকদের সর্বোচ্চ সতর্কতার সঙ্গে চলাফেরা করার পরামর্শ দিয়েছে, সেটিও উল্লেখ করেছেন। তবে তিনি এও বলছেন, সাবধানে চলাফেরা করতে বলা হয়েছে, এই পর্যন্তই। বাংলাদেশে যাওয়া যাবে না—অস্ট্রেলীয় সরকারের পক্ষ থেকে এমন নিষেধাজ্ঞা যে নেই, সেটিও জানিয়েছেন তিনি। এফএফএ অবশ্য এখনো ফিফা, এএফসি, বাফুফে ও পররাষ্ট্র মন্ত্রণালয়ের সঙ্গে নানাভাবে আলোচনা চালিয়ে যাচ্ছে। তবে ম্যাচটি বাংলাদেশে হচ্ছে ধরে নিয়েই পরবর্তী কাজগুলো করতে হচ্ছে তাদের। এরই মধ্যে ঘোষণা করা হয়েছে দল। পূর্ণ শক্তির দল নিয়েই বাংলাদেশে আসবে অস্ট্রেলিয়া। চোট কাটিয়ে দলে ফিরেছেন মিলে জেডিনাক, ম্যাট রায়ানের মতো গুরুত্বপূর্ণ খেলোয়াড়েরা। ৩ সেপ্টেম্বর পার্থে বাংলাদেশ ৫-০ গোলে হেরে যায় অস্ট্রেলিয়ার কাছে। সূত্র: সিডনি মর্নিং হেরাল্ড।
