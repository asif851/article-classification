
• মার্চের ২৭ তারিখে লাওসের বিপক্ষে আন্তর্জাতিক প্রীতি ম্যাচ খেলবে বাংলাদেশ। • কাতার ও থাইল্যান্ডে ক্যাম্প করবে জাতীয় দল। • থাইল্যান্ডে দুটি প্রীতি ম্যাচ খেলবে লাল-সবুজ জার্সিধারীরা।
অবশেষে ঘুম ভেঙেছে বাংলাদেশ ফুটবল ফেডারেশনের (বাফুফে)। বাংলাদেশ জাতীয় ফুটবল দলকে নতুনভাবে তৈরি করতে প্রয়োজনীয় পদক্ষেপ গ্রহণ করেছে বাফুফে। এ লক্ষ্যে কাতারে ক্যাম্প ও থাইল্যান্ডে দুটি প্রীতি ম্যাচ খেলার আয়োজন করা হয়েছে। এ ছাড়া লাওসের বিপক্ষে আন্তর্জাতিক প্রীতি ম্যাচের সূচি তো আগেই ঠিক করা আছে। এতে জাতীয় ফুটবল দলের কোচ অস্ট্রেলিয়ান অ্যান্ডো ওর্ডের মুখে ফুটেছে চওড়া হাসি। 
সেই যে জাতীয় দলের দায়িত্ব নিয়ে কবে এসেছিলেন অ্যান্ডো, দল নিয়ে মাঠে নামারই সুযোগই পাচ্ছিলেন না। বয়সভিত্তিক দলের সঙ্গেই কাটছিল তাঁর সময়। অবশেষে আগামী মাসে লাওসের বিপক্ষে আন্তর্জাতিক প্রীতি ম্যাচ দিয়ে বাংলাদেশের ডাগ আউটে অভিষেক হবে অ্যান্ডোর। ২৭ মার্চ লাওসে গিয়ে ম্যাচটি খেলবে বাংলাদেশ দল। ২০১৬ সালের ১০ অক্টোবরে ভুটান ‘ট্র্যাজেডি’র পর এটা হবে জাতীয় দলের প্রথম ম্যাচ। জাতীয় দলের ক্যাম্প আজ থেকেই শুরু হয়েছে বাংলাদেশ ক্রীড়া শিক্ষাপ্রতিষ্ঠানে (বিকেএসপি)। ক্যাম্প শেষে ২৮ ফেব্রুয়ারি বাংলাদেশ দল কাতারে যাবে। সেখানে দুই সপ্তাহের ক্যাম্পে ম্যাচও খেলা হবে। কাতার থেকে ১৪ মার্চ দেশে ফিরে জাতীয় দল আবার ১৯ তারিখে রওনা হবে থাইল্যান্ডে। সেখানে ২১ ও ২৩ মার্চ স্থানীয় ক্লাব দলের বিপক্ষে দুটি প্রীতি ম্যাচ খেলবে অ্যান্ডো ওর্ডের শিষ্যরা। এরপরই বহুপ্রতীক্ষিত লাওসের বিপক্ষে ম্যাচ। আজ সংবাদ সম্মেলনে এ পরিকল্পনা ঘোষণা করেছেন জাতীয় দল ম্যানেজমেন্ট কমিটির চেয়ারম্যান কাজী নাবিল আহমেদ। মূলত সেপ্টেম্বরের সাফ ফুটবল সামনে রেখেই এ পরিকল্পনা।
