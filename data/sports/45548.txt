
ভারতীয় ক্রিকেট বোর্ডের (বিসিসিআই) লোগো নিয়ে প্রশ্ন উঠেছে। প্রশ্নটি তুলেছে ভারতের কেন্দ্রীয় তথ্য কমিশন (সিআইসি)। এটিকে ব্রিটিশ ঔপনিবেশিকতার প্রতীক হিসেবে উল্লেখ করে ভারতের প্রধানমন্ত্রীর কার্যালয়ের কাছে বিষয়টি জানতে চেয়েছে তারা।
তথ্য কমিশনার শ্রীধর আচার্যুলুর মতে, ১৮৫৭ সালে সিপাহি বিদ্রোহের পর ব্রিটিশ সরকার যেসব ভারতীয়কে নিজেদের লোক মনে করত, তাদের স্টার অব ইন্ডিয়া উপাধি দিত। এতে ওই ব্যক্তিরা অনেকটা ‘নাইটহুড’ পাওয়া ব্যক্তিবর্গের মতো সুযোগ-সুবিধা ভোগ করতেন। ১৯৪৮ সালের পর এ ধরনের উপাধি দেওয়া বন্ধ হয়ে যায়। ভারতীয় তথ্য কমিশনারের মতে, বিসিসিআই লোগোর তারাটি সেই স্টার অব ইন্ডিয়ার মতোই। তিনি প্রশ্ন তুলেছেন ভারতীয় ক্রিকেটের সর্বোচ্চ সংস্থা কি সেই ব্রিটিশ উপনিবেশের প্রতীক বয়ে নিয়ে বেড়াচ্ছে? তিনি ভারতীয় ক্রিকেট বোর্ডের লোগোতে ভারতের একান্ত নিজস্ব প্রতীক ব্যবহারের পক্ষে যুক্তি দিয়েছেন।১৯২৮ সালে ভারতীয় ক্রিকেট কন্ট্রোল বোর্ডের প্রতীক হিসেবে এই লোগোটি ব্রিটিশ রাজের অনুমোদন পায়। ১৯৩২ সালে প্রথম টেস্ট খেলার সুযোগ পায় ভারত। সিআইসি বিসিসিআইকে তথ্য অধিকার আইনের আওতায় নিয়ে আসার ব্যাপারটিও বলেছে প্রধানমন্ত্রীর কার্যালয়কে।
