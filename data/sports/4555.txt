



হাসিনের অভিযোগ, শামি তাঁর ভাইকে দিয়ে আমাকে খুন করে দেহটা জঙ্গলে পুঁতে রাখতে চেয়েছিল
কোহলির মতো শামিও বলিউডের অভিনেত্রী বিয়ে করতে চেয়েছিলেন, হাসিনের দাবি
হাসিনকে খাবারে বিষ মিশিয়েও খুনের চেষ্টা করা হয়েছে
পুলিশের কাছে লিখিত অভিযোগ করেছেন হাসিন


একে একে বেরিয়ে আসছে মোহাম্মদ শামির দাম্পত্য জীবনের বিতর্কিত সব অধ্যায়। ভারতীয় এ পেসারের জীবনসঙ্গী হাসিন জাহান নিজেই হাটে হাঁড়ি ভাঙছেন। হাসিন কলকাতা পুলিশের কাছে লিখিত অভিযোগে দাবি করেন, খাবারের সঙ্গে বিষ মিশিয়ে তাঁকে হত্যার চেষ্টা করেছিল শামির পরিবার। এবার ইন্ডিয়া টিভিকে হাসিনের ভাষ্য, শামি উত্তর প্রদেশে তাঁর ভাইকে বলেছিলেন আমাকে খুন করে দেহটা জঙ্গলে পুঁতে রাখতে!শামির সঙ্গে দাম্পত্য জীবন নিয়ে বিতর্কিত সব ঘটনা ফাঁস করে দেওয়ায় হাসিন এখন ভারতের বেশির ভাগ সংবাদমাধ্যমের শিরোনাম। গত বুধবার থেকেই এমন চলছে। বেরিয়ে আসছে একের পর এক বিস্ফোরক তথ্য। গতকাল যেমন ইন্ডিয়া টিভিকে হাসিন বললেন, ‘কোহলির মতোই বলিউড অভিনেত্রী বিয়ে করতে চেয়েছিল শামি। আমাকে দ্রুতই বিয়ে করাকে সে ভেবেছিল তাঁর জীবনের বড় ভুল। গত দুই বছর সে আমাকে যেভাবে খুশি সেভাবে মানসিক ও শারীরিক নির্যাতন করেছে। অথচ শামিকে বিয়ে করার পর আমি মডেলিং ও চাকরি ছেড়েছি।’আইপিএলে হাসিনের সঙ্গে পরিচয় হয়েছিল শামির। হাসিন তখন কলকাতা নাইট রাইডার্সের চিয়ারলিডার। ২০১৪ সালে বিয়ে করেন তাঁরা। কিন্তু দাম্পত্য জীবনে হাসিন সুখী হতে পারেননি। বিবাহবহির্ভূত একাধিক মেয়ের সঙ্গে সম্পর্কে জড়িয়ে পড়েছিলেন ভারতের হয়ে ৩০ টেস্ট ও ৫০ ওয়ানডে খেলা এ পেসার। এর আগে হাসিন দাবি করেছিলেন, পাকিস্তানে নাকি কোন এক মেয়েকে শামি বিয়েও করেছেন!এবার সংবাদমাধ্যমকে হাসিন বলেন, ‘পাঁচ বছর ধরে শামি অন্য কারও সঙ্গে সম্পর্কে জড়িত ছিল। বিয়ের আগে সে আমাকে মিথ্যা বলেছে এবং আবেগকে অস্ত্র বানিয়ে প্রতারণা করেছে। শামি আসলে দুমুখো মানুষ। বিয়ের আগে তুবা নামের এক মেয়ের সঙ্গে যে তাঁর সম্পর্ক ছিল, সেটা আমাকে কখনো বলেনি।’উত্তর প্রদেশে জন্ম নেওয়া শামি পশ্চিমবঙ্গের হয়ে ভারতের ঘরোয়া ক্রিকেটে খেলেন। কলকাতা পুলিশের কাছে লিখিত অভিযোগপত্রে হাসিনের দাবি, শামির পরিবারের সঙ্গে নাকি সমাজবিরোধীদের যোগাযোগ আছে! সেখানে নিজের স্বামীর ব্যাপারে হাসিনের অভিযোগপত্রের প্রতিলিপি পেয়েছে ভারতীয় সংবাদমাধ্যম। শামির বিরুদ্ধে পাঁচটি ধারায় অভিযোগ দায়ের করা হয়েছে। সেই অভিযোগপত্রে হাসিনের দাবি, ‘গত ৭ ডিসেম্বর শামির সঙ্গে উত্তর প্রদেশে তাঁর গ্রামের বাড়িতে যাই। সেখানে আমার স্বামী ওর দাদার সঙ্গে ঘনিষ্ঠ হতে জবরদস্তি করে। এরপরই আমাকে খাবারের সঙ্গে ঘুমের ওষুধ মিশিয়ে মেরে ফেলার চেষ্টা করা হয়েছিল। কিন্তু ভাগ্যের জোরে আমি প্রাণ বাঁচিয়ে কলকাতায় ফিরি।’হাসিনের অভিযোগনামার এখানেই শেষ নয়। সংবাদমাধ্যমের কাছে তিনি শামির বিরুদ্ধে গুরুতর সব অভিযোগ তুলেছেন, ‘শামি সব সময় আমাকে ডিভোর্সের ব্যাপারে জিজ্ঞেস করে। ২০১৭ সালে আমার বদলে সে তাঁর পাকিস্তানি মেয়ে বন্ধুকে শ্রীলঙ্কা সফরে নিয়ে যেতে চেয়েছিল। উত্তর প্রদেশে সে তাঁর ভাইকে বলেছিল আমাকে খুন করে দেহটা জঙ্গলে পুঁতে রাখতে। কোনো সামাজিক অনুষ্ঠানে সে আমাকে কখনোই স্ত্রী হিসেবে স্বীকৃতি দেয়নি।’হাসিন কিন্তু শামির বিরুদ্ধে পুলিশের কাছে অভিযোগ দায়ের করেই থামছেন না। ভারতীয় ক্রিকেট বোর্ডেও (বিসিসিআই) স্বামীর বিরুদ্ধে লিখিত অভিযোগের প্রস্তুতি নিচ্ছেন তিনি। হাসিনের ভাষ্য, ‘ভারতীয় ক্রিকেট বোর্ডেও লিখিত অভিযোগ জানাতে চাই। কারণ, ইতিমধ্যেই বোর্ড এ ব্যাপারে জানতে চেয়েছে আমার আইনজীবীর কাছে।’
