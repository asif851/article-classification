
দুটো বিশ্বকাপ খেলে মাত্র এক গোল। এমন খেলোয়াড়ের পেছনে বাজি ধরবেন? রাজি হচ্ছেন না তো? জেনে রাখুন খেলোয়াড়টির নাম লিওনেল মেসি! নামটা মেসি বলেই বিশ্বকাপে বিবর্ণ রেকর্ড থাকার পরও ব্রাজিল বিশ্বকাপ গোল্ডেন বুটজয়ীদের বাজিতে আর্জেন্টাইন অধিনায়কই সবার চেয়ে এগিয়ে।বিখ্যাত বাজিকর প্রতিষ্ঠান উইলিয়াম হিলের লাস ভেসাগ শাখায় মেসির ওপর বাজির দর ১৫/২। মজার ব্যাপার হলো, ফর্মের তুঙ্গে থাকার পরও এক নম্বর তো নয়ই, বাজিকরদের ফেবারিটের তালিকায় দুইয়েও জায়গা পাননি ক্রিস্টিয়ানো রোনালদো। তিনি আছেন তিনে (১২/১)। দুইয়ে আছেন নেইমার (১০/১)।ইনজুরিতে পড়ে বিশ্বকাপ অনিশ্চিত হয়ে গেছে লুইস সুয়ারেজের। তবে এই অপ্রত্যাশিত ইনজুরির পরও বাজির দরে চারে আছেন সুয়ারেজ (১৪/১)। আর্জেন্টিনার আক্রমণভাগ কতটা তারকাবহুল, সেটা এই বাজির দর থেকেও আন্দাজ করে নেওয়া যায়। বাজিকরদের ফেবারিটের তালিকায় থাকা প্রথম ছয়জনের তিনজনই আর্জেন্টিনার। পাঁচে সার্জিও আগুয়েরো (১৬/১), ছয়ে গঞ্জালো হিগুয়েইন (২০/১)।বাজিকরদের ফেবারিটের তালিকায় মেসি এগিয়ে থাকলেও জুয়াড়িদের ফেবারিটের তালিকায় কে এগিয়ে? জুয়াড়িরা মেসির ওপর বেশি বাজি ধরছেন, নাকি নেইমার বা রোনালদোর ওপর? সেটা জানা যাবে কিছুদিনের মধ্যেই।
