
দেশের হয়ে শততম ম্যাচ। তাও আবার ব্রাজিলের ‘ঐতিহাসিক’ মারাকানা স্টেডিয়ামে। উপলক্ষটা বৃথা যায়নি ইতালীয় প্লেমেকার আন্দ্রেয়া পিরলোর। নিজে গোল করেছেন, অবদান রেখেছেন দলের জয়ে।
কনফেডারেশনস কাপে নিজেদের প্রথম ম্যাচে গত রাতে মেক্সিকোকে ২-১ গোলে হারিয়েছে ইতালি। ম্যাচের প্রথম গোলটি পিরলোর। ২৭ মিনিটে ফ্রি-কিক থেকে পাওয়া ওই গোলে এগিয়ে যায় ইতালি। ইতালীয়দের অবশ্য বেশিক্ষণ এগিয়ে থাকা হয়নি। সাত মিনিট পরই পেনাল্টি থেকে গোল করে সমতায় ফেরে মেক্সিকো। এরপর গোলের জন্য দুই দলের দীর্ঘ অপেক্ষা। শেষ পর্যন্ত ৭৮ মিনিটে গিয়ে দেখা মেলে গোলের। দুর্দান্ত এক গোল করে পিরলোকে জয় উপহার দেন মারিও বালোতেল্লি। ‘ব্যাড বয়’খ্যাত এই খেলোয়াড় এর আগেও বেশ কয়েকটি ভালো সুযোগ পেয়েছিলেন; তবে তা সফল হয়নি।
গত রাতের ম্যাচের মধ্য দিয়ে ইতালির ইতিহাসে পঞ্চম ফুটবলার হিসেবে ১০০তম ম্যাচ খেলার কৃতিত্ব অর্জন করলেন পিরলো। ইতালির হয়ে সবচেয়ে বেশি ম্যাচ খেলার কৃতিত্বটা ফ্যাবিও ক্যানাভারোর। ১৩৬টি ম্যাচ খেলেছেন সাবেক এই ডিফেন্ডার। এরপর আছেন জিয়ানলুইজি বুফন (১২৬), পাওলো মালদিনি (১২৬) ও দিনো জফ (১১২)। সূত্র: রয়টার্স।
