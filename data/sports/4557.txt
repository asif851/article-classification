
ব্যাট হাতে দারুণ ফর্মে আছেন। ৪৩৩ রান করেছেন। রান তোলার দিক দিয়ে টেবিলের সবার ওপরে। কিন্তু তাঁর দল যে একেবারেই ফেলটুশ। পয়েন্ট টেবিলে আট দলের মধ্যে সাতে পড়ে আছে রয়্যাল চ্যালেঞ্জার্স বেঙ্গালুরু। মড়ার ওপর খাঁড়ার ঘা হয়ে এসেছে একের পর এক ম্যাচে জরিমানা গোনা। এখন পর্যন্ত এবারের আইপিএলে ৩৬ লাখ রুপি জরিমানা গোনা হয়েই গেছে বিরাট কোহলির।২২ এপ্রিল রাইজিং পুনে সুপারজায়ান্টসদের বিপক্ষে ম্যাচের পর ১২ লাখ রুপি জরিমানা করা হয় স্লো ওভার রেটের কারণে। গত সোমবার কলকাতা নাইট রাইডার্সের বিপক্ষে একই অপরাধ করায় জরিমানা হয়েছে ২৪ লাখ রুপির। আগামীকাল বেঙ্গালুরুর ম্যাচটা ভয়ে ভয়েই খেলতে নামবেন কোহলি। এবারও ​স্লো ওভার রে​ট হলে জরিমানা হবে ৩০ লাখ রুপি; সঙ্গে তিনবার এই অপরাধ করায় এক ম্যাচ নিষিদ্ধ হবেন অধিনায়ক!আইপিএলে ওভার রেটের নিয়মটা বড়ই কড়াকড়ি করা হয়েছে। এর আগেও বড় অঙ্কের জরিমানা অনেকেই গুনেছেন। বিশেষ করে পেসনির্ভর দলগুলো ঠিক সময়ে ওভার শেষই করতে পারে না। এবার যে চারদিক থেকেই শনির দশা চলছে কোহলির, হোক না ব্যাটের ফর্মটায় আছেন বৃহস্পতি তুঙ্গে। সেটা তো কাজে আসতে হবে, নাকি!
কোহলি এরই মধ্যে ভারতের শীর্ষ আয় করা তারকাদের একজন। তবু ৩৬ লাখ রুপির অঙ্ক তাঁর জন্যও অনেক ​বড়। এর চেয়েও বড় যদি দলের সেরা খেলোয়াড়টিকে এক ম্যাচের জন্য হারিয়ে ফেলে বেঙ্গালুরু​। পরের ম্যাচটা তাই সাবধানেই খেলতে হবে কোহলির দলকে।
