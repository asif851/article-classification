
ডন ব্র্যাডম্যানকে ‘পেরিয়েছেন’ আগেই। সেই ‘২৯’ পেরিয়ে ত্রিশে ঢুকেছেন। এবার ইউনিস খান আরেকটি অভিজাত ক্লাবে ঢুকলেন। যেখানে আছেন টেন্ডুলকার-পন্টিং-সাঙ্গাকারা-দ্রাবিড়-লারা-জয়াবর্ধনেদের মতো একালের গ্রেট। আছেন সুনীল গাভাস্কারও। টেস্ট ইতিহাসে ত্রিশের বেশি সেঞ্চুরি আছে দশজনের। নয়জন ছিল। আজ ৩১তম সেঞ্চুরি করে ক্লাবটিকে দশজনের রূপ দিলেন ইউনিস খান।ইউনিসের সেঞ্চুরির আনন্দ আছে। সেই আনন্দকে বাড়তি মাত্রা দিয়েছে প্রথম পাকিস্তানি হিসেবে টেস্টে নয় হাজার রানের তালিকায় ঢুকে পড়া। আছে মিসবাহ-উল হকের ম্যাচে জোড়া সেঞ্চুরি একটুর জন্য না-পাওয়ার হতাশাও। আগের ইনিংসে ১০২ রান করা মিসবাহ আজ আউট হয়েছেন ৮৭ করে। ‘দুই বুড়ো’র সঙ্গে আসাদ শফিকের ৭৯ রানের ইনিংসে ৩৫৪ তুলে ইনিংস ঘোষণা করেছে পাকিস্তান। দুবাই টেস্ট জয়ের জন্য ইংল্যান্ডের সামনে লক্ষ্য ছিল ‘মাত্র’ ৪৯১ রানের। ৩ উইকেটে ১৩০ রান নিয়ে দিন শেষ করেছে ইংলিশরা। ৩৬০ রানে পিছিয়ে থেকে কাল শেষ দিনে তারা মাঠে নামবে। জয়? সাত উইকেট হাতে রেখে ৯০ ওভার পার করে দেওয়ার মিশনটাই হয়তো বেশি বাস্তববাদী।শেষ সেশনে ইয়ান বেলকে না হারালে শেষ দিনে লড়াইয়ের জন্য আরও একজনকে বেশি পেত ইংল্যান্ড। ১৯ রানের মধ্যে দুই ওপেনারকে হারিয়ে ফেলার ধাক্কা বেল বেশ ভালোভাবেই সামলে নিয়েছিলেন জো রুটের সঙ্গে ১০২ রানের জুটিটায়। ১৩৪ বলে ৫৯ রানে অপরাজিত রুট অবশ্য বেশ শেকড় গড়ে বসেছেন। আড়াই বছর আগে এর চেয়েও বাজে অবস্থায় টেস্ট ড্র করে ফেলেছিল ইংল্যান্ড। রোমাঞ্চকর এক ম্যাচের সাক্ষী হয়ে থাকা অকল্যান্ড টেস্টটার প্রেরণা নিয়েই মাঠে নামতে পারে কুকের দল।
