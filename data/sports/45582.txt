
আয়ারল্যান্ড সফর আর চ্যাম্পিয়নস ট্রফির ব্যস্ততার পর হাতে পাওয়া অবসর। আর এর মধ্যেই খুশির ঈদ—বাংলাদেশ অধিনায়ক মাশরাফি বিন মুর্তজা নড়াইলের নিসর্গে ঈদটা উপভোগ করছেন দারুণভাবেই। শেকড়ের টানে মাশরাফি সব সময়ই ছুটে আসেন নিজের শহরে। এখন পারিবারিক ব্যস্ততা বেড়েছে। তবু ঈদটা নিজের বাড়িতে করা চাই। এখানে ঈদ করাটা যে সব সময়ই উপভোগ করেন।
আজ সোমবার সকালে দলবল নিয়েই হাজির হয়েছিলেন নড়াইলের কেন্দ্রীয় ঈদগাহে। কোলে ছেলে সাহেল মুর্তজা, সঙ্গে মামা নাহিদুল ইসলাম, ছিলেন ছোট ভাই সিজার ও তাঁর বন্ধুরাও। ছেলে সাহেলের মতোই বাংলাদেশ অধিনায়কের পরেছিলেন লাল পাঞ্জাবি আর কালো পায়জামা।
নামাজ শেষে সবার আগ্রহের কেন্দ্রেই ছিলেন। প্রিয় তারকার সঙ্গে কোলাকুলি করা ছিল উদ্দেশ্য। মাশরাফি জনতার সেই ইচ্ছা মিটিয়েছেন ধৈর্যের সঙ্গে। দিনের বাকি অংশটা কাটাবেন প্রিয়জনদের সঙ্গে।
ঈদের নামাজে দেশ ও দেশের মানুষের জন্য দোয়া করেছেন বলে জানিয়েছেন মাশরাফি।
 
 
