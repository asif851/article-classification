



কাল অনুশীলন করেনি ভারত, তাদের অনুশীলন নেই আজও।
ভারত সবশেষ অনুশীলন করেছে নিদাহাস ট্রফি শুরুর আগের দিন ৫ মার্চ।
খেলোয়াড়দের সতেজ ও চনমনে রাখতেই ভারতীয় দলের এই পরিকল্পনা।


ভারতের বিপক্ষে ম্যাচ খেলে বাংলাদেশ গতকাল অনুশীলন করেনি। এক দিনের বিরতিতে আবার ম্যাচ খেলতে হবে বলে বাংলাদেশ একটু ‘জিরিয়ে’ নিয়েছে। কাল অনুশীলন করেনি ভারতও। করবে না আজও।
ভারত সবশেষে অনুশীলন করেছে কবে? মনে করতে একটু সময়ই লাগল। রোহিত শর্মার দল সবশেষ অনুশীলন করেছে নিদাহাস ট্রফি শুরুর আগের দিন ৫ মার্চ। ৬ মার্চ প্রতিযোগিতার শুরুর দিন শ্রীলঙ্কার সঙ্গে খেলেছিল বাংলাদেশ। মাঝে এক দিনের বিরতি, ৮ মার্চ আবার খেলতে হয়েছে বাংলাদেশের বিপক্ষে। টানা দুই ম্যাচের ধকল কাটাতে ভারত অনুশীলন করেনি ৯ মার্চ। ভারতীয় দল বিশ্রামে থাকছে আজও।
দলের লিয়াজোঁ কর্মকর্তা বললেন, ‘যেদিন ম্যাচ থাকে, সাধারণত তার পরদিন বিশ্রাম থাকে। আজ আবার অন্য দুটি দলের ম্যাচ আছে। ভারতীয় দল অনুশীলন করবে না আজ। অনুশীলন করবে রোববার সকালে প্রেমাদাসায়।’
টানা ম্যাচের ধকল কাটাতে অনুশীলনে বিরতি থাকতেই পারে। হতে পারে খেলোয়াড়দের আরও সতেজ-চনমনে করে তুলতে ভারতীয় টিম ম্যানেজমেন্ট বিশ্রাম একটু বাড়িয়ে দিচ্ছে। স্বাগতিক শ্রীলঙ্কা যদিও ম্যাচের পরদিন ছাড়া অনুশীলনে কোনো বিরতি দেয়নি। নিদাহাস ট্রফিতে এখন পর্যন্ত দুটি ম্যাচ খেলে এক জয় আর এক পরাজয়ে পয়েন্ট তালিকার দুইয়ে আছে ভারত।
