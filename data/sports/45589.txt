
অস্ট্রেলিয়া-বাংলাদেশ টেস্ট সিরিজে জাদুকরি সময় কাটছে স্পিনারদের। ঢাকা টেস্টে একাই ১০ উইকেট নিয়েছিলেন বাংলাদেশের সাকিব আল হাসান। চট্টগ্রাম টেস্টে সেই একই কীর্তি গড়লেন অস্ট্রেলীয় স্পিনার নাথান লায়ন। এর মধ্য দিয়ে ১৩০ বছরের পুরোনো একটি রেকর্ডও ভাঙলেন অস্ট্রেলিয়ার ক্রিকেট ইতিহাসে সবচেয়ে সফল এ অফ স্পিনার।
এই সিরিজে ২২ উইকেট নিয়েছেন লায়ন। দুই টেস্টের সিরিজে অস্ট্রেলীয় বোলারদের মধ্যে সর্বোচ্চ ১৮ উইকেট নেওয়ার রেকর্ড এত দিন দখলে রেখেছিলেন জেজে ফেরিস। ইংল্যান্ড ও অস্ট্রেলিয়া দুই দলের হয়েই টেস্ট খেলেছিলেন বাঁহাতি এ পেসার। ১৮৮৭ সালে অস্ট্রেলিয়ার হয়ে দুই ম্যাচের অ্যাশেজ সিরিজ দিয়ে তাঁর অভিষেক ঘটেছিল টেস্ট ক্রিকেটে। সেই সিরিজে ক্যারিয়ারের প্রথম দুই ম্যাচেই ১৮ উইকেট নিয়েছিলেন ফেরিস। ১৩০ বছর আগের সেই রেকর্ড আজ ভেঙে ফেললেন লায়ন।
চট্টগ্রামে বাংলাদেশের প্রথম ইনিংসে ৭ উইকেট নিয়েছিলেন লায়ন। দ্বিতীয় ইনিংসে মধ্যাহ্ন বিরতি পর্যন্ত অস্ট্রেলিয়ার তুলে নেওয়া ৫ উইকেটের ৩টিই লায়নের। শেষ উইকেটটি ছিল সাকিবের। এটি দিয়ে ফেরিসকে টপকে যান লায়ন। পরে আরও ৩ উইকেট নেন তিনি। সব মিলিয়ে মোট ১৩ উইকেট পেয়েছেন চট্টগ্রামে। দুই টেস্টের সিরিজে অস্ট্রেলীয় বোলারদের মধ্যে লায়ন এখন সর্বোচ্চ উইকেট শিকারি। ঢাকা টেস্টে ৯ উইকেট নিয়েছিলেন লায়ন। ২০০৩ সালে বাংলাদেশের বিপক্ষে দুই টেস্টের সিরিজে ১৭ উইকেট নিয়েছিলেন অস্ট্রেলিয়ার সাবেক লেগ স্পিনার স্টুয়ার্ট ম্যাকগিল। তবে টেস্ট ইতিহাসে দুই ম্যাচের সিরিজে সর্বোচ্চ উইকেট শিকারি বোলার রঙ্গনা হেরাথ। লঙ্কান এই বাঁহাতি স্পিনার ২০১৪ সালে পাকিস্তানের বিপক্ষে ২৩ উইকেট নিয়েছিলেন।
বাংলাদেশের দুই ইনিংস মিলিয়ে ১৫৪ রানে ১৩ উইকেট নিলেন লায়ন। ক্যারিয়ারসেরা বোলিং করে তিনি গড়লেন আরও একটি মাইলফলক। এশিয়ার মাটিতে টেস্টে কোনো অস্ট্রেলিয়ানের এটাই সেরা বোলিং। এশিয়ায় সব মিলিয়ে কোনো টেস্টে ১৩ উইকেট নিতে পেরেছেন শুধু লায়ন আর ইয়ান বোথাম। চলতি বছর সর্বোচ্চ উইকেট শিকারিও এখন লায়ন। ৭ টেস্টে ৪৬ উইকেট নিয়ে তিনি টপকে গেলেন রবিচন্দ্র অশ্বিনকে। টেস্টে এ নিয়ে টানা তিন ইনিংসে ন্যূনতম ৫টি করে উইকেট নিলেন লায়ন। অস্ট্রেলিয়ার হয়ে সর্বশেষ ২০০৪ সালে এ কীর্তি গড়েছিলেন শেন ওয়ার্ন।
হিউ ট্রাম্বলের পর অস্ট্রেলিয়ার ক্রিকেট ইতিহাসে দ্বিতীয় অফ স্পিনার হিসেবে টেস্টে দুবার ন্যূনতম ১০ উইকেট নিলেন লায়ন। দুই বছর আগে এই হিউ ট্রাম্বলকে টপকেই অস্ট্রেলিয়ার টেস্ট ইতিহাসে অফ স্পিনারদের মধ্যে সর্বোচ্চ উইকেট শিকারের রেকর্ড গড়েছিলেন লায়ন—যে কারণে সতীর্থরা তাঁকে ডাকেন ‘গোট’ (GOAT) নামে! অর্থাৎ গ্রেটেস্ট অব অলটাইম!
 
