
আইপিএলের প্রথম ম্যাচেই ক্রিস গেইল ছুঁয়ে যেতে পারতেন অনন্য মাইলফলকটি। কিন্তু সেটি হয়নি। সানরাইজার্স হায়দরাবাদের বিপক্ষে ৩২ রানে আউট হয়ে তাঁর অপেক্ষাটা বেড়েছে। প্রথম ব্যাটসম্যান হিসেবে ঘরোয়া টি-টোয়েন্টি ক্রিকেটে ১০ হাজার রানের মাইলফলক স্পর্শ করতে তাঁর প্রয়োজন আর মাত্র ৩১ রান।গেইলের এই রেকর্ডটি অবশ্য আন্তর্জাতিক টি-টোয়েন্টি বাদ দিয়েই। সেটি ধরলে তিনি আরও আগে ১০ হাজার রানের মাইলফলক পেরিয়ে গেছেন। আন্তর্জাতিক টি-টোয়েন্টিতে তাঁর রান ১ হাজার ৫১৯। ঘরোয়া টি-টোয়েন্টি ক্রিকেটে গতকাল পর্যন্ত তাঁর রান ৯ হাজার ৯৬৯। ২৮৭টি ম্যাচ খেলে এই অনন্য অর্জন তাঁর।টি-টোয়েন্টি ক্রিকেটের কিংবদন্তিই তো বলা চলে গেইলকে। ঘরোয়া টি-টোয়েন্টিতে সর্বোচ্চ সেঞ্চুরি (১৮), সর্বোচ্চ হাফ সেঞ্চুরি (৬০) আর সর্বোচ্চ ছক্কার (৭৩৫) রেকর্ড তাঁরই অধিকারে। এর সঙ্গে আন্তর্জাতিক টি-টোয়েন্টির আরও ১৩টি হাফ সেঞ্চুরি, ২টি সেঞ্চুরি আর ৯৮টি ছক্কা যোগ করে নিন। এককভাবে ঘরোয়া টি-টোয়েন্টি ক্রিকেটে ১০ হাজার রানের মাইলফলক ছোঁয়া যেকোনো বিচারেই বিরাট কীর্তি গেইলের জন্য। ব্যাপারটা এই ক্যারিবীয় ক্রিকেটারকেও উদ্বেলিত করছে, ‘আন্তর্জাতিক ক্রিকেটে অনেক ক্রিকেটারই ১০ হাজার রান করেছে। ঘরোয়া টি-টোয়েন্টি ক্রিকেটে আমিই প্রথম ১০ হাজার রানের মালিক হব। মাইলফলকটা অতিক্রম করাটা হবে দারুণ। এরপর আমি দেখতে চাই আরও কত রান করতে পারি।’ সূত্র: জি নিউজ।
