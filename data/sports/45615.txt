
বাংলাদেশ সফরে আসার সিদ্ধান্ত ক্রিকেটারদের ওপর ছেড়ে দিয়েছে ইংল্যান্ড অ্যান্ড ওয়েলস ক্রিকেট বোর্ড (ইসিবি)। বাংলাদেশে ঘুরে যাওয়া তিন সদস্যের প্রতিনিধি দলের কাছে এখানকার পরিস্থিতি জেনে খেলোয়াড়রাই সিদ্ধান্ত নেবেন বাংলাদেশে আসবেন কি আসবেন না। তবে মাশরাফি বিন মুর্তজার বিশ্বাস, ইংল্যান্ড আসবে। ‘প্রথমতো আমি তাদের অনুরোধ করব আসতে এবং এখনো আমি বিশ্বাস করি তারা আসবে। স্বাভাবিক পরিস্থিতিতেও সব দলকে এখানে কঠোর নিরাপত্তা দেওয়া হয়। আমরা আত্মবিশ্বাসী, বাংলাদেশ ক্রিকেট বোর্ড এবং সরকারের পক্ষ থেকে ইংল্যান্ড দলকে পর্যাপ্ত নিরাপত্তা দেওয়া হবে’—মিরপুরে সাংবাদিকদের বলেছেন বাংলাদেশ দলের ওয়ানডে ও টি-টোয়েন্টি অধিনায়ক।
মাশরাফি বিন মুর্তজার প্রথম পরিচয় তিনি একজন খেলোয়াড়। সে হিসেবেই তাঁর দাবি, কোনো কারণেই যেন খেলাটা বন্ধ না হয়। সন্ত্রাসী হামলা এখন বৈশ্বিক সমস্যায় পরিণত হয়েছে। এর জন্য খেলা বন্ধ হতে থাকলে একসময় খেলাধূলা আর হবেই না, এমন শঙ্কা তাঁর, ‘সব জায়গাতেই এই ঘটনাগুলো ঘটছে। এটার জন্য এভাবে খেলা বাদ দিতে থাকলে একসময়তো খেলাই বন্ধ হয়ে যাবে! ফ্রান্সের মতো জায়গায় সন্ত্রাসী হামলার পর ইউরো হয়েছে। সব দল খেলেছে। সব জায়গাতেই কম বেশি সমস্যা হচ্ছে। আমি মনে করি খেলোয়াড়দের উচিত খেলার দিকে দৃষ্টি দেওয়া।’বাংলাদেশের নিরাপত্তা ব্যবস্থা নিয়েও ইংল্যান্ডের খেলোয়াড়দের আশ্বস্ত করেছেন অধিনায়ক, ‘যতটুকু জেনেছি আমাদের নিরাপত্তা ব্যবস্থা সর্বোচ্চ অবস্থায় থাকবে। প্রয়োজনে সেটা আরও বাড়ানো হবে। সেই সুযোগ ক্রিকেট বোর্ডের আছে। বড় বড় টুর্নামেন্টে এরকম নিরাপত্তা আমরা দিয়ে এসেছি। আমার বিশ্বাস, পরিস্থিতি এই মূহুর্তে যথেষ্ট ভালো।’এ ধরনের পরিস্থিতিতে বিসিবি সবসময়ই ইসিবিকে পাশে পেয়েছে। গত অনূর্ধ্ব-১৯ বিশ্বকাপে অস্ট্রেলিয়া নিরাপত্তার অজুহাত তুলে দল না পাঠালেও খেলে গেছে ইংল্যান্ডের যুবারা। মাশরাফির বিশ্বাস, এবারও ব্যতিক্রম হবে না, ‘এটাতো শুধু একটা খেলাই নয়। এর মধ্যে অনেক কিছু জড়িয়ে আছে। এই ধরনের পরিস্থিতিতে ইংল্যান্ড সব সময় আমাদের পক্ষে ছিল। আগের দুইবার তারা এখানে এসেছে। আমরা এ জন্যই আশাবাদী, তারা এখানে আসবে এবং আমাদের সঙ্গে খেলবে।’
