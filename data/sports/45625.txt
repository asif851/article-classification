
ক্রিকেট-ব্যস্ততা আপাতত নেই। এ সময় নিজের মতো করেই সময় কাটাচ্ছেন দেশের ক্রিকেটাররা। সাকিব আল হাসান অবশ্য বসে নেই। নানা সামাজিক কর্মসূচিতে অনেক দিন ধরেই যুক্ত দেশসেরা অলরাউন্ডার। সে কর্মকাণ্ডের অংশ হিসেবে আজ মিরপুরে ইউনিসেফের সহায়তায় স্থানীয় কয়েকটি এনজিও পরিচালিত একটি পুষ্টি প্রকল্প দেখতে গিয়েছিলেন সাকিব।ইউনিসেফের শুভেচ্ছাদূত সাকিব সেখানে গিয়ে মা ও শিশুদের সঙ্গে খানিকটা সময় কাটান। প্রকল্পের নানা কার্যক্রম ঘুরে দেখেন। দেশসেরা অলরাউন্ডার বলেন, ‘শিশুদের পর্যাপ্ত পুষ্টিগ্রহণ খুবই জরুরি, বিশেষ করে প্রথম তিন বছর অর্থাত্ মায়ের গর্ভ থেকে দ্বিতীয় জন্মদিন পর্যন্ত। তবেই পরিপূর্ণ সম্ভাবনা নিয়ে বেড়ে উঠবে শিশু।’ এ-ও মনে করিয়ে দিলেন, ‘অবশ্যই মা-বাবাকে বাচ্চার যথাযথ বেড়ে ওঠা লক্ষ রাখতে হবে।’ কিছুদিন পরই ছুটবেন আইপিএল খেলতে। তার আগে ফুরসত মেলা এ সময়ে একটি অন্য রকম দিন কাটল সাকিবের।
