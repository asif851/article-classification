
তিন দিকে পাহাড় আর অরণ্য। একদিকে ইব্বাংকাতুয়া হ্রদ। এখানে কোনো ইগল দেখা যায়নি। স্থানীয় মানুষ কখনো ইগলের ওড়াউড়ি দেখেছে বলেও জানা যায়নি। রণগিরি ডাম্বুলা স্টেডিয়ামে উড়ে আসে কিছু বক, উড়ে বেড়ায় কিছু কাক আর শালিকের মতো দেখতে কিছু পাখি।
কিন্তু কাল সন্ধ্যায় একটি ইগল ডানা মেলে উড়ল স্টেডিয়ামে। অবশ্য মাটিতে পা রেখেই। এই ইগলের নাম তাসকিন আহমেদ। বাংলাদেশের এই তরুণ ফাস্ট বোলার কেন ইগলের ডানা মেলে উচ্ছ্বাসে ভেসে গেলেন, সেটি আপনাদের জানা। বাংলাদেশের ইতিহাসের পঞ্চম বোলার হিসেবে কাল ওয়ানডেতে হ্যাটট্রিক করেছেন। আর তাঁর হ্যাটট্রিকেই শেষ ওভারে ৩ উইকেট হারিয়ে শ্রীলঙ্কা অলআউট হয়ে গিয়েছিল ৩১১ রানে। তবে শ্রীলঙ্কার ইনিংস শেষ হতেই ডাম্বুলায় শুরু হওয়া বৃষ্টি শেষ পর্যন্ত বাংলাদেশকে সেই রান তাড়া করতে নামতে দেয়নি। তার আগেই পরিত্যক্ত হয়ে যায় ম্যাচ।
তাসকিনের হ্যাটট্রিকের আনন্দটাও তাই জয়ের আনন্দে রূপ নেওয়ার সুযোগ পায়নি। তবে সিরিজটি যে বাংলাদেশ হারছে না, সেটি নিশ্চিত। ১ এপ্রিলের শেষ ওয়ানডেতে জিতলে শ্রীলঙ্কা সর্বোচ্চ ড্র-ই করতে পারবে সিরিজ। তবে প্রথম ওয়ানডে জিতে থাকায় বাংলাদেশের সামনে সিরিজ জয়ের সুযোগ থাকছেই।
তাসকিন তাঁর অষ্টম ও ম্যাচের ৪৮তম ওভারে ৯ রান দিয়েছিলেন। শেষ ওভারটি করার জন্য যখন তাঁর হাতে বল তুলে দিলেন অধিনায়ক মাশরাফি বিন মুর্তজা, প্রেসবক্সে বিপুল ‘কলরব’। শ্রীলঙ্কা কত রান নেবে? ১২, ১৫ নাকি ২০?
এমনিতেই বাংলাদেশের নির্দিষ্ট কোনো বোলার নেই, যিনি কিনা ৫০তম ওভারটি করেন। তাসকিনকে বল দেওয়া কি ভুলই হলো তাহলে, এমন একটি বিতর্ক কিংবা আলোচনা ছড়িয়ে পড়ল। কিন্তু এরপরই তাসকিনের হাত থেকে বেরোল জাদু। ওভারের তৃতীয় বলটি করলেন পুরো লেন্থে, অফ স্টাম্পের বাইরে। গুনারত্নে তুলে মারলেন মিডঅফ দিয়ে, একটু এগিয়ে এসে দাঁড়ানো সৌম্য সরকার মাথার ওপর থেকে হাতে জমিয়ে ফেললেন ক্যাচ। গুনারত্নে আউট। তাসকিনের চতুর্থ বলটি ফুলটস। নতুন ব্যাটসম্যান সুরঙ্গা লাকমল চালিয়ে দিলেন বাতাসে। মিডউইকেটে শরীরটা পুরো ছেড়ে দিয়ে বাঁয়ে ঝাঁপিয়ে দুই হাতে আসাধারণ এক ক্যাচ নিলেন মোস্তাফিজ।
হ্যাটট্রিকের সামনে দাঁড়িয়ে তাসকিন। হ্যাটট্রিক কি হবে? শ্রীলঙ্কার এই সিরিজে ক্রিকেট অনেকবারই হ্যাটট্রিকের সামনে দাঁড়িয়েছে। দুই টেস্টের সিরিজে দুবার রঙ্গনা হেরাথ এবং একবার করে লক্ষ্মণ সান্দাকান ও দিলরুয়ান পেরেরাকে হ্যাটট্রিক-বঞ্চিত করেছেন বাংলাদেশের ব্যাটসম্যানরা। কিন্তু শ্রীলঙ্কা বাংলাদেশকে হ্যাটট্রিকের গৌরব থেকে বঞ্চিত করতে পারল না। ইয়র্কারে ছত্রখান হয়ে গেল নুয়ান প্রদীপের অফ ও মিডল স্টাম্প। ওভারের তৃতীয়, চতুর্থ ও পঞ্চম বলে উইকেট। শ্রীলঙ্কার বিপক্ষে বাংলাদেশের প্রথম হ্যাটট্রিক। তাসকিন আগের ৮ ওভারে ৪২ রান দিয়ে নিয়েছিলেন শুধু কুশল মেন্ডিসের উইকেটটি, ইনিংস শেষে তাঁর বোলিং বিশ্লেষণ ৮.৫ ওভার ৪৭ রান ৪ উইকেট।
এটি যদিও ওয়ানডেতে। তাতে কি, এ-ও তো এক বিশাল গৌরব! ২০০৩ বিশ্বকাপের কথা ভাবলে একটা শোধবাদও হয়ে গেল! সেবার চামিন্ডা ভাস বাংলাদেশের প্রথম ৩ উইকেট তুলে নিয়েছিলেন, গোটা বিশ্বকাপটাই তাই বাংলাদেশের কাছে হয়ে আছে চির বিষণ্ন এক স্মৃতি। এই হ্যাটট্রিক করে তাসকিন ভাসের উত্তরসূরিদের একটু বুঝিয়ে দিতে পারলেন ১৪ বছর আগের সেই যন্ত্রণার ভাষা।
কাচঘেরা প্রেসবক্সে বসে ড্রেসিংরুমে হ্যাটট্রিকের উদ্‌যাপন হয়েছে কি না, বোঝা যায়নি। এই বাংলাদেশ দল সিরিজ শেষ হওয়ার আগ পর্যন্ত কোনো উদ্‌যাপনে বিশ্বাসীও নয়। আর এখানে তো শেষ হয়েছিল কেবল ম্যাচের আধখানা। তাসকিনের হ্যাটট্রিকের কল্যাণে শেষ পাঁচ ওভারে শ্রীলঙ্কা শেষ ৬ উইকেট হারালেও স্কোরবোর্ডে জমিয়ে ফেলেছিল ৩১১ রানের স্তূপ। শ্রীলঙ্কায় আবার ৩০০ রানের বেশি তাড়া করে কোনো দল জেতেনি।
কিন্তু বৃষ্টিতে খেলা আর হবেই না জানলে সারা দিনে পাওয়া উৎসবের একমাত্র উপলক্ষটাকে নিশ্চয়ই আলিঙ্গনে বাঁধত বাংলাদেশ দল। সবকিছু ছাপিয়ে এই আধখানি ম্যাচ তো তাসকিনের হ্যাটট্রিকটাই চোখে ভাসাবে! ইগলের ডানা মেলে উদ্‌যাপন। ওয়ানডে ইতিহাসে হ্যাটট্রিক করা ৩৬তম বোলার—বৃষ্টি তো আর সেসব ধুয়ে দিতে পারেনি! শাহাদাত, রাজ্জাক, রুবেল ও তাইজুলের পর বাংলাদেশের পঞ্চম বোলার হিসেবে গৌরবের কালিতে লেখা হলো তাসকিন আহমেদের নাম।
