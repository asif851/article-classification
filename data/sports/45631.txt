
মহেন্দ্র সিং ধোনির বিরুদ্ধে বাবা যোগরাজ সিংয়ের একের পর এক আক্রমণাত্মক এবং বিব্রতকর মন্তব্য বিপাকে পড়েছেন যুবরাজ সিং। গণমাধ্যমে যোগরাজের একের পর এক বিস্ফোরক মন্তব্যের কারণে এখন খানিকটা যেন বিরক্তই যুবরাজ। বাবার দেওয়া উল্টোপাল্টা মন্তব্যের দায়ভারও আর নিতে চান না তিনি।সাংবাদিকেরাও যেন মজা পেয়ে গেছেন। যোগরাজকে সামনে পেলেই উসকে দেন ধোনির বিপক্ষে কিছু একটা বলার জন্য। মঙ্গলবার এক ভারতীয় টেলিভিশনে দেওয়া সাক্ষাৎকারে আরও একবার ধোনির মুণ্ডুপাত করেছেন তিনি। এমনকি অভিশাপও দিয়েছেন, ‘সামনে এমন সময় আসবে, যখন ধোনির কাছে কোনো টাকা-পয়সা থাকবে না। তাকে ভিক্ষেয় নামতে হবে এবং তখন সে কারও কাছ থেকে সাহায্য পাবে না।’পরে এক টুইটার বার্তায় যুবরাজ বলেন, ‘মিডিয়াতে প্রকাশিত খবরগুলোর ব্যাপারে আমি বিন্দুমাত্র উৎসাহী নই। আমি আগেও বলেছি, ধোনির বিরুদ্ধে আমার কোনো অভিযোগ নেই। তাঁর সঙ্গে খেলা আমি দারুণভাবে উপভোগ করেছি। তাঁর ব্যাপারে আমার কোনো অভিযোগ নেই।’ অন্য এক টুইটে লেখেন, ‘আমি ধোনির সঙ্গে দেখা করতে মুখিয়ে আছি। বাবা হওয়ার উপলক্ষে ওকে অভিনন্দন জানাতে হবে।’ সূত্র: জি নিউজ ইন্ডিয়া
