
টনি ক্রুসের বাড়ানো বলে বক্সের বাইরে থেকে ডান পায়ের শটে লেভান্তের জালে বল জড়িয়েই ক্রিস্টিয়ানো রোনালদোর চিরচেনা সেই উদ্‌যাপন। তবে এবার উদ্‌যাপনের মাহাত্ম্যটি অন্যরকম। রাউল গঞ্জালেজকে ছাড়িয়ে রেকর্ড বইয়ে নতুন করে নাম লেখালেন পর্তুগিজ তারকা। রিয়াল মাদ্রিদের জার্সিতে সর্বোচ্চ গোলদাতা এখন তিনিই। পর্তুগিজ উইঙ্গারের রেকর্ডের দিনে লিগে রিয়াল জিতেছে ৩-০ গোলে। রাউলের রেকর্ড যে ভাঙতে যাচ্ছেন, অনুমিতই ছিল। কিন্তু আজই ভাঙতে পারবেন কিনা, সেটাই ছিল দেখার। রোনালদো হতাশ করেননি ঘরের মাঠের দর্শকদের। ক্যারিয়ারের শুরু থেকে ১৬ বছর ধরে রিয়ালের জার্সিতে মাঠে নামা রাউল করেছিলেন ৭৪১ ম্যাচে ৩২৩ গোল। সেখানে রাউলকে ছাড়িয়ে যেতে রোনালদোর লাগল মাত্র ছয় বছর। প্রথম মৌসুমে ৩৫ ম্যাচে ৩৩ গোল। তবে সময়ের সঙ্গে রোনালদো গোলও বাড়িয়ে নিয়েছেন তরতর করে। প্রতি মৌসুমে গড় গোল সংখ্যা ৫০-এর বেশি! রিয়ালের জার্সিতে ৩০০ গোলের মাইলফলক ছোঁয়া আরেকজন আলফ্রেডো ডি স্টেফানো। রিয়াল কিংবদন্তি ৩০৮ গোল করেছিলেন ৩৯৬ ম্যাচে। রোনালদোর ইতিহাস গড়ার দিনে লেভান্তের বিপক্ষে ২৭ মিনিটে রিয়ালকে প্রথম গোল এনে দেন মার্সেলো। সেটিতেও ছিল রোনালদোর অবদান। এর পর ৩০ মিনিটে নিজেও গোল করে ব্যবধান দ্বিগুণ করেন রিয়াল ফরোয়ার্ড। ৮১ মিনিটে হেসে রদ্রিগেজ করেন ৩-০। তৃপ্তির এক জয় নিয়ে রাফায়েল বেনিতেজের দল ৮ ম্যাচে ১৮ পয়েন্ট নিয়ে আপাতত শীর্ষে।
রিয়ালের জার্সিতে সর্বোচ্চ গোলদাতা


গোলদাতাগোল ম্যাচ

ক্রিস্টিয়ানো রোনালদো
৩২৪
৩১০


রাউল গঞ্জালেজ
৩২৩
৭৪১


আলফ্রেডো ডি স্টেফানো
 ৩০৮
৩৯৬


কার্লোস সান্তিলানা
২৯০
 ৬৪৫


ফেরেঙ্ক পুসকাস
 ২৪২
২৬২



         
