
সারোয়ার জামান নিপুর প্রথম গোলটি মুগ্ধতা ছড়াবেই। খেলার পাঁচ মিনিটের মাথায় তিনি যেভাবে শ্রীলঙ্কার ডি-বক্সে ঢুকে চকিত শটে গোল তাতে ছিল প্রতিভার অনন্য ছোঁয়াই। এই সারোয়ার জামানই ম্যাচে আরও একটি গোল করে নিশ্চিত করেছেন বাংলাদেশের অনূর্ধ্ব-১৬ দলের বড় জয়। লঙ্কানদের বিপক্ষে নিজেদের প্রথম ম্যাচেই ৪-০ গোলে জয় তুলে নিয়ে সেমিফাইনালের টিকিটটাও কাটা হয়ে গেছে সৈয়দ গোলাম জিলানীর শিষ্যদের।খেলায় আগাগোড়াই আধিপত্য ছিল বাংলাদেশের। পুরো খেলায় বলের দখল নিজেদের পায়ে রাখা বাংলাদেশ দল স্কোর লাইনে অতৃপ্ত হতেই পারে। অফসাইডের খড়্গ আর পোস্টে লেগে ফিরে আসার দুর্ভাগ্য স্কোর লাইনটাকে বড় হতে দেয়নি। দলের আক্রমণভাগের খেলোয়াড়দের খামখেয়ালিপনাও আরও বড় জয়ের স্বপ্নটাকে ডালপালা মেলতে দেয়নি।প্রথমার্ধে একটির বেশি গোল করতে পারেনি বাংলাদেশ। দ্বিতীয়ার্ধের দশম মিনিটে বাংলাদেশ রাকিবের গোলে এগিয়ে যায় ২-০ ব্যবধানে। ৬৭ মিনিটে সারোয়ার নিপুর একটি শট ক্রসবারে লেগে ফিরে আসে। ৭৬ মিনিটে প্রাপ্ত কর্নার থেকে দারুণ এক হেডে গোল করেন আতিক। ৮৬ মিনিটে সারোয়ার জামান ব্যক্তিগত দ্বিতীয় গোল করে জয়ের ব্যবধানটা বড় করেন।
বাংলাদেশ অনূর্ধ্ব-১৬ দল: ফয়সল আহমেদ, খলিল ভূঁইয়া, মোহাম্মদ আতিকুজ্জামান, জাহাঙ্গীর আলম, সাদ উদ্দিন, মোহাম্মদ শাওন, আবেদীন রকিব, সারোয়ার জামান, মোহাম্মদ হৃদয়, ফাহিম মুর্শেদ, শাওন হোসেন।
