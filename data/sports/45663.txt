
বাংলাদেশ দলের বিদায়ী কোচ চন্ডিকা হাথুরুসিংহে বেশ কবার কাজে লাগাতে চেয়েছেন মোহাম্মদ মিঠুনকে। ২০১৪ সালের জুনে ভারত সিরিজে ওয়ানডে অভিষিক্ত মিঠুনকে তিনি টানা সুযোগ দিয়েছিলেন ২০১৬ এশিয়া কাপ ও টি-টোয়েন্টি বিশ্বকাপে। সুযোগগুলো কাজে লাগাতে পারেননি ২৭ বছর বয়সী ব্যাটসম্যান। প্রায় দুই বছরের বিরতিতে মিঠুন আবারও বাংলাদেশ দলে। এবার তাঁর সুযোগ প্রতিপক্ষ কোচ হাথুরুকেই দেখিয়ে দেওয়ার!
আসন্ন ত্রিদেশীয় সিরিজে মিঠুন দলে জায়গা পেয়েছেন বাংলাদেশ প্রিমিয়ার লিগ (বিপিএল) ভালো খেলার পুরস্কার হিসেবে। ক্রিস গেইল-ব্রেন্ডন ম্যাককালামের মতো বড় তারকা থাকার পরও রংপুর রাইডার্সের হয়ে ভীষণ উজ্জ্বল ছিলেন। ১৫ ম্যাচে ২৯.৯০ গড়ে করেছেন ৩২৯ রান। পরিসংখ্যানেও বোঝা যাবে না, গেইল-ম্যাককালামের বাজে দিনে কীভাবে রংপুরের হাল ধরেছেন মিঠুন।
শিরোপা জয়ের পর রংপুর অধিনায়ক মাশরাফি বিন মুর্তজা অনেকবারই কৃতিত্ব দিয়েছেন মিঠুনকে। ত্রিদেশীয় সিরিজের বাংলাদেশ দলে সুযোগ পেয়ে মাশরাফির প্রতি মিঠুনের তাই কৃতজ্ঞতা, ‘বিপিএলের পারফরম্যান্স আমাকে সাহায্য করেছে। টুর্নামেন্টে আমার অবদান ছিল, পাশাপাশি আমাদের দল চ্যাম্পিয়ন হয়েছিল। আমি সৌভাগ্যবান যে আমার দলের যে অধিনায়ক ছিলেন, তিনিই আবার বাংলাদেশ দলের অধিনায়ক (ওয়ানডে)। তিনি আমার ওপরে আস্থা রেখেছেন। তিনি আমার ওপরে আস্থা রেখেছেন বলেই আমি আজ এখানে। আস্থা না রাখলে এখানে থাকতে পারতাম না।’
আপাতত সুযোগ হয়েছে ১৬ জনের দলে। মিঠুনের লক্ষ্য এবার একাদশে সুযোগ পাওয়া। আর একাদশে ঠাঁই মিললে? তাঁর কাছ থেকেই শুনুন, ‘দেশের হয়ে যদি একটা ম্যাচ জেতাতে পারি, এর চেয়ে ভালো কিছু হতে পারে না! তবুও কখন আমি কোন পরিস্থিতিতে ব্যাটিং করব কিংবা কীভাবে নিজের দলের হয়ে অবদান রাখতে পারব, এটা এখন বলতে পারব না। অবশ্যই সুযোগ এলে ম্যাচ জেতানোর চেষ্টা করব। যদি খেলি, যতটুকু অবদান রাখা সম্ভব এর চেয়েও বেশি কিছু করার চেষ্টা থাকবে।’
