
আইপিএলে মুস্তাফিজুর রহমানের গল্পটা যেন ‘এলাম, দেখলাম আর জয় করলাম’। এখন পর্যন্ত ৯ ম্যাচে নিয়েছেন ১৩ উইকেট। প্রতি ম্যাচেই পাচ্ছেন সাফল্য। উইকেটের চেয়ে বেশি নজর কাড়ছেন প্রতিটা বলের বৈচিত্র্যে, যেটি ধাঁধা হয়ে হাজির ব্যাটসম্যানদের সামনে। সবাই যেন খাবি খাচ্ছেন তাঁর বোলিং সামলাতে। শুধু এক ম্যাচেই মুস্তাফিজকে খানিকটা হলেও অসহায় লেগেছে। সেই দলের বিপক্ষেই ফিরতি ম্যাচ আবার।আজ রাইজিং পুনে সুপারজায়ান্টসের মুখোমুখি মুস্তাফিজের দল সানরাইজার্স হায়দরাবাদ। ওই ম্যাচের আগে মুস্তাফিজকে আটকানোর উপায় খুঁজছেন পুনে কোচ স্টিভেন ফ্লেমিং।একদিকে আজকের ম্যাচটা মুস্তাফিজের জন্য বড় একটা পরীক্ষাই। আইপিএলে প্রায় প্রতিটি ম্যাচেই দারুণ ধারাবাহিক থাকলেও পুনের সঙ্গে আগের ম্যাচটাতেই মনে রাখার মতো কিছুই করতে পারেননি। ২ ওভারে ২১ রান দিয়েছিলেন। তাঁর জন্য এবারের আসরে ওভারপ্রতি ৯–এর বেশি রান দেওয়ার ঘটনা ওই একবারই ঘটেছে। আইপিএলে ওই ম্যাচেই শুধু উইকেটবিহীন ছিলেন। মুস্তাফিজকে বেশ ভালোভাবেই সামলেছেন স্টিভেন স্মিথ। আগেই পা নিয়ে বলের ওপরে এসে খেলেছেন। সেদিন মুস্তাফিজের দেওয়া ২১ রানের ১৯-ই তুলেছিলেন স্মিথ।সেই স্মিথ অবশ্য এখন দলে নেই। চোট নিয়ে ফিরে গেছেন। পুনের অবস্থাও সুবিধার নয়। শেষের দিক দিয়ে দুইয়ে থাকা পুনের জন্য আজ টিকে থাকার লড়াই। আর এই লড়াইয়ে জিততে হলে মুস্তাফিজকে সামলাতে হবে দারুণভাবে। মুস্তাফিজই প্রতিপক্ষের রানটা এমন জায়গায় আটকে দিচ্ছেন, ওই পুঁজি নিয়ে হায়দরাবাদকে চ্যালেঞ্জ ছুড়ে দেওয়া যাচ্ছে না।
স্মিথ নেই, তবে তাঁর দেখানো কৌশল আছে। পুনের সঙ্গে ওই ম্যাচে মুস্তাফিজকে দুই ওভারে চারটি চার মেরেছিলেন স্মিথ। ফ্লেমিং সেটাই মনে করিয়ে দিলেন, ‘পুনের সঙ্গে হায়দরাবাদের শেষ ম্যাচে স্টিভ স্মিথ ওকে খুব ভালো খেলেছে। ওকে লেগ সাইডেই খেলার চেষ্টা করেছে। সেটা একটা কৌশল হতে পারে। আবার চাইলে ওকে আড়াআড়িভাবে অফ সাইডেও খেলা যেতে পারে।’ভাবছেন, মুস্তাফিজকে থামানোর কৌশল কি তবে পেয়েই গেলেন ফ্লেমিং? পুনের কোচ কিন্তু মনে করিয়ে দিলেন, যে দুটি কৌশল বাতলে দিয়েছেন, সেই দুটিই করে দেখানো খুব কঠিন। ফ্লেমিংয়ের সরল স্বীকারোক্তি, ‘মুস্তাফিজ আসলে দারুণ! ও এবারের আসরে যা করে দেখাচ্ছে, সেটা একঝলক তাজা হাওয়ার মতোই। সে বড় একটা সেনসেশন। আমাদের অবশ্যই কাল (আজ) এই হুমকি সামলাতে হবে।’মুস্তাফিজকে স্মিথ যেভাবে খেলেছেন, বাকিরা কি আর তা দেখেননি? সেই ভিডিও খুঁটিয়ে খুঁটিয়ে দেখা হয়েছে বারবার। কিন্তু লাভ তো হয়নি। বাকিরা পারলেন কোথায়? তবে মুস্তাফিজের জন্য চ্যালেঞ্জটা এখন এটাও, নিজেকে সব সময়ই রহস্যময় করেই রাখা। এত এত প্রযুক্তির চুলচেরা বিশ্লেষণও যেন থই না পায় তাঁর।
