
ম্যাচ শুরুর আগেই পূর্ব গ্যালারিতে একটা ব্যানার চোখে পড়ল। বড় হরফে লেখা, ‘বাংলাওয়াশের অপেক্ষায়’! গ্যালারির প্রতিটি দর্শকের মনের কথাই বুঝি লিখে এনেছেন ওই দর্শক। কেবল মিরপুর শেরেবাংলা স্টেডিয়ামের গ্যালারি কেন, ১৬ কোটি মানুষের চাওয়া ছিল নিশ্চয় এটিই।বাংলাদেশের দর্শকেরা যেমন মনেপ্রাণে চেয়েছেন পাকিস্তানকে ধবলধোলাইয়ের লজ্জা দিতে। তেমনি পাকিস্তানি দর্শকেরাও চেয়েছেন, এ লজ্জা থেকে রেহাই পাওয়ার! কিন্তু তা হয়নি। রেকর্ড বইয়ে শেষ অবধি লেখা হয়েছে পাকিস্তানের লজ্জার এক অধ্যায়। যখনই ওই অধ্যায়ে চোখ বোলাবে পাকিস্তানি দর্শকেরা, নিশ্চয় হতাশা মেশানো দীর্ঘ একটা শ্বাস বেরিয়ে আসবে বুক চিড়ে। এই লজ্জা ভুলতে পাকিস্তানিদের কত দিন, কত বছর লাগে কে জানে!পাকিস্তান প্রথম ওয়ানডে সিরিজ খেলেছিল ১৯৭৩ সালের ১১ ফেব্রুয়ারি। সে ম্যাচে হেরেছিল ২২ রানে। ওটা ছিল মাত্র এক ম্যাচের সিরিজ। তবে আক্ষরিক অর্থে পাকিস্তান প্রথম ওয়ানডে সিরিজে ধবলধোলাইয়ের শিকার হয় ওয়েস্ট ইন্ডিজের বিপক্ষে। ১৯৮০ সালের নভেম্বর-ডিসেম্বরে পাকিস্তানের মাটিতেই তাদের ৩-০ ব্যবধানে ধবলধোলাই করে যায় ক্যারিবীয়রা। এরপর আরও ১১বার ধবলধোলাইয়ের শিকার হয়েছে পাকিস্তান। তবে প্রতিপক্ষের নামগুলো বরাবরই সমীহ জাগানিয়া। পাকিস্তানকে সবচেয়ে বেশি ধবলধোলাই করেছে ইংল্যান্ড, চারবার। তিনবার করেছে অস্ট্রেলিয়া, দুইবার ওয়েস্ট ইন্ডিজ। একবার ভারত, শ্রীলঙ্কা ও নিউজিল্যান্ড।
ধবলধোলাই দূরে থাক, পাকিস্তান এ সিরিজের আগে বাংলাদেশ তো বটেই, কখনো জিম্বাবুয়ে, আয়ারল্যান্ডের কাছে সিরিজই হারেনি। প্রথমবারের মতো আজ তাদের শিকার হতে হলো এমন ধবলধোলাই, থুড়ি, বাংলাওয়াশের মতো তিক্ত অভিজ্ঞতার! নিউজিল্যান্ড-ওয়েস্ট ইন্ডিজ আগেই জেনে গেছে। এবার জেনে গেল পাকিস্তান। এই বাংলাদেশ অন্য রকম। এই বাংলাদেশ র‍্যাঙ্কিংয়ে তাদের ওপরে থাকা দলকে নিয়েও ছিনিমিনি খেলতে জানে!এর আগে চার ওয়ানডে সিরিজের প্রতিটিতে বাংলাদেশকে ধবলধোলাই করেছে পাকিস্তান। ২০০২ সালে বাংলাদেশের মাটিতেই ৩-০ হারিয়ে গিয়েছিল পাকিস্তান। পরের বছর পাকিস্তানে গিয়ে ৫-০ ব্যবধানে পরাজয়ের যাতনায় পুড়েছে বাংলাদেশে। ২০০৮ সালে পাকিস্তানে একই ব্যবধানে হেরেছিল বাংলাদেশ। আর সর্বশেষ, ২০১১ সালে ৩-০ ব্যবধানে হার।পাকিস্তানের বিপক্ষে এমন কত পরাজয়ের যন্ত্রণা দীর্ঘ কাল বুকে বইয়ে বেড়িয়েছেন বাংলাদেশের দর্শকেরা। এবার পাকিস্তানের দর্শকদের পালা। বাংলাওয়াশ নামক এক যন্ত্রণা তাদের যে বইয়ে বেড়াতে হবে বহুকাল!
যত ধবল ধোলাইয়ের শিকার পাকিস্তান:



প্রতিপক্ষ
 মৌসুম 
সিরিজের ফল


ওয়েস্ট ইন্ডিজ 
১৯৮০-৮১ 
৩-০


ইংল্যান্ড 
১৯৭৮
 ২-০


ইংল্যান্ড 
১৯৮২ 
২-০


ভারত 
১৯৮৩-৮৪ 
২-০


ইংল্যান্ড 
১৯৮৭-৮৮ 
৩-০


ওয়েস্ট ইন্ডিজ 
১৯৮৭-৮৮ 
৫-০


অস্ট্রেলিয়া 
১৯৯৮-৯৯ 
৩-০


শ্রীলঙ্কা 
১৯৯৯-০০ 
৩-০


অস্ট্রেলিয়া 
২০০৯-১০ 
৫-০


ইংল্যান্ড 
২০১১-১২
 ৪-০


অস্ট্রেলিয়া
 ২০১৪-১৫ 
৩-০


নিউজিল্যান্ড 
২০১৪-১৫
 ২-০


বাংলাদেশ 
২০১৪-১৫ 
৩-০



