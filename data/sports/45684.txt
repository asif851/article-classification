
আর্জেন্টিনার ফুটবলের সর্বশেষ দুঃখের নাম কী? অবশ্যই চিলি! ২০১৫ কোপা আমেরিকার ফাইনালে এই চিলির কাছেই তো টাইব্রেকারে হেরে টানা দ্বিতীয় বছরের মতো বড় ট্রফির দুয়ার থেকে ফিরতে হলো। সেই চিলির সঙ্গে ম্যাচ দিয়েই ২০১৬ কোপা আমেরিকা শুরু করবে আর্জেন্টিনা। আজ শতবর্ষ বিশেষ কোপা আমেরিকার ড্র হয়ে গেল। তাতে ‘ডি’ গ্রুপে আর্জেন্টিনা-চিলির সঙ্গে নাম পড়েছে পানামা আর বলিভিয়ার।ব্রাজিল পড়েছে ‘বি’ গ্রুপে। সঙ্গে আছে ইকুয়েড​র, হাইতি ও পেরু। আর্জেন্টিনা-ব্রাজি​ল দুই দলই পেয়েছে সহজ গ্রুপ। প্রত্যেক গ্রুপ থেকে সেরা দুটি দল শেষ আটে যাবে। বলতে গেলে দুই দলেরই কোয়ার্টার ফাইনাল নিশ্চিত। সেদিক দিয়ে ‘এ’ গ্রুপটির কথা ভেবে দেখুন। যুক্তরাষ্ট্র, কলম্বিয়া, কোস্টা রিকা, প্যারাগুয়ে—চারটি ভালো দলই পড়েছে এক গ্রুপে! ‘সি’ গ্রুপটাও বেশ কঠিন। মেক্সিকো, উরুগুয়ে, জ্যামাইকা আর ভেনেজুয়েলা।কোপা আমেরিকা দক্ষিণ আমেরিকার শ্রেষ্ঠত্বের টুর্নামেন্ট। ইতিহাসের সবচেয়ে প্রাচীন টুর্নামেন্টগুলোরও একটি। ১৯১৬ সালে যাত্রা শুরু হয়েছিল। এ বছর ১০০ বছর পূর্তি। এ কারণেই গত বছরই চিলিতে কোপা হয়ে​ গেলেও চার বছরের সাধারণ বিরতির বদলে এক বছরের মধ্যেই কোপার ৪৫তম বিশেষ এই আসরটি হতে যাচ্ছে। এবার আয়োজকও হয়েছে দক্ষিণ আমেরিকার বাইরের কোনো দল। ৩ থেকে ২৬ জুন যুক্তরাষ্ট্রে বসবে এবারের আসর। ১২ দলের বদলে অংশ নিচ্ছে ১৬টি। কনবেমল অঞ্চলের ১০টি দলের সঙ্গে অংশ নেবে কনক্যাকাফের (উত্তর, মধ্য আমেরিকা ও ক্যারিবীয় অঞ্চল) ছয়টি দল।বিশেষ এই কোপার আসর কি লিওনেল মেসির জন্য বিশেষ সুযোগও? কে জানে। সাধারণ হিসেবে হয়তো ২০১৯ কোপা আমেরিকা নাও খেলা হতে পারে তাঁর, ২০১৮ বিশ্বকাপও হবে তাঁর শেষ বিশ্বকাপ। জাতীয় দলের হয়ে শিরোপা-শূন্যতা ঘোচানোর বিশেষ সুযোগ তাই আগেই পেয়ে যাচ্ছেন মেসি।
আর্জেন্টিনার খেলার সূচি:৬ জুন: আর্জেন্টিনা-চিলি১০ জুন: আর্জেন্টিনা-পানামা১৪ জুন: আর্জেন্টিনা-বলিভিয়া
ব্রাজিলের খেলার সূচি:৪ জুন: ব্রাজিল-ইকুয়েডর৮ জুন: ব্রাজিল-হাইতি১২ জুন: ব্রাজিল-পেরু
