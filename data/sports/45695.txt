
ভারতের বিপক্ষে একমাত্র টেস্টের আগে নিজেদের ঝালিয়ে নিতে আজ ভারতীয় ‘এ’ দলের মুখোমুখি বাংলাদেশ। হায়দরাবাদের জিমখানা মাঠে অনুষ্ঠানরত এই প্রস্তুতি ম্যাচ দুই দিনের। এতে দুই দলই একটি করে ইনিংসে ব্যাটিং করবে। প্রতিদিন খেলা হবে ৯০ ওভার করে। প্র​স্তুতিমূলক ম্যাচ বলেই দুই দল খেলছে ১৪ জন খেলোয়াড় নিয়ে। ব্যাটিং অবশ্য করবেন ১১ জনই। ফিল্ডিংয়েও থাকবেন ১১ জন। সকালে টসে জিতে ব্যাটিং নিয়ে অবশ্য শুরুটা ভালো হয়নি বাংলাদেশের। দলীয় ২২ রানের মাথায় আউট হয়ে গেছেন ইমরুল কায়েস। এই প্রতিবেদন লেখার সময় বাংলাদেশের সংগ্রহ ​ছিল ১ উইকেটে ৪০। সৌম্য সরকার ১৮ ও তামিম ইকবাল ১৩ রানে অপরাজিত আছেন। ইমরুল আউট হয়েছেন ৪ রানে। চামা মিলিন্দের বলে হার্দিক পান্ডিয়ার হাতে ক্যাচ হয়েছেন তিনি।
