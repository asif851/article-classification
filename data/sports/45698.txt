
ডিসেম্বর মাসে ভারত-পাকিস্তান সিরিজের নিরপেক্ষ ভেন্যু হিসেবে বাংলাদেশ-শ্রীলঙ্কা দুই দেশের নামই উঠে এসেছিল। ব্যবসায়িক দিক দিয়ে এই সিরিজের উপযুক্ত ভেন্যু মনে করা হচ্ছিল বাংলাদেশকেই। কিন্তু গতকাল রোববার দুবাইয়ে ভারতীয় ক্রিকেট বোর্ড (বিসিসিআই) প্রধান শশাঙ্ক মনোহর আর পাকিস্তান ক্রিকেট বোর্ডের (পিসিবি) প্রধান শাহরিয়ার খানের মধ্যে যে আলোচনা হয়েছে, তাতে নাকি ভেন্যু হিসেবে শ্রীলঙ্কাকে বেছে নেওয়ার আলোচনাটাই এগিয়েছে সবচেয়ে বেশি।বৈঠকের ব্যাপার বিস্তারিত কিছু জানা যায়নি। সূত্রের বরাত দিয়ে ক্রিকেট ওয়েবসাইট ক্রিকইনফো জানিয়েছে, ডিসেম্বরে সিরিজটি মাঠে গড়ালে তা শ্রীলঙ্কাতে হওয়ার সম্ভাবনাই নাকি সবচেয়ে বেশি। তবে আলোচিত এই বৈঠকটির ব্যাপারে সংবাদমাধ্যমকে ব্রিফ করা হবে আজ সোমবার যেকোনো একটা সময়ে।শশাঙ্ক মনোহর আর শাহরিয়ার খানের পাশাপাশি এই বৈঠকে উপস্থিত ছিলেন ইংলিশ ক্রিকেট বোর্ডের প্রধান জাইলস ক্লার্ক। মধ্যস্থতাকারী হিসেবে এই বৈঠকে উপস্থিত হলেও আজ সোমবারের ব্রিফটি নাকি করবেন এই ক্লার্কই। বৈঠকে আরও উপস্থিত ছিলেন পিসিবির কার্যনির্বাহী কমিটির প্রধান নজম শেঠি।ভারত ও পাকিস্তান ক্রিকেট বোর্ডের মধ্যে সই হওয়া একটি চুক্তিতে আসছে ডিসেম্বর মাসে এই দুই দেশের একটি ক্রিকেট সিরিজ অনুষ্ঠিত হওয়ার কথা থাকলেও সেটা এই মুহূর্তে জিম্মি দুই দেশের তিক্ত রাজনৈতিক সম্পর্কের কারণে। পাকিস্তানের ‘হোম সিরিজ’ হিসেবে অনুষ্ঠেয় এই সিরিজটি সংযুক্ত আরব আমিরাতের মাটিতে খেলার ব্যাপারে নিজেদের আপত্তির কথাটা জানিয়ে দিয়েছে ভারত। পাকিস্তানও পাল্টা আপত্তি জানিয়েছে ভারতের মাটিতে এই সিরিজ খেলতে। এখন সিরিজকে আলোর মুখ দেখাতে বাংলাদেশ কিংবা শ্রীলঙ্কার মতো তৃতীয় কোনো দেশে এটি আয়োজনের প্রস্তাব করা হয়েছে। সূত্র: এনডিটিভি, ক্রিকইনফো।
