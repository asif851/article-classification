
‘বাজে প্রথমার্ধের কারণেই হেরেছ ম্যানচেস্টার সিটি’—কোচ পেপ গার্দিওলার মন্তব্য এটি। মোনাকোর বিপক্ষে চ্যাম্পিয়নস লিগের শেষ ষোলোর দ্বিতীয় পর্বের লড়াইয়ে ৩-১ গোলে হেরে যাওয়ার পর সিটি কোচের মন্তব্য এমনই। 
নিজেদের মাঠে প্রথম পর্বে শ্বাসরুদ্ধকর এক লড়াইয়ে ৫-৩ গোলের রোমাঞ্চকর জয়ের পরেও ইউরোপসেরা লড়াইয়ের শেষ আটে পৌঁছতে পারল না গার্দিওলার দল। যে আশঙ্কাটা ছিল, সত্যি হলো সেটিই। মোনাকো নিজেদের মাঠ পেয়ে ভয়ংকর হয়ে উঠল। ৩-১ গোলে জিতে দুই লেগ মিলিয়ে গোল-গড় ৬-৬ করে ফেললেও প্রতিপক্ষের মাঠে গোল করার ক্ষেত্রে এগিয়ে থাকার সুবাদে শেষ আটের টিকিটটা নিশ্চিত করে ফেলল মোনাকো।পিএসজির না হোক, ফ্রান্সের সমর্থকেরা কষ্ট কিছুটা ভুলল হয়তো। মোনাকোর সৌজন্যে যে ফ্রান্সের পতাকা থাকল চ্যাম্পিয়নস লিগের শেষ আটে। মোনাকো যদিও আলাদা একটি দেশ।তরুণ প্রতিভা কিলিয়ান এমবাপ্পে আর ব্রাজিলীয় তারকা ফাবিয়ানো ম্যাচ শুরুর ৩০ মিনিটের মাথায় দুটি গোল করেই সিটিকে ম্যাচ থেকে অনেকটাই ছিটকে দিয়েছিলেন। স্তাদে লুইস স্টেডিয়ামের উৎসবকে স্তব্ধ করে দিয়ে ৭১ মিনিটে লেরয় সানে গোল করে সিটিকে গোল-গড়ে আবারও এগিয়ে দিয়েছিলেন। কিন্তু ৭৭ মিনিটে তিমোউ বাকাইয়োকোর দুর্দান্ত এক হেডের গোল মোনাকোকে নিয়ে যায় কোয়ার্টার ফাইনালে।দ্বিতীয়ার্ধে ভালোভাবেই ম্যাচে ফিরেছিল সিটি। কিন্তু বেশ কয়েকটি গোলের সুযোগ তৈরি করেও তা কাজে লাগাতে না পারার খেসারতটাই তারা দিয়েছে। ব্যাপারটা পোড়াচ্ছে গার্দিওলাকেও, ‘প্রথমার্ধে যাচ্ছেতাই খেললেও দ্বিতীয়ার্ধে আমরা ঘুরে দাঁড়িয়েছিলাম। কিন্তু প্রাপ্ত গোলের সুযোগগুলো কাজে লাগাতে পারিনি।’অন্য ম্যাচে গোলশূন্য ড্র করেও শেষ আটে গেছে অ্যাটলেটিকো মাদ্রিদ। প্রথম লেগে বেয়ার লেভারকুসেনের মাঠে ৪-২ গোলে জিতে এসেছিল তারা। সূত্র: এএফপি।
 
