
এবার মশার বিরুদ্ধে লড়বেন লিওনেল মেসি! অবাক হচ্ছেন? অবাক হওয়ারই কথা। পৃথিবীতে তো ভয়ংকর প্রাণীর সংখ্যা কম নয়। বাঘ, ভালুক, হাঙর—এগুলোর সঙ্গে লড়লেও না হয় একটা কথা ছিল। কিন্তু এত প্রাণী থাকতে মেসি কেন লড়তে যাচ্ছেন মশার বিরুদ্ধে?
ব্যাপারটা পানির মতো পরিষ্কার। ছোট্ট হলেও এই মশা বিভিন্ন প্রাণঘাতী রোগের কারণ। মেসির লড়াইটা ওই মশাবাহিত রোগের বিরুদ্ধে। মশা যত রোগ ছড়ায়, তার মধ্যে ম্যালেরিয়াতেই মারা যায় সবচেয়ে বেশি মানুষ। কেবল আফ্রিকাতেই এই রোগে মৃত্যুর হার প্রায় ৯১ শতাংশ।
মেসি মশা মারতে কামান দাগবেন না। তিনি বিতরণ করবেন মশারি। আফ্রিকা মহাদেশের ১০টি দেশে তিনি একটি প্রতিষ্ঠানের হয়ে বিতরণ করবেন ম্যালেরিয়ার জীবাণু বাহক মশা প্রতিরোধের মশারি। কাতারভিত্তিক প্রতিষ্ঠান অ্যাসপায়ার ফুটবল ড্রিমের হয়ে মেসির এই কার্যক্রম। আফ্রিকার ১০টি দেশে চার লাখ মশারি বিতরণের পরিকল্পনা রয়েছে প্রতিষ্ঠানটির।
মেসির এই মহতী কর্মের শুরুটা হয়েছে সেনেগাল থেকে। ভবিষ্যতেও এই লড়াই চালিয়ে যাবেন বলে জানিয়েছেন হালের জনপ্রিয় ফুটবল তারকা। একটি বিষয় মেসিকে এই কর্মযজ্ঞে নামতে অনুপ্রেরণা জুগিয়েছে। তিনি অবাক হয়ে জেনেছেন, ফুটবল মাঠে যে ৯০ মিনিট প্রতিপক্ষকে ছিন্নভিন্ন করে দেওয়ার লড়াইয়ে ব্যস্ত থাকেন মেসি, সেই ৯০ মিনিটে সারা বিশ্বে ম্যালেরিয়ায় মারা যায় ১৮০টি শিশু। এই তথ্য জেনে ম্যালেরিয়ার বিরুদ্ধে লড়াই করে যাওয়ার সংকল্প ঝরেছে মেসির কণ্ঠে, ‘ম্যালেরিয়া প্রতিরোধে অবিরাম কাজ করে যাওয়াই অমার সংকল্প। ভবিষ্যতেও এ ব্যাপারে কাজ করার সুযোগ পেলে তাতে অংশ নিতে দ্বিধা করব না।’ সূত্র: বিবিসি স্পোর্টস।
   
