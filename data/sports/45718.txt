
দলে ফিরেও যেন ফিরলেন না নাসির হোসেন! সাসেক্সের প্রস্তুতি ক্যাম্প ও আয়ারল্যান্ড সফরের ১৮ জনের দলে তাঁকে রাখা হলেও নেওয়া হয়নি চ্যাম্পিয়নস ট্রফির দলে! কিন্তু কেন?
মিরপুর শেরেবাংলা স্টেডিয়ামে আজ দল ঘোষণার সংবাদ সম্মেলনে প্রধান নির্বাচক মিনহাজুল আবেদীন যে ব্যাখ্যা দিলেন, তাতেও স্পষ্ট নয় ব্যাপারটা। মিনহাজুল বলেছেন, অনেক দিন দলের সঙ্গে না থাকায় দেশের বাইের খেলার অভ্যস্ততা তৈরি করতেই নাকি নাসিরকে দলে নেওয়া, ‘নাসির এক বছর ধরে দলের সঙ্গে ট্যুর করছে না। সেই হিসেবে ওকে আমরা একটি প্রক্রিয়ার মধ্যে এনেছি। ইমার্জিং কাপে সে ভালো খেলেছে এবং ঘরোয়া ক্রিকেটও যথেষ্ট ভালো খেলেছে। সাসেক্সে প্রস্তুতি ক্যাম্প আছে। আয়ারল্যান্ড সফরে নিয়েও ওকে অভ্যস্ত করা দরকার।’কিন্তু আয়ারল্যান্ড আর সাসেক্সে যখন অভ্যস্ততা তৈরি হচ্ছেই, তখন নাসিরকে চ্যাম্পিয়নস ট্রফির দলে নিতে সমস্যা কী! এটারও সুস্পষ্ট কোনো ব্যাখ্যা নেই, ‘ও অনেক দিন ধরে দলের বাইরে থাকায় এবার টিম ম্যানেজমেন্টের সঙ্গে কাজ করবে। আমাদের ১০ দিনের প্রস্তুতি ক্যাম্প আছে ইংল্যান্ডে। ওখানে ওকে দেখা হবে।’ তবে তাঁর আশা, ‘যেহেতু ওর অভিজ্ঞতা আছে, আশা করি তাড়াতাড়িই আগের ছন্দে ফিরবে।’চ্যাম্পিয়নস ট্রফির দলটা ১৫ জনের। তবে সঙ্গে স্ট্যান্ডবাই হয়েছে থাকবেন নাসির হোসেন, নুরুল হাসান, শুভাশিস রায় ও মোহাম্মদ সাইফউদ্দিন। এঁদের মধ্যে শুধু নুরুল হাসানই অতিরিক্ত উইকেটকিপার হিসেবে চ্যাম্পিয়নস ট্রফিতে দলের সঙ্গে থাকবেন। অন্যরা আয়ারল্যান্ড থেকে ফিরে আসবেন দেশে।
