
আর্জেন্টিনায় পুনর্বাসনপ্রক্রিয়া শেষে মাস খানেক পর বার্সায় ফেরামাত্রই লিওনেল মেসিকে নিয়ে হুলুস্থুল! অনুশীলন ম্যাচে হ্যাটট্রিকও করেছেন। চলছে নানা বিচার-বিশ্লেষণ—মেসি কি পারবেন আবার স্বরূপে ফিরতে। মেসি ফিরে আসায় সবার চেয়ে বেশি খুশি হয়েছেন বার্সা কোচ জেরার্ডো মার্টিনো। দলের প্রধান অস্ত্র মাঠে ফিরে এলে সব কোচের হাসিই চওড়া হয়। উচ্ছ্বসিত কাতালন কোচ অবশ্য প্রতিপক্ষকে একটা বার্তাও দিয়ে রাখলেন। জানালেন, মেসির মধ্যে খুনে চেহারা দেখছেন তিনি!প্রায় দুই মাস মাঠে নামতে না পেরে স্বাভাবিকভাবে মেসির গোলক্ষুধা তীব্রতর। আর যখন কেউ ক্ষুধার্ত থাকে, তখন কী করে? সামনে যা পায়, স্রেফ ঘাপুসঘুপুস সাবাড় করে! যদিও আজ রাতে এলচের বিপক্ষে ‘আগ্রাসী’ মেসিকে কোচ নামাবেন না বলেই জানা গেছে। ক্ষুধার্ত মেসির সামনে শিরোপা প্রতিদ্বন্দ্বী অ্যাটলেটিকো মাদ্রিদকেই হয়তো ফেলে দিতে চান কোচ। লিগে বার্সার পরের ম্যাচটা অ্যাটলেটিকোর সঙ্গেই।‘মেসির ফেরাটা দারুণ হয়েছে। তিনটি দারুণ অনুশীলন সেশন কাটিয়েছে। ওর মধ্যে খুনে মেজাজ লক্ষ করছি। কখনো কখনো যেটি বিদ্যমান থাকে, তার চেয়ে ভালো চাইতে হয়। আমার উপলব্ধি হচ্ছে, লিও (মেসি) খুব দ্রুত ফিরে এসেছে। শারীরিক অবস্থা ঠিক রয়েছে’, বলেছেন মার্টিনো। তবে দুই মাস মাঠে না থাকলে সতীর্থদের সঙ্গে বোঝাপড়ায় একটা খামতি তৈরি হয়। বিষয়টি বেশ ভাবাচ্ছে মার্টিনোকে, ‘সতীর্থদের সঙ্গে ছন্দ মেলাতে সমস্যা হচ্ছে ওর।’আজ রাতে বার্সার ম্যাচটির আগ পর্যন্ত পয়েন্ট টেবিলে ৩ পয়েন্টে এগিয়ে গেছে অ্যাটলেটিকো। এলচের বিপক্ষে বার্সা না জিতলে তারাই থাকবে শীর্ষে। ব্যবধান যখন এমনই, তখন অ্যাটলেটিকোর বিপক্ষে লড়াইটা মহা গুরুত্বপূর্ণ হয়ে উঠতে বাধ্য। ১১ জানুয়ারির সেই ম্যাচটা অ্যাটলেটিকো আবার খেলবে নিজেদের মাঠেই।ম্যাচটির গুরুত্ব মানছেন মার্টিনো। তবে বাড়াবাড়ি গুরুত্বও দিতে তিনি নারাজ, ‘স্প্যানিশ ফুটবলে এই মুহূর্তে সবচেয়ে ভালো ফর্মে আছে তারাই, সম্ভবত পুরো ইউরোপে ওরাই সেরা ফর্মে। কিন্তু আমাদের শুধু এক ম্যাচের কথা না ভেবে বাকি সাড়ে চার মাসের কথাও মাথায় রাখতে হবে।’
