
ক্রিকেট খেলার বাইরে আরও অন্তত দুটি কাজ তাসকিন আহমেদ ভালোই পারেন। ভিডিওগ্রাফি এবং চুল সাজানো। তাসকিন প্রতিবাদ জানালেও কিছু করার নেই। ফেসবুকে তাঁর দেওয়া ভিডিও ফুটেজগুলোই এর জ্বলন্ত প্রমাণ।
অস্ট্রেলিয়ার নয় দিন এবং নিউজিল্যান্ডের এই দুই দিনে তাসকিন ফেসবুকে বেশ কিছু ভিডিও আপলোড করেছেন। তাতে দেখা যাচ্ছে, তাঁর হাত শুধু ফাস্ট বোলিংই ভালো করে না; সেলফি-ভিডিও তুলতেও ওস্তাদ। হোটেল রুমে কোনো এক সতীর্থের নেওয়া আরেকটি ফুটেজে দেখা গেছে তাঁর অন্য এক দক্ষতা। জেল লাগিয়ে, স্পাইক করে তাইজুল ইসলামের হেয়ার স্টাইলটাও নিখুঁতভাবে বদলে দিচ্ছিলেন তাসকিন।
বাংলাদেশ দলের আনন্দময় সময়গুলোকে ভিডিওর ফ্রেমে তুলে ধরায় ধন্যবাদ তিনি পেতেই পারেন। কাল ওয়াঙ্গেরি থেকে সর্বশেষ যে ভিডিওটি আপলোড করেছেন, সেটা রুয়াকাকা সৈকত ভ্রমণের। ওয়াঙ্গেরি থেকে ৩০ কিমি দক্ষিণে ছোট্ট শহরতলি রুয়াকাকা। ছুটির একটা দিন পেয়ে ক্রিকেটাররা দল বেঁধে গেছেন সৈকত বিহারে। তাঁদের হই-হুল্লোড়, সেলফি উত্সব—কিছুই বাদ যায়নি তাসকিনের ভিডিও থেকে। আরেকটি ভিডিওতে ক্রিকেটারদের ম্যানিকিন চ্যালেঞ্জেও অংশ নিতে দেখা গেছে।
নিজের ভিডিওর শুরুতেই তাসকিন ভূমিকা দিলেন, ‘আমরা এখন নিউজিল্যান্ডের রুয়াকাকা সৈকতে। সবাই খুব আনন্দ করছে, সেলফি তুলছে। আমরা এখানে ছুটি কাটাতে এসেছি।’ দক্ষ ভিডিওগ্রাফারের মতো পরে সবার প্রতিক্রিয়াও নিয়েছেন তিনি। কখনো মাশরাফি, কখনো মুশফিক, কখনো মিরাজ, কখনো বা রুবেল ক্যামেরায় মুখ ঢুকিয়ে বলেছেন তাঁদের ভালো লাগার কথা। জানিয়েছেন শুভেচ্ছা। তাসকিনের ক্যামেরার বাইরে থেকে মাঝেমধ্যেই ভেসে আসছিল খেলোয়াড়দের কণ্ঠ। কে একজন বলছিলেন, যে যা-ই ছবি তুলুক, পরে সবাইকে দিতে হবে।
সেলফি, মোবাইল ভিডিওর এই সময়ে ক্রিকেটারদের স্মৃতির অ্যালবামে রুয়াকাকা ভ্রমণ হয়তো ভালোভাবেই থেকে যাবে। তবে এবারের নিউজিল্যান্ড সফরের ছবিটাও বাঁধাই করার মতো করে ফুটিয়ে তুলতে হলে চাই মাঠের সাফল্য। ভালো ক্রিকেট। আজ থেকে সেটারই প্রস্তুতি শুরু হবে ওয়াঙ্গেরির কোবহাম ওভালে। আজ এক দিন অনুশীলন করে কাল এ মাঠেই নিউজিল্যান্ড একাদশের বিপক্ষে ৫০ ওভারের একমাত্র প্রস্তুতি ম্যাচ খেলবে বাংলাদেশ দল। ক্রাইস্টচার্চে ওয়ানডে দিয়ে সিরিজ শুরু হবে ২৬ ডিসেম্বর থেকে।
নিউজিল্যান্ডে কন্ডিশনের সঙ্গে মানিয়ে নেওয়াটাই বড় চ্যালেঞ্জ হবে বাংলাদেশের ক্রিকেটারদের জন্য। ২০১৫ বিশ্বকাপে দুটি ম্যাচ খেললেও দ্বিপক্ষীয় সিরিজ খেলতে বাংলাদেশ নিউজিল্যান্ড গেল প্রায় সাত বছর পর। তবে সিডনির ক্যাম্পসহ এখন পর্যন্ত যা প্রস্তুতি হয়েছে, তাতে আত্মবিশ্বাসী ক্রিকেটাররা। এখন শুধু একটা ভালো শুরুর অপেক্ষা। সেটা প্রস্তুতি ম্যাচে হলে তো আরও ভালো। নিউজিল্যান্ডের মাটিতে ম্যাচ জয়ের আত্মবিশ্বাস নিয়ে শুরু করা যাবে সিরিজ।
