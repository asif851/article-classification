
ইংলিশ প্রিমিয়ার লিগের ‘দুর্গম গিরি কান্তার মরু’ বেয়ে দুর্বার গতিতে ছুটছে পেপ গার্দিওলার ম্যানচেস্টার সিটি। সে গতির হলকা এতটাই যে পরিসংখ্যানের বই খুলতে বাধ্য হয়েছেন ফুটবল-পণ্ডিতরা।
একটা উদাহরণ দেওয়া যেতে পারে, ২০০৩-০৪ মৌসুমে আর্সেনালের ‘দ্য ইনভিন্সিবল’ দলটি ৩৮ ম্যাচে ৭৮ গোল করে শিরোপা জিতেছিল। কিংবা ১৯৯৮-৯৯ মৌসুমে ম্যানচেস্টার ইউনাইটেডকে ‘ট্রেবল’ জেতানো সেই দলটার কথাই ধরুন, গোটা মৌসুমেই তারা করেছিল ৮০ গোল। আর এবার শুধু প্রিমিয়ার লিগের মাঝপথ (১৯ ম্যাচ) পর্যন্ত আসতেই গার্দিওলার শিষ্যরা করেছেন ৬০ গোল!
আর্সেনাল ফরোয়ার্ড ড্যানি ওয়েলবেক তাই মজা করে টুইট করেছেন, ‘বিশ্বের অন্যতম কঠিন লিগকে গার্দিওলা নিজের ব্যক্তিগত ফিফা ১৮ গেমে পরিণত করেছেন!’ ইংলিশ ফুটবলারটি বাড়িয়ে বলেননি মোটেও। বোর্নমাউথকে গতকাল ৪-০ গোলে বিধ্বস্ত করে ম্যানচেস্টার সিটি। লিগে এটা ছিল তাদের টানা ১৭তম জয়, যা ইংল্যান্ডের শীর্ষস্থানীয় লিগে টানা সর্বোচ্চসংখ্যক ম্যাচ জয়ের রেকর্ড। গার্দিওলা সম্ভবত নিজের গড়া রেকর্ডটাই ভেঙে ফেলবেন! ২০১৩-১৪ মৌসুমে বায়ার্ন মিউনিখকে টানা ১৯ ম্যাচ জিতিয়েছেন স্প্যানিশ এই কোচ। ইউরোপের শীর্ষ পাঁচ লিগের মধ্যে এটাই টানা সর্বোচ্চসংখ্যক ম্যাচ জয়ের নজির। নিজের গড়া সেই রেকর্ড ভাঙতে পরবর্তী তিন ম্যাচে জয় চাই গার্দিওলার। সেটা না হলেও খুব বেশি কষ্ট থাকবে গার্দিওলার? তাঁর মতো কোচের কাছে তো শিরোপাজয়ই শেষ কথা। সে পথেও টেবিলে দ্বিতীয় ম্যানচেস্টার ইউনাইটেড (৪২ পয়েন্ট) থেকে গার্দিওলার সিটি (৫৫ পয়েন্ট) বেশ বড় ব্যবধানে এগিয়ে।
তবে শিরোপাজয়ের ইঙ্গিতবাহী এই পয়েন্ট ব্যবধানে পৌঁছাতে গার্দিওলাকে জিততে হয়েছে ম্যাচের পর ম্যাচ। সে জন্য গোল করার বিকল্প নেই। তা, গার্দিওলার সিটি কিন্তু এ বছর ইংল্যান্ডের শীর্ষস্থানীয় লিগে গোলের ‘সেঞ্চুরি’ করেছে! ২০১৭ সালে ইংলিশ প্রিমিয়ার লিগে এ পর্যন্ত ১০১ গোল করেছে সিটি। ১৯৮২ সালে লিভারপুলের (১০৬ গোল) পর ইংল্যান্ডের শীর্ষস্থানীয় লিগে প্রথম দল হিসেবে এক বর্ষপঞ্জিতে গোলের ‘সেঞ্চুরি’ করল গার্দিওলার সিটি। তবে ১৯৯২ সালে ইংলিশ প্রিমিয়ার লিগ চালু হওয়ার পর এক বর্ষপঞ্জিতে এটাই প্রথম কোনো দলের শততম গোলের মাইলফলক গড়ার নজির। এর আগে ২০০০ সালে প্রিমিয়ার লিগে সর্বোচ্চ ৯৫ গোল করেছিল ম্যানচেস্টার ইউনাইটেড। তবে গার্দিওলার শিষ্যরা যে গতিতে ছুটছেন, তাতে কিন্তু লিভারপুলের ১১৬ গোলের কীর্তিটা ভেঙে যাওয়ার সম্ভাবনাই বেশি। ২০১৭ শেষ হওয়ার আগে লিগে আরও দুটি ম্যাচ খেলবে সিটি। সুযোগটা তাই থাকছে।
