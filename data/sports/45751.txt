
প্রথমবারের মতো এশিয়ান ট্যুর আয়োজন করে বাংলাদেশের গলফ নতুন যুগে পা ফেলেছে মাত্রই গত বছর। এশিয়ান ট্যুরের বর্ষপঞ্জিতে নিয়মিত জায়গা করে নেওয়ার প্রত্যয় ছিল আয়োজকদের। সেই ধারাবাহিকতাতেই বসুন্ধরা গ্রুপের পৃষ্ঠপোষকতায় বসুন্ধরা বাংলাদেশ ওপেনের দ্বিতীয় আসর বসছে আগামী ১০ ফেব্রুয়ারি থেকে।তিন লাখ মার্কিন ডলারের টুর্নামেন্টে বাংলাদেশের সেরা গলফার সিদ্দিকুর রহমানসহ অংশ নিচ্ছেন দেশ-বিদেশের ১৩২ জন খেলোয়াড়। এশিয়ান ট্যুরের ক্যাটাগরি ১৭-তে থাকার সুবাদে সরাসরি খেলছেন জামাল হোসেনও। এ ছাড়া আয়োজক বলে বাংলাদেশের আরও ৩০ জন সুযোগ পাচ্ছেন। এদের ৫ জন শৌখিন, বাকি ২৫ জন দেশের উদীয়মান গলফার। বর্তমান চ্যাম্পিয়ন সিঙ্গাপুরে মারদান মামাত, থাইল্যান্ডের গলফ তারকা থাবর্ন ভিরাতচান্তরা আসছেন এবারও।টুর্নামেন্ট উপলক্ষে কাল দুপুরে রাজধানীর কুর্মিটোলা গলফ ক্লাবে সংবাদ সম্মেলনে টুর্নামেন্টের বিস্তারিত জানান দ্বিতীয় বাংলাদেশ ওপেনের মিডিয়া কমিটির চেয়ারম্যান ব্রিগেডিয়ার জেনারেল (অব.) সেলিম আকতার। সংবাদ সম্মেলনে উপস্থিত ছিলেন গলফ ফেডারেশন ও স্পনসর প্রতিষ্ঠানের আরও কয়েকজন কর্মকর্তা।
