
সেভিয়ার বিপক্ষে কাল হার দেখছিল বার্সেলোনা। আধ ঘণ্টা বাকি থাকতে নামলেন মেসি। নামার পর মুহূর্তেই প্রায় গোল আনিয়ে দিয়েছিলেন একটি। সে যাত্রা বেঁচে গেলেও মেসির হাত (পড়ুন পা) থেকে বাঁচেনি স্বাগতিকেরা। পর পর দুই মিনিটে দুই গোল করে লিগে অপরাজিত যাত্রা বজায় রেখেছে বার্সেলোনা। আর এটা সম্ভব হয়েছে দলে লিওনেল মেসি বলে একজন আছেন বলেই।
কাল মেসি নামার পরই খেলার গতি পালটে যায়। দাপুটে সেভিয়া হঠাৎ করেই রক্ষণ সামলাতে ব্যস্ত হয়ে পড়ে। অথচ মেসি নাকি কাল পুরো ফিটই ছিলেন না! বার্সেলোনা কোচ আরনেস্তো ভালভার্দে তো সেটাই জানালেন। পুরোপুরি ফিট না থাকায় আর্জেন্টিনার হয়ে দুটি প্রীতি ম্যাচ খেলেননি। কালকের ম্যাচেও সুস্থ না থাকায় একাদশে রাখা হয়নি তাঁকে। ভালভার্দে নিশ্চিত করলেন, মেসিকে আরেকটু সময় দিতেই প্রথমে নামানো হয়নি, ‘মেসি ম্যাচে কখনো না কখনো নামত। ওর কিছু সমস্যা ছিল আর গত কিছুদিন খেলেনি। তাই ভেবে রেখেছি, আজ একটু হলে ওকে নামাব। ছন্দে ফেরার সুযোগ যেন পায়।’হার দেখতে থাকা দলকে বাঁচিয়েছেন, মেসি ছন্দেই আছেন। কিন্তু হালকা চোট নিয়েও তাঁর এভাবে খেলতে নামা নিশ্চয় আর্জেন্টাইন সমর্থকদের ভালো লাগবে না। কদিন আগে স্পেনের কাছে ৬-১ গোলে উড়ে গেছে আর্জেন্টিনা। হালকা চোটের কারণে সে ম্যাচে মেসি না নামায় তাঁর সমালোচনায় মেতেছিল দেশটির সংবাদমাধ্যম।দেশের টানেই জাতীয় দলের জার্সি পরেন সবাই। সামান্য চোটকে আমলে নিয়ে মেসির মতো একজন কেন বসে থাকবেন, এ ব্যাপারটা নিয়ে প্রশ্ন তুলেছিলেন আর্জেন্টিনার সাবেক গোলরক্ষক হুগো গাত্তি। মেসির গতকালের পারফরম্যান্সের পর গাত্তি এবার কী বলেন, সেটাই দেখার বিষয়!
