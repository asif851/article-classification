
সময়টা দারুণ কাটছে বাংলাদেশের ক্রিকেটারদের। একেবারে প্রার্থিত এক ছুটি। সেই নভেম্বর থেকে জুলাই। আট মাসের ধকল। জিম্বাবুয়ে দিয়ে শুরু। পাকিস্তান ও ভারত হয়ে দক্ষিণ আফ্রিকায় শেষ। মাঝখানে অবশ্য আছে অনেক পাওয়ার বিশ্বকাপ। পাকিস্তানকে ধবলধোলাইয়ের পর ভারত ও দক্ষিণ আফ্রিকার বিপক্ষে গৌরবের সিরিজ জয়। বৃহস্পতি সত্যিই তুঙ্গে বাংলাদেশের। দীর্ঘ পরিশ্রমের পর ছুটিটা তাই দারুণ উপভোগ্য হয়ে উঠেছে বাংলাদেশের ক্রিকেটারদের জন্য।সাকিব যেমন। সময়টাকে ক্রিকেট থেকে দূরেই রেখেছেন বিশ্বসেরা এই অলরাউন্ডার। আপাতত ক্রিকেটকে একপাশে রেখে স্ত্রী শিশির, বাবা-মা আর বোনের জন্য সময়টাকে বরাদ্দ করেছেন তিনি। আজ রোববার রাজধানীর বনানীতে নিজের রেস্তোরাঁয় একটি বিশেষ ব্র্যান্ডের প্রচারণামূলক অনুষ্ঠানে এসে এমন কথাই বললেন সাকিব। সেই সঙ্গে জানিয়েছেন অস্ট্রেলিয়ার বিপক্ষে আসন্ন টেস্ট সিরিজের ভাবনাটা তিনি ২৭ আগস্টের পরে ভাববেন। ২৬ আগস্ট পর্যন্ত যে তাঁর ছুটিই!সাকিব যতই নিজেকে ক্রিকেটের বাইরে নিয়ে যেতে চান, ক্রিকেট কিন্তু তাঁর পিছু তাড়া করেই। আজকের অনুষ্ঠানেও ক্রিকেটে তাঁকে ফিরতে হলোই। বললেন, দেশের ক্রিকেটের বিভিন্ন দিক নিয়ে। বললেন, ওয়ানডের মতো টেস্টেও বাংলাদেশের এগিয়ে যাওয়াটা ঠিক পথে ধরেই হচ্ছে। দক্ষিণ আফ্রিকার বিপক্ষে দুটি টেস্টে বৃষ্টি নিয়ে একটু হতাশাই প্রকাশ করলেন তিনি। বললেন, ‘বৃষ্টি যদি না হতো, তাহলে আমরা হয়তো অনেক কিছুই দেখতে পেতাম। সবাই বুঝতে পারতো আমরা কতটা উন্নতি করেছি। ওয়ানডেতে আমরা ভালো করছি দেখেই আমাদের উন্নতির চিত্রটা পরিষ্কার। টেস্টেও যদি এভাবে ফলাফল আসা শুরু করে তাহলেও এই ফরম্যাটে আমাদের উন্নতি সবার চোখে পড়বে।’ছুটি কাটানোর ফাঁকে ফাঁকেই চোখ রাখছেন টেলিভিশনের পর্দায়। অ্যাশেজ সিরিজে অস্ট্রেলিয়ার নাকানি-চুবানি খাওয়াটা দেখছেন। মনে মনে নিশ্চয়ই হিসেব কষছেন, পরবর্তী প্রতিদ্বন্দ্বীকে নিয়ে! সাকিব অবশ্য ব্যাপারটা স্বীকার করলেন না। অস্ট্রেলিয়ার বাজে সময় পার করা নিয়েও তাঁর মধ্যে কোনো উত্তেজনা নেই। সোজা-সাপটাই জানিয়ে দিলেন, বাংলাদেশ এখন আর তাঁর প্রতিদ্বন্দ্বীদের নিয়ে ভাবে না, ‘দেখুন আমরা এখন যেকোনো সিরিজেই নিজের সেরাটা দেওয়ার কথা ভাবি। তাই প্রতিদ্বন্দ্বীকে নিয়ে ভাবার সময় নেই। হ্যাঁ প্রতিদ্বন্দ্বীকে নিয়ে একটা পরিকল্পনা তো থাকেই। তবে এখন আমরা বেশি মনোযোগী নিজেদের নিয়েই।
