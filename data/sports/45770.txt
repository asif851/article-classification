
শক্তি-সামর্থ্যে বার্সেলোনার চেয়ে যোজন ব্যবধানে পিছিয়ে হুয়েস্কা। কোপা ডেল রে’র ম্যাচে এ দলটির বিপক্ষে মেসি-নেইমারসহ আরও কয়েকজন তারকাকে মাঠে নামানোর প্রয়োজনীয়তাই অনুভব করেননি কোচ লুইস এনরিকে। তারকা ফুটবলারদের ছাড়াই বার্সা এই ম্যাচে জয় তুলে নিয়েছে ৪-০ গোলে।বার্সেলোনার হয়ে চারটি গোল করেছেন ইভান রাকিতিচ, আন্দ্রেস ইনিয়েস্তা, পেদ্রো ও রাফিনিয়া। চোট কাটিয়ে হুয়েস্কার বিপক্ষে মাঠে নেমেছিলেন ইনিয়েস্তা। মেসি-নেইমারবিহীন আক্রমণের দায়িত্বটা তিনি সামলেছেন দারুণভাবেই।খেলার ১২ মিনিটে দারুণ ফ্রি-কিকে বার্সেলোনাকে এগিয়ে নেন রাকিতিচ। ১৬ মিনিটে ব্যবধান বাড়ান ইনিয়েস্তা। প্রথমার্ধের শেষ দিকে বার্সেলোনাকে ৩-০ গোলে এগিয়ে নেন পেদ্রো। খেলার ৭২ মিনিটে বড় জয় নিশ্চিত করেন রাফিনিয়া।বুধবার কোপা ডেল রে-তে জয় পেয়েছে অ্যাটলেটিকো মাদ্রিদও। হাসপিতালেতকে ৩-০ গোলে হারিয়ে শেষ ষোলো নিশ্চিত হয়েছে তাদেরও। সূত্র: এএফপি।
