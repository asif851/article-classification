
স্পেনের ফুটবলে পিকে-রামোস ‘সার্কাস’ এখন সবারই জানা। রিয়াল মাদ্রিদ-বায়ার্ন মিউনিখ ম্যাচে রেফারির কয়েকটি ভুল সিদ্ধান্ত এই দুজনের সার্কাসের আরেকটি অধ্যায় দেখার সুযোগ করে দিয়েছে। তিনটি ভুল সিদ্ধান্ত দিয়েছেন রেফারি। এর মধ্যে দুটি ছিল বায়ার্নের বিপক্ষে দেওয়া দুটি গোলের সিদ্ধান্ত। টিভি রিপ্লেতে দেখা গেছে, দুটি গোলের সময়ই অফসাইড পজিশনে ছিলেন ক্রিস্টিয়ানো রোনালদো। যেটা দেখে বাকরুদ্ধ হয়ে গেছেন রিয়ালের চিরপ্রতিদ্বন্দ্বী বার্সেলোনার ডিফেন্ডার জেরার্ড পিকে। রিয়াল অধিনায়ক সার্জিও রামোস এর পাল্টা জবাব দিয়েছেন।
কারণে-অকারণে রিয়ালের সমালোচনা করা তো অভ্যাসেই পরিণত করেছেন পিকে। আরেকটি সুযোগ যখন এসেছে, সেটা আর হাতছাড়া করবেন কেন! রোনালদোর গোল নিয়ে সরব হলেন টুইটারে। সরব আর কী! আর সেই সরব হলেন তিনি কিছু না লিখেই। টুইটারে পিকে একটি স্ট্যাটাসে দিয়েছেন তিনটি ডট। যার মানে রোনালদোর অফসাইড গোল দেখে ভাষা হারিয়ে ফেলেছেন তিনি।কিছু না বলেই অনেক কথা বলে ফেলেছেন পিকে। রামোসের বুকে যেটা এটা বিঁধেছে শেলের মতো। এর জবাবও দিয়েছেন স্প্যানিশ এই ডিফেন্ডার। পিকেকে মনে করিয়ে দিয়েছেন পিএসজির বিপক্ষে তাদের ৬-১ গোলে জয়কে, ‘ওর পেছন ফিরে পিএসজির বিপক্ষে ম্যাচটি দেখতে হবে। দেখি তারপর ও রেফারিদের নিয়ে একই বিষয় ভাবে কি না। অপেক্ষা করা যাক আর দেখি, দ্বিতীয় লেগে জুভেন্টাস-বার্সেলোনা ম্যাচে কী হয়।’ সূত্র : মার্কা
