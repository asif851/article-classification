
গালভর্তি দাড়িতে ঢেকে গেছে মুখ। তবু হাসিটা চিনতে অসুবিধা হয় না। সেই প্রাণখোলা ঔজ্জ্বল্য, কথাবার্তায় সারল্য। তবে সাধারণ কিছুতেই চমকিত হওয়ার প্রতিক্রিয়া। আফতাব আহমেদ একটুও বদলাননি।বদলেছে তাঁর কাজ। ক্রিকেটার থেকে এখন ক্রিকেট কোচ। চট্টগ্রামে ‘আফতাব আহমেদ ক্রিকেট একাডেমি’ নামে খুলেছেন ক্রিকেটের পাঠশালা। এক বছরেই ছাত্রসংখ্যা আড়াই শর মতো। ‘এ’ লেভেল কোর্স করা আফতাব এবার তো কোচ হিসেবে উঠে যাচ্ছেন আরও এক ধাপ ওপরে! আসন্ন প্রিমিয়ার লিগের জন্য মোহামেডানের ব্যাটিং কোচের দায়িত্ব নিয়েছেন বাংলাদেশ দলের সাবেক এই টেস্ট ক্রিকেটার।একসময় যে লিগে নিজে খেলতেন, এবার সেখানেই কোচের ভূমিকায়। ২০১০ সালে শেষ আন্তর্জাতিক ম্যাচ খেলা এই ব্যাটসম্যান দারুণ রোমাঞ্চিত তাতে। কাল লা মেরিডিয়ান হোটেলে প্রিমিয়ার লিগের ‘প্লেয়ার ড্রাফটে’ এসে বলছিলেন, ‘ক্রিকেটে প্রথমবার এসে যে রকম স্নায়ুচাপে ভুগেছিলাম, এখনো একই অবস্থা। প্রিমিয়ার লিগ বাংলাদেশের সবচেয়ে বড় আসর। একটু স্নায়ুচাপ তো কাজ করছেই। আশা করি এক-দুই ম্যাচ পরই ঠিক হয়ে যাবে।’ক্রিকেটার আফতাবের ক্যারিয়ার থেমে গিয়েছিল হঠাৎ করেই। কিন্তু কোচ আফতাব স্বপ্ন দেখেন অনেক বড় কিছু হওয়ার। কোচ হিসেবে লাল-সবুজ পতাকার প্রতিনিধিত্ব করার, ‘যখন ক্রিকেট খেলেছি, সব সময় চিন্তা করেছি, যে করেই হোক জাতীয় দলে খেলব। কোচিংয়েও একটা ভালো জায়গায় যাওয়ার ইচ্ছা আছে। যত ওপরের পর্যায়ে কাজ করা যায় ইনশা আল্লাহ করব। মাঝখানে থাকার কোনো ইচ্ছা নেই। যদি দেখি মাঝখানে, তখন হয়তোবা কোচিং থেকেও অবসর নিয়ে অন্য কিছু করব।’
জাতীয় পর্যায়ের কোনো দলের হয়ে কাজ করার লক্ষ্য পূরণে সময়, নিষ্ঠা, শ্রম—সবকিছুই দিতে প্রস্তুত তিনি, ‘লেভেল ওয়ান কোর্স করেছি। এখন লেভেল টু-এর জন্য বসে আছি। দেশে সুযোগ পেলে করে ফেলব, নয়তো বাইরে থেকে করে আসব। ভালো কোচ হওয়ার জন্য যা যা করা দরকার, সবই করব।’জাতীয় দলে খেলার সময় মাথায় লাল-সবুজ স্কার্ফ পরতেন। এখন আর সেটা পরেন না। তবে কখনো যদি কোচ হিসেবে লাল-সবুজ জার্সি গায়ে তোলার সুযোগ হয়, আফতাবের মাথায় উঠবে সেই স্কার্ফও, ‘কোচিংয়ে যখন এসেছিই, আশা আছে সর্বোচ্চ পর্যায়ে কাজ করার। যদি বাংলাদেশ অনূর্ধ্ব-১৯ দলেও কোনো দিন কাজ করার সুযোগ পাই, ওটা আবার পরব।’
