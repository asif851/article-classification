
সেই ২০১৬ সাল থেকে নিজেদের মাঠেই টেস্ট খেলে যাচ্ছে ভারত। টেস্টে ভারতের আধিপত্য তাই এখন নিয়মিত দৃশ্য। ওরকম আরেকটি নিয়মিত দৃশ্য মুরালি বিজয় ও চেতেশ্বর পূজারার জুটি বেঁধে রান তোলা। বিজয়-পূজারার দুর্দান্ত এক জুটিতে দ্বিতীয় দিনেই নাগপুর টেস্টের নিয়ন্ত্রণ ভারতের হাতে। ২ উইকেটে ৩১২ রান তুলে ১০৭ রানে এগিয়ে স্বাগতিক দল।
২০১৬-১৭ মৌসুম থেকে আজ পর্যন্ত ১১ বার জুটি বেঁধেছেন পূজারা-বিজয়। ১০৫.৭২ গড়ে দুজন দলকে এনে দিয়েছেন ১১৬৩ রান। এর মাঝে ২০৫ রান এল আজ। দ্বিতীয় উইকেট জুটিতে ২০৯ রান তুলেছেন এ দুজন। ক্যারিয়ারের দশম সেঞ্চুরি (১২৮) করে যখন আউট হলেন বিজয়, ততক্ষণে ভারত লিড নিয়ে নিয়েছে। এটি ছিল টেস্টে এ জুটির টানা চতুর্থ সেঞ্চুরি জুটি। টেস্ট ইতিহাসে টানা চার ইনিংসে সেঞ্চুরি জুটি গড়ার ইতিহাস আছে মাত্র ১০ জনের।বিজয় ও পূজারার আগে এ কৃতিত্ব ছিল স্যাম লক্সটন-নিল হার্ভে, সঞ্জয় মাঞ্জরেকার-মোহাম্মদ আজহারউদ্দিন, মার্ক বুচার-মার্কাস ট্রেসকোথিক ও ইউনিস খান-মোহাম্মদ ইউসুফ জুটির। ২১৬ রানে দ্বিতীয় উইকেট তুলে নেওয়ার পর দিনের বাকি সময়টা হতাশায় পার করতে হয়েছে শ্রীলঙ্কাকে। ৯৬ রানের অপরাজিত জুটি গড়েছেন বিরাট কোহলি ও পূজারা। সেঞ্চুরি পেয়েছেন পূজারা (১২১*)। ৭০ বল খেলেই ৫০ (৫৪*) পেরিয়ে গেছেন কোহলি।
