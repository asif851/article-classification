
লা লিগায় গোল করার দ্বৈরথে দুজন বরাবরই নিশ্বাস ফেলে এসেছেন একে অন্যের কাঁধে। তবে লিওনেল মেসি আর ক্রিস্টিয়ানো রোনালদোর সেই দ্বৈরথে এবারকার চিত্রটা কিন্তু একেবারেই ব্যতিক্রম। গোল করায় তাঁদের অবস্থান যেন কিংবদন্তি গীতিকার নজরুল ইসলাম বাবুর সেই গানের পঙ্‌ক্তির মতো—‘দুই ভুবনের দুই বাসিন্দা /বন্ধু চিরকাল।’
মাঠে আগুনে দ্বৈরথে মেতে উঠলেও মাঠের বাইরে দুজনের সম্পর্কে একটা গোপন বোঝাপড়ার আঁচ রয়েছে। বিশ্বসেরা এ দুই ফুটবলার যেন বন্ধু না হয়েও বন্ধুর মতো! কিন্তু কেউ মুখ ফুটে তা স্বীকার করবেন না। পাছে জল পড়ে দ্বৈরথের আগুনে! কিন্তু এবার সেই দ্বৈরথ কোথায়? লা লিগায় এ পর্যন্ত ১১টি করে ম্যাচ খেলেছে বার্সেলোনা ও রিয়াল মাদ্রিদ। নিজ নিজ দলের হয়ে মেসি (১১ ম্যাচ) ও রোনালদোর (৭ ম্যাচ) গোলসংখ্যা যথাক্রমে ১২ ও ১!লাস পালমাসের বিপক্ষে রিয়ালের সর্বশেষ ম্যাচেও গোল পাননি রোনালদো। ইউরোপের শীর্ষ পাঁচ লিগে ন্যূনতম ১০টি করে শট নিয়েছেন, এমন খেলোয়াড়দের মধ্যে রোনালদোর গোল করার হার সবচেয়ে কম! ৪৮টি শট নিয়ে মাত্র ১ গোল—মানে রোনালদোর গোল করার হার মাত্র ২.০৮ শতাংশ। অন্যদিকে লিগের সর্বোচ্চ গোলদাতা মেসি এ পর্যন্ত ৬৯টি শট নিয়েছেন প্রতিপক্ষের জালে। এর মধ্যে মেসির গোল করার হার ১৭.৩৯ শতাংশ।পরিসংখ্যান আরও বলছে, রোনালদোর বাজে ফর্মে নেমে আসতে হলে মেসিকে অসাধ্যসাধন করতে হবে। মানে রোনালদো যদি পরের ম্যাচগুলোতেও এ হার ধরে রাখেন, তবে মেসিকে তাঁর সামনের লিগ ম্যাচগুলোতে ৫০৭টি শটে গোল করতে ব্যর্থ হতে হবে। তাহলেই কেবল নেমে আসবেন তাঁর চিরপ্রতিদ্বন্দ্বীর গোল করার হারে। সূত্র: এএস, মেইল অনলাইন
