
‘শিরোপা ফেরত না দেওয়া’র অঙ্গীকার নিয়ে বিশ্বকাপ-মিশনে নেমেছিল ভারতীয় ক্রিকেট দল। সেমিফাইনালের আগ পর্যন্ত শিরোপার দৌড়ে বেশ ভালোভাবেই লড়াই করছিল দলটি। কিন্তু সেমিফাইনালে সেই স্বপ্ন তছনছ করে দিয়েছে অস্ট্রেলিয়া। ধোনিদের এমন ব্যর্থতায় ক্ষোভে ফুঁসছে গোটা ভারত। এতদিন যেই ক্রিকেটারদের মাথায় তুলে রেখেছিলেন, এখন সেই ক্রিকেটারদেরই মুণ্ডুপাত করছেন দর্শক-সমর্থকেরা! ভারতীয় সংবাদমাধ্যম কিংবা সামাজিক যোগাযোগমাধ্যমগুলো ভরে উঠেছে ভারতীয়দের রাগ, ক্ষোভ আর হতাশায়। 
ভারতের অনেক জায়গায় দর্শকেরা রেগেমেগে ভেঙে ফেলেছেন টেলিভিশন সেট! আগুন দেওয়া হয়েছে খেলোয়াড়দের ছবি-সংবলিত পোস্টারে। কোনো কিছুতেই যেন সান্ত্বনা খুঁজে পাচ্ছেন না তাঁরা। সহিংসতার আশঙ্কায় দলের অধিনায়ক মহেন্দ্র সিং ধোনির বাড়ির সামনে বিশেষ নিরাপত্তাবেষ্টনী দেওয়া হয়েছে। মোতায়েন করা হয়েছে পুলিশ। তবে সবচেয়ে বেশি কোপটা পড়ছে বিরাট কোহলির ওপর। সমর্থকদের ক্ষোভের শিকার হচ্ছেন কোহলির বান্ধবী অভিনেত্রী আনুশকা শর্মাও। পোড়ানো হয়েছে কোহলি-আনুশকার পোস্টার। কলকাতার পত্রিকা ‘এই সময়’ লিখেছে, ‘দুপুর থেকে শহরময় উত্তেজনা শেষ।...যাঁকে কিনা বিশ্বকাপের ‘‘নায়ক’’ ধরা হচ্ছিল, ভারত ছিটকে যেতেই তিনি ‘‘ভিলেন’’।’ টুইটারে পোস্ট করা হয়েছে একের পর এক ব্যঙ্গাত্মক ছবি। একটি ছবিতে দেখা যাচ্ছে, বিমানে উড়ে যাচ্ছে ভারতীয় দল। সেই বিমানের চালকের আসনে আনুশকা! অপর এক ছবিতে বিমানে চড়ে দেশে ফেরার সময় ব্যাট বের করে বিদায় জানাচ্ছেন খেলোয়াড়েরা! এক জায়গায় তো ভারতীয় দলকে বিশ্বকাপ ট্রফি হিসেবে একটি পিতলের কৌটা উপহার দিয়েছে এক ক্ষুব্ধ সমর্থক! গতকাল দুপুরের পর থেকেই ভারতের ছোট-বড় শহরগুলোয় নেমে আসে নিস্তব্ধতা। সরকারি-বেসরকারি প্রতিষ্ঠানগুলোয় কাজকর্ম থমকে গিয়েছিল। কিন্তু কাঙিক্ষত জয় না আসায় অধিকাংশ ভারতীয় দর্শকেরা এখন সমালোচনার তিরে বিদ্ধ করছেন দুদিন আগের প্রিয় খেলোয়াড়দের। তথ্যসূত্র: আইএএনএস, এনডিটিভি, ও টুইটার।
