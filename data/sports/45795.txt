
কানাডার আন্দ্রে ডি গ্রাসে ভালোই টক্কর দিলেন উসাইন বোল্টের সঙ্গে। নাকি গ্রাসেকে খানিকটা ‘সুযোগ’ দিলেন গতিদানব! পুরুষদের ২০০ মিটারের সেমিফাইনালে বোল্ট সময় নিয়েছেন ১৯.৭৮ সেকেন্ড, দ্বিতীয় অবস্থানে থাকা গ্রাসে সেখানে ১৯.৮০ সেকেন্ড। তবে ফাইনালে উঠতে ব্যর্থ হয়েছেন বোল্টের প্রতিদ্বন্দ্বী জাস্টিন গ্যাটলিন। 
২০০ মিটার হিটে শেষ দিকে আয়েশি ভঙ্গিতে দৌড়ে জিতেছিলেন বোল্ট। সেমিফাইনালেও অনেকটা একই দৃশ্যের পুনরাবৃত্তি। তবে শেষ দিকে গ্রাসের প্রাণপণ চেষ্টা দেখেই কি না একটু ‘দ্রুত’ দৌড়ানোর তাগিদ অনুভব করলেন। তাতেই মৌসুমের সেরা টাইমিংটা হয়ে গেল বোল্টের। এই মৌসুমে এর আগে তাঁর দ্রুততম সময় ছিল ১৯.৮৯ সেকেন্ড।বোল্টের ফাইনাল নিশ্চিত হলেও সেমিফাইনাল থেকে ছিটকে পড়েছেন গ্যাটলিন। আমেরিকান স্প্রিন্টার সময় নিয়েছেন ২০.১৩ সেকেন্ড। ফাইনালে কাল রিওর রাত সাড়ে ১০টায় (বাংলাদেশে আগামীকাল সকাল সাড়ে সাতটা) বোল্ট নামবেন নিজেকে আরেক উচ্চতায় নিয়ে যাওয়ার লক্ষ্যে। পুরুষদের ২০০ মিটারে টানা তিনবার দূরে থাক, বোল্ট ছাড়া আর কেউ দুবারও জিততে পারেননি। বোল্টের জন্য তাই এটি নিজেকে ছাড়িয়ে যাওয়ার লড়াই। এএফপি, স্টার স্পোর্টস ৪।
