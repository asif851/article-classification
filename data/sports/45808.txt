

* কাল বাংলাদেশের বিপক্ষে ম্যাচ নিয়ে ধন্দে শ্রীলঙ্কা।* ফাইনালে যেতে হলে বাংলাদেশের বিপক্ষে এই ম্যাচে জিততেই হবে শ্রীলঙ্কাকে।* বাংলাদেশ আগেই নিশ্চিত করে ফেলেছে ফাইনাল।

গত আগস্টের ঘটনা, বাংলাদেশ সফরে এসেছিল অস্ট্রেলিয়া। অস্ট্রেলিয়া হাইকমিশনের এক অনুষ্ঠানে তখনকার বাংলাদেশ কোচ চন্ডিকা হাথুরুসিংহেকে মিরপুরের উইকেট নিয়ে জিজ্ঞেস করেছিলেন নাথান লায়ন, যিনি নিউ সাউথ ওয়েল ব্লুজে হাথুরুসিংহের শিষ্য ছিলেন। কিন্তু সাবেক ছাত্রকে কোনো সাহায্যই করেননি হাথুরু। প্রতিপক্ষ শিবিরের খেলোয়াড় বলে কথা!ম্যাচের আগে হাথুরু রহস্য উন্মোচন করতে যাবেন কোন দুঃখে! ঢাকা টেস্টের আগে উইকেট নিয়ে ধন্দেই ছিল অস্ট্রেলিয়া। কয় মাস পর সেই হাথুরুর কি না একই অভিজ্ঞতা হলো! আজ টিম বাস থেকে নেমে শ্রীলঙ্কা দলের কোচ-অধিনায়ক-ম্যানেজার গিয়েছিলেন উইকেট দেখতে। সেখান থেকে ফিরলেন হতাশা নিয়ে। বাংলাদেশের বিপক্ষে ম্যাচটা হবে কোন উইকেটে, সেটি নিশ্চিত হতে না পেরে তাদের মুখ ভার।সংবাদ সম্মেলনেও বিষয়টি লুকাননি শ্রীলঙ্কান অধিনায়ক দিনেশ চান্ডিমাল, ‘সংবাদ সম্মেলনে আসার আগে আমি, কোচ ও ম্যানেজার পিচ দেখেছি। দুই-তিনটি উইকেট প্রস্তুত করা হচ্ছে। জানি না কোনটিতে খেলা হবে। কাল কোন উইকেট দেবে, সেটার জন্য অপেক্ষায় আছি। ঠিক জানি না কেন এটা জটিল করে তোলা হচ্ছে। যে উইকেটই দেওয়া হোক, আমরা প্রস্তুত।’শ্রীলঙ্কার জন্য বাঁচা-মরার লড়াই হলেও ম্যাচটা খুব একটা গুরুত্বপূর্ণ নয় আগেই ফাইনাল নিশ্চিত হওয়া বাংলাদেশের। পয়েন্ট টেবিল নিয়ে ভাবনা না থাকলেও শ্রীলঙ্কাকে যে এতটুকু ছাড় দিতে চায় না বাংলাদেশ, সেটা উইকেট-রহস্য দেখেই বোঝা যাচ্ছে। কদিন আগে গ্রানাইটে ব্যাটিং অনুশীলনের সুবিধা চেয়েছিলেন হাথুরু। সেটিও দেয়নি বিসিবি। হাথুরুর শ্রীলঙ্কাকে মনস্তাত্ত্বিকভাবে চাপে রাখতে চাইছে বাংলাদেশ। সেই চাপটা হতে পারে মাঠে, কিংবা মাঠের বাইরে। শুধু ত্রিদেশীয় সিরিজ দিয়েই তো হিসাব-নিকাশ শেষ হচ্ছে না। আছে টেস্ট ও টি-টোয়েন্টি সিরিজ। বাংলাদেশ বলতে পারে, ‘সিনেমার এখনো অনেক বাকি’!
