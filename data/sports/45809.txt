
 
কদিন আগেই নেইমারের দলবদল নিয়ে মন্তব্য করেছিলেন। এই দলবদল নাকি বাজারটাকে আরও আগ্রাসী করে তুলবে। কিন্তু ফুটবলের বাজারকে ‘খ্যাপাটে’ করে তুলতে তাঁর নিজের ‘অবদান’ও যে কম নয়! রোমেলু লুকাকুর দলবদল দিয়ে ইতিহাসের প্রথম ম্যানেজার হিসেবে ফুটবলার কিনতে মোট এক বিলিয়ন পাউন্ড খরচ করে ফেলেছেন ‘দ্য স্পেশাল ওয়ান’।
১৭ বছরের কোচিং ক্যারিয়ারে তাঁর মোট খরচের পরিমাণ ১.১ বিলিয়নের কিছু বেশি। এই হিসাবটা অবশ্য প্রতিটি দলবদলের সময় পাউন্ডের মূল্যমান হিসাব করেই। অঙ্কটা আরও বেশি হওয়াই স্বাভাবিক। শীর্ষ পর্যায়ে কেবল পোর্তো বাদে সব সময়ই দলবদলের জন্য মোটা বাজেট পেয়ে এসেছেন এই পর্তুগিজ কোচ। এখানে বলে রাখা ভালো, নেইমারের আগে সর্বোচ্চ ট্রান্সফার ফির রেকর্ড গড়া পল পগবাকে ম্যানচেস্টার ইউনাইটেডে এনেছিলেন তিনি, ‘মাত্র’ ১০৫ মিলিয়ন ইউরো খরচ করে।
খরুচে কোচদের তালিকায় মরিনহোর কাছাকাছিই আছেন কার্লো আনচেলত্তি। বায়ার্ন মিউনিখ কোচ তাঁর ২২ বছরের ক্যারিয়ারে খরচ করেছেন প্রায় ৯৭০ মিলিয়ন পাউন্ড।
কম যান না মরিনহোর ‘বন্ধু’ পেপ গার্দিওলাও। খুব বেশি দিন নয় তাঁর কোচিং ক্যারিয়ার। এখনই তাঁর মোট খরচের পরিমাণ ৮৫৯ মিলিয়ন। আছেন তালিকার ৩ নম্বরে। কাইল ওয়াকার, মেন্ডি আর জন স্টোনসকে নিয়ে এই মৌসুমে ইতিহাসের সবচেয়ে ‘দামি’ রক্ষণ গড়ে তুলেছেন ম্যানচেস্টার সিটির কোচ। জন স্টোনকে অবশ্য তিনি কিনেছিলেন গত মৌসুমেই।
ভবিষ্যতে অবশ্য আরও খরচের স্বপ্ন দেখেন মরিনহো। তিনি নাকি কিলিয়ান এমবাপ্পে আর গ্যারেথ বেল দুজনকেই চান ওল্ডট্র্যাফোর্ডে। এই মৌসুমে মাতিচ আর লুকাকুকে কিনতেই ১০০ মিলিয়নের বেশি খরচ হয়ে গেছে তাঁর। রোনালদো কি ফিরবেন ম্যানচেস্টারে? সেটি হলে খরচের অঙ্কটা কোথায় গিয়ে ঠেকবে, অনুমান করতে থাকুন। সূত্র: ডেইলি মেইল।
