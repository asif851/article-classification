
পরশু রাতে দুঃসংবাদের মতোই এসেছে খবরটা। অ্যাংকেল মচকে যাওয়ায় প্রথম ওয়ানডে খেলতে পারবেন না মোস্তাফিজুর রহমান। আজ সকালে দল মাঠে আসার পর জানা গেল আরেকটা দুঃসংবাদ। ঊরুর চোট এখনো কাটিয়ে না ওঠায় ডায়মন্ড ওভালে খেলা হচ্ছে না তামিম ইকবালেরও। একাদশ থেকে বাদ পড়েছেন সৌম্য সরকারও। ইমরুল কায়েসের সঙ্গে আজ তাই ইনিংস শুরু করবেন লিটন দাস।কাল বিকেলেও জানা গিয়েছিল তামিম প্রথম ওয়ানডেতে খেলছেন। ম্যানেজার মিনহাজুল আবেদীনই সেটা নিশ্চিত করেছিলেন বাংলাদেশ থেকে আসা সাংবাদিকদের। সেই মিনহাজুলই আজ দিলেন দুঃসংবাদটা, ‘পুরোপুরি ফিট না থাকায় তামিমও খেলছে না এই ম্যাচে। ব্যাটিংয়ে ওর কোনো সমস্যা হচ্ছে না। তবে রানিংয়ের সময় ব্যথা হচ্ছে। আশা করছি, পরের ম্যাচের আগে পুরোপুরি ঠিক হয়ে যাবে।’মোস্তাফিজের বেলায় নিশ্চিত করে বলা যাচ্ছে না সেটাও। কাল অনুশীলনে ফুটবল খেলার সময় পা মচকে যায় এই বাঁহাতি পেসারের। শুরুতে চোটটা গুরুতর ছিল না। অধিনায়ক মাশরাফি বিন মুর্তজা তো রাত পর্যন্তও আশায় ছিলেন মোস্তাফিজ খেলবেন। কিন্তু রাতের বেলায় চোটের জায়গাটা অনেক ফুলে যাওয়ায় এবং ব্যথা বেড়ে যাওয়ায় বাদ দিতে হয় মোস্তাফিজকে খেলানোর আশাও। মিনহাজুল বলেছেন, ‘এখনো মোস্তাফিজের স্ক্যান করানো হয়নি। এ ম্যাচ শেষে কেপটাউনে গিয়ে স্ক্যান করানোর পর বোঝা যাবে ও পরের ম্যাচ খেলতে পারবে কি না।’দক্ষিণ আফ্রিকা সিরিজের শুরু থেকেই চোট–জর্জর বাংলাদেশ দল। তামিম তো তাঁর ঊরুর চোট বয়ে বেড়াচ্ছেন প্রস্তুতি ম্যাচ থেকেই। প্রথম টেস্টের সময় কাঁধে চোট পান সৌম্য সরকার। টেস্ট সিরিজের পর দেশে ফিরে যাওয়া পেসার শফিউল ইসলামও গেছেন কাঁধের ব্যথা নিয়ে। এবার সে তালিকায় যোগ হলেন মোস্তাফিজও। দুর্ভাগ্যই বলতে হবে বাংলাদেশ দলের।
