
এগিয়ে আসছে টেন্ডুলকারের বর্ণিল ক্রিকেট ক্যারিয়ারের শেষ দিনগুলো। আর মাত্র এক দিন পরেই লিটল মাস্টার মাঠে নামবেন ক্যারিয়ারের ১৯৯তম টেস্টটি খেলতে। তার আগে কলকাতার ইডেন গার্ডেনে উঠেছে সাজ সাজ রব। টেন্ডুলকারের বর্ণিল ক্রিকেট ক্যারিয়ারের শেষটাও বর্ণিল করে তুলতে নেওয়া হচ্ছে নানা পদক্ষেপ।টেস্ট ক্যারিয়ারের শেষ টেস্টটি যে ঘরের মাঠ মুম্বাইয়েই খেলবেন, এটা প্রায় নিশ্চিতই ছিল। তার আগে টেন্ডুলকারের ১৯৯তম টেস্টটি আয়োজনের ‘সম্মান’ অর্জনের জন্য বেশ লড়াই-ই করতে হয়েছিল ক্রিকেট অ্যাসোসিয়েশন অব বেঙ্গলকে। সফল হওয়ার পর এখন টেন্ডুলকারের শেষটা স্মরণীয় করে রাখার কোনো প্রচেষ্টাই বাদ দিচ্ছেন না আয়োজকেরা। সাজঘরে ঢোকার ঠিক আগেই স্থাপন করা হয়েছে লিটল মাস্টারের একটি মোমের মূর্তি। ২৪ বছরের ক্যারিয়ারের স্মরণীয় মুহূর্তগুলোর ছবি দিয়ে বানানো হয়েছে একটি গ্যালারি। ৭০ হাজার দর্শক ধারণক্ষমতা সম্পন্ন স্টেডিয়ামটির একটি অংশ টেন্ডুলকারের নামে উৎসর্গ করারও পরিকল্পনা আছে কলকাতার ক্রিকেট সংশ্লিষ্ট ব্যক্তিদের।ওয়েস্ট ইন্ডিজের বিপক্ষে ৬ নভেম্বর থেকে শুরু হতে যাওয়া টেস্টটিতে যে ইডেন গার্ডেনের একটি আসনও ফাঁকা থাকবে না, সেটার ইঙ্গিত এখন থেকেই পাওয়া যাচ্ছে। আজ অনুশীলনের জন্য স্টেডিয়ামে ঢোকার সময়ও টেন্ডুলকার পেয়েছেন অনেক ভক্ত-সমর্থকের শুভেচ্ছা।
এত কিছুর মধ্যেও টেন্ডুলকার কিন্তু আছেন টেন্ডুলকারের মতোই। ক্যারিয়ারের শেষ দুটি টেস্টে ভালো পারফরম্যান্স দেখানোর জন্য প্রস্তুতিটা নিচ্ছেন বেশ ভালোভাবেই। মন লাগিয়েই করছেন অনুশীলনটা। প্রথমে ব্যাটিং অনুশীলনের পর বেশ কিছুক্ষণ বোলিংও করেছেন সর্বকালের অন্যতম সেরা এই ব্যাটসম্যান।কে জানে, ইডেন গার্ডেন টেস্টে হয়তো দেখা যেতে পারে বোলার টেন্ডুলকারকেও। এখানে যে আগে বল হাতে সাফল্যও পেয়েছেন তিনি। ১৯৯৩ সালে দক্ষিণ আফ্রিকার বিপক্ষে হিরো কাপের সেমিফাইনালে ভারতকে জয় এনে দিয়েছিলেন বোলার টেন্ডুলকারই। তবে টেন্ডুলকার ভক্তরা হয়তো বোলিং নয় দেখতে চাইবে তাঁর মনোমুগ্ধকর ব্যাটিংটাই। ইডেন গার্ডেনে এর আগে টেন্ডুলকার খেলেছেন ১২টি টেস্ট। ৪৮ গড়ে করেছেন ৮৬২ রান। এর মধ্যে আছে দুটি সেঞ্চুরিও। ২০১২ সালের ডিসেম্বরে ইডেন গার্ডেনে খেলা শেষ টেস্টটিতে টেন্ডুলকার দুই ইনিংসে করেছিলেন ৭৬ ও ৫ রান।—এনডিটিভি
