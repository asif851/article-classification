
সোহাগ গাজীর অলরাউন্ড নৈপুণ্যে সিজেকেএস করপোরেট টি-টোয়েন্টি টুর্নামেন্টের ফাইনালে উঠেছে পাইরেটস অব চিটাগং। কোয়ালিটি স্পোর্টসকে তারা হারিয়েছে ৭ রানে। কাল এম এ আজিজ স্টেডিয়ামে সোহাগ গাজীর ঝোড়ো ৭০ রানের সুবাদে পাইরেটস প্রথমে ৮ উইকেটে ১২৭ রান করে। কোয়ালিটির পক্ষে মো. শরীফ ও ইলিয়াস সানি দুটি করে উইকেট নেন। জবাবে ব্যাট করতে নেমে কোয়ালিটি ৭ উইকেট খুইয়ে যেতে পারে ১২০ রান পর্যন্ত। দলের হয়ে সর্বোচ্চ ৫৬ রান করেন মাহবুবুল মিঠু। ব্যাট হাতে সর্বোচ্চ রানের পর সোহাগ গাজী বল হাতে ১৯ রানে নেন দুই উইকেট। সোহাগই ম্যাচসেরা।
