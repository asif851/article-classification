
এখনো প্যারিসের রাস্তা ও দেয়ালে রক্তের দাগ শুকোয়নি। গত শুক্রবারের ভয়াবহ সন্ত্রাসী হামলার পর পুরো বিশ্বই এখন সন্ত্রস্ত। সেই শোক বুকে নিয়েই কাল আবার ফুটবল গড়াচ্ছে ফ্রান্সের মাঠে। আজ আবার শুরু হচ্ছে ফ্রেঞ্চ লিগ।প্যারিসের ক্লাব পিএসজিও কাল মাঠে নামবে। তবে তাদের ম্যাচটি লঁরিয়ের মাঠে। এ ম্যাচের জন্য বিশেষ একটা জার্সিও বানানো হয়েছে, যাতে লেখা থাকবে ‘আমিই প্যারিস’। তবে পিএসজির সমর্থকেরা কাল মাঠে থাকতে পারছেন না। নিরাপত্তাঝুঁকির কারণেই তাঁদের ম্যাচ দেখতে বারণ করা হয়েছে।ফ্রান্সের ক্রীড়ামন্ত্রী প্যাট্রিক ক্যানার আহ্বান জানিয়েছেন ফুটবলকেই প্রতিবাদের ভাষা হিসেবে ব্যবহার করার জন্য। তবে সবাইকে নাড়া দেবে পিএসজি মিডফিল্ডার হাভিয়ের পাস্তোরের আহ্বান। সন্ত্রাসী হামলার পর পিএসজির এডিনসন কাভানি, ডেভিড লুইজরা স্বীকার করেছেন, তাঁরা প্যারিসে ফিরতে ভয় পাচ্ছেন। পাস্তোরের কথা তাঁদের সবাইকেই জোগাবে সাহস, ‘আমার দুই বন্ধু ওই ঘটনায় মারা গেছে। তারা আমার বাসা থেকে তিন ব্লক দূরে থাকত, ওই দিন কনসার্ট দেখতে গিয়েছিল। আমার সেখানে ফিরে যেতে হবে, এটা আমার দায়িত্ব।’ মেইল অনলাইন।
