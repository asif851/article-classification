
টেস্ট খেলুড়ে দলের বিপক্ষে ওয়ানডে সিরিজ জয়। আইসিসির কোনো সহযোগী দেশই এর আগে এই কীর্তি গড়ে দেখাতে পারেনি। যেটা করল আফগানিস্তান। আন্তর্জাতিক ক্রিকেটে অবিশ্বাস্য দ্রুততায় উত্থান হচ্ছে যুদ্ধ বিধ্বস্ত দেশটির। আরও ওপরে চোখ আফগানদের। স্বপ্ন আরও উঁচুতে বেঁধে রাখা।
কাল জিম্বাবুয়ের বিপক্ষে ‘ঐতিহাসিক’ সিরিজ জয়ের পর এবার টেস্টের অভিজাত আঙিনায় পা রাখতে চায় তারা। আফগানিস্তানের টিম ম্যানেজার শির আগা হামকার জানিয়েছেন, জিম্বাবুয়ের বিপক্ষে এই সিরিজ জয় আফগানিস্তানকে ক্রিকেটকে অন্য উচ্চতাতেই প্রতিষ্ঠিত করেছে। এমনিতেই আফগান ক্রিকেটারদের ‘বীর’ হিসেবেই দেখে দেশের সাধারণ মানুষ। এই সিরিজ জয়ের পর খেলোয়াড়দের মর্যাদাটা যে আকাশ ছুঁয়ে যাচ্ছে, তাতে কোনো সন্দেহ নেই আগা হামকারের। ইএসপিএন ক্রিকইনফোকে তিনি জানিয়েছেন, দেশে ফেরার পর আফগান ক্রিকেটারদের বীরের সংবর্ধনা দেওয়ার সব প্রস্তুতিই নাকি সম্পন্ন করা হয়েছে, ‘ভাবতেও পারবেন না, কী অসাধারণ সংবর্ধনা অপেক্ষা করে আছে পুরো দলের জন্য। আমাদের মানুষের কাছে ক্রিকেটাররা এমনিতেই বীরের মর্যাদা পেয়ে আসছেন। ক্লাব ক্রিকেট বলুন কিংবা অনুশীলন সাধারণ মানুষ খেলোয়াড়দের অনুসরণ করে প্রতিটি পদক্ষেপেই। ভাবতেই পারছি না তাঁরা আমাদের কীভাবে স্বাগত জানাবে!’আফগান দলের অন্যতম সেরা খেলোয়াড় মোহাম্মদ নবী ক্যারিয়ারের প্রথম ওয়ানডে সেঞ্চুরি পেয়েছেন জিম্বাবুয়ের বিপক্ষে সিরিজেই। ব্যাটিং অর্ডারে নিজেকে ওপরে তুলে পাঁচ ম্যাচে ২২৩ রান করে দেশের জয়ে তিনি রেখেছেন অন্য অবদান। নবীর যেন এই সাফল্য বিশ্বাসই হচ্ছে না। বলেছেন, ভাবা যায় ২০০ বছরের পুরোনো ক্রিকেটে আফগানিস্তানই একমাত্র সহযোগী সদস্য দেশ যারা টেস্ট খেলুড়ে দেশের বিপক্ষে সিরিজ জিতেছে! নবী অবশ্য অসম্ভব কৃতজ্ঞ দলের খণ্ডকালীন কোচ, সাবেক পাকিস্তানি ‘গ্রেট’ ইনজামাম-উল-হকের প্রতি। নবী জানিয়েছেন, ফর্ম হারিয়ে ধুঁকতে থাকার মুহূর্তে ইনজামামই তাঁর প্রতি আস্থা রেখে তাঁকে ৩ নম্বরে ব্যাট করতে পাঠিয়েছিলেন। বাকিটা তো ইতিহাসই।ইনজামামের ছোঁয়ায় দলের টপ অর্ডারের মানসিকতাই বদলে গিয়েছিল। নবী মনে করেন, এই ব্যাপারটাই জিম্বাবুয়ের বিপক্ষে সিরিজ জয়ে গুরুত্বপূর্ণ ভূমিকা রেখেছে।জিম্বাবুয়ের বিপক্ষে সাফল্য ক্ষুধাটা যেন আরও বাড়িয়ে দিয়েছে আফগানিস্তানের। দলের ম্যানেজার আগা হামকার নিজেই জানিয়েছেন সেই লক্ষ্যের কথাটা। কেবল জিম্বাবুয়ে কেন, টেস্ট খেলুড়ে অন্যান্য দেশের বিপক্ষে সিরিজ নিজেদের করার প্রচেষ্টাও চালিয়ে যেতে চান তিনি। আফগানিস্তানের মূল স্বপ্নটা কিন্তু আরও বিস্তৃত। সেটা অবশ্যই টেস্ট মর্যাদা। হামকার খুব ভালো করেই জানেন, টেস্ট মর্যাদায় অধিষ্ঠিত হতে না পারলে লাভ হবে না কিছুই। ক্রিকেটকে এগিয়ে নিতেই যে টেস্ট মর্যাদাটা খুব জরুরি আফগানদের জন্য।
