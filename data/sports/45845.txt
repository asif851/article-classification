
ডাবল সেঞ্চুরির পর উইকেটে চুমু খেলেন, দুই হাত উঁচিয়ে সতীর্থদের অভিবাদনের জবাব দিলেন। উদ্যাপনটা ভালোই হলো নাসির হোসেনের। সিলেট ক্রিকেট স্টেডিয়ামে সিলেটের বিপক্ষে দ্বিতীয় দিন শেষে ১০৫ রানে অপরাজিত ছিলেন। কাল সেঞ্চুরিকে রূপ দিয়েছেন ডাবলে। প্রথম শ্রেণির ক্রিকেট তো অবশ্যই, ক্যারিয়ারে এটাই নাসিরের সর্বোচ্চ ব্যক্তিগত ইনিংস। নাসিরের অসাধারণ ইনিংসটির সৌজন্যে ৯ উইকেটে ৩৯৮ রান তুলে প্রথম ইনিংস ঘোষণা করে রংপুর। আবু জায়েদের বলে আউট হওয়ার আগে নাসিরের রান ২০১। দ্যুতিময় ইনিংসটি সাজিয়েছেন ২৪ চার ও ৩ ছয়ে। ১১৪ রানই তাঁর এসেছে বাউন্ডারি থেকে। জাতীয় লিগে রংপুরের হয়ে এই প্রথম কোনো ব্যাটসম্যান ডাবল সেঞ্চুরি পেলেন। দ্বিতীয় ইনিংসে ৩ উইকেটে ৪৪ রান তুলে দিন শেষ করেছে সিলেট।আগের রাউন্ডেই প্রথম শ্রেণির ক্রিকেটে বাংলাদেশের ব্যাটসম্যানদের মধ্যে সবচেয়ে বেশি সেঞ্চুরির রেকর্ড করেছেন তুষার ইমরান। ফতুল্লায় কাল ঢাকা বিভাগের বিপক্ষে ১৪১ রান করে সেঞ্চুরির সংখ্যা ২০-এ নিয়ে গেলেন খুলনার এই মিডল অর্ডার ব্যাটসম্যান। চট্টগ্রামের জহুর আহমেদ চৌধুরী স্টেডিয়ামে তৃতীয় দিন শেষে রাজশাহীর বিপক্ষে ভালো অবস্থানে চট্টগ্রাম। দ্বিতীয় ইনিংসে ৩ উইকেটে ২২৯ রান তুলে দিন শেষ করেছে তারা, এগিয়ে আছে ৩১৪ রানে। বিকেএসপিতে হাতে থাকা ৫ উইকেটে ১১৫ রান যোগ করে বরিশাল ১ম ইনিংসে অলআউট ২৮০ রানে। দ্বিতীয় ইনিংসে ৪ উইকেটে ১৩৮ রান তুলে দিন শেষ করেছে ঢাকা মহানগর।
