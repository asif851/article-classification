
বর্ডার গার্ড বাংলাদেশ (বিজিবি) ও ভারতীয় সীমান্তরক্ষী বাহিনীর (বিএসএফ) মধ্যে কলকাতার ক্ষুদিরাম অনুশীলন কেন্দ্রে আজ রোববার বিকেলে এক মৈত্রী বাস্কেটবল ম্যাচ অনুষ্ঠিত হয়েছে। আয়োজকদের পক্ষ থেকে বলা হয়েছে, বন্ধুত্বের বন্ধন দৃঢ় করার লক্ষ্যেই দুই দেশের সীমান্তরক্ষী বাহিনীর মধ্যে এ আয়োজন করা হয়।
এই খেলায় অংশ নেওয়ার জন্য বাংলাদেশ থেকে ১৪ সদস্যের একটি দল কলকাতায় যায়। এর নেতৃত্ব দেন মেজর মো. তারিক এলাহি।এই মৈত্রী ম্যাচের উদ্বোধন করেন পশ্চিমবঙ্গের বিদ্যুত্ মন্ত্রী মনিষ গুপ্ত। এ সময় আরও উপস্থিত ছিলেন বিএসএফের মহাপরিচালক (এসএসবি) বি ডি শর্মা, বিএসএফের আইজি (দক্ষিণবঙ্গ) আর কে মিশ্র প্রমুখ।বিজিবি ও বিএসএফের মধ্যে ২০ মিনিট করে চারটি খেলা অনুষ্ঠিত হয়। এতে বিএসএফ (৬৯ পয়েন্ট) বিজিবিকে (৪৫ পয়েন্ট) পরাজিত করে। ২০ আগস্ট একই ধরনের মৈত্রী ম্যাচ অনুষ্ঠিত হবে রাজধানী দিল্লিতে।
