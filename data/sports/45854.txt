
নিরাপত্তার কারণ দেখিয়ে অস্ট্রেলিয়া ক্রিকেট দলের বাংলাদেশ সফর স্থগিত করার বিষয়টিকে ‘বাড়াবাড়ি’ বলে মনে করছেন পাকিস্তান ক্রিকেট বোর্ডের (পিসিবি) সভাপতি শাহরিয়ার খান। গতকাল বৃহস্পতিবার বিবিসি অনলাইনের প্রতিবেদনে এ তথ্য জানানো হয়। দুই টেস্টের সিরিজ খেলতে অস্ট্রেলিয়া ক্রিকেট দল আপাতত বাংলাদেশে আসছে না। গতকাল বিকেলে বাংলাদেশ ক্রিকেট বোর্ডকে (বিসিবি) পাঠানো এক ই-মেইল বার্তায় সফর স্থগিত করার কথা আনুষ্ঠানিকভাবে জানায় ক্রিকেট অস্ট্রেলিয়া (সিএ)। এই সিদ্ধান্তে তাৎক্ষণিকভাবে হতাশা প্রকাশ করেছেন বিসিবির সভাপতি নাজমুল হাসান। একই সঙ্গে তিনি আশাবাদী, দুই বোর্ডের সুবিধাজনক সময়ে অস্ট্রেলিয়া দল বাংলাদেশে আসবে। ক্রিকেট অস্ট্রেলিয়ার এমন সিদ্ধান্তে পিসিবির সভাপতি শাহরিয়ার খানও প্রতিক্রিয়া জানান। তিনি বলেন, ‘এক ইতালীয় নিহত হওয়ায় সফর স্থগিত হয়ে গেল। আরে, আমাদের তো ৫০ হাজার লোক মারা গেছে।’ গত সোমবার সন্ধ্যায় রাজধানীর গুলশানে দুর্বৃত্তের গুলিতে ইতালির নাগরিক সিজার তাবেলা নিহত হন। অন্যদিকে ২০০৩ সাল থেকে সন্ত্রাসীদের সহিংসতায় পাকিস্তানে ৫০ হাজার মানুষের প্রাণহানি ঘটে। শাহরিয়ার খান বলেন, ‘সন্ত্রাসবাদ থেকে কিছুটা উদ্বেগ থাকতে পারে। কিন্তু তাদের (অস্ট্রেলিয়া) বাংলাদেশি, ভারতীয়, শ্রীলঙ্কান ও পাকিস্তানিদের বিশ্বাস করতে হবে। আমরা তাদের শতভাগ সুরক্ষা দিই।’ পিসিবির সভাপতি বলেন, ‘অস্ট্রেলিয়া, নিউজিল্যান্ডের মতো কিছু দেশ সম্ভবত অতি স্পর্শকাতর।’ গত ২৭ ও ২৮ সেপ্টেম্বর পাঁচটি ভিন্ন ফ্লাইটে ২৭ সদস্যের অস্ট্রেলিয়া দলের বাংলাদেশে আসার কথা ছিল। আগামীকাল থেকে ফতুল্লা স্টেডিয়ামে একটি তিন দিনের প্রস্তুতি ম্যাচ ছাড়াও ৯ অক্টোবর থেকে চট্টগ্রামের জহুর আহমেদ চৌধুরী স্টেডিয়ামে প্রথম টেস্ট ও ১৭ অক্টোবর থেকে মিরপুর শেরেবাংলা স্টেডিয়ামে দ্বিতীয় ও শেষ টেস্ট ম্যাচ হওয়ার কথা ছিল।
আরও পড়ুন: আসছে না অস্ট্রেলিয়া‘আমরা দুঃখিত, ব্যথিত’
