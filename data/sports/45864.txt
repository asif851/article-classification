
স্টামফোর্ড ব্রিজে ম্যাচের তখন ৮৬ মিনিট। শেষ বদলি হিসেবে ডিয়েগো কস্তাকে তুলে নিলেন কোচ। পুরো স্টেডিয়াম তখন চিৎকার করছে এই স্ট্রাইকারের নাম ধরে। ওই গর্জনে উচ্ছ্বাস, কৃতজ্ঞতা ও স্বস্তি মিলেমিশে একাকার। যাক, কস্তা তাহলে থাকছেন চেলসিতে!
গত কয়েকটা সপ্তাহ ভীষণ ভয়ে কাটিয়েছেন চেলসি সমর্থকেরা। হঠাৎই কস্তাকে নিয়ে শুরু হলো গুঞ্জন। প্রথমে খবর বেরোল, তাঁর ফিটনেস নিয়ে ট্রেনারের অসন্তুষ্ট, পরে শোনা গেল কোচ কন্তেও নাকি রুষ্ট তাঁকে নিয়ে। এরই মাঝে হাজির চীনা সুপার লিগের ডাক। বছরে ৩ কোটি পাউন্ড বেতনের লোভনীয় প্রস্তাব ফিরিয়ে দেওয়া যে বড় কঠিন! এর মাঝেই লেস্টার সিটির বিপক্ষে কস্তাকে নামাননি কন্তে। গুঞ্জনের তীব্রতাটা বেড়ে তখন চিৎকারে রূপ নিল, তাহলে কি চীনেই যাচ্ছেন কস্তা?
সব গুঞ্জন থামাতে মাত্র ৪৫ মিনিট সময় নিলেন কস্তা। ঘটনাক্রমে হাল সিটির বিপক্ষে ম্যাচটি ছিল তার চেলসির জার্সিতে ১০০তম ম্যাচ। সে ম্যাচে প্রথমার্ধের শেষ মিনিটে বাঁ প্রান্ত থেকে ভিক্টর মোজেসের নিচু এক ক্রসে বক্সের মধ্যে বল পেলেন। বিশ্বস্ত পায়ে বলটা জালে পাঠিয়ে দিলেন স্প্যানিশ স্ট্রাইকার। গোল করেই চলে গেলেন কর্নার ফ্ল্যাগের কাছে, ইঙ্গিত দিয়ে বুঝিয়ে দিলেন, ‘অনেক হয়েছে কথা, এবার খেলায় মনোযোগ দেওয়া যাক!’ কস্তার পর ৮১ মিনিটে গ্যারি কাহিলের হেডে ২-০ গোলে জিতেছে চেলসি।
এ জয়ে ২২ ম্যাচে চেলসির পয়েন্ট এখন ৫৫। দুইয়ে থাকা আর্সেনালের চেয়ে এখনই ৮ পয়েন্ট এগিয়ে কন্তের দল। তবে দলের সাফল্য নয়, কন্তেকে কথা বলতে হলো কস্তাকে নিয়ে, ‘ও খুব ভালো খেলেছে এবং আমি এতে খুশি।’ কস্তাকে একাদশে ফেরানোর সিদ্ধান্ত নিয়ে কিন্তু প্রশ্নের মুখে পড়তে হয়েছিল কোচকে, ‘ম্যাচের আগে সবাই ওর ফর্ম, আচরণ নিয়ে প্রশ্ন করেছিল। আমি বলেছি, দলের ভালো হয় এমন সিদ্ধান্তই নিয়েছি। এ পারফরম্যান্সের পর বলাই যায়, আমি সেরা সিদ্ধান্ত নিয়েছি।’
পরশু ৯৭ মিনিটের পেনাল্টি গোলে বার্নলিকে হারিয়ে পয়েন্ট তালিকার দুইয়ে চলে এসেছে আর্সেনাল। তবে ভাগ্য ফেরেনি লেস্টারের, আবারও হেরেছে ক্লদিও রানিয়েরির দল। সাউদাম্পটনের কাছে ৩-০ গোলে হেরে লিগে ১৫ নম্বরে আছে বর্তমান চ্যাম্পিয়নরা। রূপকথাটা বড় দ্রুতই দুঃস্বপ্নে রূপ নিয়েছে ফক্সদের। এএফপি, রয়টার্স।
 
