
মানুন আর না-ই মানুন, রঙিন পোশাকের ক্রিকেটটাকে আরও রং ঝলমলে করেছে ভারত। ক্রিকেটের প্রতি দেশটির মানুষের আবেগ আর বিশাল বাজার দুটোই প্রথমে ওয়ানডে, এর পর সেই পথ ধরে টি-টোয়েন্টি ক্রিকেটটাকে আকর্ষণীয় করে তুলেছে। সেই ভারত রঙিন পোশাকে নিজেদের সবচেয়ে ধূসর লজ্জার সামনে। আজ ইডেনে হারলে এটি হবে গত তিন দশকে ছোট সংস্করণের ক্রিকেটে নিজেদের মাটিতে প্রথম ধবল ধোলাই হওয়ার লজ্জা!ধর্মশালা আর কটকে গত দুই ম্যাচেই দক্ষিণ আফ্রিকার কাছে হেরেছে ভারত। কটকে বোতল-বৃষ্টি আর সিরিজ হারার লজ্জাও যুক্ত হয়েছে। তিন ম্যাচ টি-টোয়েন্টি সিরিজের শেষ ম্যাচটি তাই এক অর্থে অর্থহীন। সিরিজের ফলাফলে সেটি প্রভাব ফেলবে না। কিন্তু এই ‘অর্থহীন’ ম্যাচটিই ভারতের জন্য ভীষণ গুরুত্বপূর্ণ হয়ে উঠল সম্ভ্রম বাঁচানোর তাগিদে। টি-টোয়েন্টি তো বটেই, ওয়ানডেতেও গত ৩২ বছরে নিজেদের মাটিতে ভারত ধবল ধোলাই হয়নি। ১৯৮৩ বিশ্বকাপ ফাইনালে হেরে যাওয়ার জ্বালা মেটাতে ওই বছরই ওয়েস্ট ইন্ডিজ ভারত সফরে এসে স্বাগতিকদের ৫-০ ম্যাচে গুঁড়িয়ে দিয়েছিল। সেটাই ভারতের নিজের মাটিতে প্রথম ও একমাত্র ধবল ধোলাইয়ের লজ্জা। ‘দেশে বাঘ, বাইরে বিড়াল’, ভারতীয় ক্রিকেট দলকে নিয়ে এমন কথা চালু ছিল অনেক দিন ধরে। সৌরভ গাঙ্গুলির নেতৃত্বে সেই লজ্জা মুছে ফেলতে শুরু করে ভারত। ধোনি তো আরও এক ধাপ এগিয়ে নেন। সেই সঙ্গে দেশের মাটিতে তাদের অজেয় চেহারাটা ছিলই। ২৮ বছর পর বিশ্বকাপ জেতার পেছনে অধিনায়ক ধোনি কিংবা যুবরাজ সিংয়ের অবদানের পাশাপাশি চেনা কন্ডিশনে খেলাটাও রেখেছে বড় ভূমিকা। রঙিন পোশাকে নিজেদের মাটিতে ভারতের সাফল্য ঈর্ষণীয়। দ্বিপক্ষীয় সিরিজগুলোতে তাদের সাফল্যে হার ৭৫ ভাগেরও বেশি। দক্ষিণ আফ্রিকা সিরিজের আগপর্যন্ত ৪৭টি ওয়ানডে সিরিজ খেলে ভারত হেরেছে মাত্র ১১টি। একটিতেই ধবল ধোলাইয়ের স্বাদ।এর পর একবারই হোয়াইটওয়াশের বেশ কাছাকাছি গিয়েছিল তারা, ১৯৮৭ সালে। চিরপ্রতিদ্বন্দ্বী পাকিস্তানের বিপক্ষে। ছয়টি ওয়ানডের সেই সিরিজে কেবল একটি ম্যাচ জিততে  পেরেছিল ভারতীয় দল। তাও সেই খেলাটি আসলে টাই হয়েছিল, কম উইকেট হারানোয় জয়ী ঘোষণা করা হয়েছিল তাদের। ফলে সেবার মুখ রক্ষা হয়েছিল ভারতের।১৯৮৪-৮৫ মৌসুমে অস্ট্রেলিয়া ভারতকে ৩-০ ব্যবধানে হারিয়ে গিয়েছিল। যদিও ৫ ম্যাচের সেই সিরিজে দুটি ম্যাচ বৃষ্টিতে ভেসে যায়, এ কারণে সেটিকে ধবল-ধোলাই বলার সুযোগ নেই।
ভারতের জন্য নিজ মাটিতে ধবল-ধোলাই হওয়াটা তাই বিরাট লজ্জার। দেখা যাক, ধোনি তাঁর সোনালি অর্জনে এই একটা কালো দাগ লাগতে দেন কিনা!
