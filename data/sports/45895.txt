
ইয়াসির শাহের মাঝে নিজের ছায়া দেখছেন শেন ওয়ার্ন। কদিন আগে একসঙ্গে দুজন অনুশীলনও করেছেন। ওয়ার্নের কাছ থেকে লেগ স্পিন শিল্পটা আরেকটু ঝালিয়ে নিয়েছেন ইয়াসির। এখন তো দেখা যাচ্ছে কেবল বোলিংয়ে নয় ওয়ার্নকে সবক্ষেত্রেই অনুসরণ করার সিদ্ধান্ত নিয়েছেন এই পাকিস্তানি। ডোপ পরীক্ষায় ধরা পরে সাময়িকভাবে নিষিদ্ধ হয়েছেন পাকিস্তানি এই লেগ স্পিনার।আইসিসি এক বার্তায় জানিয়েছে, ইংল্যান্ডের বিপক্ষে ওয়ানডে সিরিজ চলাকালে ইয়াসিরের নমুনা সংগ্রহ করা হয়। সেই পরীক্ষা ফল প্রকাশ করা হয়েছে আজ রোববার। সেখানেই দেখা গেছে ইয়াসিরের নমুনায় পাওয়া নিষিদ্ধ মাদকের অস্তিত্ব পাওয়া গেছে। ওই বার্তায় জানানো হয়েছে, ‘মাদক বিরোধী আইন ভাঙার দায়ে অভিযুক্ত হয়েছেন শাহ। ১৩ নভেম্বরে তাঁর ডোপ পরীক্ষা করা হয়েছিল। সেই নমুনাতেই ক্লোরটালাইডোন পাওয়া গেছে। যা বিশ্ব মাদক বিরোধী এজেন্সির নিষিদ্ধ তালিকার অনুচ্ছেদ-৫-এ থাকা একটি মাদক। আইসিসির মাদক বিরোধী নীতি অনুযায়ী, ইয়াসিরকে আপাতত সাময়িক ভাবে নিষিদ্ধ করা হয়েছে।’২৯ বছর বয়সী ইয়াসির নিজেকে পাকিস্তানের মূল বোলিং অস্ত্রে পরিণত করেছেন গত এক বছরে। তাঁর নেতৃত্বেই অস্ট্রেলিয়া, শ্রীলঙ্কা ও ইংল্যান্ডের বিপক্ষে টেস্ট সিরিজে জয় পেয়েছিল পাকিস্তান। ইয়াসিরের ব্যাপারে চূড়ান্ত সিদ্ধান্ত শুনানির পর নেওয়া হবে। এশিয়া কাপ ও টি-টোয়েন্টি বিশ্বকাপের আগে এমন ধাক্কা পাকিস্তান এখন কীভাবে সামলায় সেটাই দেখার বিষয়। সূত্র:এএফপি
