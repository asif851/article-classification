
১১ জনই ব্যাট করেছেন। এঁদের মধ্যে আটজন মিলে রান করেছেন ২২। নামের সঙ্গে ‘বুলস’ থাকলেও বরিশাল আজ যেন ষাঁড়ের মতো খ্যাপা হতে পারল না। ১৮.৩ ওভারে করল মাত্র ৮৯। ম্যাচটি আরও ক্লান্তিকর করে তুলল কুমিল্লা ভিক্টোরিয়ান। টি-টোয়েন্টি বিবেচনায় মামুলি এই লক্ষ্যটা ছুঁতেই খরচ করল ১৮ ওভার! কুমিল্লার ৮ উইকেটের জয়টাকেও তাই ঠিক ‘বড়’ জয় বলতে দ্বিধা আপনার হতে পারে।
টি-টোয়েন্টি চার-ছক্কার খেলা। চারের চেয়ে ছক্কার বৃষ্টিই কখনো হয় বেশি। আজ পুরো ম্যাচে ছক্কা হলো মাত্র একটা। সেটিও বরিশালের হয়ে দশ নম্বরে ব্যাট করতে নামা মোহাম্মদ সামির ব্যাটে। এটাই যেন হয়ে থাকল পুরো ম্যাচের প্রতিচ্ছবি।প্রথম দুই ম্যাচে কুমিল্লার সবচেয়ে দুর্বলতা দেখা গিয়েছিল তাদের বোলিংয়ে। আজ শ্রীলঙ্কান পেসার নুয়ান কুলাসেকারা এসে যোগ দেওয়ায় তাতে শক্তি বাড়ল। নিজের প্রথম আর ইনিংসের দ্বিতীয় ওভারটাতেই ডাবল উইকেট মেডেন কুলাসেকারা। সব মিলিয়ে ৩ ওভার বোলিং করে মাত্র ৮ রানে নিলেন ৩ উইকেট। শেষের ওভারটি আর করাই হলো না বরিশাল আগেই অলআউট হয়ে যাওয়ায়।সেই সঙ্গে এবারের বিপিএলে বাংলাদেশের জন্য এখন পর্যন্ত সবচেয়ে বড় আবিষ্কার আবু হায়দার আবারও করলেন দুর্দান্ত বোলিং। দুটো উইকেট নিয়েছেন, দুটোই বোল্ড করে। শিকারের মধ্যে বরিশাল অধিনায়ক মাহমুদউল্লাহও (৯) আছেন। পাকিস্তানের হয়ে কখনোই না খেলা বাঁ হাতি স্পিনার আসহার জাইদি তুলে নিলেন ৩ উইকেট। তাতেই এবারে বিপিএলে সবচেয়ে কম স্কোরটায় আটকে গেল বরিশাল।কিন্তু জবাব দিতে নেমে কুমিল্লাও যেন রান তোলায় কী ভীষণ অনাগ্রহী! মারলন স্যামুয়েলস, এ সময়ের বিস্ফোরক ব্যাটসম্যানদের একজন, সেই তিনি ব্যাট করলেন ৬০ স্ট্রাইক রেটে! অথচ টি-টোয়েন্টিতে স্যামুয়েলসের স্ট্রাইকিং রেট ১২০-এরও বেশি। এটাও যেন পুরো ম্যাচের প্রতিচ্ছবি হয়ে থাকল। কুমিল্লার কারওরই স্ট্রাইক রেট ১০০ ছোঁয়নি!ইমরুলের ১৪ বলে ১৩, মাহমুদুল হাসানের ৪৩ বলে ৩১, স্যামুয়েলসের ৩৮ বলে ২৩, শুভাগতর ১৩ বলে ১২ ‘ভিক্টরি’ এনে দিল ভিক্টোরিয়ানদের। পুরো ম্যাচে মাত্র ১২টি চার। দর্শক পয়সা ফেরত চাইলেও চাইতে পারেন বৈকি!
সংক্ষিপ্ত স্কোরবরিশাল বুলস: ১৮.৩ ওভারে ৮৯ (শাহরিয়ার ৩, রনি ১৭, টেলর ০, মাহমুদউল্লাহ ৯, সাব্বির ১০, নাদিফ ৭, প্রসন্ন ০, কুপার ২২, তাইজুল ৩, সামি ৬, আল আমিন ০*; মাশরাফি ০/২২, কুলাসেকারা ৩/৮, নারাইন ১/২১, হায়দার ২/২১, আসহার ৩/১৬)কুমিল্লা ভিক্টোরিয়ানস: ১৮ ওভারে ৯০/২ (ইমরুল ১৩, মাহমুদুল ৩১ , স্যামুয়েলস ২৩*, শুভাগত ১২* ;সামি ০/১১,আল আমিন ১/২৯, তাইজুল ০/১২, প্রসন্ন ০/১৬, কুপার ১/৭, সাব্বির ০/৪)।ফল: কুমিল্লা ৮ উইকেটে জয়ী। ম্যাচ সেরা: নুয়ান কুলাসেকারা।
