
এ বছরই মার্চে একে অন্যের মুখোমুখি হয়েছিলেন। তবে ফাইনালে সর্বশেষ তাঁদের দেখা হয়েছিল ২০১১ সালের ফ্রেঞ্চ ওপেনে। দীর্ঘদিন পর রোম মাস্টার্স সুযোগ দিয়েছিল রাফায়েল নাদাল ও রজার ফেদেরারের ফাইনালের দ্বৈরথ দেখার। তবে কোর্টের লড়াইটা বড় বেশি একপেশে হলো। এতটাই যে স্কোর দেখে এটিকে ঠিক নাদাল-ফেদেরার ম্যাচ বলাই দায়! দুজনের ৩০তম সাক্ষাতে ফেদেরারকে স্রেফ উড়িয়ে দিয়ে নাদাল জিতেছেন তাঁর ক্যারিয়ারের ৫৬তম শিরোপা। জিতেছেন ৬-১, ৬-৩ গেমে!
টানা দুই শিরোপা জিতে ফ্রেঞ্চ ওপেনের প্রস্তুতিটা দারুণভাবে সেরে রাখলেন সেরেনা উইলিয়ামসও। আগের সপ্তাহেই মারিয়া শারাপোভাকে হারিয়ে জিতেছেন মাদ্রিদ মাস্টার্সের শিরোপা। এক সপ্তাহের ব্যবধানে সেরেনা কাল রোম মাস্টার্সে জিতলেন ভিক্টোরিয়া আজারেঙ্কাকে হারিয়ে। এখানেও লড়াইটা নাদাল-ফেদেরারের মতো, সেরেনা জিতেছেন ৬-১, ৬-৩ গেমে! এএফপি।
