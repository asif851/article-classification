
নেইমার যে পিএসজিতে যাচ্ছেন—গত জুনেই এ কথা জানতেন বলে জানিয়েছেন বার্সেলোনা ডিফেন্ডার জেরার্ড পিকে ও সাবেক খেলোয়াড় জাভি হার্নান্দেজ। অথচ যাঁর সঙ্গে ম্যাচের পর ম্যাচে আক্রমণে জুটি বেঁধেছেন, সেই লিওনেল মেসি নাকি নেইমারের বার্সেলোনা ছাড়ার ব্যাপারটা শেষ মুহূর্ত পর্যন্ত জানতেনই না।
রেকর্ড ২২২ মিলিয়ন ইউরো বিনিময়ে বার্সেলোনা ছেড়ে পিএসজিতে এসেছেন ব্রাজিল অধিনায়ক নেইমার। এর আগে তাঁর এই দলবদল নিয়ে প্রচুর জল্পনাকল্পনা হয়েছে। দলের অনুশীলনে এসে নেইমার নিজেই তাঁর দল ছাড়ার ইচ্ছার কথা জানিয়েছিলেন। দলবদলের পর পিকে জানিয়েছিলেন, জুন মাসের শেষ দিকে মেসির বিয়েতেই নাকি নেইমার দল ছাড়ার ইঙ্গিত দিয়েছিলেন। গত মাসে একই ঘটনা নিশ্চিত করেছেন জাভিও। প্রাক-মৌসুম ম্যাচ খেলতে যুক্তরাষ্ট্রে গিয়েছিল বার্সেলোনা, তখন মেসির সঙ্গে ঘনিষ্ঠ সময় কাটিয়েছেন নেইমার। অথচ সতীর্থের দলবদল সম্পর্কে কোনো কিছুই জানতেন না মেসি!
নেইমারের দলবদল সম্পর্কে আগে থেকেই জানতেন কি না, ইএসপিএনের এমন প্রশ্নের জবাবে মেসি বলেছেন, ‘সত্যি বলছি, না। সফরের শেষ দিন পর্যন্ত আমরা কথা বলেছি এবং আমরা কিছুই জানতাম না। সে বলছিল দলবদলের ব্যাপারে নিশ্চিত নয়। অন্যরা দাবি করেছে তারা জানত। কিন্তু আমি জেনেছিলাম শেষ মুহূর্তে।’ বার্সেলোনার আরেক সতীর্থ লুইস সুয়ারেজ জানিয়েছেন, এই দলবদলের ব্যাপারে নিশ্চিত ছিলেন না নেইমার। সুয়ারেজ তাঁকে পরামর্শ দিয়েছিলেন থেকে যেতে। স্পোর্টসকে তিনি বলেছেন, ‘আমরা চাইছিলাম সে থাকুক, কিন্তু আমরা কখনোই এমনটা বলিনি, “তুমি চলে গেলে আমাদের খারাপ লাগবে।” যাওয়ার সিদ্ধান্ত নেওয়ার পুরো অধিকার তাঁর রয়েছে। আমাদের বন্ধুত্বের কারণে তাঁর চলে যাওয়াটা বেদনাদায়ক ছিল।’ পিএসজিতে নতুন জীবনের শুরুটা ভালোই হয়েছে ব্রাজিল অধিনায়কের। সব প্রতিযোগিতা মিলিয়ে ১২ ম্যাচে ১১ গোল করেছেন, চার পয়েন্টের ব্যবধানে টেবিলের শীর্ষেই আছে পিএসজি। চ্যাম্পিয়নস লিগেও আছে শীর্ষে, বি গ্রুপে বায়ার্ন মিউনিখ থেকে তিন পয়েন্ট এগিয়ে আছে দলটি। সূত্র: গোল।
