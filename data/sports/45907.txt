
বলটা মুশফিকুর রহিমের গ্লাভসে ধরা পড়তেই উল্টো দিকে হাঁটা দিলেন মুরালি বিজয়। কিন্তু আম্পায়ার তাঁকে ডেকে বললেন একটু অপেক্ষা করতে, তাসকিন আহমেদের বলটা ‘নো’ ছিল কি না, সেটি পরীক্ষা করে দেখবেন। দেখলেন। বলটি ঠিকই ছিল। তাই আঙুল তুলে দিলেন আম্পায়ার। মুরালি বিজয় আউট!এক ওভার পরই আবারও যেন ‘দেজা ভ্যু’। এবার ব্যাটসম্যান লোকেশ রাহুল। এবারও তাসকিনের বলে ভারতীয় ব্যাটসম্যান ক্যাচ তুলে দিলেন মুশফিকের হাতে। আবারও আম্পায়ার এক মুহূর্ত থামিয়ে পরীক্ষা করে নিলেন তাসকিনের বলটা ‘নো’ হয়েছে কি না। এবারও সিদ্ধান্তটা বাংলাদেশের পক্ষেই থাকল।ভারতের দ্বিতীয় ইনিংসের চতুর্থ ও ষষ্ঠ—নিজের এই দুই ওভারেই জোড়া আঘাত হানলেন তাসকিন। এই প্রতিবেদন লেখার সময়ে ভারতের রান ২ উইকেটে ২৩। উইকেটে আছেন চেতেশ্বর পূজারা ও বিরাট কোহলি। পূজারার রান ৫। কোহলি এখনো রানের খাতা খোলেননি।এর আগে প্রথম ইনিংসে ভারতের ৬৮৭ রানের জবাবে বাংলাদেশ অলআউট হয়েছে ৩৮৮ রানে। প্রথম ইনিংসেই ২৯৯ রানের লিড পেয়েছে ভারত। বাংলাদেশের হয়ে আগের দিন ৮২ রানে আউট হয়েছিলেন সাকিব। আর আজ মুশফিকুর রহিম শেষ ব্যাটসম্যান হিসেবে আউট হওয়ার আগে খেলেছেন ১২৭ রানের দুর্দান্ত এক ইনিংস। সঙ্গে মেহেদী হাসান মিরাজ পেয়েছেন আন্তর্জাতিক ক্যারিয়ারের প্রথম ফিফটি। করেছেন ৫১ রান।
