
স্পিন কোচ হিসেবে অস্ট্রেলিয়ার স্টুয়ার্ট ম্যাকগিলকেই যে পছন্দ সেটি আগেই জানিয়েছিলেন বিসিবিপ্রধান নাজমুল হাসান। সাকিব-মিরাজদের কোচ হতে যে ম্যাকগিলের আপত্তি নেই, তা আজ জানিয়েছেন বোর্ডের অন্যতম পরিচালক আকরাম খান। গত বছরে জুলাইয়ে রুয়ান কালপাগের বিদায়ের পর থেকে বিসিবির স্পিন কোচের পদটা শূন্যই আছে। বিসিবি চাচ্ছে অস্ট্রেলিয়ার বিপক্ষে টেস্ট সিরিজের আগেই স্পিন কোচ আনতে। ৪৪ টেস্ট খেলা ম্যাকগিলই যে শূন্য জায়গাটা পূরণ করতে যাচ্ছেন, আকরামের কথার পর সেটি মোটামুটি নিশ্চিতই। তবে বিসিবির ক্রিকেট পরিচালনা বিভাগের প্রধান একটা ‘যদি’ রেখেই দিচ্ছেন, ‘ওর ছাড়পত্রের (ক্রিকেট অস্ট্রেলিয়া থেকে) জন্য আমরা অপেক্ষা করছি। চেষ্টা করছি যত তাড়াতাড়ি সম্ভব ম্যাকগিলকে আনার। যা দেরি হচ্ছে সেটা ওর (ছাড়পত্রের) জন্যই। সে নিজেও অবশ্য চেষ্টা করছে। কবে আসবে সেটা তাই বলা মুশকিল। তবে সে বাংলাদেশের (স্পিন) কোচ হতে দারুণ আগ্রহী।’তবে ম্যাকগিল যত হাইপ্রোফাইল নাম হোন না কেন বিসিবি আপাতত তিন মাসের জন্য তাঁকে নিয়োগ দিতে চাইছে। তাঁকে ভালো মনে হলে পরে বাড়ানো হবে চুক্তির মেয়াদ। খেলোয়াড়ি জীবনে দুর্দান্ত লেগ স্পিনার ম্যাকগিলের ক্যারিয়ারের বেশির ভাগ সময়টাই দুর্ভাগ্যজনকভাবে কেটেছে শেন ওয়ার্নের ছায়ায়। নিজের সময়ে ওয়ার্নের পরপরই তাঁর নাম উচ্চারিত হলেও তাঁর কোচিংয়ের অভিজ্ঞতা সামান্যই।
 
 
