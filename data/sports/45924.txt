
শুক্রবার সকাল থেকেই জার্মানিজুড়ে ছিল অন্য রকম আমেজ। একদিকে বিশ্বকাপ ফুটবল, অন্যদিকে যুক্ত হয়েছিল ৩০ ডিগ্রি সেলসিয়াস তাপমাত্রা। এমন রৌদ্রোজ্জ্বল দিন জার্মানিতে বিরল। সাপ্তাহিক ছুটির শুরুর সন্ধ্যায় ফুটবল-জ্বরে আক্রান্ত দেশটিতে মানুষের ঢল নামবে তা আগেই অনুমান করা গিয়েছিল। কাজ থেকে অনেকেই ঘরে না ফিরে বড় পর্দায় খেলা দেখতে সমর্থক চত্বরে চলে গেছেন। রাজধানী বার্লিনের বার্লিন তোরণ-সংলগ্ন চত্বরে খেলা শুরুর ঘণ্টা খানেক আগেই আড়াই লাখ মানুষ জড়ো হয়ে গেল। হ্যানোভারের ফাউস্ট সংস্কৃতিকেন্দ্রের খোলা চত্বরেও কয়েক হাজার মানুষের কানফাটা চিৎকার। ফুটবল-ঈশ্বর এদিন হতাশ করেনি জার্মান ফুটবলপ্রেমীদের।কাকতালীয়ভাবে বিশ্বকাপের কোয়ার্টার ফাইনাল পর্যন্ত জার্মানির পশ্চিম সীমান্তের তিন দেশ ফ্রান্স, হল্যান্ড আর বেলজিয়াম প্রতিদ্বন্দ্বিতায় ছিল। পরশু খেলার দিন সকাল থেকেই জার্মান আর ফ্রান্স টগবগ করে ফুটছিল। আলোচনার প্রধান বিষয় ছিল, প্রতিবেশী দুই দেশের ফুটবল-যুদ্ধে শ্রেষ্ঠত্বের মালা পরবে কে?মধ্য ইউরোপের প্রতিবেশী দেশ জার্মানি আর ফ্রান্স দ্বিতীয় বিশ্বযুদ্বের আগ পর্যন্ত দীর্ঘদিন লড়াই-হাঙ্গামা করলেও যুদ্ধোত্তর সময়ে ইউরোপের ঐক্য আর শান্তির জন্য কাঁধে কাঁধ মিলিয়ে কাজ করছে। কিন্তু বিশ্বকাপ ফুটবল-যুদ্ধের ব্যাপারটি একদমই আলাদা। এটা ইতিহাস, ঐতিহ্য আর সম্মানের ব্যাপার। পর্তুগিজ-বধের মধ্য দিয়ে বিশ্বকাপ ফুটবলে নিজেদের জয়যাত্রা শুরু করেছিল জার্মানরা। এবার ফরাসি-বধের মধ্য দিয়ে তারা পা ফেলল শেষ চারে।
