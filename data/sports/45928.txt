
ঘরের মাঠে বিশ্বকাপটা ব্রাজিলের জন্য ছিল দুঃস্বপ্নেরই। সেমিফাইনালে জার্মানির বিপক্ষে ৭-১ গোলে বিধ্বস্ত হওয়ার পর পরিবর্তনটাও অনুমিতই ছিল। কোচ স্কলারি বাদ পড়েছেন। অধিনায়কত্বেও এসেছে পরিবর্তন। থিয়াগো সিলভার কাছ থেকে অধিনায়কত্বের আর্মব্যান্ডটা নিয়ে পরিয়ে দেওয়া হয়েছে নেইমারকে। অধিনায়কত্ব হারানোতেই সীমাবদ্ধ থাকেনি সিলভার দুর্ভাগ্য, হারিয়েছেন দলে নিজের স্থানটিও।বিশ্বকাপে অধিনায়কত্ব করেছেন। ব্যর্থতার পর তা হারানোর ব্যাপারটি স্বাভাবিকভাবেই নিয়েছেন সিলভা। কিন্তু দল থেকে কেন বাদ পড়বেন, সেটা কিছুতেই বুঝতে পারছেন না তিনি। জার্মানির বিপক্ষে ওই দুঃস্বপ্নের ম্যাচে হলুদ কার্ডের খাঁড়ায় খেলাও হয়নি তাঁর। তবে কেন তিনি বাদ পড়লেন। এই হিসাব মেলাতে গিয়ে তাঁর অভিযোগের আঙুল বর্তমান কোচ দুঙ্গা ও অধিনায়ক নেইমারের দিকেই।সিলভার অভিযোগ, সতীর্থ হওয়ার পরেও নেইমার তাঁর সঙ্গে লুকোচুরি খেলেছেন। বিশ্বকাপের পর তিনি অধিনায়ক হচ্ছেন, এটা জেনেও তিনি সিলভার সঙ্গে কোনো কথাবার্তা বলেননি। ব্যাপারটা অসম্ভব দুঃখ দিয়েছে তাঁকে। বিদায়ী অধিনায়ক হিসেবে তাঁর সঙ্গে কথা না বলে নেইমার যে অন্যায় করেছেন, সেটা অকপটেই জানিয়েছেন সিলভা।দুঙ্গাও তাঁর সঙ্গে কোনো কথা বলেননি। ব্যাপারটা অসম্ভব অপমানিত করেছে সিলভাকে, ‘কেউই আমার সঙ্গে কথা বলল না। কোচ দুঙ্গা তো বলতে পারত, কেন আমি বাদ পড়ছি।’সিলভা আক্ষেপ করে বলেছেন, ব্রাজিলের জার্সি পরতে পারছি না। বিষয়টি আমার জন্য অসম্ভব কষ্টের। ব্যাপারটা অনেকটা আপনার কাছ থেকে প্রিয় জিনিসটি ছিনিয়ে নেওয়ার মতোই। সূত্র: রয়টার্স
