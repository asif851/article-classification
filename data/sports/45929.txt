
এ যেন আয়নার সামনে খেলতে নেমেছিল দুই দেশ। সেমিফাইনালের আগে পাকিস্তান ম্যাচ পাতানোর সুবিধা পেয়েছে বলে বোমা ফাটিয়েছেন আমির সোহেল। আর কালকের ফাইনালের পর সে অভিযোগ উঠেছে ভারতের বিপক্ষে! পাকিস্তানের কাছে ১৮০ রানের হারের পেছনে ম্যাচ গড়াপেটার প্রভাব দেখছেন অনেকেই। 
পাকিস্তানের বিপক্ষে অভিযোগ তুলে সেটা গিলে নিতে হয়েছে আমির সোহেলকে। সেমিফাইনাল ও ফাইনালে দাপুটে জয়ে পাকিস্তান দেখিয়ে দিয়েছে, নিজেদের দিনে যেকোনো দলকে হারানোর ক্ষমতা রাখে তারা। কিন্তু এতে ফাইনাল এত বেশি একপেশে হয়েছে যে উল্টো ভারতের বিপক্ষে ম্যাচ পাতানোর অভিযোগ তুলছে ভারতীয় সমর্থকদের কিছু অংশ। আর এতে নেতৃত্ব দিচ্ছেন বলিউড অভিনেতা কামাল রশিদ খান।ভারতের ব্যাটিংয়ের দুরবস্থা দেখে টুইটারে একের পর এক টুইট করেছেন এই অভিনেতা। কামাল অবশ্য বিখ্যাত অভিনেতাদের কেউ নন। শ্রদ্ধা কাপুর, রিতেশ দেশমুখের ‘এক ভিলেন’ সিনেমায় ছোট চরিত্রে দেখা গিয়েছিল তাঁকে। ২০০৮ সালে নিজের রচনা, পরিচালনা ও প্রধান চরিত্রে অভিনয় করা সিনেমা ‘দেশদ্রোহী’ দিয়ে ক্যারিয়ার শুরু করেছিলেন। সেই কামাল এখন দেশদ্রোহীর খোঁটা দিচ্ছেন কোহলিদের। টুইটারে কোহলিকে রীতিমতো ধুয়ে দিয়েছেন। তাঁর দাবি, ম্যাচ পাতানো ছাড়া ভারতীয় দল কখনো এক শর নিচে অলআউট হতে পারে না (হার্দিক পান্ডিয়ার ঝোড়ো ইনিংসকে তিনি হিসেবের বাইরে রাখছেন)। একমাত্র পান্ডিয়াই নাকি ম্যাচ পাতানোর বিষয়টি জানতেন না, তাই তাঁকে ছাড়া বাকি সব খেলোয়াড়কে নিষিদ্ধ করার দাবিও করেছেন। এই দলের সবার অবসরের আহ্বান জানিয়েছেন। পাকিস্তানের কাছে ভারতের সম্মান বেচার দায়ে কোহলিকে জেলে পাঠানোর আবেদনও জানিয়েছেন। কারণ, ক্যাচ দিয়ে বেঁচে যাওয়ার পরের বলেই আবার ক্যাচ দেওয়ার অর্থ নাকি ম্যাচ পাতানো! কামাল অবশ্য সামাজিক মাধ্যমে বেশ শোরগোল ফেলে দেওয়া চরিত্র। টুইটারে তাঁকে অনুসরণ করে ৪২ লাখ মানুষ! ম্যাচ শেষে কোহলির উচ্ছ্বাস ও হাসির ভিডিও দেখিয়েও নিজের মত জোরদার করতে চেয়েছেন কামাল।তাঁর টুইটের সূত্র ধরে খবর করেছে ক্রিকেটের অন্যতম জনপ্রিয় পোর্টাল ক্রিকেট.কম.এইউ। বিদেশি সংবাদমাধ্যম এটা গুরুত্ব নিয়ে দেখলেও ভারতে খুব একটা গুরুত্ব পাওয়ার কথা নয়। টুইটে এর আগেও বিতর্কে জড়িয়েছেন তিনি। নরেন্দ্র মোদি জয় পেলে দেশ ছাড়বেন বলে টুইট করেছিলেন। পরে সে টুইটে নিজের নামের বদলে শাহরুখ খানের নাম বসিয়ে নতুন বিতর্ক জন্ম দিয়েছেন। তবে তাঁর টুইটারের এমন বার্তায় শ খানেক লোকের সম্মতি প্রকাশ কিন্তু বুঝিয়ে দিচ্ছে পাকিস্তানের কাছে ভারতের এমন আত্মসমর্পণ কতটা ধাক্কা দিয়েছে সমর্থকদের।
