
একজোড়া ফুটবল বুটের দাম কত? ১০০, ২০০, খুব বেশি হলে ৩০০ ইউরো। তাই বলে ২০ লাখ ইউরো! ধূলিধূসর, ঘাস লেগে থাকা মলিন বুটের দাম এত! তা-ও আবার একজোড়া নয়, একটা মাত্র বুট। তবে ইতিহাসটা শুনলে হয়তো এত অবাক হবেন না। এই বুট দিয়েই যে লেখা হয়েছে দুর্দান্ত এক ইতিহাস, বিশ্বকাপে জার্মানির ২৪ বছরের অপেক্ষা ঘুচেছে এই বুটেই। মারিও গোটশে এটা পরেই বিশ্বকাপ ফাইনালে সেই মহামূল্যবান গোলটা করেছিলেন। কিন্তু নিজের এই অমূল্য স্মৃতিটা টাকার বিনিময়ে বিক্রি করে দিচ্ছেন কেন? ব্যাপারটা কিন্তু মহৎ উদ্দেশ্যেই। সম্প্রতি বুটটা নিলামে তোলার পর এই বিশাল অর্থ পাওয়া গেছে। সেটি শিশুকল্যাণে নিয়োজিত জার্মান এক দাতব্য সংস্থাকে দিয়ে দিয়েছেন গোটশে। জার্মান মিডফিল্ডারকে নিশ্চয়ই আপনি অন্তরের অন্তঃস্থল থেকে শ্রদ্ধা জানাচ্ছেন? মেইল অনলাইন।
