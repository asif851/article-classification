
☼ তৃতীয় বয়োজ্যেষ্ঠ খেলোয়াড় হিসেবে অস্ট্রেলিয়ান ওপেনের ফাইনালে উঠেছেন ফেদেরার 
☼ রেকর্ড সপ্তমবারের মতো অস্ট্রেলিয়ান ওপেনের ফাইনালে উঠেছেন ফেদেরার
১৮’র অপেক্ষায় পার করেছেন ‘তিন গুণ আঠারো’—মানে ৫৪ মাস। কিন্তু ১৯তম গ্র্যান্ড স্লাম পেতে তাঁকে অপেক্ষা করতে হয়েছে মাত্র ছয় মাস! এরপর আর ছয় মাস যেতে না যেতেই ২০তম গ্র্যান্ড স্লামের সুবাসও পেতে শুরু করেছেন রজার ফেদেরার। আজ সেমিতে দক্ষিণ কোরিয়ার হিওয়েন চুংকে হারিয়ে রেকর্ড সপ্তমবারের মতো অস্ট্রেলিয়ান ওপেনের ফাইনালে উঠে গেছেন সুইস কিংবদন্তি।সরাসরি হারিয়েছেন, বলাটা হয়তো ঠিক হলো না। প্রথম কোনো দক্ষিণ কোরিয়ান হিসেবে গ্র্যান্ড স্লামের সেমিফাইনালে উঠেছিলেন চুং। কিন্তু ইতিহাসে নাম লেখানোর আনন্দটা ফাইনাল পর্যন্ত নিতে পারলেন না। দ্বিতীয় সেটেই চোটের কারণে সড়ে দাঁড়াতে হয়েছে তাঁকে। প্রথম সেট ৬-১ গেমে জেতার পর দ্বিতীয় সেটেও ৪-১ ব্যবধানে এগিয়ে গিয়েছিলেন ফেদেরার। এমন অবস্থায় ইনজুরি টাইম আউট নেন চুং। ফিরে একটি গেম জিতলেও ৫-২ অবস্থায় শেষ পর্যন্ত হাল ছেড়ে দেন কোরীয় প্রতিযোগী। চুংয়ের সমস্যা অবশ্য ফেদেরার নিজেও টের পেয়েছিলেন, ‘আমি ফোসকা নিয়ে আগে খেলেছি এবং এতে অনেক ব্যথা। মাঝেমধ্যে অসহ্য হয়ে দাঁড়ায়...সে ইনজুরির জন্য টাইম আউট নেওয়ার আগেই বুঝেছিলাম ওর কোনো সমস্যা হচ্ছে।’ফেদেরার অবশ্য যেভাবে খেলছেন, তাতে চুং চোট না পেলেও কোনো সমস্যা হতো না। অস্ট্রেলিয়ান ওপেনের রেকর্ড সাতবারের মতো ফাইনালে ওঠার পথে এখনো কোনো সেট হারেননি ফেদেরার। এই ৩৭ বছর বয়সে ফাইনালে উঠে তৃতীয় বয়োজ্যেষ্ঠ ফাইনাল খেলুড়ের রেকর্ড গড়েছেন এই গ্র্যান্ড স্লামের। ফাইনালে প্রতিপক্ষ হিসেবে পাচ্ছেন মারিন চিলিচকে। এখন পর্যন্ত নয়বার এই ক্রোয়েশিয়ানের মুখোমুখি হয়ে আটবার জিতেছেন। ষষ্ঠ অস্ট্রেলিয়ানের ওপেনের আশা তো করতেই পারেন ফেদেরার। তাঁর ২০তম গ্র্যান্ড স্লাম!
