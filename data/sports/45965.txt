
আজ শুরুটা কী দারুণ করেছিলেন তামিম ইকবাল! ইমাদ ওয়াসিম করা প্রথম ওভারেই তিন বাউন্ডারি মারলেন বাংলাদেশ ওপেনার। মনে হচ্ছিল আগের দুই ম্যাচের ব্যর্থতা পুষিয়ে দেওয়ার প্রত্যয়ে ব্যাটিং করছেন তামিম। কিন্তু সব শেষ উসমান খানের নিচু হয়ে আসা বলটায়। তামিম বোল্ড ১৪ রানে। বিশ্ব একাদশের হয়ে পাকিস্তানের বিপক্ষে তিন ম্যাচের টি-টোয়েন্টি সিরিজের শেষটাও ভালো হলো না তাঁর। আগের দুই ম্যাচে করেছিলেন ১৮ ও ২৩ রান। বিশ্ব একাদশের হয়ে সিরিজটি খেলে কাল সন্ধ্যায় দেশে ফেরার কথা তামিমের। বাংলাদেশ দলের সঙ্গে তাই কাল তাঁর যাওয়া হচ্ছে না দক্ষিণ আফ্রিকায়। তামিম দক্ষিণ আফ্রিকায় রওনা দেবেন পরশু। তামিমের মতো আজ ব্যর্থ হাশিম আমলাও। প্রোটিয়া ওপেনার রানআউট ২১ রানে। হাসান আলীর বলে বোল্ড হওয়ার আগে বেন কাটিং করেছেন ৫ রান। পাকিস্তানের দেওয়া ১৮৪ রান তাড়া করতে নেমে ৪১ রানে ৩ উইকেট হারিয়ে বিপর্যয়ে বিশ্ব একাদশ।
