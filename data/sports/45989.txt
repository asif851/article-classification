
এই সময়ের বিশ্বসেরা ব্যাটসম্যান কে?
টেস্ট র‍্যাঙ্কিংয়ের এক থেকে পাঁচ পর্যন্ত নামগুলোতে চোখ বোলানো যাক। স্টিভেন স্মিথ, বিরাট কোহলি, জো রুট, কেন উইলিয়ামসন, ডেভিড ওয়ার্নার। ওয়ানডে র‍্যাঙ্কিং দেখলে এদের কয়েকজনের সঙ্গে এবি ডি ভিলিয়ার্স, কুইন্টন ডি ককের নামটাও যোগ হবে সেরাদের মধ্যে। সময়ের সেরা ব্যাটসম্যান বেছে নিতে হলে সম্ভবত এদের মধ্যে থেকেই কাউকে বেছে নিতে হবে। রিকি পন্টিং নির্দ্বিধায় বেছে নিচ্ছেন কোহলিকে।
কোহলিকে বেছে নেওয়ার কারণ হিসেবে অবশ্য সাম্প্রতিক পারফরম্যান্সের কথাই বেশি করে বললেন অস্ট্রেলিয়ার ব্যাটিং কিংবদন্তি। গত বছরটা স্বপ্নের মতোই কেটেছে কোহলির। টেস্টে পেয়েছেন তিনটি ডাবল সেঞ্চুরি। তিন সংস্করণ মিলিয়ে ২৫৯৫ রান করেছেন ৮৬.৫০ গড়ে। টেস্ট অধিনায়ক হিসেবে ভারতকে জিতিয়েছেন তিনটি টেস্ট সিরিজ। ওয়েস্ট ইন্ডিজের মাটিতে ওয়েস্ট ইন্ডিজকে ২-০ ব্যবধানে হারানোর পাশাপাশি নিজেদের মাটিতে ভারত জয় পেয়েছে নিউজিল্যান্ড (৩-০) ও ইংল্যান্ডের (৪-০) বিপক্ষে। প্রায় সবগুলো সিরিজেই ব্যাট হাতে বড় ভূমিকা রেখেছেন কোহলি। পন্টিংও তাই বলছেন, ‘সে-ই (কোহলি) কি এই সময়ের সেরা ব্যাটসম্যান? সম্ভবত সে-ই। আমি ছয়-সাত মাস আগেই তাকে সেরা মনে করতাম, এরপর তো সে নিজের খেলাটা আরও উচ্চতায় নিয়ে গেছে।’
টেস্ট ও ওয়ানডে মিলিয়ে ১৫ হাজারের ওপরে রান কোহলির, সেঞ্চুরি ৪২টি। এরই মধ্যে তাঁকে অনেকেই সর্বকালের অন্যতম সেরা ব্যাটসম্যান শচীন টেন্ডুলকারের সঙ্গেও তুলনা করছেন। তবে এই জায়গায় এসে আবার একটু রক্ষণশীল সর্বকালের অন্যতম সেরা এই ব্যাটসম্যান। এখনই তাঁকে সর্বকালের সেরাদের দলে ফেলতে রাজি নন টেস্ট ও ওয়ানডে মিলিয়ে ২৭ হাজারের বেশি রান ও ৭১টি সেঞ্চুরির মালিক পন্টিং, ‘সে সর্বকালের সেরা কি না, এখনই সেটা বলা যাবে না। আমরা সর্বকালের সেরা হিসেবে যাঁদের নাম বলি, টেন্ডুলকার, লারা, ক্যালিস, সবাই তো ১২০ থেকে ২০০-এর মতো টেস্ট খেলেছে। বিরাট এখনো অর্ধেক পথও পাড়ি দেয়নি।’ সিডনি মর্নিং হেরাল্ড।
