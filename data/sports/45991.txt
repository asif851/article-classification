
পরশু সন্ধ্যার ঘটনা। ক্রিকেট পরিচালনা কমিটির কক্ষ থেকে বেরিয়ে যাচ্ছেন হাবিবুল বাশার। দরজার কাছেই দাঁড়িয়ে থাকা কোচ শেন জার্গেনসেন বললেন, ‘ভালো ধকল গেছে, বাড়ি গিয়ে বিশ্রাম নাও।’ধকলটা কী? স্বভাবসুলভ হাসিতে প্রসঙ্গ এড়িয়ে গেলেন হাবিবুল। মুখে কুলুপ এঁটে বসে থাকলেন জার্গেনসেনও। ধকলের রহস্য উদ্ধার হলো নানা সূত্র থেকে। ক্রিকেট পরিচালনা কমিটি, কোচ সবার সঙ্গে বসে তড়িঘড়ি নোটিশে চূড়ান্ত করতে হয়েছে প্রথম টেস্টের দল। কাটাছেঁড়া করতে হয়েছে তিন দিনের ম্যাচের দলেও। আকরাম খান পদত্যাগ করায় নির্বাচক এখন এমনিতেই দুজন। মিনহাজুল আবেদীন গেছেন আবার হজে। হাবিবুলের ওপর মানসিক ধকল তাই যথেষ্টই গেছে!পরশু চূড়ান্ত হওয়া দল ঘোষিত হলো কাল। জিম্বাবুয়ের বিপক্ষে সর্বশেষ সিরিজের ১৭ সদস্যের দল থেকে নেই আটজন। এবারের ১৪ জনের দলে ঢুকেছেন তাই পাঁচজন। তবে অপ্রত্যাশিত নাম একটিও নেই। আবদুর রাজ্জাক, এনামুল হক (বিজয়), মার্শাল আইয়ুব ও নাঈম ইসলামের দলে ফেরা প্রত্যাশিতই ছিল। চমক নয় আনকোরা নতুন মুখ আল আমিন হোসেনের নামটিও। গত কিছুদিনের পারফরম্যান্সই যে কথা বলছে ২৩ বছর বয়সী পেসারের হয়ে!দল বিশ্লেষণের আগে অবশ্য প্রশ্ন উঠছে, কেন এমন হুট করে দল ঘোষণা। ২৬ সেপ্টেম্বর ঘোষণা করা হয়েছে ২৮ জনের প্রাথমিক দল। সঙ্গে তিন দিনের প্রস্তুতি ম্যাচের জন্য ১৪ সদস্যের বিসিবি একাদশ। সিরিজ দোরগোড়ায় আসার পরও চূড়ান্ত দল ঘোষণা না করার মূল উদ্দেশ্য ছিল তিন দিনের ম্যাচে খেলোয়াড়দের দেখা। প্রাথমিক দলের সদস্যদের রিপোর্টিং ছিল গত পরশু। কিন্তু রিপোর্ট না করে প্রিমিয়ার লিগে মোহামেডান ও গাজী ট্যাংকের ম্যাচ খেলতে বগুড়ায় চলে যান কয়েকজন। মিরপুরে রিজার্ভ ডেতে শেখ জামাল ও আবাহনীর ম্যাচে খেলছিলেন বেশ কজন। রিপোর্টিংয়ে শিষ্যদের না পেয়ে অসহায়ের মতো এদিক-সেদিক ঘোরাঘুরি করছিলেন কোচ জার্গেনসেন। ওদিকে তিন দিনের প্রস্তুতি ম্যাচের জন্যও ক্রিকেটারদের ছাড়তে গড়িমসি করছিল ক্লাবগুলো। তাই তড়িঘড়ি সিদ্ধান্ত হলো চূড়ান্ত দল ঘোষণা করে দেওয়ার! তিন দিনের ম্যাচের দলের পরিধিও গেল কমে। অর্থাৎ আরও একবার ক্লাবশক্তির বশ্যতা স্বীকার। আবারও জাতীয় স্বার্থের চেয়ে গুরুত্ব পেল ঢাকার ক্লাব ক্রিকেট।দল নিয়ে অবশ্য প্রশ্ন ওঠার সুযোগ খুব নেই। জিম্বাবুয়েতে একটি টেস্ট খেলার পর আবারও দল থেকে বাদ পড়েছেন এনামুল হক জুনিয়র। ভাগ্যকেই দায় দিতে পারেন তিনি। ঘরোয়া ক্রিকেটে আবদুর রাজ্জাকের অসাধারণ ফর্মের কারণেই হারাতে হলো জায়গা। গত মৌসুমে প্রথম শ্রেণীর ক্রিকেটে ৭ ম্যাচে ৫৪ উইকেট পেয়েছেন রাজ্জাক, ইনিংসে ৯ উইকেটও ছিল। এর পরও জিম্বাবুয়েতে সুযোগ পাননি। কিন্তু গত মাসে খুলনায় তিন দিনের প্রস্তুতি ম্যাচটিতে ইনিংসে ৭ উইকেট নেওয়ার পর আর উপেক্ষা করা যায়নি রাজ্জাককে। শুধু উইকেটসংখ্যায় নয়, নির্বাচক হাবিবুল পরিবর্তন দেখছেন রাজ্জাকের বোলিংয়েও, ‘টেস্ট ক্রিকেটে রাজ আগে খুব ভালো করেনি সত্য, কিন্তু গত কিছুদিনে বড় পরিসরের ক্রিকেটে ওকে অন্য এক বোলার মনে হয়েছে। অনেক কিছু যোগ হয়েছে ওর বোলিংয়ে। আরেকটা সুযোগ ওর প্রাপ্য।’আল আমিনকে দলে নেওয়ায় হাবিবুলের ব্যাখ্যা, ‘তরুণ যে কজন পেসারকে আমরা নজরে রাখছিলাম, তাদের মধ্যে সবচেয়ে এগিয়ে গেছে আল আমিনই। ও উইকেটশিকারি পেসার, টেস্টে যা আমাদের প্রয়োজন। এক-দুই বছর ধরেই দারুণ বোলিং করছে।’ এবারের ঢাকা লিগে ৬ ম্যাচে আল আমিন নিয়েছেন ১৮ উইকেট, ছিল ম্যাচে ৬ ও ৫ উইকেটও।গত নভেম্বরে ওয়েস্ট ইন্ডিজের বিপক্ষে প্রথম টেস্ট সেঞ্চুরি পান নাঈম ইসলাম। শ্রীলঙ্কায় পরের সিরিজে তাঁকে যেতে দেয়নি চোট। পরে জিম্বাবুয়ে সফরের দলে আর সুযোগই পাননি। তবে পারফরম্যান্স দিয়েই ফিরলেন দলে। ‘এ’ দলের হয়ে ইংল্যান্ড লায়নসের বিপক্ষে দুর্দান্ত এক সেঞ্চুরির পর ঢাকা লিগেও করেছেন একটি সেঞ্চুরি। দলে আর ওপেনার না থাকায় তামিম ইকবালের সঙ্গে এনামুল হকের জুটি বাঁধা অনেকটাই নিশ্চিত। স্বপ্নের টেস্ট অভিষেক হয়ে যেতে পারে মার্শাল আইয়ুবেরও।প্রথম টেস্টের দলমুশফিকুর রহিম (অধিনায়ক), মাহমুদউল্লাহ (সহ-অধিনায়ক), এনামুল হক, তামিম ইকবাল, সাকিব আল হাসান, নাসির হোসেন, আবদুর রাজ্জাক, নাঈম ইসলাম, সোহাগ গাজী, রুবেল হোসেন, মমিনুল হক, মার্শাল আইয়ুব, রবিউল ইসলাম, আল আমিন হোসেন।সর্বশেষ সিরিজ থেকে বাদএনামুল হক জুনিয়র, জহুরুল হক, জিয়াউর রহমান, শাহরিয়ার নাফীস, শাহাদাত হোসেন, সাজেদুল ইসলাম, মোহাম্মদ আশরাফুল ও শফিউল ইসলাম।দলে ফিরলেনএনামুল হক, আবদুর রাজ্জাক, মার্শাল আইয়ুব, নাঈম ইসলামনতুন মুখআল আমিন হোসেন
