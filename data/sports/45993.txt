
শঙ্কা সরিয়ে ১০০ রান পার করল পাকিস্তান। খাদে পড়া ইনিংসটা শেষ পর্যন্ত দেড় শর কাছাকাছি গেল। এর জন্য সরফরাজ আহমেদকে ধন্যবাদ জানাতে পারে পাকিস্তান। ফলোঅন এড়াতে না পারলেও এই উইকেটকিপার ব্যাটসম্যানের কল্যাণেই যে চূড়ান্ত লজ্জার হাত থেকে বাঁচতে পেরেছে তারা।ব্রিসবেনের আজকের তাপমাত্রা ৩০ ডিগ্রি সেন্টিগ্রেড। এই গরমে বোলিং-ফিল্ডিং করতে চাননি বলেই হয়তো পাকিস্তানকে ফলোঅন করাননি অস্ট্রেলিয়ার অধিনায়ক স্টিভেন স্মিথ। ২৮৭ রানের বড় লিড নিয়ে দ্বিতীয় ইনিংসে ব্যাট করতে নামে স্বাগতিকরা। শেষ খবর পাওয়া পর্যন্ত ২ উইকেট হারিয়ে তাদের রান ৪৪।৬৭ রানে ৮ উইকেট হারিয়ে ফেলা পাকিস্তানকে বলতে গেলে একাই টেনে তোলেন সরফরাজ। তাঁকে যোগ্য সঙ্গ দিয়েছেন মোহাম্মদ আমির। ১০ নম্বরে ব্যাট করতে নেমে ২১ রান করেন এই ফাস্ট বোলার। সরফরাজের সঙ্গে গড়েন ৫৪ রানের জুটি। আমিরের বিদায়ের পর রাহাত আলীকে সঙ্গে নিয়ে আরও ২১ রান তোলেন সরফরাজ। ৪ রান করে রানআউট হয়ে ফেরেন রাহাত। অন্য প্রান্তে সরফরাজ তখন ৫৯ রানে অপরাজিত। ৬৪ বলের ইনিংসটিতে চার মেরেছেন ছয়টি। তাঁর অসাধারণ এই ইনিংসে ভর করেই অলআউট হওয়ার আগে ১৪২ রান তুলতে পারে পাকিস্তান।পাকিস্তানের ইনিংস মূলত ধসে পড়ে অস্ট্রেলিয়ার পেস আক্রমণের সামনে। একটি রানআউট, বাকি নয়টি উইকেটই নিয়েছেন স্বাগতিক দলের পেসাররা। মিচেল স্টার্ক, জস হ্যাজলউড আর জ্যাকসন বার্ড-প্রত্যেকেই নিয়েছেন সমান তিনটি করে উইকেট। সূত্র: ক্রিকইনফো

