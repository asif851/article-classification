
খেলছেন মহেন্দ্র সিং ধোনি। কিন্তু গায়ের জার্সির পেছনে নাম ‘দেবাকি’। একই ভাবে বিরাট কোহলির জার্সির পেছনে লেখা ‘সরোজ’। ব্যাপার কী? বিশাখাপটনমে আজ নিউজিল্যান্ডের বিপক্ষে সিরিজের শেষ ওয়ানডেতে ভারতীয় ক্রিকেটারদের সবার জার্সিতে কোনো না কোনোর নারীর নাম! এই নারীরা কারা জানেন? তাঁরা ধোনি-কোহলিদের মা! আজ সিরিজ নির্ধারণী এই ম্যাচে যার যার মায়ের নাম জার্সিতে নিয়ে খেলতে নেমেছেন ভারতীয় ক্রিকেটাররা। কিন্তু হঠাৎ জার্সিতে মায়ের নাম কেন? বিশ্বজুড়ে সব মায়েদের সম্মান জানাতে, তাঁদের অবদানের কথা মনে করিয়ে দিতে একটি বিশেষ প্রচারণা চালাচ্ছে ভারত-নিউজিল্যান্ড সিরিজ সম্প্রচারকারী টেলিভিশন চ্যানেল স্টার স্পোর্টস। ভারতীয় ক্রিকেটারদের জার্সিতে মায়ের নাম লেখাটা সেই প্রচারণারই অংশ। ধোনি-কোহলিরাও গর্ব নিয়েই এর অংশ হয়েছেন। এভাবে মায়েদের সম্মান জানাতে পেরে আনন্দিত ভারতের ওয়ানডে অধিনায়ক মহেন্দ্র সিং ধোনি, ‘আমরা সাধারণত আমাদের পদবিতে বাবার নাম ব্যবহার করি। কিন্তু আমাদের জীবনে মায়েদের ভূমিকা স্মরণ করাটা খুবই গুরুত্বপূর্ণ। এটি খুবই আবেগময় ব্যাপার। ভালো লাগছে যে আমরা একটি মঞ্চে এক হয়ে করছি। আমি আশা করব গোটা ভারতই এভাবে মায়ের অবদানকে স্মরণ করবে।’ সূত্র: ইন্ডিয়ান এক্সপ্রেস।
