
ক্রিস্টিয়ানো রোনালদো যে খেলবেন না, এই তথ্য আগেই জানতেন ম্যানুয়েল পেলেগ্রিনি! ম্যানচেস্টার সিটি কোচের দাবি, রিয়াল মাদ্রিদের অনেক গোপন খবর চলে আসছে তাঁর কাছে! চিলিয়ান এই কোচের দাবি সত্যি হলে বিষয়টি রিয়ালের জন্য অবশ্যই দুশ্চিন্তার। চ্যাম্পিয়নস লিগের ফিরতি লেগে রিয়ালের মাঠে গিয়ে খেলার আগে গিয়ে পেলেগ্রিনির এমন দাবি মনস্তাত্ত্বিক চালও হতে পারে। রিয়ালের সাবেক এই কোচ মিররকে বলেছেন, ‘স্পেনে আমার অনেক বন্ধু আছে। প্রত্যেক ম্যাচের আগেই চেষ্টা করি প্রতিপক্ষ সম্পর্কে যত বেশি তথ্য পাওয়া যায় তা সংগ্রহ করতে। মাদ্রিদের বিপক্ষে ম্যাচের (সেমিফাইনালের প্রথম লেগে) দিন সকালের মিটিংয়েই বলেছিলাম রোনালদো খেলবে না। রিয়ালে কী হচ্ছে না হচ্ছে আমি সেটা বুঝি, ক্রিস্টিয়ানোর চোট সম্পর্কেও আমার ধারণা আছে।’তাহলে কেন খেলছেন না রোনালদো? পরের লেগে কি খেলবেন? এর উত্তরও আছে পেলেগ্রিনির কাছে, ‘ওর চোট হয়তো বড় কিছু নয়, কিন্তু রিয়ালের জন্যও ওকে নিয়ে ঝুঁকি নেওয়া কঠিন। কারণ এমনও হতে পারে, ও মাত্র মিনিট পাঁচেক খেলে আবারও চোট নিয়ে পুরো মৌসুমের জন্যই বেরিয়ে গেল। আগামী চার দিনের পরিস্থিতি দেখে ওরা সিদ্ধান্ত নেবে। রোনালদোর খেলার ন্যূনতম সম্ভাবনা থাকলেও তারা সেটা নেবে।’
