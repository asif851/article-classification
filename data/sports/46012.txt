
ম্যাচ-উত্তর সংবাদ সম্মেলনে নিজের অনুভূতি বর্ণনা করতে গিয়ে গলাটা একটু ধরে এল বাংলাদেশ অনূর্ধ্ব-১৬ দলের অধিনায়ক কৃষ্ণা রানী সরকারের। কত কষ্টের ফল এই গৌরব। এই অবস্থানে আসতে গিয়ে কত সংগ্রাম! রোদ-ঝড়-বৃষ্টির চোখ রাঙানি এড়িয়ে কঠোর প্রশিক্ষণ। মেপে মেপে খাওয়া। যে বয়সে হাওয়ায় উড়ে বেড়াবার কথা, সেই বয়সেই কত নিয়মের বেড়াজাল। ধরা গলাতেই কৃষ্ণা বলল নিজের কথাটা, ‌‌‍‌‌‌‌‘কত ভালো লাগছে, সেটা ভাষায় প্রকাশ করতে পারব না। অনেক কষ্টের পর আমরা এই পর্যায়ে এসেছি।’ইরানের বিপক্ষে ৩-০ গোলের জয়। এরপর সিঙ্গাপুরকে ৫-০-তে উড়িয়ে দেওয়া। সর্বশেষ ম্যাচটিতে কিরগিজস্তানের বিপক্ষে ১০-০ গোলে জয়ে নিজেদের অন্য উচ্চতায় নিয়ে যাওয়া। চীনা তাইপের দিকে আলাদা দৃষ্টিই ছিল বাংলাদেশের মেয়েদের। সতর্ক দৃষ্টি। মহিলা ফুটবলের র‍্যাঙ্কিংয়ের দিকে তাকালে বাংলাদেশের চেয়ে এগিয়ে তাইপেই (তাইপে ৩৮, বাংলাদেশ ১২২)। অবকাঠামো, আর সুযোগ সুবিধার দিক থেকেও এগিয়ে তারা। বাছাইপর্বে খেলতে আসার আগে তাইপের প্রস্তুতিটাও ছিল আটঘাট বাঁধা। প্রতিযোগিতায় আজকের ম্যাচের আগে প্রতিটিতেই নিজেদের সামর্থ্যের প্রমাণ দিয়েছে তারা। কিন্তু মাঠের লড়াইয়ে বাংলাদেশ ৪-২ গোলে জিতেই চীনে আগামী বছর অনুষ্ঠেয় চূড়ান্ত পর্ব নিশ্চিত করল। এই ফল বাংলাদেশের মেয়েদের আত্মবিশ্বাসের ফসল।ম্যাচের ১০ মিনিটেই পিছিয়ে পড়েছিল কৃষ্ণা, সানজিদা, মার্জিয়া, শামসুন্নাহাররা। খেলার ধারার বিপরীতে পিছিয়ে পড়ে একটু কী চাপে পড়ে গিয়েছিল দল? কৃষ্ণা অবশ্য তা স্বীকার করলেন না, ‌‘আমি জানতাম পিছিয়ে পড়লেও আমাদের হাতে ম্যাচে ফেরার জন্য পুরো ৯০ মিনিট ছিল।’কৃষ্ণার এই মনোভাব, পুরো দলেরই ভাবনা। পিছিয়ে পড়ে আরও উজ্জীবিত ফুটবল খেলল দল। দুটি পেনাল্টিও আদায় হলো প্রথম ৪৫ মিনিটের মধ্যেই। বাকি গল্পটা তো সকলেরই জানা।কৃষ্ণাদের মধ্যে একটা স্বপ্ন ছিল। ১৬ বছরের এই কিশোরীরা প্রতিটি ম্যাচের আগেই শপথ নিত। কী সেই শপথ? দেশকে অন্য উচ্চতায় নিয়ে যাওয়ার শপথ! কৃষ্ণা বললেন, ‌‘আমরা প্রতিটি ম্যাচের আগে দেশকে কিছু দেওয়ার শপথ নিতাম। আমরা দেশকে কিছু দিতে পেরেছি দেখে খুব ভালো লাগছে।’কৃষ্ণাদের লক্ষ্যটা এখন দিগন্ত প্রসারী। এএফসি অনূর্ধ্ব ১৬ চ্যাম্পিয়নশিপের চূড়ান্তপর্বে বাংলাদেশ। মানে এই পর্যায়ে এশিয়ার মেয়েদের ফুটবলে অন্যতম সেরা দল বাংলাদেশ। কৃষ্ণা বললেন, ‌‘লক্ষ্যটা অবশ্যই অনেক বড়। যেহেতু চূড়ান্তপর্বে উঠে গেছি। তাই সেরাই হতে চাই।’কৃষ্ণারা যদি সেরা হওয়ারই শপথ নিয়ে থাকেন। তাহলে জাপান-কোরিয়া-চীনের মতো এশিয়ার বড় ফুটবল-শক্তিকে বাংলাদেশকে নিয়ে একটু আলাদাভাবেই ভাবতে হবে!
