
দেশের মাটিতে একের পর এক সাফল্যের পর প্রথম বিদেশযাত্রাতেই ভরাডুবি। অন্তত ৮-০ ফল তা-ই বলছে। বাংলাদেশের আত্মবিশ্বাসে একটা ধাক্কা লেগেছে সন্দেহ নেই। সামনে আরও কঠিন কঠিন সব পরীক্ষা অপেক্ষা করছে। এ বছর যে একের পর এক বিদেশ সফর আছে। বাংলাদেশ কী করে নিউজিল্যান্ড সফরে ভেঙে যাওয়া আত্মবিশ্বাস জোড়া লাগাবে? কোচ হিসেবে উপায় খোঁজার দায়িত্ব তাঁরই। তবে চণ্ডিকা হাথুরুসিংহে প্রথমেই একটা শর্ত বেঁধে দিলেন—দলে আনা যাবে না বড় পরিবর্তন বা ওলট–পালট।
এবারের সফরে যাঁরা ব্যর্থ হয়েছেন, তাঁদের সবাইকেই ছাঁটাইয়ের পক্ষে নন হাথুরু। কোচ বলেছেন, ‘আমি ওদের পারফরম্যান্সে সন্তুষ্ট। এটা চূড়ান্ত রকমের বাজে কিছু নয় যে এর থেকে উন্নতি করা সম্ভব না। সামনে এগিয়ে যাওয়ার জন্য অনেক ইতিবাচক দিকই আছে। যা হয়েছে তার জন্য সোজা একেবারে ওদের বাদ করে দিতে পারেন না পরের বিদেশ সফরগুলোতে। এই সফরের অভিজ্ঞতা বাংলাদেশের ক্রিকেটকে সাহায্য করবে। এই খেলোয়াড়দের ভবিষ্যতে আরও ভালো করতেও সাহায্য করবে। রাব্বি-মিরাজদের মতো নতুনেরা ইংল্যান্ডের বিপক্ষে আগের সিরিজ থেকে এই সফরে অনেক উন্নতি করেছে। আমি ওদের দ্রুত শিখতই দেখছি।’বাংলাদেশ এই সফরের ভুলগুলো থেকে শিখে নিজেকে শুধরে নেওয়ার সময় পাচ্ছে খুব কমই। দেশে ফিরেই মাত্র দিন কয়েকের ছুটি। এরপর ভারত সফরের প্রস্তুতি নিতে হবে। ভারত সফর শেষে শ্রীলঙ্কা সফর। এরপর চ্যাম্পিয়নস ট্রফির প্রস্তুতি নিতে আয়ারল্যান্ড। ইংল্যান্ডে চ্যাম্পিয়নস ট্রফি। এ বছরেই অস্ট্রেলিয়া ও দক্ষিণ আফ্রিকার মতো কঠিন দুটি পূর্ণাঙ্গ সফরও অপেক্ষা করছে।তাই দলে কিছু পরিবর্তন আসবেই। হাথুরুকে যে সব ভেবেই ভবিষ্যতের পরিকল্পনা করতে হচ্ছে, ‘চ্যাম্পিয়নস ট্রফির আগ পর্যন্ত ওদের যথাসম্ভব বিশ্রাম দিয়ে রাখতে হবে। কোন খেলোয়াড়দের ওপর চাপ বেশি যাচ্ছে। কাদের বেশি বিশ্রাম দরকার। ​তাদের ​কিছু কিছু ম্যাচ থেকে আমরা সরিয়ে রাখব। আবার কারও কারও আরও বেশি ম্যাচ অনুশীলনের দরকার। তাদের বিসিএলে (প্রথম শ্রেণির ঘরোয়া টুর্নামেন্ট) পাঠানো হবে।’এই আন্তর্জাতিক ব্যস্ততার মধ্যেই আবার সামনে পিএসএল আর আইপিএল। পাকিস্তান ও ভারতের এই দুই টি-টোয়েন্টি টুর্নামেন্টে খেলার কথা বাংলাদেশের মূল কজন তারকার। বিষয়টি আছে হাথুরুর ভাবতেও, ‘এটা শরীরের ওপর অনেক ধকল ফেলবে। এই চাপগুলো ওদের বুদ্ধিমত্তা দিয়ে সামলাতে হবে। তবে এটা আমরা খেলোয়াড়দের ওপরই ছেড়ে দেব কীভাবে সব ঠিক রেখে সব ম্যাচের জন্য নিজেদের ফিট রাখতে পারে।’
