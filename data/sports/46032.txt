
কথাটা দুঙ্গার স্বভাববিরুদ্ধই। কিন্তু কোপায় নিজেদের প্রথম ম্যাচে পেরুর বিপক্ষে নেইমার যা খেললেন, তাতে দুঙ্গা নিজের ভেতরের অভিব্যক্তি অপ্রকাশিত রাখতে পারেননি। নেইমারকে অভিহিত করেছেন ‘অন্য গ্রহের ফুটবলার’ হিসেবেই। প্রশংসাটা করেই আবার নিজেকে সামলেছেন। বলেছেন, ব্যক্তি বিশেষে নয়, তাঁর নজর দলগত পারফরম্যান্সের দিকেই।নেইমারের খেলা দুঙ্গাকে মুগ্ধ করেছে দারুণভাবেই। মুগ্ধ করবে না-ই বা কেন! পেরুর বিপক্ষে ম্যাচটি যে তিনি বলতে গেলে জেতালেন একাই। প্রথমেই পিছিয়ে পড়া দলকে নিজে গোল করে সমতায় ফিরিয়েছেন। দলের জয়সূচক গোলটিতেও রেখেছেন বড় অবদান। মাঝের সময়টাতে তিনি যে খেলা খেলেছেন, তাতে নিজের নামের পাশে আরও কয়েকটি গোল কেন লেখা হল না, এই আক্ষেপ তিনি করতেই পারেন।কোচ বলেই কিনা, নেইমারকে অন্যমাত্রায় তুলে দিলেও অন্যদের সম্পর্কে বলতে তোলেননি তিনি। কস্তা, নেইমার, দানি আলভেজ—সবাইকে নিয়ে এসেছেন একই নিক্তিতে। করেছেন এক অসাধারণ উক্তি, ‘নেইমার সম্পর্কে বলতে পারেন সে অসাধারণ একটি পাস দিয়েছে কিন্তু দানি আলভেজের পাসকেও আপনাকে অসাধারণ বলতে হবে। কস্তা, নেইমার, দানি আলভেজ সবাই ম্যাচের ভাগ্য নির্ধারণ করে দেয়, একটা পর্যায়ে মিরান্ডাও দলকে রক্ষা করে।’দুঙ্গার মতো ডেভিড লুইজও মেতেছিলেন নেইমার বন্দনায়। ‘নেইমার এমন একজন ফুটবলার, সে যেকোনো সময়েই ম্যাচের ভাগ্য নির্ধারণ করে দিতে পারে। আমি খুব খুশি তাঁর মত একজন ফুটবলারকে আমাদের সঙ্গে পেয়ে।’কাল জাতীয় দলের হয়ে ৪৪ তম গোলটি করে ফেললেন নেইমার। ৬৩টি ম্যাচ খেলে ৪৪ গোল করা এই সেনসেশনের সামনে আছেন কেবল পেলে, রোনালদো, রোমারিও এবং জিকো। গ্রেটদের কাতারে তো তিনি চলেই গেছেন। কিন্তু দুঙ্গার ভাষ্য অনুযায়ী ‘অন্যগ্রহের ফুটবল’ খেলে তিনি দলকে কোপার শিরোপা এনে দিতে পারেন কিনা, দেখার বিষয় কিন্তু এটাই। সূত্র: রয়টার্স।
