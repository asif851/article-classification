
আগামী বছরের ফেব্রুয়ারিতে সংযুক্ত আরব আমিরাতে অনুষ্ঠেয় দশম আইসিসি অনূর্ধ্ব ১৯ বিশ্বকাপে বাংলাদেশ পড়েছে ‘বি’ গ্রুপে। এই গ্রুপে বাংলাদেশ প্রতিপক্ষ হিসেবে পাচ্ছে অস্ট্রেলিয়া, আফগানিস্তান ও নামিবিয়াকে। অস্ট্রেলিয়াকে বাদে বাকি দলগুলোকে সহজ প্রতিপক্ষই বলতে হবে। তবে গ্রুপ পর্যায়েই মুখোমুখি হচ্ছে চিরপ্রতিদ্বন্দ্বী ভারত ও পাকিস্তান। উভয় দেশ পড়েছে ‘এ’ গ্রুপ।
এ বিশ্বকাপে অংশগ্রহণ করবে ১৬টি দল। চারটি গ্রুপে বিভক্ত হয়ে তারা লড়বে একে অপরের বিরুদ্ধে। গ্রুপ ‘এ’তে পড়েছে ভারত, পাকিস্তান, স্কটল্যান্ড ও পাপুয়া নিউগিনি। গ্রুপ ‘বি’তে বাংলাদেশ, অস্ট্রেলিয়া, আফগানিস্তান ও নামিবিয়া। গ্রুপ ‘সি’তে  দক্ষিণ আফ্রিকা, ওয়েস্ট ইন্ডিজ, জিম্বাবুয়ে ও কানাডা। গ্রুপ ‘ডি’তে নিউজিল্যান্ড, ইংল্যান্ড, শ্রীলঙ্কা ও স্বাগতিক সংযুক্ত আরব আমিরাত। প্রতিটি গ্রুপের শীর্ষ দুটি দল কোয়ার্টার ফাইনাল খেলার সুযোগ পাবে।
যুবদের টুর্নামেন্ট হলেও একে হালকাভাবে নেওয়ার সুযোগ নেই। কেননা, এ টুর্নামেন্ট থেকেই বেরিয়ে এসেছে বহু তারকা ক্রিকেটার। যাঁদের অনেকে জাতীয় দলকে নেতৃত্বও দিচ্ছে। শ্রীলঙ্কার অধিনায়ক অ্যাঞ্জেলা ম্যাথুউস এর গুরুত্ব বোঝালেন এভাবে, ‘দুটো আইসিসি অনূর্ধ্ব ১৯ বিশ্বকাপ খেলার অভিজ্ঞতা থেকে বলতে পারি, প্রতিভাবান তরুণ ক্রিকেটারদের নিজেদের মেলে ধরার দারুণ মঞ্চ এটি। এ মঞ্চে যদি নিজেকে যথাযথভাবে মেলা ধরা যায়, তবে জাতীয় দলে পা রাখা অনেকটাই সহজ হয়ে যায়।’
১৯৮৮ সালে শুরু হওয়া এ বিশ্বকাপে সর্বাধিক তিনবার চ্যাম্পিয়ন হয়েছে ভারত ও অস্ট্রেলিয়া। দুবার পাকিস্তান ও একবার ইংল্যান্ড। বাংলাদেশের প্রাপ্তি তিনবার প্লেট চ্যাম্পিয়ন হওয়া।  
