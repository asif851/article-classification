
প্রধানমন্ত্রীর বাসভবনে এর আগেও গিয়েছেন মাশরাফি বিন মুর্তজা। কিন্তু কালকের অভিজ্ঞতাটা হলো একেবারে ভিন্ন। গণভবনে এর আগে মাশরাফিদের ওপরই থাকত সব আলো। আর কাল সন্ধ্যায় সেই আলো ছড়িয়ে পড়ল ৩৩৯ জনের ওপর। মাশরাফির ভালো লাগাটা সেখানেই। খেলোয়াড়দের জন্য দিনটাকে ঈদের দিনের মতোই মনে হয়েছে তাঁর কাছে।‘এতজন খেলোয়াড়কে ডেকে প্রধানমন্ত্রী নিজ হাতে পুরস্কার দিলেন। সোনা জেতায় তিনজনকে ফ্ল্যাট উপহার দিলেন—এটা বিরাট ব্যাপার। এ সুযোগে আমরাও সব খেলার খেলোয়াড়দের কাছ থেকে দেখলাম। তাদের সঙ্গে কথা বললাম, ছবি তুললাম। খেলোয়াড়দের একটা ঈদই হয়ে গেল আজ’—কাল রাতে গণভবন থেকে বাসায় ফেরার পথে বলছিলেন বাংলাদেশ ওয়ানডে দলের অধিনায়ক।ক্রিকেটারদের জন্য গণভবনের অতিথি হওয়া নতুন কিছু নয়। মাশরাফি আপ্লুত অন্য খেলার খেলোয়াড়দের সেখানে পেয়ে, ‘সব সময় তো ক্রিকেটাররাই যাই। এবার প্রধানমন্ত্রী সবাইকে ডেকেছেন। আমার কাছে এটাই বেশি ভালো লেগেছে। অন্য খেলার খেলোয়াড়েরা এখন আরও বেশি উৎসাহ পাবে। প্রধানমন্ত্রীর নজরে আসায় তাদের অনুশীলনের সুযোগ-সুবিধা বাড়বে।’শ্রীলঙ্কা সিরিজের সাফল্যের জন্য বিসিবি মোট ২ কোটি টাকা দিয়েছে ক্রিকেটারদের। টেস্ট ম্যাচ জেতায় ১ কোটি, একটি করে ওয়ানডে ও টি-টোয়েন্টি জেতায় ৫০ লাখ করে। সঙ্গে প্রধানমন্ত্রী শেখ হাসিনার দেওয়া ১ লাখ টাকা করেও পেয়েছেন সবাই।ফ্ল্যাট পাওয়া তিন খেলোয়াড় শুটার শাকিল আহমেদ, সাঁতারু মাহফুজা খাতুন শিলা ও ভারোত্তোলক মাবিয়া আক্তার সীমান্ত। ফ্ল্যাটের চাবি পেয়ে উচ্ছ্বসিত শাকিলের কণ্ঠেও মিলনমেলায় ভেসে যাওয়ার আনন্দ, ‘খুবই ভালো লাগছে। দ্রুত আমাদের দেওয়া প্রতিশ্রুতি পূরণ করে দিলেন প্রধানমন্ত্রী। তিনি আমাদের অভিভাবক। আমি তাঁকে মা বলে ডেকেছি। আমাদের আরও দায়িত্ব বেড়ে গেল। আরও ভালো কিছু করতে হবে। শুধু আমি না, এখানে যত খেলোয়াড় এসেছিল, সবার মধ্যেই ভালো কিছু করার তাড়না দেখেছি।’প্রধানমন্ত্রীর সঙ্গে দেখা হবে, সেই রোমাঞ্চে আগের রাতে ঘুমাতে পারেননি মাবিয়া। গণভবন থেকে বের হওয়ার পর তো আনন্দেই ভেসে যাচ্ছিলেন, ‘আমার বাবা, মা, ভাইবোন সবাই খুব খুশি। তাদের একটা ভালো পরিবেশ দিতে পারছি। আমার ভবিষ্যৎটাই বদলে গেল। স্বপ্নেও যা ভাবিনি, সেটাই হলো আজ। প্রধানমন্ত্রী আমার মাথায় হাত রেখে বলেছেন, “আরও ভালো করো”।’
