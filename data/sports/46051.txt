
রিও অলিম্পিক থেকে দেশে ফিরেছেন যুক্তরাষ্ট্রের সাঁতারু কেটি লেডেকি। তাঁকে একটু ভিন্নভাবেই বরণ করে নিল ওয়াশিংটন। মেজর লিগ বেসবলে ওয়াশিংটন ন্যাশনালস ও বাল্টিমোর ওরিওলসের ম্যাচে প্রথম ‘পিচ’ করার দায়িত্ব দেওয়া হয়েছিল লেডেকিকে। ভালোই ছুড়লেন বল, ‘স্ট্রাইক’ও হলো! তবে দর্শক বেশি মজা পেয়েছে লেডেকির পদকের ঘটনায়। রিওতে পাওয়া ৪টি সোনা ও একমাত্র রুপার পদকটি নিয়ে মাঠে এসেছিলেন লেডেকি, সেগুলো রাখার জন্য বেসবল তারকা ব্রাইস হার্পারের হাতকেই বেছে নিলেন। হার্পার এতে দারুণ খুশি, ভবিষ্যতের অনুপ্রেরণাও পাচ্ছেন এ থেকে, ইনস্টাগ্রামে লিখেছেন, ‘কতগুলো সোনা! দেশের এত মূল্যবান অর্জন বহন করতে পেরে গর্বিত। ২০২০ অলিম্পিক, আমি আসছি; পদক আমাকেও পেতে হবে। শুধু কেটির পদক বহন করতে চাই না!’
এএফপি
