
নেইমার রিয়াল মাদ্রিদে? অসম্ভব কিছু তো নয়। বার্সেলোনার সাবেক ব্রাজিলিয়ান তারকা রিভালদোও মনে করেন, নেইমার একসময় রিয়ালের জার্সি গায়ে তুলতেও পারেন। তবে সেটা নিকট ভবিষ্যতে হবে বলে মনে হয় না। অন্তত যত দিন ক্রিস্টিয়ানো রোনালদো আছেন। নেইমারকে পিএসজি থেকে উড়িয়ে এনে এক বনে দুই সিংহকে ঢুকিয়ে দেওয়ার বোকামি করতে রাজি নন জিনেদিন জিদান।
সামনেই পিএসজি-রিয়াল মহারণ। এ কারণে নেইমারের রিয়ালে যাওয়ার গুঞ্জন আরও বেড়েছে। কদিন আগে রিয়াল সভাপতি ফ্লোরেন্তিনো পেরেজও এই বলে উসকেছেন, নেইমার যদি ব্যালন ডি’অর জিততেই চান, তাঁকে রিয়ালের মতো সফল ও বড় ক্লাবেই খেলা উচিত।পেরেজের এই মন্তব্য যে মোটেও হজম করেনি, সেটা এবার বুঝিয়ে দিল পিএসজি। ক্লাবটির পরিচালক আনতেরো হেনরিক বলেছেন, রোনালদো যেদিন পঞ্চম ব্যালন ডি’অর হাতে নিলেন, সেদিনই ওই অনুষ্ঠানের মঞ্চে নেইমারকে নিয়ে এসব কথা বলা রোনালদোর জন্য ভালো কিছু নয়। রোনালদো আসলেই বিষয়টি কীভাবে নিয়েছেন, জানা নেই। হেনরিকের দাবি মানলে মনে হবে, এটা রোনালদোর জন্য অপমানজনক। পর্তুগিজ তারকা এতে খেপেও যেতে পারেন। তবে রিয়াল তাঁর আসল ঘোড়াটাকে একটুও নাখোশ করতে চায় না। এ কারণে নিকট ভবিষ্যতে নেইমারকে রিয়ালে আনতে রাজি নন জিদান। এতে ড্রেসিরুমের শান্তি বিনষ্ট হবে বলেই মত রিয়াল কোচের। এমনকি তিনি গ্যারেথ বেল আর করিম বেনজেমাকেও খেপাতে রাজি নন। এমনকি বেলকে বিক্রি করেও নেইমারকে আনতে রাজি নন জিদান; বেনজেমা ও রোনালদোর বিষয়টি পছন্দ হবে না বলে!আসলে বাজারে যতই গুঞ্জন থাকুক, সামনের দিনগুলোয় নেইমার পিএসজিতেই থাকবেন। তবে বছর দুয়েক পর দৃশ্যপট পুরো বদলেও যেতে পারে। বিশেষ করে নেইমারের খুব কাছের মানুষেরা যখন এমন বার্তাই দিয়ে রেখেছেন, ব্রাজিল তারকার আসল গন্তব্য আসলে রিয়ালই!
