
এই শেফিল্ড শিল্ডের ম্যাচেই একটা বাউন্সার! তাতেই ওলট-পালট সবকিছু। শন অ্যাবটের বাউন্সারে মারা গেলেন ফিলিপ হিউজ! এমন মর্মান্তিক ঘটনায় নিজেকেই যেন হারিয়ে ফেলেছিলেন নিউ সাউথ ওয়েলসের এই পেসার। মানসিক ধাক্কা কাটিয়ে দুর্দান্তভাবে মাঠে ফিরেছেন অ্যাবট। ২২ বছর বয়সী এই ডান-হাতি পেসারের দাপটে কুইন্সল্যান্ডের বিপক্ষে নিউ সাউথ ওয়েলস পেয়েছে ইনিংস ও‍ ৮০ রানের জয়।শুধু ফিরলেনই না, প্রথম শ্রেণির ক্রিকেটে করলেন ক্যারিয়ারসেরা বোলিংও। প্রথম ইনিংসে নিয়েছিলেন ২ উইকেট, কিন্তু দ্বিতীয় ইনিংসে অ্যাবট হাজির হলেন প্রতিপক্ষের আতঙ্ক হয়ে! দুর্দান্ত এক স্পেলে ধসিয়ে দিলেন কুইন্সল্যান্ডকে। ৭ ওভার বল করে মাত্র ১৪ রানে তুলেন নিলেন ৬ উইকেট। একপর্যায়ে তো হ্যাটট্রিকের সুযোগও এসেছিল। ইনিংসের ৪১তম ওভারের প্রথম দুই বলেই ফিরিয়ে দিলেন কুইন্সল্যান্ডের ক্রিস হার্টলি ও ক্যামেরন ব্রিম্বলকম্বেকে। তৃতীয় বলে লুক ফেল্ডম্যানকে দিয়েছিলেন দারুণ এক ইয়র্কার। কোনোমতে বেঁচে যান ফেল্ডম্যান! তবে অ্যাবটের তোপে ম্যাচ বাঁচাতে পারেনি কুইন্সল্যান্ড। দলটি দ্বিতীয় ইনিংসে অলআউট হয় মাত্র ৯৯ রানে।এর আগে প্রথম শ্রেণির ম্যাচে এক ইনিংসে অ্যাবটের সেরা বোলিং ছিল ৩৬ রানে ৪ উইকেট। আজ ছাড়িয়ে গেলেন সেটিকেও। তাও আবার হিউজকে হারিয়ে বিরাট মানসিক ধাক্কা সামলে! সূত্র: ক্রিকইনফো, রয়টার্স।
