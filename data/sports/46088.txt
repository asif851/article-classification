
১৯১ রান তাড়া করতে নেমে চাপে বাংলাদেশ। রঙ্গানা হেরাথকে ডাউন দ্য উইকেটে মারতে গিয়ে থারাঙ্গাকে ক্যাচ দিয়েছেন সৌম্য সরকার (১০)। হেরাথের পরের বলেই স্লিপে গুণারত্নের ক্যাচ হয়েছেন ইমরুল কায়েস (০)। প্রতিবেদন লেখা পর্যন্ত বাংলাদেশের রান ৯ ওভারে ২ উইকেটে ২৪।
এর আগে দ্বিতীয় ইনিংসে শ্রীলঙ্কা অলআউট হয় ৩১৯ রানে।২৩৮ রানে পড়েছিল অষ্টম উইকেট। সেটি গতকাল বিকেলের কথা। শ্রীলঙ্কার দ্বিতীয় ইনিংসের ৯২তম ওভার ছিল সেটি। তারপর থেকেই বাংলাদেশের অপেক্ষার শুরু। যে অপেক্ষা শেষ হয়েছে আজ সকালের সেশনের ১৩তম ওভারের চতুর্থ বলে। মিস ফিল্ডিংয়ে রান নিতে গিয়ে ভুল বোঝাবুঝিতে রানআউট হয়েছেন পেরেরা। পরের ওভারেই সাকিবের দ্বিতীয় বলে মোসাদ্দেকের হাতে ক্যাচ দিয়েছেন লাকমল।একটা লম্বা সময় বাংলাদেশের বোলারদের হতাশা উপহার দিয়ে গেছেন দিলরুয়ান পেরেরা-সুরঙ্গা লাকমল। নবম উইকেটে তাঁরা দুজন যোগ করেছেন ৭৯ রান। তারপর রানআউট হলেন পেরেরা। অবশ্য এর আগেই পেয়ে গেছেন নিজের ফিফটিটাও।দিনের খেলা শুরুর আগে তামিম ইকবাল অবশ্য টেন ক্রিকেটকে বলেছেন, এখনই জয়ের কথা ভাবছে না দল। আগে লঙ্কানদের শেষ দুটি উইকেট তুলে নিতে চান তাঁরা। তারপর রান তাড়া করার ভাবনা। ইতিবাচক খেলতে চায় বাংলাদেশ।অন্যদিকে, শ্রীলঙ্কান বোলার সান্দাকান বলেছিলেন, ১৭৫ রানের লিড পেলেই জেতার সুযোগ থাকবে তাঁদের। তাঁর প্রত্যাশার চেয়েও বেশি রান এরই মধ্যে হয়ে গেছে লঙ্কানদের।
