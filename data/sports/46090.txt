
শ্রীলঙ্কার ইনিংসটি যেন একাই গড়ে দিলেন দিনেশ চান্ডিমাল। ১৩৮ রানে আউট হয়েছেন। লঙ্কানদের দ্বিতীয় সর্বোচ্চ রান এসেছে ধনঞ্জয়া ডি সিলভা ও নিরোশান ডিকভেলার ব্যাট থেকে—দুজনেরই ৩৪ করে। গোটা ইনিংসে ৭টি জুটি গড়েছেন চান্ডিমাল। এর মধ্যে ডি সিলভার সঙ্গে ৫ম উইকেট জুটিতে ৬৬, ষষ্ঠ উইকেট জুটিতে ডিকভেলার সঙ্গে ৪৪ তো ছিলই। অষ্টম ও নবম উইকেট জুটিতে রঙ্গনা হেরাথ ও সুরাঙ্গা লাকমালের সঙ্গে সমান ৫৫ রানের দুটি জুটি গড়ে লঙ্কানদের ইনিংস ৩০০ পার করিয়েছেন।
ভাগ্য সহায় হয়েছে তাঁর বেশ কয়েকবারই। কিন্তু দলের বিপদের মুখে বাংলাদেশের বোলারদের সামনে দাঁড়িয়ে একাই যেভাবে লড়ে গেলেন, সেটা অনুকরণীয়। দারুণ একটা টেস্ট ইনিংসই তিনি উপহার দিলেন কলম্বোর পি সারা ওভালে। ১৯৫ রানেই শ্রীলঙ্কার ৭ উইকেট ফেলে দিয়েছিল বাংলাদেশ। লঙ্কানদের ইনিংস শেষ পর্যন্ত থামানো গেছে ৩৩৮ রানে। শেষ ৩ উইকেটে ১৪৩ রান যোগ করে নিজেদের লেজের শক্তিরও প্রমাণ রাখল শ্রীলঙ্কা। আজ প্রথম সেশনে শ্রীলঙ্কা করেছে ১০০ রান। লাঞ্চের পর ব্যাটিংয়ে নামবে বাংলাদেশ।নিজের অষ্টম টেস্ট সেঞ্চুরিটি চান্ডিমাল পূরণ করেন ২২৪ বলে। তাইজুলের বলে কভার ও পয়েন্টের মাঝামাঝি ঠেলে দিয়েই তুলে নেন সেঞ্চুরিটি। মাইলফলক পেরিয়েই খোলস ছেড়ে বেরিয়ে এলেন। ৩০০ বল খেলে শেষ পর্যন্ত ১৩৮ রানে তিনি ফিরেছেন মেহেদী হাসান মিরাজের বলে, মিড উইকেটে মোসাদ্দেক হোসেনের হাতে ক্যাচ দিয়ে।৭ উইকেটে ২৩৮ রান নিয়ে দ্বিতীয় দিন শুরু করা শ্রীলঙ্কা প্রথম সেশনটাকে পুরোপুরি নিজেদের করে নেয়। অষ্টম উইকেটে হেরাথের সঙ্গে চান্ডিমাল যোগ করেন ৫৫ রান। চান্ডিমাল আরও ৫৫ রান যোগ করেন নবম উইকেটে সুরাঙ্গা লাকমালকে নিয়েও। বাংলাদেশের হতাশাটা আকাশে তুলে দিয়েছেন লাকমল। ৪৪ বলে ৩৫ রান করেন তিনি। লক্ষ্মণ সানদাকানের সঙ্গে শেষ উইকেটে যোগ করেন আরও ৩৩ রান। লাকমালকে থার্ডম্যানে সৌম্যর ক্যাচে ফিরিয়েছেন শুভাশিস। বাংলাদেশের পক্ষে ৯০ রানে ৩ উইকেট নিয়েছেন মেহেদী হাসান মিরাজ। সাকিব আল হাসান, মোস্তাফিজুর রহমান ও শুভাশিস রায়—তিনজনই নিয়েছেন ২টি করে উইকেট। তাইজুল নিয়েছেন ১ উইকেট।নিজেদের শততম টেস্টে শুরুটা দারুণ হওয়ার পরেও শেষ ৩ উইকেটের অস্বস্তি নিয়ে প্রথম দিনটা শেষ করেছিল বাংলাদেশ। কিন্তু লঙ্কানদের শেষ ৩ উইকেট রীতিমতো হতাশায় ডুবিয়ে ছাড়ল মুশফিকদের। এই হতাশা কাটিয়ে উজ্জীবিত ব্যাটিংটাই দরকার। ৩৩৮ রানটা কিন্তু যথেষ্টই চ্যালেঞ্জের। সূত্র: টেন ক্রিকেট।
শ্রীলঙ্কার ১ম ইনিংস: ১১৩.৩ ওভারে ৩৩৮ (চান্ডিমাল ১৩৮, লাকমাল ৩৫, ডিকভেলা ৩৪, ধনঞ্জায়া ৩৪, হেরাথ ২৫; মিরাজ ৩/৯০, মোস্তাফিজ ২/৫০, শুভাশিস ২/৫৩, সাকিব ২/৮০, তাইজুল ১/৪০)।
 
