
লা লিগা এ মৌসুমের সবচেয়ে বড় অঘটনটি দেখে ফেলেছে গতকাল। রিয়াল মাদ্রিদকে হারিয়ে দিয়েছে এবারই প্রথম স্প্যানিশ লিগে ওঠা জিরোনা। কাতালোনিয়ার এই ক্লাবের ২-১ গোলের এ জয়েই ২৭ বছর পর আরেকবার লজ্জা পেতে হলো রিয়ালকে। ১৯৯০ সালের পর নবাগত কোনো ক্লাবের কাছে যে হারতে হয়নি তাদের।
১৯৯০ সালে লা লিগায় উঠে এসেছিল রিয়াল বুর্গোস। কাস্তিয়ে ও লিওনের ক্লাবটি আবির্ভাবের মৌসুমেই চমকে দিয়েছিল সবাইকে। নিজেদের মাঠে তারা স্তব্ধ করে দিয়েছিল আগের পাঁচ মৌসুমের লিগ চ্যাম্পিয়নদের। ১৯৯০ সালের ২৮ অক্টোবর এস্তাদিও এল প্লান্তিওতে রিয়ালকে আতিথ্য দিয়েছিল বুর্গোস। হুগো সানচেজের গোলে প্রথমে এগিয়ে গিয়েছিল রিয়াল মাদ্রিদ। কিন্তু প্রেদ্রাগ জুরিচের জোড়া গোলে সেদিন অবিশ্বাস্য এক হার নিয়েই মাঠ ছাড়তে হয়েছিল তাদের।
গতকাল ঠিক ২৭ বছর ১ দিন পর রিয়ালকে সে স্মৃতি ফিরিয়ে দিল জিরোনা। কী অদ্ভুত মিল! এবারও স্কোরলাইন ২-১। এবারও এগিয়ে যাওয়ার পরও শেষ পর্যন্ত হারতে হয়েছে বর্তমান চ্যাম্পিয়নদের। সেবার লিগে তৃতীয় হয়েছিল রিয়াল, এবার এখন পর্যন্ত তিনেই আছে জিনেদিন জিদানের দল।
এমন নাটকীয় মিলের চেয়ে চমকপ্রদ জিরোনার লা লিগায় উঠে আসার গল্পটি। ১৯৩০ সালে প্রতিষ্ঠিত ক্লাবটি ১৯৩৬ সালেই স্প্যানিশ ফুটবলের শীর্ষ লিগে উঠে আসার সুযোগ পেয়েছিল। দ্বিতীয় বিভাগে নিজেদের অঞ্চলে সেরা হয়েছিল দলটি। কিন্তু প্লে অফ পর্বে গিয়ে খেই হারিয়ে আর লা লিগায় ওঠা হয়নি তাদের। উল্টো ১৯৫৯ সালে তৃতীয় বিভাগে জায়গা হয় তাদের। পরবর্তী বছরগুলোয় শুধু হতাশার মধ্যে কেটেছে তাদের। কখনো তৃতীয় বিভাগ, কখনো চতুর্থ বিভাগে, কখনোবা এর চেয়েও নিচু স্তরে খেলতে হয়েছে তাদের।
২০০৮-০৯ মৌসুমে প্লে অফে জয়ী হয়ে আবারও দ্বিতীয় বিভাগে ওঠে কাতালান ক্লাবটি—৪৯ বছর পর! এরপর থেকেই লা লিগায় ওঠাকে পাখির চোখ করেছে তারা। ২০১৪-১৫ মৌসুমেই সে কাজটি হয়ে গিয়েছিল প্রায়। লিগে শেষ ম্যাচে জিতলেই লা লিগায় উঠে যেত জিরোনা। কিন্তু হেরে যাওয়ায় প্লে অফ খেলতে হয় তাদের, কিন্তু সেমিফাইনালে বাদ পড়ে ক্লাবটি। পরের মৌসুমেও প্লে অফের ফাইনাল থেকেই বিদায়। অবশেষে ২০১৬-১৭ মৌসুমে দ্বিতীয় হয়ে সরাসরি লা লিগায় উঠে এসেছে জিরোনা।
তবে লা লিগায় উঠেই জিরোনা নিজেদের ভবিষ্যৎ সুনিশ্চিত করে ফেলেছে। ক্লাবের মালিকানা স্বত্বের ৪৪.৩ ভাগ কিনে নিয়েছে সিটি ফুটবল গ্রুপ (ম্যানচেস্টার, মেলবোর্ন ও নিউইয়র্ক সিটি ক্লাবের মালিক পক্ষ)। সে সুবাদে এবার জিরোনায় ধারে খেলতে এসেছেন ম্যানচেস্টার সিটির বেশ কয়েকজন খেলোয়াড়। ফলও পেতে শুরু করেছে তারা। লিগে প্রথম ম্যাচেই অ্যাটলেটিকো মাদ্রিদের বিপক্ষে ২-০ গোলে এগিয়ে গিয়েছিল তারা। সে ম্যাচে অবশ্য সমতাতেই সন্তুষ্ট থাকতে হয়েছিল তাদের। সেল্টা ভিগোর মাঠে গিয়েও পয়েন্ট ভাগাভাগি (৩-৩) করে এসেছে জিরোনা। দেপোর্তিভো লা করুনিয়াকে হারিয়েছে তাদেরই মাঠে। তবে সবকিছুকেই ছাপিয়ে গেছে গতকালের ম্যাচ।
প্রথমবারের মতো লিগ খেলতে এসে রিয়ালকে হারিয়ে দেওয়া—এমন দিন যে কখনো আসেনি ক্লাবটির ইতিহাসে!
