
যা সংশয় ছিল বার্সেলোনার, সেটিই হলো। আগামী ২৩ এপ্রিল রিয়াল মাদ্রিদের মাঠে অনুষ্ঠিত হতে যাওয়া ‘এল ক্লাসিকো’তে নেইমারকে ছাড়াই খেলতে হচ্ছে লুইস এনরিকের দলকে। মালাগার বিপক্ষে লিগের সর্বশেষ ম্যাচে চতুর্থ রেফারির প্রতি ‘অপমানসূচক হাততালি’ দেওয়ায় বার্সেলোনা ফরোয়ার্ডকে তিন ম্যাচ নিষিদ্ধ করেছে রয়্যাল স্প্যানিশ ফুটবল ফেডারেশন (আরএফইএফ)।মালাগার বিপক্ষে লিগে বার্সেলোনার ২-০ গোলে হেরে যাওয়া ম্যাচটিতে দুই হলুদ কার্ডের খাঁড়ায় লাল কার্ড দেখেছিলেন নেইমার। বার্সেলোনায় চার বছরের ক্যারিয়ারে যেটি তাঁর প্রথম লাল কার্ড, ২০১৫ সালের আগস্ট মাসের পর বার্সেলোনার কোনো খেলোয়াড়ের প্রথম লাল কার্ড দেখার রেকর্ডও এটি। তা দুই হলুদ কার্ডের কারণে এমনিতেই এক ম্যাচ নিষিদ্ধ হতেন নেইমার। সেক্ষেত্রে রিয়াল মাদ্রিদের বিপক্ষে ম্যাচটিতে খেলতে তাঁর কোনো অসুবিধাই হতো না।কিন্তু লাল কার্ড দেখে মাঠ ছেড়ে যাওয়ার সময় সেদিন চতুর্থ রেফারির দিকে তাকিয়ে হাততালি দিয়েছিলেন নেইমার। ম্যাচের রেফারি গিল মানসানোর প্রতিবেদনেও সেটির উল্লেখ ছিল। ধারণা করাই যাচ্ছিল, এ কারণে নিষেধাজ্ঞাটা আরও বাড়তে পারে নেইমারের। আজ স্প্যানিশ ফুটবল কমিটি সেটি নিশ্চিত করল, দুই হলুদ কার্ডে লাল কার্ডের জন্য এক ম্যাচ ও রেফারির প্রতি অমন আচরণের কারণে আরও দুই ম্যাচ নিষিদ্ধ হলেন নেইমার। নিষেধাজ্ঞার কারণে লিগে রিয়াল সোসিয়েদাদ, রিয়াল মাদ্রিদ ও ওসাসুনার বিপক্ষে ম্যাচ তিনটিতে খেলতে পারবেন না ২৫ বছর বয়সী বার্সেলোনা ফরোয়ার্ড।নেইমারের এই নিষেধাজ্ঞা বার্সেলোনার জন্য বড় ধাক্কাই হয়ে এল। লিগে এমনিতেই শীর্ষে থাকা রিয়ালের চেয়ে এক ম্যাচ বেশি খেলে তিন পয়েন্ট পিছিয়ে আছে বার্সা। ৩০ ম্যাচে ৭২ পয়েন্ট নিয়ে শীর্ষে রিয়াল, এক ম্যাচ বেশি খেলে ৬৯ পয়েন্ট বার্সেলোনার। সূত্র: ইএসপিএন।
 
