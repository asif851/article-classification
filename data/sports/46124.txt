
এ সময়ের সেরা ফুটবলারের স্বীকৃতিটা প্রায় পেয়েই গেছেন লিওনেল মেসি। টানা চারবার ফিফা বর্ষসেরা ফুটবলারের পুরস্কার জিতে নিজেকে নিয়ে গেছেন অনন্য উচ্চতায়। আগামী বছর আর্জেন্টাইন তারকার সামনে আছে আরও অনেক কিছুর হাতছানি। ২০১৪ সালের ব্রাজিল বিশ্বকাপটা জিততে পারলে সর্বকালের সেরাদের তালিকায়ও নাম লিখিয়ে ফেলতে পারবেন এই আর্জেন্টাইন ফরোয়ার্ড। সেজন্য নতুন বছরের জন্য মেসির একটাই চাওয়া: নতুন করে যেন আর ইনজুরির কবলে না পড়তে হয়।এ বছর ইনজুরিটা বেশ ভালোই ভুগিয়েছে লিওনেল মেসিকে। দফায় দফায় ইনজুরির কবলে পড়ে ২০১৩ সালটা খুব একটা ভালোও কাটেনি আর্জেন্টাইন তারকার। বছরের শেষ ভাগে বার্সেলোনার ঊর্ধ্বতন কর্মকর্তার সঙ্গে বিবাদে জড়িয়ে বিতর্কও ছড়িয়েছেন। তবে সবকিছু পেছনে ফেলে এখন নতুন বছরের দিকেই তাকিয়ে আছেন মেসি। নতুন বছরে যেন নতুন করে আর ইনজুরির কবলে না পড়তে হয়, সেই প্রার্থনাই করছেন আর্জেন্টাইন তারকা, ‘নতুন বছরে ব্যক্তিগতভাবে অনেক গুরুত্বপূর্ণ জিনিসই চাওয়ার আছে, কিন্তু খেলাধুলার দিক বিবেচনায় আমি চাইব ২০১৪ সালটা যেন ইনজুরিমুক্ত থাকতে পারি।’আগামী বছরের শুরুতেই ইনজুরি কাটিয়ে মাঠে ফিরতে পারবেন বলে আশা করছেন মেসি। বছরের প্রথম দিনটা আর্জেন্টিনায় বন্ধু-পরিবারের সঙ্গে কাটানোর পর ২ জানুয়ারি বার্সেলোনায় ফিরবেন বলে জানিয়েছেন তিনি। সবকিছু ঠিকঠাক থাকলে ৫ জানুয়ারি লা লিগার ম্যাচে এলচের বিপক্ষে মাঠে নামারও সম্ভাবনা আছে মেসির।
কাতালানদের মতো আর্জেন্টাইনরাও নিশ্চয়ই চাইবেন মেসি যেন ইনজুরিমুক্ত থাকতে পারেন ২০১৪ সালে। আগামী বছর আর্জেন্টিনার বিশ্বকাপ মিশনের কেন্দ্রেই যে থাকবেন এ সময়ের অন্যতম সেরা এই ফুটবলার।  
