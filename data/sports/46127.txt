
‘এ কী কথা শুনি আজ...’ শচীন টেন্ডুলকারের অভিষেক হয়েছিল ভারতের বিপক্ষে! তাও আবার পাকিস্তানের হয়ে! আর তার ‘প্রথম অধিনায়ক’ কিনা ইমরান খান। বিশ্বাস করতে বাধ্য হবেন, যখন জানবেন খোদ টেন্ডুলকার নিজেই এ তথ্য জানিয়েছেন। এ তথ্য জানা গেছে ‘লিটল জিনিয়াসে’র সদ্য প্রকাশিত প্লেয়িং ইট মাই ওয়ে বইয়ে।
কিন্তু কীভাবে? কীভাবে পাকিস্তানের হয়ে ভারতের বিপক্ষে ‘আন্তর্জাতিক’ অভিষেক হলো টেন্ডুলকারের? তাহলে ১৯৮৯ সালে পাকিস্তানের বিপক্ষে টেন্ডুলকারের আন্তর্জাতিক অভিষেক হওয়ার ঘটনা মিথ্যা? মজার ব্যাপার হচ্ছে, তথ্য দুটোই ঠিক! ১৯৮৭ সালে পাকিস্তান যেবার ভারত সফরে এল, একটা প্রদর্শনী ম্যাচ হয়েছিল মুম্বাইয়ে।ওই ম্যাচে লাঞ্চের সময় জাভেদ মিয়াঁদাদ ও আবদুল কাদির মাঠের বাইরে চলে যান। তখন কিছু সময়ের জন্য ফিল্ডিং করতে টেন্ডুলকারকে (হয়তো বলবয় হিসেবে দায়িত্ব পালন করছিলেন) ডেকে নেন পাকিস্তান অধিনায়ক ইমরান। টেন্ডুলকারকে লং-অনে ফিল্ডিং করতে বলেছিলেন পাকিস্তান অধিনায়ক। ব্যাটসম্যান কপিল দেব একটি বল বাতাসে উঠিয়ে দিয়েছিলেন। ১৫ মিটার দৌড়েও সে ক্যাচটা লুফে নিতে পারেননি লিটল জিনিয়াস।আক্ষরিক অর্থে এটি কোনো আন্তর্জাতিক কিংবা গুরুত্বপূর্ণ ম্যাচ ছিল না, তবে দল দুটিতে যেহেতু ভারত-পাকিস্তানের খেলোয়াড়েরা খেলেছিলেন, ফলে বিষয়টি উড়িয়ে দেবেন কী করে! রসিকতার ছলেই ভারত কিংবদন্তি বলেছেন, জানি না, আমার ‘প্রথম অধিনায়ক’ ইমরান খানের এ ঘটনা মনে আছে কি না! সূত্র: জিনিউজ।
