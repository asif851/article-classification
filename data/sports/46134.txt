
ডিয়েগো ম্যারাডোনা নামটাই যেন একটা অনুপ্রেরণা। কিছুই করেননি, শুধু পরামর্শক হিসেবে যোগ দিয়েছিলেন আর্জেন্টিনার পঞ্চম সারির ক্লাব  দেপোর্তিভো রিয়েস্ত্রাতে। তাতেই যেন পাল্টে গেছে দলটি। সান মিগুয়েলের বিপক্ষে ২-১ গোলের জয় দিয়ে দারুণভাবেই শুরু করেছে এবারের মৌসুম। কিছুই করেননি, কেবল নামকাওয়াস্তা যুক্ত হয়েছেন, তাতেই নাকি দারুণ উজ্জীবিত খেলোয়াড়েরা। ম্যারাডোনা তাঁদের কাছে ‘আধ্যাত্মিক কোচ’ ।আর্জেন্টিনার ছোট্ট এই ক্লাবটির পরামর্শক হিসেবে গত সপ্তাহেই যোগ দিয়েছেন ম্যারাডোনা। এখানে অবশ্য কার্যত কোনো দায়িত্ব নেই এই কিংবদন্তির। শুধু অনুপ্রেরণা জোগাতে হবে দলের খেলোয়াড়দের। সেই কাজটা যে ম্যারাডোনা ভালোমতোই করতে পেরেছেন, সেটা প্রমাণ হয়েছে প্রথম ম্যাচেই। প্রথমার্ধে ১-০ গোলে পিছিয়ে পড়ার পরও শেষ পর্যন্ত দারুণভাবে ঘুরে দাঁড়িয়েছে ‘ম্যারাডোনার দল’। জয় পেয়েছে ২-১ গোলে। ম্যাচ শেষে ম্যারাডোনা ম্যারাডোনা ধ্বনিতেও মুখর হয়েছে পুরো স্টেডিয়াম।রিয়েস্ত্রার পরামর্শক হিসেবে দায়িত্ব নেওয়ার পরই নিজের স্বাক্ষর করা একটা জার্সি উপহার দিয়েছিলেন ম্যারাডোনা। সেখানে লেখা ছিল, ‘লড়াই চালিয়ে যাও, রিয়েস্ত্রা।’ সর্বকালের অন্যতম সেরা ফুটবলারের এই বাণীটিকেই হয়তো মূলমন্ত্র বানিয়েছে ক্লাবটি। ম্যারাডোনার অনুপ্রেরণায় শুরুটা তো ভালোভাবেই হয়েছে। এখন রিয়েস্ত্রা আর কত দূর যেতে পারবে, সেটাই দেখার।
