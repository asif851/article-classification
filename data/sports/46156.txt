
নীরবে-নিভৃতে যে বিশ্ব ফুটবল বাজারে ‘গৌরী সেন’ হয়ে উঠছে চীন!
ফুটবল খেলে ভালো আয় করতে চান? যদি ভালো ফুটবলার হন, তাহলে কথাই নেই। মুখে টাকার অঙ্কটা উচ্চারণ করুন, সেই অর্থেই কিনে নেবে চীনা সুপার লিগের কোনো না কোনো দল!
ফুটবলের এই এশীয় বাজারের টাকার মোহে আগে সাড়া দিতেন ইউরোপীয় সেরা লিগগুলোয় ক্যারিয়ারের সোনালি সময় ফেলে আসা ফুটবলাররা। অর্থের অঙ্কটা জ্যামিতিক হারে বাড়তে থাকায় ফুল না হয়ে ফোটার আগেই ফুটবল কলিরাও ভিড় জমাচ্ছে চীনে। সাবেক ক্লাবে নির্ভরতা হয়ে ওঠা তারকারাও! 
গত ফেব্রুয়ারিতে চেলসির ব্রাজিলিয়ান মিডফিল্ডার অস্কারকে ৫৮ মিলিয়ন পাউন্ডের প্রস্তাব দিয়েছিল চীনের ক্লাব জিয়াংসু সুনিং। ‘না’ করে দিয়েছিলেন। কিন্তু এবার তাঁকে অঙ্ক বাড়িয়ে ৬০ মিলিয়ন পাউন্ডের প্রস্তাব দিয়েছে সাংহাই এসআইপিজি। ইংলিশ সংবাদমাধ্যমের খবর, সাংহাই এসআইপিজির প্রস্তাবে রাজি অস্কার। নতুন বছরের জানুয়ারিতে দলবদলের জানালা খুলে গেলেই ইউরোপ ছেড়ে চীনে পাড়ি দেবেন। এই চুক্তির অঙ্ক তাঁকে রেকর্ড বইয়ে তুলে দেবে বিশ্বের সর্বোচ্চ পারিশ্রমিক পাওয়া ফুটবলার হিসেবে। রোনালদো-মেসিদের সাপ্তাহিক বেতন যেখানে ৩ লাখ ৬৫ হাজার পাউন্ডের মতো (ডেইলি মেইল-এর তথ্য অনুযায়ী), সেখানে অস্কারের সাপ্তাহিক বেতন দাঁড়াবে ৪ লাখ পাউন্ড!
ক্লাবের প্রতি অনুগত ইউরোপীয় বা লাতিন ফুটবলারদের ভাগিয়ে আনতে চীনের ক্লাবগুলোর কোটিপতি মালিকেরা এখন রাশি রাশি টাকার লোভ দেখাচ্ছেন! পত্রপত্রিকার খবর, চীনের হিবেই ফরচুন ক্লাব নাকি মৌসুম প্রতি ১০০ মিলিয়ন ইউরোর প্রস্তাব দিতে যাচ্ছে বার্সেলোনার লিওনেল মেসিকে!
নেইমার-সুয়ারেজ চুক্তি করে ফেললেও কাতালান ক্লাবটির সঙ্গে এখনো চুক্তি করেননি আর্জেন্টাইন প্লে-মেকার। কারও কারও ধারণা, টাকার কাছে নিজেকে বিকিয়ে মেসি বার্সা ছেড়েও যেতে পারেন। সেই ধারণাই এবার উসকে দিল মার্কা। স্প্যানিশ পত্রিকাটি লিখেছে, পাঁচ বছরের জন্য মেসিকে ৫০০ মিলিয়ন পাউন্ডের প্রস্তাব করতে যাচ্ছে চীনের হিবেই ফরচুন। এতে সব ধরনের কর কাটছাঁট করে তাঁর বার্ষিক পারিশ্রমিক দাঁড়াবে ১০০ মিলিয়ন ইউরো, যা তাঁকে অনেক এগিয়ে করে তুলবে বিশ্বের সর্বোচ্চ পারিশ্রমিক পাওয়া ফুটবলার।
মেসি শেষ পর্যন্ত সে প্রস্তাবে সাড়া দেবেন কি না, তা সময়ই বলবে। কিন্তু এই যে টাকার বস্তা নিয়ে চীনের ক্লাবগুলো একেকজন খেলোয়াড়ের পেছনে ধরনা দিচ্ছে, এর ফল কী হবে? চেলসি কোচ আন্তোনিও কন্তে অন্তত মনে করেন, ফল ভালো হবে না, ‘চীনের বাজারটা সব দলের জন্যই একটা আতঙ্কের। এটা শুধু চেলসির জন্যই নয়, বিশ্বের সব দলের জন্যই।’ এএফপি, মার্কা।
 
