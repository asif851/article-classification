
আসিথা ফার্নান্দোর প্রথম বলটা লাইন মিস করে বোল্ড আফিফ হোসেন, পরেরটি কাট করতে গিয়ে মুমিনুল হক ক্যাচ হলেন উইকেটকিপার সাদীরা সামারাবিক্রমার কাছে। আর তৃতীয় বলটি তো বুঝতেই পারলেন না নাজমুল হোসেন, উপড়ে গেল তাঁর অফ স্টাম্প—হ্যাটট্রিক হয়ে গেল শ্রীলঙ্কার ১৯ বছর বয়সী পেসার ফার্নান্দোর!
ফার্নান্দোর করা সপ্তম ওভারের ওই ধাক্কাটা বাংলাদেশ অনূর্ধ্ব ২৩ দল আর কাটিয়ে উঠতে পারেনি। জহুর আহমেদ চৌধুরী স্টেডিয়ামে ইমার্জিং টিমস এশিয়া কাপের সেমিফাইনালে টস জিতে ব্যাটিং করতে নেমে ৪৯.৩ ওভারে বাংলাদেশ করতে পেরেছে ১৭৯। ২০ রানে পর পর ৩ উইকেট হারিয়ে কাঁপতে থাকা বাংলাদেশকে স্বচ্ছন্দে এগোতেই দেননি শ্রীলঙ্কান বোলাররা। খানিক পর পর ব্যাটসম্যানদের যাওয়া-আসার মধ্যে অবশ্য ওপেনার সাইফ হাসান এগোচ্ছিলেন ধৈর্যশীল ব্যাটিংয়ে। অথচ তাঁর কী যে হলো, অ্যাঞ্জেলো পেরেরাকে অহেতুক ডাউন দ্য উইকেটে উড়িয়ে মারতে গিয়ে স্টাম্পড ৩২ রান করে। ৭৭ রানে ৫ উইকেট হারানো বাংলাদেশের আশা বলতে তখন নাসির হোসেন। জাতীয় দলের বাইরে থাকা অলরাউন্ডার দলের এলোমেলো ইনিংসটা গুছিয়ে নিচ্ছিলেন ধীরে সুস্থে। তিন চারে ৫৮ বলে ৩৮ রান করা নাসির লেগ স্পিনার হাসারাঙ্গা ডি সিলভাকে সুইপ করতে গিয়ে এলবিডব্লু। ৩৬ ওভারে ৭ উইকেটে ১২০ রান করা বাংলাদেশ পুরো ৫০ ওভার খেলতে পারবে কি না—এমন সংশয় যখন জহুর আহমেদে, তখন অষ্টম উইকেটে সাইফউদ্দিন-আবুল হাসানের প্রতিরোধ। ৭২ বলে দুজনের ৫৩ রানই হয়ে থাকল বাংলাদেশের সর্বোচ্চ জুটি। উইকেটে টিকে থাকার সংগ্রাম করতে গিয়ে স্লগ ওভারে রান তোলাই কঠিন হলো। ৪১ থেকে ৪৫—চার ওভারে বাউন্ডারিই মারতে পারেনি বাংলাদেশ, রান উঠেছে মাত্র ১২। সাইফউদ্দিন-আবুল হাসান মার শুরু করলেন ৪৬ ওভার থেকে। বাংলাদেশের এমনই দুর্ভাগ্য, যখন স্কোরটা ২০০-এর কাছাকাছি যাওয়ার সম্ভাবনা দেখে যাচ্ছিল তখনই অসুস্থ হয়ে মাঠ ছাড়লেন আবুল হাসান। যেভাবে তাঁকে স্ট্রেচারে করে নেওয়া হয়েছে, তিনি বোলিং করতে পারবেন কি না সন্দেহ! ৪৯তম ওভারের শেষ বলে লাহিরু সামারাকুনের বলে সাইফউদ্দিন (৩৭) বোল্ড হওয়ার পর কার্যত শেষ বাংলাদেশের ইনিংস। ৩৩ রানে ৪ উইকেট নিয়ে শ্রীলঙ্কার সফলতম বোলার ফার্নান্দো। এই মাঠে হওয়া ইমার্জিং কাপের আগের ম্যাচগুলোয় যেভাবে রান বন্যা হয়েছে, শ্রীলঙ্কা অনূর্ধ্ব ২৩ দলকে আজ আটকাতে হলে শুধু ভালো নয়, বোলিংয়ে অসাধারণ, দুর্দান্ত কিছুই করতে হবে বাংলাদেশকে।
