

‘সে কেদা’ (সে থাকছে)—এই শিরোনামে কিছুদিন আগে এক টুইট করেছিলেন বার্সা ডিফেন্ডার জেরার্ড পিকে। ছবিতে সঙ্গে ছিলেন নেইমার। কিন্তু সেই পোস্ট নাকি পিকেকে দিতে নিষেধ করেছিলেন ব্রাজিলীয় তারকা।
টুইটারে সেই পোস্ট দেওয়ার সময় নেইমারের দলবদল নিয়ে চলছিল জোর গুঞ্জন। তখন দলবদল নিয়ে মুখ বন্ধ করে রেখেছিলেন তিনি। গুজবে সয়লাব সাইবার দুনিয়ায় বার্সা-সমর্থকদের ‘একটু শান্তি’ দিয়েছিল পিকের সেই পোস্ট। কিন্তু নেইমার পিএসজিতে গিয়ে যে সেই পোস্ট ‘মিথ্যে’ প্রমাণ করলেন।
প্যারিসে পৌঁছে পিকের সেই টুইট নিয়ে মুখ খুললেন নেইমার, ‘আমরা সে সময় কিছুটা রিল্যাক্সড মুডে ছিলাম, লাঞ্চ করছিলাম। আমি পিকেকে এই পোস্ট দিতে নিষেধ করেছিলাম।’
নিজের দলবদলে ক্ষুব্ধ বার্সেলোনা-সমর্থকদের ধন্যবাদই দিয়েছেন নেইমার, ‘আমি মনে করি, আমি বার্সায় আমার ইতিহাস লিখেছি। বেশ কিছু শিরোপা জিতেছি...কিন্তু আপনি তো আর সবাইকে খুশি করতে পারবেন না। বার্সার সমর্থকদের তাদের বন্ধুত্বের জন্য ধন্যবাদ জানাতে চাই।’ সূত্র: এএফপি
