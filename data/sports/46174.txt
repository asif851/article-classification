
পরশু ব্লুমফন্টেইনে দক্ষিণ আফ্রিকার কাছে ২০ রানে হারলেও বাংলাদেশের পারফরম্যান্সে খুশি নাজমুল হাসান। এবার দক্ষিণ আফ্রিকা সফরে এই প্রথম লড়াইয়ের ছাপ দেখে সাকিব আল হাসানকে ‘ভালো খেলেছ’ লিখে এসএমএস পাঠিয়েছেন বিসিবি সভাপতি। উত্তরে বাংলাদেশ টি-টোয়েন্টি অধিনায়ক নাজমুলকে জানিয়ে রেখেছেন কিছু পরিবর্তন আনতে চান কাল পচেফস্ট্রুমে সিরিজের শেষ টি-টোয়েন্টিতে।
একাদশে কী পরিবর্তন আসতে পারে, সেটি না বললেও একজন ব্যাটসম্যান বাড়ানোর ইঙ্গিত থাকল নাজমুলের কথায়। সেটি হলে সুযোগ পেতে পারেন নাসির হোসেন। যদিও লিটন দাসের সম্ভাবনাও উড়িয়ে দেওয়া যাচ্ছে না। যিনিই আসুন, কার জায়গায় খেলবেন, সেটি এখনো পরিষ্কার নয়। প্রথম টি-টোয়েন্টিতে বাজে বোলিং করেছেন শফিউল ইসলাম ও তাসকিন আহমেদ। দুই পেসারই বোলিং করেছেন ২ ওভার করে। ২১ রান দিয়ে তাসকিন ছিলেন উইকেটশূন্য। শফিউল তো আরও খরুচে, ৩৩ রান দিয়ে তিনিও উইকেটশূন্য। বোলিং আক্রমণে পরিবর্তন এলে এখানেই আসার সম্ভাবনা বেশি। একাদশে পরিবর্তন নিয়ে কাল নাজমুল হাসান বলেন, ‘সামনে আরেকটা ম্যাচ আছে। সাকিব কিছু পরিবর্তনের পরামর্শ দিল। আমি বলেছি যেটা ভালো হয় করো।’ গত ম্যাচে শেষ ৫ ওভারে দক্ষিণ আফ্রিকা যেখানে করেছে ৬২ রান। বাংলাদেশ সেখানে তুলেছে ৪২ রান। ঠিক ২০ রানের ঘাটতিই নির্ধারক হয়ে গেছে জয়-পরাজয়ে। শেষ দিকে প্রত্যাশা অনুযায়ী এই রান না ওঠাটা ভাবাচ্ছে বিসিবি সভাপতিকেও, ‘সাব্বিরের (রহমান) পর চার পেসার আসছে। কিন্তু শেষে ছক্কাটা মারবে কে? দেখেছেন ওরা (দক্ষিণ আফ্রিকা) ৫ ওভারে কত রান করেছে? আমাদের এই সময়টা কাজে লাগাবে কে?’সাকিবের পরিবর্তনেই হয়তো এর উত্তর মিলবে!
