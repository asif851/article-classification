
চ্যাম্পিয়নস ট্রফির শিরোপা জয়ের আনন্দে ভাসছে পাকিস্তান। প্রথমবারের মতো এই শিরোপা জয়, সেটাও চিরপ্রতিদ্বন্দ্বী ভারতকে হারিয়ে। সে আনন্দকে উৎসবে রূপ দিচ্ছে দেশটি। চ্যাম্পিয়নস ট্রফি জেতা জয়ী দলকে উপহারের বন্যায় ভাসিয়ে দিচ্ছে তারা। দলের প্রত্যেক খেলোয়াড়কে এক কোটি রুপি বোনাস দিচ্ছেন পাকিস্তানের প্রধানমন্ত্রী নওয়াজ শরিফ।
পাকিস্তানের তথ্যমন্ত্রী মরিয়ম আওরঙ্গজেব জানিয়েছেন, দলের প্রত্যেক সদস্যকে সংবর্ধনা দেবেন প্রধানমন্ত্রী। সে সঙ্গে এক কোটি রুপি করে বোনাস। এ ছাড়া চুক্তির শর্তানুযায়ী পুরো দলকে ২ কোটি ৯০ লাখ রুপি দিচ্ছে বোর্ড। সেই সঙ্গে প্রত্যেক খেলোয়াড়কে বাড়তি ১০ লাখ রুপি করে দেওয়ার ঘোষণা দিয়েছে বোর্ড। ওয়ানডে অভিষেকের দুই সপ্তাহের মধ্যেই ফখর জামান, ফাহিম আশরাফ ও রুম্মন রইসের মতো খেলোয়াড়দের জন্য এটা বিশাল প্রাপ্তি।
অবশ্য আইসিসি থেকেও কম পাচ্ছে না পাকিস্তান। শিরোপা জেতার সুবাদে ২০ কোটি রুপি পেয়েছে পাকিস্তান দল। আর এমন সাফল্য এনে দেওয়ায় ব্যক্তিগতভাবেও খেলোয়াড়দের পুরস্কৃত করছেন অনেক ধনাঢ্য ব্যবসায়ী। রিয়াজ মল্লিক নামের এক নির্মাণ ব্যবসায়ী প্রত্যেক খেলোয়াড়কে ১০ লাখ রুপি ও একটি করে জমির প্লট দেওয়ার ঘোষণা দিয়েছেন। পাকিস্তান দলের স্পনসররাও এমন কিছুর ঘোষণা দেবে খুব শিগগির।
অর্থ এখন বৃষ্টিই হয়ে ঝরছে পাকিস্তানের খেলোয়াড়দের ওপর। অবশ্য পুরস্কার প্রতিশ্রুতির ক্ষেত্রে অনেক সময় দেখা যায়, যত গর্জে তত বর্ষে না! সূত্র: ডেকান ক্রনিকলস।
