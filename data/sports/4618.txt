
নামার সময়ই একদফা গার্ড অব অনার পেলেন ইউনিস খান। মিসবাহ-উল-হকের গার্ড অব অনারের সময় এখনো আসেনি। ফেরার সময়ও ইউনিস গার্ড অব অনার নিয়ে ফেরেন কি না, তা-ই এখন দেখার। ৪৪ বলে ১০ রান করে ইউনিস উইকেটে থিতু হতে না হতেই খেলা বন্ধ হয়ে গেছে। বৃষ্টি ও আলোর স্বল্পতার কারণে ডমিনিকা টেস্টের প্রথম দিনে ২১ ওভার খেলা হয়নি। ২ উইকেটে ১৬৯ রান নিয়ে দিন শেষ করেছে পাকিস্তান।
ম্যাচটি সফরকারীদের জন্য অনেক বড় এক ম্যাচ। দলের দুই স্তম্ভ এই ম্যাচ দিয়েই বিদায় নিচ্ছেন। দুই ‌‘বড় ভাই’কে বিদায়ী উপহার দিতে সতীর্থেরা নিশ্চয়ই উজ্জীবিত। আজহার আলী যেমন ৮৫ রানে অপরাজিত আছেন। বাবর আজম ৫৫ করে আউট হয়েছেন। এই টেস্টে মিসবাহ-ইউনিসকে জয় উপহার দিতে পারা একই সঙ্গে পাকিস্তানের জন্য হবে ইতিহাস গড়াও। ক্যারিবীয় দ্বীপপুঞ্জে প্রায় ৬০ বছর ধরে সফর করছে পাকিস্তান। কিন্তু এখন পর্যন্ত একবারও টেস্ট সিরিজ জিততে পারেনি। ১-১ সমতায় থাকা সিরিজের জন্য এটাই ফাইনাল।১৯৩ টেস্ট খেলার অভিজ্ঞতা নিয়ে যখন মিসবাহ-ইউনিস বিদায় নেবেন, পাকিস্তানের জন্য তা হবে বড় শূন্যতা পূরণ করার চ্যালেঞ্জ। তবে আজহার আলী এরই মধ্যে বুঝিয়ে দিয়েছেন, তাঁর দিক দিয়ে তিনি প্রস্তুত। গত টেস্টে তাঁর সেঞ্চুরি বৃথা গেছে। তবে সেই হতাশা মুছে ওপেনিংয়ে নেমে প্রায় পাঁচ ঘণ্টা ব্যাটিং করে ২১৯ বলের ইনিংসটি খেলেছেন তিনি। সাতটি চার আর দুটি ছক্কা আছে। দলীয় ১৯ রানে সঙ্গী শান মাসুদকে হারিয়ে ফেলার ধাক্কাটা আজহার দ্বিতীয় উইকেটে সামলে নিয়েছেন ১২০ রানের জুটি গড়ে। বাবরও খেলেছেন ধীর লয়ে। ১২৬ বলে ফিফটি করেছিলেন আজহার, বাবরের লেগেছে ১০৯ বল। প্রথম দিনে ওভারে ২.৪৪ করে রান তোলা পাকিস্তানের ব্যাটিংটায় ইউনিস-মিসবাহর ছাপ ভালোই পড়েছে দেখা যাচ্ছে। গত টেস্টে জোড়া শূন্য পেয়েছিলেন বলেই হয়তো বাবর ছিলেন আরও সতর্ক, মোটে তিনটি চার ছিল তাঁর ইনিংসে। একবার ক্যাচ দিয়েও বেঁচে গেছেন। যদিও শেষ পর্যন্ত সহজ ক্যাচ দিয়েই ফিরেছেন জোসেফের বলে। অন্য উইকেটটি চেজের।আজ দ্বিতীয় দিনে ইউনিসের ওপরে চোখ থাকবে। মিসবাহও নেমে পড়বেন ব্যাটিংয়ে। অবশ্য এই দুজনের বিদায়ী টেস্টটায় সবচেয়ে বেশি কাঁদার পূর্বাভাস দিচ্ছে প্রকৃতি। আজও বাগড়া দিতে পারে বৃষ্টি। আজ আধা ঘণ্টা এগিয়ে আনা হয়েছে খেলা। শুরু হবে বাংলাদেশ সময় সন্ধ্যা সাড়ে সাতটায়। সূত্র: এএফপি।

