
শাপেকোয়েনসের শোক ফুটবল বিশ্ব এখনো কাটিয়ে উঠতে পারেনি। সমবেদনা জানানো আর শ্রদ্ধা নিবেদন চলছেই। ভয়াবহ বিমান দুর্ঘটনায় নিহত ব্রাজিলের শাপেকোয়েনস ফুটবল দলের খেলোয়াড়-কর্মকর্তাদের স্মরণে বিভিন্ন দেশের ক্লাবগুলো কালো আর্মব্যান্ড পরে খেলছে। ম্যাচ শুরুর আগে পালন করছে নীরবতা। ব্রাজিলের চিরপ্রতিদ্বন্দ্বী আর্জেন্টিনার দুই ক্লাব রিভারপ্লেট আর ইন্দিপেন্দিয়েন্তে শোক আর শ্রদ্ধা জানাল ভিন্ন পন্থায়। সমবেদনা জানাতে রিভারপ্লেট রোববার প্রিমিয়ার লিগে ইন্দিপেন্দিয়েন্তের বিপক্ষে খেলতে নেমেছিল শাপকোয়েনসের সবুজ রঙের জার্সি পরে। আর ইন্দিপেন্দিয়েন্তের খেলোয়াড়েরা খেলেছেন শাপেকোয়েনসের নিহত ফুটবলারদের নাম নিজেদের জার্সিতে লিখে নিয়ে। আর্জেন্টিনার আরেক ক্লাব বোকা জুনিয়র্সও প্রিমিয়ার লিগের ম্যাচ খেলতে নেমে শাপেকোয়েনসের খেলোয়াড়দের স্মরণ করে শোক, শ্রদ্ধা আর ভালোবাসায়।কলম্বিয়ার ক্লাব ন্যাশিওনালের বিপক্ষে কোপা সুদামেরিকানার প্রথম লেগের ম্যাচ খেলতে যাওয়ার পথে গত ২৯ নভেম্বর ভয়াবহ এক বিমান দুর্ঘটনায় পড়েন শাপেকোয়েনস ক্লাবের খেলোয়াড়-স্টাফরা। এই দুর্ঘটনায় সব মিলিয়ে ঝরে পড়ে ৭১টি তাজা প্রাণ। সূত্র: এএফপি
