
জানেন, কাজটা সহজ হবে না। শুধু খেলাটির সঙ্গে নয়, প্রতারণা করেছেন দেশের সঙ্গে। মানুষের বিশ্বাস আর ভালোবাসার সঙ্গে। এর পাপের কলঙ্ক এত সহজেই মুছবে না। এই পাপের বোঝা বয়ে বেড়াতে হবে, হয়তো আজীবন। মোহাম্মদ আসিফ জানেন, হয়তো মাঠে নামলেই গ্যালারি থেকে ধেয়ে আসবে ‘চিটার’, ‘প্রতারক’, ‘ভণ্ড’ গালিগুলো। ২০১০ সালে স্পট ফিক্সিং কেলেঙ্কারিতে জড়িয়ে সাত বছরের জন্য নিষিদ্ধ হয়েছিলেন পাকিস্তানি এই পেসার। ক্যারিয়ারটাই শেষ হয়ে গিয়েছিল। কিন্তু ৩২ বছর বয়সীর সামনে আশার আলো জ্বেলে উঠল আইসিসি আগাম ক্ষমা ঘোষণা করায়। ২ সেপ্টেম্বর থেকে ক্রিকেটে ফিরতে পারবেন। আন্তর্জাতিক ক্রিকেট হয়তো দূরের পথ, তবে ঘরোয়া ক্রিকেটে খেলে রুটি-রুজির ব্যবস্থা করতে বাধা নেই। তবে আসিফ জানেন, এই ঘরোয়া ক্রিকেটে ফেরাও তাঁর জন্য সহজ হবে না। সবচেয়ে কঠিন হবে দর্শকদের ভালোবাসা আর আস্থা আবার জয় করা। বার্তা সংস্থা এএফপিকে আসিফ বলেছেন, ‘লোকে য​​দি আমাকে প্রতারক বলে চিৎ​কার করে গালি দেয়? আমি এর জন্য প্রস্তুত। গত পাঁচ বছরে অনেক কঠিন পরিস্থিতির ভেতর দিয়ে গেছি। সমর্থকদের তাদের ক্ষোভ প্রকাশ করতে দিন। ভুল করেছি, যার জন্য আল্লাহর কাছে ক্ষমা চেয়েছি, ক্ষমা চেয়েছি পুরো জাতির কাছে। এর পরও আরও রাগ-ক্ষোভের সামনে পড়ার জন্য আমি তৈরি আছি। আমি নিশ্চিত, দারুণ বোলিং করে আবার তাদের মন জিতে নিতে পারব।’তা হয়তো পারবেন। তাঁর বোলিং প্রতিভা নিয়ে প্রশ্ন নেই। খোদ ইমরান খান একবার বলেছিলেন, তাঁর দেখা সবচেয়ে অসাধারণ বোলারদের একজন আসিফ। কিন্তু প্রশ্ন অন্য জায়গায়। মাঠের বাইরে আসিফ প্রায়ই বিতর্কের জন্ম দিয়েছেন। আইপিএল খেলতে গিয়ে ডোপ টেস্টে ধরা পড়লেন। মাদক বহন করে ধরা পড়লেন দুবাই বিমানবন্দরে। সাবেক প্রেমিকা ও অভিনেত্রী বীণা মালিক অভিযোগ এনেছেন বড় অঙ্কের টাকা আত্মসাৎ​ করার। বীণার সঙ্গে বিয়ে ঠিকঠাক করে বিয়ে করেছেন আরেকজনকে। শোয়েব আখতা​র একবার তাঁকে ব্যাট দিয়ে​ও পিটিয়েছিলেন। আসিফের মতো ‘দূষিত’ চরিত্র আবার জাতীয় দলে ফেরানো ঠিক হবে না বলে মনে করেন অনেকে। মোহাম্মদ আমিরকে তিনি আর সালমান বাট মিলিয়েই পথভ্রষ্ট করেছিলেন। তবে আসিফের দাবি, এই পাঁচ বছরে তিনি শুধরে গেছেন, ‘সবাইকে বুঝতে হবে আমরা অন্যায় করেছি, এর শাস্তিও ভোগ করেছি। যারা আমাদের নিষিদ্ধ করেছিল, তারাই মুক্তি দিয়েছে। একই অপরাধের জন্য আপনি একাধিকবার সাজা পেতে পারেন না। আমি প্রতিজ্ঞা করেছি, একই ভুল আর করব না। মানুষের মনোভাব বদলে দেব।’ শুধু তা-ই নয়, ঘরোয়া ক্রিকেটে দারুণ খেলে জাতীয় দলে আবার ফেরারও স্বপ্ন দেখছেন তিনি।
