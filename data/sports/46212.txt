
লর্ডসে খেলার জন্য মুখিয়ে থাকে কত দল। কত ক্রিকেটারের স্বপ্ন থাকে লর্ডসের অনার্স বোর্ডে নাম লেখানোর। ক্রিকেটের তীর্থস্থান বলা কথা! দিনের খেলা শুরুর আগে ঘণ্টা বাজানো, সুবেশী সব টিপটপ ভদ্রলোকের চায়ে চুমুক দিতে দিতে ক্রিকেট আলোচনা—সবই তো এই আকর্ষণের অংশ। এই চুমুকেই একটু বাধ দিতে চাইছে লর্ডস। তবে চায়ের কাপের চুমুকে নয়, পানপাত্রে।
ক্রিকেট ঐতিহ্যের সঙ্গে চায়ের চুমুকের সম্পর্কই বেশি। তবে ইদানীং পানপাত্রই একটু বেশি দেখা যায় স্টেডিয়ামগুলোয়। মদ্যপান যখন সংস্কৃতিরই অংশ, তখন এতে বিস্মিত হওয়ার কিছু নেই। তবে কদিন আগে ইংল্যান্ড ও দক্ষিণ আফ্রিকার মধ্যকার টেস্টে ‘একটু’ বাড়াবাড়ি করে ফেলেছে সমর্থকেরা। মারামারিতে জড়িয়ে বিবৃতকর অবস্থায় ফেলে দিয়েছে লর্ডসকে। ফলে এত দিন ধরে চলে আসা একটি নিয়ম পাল্টে ফেলছে তারা। যত খুশি তত পান করার যে সুবিধা পেতেন দর্শক, সেটা আর থাকছে না।
লর্ডসের সদস্যরা এখন থেকে দুই পাইন্ট বিয়ার (যদি ৬% অ্যালকোহলের কম হয়) কিংবা ৭৫০ মিলিলিটার ওয়াইন (৬ থেকে ১৮ শতাংশ অ্যালকোহল) নিয়ে ঢুকতে পারবেন মাঠে। উইম্বলডনেও এই মাত্রা নির্ধারণ করে দেওয়া হয়েছে বহুদিন হলো। মেরিলিবোন ক্রিকেট ক্লাব জানিয়ে দিয়েছে, নির্ধারিত মাত্রার বেশি পান করার ইচ্ছে নিয়ে কেউ লর্ডসে ঢুকতে চাইলে তাঁকে সসম্মানে বের করে দেওয়া হবে। সূত্র: ক্রিকেট অস্ট্রেলিয়া।
