

গানটা খুব ভালো গাইতে জানেন—এটা তিনি নিজেও বিশ্বাস করেন না। বাজাতে পারেন না কোনো বাদ্যযন্ত্রও। কিন্তু গিটার-টিটার হাতে নিয়ে তিনি নানা রকম ভঙ্গিই কেবল করতে জানেন। সেই নেইমারই দৃঢ়তার সঙ্গেই জানিয়েছেন, ফুটবলার না হলে তিনি নাকি হতেন গাইয়ে অথবা বাদক। 
স্প্যানিশ ক্রীড়া দৈনিক মার্কাকে দেওয়া এক সাক্ষাত্কারে নেইমার তাঁর ‘নৃত্য’ নিয়েও কথা বলেছেন। বলেছেন, নাচের বিভিন্ন মুদ্রা তিনি প্রয়োগ করতে পারেন কেবল ফুটবল মাঠেই। সাধারণ সময়ে কেউ তাঁকে নাচতে বললে হাতি দিয়েও টেনেও তাঁর ভেতর থেকে এতটুকু নাচ বের করে নিয়ে আসতে পারবে না।
নাচ নিয়ে কিছুটা উত্সাহীও নেইমার। ব্যাখা দিয়েছেন তাঁর নৃত্য-প্রতিভারও, ‘আমি সান্তোসে থাকার সময় গোল উদযাপন করতে প্রথম নাচের মুদ্রা ব্যবহার করি। খুব যে মুদ্রা ব্যবহার করতে পারি, তা নয়। কয়েকটিই ঘুরিয়ে ফিরিয়ে করি। তাতেই সবাই মনে করে আমি খুব ভালো নাচতে জানি।’
বার্সেলোনা আর ব্রাজিলের মধ্যে আত্মার সম্পর্কই অনুভব করেন নেইমার। অনেকেরই তা বিশ্বাস না-ও হতে পারে। অনেকেরই ধারণা, বার্সার ফুটবল আর ব্রাজিলীয় ঘরানা সম্পূর্ণ ভিন্ন। কিন্তু নেইমার তা মনে করেন না একেবারেই, ‘বার্সেলোনায় আমার আগে অনেক ব্রাজিলীয় ফুটবলারই খেলে গেছে। তারা কেন যেন ন্যু ক্যাম্পের সঙ্গে আত্মার টান অনুভব করে। ব্রাজিলীয়রা মনে করে আর যেখানেই হোক না কেন, এই ন্যু ক্যাম্পে এলে তাঁরা সুখেই থাকবেন।’ সূত্র: মার্কা। 
