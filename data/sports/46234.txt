
৮৯তম জন্মদিনের মাত্র পাঁচ দিন আগেই পৃথিবীর মায়া কাটালেন পাকিস্তানের সাবেক টেস্ট ক্রিকেটার ইমতিয়াজ আহমেদ। তিনি ছিলেন পাকিস্তানের বেঁচে থাকা সবচেয়ে বেশি বয়সী টেস্ট ক্রিকেটার। ১৯৫২ সালে ভারতের বিপক্ষে পাকিস্তানের অভিষেকে ই​মতিয়াজ ছিলেন অন্যতম গুরুত্বপূর্ণ খেলোয়াড়।লাহোরে শেষনিশ্বাস ত্যাগ করা ইমতিয়াজ আহমেদ ভুগছিলেন বক্ষব্যধিতে। ১৯৬২ সাল পর্যন্ত পাকিস্তানের হয়ে ৪২টি টেস্ট খেলেছিলেন তিনি। আহামরি রেকর্ড বলতে যা বোঝায়, সেটি অবশ্য তাঁর ছিল না। ব্যাট হাতে ২৯ গড়ে ২ হাজার ৭৯ রান করেছিলেন তিনি। পাকিস্তানের হয়ে অভিষেকের পর প্রথম তিনটি টেস্ট ইমতিয়াজ খেলেছিলেন ব্যাটসম্যান হিসেবে। চতুর্থ টেস্টে গ্লাভস হাতে উইকেটকিপিং করতে হয়েছিল তাঁকে। সেই থেকে আন্তর্জাতিক ক্যারিয়ারের শেষ দিন পর্যন্ত পাকিস্তান দলের উইকেটকিপারের দায়িত্ব পালন করেন ইমতিয়াজ। উইকেটকিপার হিসেবে ৭৭টি ক্যাচ ও ১৬টি স্টাম্পিং আছে তাঁর।ইমতিয়াজের ক্যারিয়ারের সেরা দিনটি এসেছিল ১৯৫৫ সালের ২৬ অক্টোবর। সেদিন নিউজিল্যান্ডের বিপক্ষে ঘরের মাঠ লাহোরে ২০৯ রানের ইনিংস খেলেছিলেন তিনি। ঢাকার মাঠে পাঁচটি টেস্টে মাঠে নেমেছেন এই উইকেটকিপার-ব্যাটসম্যান। সূত্র: ক্রিকইনফো।
