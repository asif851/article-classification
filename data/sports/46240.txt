
বিপিএলে নিজের প্রথম ম্যাচে ১৭ রানে আউট হওয়ার পর আর দেরি করেননি ক্রিস গেইল। সিলেট সিক্সারসের বিপক্ষে পরের ম্যাচেই ৩৯ বলে ৫০ রানের ঝোড়ো ইনিংস খেলে তা পুষিয়ে দেন এই ক্যারিবীয়। আজ ঢাকা ডায়নামাইটসের বিপক্ষে আবারও দেখা গেল গেইল-ঝড়। এবারের আসরে নিজের দ্বিতীয় হাফ সেঞ্চুরি তুলে নিতে গেইলের লেগেছে মাত্র ২৭ বল। তবে সিলেটের বিপক্ষে সেই ইনিংসের চেয়ে আজ ১ রান বেশি করেছেন। সব মিলিয়ে ৪ ছক্কা ও ৫ বাউন্ডারিতে ২৮ বলে ৫১ রানের ‘টর্নেডো’ ইনিংসটি সাজান গেইল।গেইলের ঝোড়ো ইনিংসের পরেও রংপুর রাইডার্সের সংগ্রহটা খুব বড় হয়নি। এ কারণ সাকিব আল হাসান। তাঁর ঘূর্ণিতে দিশেহারা হয়েছিল রংপুরের বাকি ব্যাটসম্যানরা। ৩.৫ ওভারে মাত্র ১৬ রান দিয়ে সাকিব তুলে নিয়েছেন ৫ উইকেট। এর মধ্যে ২০তম ওভারে ৫ বলের ব্যবধানে তিনি নিয়েছেন ৪ উইকেট। এটি টি-টোয়েন্টি ক্রিকেটে তাঁর তৃতীয় ৫ উইকেট-কীর্তি।গেইলের সঙ্গে রংপুরের বাকিরা সেভাবে দাঁড়াতে পারেননি। ২২ রান করেন মোহাম্মদ মিথুন। এ ছাড়া ১৫ রান করে এসেছে রংপুর অধিনায়ক মাশরাফি বিন মুর্তজা ও থিসারা পেরেরার ব্যাট থেকে। শেষ পর্যন্ত ১৯.৫ ওভারে ১৪২ রানে অলআউট হয়েছে রংপুর রাইডার্স।দ্বিতীয় ওভারে সুনীল নারাইনকে বাউন্ডারি মেরে ঝড়ের শুরু করেন গেইল। আউট হতে পারতেন পরের বলেই। ওয়েস্ট ইন্ডিজ সতীর্থের গুড-লেংথের একটি বল পুল করার চেষ্টা করেছিলেন গেইল। কিন্তু বল ব্যাটে ঠিকমতো না লাগায় উঠে যায় শর্ট থার্ডম্যান অঞ্চলে। সেখানে সহজ ক্যাচ ছাড়েন ঢাকার পেসার আবু হায়দার। গেইল তখন দাঁড়িয়ে ৭ রানে।গেইলকে ‘জীবন’ উপহার দেওয়ার খেসারতটা কী হতে পারে, তা হাড়ে হাড়ে টের পেয়েছে ঢাকা। চতুর্থ ওভারে নারাইনের শেষ তিন বল থেকে দুই বাউন্ডারি ও এক ছক্কা তুলে নেন তিনি। মোহাম্মদ আমিরকে ছক্কা মেরেছেন তাঁর আগের ওভারেও। পঞ্চম ওভারে ব্রেন্ডন ম্যাককালাম (৬) ফিরে গেলেও শহীদ আফ্রিদির সেই ওভারেও ছক্কা মারেন ক্যারিবীয় তারকা। ষষ্ঠ ওভারে আমিরের চতুর্থ ও পঞ্চম বলেও তুলে নিয়েছেন টানা দুই বাউন্ডারি। পরের ওভারে আফ্রিদিকে লং অনের ওপর দিয়ে ছক্কা হাঁকিয়ে ছুঁয়েছেন হাফ সেঞ্চুরি। শেষ পর্যন্ত আবু হায়দারেরই ক্যাচে পরিণত করেন মোসাদ্দেক হোসেন।
