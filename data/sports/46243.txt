
ব্যাপারটি অনুমিতই ছিল। মাঠের খেলায় টানা ব্যর্থতা, দলের মধ্যে কোন্দল, বিশৃঙ্খলা। অস্ট্রেলিয়ার প্রথম বিদেশি কোচ মিকি আর্থারের চাকরিটা নড়বড়ে হয়ে উঠছিল দিনকে দিন। কিন্তু তাঁকে যে অ্যাশেজ সিরিজ শুরু হওয়ার ঠিক আগ দিয়েই বিদায় নিতে হবে, এমনটা হয়তো ভাবেননি কেউই। শেষ পর্যন্ত সেই অভাবনীয় ব্যাপারটিই ঘটতে যাচ্ছে। বাক্স-প্যাটরা গোছাতেই হচ্ছে মিকি আর্থারকে।
আর্থার নিজের ভাগ্য জেনে যান গতকাল ব্রিস্টলে ক্রিকেট অস্ট্রেলিয়ার প্রধান নির্বাহীর সঙ্গে এক বৈঠকে বসেই। ওই বৈঠকেই নাকি আর্থারকে জানিয়ে দেওয়া হয় যে তাঁর ওপর অস্ট্রেলীয় ক্রিকেট কর্তৃপক্ষ আর আস্থা রাখতে পারছে না।
জানা গেছে, আর্থারের স্থলাভিষিক্ত হচ্ছেন অস্ট্রেলিয়ার সাবেক ব্যাটসম্যান ড্যারেন লেহম্যান। ৪৫ বছর বয়সী লেহম্যান এ মুহূর্তে অস্ট্রেলিয়া ‘এ’ দলের প্রশিক্ষণের দায়িত্বে আছেন। লেহম্যানকে আগামী বিশ্বকাপ পর্যন্ত দলের দায়িত্বে রাখার ইচ্ছা ক্রিকেট অস্ট্রেলিয়ার।
২০১১ সালের নভেম্বরে অস্ট্রেলিয়ার কোচ হিসেবে নিয়োগ পান আর্থার। তাঁর অধীনে অস্ট্রেলিয়ার টেস্ট রেকর্ড খুব একটা খারাপ নয়। ১৯টি টেস্টে এ সময় অস্ট্রেলিয়ার জয় ১০টিতে, পরাজয় ৬টিতে। তিনটি টেস্ট শেষ হয়েছে অমীমাংসিতভাবে। টেস্ট রেকর্ড যা-ই হোক আর্থার অস্ট্রেলিয়া দলের ভেতর শৃঙ্খলা বজায় রাখতে ব্যর্থতার পরিচয় দিয়েছেন। ভারত সফরে তাঁর নির্দেশ না মানার জন্য দেশে ফেরত পাঠানো হয়েছিল শেন ওয়াটসন, মিচেল জনসন, জেমস প্যাটিনসন ও উসমান খাজাকে। সম্প্রতি, নাইট ক্লাবে উচ্ছৃঙ্খল আচরণের কারণে অ্যাশেজ পর্যন্ত দল থেকে বহিষ্কৃত হয়েছেন ডেভিড ওয়ার্নার। সব মিলিয়ে সময়টা খুব স্বস্তিতে কাটাতে পারছিলেন না আর্থার।
এদিকে, আর্থারের উত্তরসূরি হিসেবে লেহম্যানকে স্বাগত জানাচ্ছেন অস্ট্রেলিয়ার সাবেক অধিনায়ক অ্যালান বোর্ডার। তিনি লেহম্যানকে আর্থারের উত্তরসূরি হিসেবে সঠিক বাছাই হিসেবেই অভিহিত করেছেন।
বোর্ডার বলেন, ‘লেহম্যানকে কোচ বানানোর সবচেয়ে ভালো দিকটি হলো, তিনি দলের ভেতরের পরিবেশটাকে পাল্টে দিতে পারেন। এ মুহূর্তে অস্ট্রেলিয়া দলের সবচেয়ে বেশি প্রয়োজন এটিই।’ রয়টার্স।
