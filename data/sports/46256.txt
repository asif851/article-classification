
ডাবলিনের ক্লনটার্ফে নিউজিল্যান্ডের বিপক্ষে ত্রিদেশীয় সিরিজে অপরাজিত ৪৫ রানের ইনিংস খেলে দলকে জিতিয়ে ফিরেছিলেন মুশফিকুর রহিম। কাল ওভালে ইংল্যান্ডের বিপক্ষেও ভালো খেলেছেন বাংলাদেশ দলের উইকেটকিপার ব্যাটসম্যান। কিন্তু ৭২ বলে ৭৯ রানের দুর্দান্ত ইনিংস খেলার পরও নিজেকে কাঠগড়ায় তুলছেন মুশফিক। তামিম ইকবাল ফেরার পরেই বলেই ওই শটটা খেলার জন্য আফসোস হচ্ছে তাঁর। তামিম-মুশফিকের তৃতীয় উইকেট জুটিতে যোগ করা ১৬৬ রানে ভর করে বাংলাদেশ গড়তে পারে ৩০৫ রানের বড় স্কোর। রানটা আরও বড় হতে পারত ৪৫তম ওভারে যদি পর পর দুই বলে তামিম-মুশফিক আউট না হতেন। ১২৮ রান করা তামিম আউট হওয়ার পরের বলেই মুশফিক ফিরে যাওয়ায় বাংলাদেশ আর এগোতে পারেনি স্বচ্ছন্দে। উইকেটে সেট ব্যাটসম্যান যেভাবে ঝড় তুলতে পারে, নতুন ব্যাটসম্যানের পক্ষে তা সম্ভব হয় না। ৪৪.২ ওভারে ২ উইকেটে ২৬১ করা বাংলাদেশ শেষ ৩৪ বলে করেছে ৪৪ রান। এক বোলার কম নিয়ে খেলছে, এটা ব্যাটসম্যানরা শুরু থেকেই জানত। জানত, রানটা ৩৩০-এর এর ওপরে না হলে হবে না। মুশফিক সেটাই বলছেন, ‘আমাদের ৩৩০-এর বেশি রান দরকার ছিল। তামিম আউট হয়ে গেল। পরের বলে শটটা ভালোভাবে খেলতে পারিনি। মারার বলই ছিল, কিন্তু পারিনি। শেষ পর্যন্ত আমার থাকার প্রয়োজন ছিল। দুর্ভাগ্য সেটা পারিনি। ইনিংসের শেষ দিকে আমাদের কারও এগিয়ে নেওয়ার দরকার ছিল। সাব্বির ভালো খেলেছে। তবে আরও একজনের রান করার দরকার ছিল। ৩০৫ নিরাপদ নয়।’ আট ব্যাটসম্যান নিয়ে খেলায় একজন বিশেষজ্ঞ বোলারের অনুপস্থিতি অনুভব করেছে বাংলাদেশ। মুশফিক সরাসরিই বললেন, মেহেদী হাসান মিরাজ থাকলে ছবিটা অন্যরকম হতে পারত, ‘এই উইকেটে ৩০৫ করে জেতা কঠিন। তারা (ইংল্যান্ড) টুর্নামেন্টে ফেবারিট। এই উইকেটে ২৫-৩০ রানের ঘাটতি ছিল। আরেকজন বোলারও দরকার ছিল। মিরাজ খেলেনি। ১০ ওভার আমাদের চালিয়ে নিতে হয়েছে সৌম্য, সাব্বির, মোসাদ্দেককে দিয়ে।’  ইংল্যান্ডের বিপক্ষে হার ভুল মুশফিক তাকাচ্ছেন সামনে, ঘুরে দাঁড়াতে চাচ্ছেন ৫ জুন ওভালে অস্ট্রেলিয়া-ম্যাচে।
