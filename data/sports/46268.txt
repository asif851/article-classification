
ক্রিস্টিয়ানো রোনালদোকে নিয়ে নতুন কোনো খবর মানেই কোনো না কোনো গুঞ্জন। এই বিয়ের গুঞ্জন ওঠে তো খানিক পরই খবরে আসে তাঁর দল ছাড়ার গুঞ্জন। আসলে কোন খবরটা কতটা সত্যি, তা রোনালদোই ভালো জানেন। তবে তাঁর রিয়াল ছাড়ার গুঞ্জন এবার একটু কমবে! রিয়ালের কোচ জিনেদিন জিদান দৃপ্তকণ্ঠে ঘোষণা দিয়ে দিলেন, রোনালদো কোথাও যাচ্ছেন না!
গত মৌসুমে রিয়ালকে লিগ ও চ্যাম্পিয়নস লিগ জেতানো রোনালদোর হঠাৎই ক্লাব ছাড়ার গুঞ্জন ওঠে কর-সংক্রান্ত ঝামেলার কারণে। ১ কোটি ৪৭ লাখ ইউরো কর ফাঁকি দিয়েছেন রোনালদো—এই অভিযোগে তাঁর বিরুদ্ধে মামলা করে স্পেনের কর কর্তৃপক্ষ। নিজেকে সব সময়ই নির্দোষ দাবি করে আসা ৩২ বছর বয়সী পর্তুগিজ ফরোয়ার্ড এতে বিরক্ত হয়ে রিয়াল ও স্পেন ছাড়ার পরিকল্পনা করছেন বলে গুঞ্জন ছড়ায়। তবে জিদান এসব গুঞ্জন পাত্তাই দিচ্ছেন না। সোজাসুজি বলে দিলেন, এই মুহূর্তে ইবিজায় ছুটি কাটাতে থাকা রোনালদো কোথাও যাচ্ছেন না, ‘ও ছুটিতে আছে। বিশ্রাম নিচ্ছে, সেটা প্রাপ্যও ওর। আমরা ওর অপেক্ষায় আছি। ছুটি শেষে ও ক্লাবে ফিরবে।’
রোনালদো মাঠে ফিরবেন আগামী মাসে, ১৩ আগস্ট স্প্যানিশ সুপার কাপে বার্সেলোনার সঙ্গে ম্যাচ দিয়েই তাঁর নতুন মৌসুম শুরু হওয়ার কথা। দলের সেরা তারকাকে ছাড়াই চলছে রিয়ালের প্রাক-মৌসুম প্রস্তুতি। যুক্তরাষ্ট্রের প্রীতি টুর্নামেন্ট ইন্টারন্যাশনাল চ্যাম্পিয়নস কাপে ম্যানচেস্টার সিটি, ম্যানচেস্টার ইউনাইটেড ও বার্সেলোনার সঙ্গে তিনটি ম্যাচও খেলবে রিয়াল। তবে ব্যক্তি রোনালদো সেখানে না থাকলেও রিয়ালের সংবাদ সম্মেলনে জিদানের দিকে ধেয়ে যাওয়া প্রশ্নগুলোয় তাঁর সদর্প উপস্থিতি। এমনই এক প্রশ্নে জিদান বলে দিলেন, ‘ওর সঙ্গে কথা হয়েছে কি না? না! কারণ শেষ পর্যন্ত ক্রিস্টিয়ানো রিয়ালেই ফিরবে, রিয়ালেই থাকবে। এটাই শেষ কথা!’
রোনালদো হয়তো থাকবেন, পাশাপাশি আরও একজনও আসতে পারেন রিয়ালে। কিলিয়ান এমবাপ্পে! গত মৌসুম শেষ হওয়ার পর থেকেই মোনাকোর ফ্রেঞ্চ ফরোয়ার্ড রিয়ালে আসতে পারেন, এমন জল্পনা বেশ বাজার পায়। জিদান সরাসরি এ নিয়ে কিছু বলছেন না, এখনো অন্য ক্লাবে থাকা একজন খেলোয়াড়কে নিয়ে কিছু বলার কথাও নয়। তবে স্বদেশের উদীয়মান তারকাকে নিয়ে মুগ্ধতাই ঝরেছে রিয়াল কোচের কণ্ঠে, ‘ও দুর্দান্ত! ১৮ বছর বয়স, অসাধারণ এক প্রতিভা, ব্যক্তিত্বও দারুণ। খেলোয়াড় হিসেবে কেমন, সেটি তো এই বছরই দেখিয়েছে। তবে ও আমার দলের খেলোয়াড় নয়। আপনাদের এতক্ষণ যা বললাম, এর বাইরে কিছু তাই আর বলতে পারছি না।’ মার্কা, ফোরফোরটু।
 
 
