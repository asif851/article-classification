
আইন-আদালত আর সহ্য হচ্ছিল না! তিতিবিরক্ত নেইমার সিনিয়র প্রচ্ছন্ন একটা হুমকিই দিয়েছিলেন, বেশি ঝামেলা হলে বার্সেলোনাই ছেড়ে দেবেন তাঁর ছেলে! মঙ্গলবার স্পেনের আদালতে ঘুরিয়ে-ফিরিয়ে সেই কথাটাই নতুন করে বললেন নেইমারের বাবা। ফাঁস করে দিয়েছেন গোপন একটি কথাও-নেইমারের জন্য বড় একটা দল মোটা অঙ্কের প্রস্তাব দিয়েছে। অনেকেরই ধারণা ছিল, দলটা রিয়াল মাদ্রিদ। নেইমারের বাবাকে উদ্ধৃত করে স্প্যানিশ দৈনিক মার্কা অবশ্য জানিয়েছে, দলটি ম্যানচেস্টার ইউনাইটেড। যেই দলই হোক, আর্জেন্টাইন ফুটবল কিংবদন্তি ডিয়েগো ম্যারাডোনার বিশ্বাস, নেইমার বার্সা ছেড়ে যাবেন না।নেইমার হয়তো যেতে চানও না। কিন্তু পরিস্থিতি অসহনীয় হয়ে উঠলে কী করবেন? ২০১৩ সালে সান্তোস থেকে কাতালান দলটিতে যোগ দেওয়ার পর অনেকবারই আইন-আদালতের মুখোমুখি হতে হয়েছে ব্রাজিলিয়ান ফরোয়ার্ডকে। চুক্তিতে অর্থের অঙ্ক কম দেখিয়ে প্রতারণা, আয়কর ফাঁকির অভিযোগ উঠেছে তাঁর বিরুদ্ধে। নেতিবাচক কারণে প্রায় প্রতিদিনই সংবাদ শিরোনাম নেইমার। মাঠের বাইরের এমন ঘটনা যে কারোর খেলাতেই প্রভাব ফেলতে পারে। ছেলের ভবিষ্যৎ নিয়ে সাবধানী নেইমার সিনিয়র রাখঢাক না করেই তাই জানালেন, বিশ্ব ফুটবলে তাঁর ছেলের চাহিদা আছে, আছে ১৯ কোটি ইউরোর প্রস্তাবও।এর আগে নেইমারকে রিয়ালে নিয়ে যাওয়ার কথা বলেছিলেন রিয়ালের সাবেক ডিফেন্ডার ও বর্তমানে রিয়াল একাডেমির কোচিং দলের সদস্য রবার্তো কার্লোস। কিন্তু ম্যারাডোনা বলছেন, বার্সেলোনাতেই থাকা উচিত নেইমারের। বার্সার ভয়ংকর আক্রমণভাগের তিনটি ফলাই লাতিন। এত দিনে লিওনেল মেসি, লুইস সুয়ারেজ ও নেইমারের মধ্যে দারুণ বোঝাপড়াও গড়ে উঠেছে। যার ফল পেতে শুরু করেছে বার্সা। গত জানুয়ারি মাসেই লা লিগায় ‘এমএসএন’ ত্রয়ীর গোল ১৮টি। নিকটতম প্রতিদ্বন্দ্বী অ্যাটলেটিকোর চেয়ে ৩ পয়েন্টের ব্যবধানে লিগ শীর্ষে আছে বার্সা। নিশ্চিত হয়েছে চ্যাম্পিয়নস লিগের নকআউট পর্ব। কোপা ডেল রের ফাইনালেও এক পা দিয়ে রেখেছে তারা। দলটির এই সুসময়ের মূলে তো এই এমএসএন! এই ত্রয়ীর বন্ধন টুটে যাক তা চান না ১৯৮২-৮৪ মৌসুমে বার্সায় খেলা ম্যারাডোনা, ‘না, না, না...নেইমার, সুয়ারেজ, মেসি কখনোই রিয়াল মাদ্রিদে যাবে না, যতক্ষণ না ক্লাব ম্যানেজমেন্টের সঙ্গে ঝামেলা হচ্ছে। ক্লাব সমর্থকেরা তাদের সঙ্গেই আছে, তাই নেইমার অন্য কোথাও যাচ্ছে বলে আমার বিশ্বাস হয় না।’ম্যারাডোনা এমনটাও মনে করেন না যে নেইমারকে রিয়ালের দরকার। রোনালদো তাঁর কাছে এমন এক স্ট্রাইকার যাঁর কোনো বাজে দিন আছে বলে মনে করেন না ম্যারাডোনা, ‘সে বড় মাপের খেলোয়াড়। সে এমন একজন খেলোয়াড়, প্রতিটি কোচই যাকে নিজের দলে রাখতে চাইবে।’ মার্কা, ইএসপিএন।নেইমারের বাবার দাবি, নেইমারকে দলে নিতে ১৯০ মিলিয়ন ইউরোর প্রস্তাব দিয়েছে একটি বড় দল।নেইমার বার্সেলোনা ছেড়ে যাবেন না বলেই বিশ্বাস ডিয়েগো ম্যারাডোনার
