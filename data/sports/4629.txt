
বর্তমান সময়ে যেকোনো বোলারের মুখ থেকে হাসি কেড়ে নিতে এবি ডি ভিলিয়ার্স নামটাই যথেষ্ট! ২২ গজে ‘এবি’র উপস্থিতি মানে প্রতিপক্ষের শিরদাঁড়ায় হিম স্রোত নেমে যাওয়া! চারের চেয়ে বল বাউন্ডারির ওপারে আছড়ে ফেলতেই বোধ হয় বেশি ভালোবাসেন প্রোটিয়া ব্যাটসম্যান! মুম্বাইয়ে ভারতের বিপক্ষে সিরিজের শেষ ওয়ানডে দেখুন। ৬১ বলে ১১৯ রানের ইনিংসটিতে ছক্কা মেরেছেন ১১টি, চার মাত্র ৩টি! আর এ ম্যাচে দারুণ এক রেকর্ড নিজের করে নিলেন ডি ভিলিয়ার্স।
ওয়ানডেতে এক বছরে সর্বোচ্চ ছয়ের রেকর্ডটি ছিল শহীদ আফ্রিদির। ২০০২-এ পাকিস্তানি অলরাউন্ডার ৩৭ ম্যাচে ছক্কা মেরেছিলেন ৪৮টি। ১৩ বছর অক্ষত থাকা আফ্রিদির রেকর্ডটি ভেঙে দিলেন ডি ভিলিয়ার্স। এ বছর এখনো পর্যন্ত ২০ ম্যাচে এবি ছক্কা মেরেছেন ৫৮টি। গত পরশু ভারতের বিপক্ষে সিরিজের শেষ ওয়ানডের আগে দক্ষিণ আফ্রিকার ওয়ানডে অধিনায়কের ছক্কা ছিল ৪৭টি। আফ্রিদিকে ছাড়িয়ে যেতে লাগত মাত্র ২টি। মারলেন ১১টি!অবশ্য আফ্রিদির আরেকটি রেকর্ডটি ভাঙতে অনেক দূরই যেতে হবে এবিকে। ওয়ানডেতে সর্বোচ্চ ৩৫১টি ছক্কার রেকর্ড এখনো পাকিস্তানি অলরাউন্ডারের দখলে। সেটি ছাড়াতে ৩১ বছর বয়সী ডি ভিলিয়ার্সকে এখনো মারতে হবে ১৭০টি। যে দুরন্ত গতিতে এগোচ্ছেন, ‘অসম্ভব’ বলার সুযোগ সামান্যই।
এক বছরে সর্বোচ্চ ছক্কা



ব্যাটসম্যান  
ম্যাচ 
   ছক্কা
সাল


এবি ডি ভিলিয়ার্স 
২০ 
৫৮
২০১৫


শহীদ আফ্রিদি 
৩৭ 
৪৮ 
২০০২


শেন ওয়াটসন 
২৩ 
৪২
২০১১


শচীন টেন্ডুলকার    
৩৪ 
৪০ 
১৯৯৮



                                                                 
