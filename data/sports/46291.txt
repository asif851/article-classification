
ক্রিকেটে খেলোয়াড়দের নিরাপত্তার বিষয়টি যখন আলোচনার কেন্দ্রে, সেই সময় কাল ভারতে ঘটে গেল অনাকাঙ্ক্ষিত ঘটনা। দর্শকদের উচ্ছৃঙ্খল আচরণের কারণে দুই দফায় প্রায় এক ঘণ্টা বন্ধ ছিল খেলা। নিজ দলের হতাশাজনক পারফরম্যান্সের জবাব বরাবতীর দর্শকেরা দিয়েছেন বৃষ্টির মতো পানির বোতল ছুড়ে। এ ঘটনায় কেউ আহত হয়নি। কিন্তু এভাবে ঘণ্টাখানেক ক্রিকেট ম্যাচ বন্ধ থাকাও প্রত্যাশিত নয়।খেলায় হার​জিতের সরল ব্যাপারটি মেনে নেওয়ার ক্ষেত্রে ভারতীয় দর্শকেরা মাঝে মধ্যেই অসহনশীল আচরণ করেন। কাল ভারতের ৯২ রানে গুটিয়ে যাওয়াটাই মানতে পারেননি দর্শকেরা। কিন্তু তাই বলে সেই হতাশা এভাবে প্রকাশ করতে হবে?এ নিয়ে ভারতীয় ক্রীড়াঙ্গনে অনেক কথা হচ্ছে। তবে মহেন্দ্র সিং ধোনি বিষয়টিকে একেবারেই গুরুত্ব দিতে রাজি নন। ভারতের ‘রঙিন দলে’র অধিনায়ক বলেছেন, ‘সত্যি বলতে কি, নিরাপত্তার দিক দিয়ে এটি মোটেও কোনো গুরুতর হুমকির কিছু ছিল না। দর্শক গ্যালারি থেকে গোটা কয় শক্তিশালী মানুষই যথেষ্ট মাঠের ভেতর কিছু ছুড়ে মারতে। আম্পায়াররা মনে করেছেন, কিছুক্ষণের জন্য খেলোয়াড়দের মাঠের বাইরে নেওয়াই ভালো।’ভারতীয় দর্শকদের এ কেমন আচরণ!
দর্শকদের এই আচরণকে স্রেফ মজা হিসেবেও দেখতে চাইছেন ধোনি, ‘দর্শকদের প্রতিক্রিয়ার কথা যদি বলেন, আসলে আমরা তো ভালো খেলিনি। তাই কখনো কখনো এমন প্রতিক্রিয়া হয়ই। কেউ শুধু একটা বোতল ছুড়লেই হলো। বাকিরাও তখন স্রেফ মজা করার জন্য ছোড়া শুরু করে। এ নিয়ে আমাদের মাথা না ঘামানোই ভালো। আমার এখনো মনে আছে, বিশাখাপত্তনমে আমরা একটা ম্যাচ অনায়াসে জিতেছিলাম। তখনো কিন্তু প্রচুর বোতল ছোড়া হয়েছে। শুরুটাই হয় প্রথম কেউ বোতল ছোড়ার পর। বাকিরা তখন মজা করার জন্য এমন করে।’ধোনি যতই বিষয়টি হালকা করে দেখতে চান, ততটা হালকা বিষয়টি নয়। ভারতীয় সংবাদমাধ্যম এটিকে একটি ‘কলঙ্ক’ই বলছে। বোতল থেকে যে কেউ আহতও হতে পারতেন। কারণ প্লাস্টিকের বোতলগুলোর বেশির ভাগই খালি ছিল না। পানি ভরা ছিল তাতে। কেউ আহত না হোক, টি-টোয়েন্টি ম্যাচ এক ঘণ্টার মতো বন্ধ থাকাও তো একটা কলঙ্ক।সুনীল গাভাস্কারের চোখে, দর্শকদের এমন আচরণ তাই লজ্জার। সাবেক ভারতীয় অধিনায়ক বেশ ঝাঁজাল ভাষায় দর্শকদের এমন আচরণের সমালোচনা করেছেন। সমালোচনা করেছেন নিরাপত্তাকর্মীদেরও। গাভাস্কার বলছেন, নিরাপত্তাকর্মীরা নিজেদের দায়িত্ব ভুলে বেশির ভাগ সময় মাঠের খেলা দেখতে ব্যস্ত থাকেন বলেই এমন ঘটনা ঘটার সুযোগ পায়। ভবিষ্যতে এ মাঠে কোনো আন্তর্জাতিক ম্যাচ বরাদ্দ দেওয়ার ক্ষেত্রে এই ঘটনা প্রভাব ফেলতে পারে বলেও মনে করেন গাভাস্কার।
