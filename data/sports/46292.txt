
আজ দুপুরেই না-ফেরার দেশে চলে গেছেন মোহামেডান ও জাতীয় ফুটবল দলের সাবেক খেলোয়াড় মনির হোসেন মনু। শোকের ছায়া এখন ফুটবলাঙ্গনে। শোকবার্তা দিয়েছে বাংলাদেশ ফুটবল ফেডারেশন (বাফুফে)। কিন্তু অবাক হতে হয়, দেশের ফুটবলের অভিভাবক সংস্থা জাতীয় দলে খেলা একজন ফুটবলারের আসল নাম জানে না! সংবাদমাধ্যমে মেইল করে পাঠানো শোকবার্তায় মনুর আসল নাম লেখা হয়েছে—‘মিজানুর রহমান মনু’।
খেলোয়াড়ি জীবনে ‘মনু’ হিসেবেই তিনি বেশি পরিচিত ছিলেন। পত্রপত্রিকাতেও তাঁর নাম মনুই লেখা হতো। কিন্তু বাফুফে তাঁর আসল নাম জানবে না—এটা কীভাবে হয়! ১৯৯০ সালের পরপরই ঘরোয়া ফুটবলে অনিয়মিত হয়ে পড়েছিলেন মনু। ১৯৮৭ সালের প্রেসিডেন্ট গোল্ডকাপে বাংলাদেশ ‘সাদা’ দলে সর্বশেষ খেলেছিলেন। বাফুফে আয়োজিত সেই টুর্নামেন্টে সাদা দল গঠনও করা হয়েছিল বাফুফের সরাসরি তত্ত্বাবধানে। সেখানে নিশ্চয়ই আসল নামে তালিকাভুক্ত হয়েছিলেন অসাধারণ প্রতিভাবান এই ফুটবলার!শোকবার্তায় একবার না দুবার ভুল করেছে বাফুফে। প্রথমে ‘মিজানুর রহমান মনু’ দ্বিতীয়বার সেই ‘ভুল’ শুধরে যে শোকবার্তাটি গণমাধ্যমে পাঠানো হয়েছে, তাতে লেখা হয়েছে ‘মনোয়ার হোসেন মনু।’ মহানগরী লিগ কমিটির ভুলই আসলে বাফুফেকে দ্বিতীয়বার ভুল করিয়েছে। লিগ ও ঘরোয়া ফুটবলের দায়িত্বে থাকা এই কমিটি তাদের শোকবার্তায় লিখেছিল মনোয়ার হোসেন মনু। মৃত্যুর আগে মনু ফেসবুকে অ্যাকাউন্ট খুলেছিলেন। সেটি ‘মনির হোসেন মনু’ নামেই। বাফুফে বা মহানগরী লিগ কমিটি শোকবার্তা দেওয়ার আগে নানা সূত্র থেকেই তাঁর আসল নামটা নিশ্চিত করতে পারতেন। তাঁরা সেটার প্রয়োজনীয়তাই অনুভব করেননি।
