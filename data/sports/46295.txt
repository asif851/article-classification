
উইকেট পাওয়ার পর তাঁর সেই আগ্রাসী উদ্‌যাপনের একটা ছবি, যে ছবি গত মাসে ডেল স্টেইন নিজেই দিয়েছেন ইনস্টাগ্রামে। সঙ্গে ক্যাপশন: ‘শেষ হচ্ছে অপেক্ষা!’
এক হিসেবে এই ছবিই বাংলাদেশের জন্য একটু হুমকির বার্তা। ডেল স্টেইনের এই অপেক্ষা আবার আন্তর্জাতিক ক্রিকেটে ফেরার। আর দক্ষিণ আফ্রিকার পরবর্তী সিরিজটা তো বাংলাদেশের বিপক্ষেই। স্টেইন-গান বুঝি সেটার জন্যই তৈরি!
গত নভেম্বরে অস্ট্রেলিয়ার বিপক্ষে সিরিজে কাঁধের হাড় ভেঙে ফেলার পর থেকে সব ধরনের ক্রিকেটের বাইরে স্টেইন। লক্ষ্য ছিল ইংল্যান্ডের বিপক্ষে টেস্ট সিরিজ দিয়ে আন্তর্জাতিক ক্রিকেটে ফেরার। এর আগে দক্ষিণ আফ্রিকা এ দলের হয়ে কয়েকটি চার দিনের ম্যাচও খেলতে চেয়েছিলেন। কিন্তু কাঁধের অস্ত্রোপচারের পর পুনর্বাসন-প্রক্রিয়া দীর্ঘায়িত হওয়ায় কোনো ইচ্ছাই পূরণ হয়নি। তবে গত মাসে ইনস্টাগ্রামে তাঁর দেওয়া ওই ছবি আর ক্যাপশনে বোঝা যাচ্ছে, এখন তিনি তৈরি। ঘরের মাঠে বাংলাদেশের বিপক্ষে সিরিজ দিয়েই হয়তো শেষ হচ্ছে স্টেইনের অপেক্ষা।
‘হয়তো’ বলা হচ্ছে, কারণ দলে জায়গা পাওয়ারও ব্যাপার আছে। প্রায় ১০ মাস ধরে ক্রিকেটের বাইরে ৩৪ বছর বয়সী স্টেইন। এ সময় যেহেতু কোনো ম্যাচ খেলেননি, তাই সরাসরি দলে ঢুকে যাওয়ার আশা তিনিও করেন না। নিজেকে প্রমাণের জন্য তাই স্টেইন সিদ্ধান্ত নিয়েছেন ঘরোয়া ক্রিকেটে তাঁর দল টাইটানসের হয়ে প্রথম শ্রেণির ক্রিকেটে খেলার। অবশ্য বাংলাদেশের বিপক্ষে টেস্ট সিরিজ শুরুর আগে মাত্র এক রাউন্ডের খেলা হবে প্রথম শ্রেণির ক্রিকেটে। দলে জায়গা পেতে হলে ওই এক ম্যাচেই কিছু করে দেখাতে হবে স্টেইনকে। ক্রিকেট দক্ষিণ আফ্রিকার (সিএসএ) নির্বাচক কমিটির আহ্বায়ক লিন্ডা জন্ডিও আগেই বলে রেখেছেন, প্রথম শ্রেণির ক্রিকেটে এই রাউন্ডের ম্যাচগুলোতে যাঁরা ভালো করবেন, তাঁদের বিবেচনা করা হবে বাংলাদেশ সিরিজের দলের জন্য।
আগামী মঙ্গলবার শুরু হতে যাওয়া প্রথম শ্রেণির ম্যাচগুলো শেষ হবে ২২ সেপ্টেম্বর। ওই দিনই বাংলাদেশের বিপক্ষে সিরিজের দল ঘোষণা করবে ক্রিকেট দক্ষিণ আফ্রিকা (সিএসএ)। স্টেইনের জন্য তাই এই ম্যাচ অগ্নিপরীক্ষাই।
বাংলাদেশের বিপক্ষে সর্বশেষ টেস্ট খেলার অবশ্য একটা দারুণ সুখস্মৃতি আছে স্টেইনের। ২০১৫ সালে বাংলাদেশের মাটিতে দুই টেস্ট সিরিজের দুটি ম্যাচই বৃষ্টিতে ভেসে গেলেও ওই সিরিজেই টেস্ট ক্যারিয়ারের ৪০০ উইকেটের মাইলফলক ছুঁয়েছিলেন স্টেইন। ৮৫ টেস্টে ২২.৩০ গড়ে ৪১৭ উইকেট নেওয়া স্টেইন আর মাত্র ৫টি উইকেট পেলেই শন পোলককে ছাড়িয়ে দক্ষিণ আফ্রিকার হয়ে সর্বোচ্চ উইকেটের মালিক হয়ে যাবেন।
বাংলাদেশের বিপক্ষে এই সিরিজেই নিশ্চয় সেই কীর্তিটা গড়ে ফেলতে চাইবেন স্টেইন। ইএসপিএন-ক্রিকইনফো।
