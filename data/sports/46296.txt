
আন্তর্জাতিক ক্রিকেটে এসেই সাফল্যের নাওয়ে ভাসা মোস্তাফিজুর রহমানকে এখন তরি বইতে হচ্ছে বিরুদ্ধ স্রোতে। এ নিয়ে চলছে নানা বিশ্লেষণ, নানা আলোচনা। সাসেক্সে ক্যাম্প করতে যাওয়ার আগে আজ মিরপুরে সংবাদ সম্মেলনেও প্রসঙ্গটা উঠল এবং বাংলাদেশ ওয়ানডে অধিনায়ক মাশরাফি বিন মুর্তজা পাশে দাঁড়িয়েছেন ‘দ্য ফিজের’। মাশরাফি চাইছেন মোস্তাফিজ নির্ভার ক্রিকেট খেলুন।
‘ওর ক্যারিয়ারে এখন যা ঘটছে, এটাই স্বাভাবিক। এর আগে সে যা পেয়েছে, সেটা অস্বাভাবিক ছিল। আন্তর্জাতিক ক্রিকেটে এসেই চার-পাঁচ ম্যাচে ৩০ উইকেট পাওয়া অবিশ্বাস্য ব্যাপার! এখন তাকে অনেক কষ্ট করে উইকেট নিতে হবে। ওকে ব্যাটসম্যানরা পড়তে পারছে। সব দলে বিশ্বমানের কম্পিউটার বিশ্লেষক থাকে, তারা ওর শক্তির দিকগুলো বের করছে।’ বলেছেন মাশরাফি।এটা ঠিক, মোস্তাফিজের সাম্প্রতিক ছন্দপতনে চোটেরও ভূমিকা আছে। মাশরাফির চাওয়া, ২১ বছর বয়সী পেসারকে নির্ভারচিত্তে খেলার রাস্তাটা যেন তৈরি করে দেওয়া হয়, ‘তিন-চার মাস হয়েছে সে চোট কাটিয়ে ফিরেছে। ওর বয়সও বেশি নয়। সব মিলিয়ে যদি দেখেন, খুব কঠিন পরিস্থিতির মধ্যে দিয়ে যাচ্ছে সে। আমরা ওকে যদি চাপ দিই, ওর পরিস্থিতি আরও কঠিন হবে। তবে এরই মধ্যে প্রমাণ করেছে সে বাংলাদেশের উজ্জ্বল ভবিষ্যৎ। ওকে যদি নির্ভার রাখতে পারি, পেছনে কী করেছে, সেটা প্রত্যাশা না করে যদি বাস্তবতার দিকে তাকাই, মনে হয় আগামী ১০ বছরে আমাদের জন্য সে বিরাট সম্পদ হবে।’
প্রায় পুরো ২০১৬ সালটাই মোস্তাফিজুর রহমানের কেটেছে চোটের সঙ্গে লড়াই করে। খেলার চেয়ে তাঁকে বেশি ব্যস্ত থাকতে হয়েছে চিকিৎসা আর পুনর্বাসন প্রক্রিয়াতেই। দলে নিয়মিত হয়েছেন গত বছরের একেবারে শেষ দিকে। কিন্তু দলে ফেরার পর আগের সেই মোস্তাফিজকে দেখা যাচ্ছে কোথায়? নিউজিল্যান্ড সফরে বিশ্রাম দিয়ে দিয়ে খেলা বাঁহাতি পেসার ২ ওয়ানডেতে নিয়েছেন ৪ উইকেট। কিউইদের সঙ্গে দুই টি-টোয়েন্টিতে উইকেট মাত্র একটি। সর্বশেষ শ্রীলঙ্কা সফরে মোস্তাফিজ-জাদু দেখা গেছে দুটি ম্যাচে। কলম্বোয় বাংলাদেশের শততম টেস্টে আর ৬ এপ্রিল সিরিজের শেষ টি-টোয়েন্টিতে।
শততম টেস্টের চতুর্থ দিনের দ্বিতীয় সেশনে ৩৪ রানের মধ্যে লঙ্কানদের যে ৪ উইকেট পড়েছিল, তার তিনটিই মোস্তাফিজের, যেটি পরে ফল নির্ধারণেও সহায়ক ভূমিকা রেখেছে। আর শেষ টি-টোয়েন্টিতে ২১ রানে ৪ উইকেট নিয়ে ভেঙে দিয়েছিলেন শ্রীলঙ্কার ইনিংসের মেরুদণ্ড। তবে শ্রীলঙ্কার বিপক্ষে ওয়ানডে সিরিজে প্রত্যাশা অনুযায়ী সাফল্য পাননি, ৩ ম্যাচে ৬ উইকেট পেলেও শ্রীলঙ্কান ব্যাটসম্যানরা তাঁকে যে অনায়াসেই খেলেছেন, সেটি তাঁর ইকোনমি রেটই বলে দিচ্ছে—৬.৫৩। গতবারের আইপিএলে ‘সেরা উদীয়মান’ খেলোয়াড়ের পুরস্কার জেতা মোস্তাফিজ এবার তো হায়দরাবাদ সানরাইজার্সের একাদশেই ঠাঁই পাচ্ছেন না। একটা ম্যাচ খেলে তাঁর সময় কাটছে সাইডবেঞ্চে; যা মোস্তাফিজের জন্য তিক্ত এক অভিজ্ঞতাই।
‘হিসাব-নিকাশ’ ভাবাচ্ছে মাশরাফিকে
