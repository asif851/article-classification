



আমস্টার্ডামে প্রীতি ম্যাচে হল্যান্ডের বিপক্ষে জিতেছে ইংল্যান্ড। 
জেসে লিংগার্ড জয়সূচক গোলটি করেন। 
হ্যারি কেন ছিলেন না। 
৫৯ মিনিটে একমাত্র গোলটি হয়। 
আমস্টারডামে উচ্ছৃঙ্খল আচরণ করে গ্রেপ্তার ৯০ ইংলিশ সমর্থক।


হ্যারি কেন ছিলেন না। কিন্তু শুক্রবার রাতে ইংল্যান্ড দেখাল, কেনকে ছাড়াও তারা জিততে পারে। আমস্টারডামে বিশ্বকাপে নাম লেখাতে না পারা হল্যান্ডকে ১-০ গোলে হারিয়েছে ইংলিশরা। একমাত্র গোল জেসে লিংগার্ডের।
ম্যাচের ৫৯ মিনিটে বাঁ দিক থেকে আসা একটি ক্রস ধরে নিচু শটে ডাচ গোলরক্ষক জেরোয়েন জোয়েটকে পরাস্ত করেন লিংগার্ড। এটি নবম আন্তর্জাতিক ম্যাচে ইংল্যান্ডের জার্সি গায়ে লিংগার্ডের প্রথম গোল।যোগ্যতর দল হিসেবেই ইংল্যান্ড কাল জিতেছে। হল্যান্ডের তুলনায় অনেক বেশি গতিশীল ফুটবল খেলেই জয়টা তুলে নিয়েছে ইংলিশরা। তবে একটির বেশি গোল না হওয়ার আফসোস কিন্তু থাকছেই।গোল বেশি না হওয়ার আফসোস ফুটে উঠেছে কোচ গ্যারেথ সাউথগেটের কথায়, ‘আমি আজকের ম্যাচে দলের খেলা দেখে খুশি। আমরা জানতাম, দলের খেলোয়াড়দের দমের কোনো ঘাটতি নেই। তবে আজকের ম্যাচটি সত্যিই স্বস্তিদায়ক।’বিশ্বকাপ থেকে বাদ পড়ার পরপরই হল্যান্ডের দায়িত্ব নিয়েছেন সাবেক ডাচ তারকা রোনাল্ড কোম্যান। তিনি অবশ্য খুশি ‘নতুন চেহারা’র হল্যান্ড দলের পারফরম্যান্সে, ‘আমরা রক্ষণে ভালো করেছি। গুছিয়ে খেলেছি। ইংল্যান্ডকে খুব বেশি সুযোগ তৈরি করতে দিইনি। তবে আমরাও খুব বেশি সুযোগ পাইনি। ইংল্যান্ডের বিপক্ষে ম্যাচটা খেলে বুঝলাম দুই দলের মানের পার্থক্যটা।’ম্যাচটা ইংল্যান্ড জিতলেও তাদের আনন্দ ম্লান হয়ে গেছে ৯০ ইংলিশ সমর্থকের গ্রেপ্তার হওয়ার খবরে। আমস্টারডামের রাস্তায় উচ্ছৃঙ্খল আচরণের দায়ে তাদের গ্রেপ্তার করে ডাচ পুলিশ। ম্যাচ শুরুর আগেও আমস্টারডাম অ্যারেনার গ্যালারিতে উচ্ছৃঙ্খল আচরণ করে ইংলিশ–সমর্থকেরা। হল্যান্ডের জাতীয় সংগীতের সময় ‘দুয়োধ্বনি’ দিয়ে ডাচদের মধ্যে ক্ষোভের সঞ্চার করে তারা।ইংলিশ কোচ সাউথগেট পুরো ব্যাপারটায় দুঃখ প্রকাশ করেছেন, ‘এসব আমরা শুনতে চাই না। খেলোয়াড়েরা ইংল্যান্ডকে প্রতিনিধিত্ব করতে এসেছে। সে কাজটা আজ তারা দুর্দান্তই করেছে। কিন্তু সেই গৌরবটা যদি কেউ ছিনিয়ে নেওয়ার মতো কাজ করে, সেটা কিন্তু সত্যিই লজ্জার।’
