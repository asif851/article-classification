



চোটের কারণে শ্রীলঙ্কার নিদাহাস ট্রফিতেও খেলতে পারছেন না সাকিব
গত জানুয়ারিতে ত্রিদেশীয় সিরিজের ফাইনালে আঙুলে আঘাত পান সাকিব
লঙ্কানদের বিপক্ষে দুর্দান্ত জয়ের অংশ হতে না পেরে আফসোস তাঁর


অনেক জ্বালা জুড়ানোর ছিল মাহমুদউল্লাহ, তামিম, মুশফিকদের। দুই বছর আগে এই মার্চেরই বেঙ্গালুরুর কথা মনে পড়ে? ভারতের বিপক্ষে বিশ্ব টি-টোয়েন্টিতে মাত্র ১ রানে হারের সেই যন্ত্রণায় খানিকটা প্রলেপ হয়তো পড়েছে গত পরশুর রেকর্ড গড়া জয়ে। নিষ্কম্প হাতে দায়িত্ব নিয়ে দলকে জয়ের বন্দরে পৌঁছে দেওয়ায় আনন্দের মাত্রাটা মুশফিকের জন্য হয়তো আরেকটু বেশি। কিন্তু এই উৎসবে যে থাকার কথা ছিল আরও একজনের, একেবারে পুরোভাগে। অথচ ত্রিদেশীয় সিরিজের ফাইনালে পাওয়া আঙুলের চোট সাকিব আল হাসানকে এই উৎসব থেকে রেখে দিয়েছে দূরে।
প্রেমাদাসায় পরশু যখন বিজয়ীর ‘নাগিন’ নাচ নাচছিলেন মুশফিক, তখন অস্ট্রেলিয়া থেকে ঢাকার পথে বাংলাদেশের নিয়মিত অধিনায়ক। যন্ত্রণা ভুলিয়ে দেওয়া এমন জয়ের দিনে দলের সঙ্গে না থাকতে পারার আক্ষেপ লুকাননি তিনি। কাল দুপুরে দেশে ফিরে আসার আগেই উচ্ছ্বাসও প্রকাশ করেছেন নিজের ফেসবুক পেজে, ‘অভিনন্দন আমার দলকে এই রেকর্ড ভাঙা স্কোর তাড়া করার জন্য। আগামী ম্যাচগুলোর জন্য রইল অনেক অনেক শুভকামনা। একসঙ্গে উদ্‌যাপনের মুহূর্তটুকু খুব মিস করছি। যাহোক, বিশাল এই জয় আমাদের উৎসাহ জোগাবে আগামী দিনগুলোর জন্যে।’
