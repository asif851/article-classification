
• বিকেএসপিতে প্রাইম দোলেশ্বরের বিপক্ষে সেঞ্চুরি করেছেন মোহাম্মদ আশরাফুল • ফিক্সিংয়ের নিষেধাজ্ঞা কাটিয়ে গত বছর প্রিমিয়ার লিগে ফিরলেও প্রত্যাবর্তনটা স্মরণীয় করে রাখতে পারেননি • এবার লিগের শুরুতেই সেঞ্চুরির দেখা পেলেন আশরাফুল
ঢাকা প্রিমিয়ার ক্রিকেট লিগে সবশেষ কবে সেঞ্চুরি করেছেন, স্মৃতি হাতড়ে সেটি বলতে মোহাম্মদ আশরাফুলের সময়ই লাগবে। সময়টা যে নেহাত কম নয়। প্রিমিয়ার লিগে আশরাফুল সবশেষ সেঞ্চুরি করেছেন ২০০৯ সালের ১৩ নভেম্বর। তাঁর ১০০ রানের সৌজন্যে গাজী ট্যাংক ক্রিকেটার্সের বিপক্ষে দারুণ এক জয় পেয়েছিল মোহামেডান।
দীর্ঘ বিরতিতে আজ বিকেএসপিতে প্রিমিয়ার লিগে সেঞ্চুরির দেখা পেয়েছেন আশরাফুল। প্রাইম দোলেশ্বরের বিপক্ষে কলাবাগান ক্রীড়াচক্রের এই মিডলঅর্ডার ব্যাটসম্যান ১০৪ রানের ঝলমলে ইনিংসটা সাজিয়েছেন ১১ চারে। আশরাফুলের দিনে আলো ছড়িয়েছেন তাইবুর রহমানও, অপরাজিত ছিলেন ১১৪ রানে। জোড়া সেঞ্চুরির সঙ্গে মুক্তার আলীর ১৬ বলে ৪০ রানের ঝোড়ো ইনিংস ৪ উইকেটে ২৯০ রানের চ্যালেঞ্জিং স্কোর এনে দিয়েছে কলাবাগানকে।
ফিক্সিংয়ের নিষেধাজ্ঞা কাটিয়ে গত বছর প্রিমিয়ার লিগে ফিরলেও প্রত্যাবর্তনটা স্মরণীয় করে রাখতে পারেননি আশরাফুল। ১০ ম্যাচে ২৬.৬৬ গড়ে ২ ফিফটিতে করেছিলেন ২৪০ রান। এবার শুরুটাও ভালো হয়নি, প্রথম দুই ম্যাচে তাঁর রান ১৪ ও ২৫। অবশেষে আশরাফুল নিজের ছায়া থেকে বেরিয়ে এসেছেন আজ, তুলে নিয়েছেন বছরের নিজের প্রথম সেঞ্চুরিটা। দলকে এনে দিয়েছেন বড় স্কোর।
