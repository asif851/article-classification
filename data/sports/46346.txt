
কদিন আগেও বাংলাদেশ ক্রিকেট বোর্ডের (বিসিবি) হাইপারফরম্যান্স ইউনিটের প্রধান কোচ হিসেবে কাজ করে গেছেন। সাবেক ইংলিশ ক্রিকেটার ম্যাল লোয়ির কাছেই তাই যেন বারবার ছুটে যাচ্ছে দেশটির সংবাদমাধ্যম। লোয়ি এর আগে ইংল্যান্ডকে বাহবা জানিয়েছেন এ​ই সফরে যাওয়ার সিদ্ধান্ত নেওয়ার জন্য। আবারও বললেন, তিনি নিজে ক্রিকেটার হলে এই সফরে অবশ্যই যেতেন।ইংল্যান্ডের হয়ে সাতটি ওয়ানডে খেলা লোয়ি প্রথমত আস্থা রাখছেন ইসিবির নিরাপত্তা দলের ওপর। বলেছেন, ‘অতীতে ইসিবি নিরাপত্তা দল অসাধারণ কাজ করেছে।’ নিরাপত্তা পর্যবেক্ষক দল যে সবুজ সংকেত দিয়েছে, তার ওপর আস্থা রাখার পক্ষে লোয়ি। এরপরই বলেছেন সেই গুরুত্বপূর্ণ কথা, যেটি বর্তমান বাস্তবতায় খুবই সত্যি। বাংলাদেশে নিরাপত্তা নিয়ে সংশয় আছে। কিন্তু এই সংশয় এখন কোথায় নেই? লোয়ি বলছেন, ‘সব সময়ই এই সংশয় থাকে। তার মানে আমি বলছি না যেকোনো কিছু ঘটে যেতে পারে সেখানে। কারণ, যেকোনো কিছু তো প্যারিস, লন্ডন, ম্যানচেস্টারের মতো জায়গাতেও হতে পারে।’নিরাপত্তা-নিরাপত্তা করে মাথা বেশি না ঘামিয়ে এবার মাঠের খেলায় মন দেওয়ার পরামর্শ তাঁর, ‘আমি ক্রিকেটার হলে তো অবশ্যই যেতাম বাংলাদেশে। আমি মনে করি, ইংল্যান্ডের উচিত হবে নিরাপত্তার ব্যাপারটি মাথা থেকে বের করে মাঠের চ্যালেঞ্জের দিকে মন দেওয়া।’ সূত্র: বিবিসি।
