
পরিসংখ্যানটা দেখে ‘বড়’দের একটু ঈর্ষা হতেই পারে। ক্যারিবীয়দের বিপক্ষে ‘ছোট’রা কী যে দুর্দান্ত! 
বাংলাদেশ-ওয়েস্ট ইন্ডিজের ওয়ানডে পরিসংখ্যানটা দেখুন। দুই দলের মুখোমুখি লড়াইয়ে স্পষ্ট ব্যবধানে এগিয়ে ওয়েস্ট ইন্ডিজ। ওয়ানডেতে ২৮ বার মুখোমুখি হয়ে মাত্র ৭ ম্যাচ জিতেছে বাংলাদেশ। দুটি ম্যাচ হয়েছে পরিত্যক্ত, বাকি ১৯টি ম্যাচই পরাজয়ের গল্প। যুব ওয়ানডের পরিসংখ্যানটা ঠিক উল্টো। সেখানে বাংলাদেশ যুবাদের বীরত্বগাথা। এখনো পর্যন্ত ১৭ বার মুখোমুখি হয়ে ১২ ম্যাচে জিতেছে বাংলাদেশ অনূর্ধ্ব-১৯ দল। এই অনূর্ধ্ব-১৯ বিশ্বকাপের ঠিক আগে তিন ম্যাচের যুব ওয়ানডে সিরিজে তো ওয়েস্ট ইন্ডিজ অনূর্ধ্ব-১৯ দলকে দাঁড়াতেই দেননি মেহেদী হাসান মিরাজরা। যুব বিশ্বকাপেও দুই দলের পরিসংখ্যান ঝুঁকে আছে বাংলাদেশের দিকে। তিনবার মুখোমুখি হয়ে দুবার জিতেছে বাংলাদেশ যুব দল। ২০১০ যুব বিশ্বকাপে যে ম্যাচটি বাংলাদেশ হেরেছিল, সেটিও মাত্র ১ রানে। এত পরিসংখ্যান তুলে ধরার গূঢ়ার্থ নিশ্চয় বুঝতে পারছেন। ১১ ফেব্রুয়ারি যুব বিশ্বকাপের দ্বিতীয় সেমিফাইনালে বাংলাদেশের প্রতিপক্ষ এই ওয়েস্ট ইন্ডিজ। এমন প্রতিপক্ষ পেয়ে খুশি হওয়ারই কথা বাংলাদেশের। কিন্তু প্রতিপক্ষের নাম নিশ্চিত হওয়ার পর আনন্দ তো প্রকাশ করা যায় না, একটু ‘কূটনৈতিক’ কথাবার্তাই বলতে হয়। খেলার মাঠে জয়টা হাতে আসা না পর্যন্ত যে শেষ কথা বলা যায় না! কাল বিকেলে বিসিবি একাডেমি মাঠের অনুশীলন শেষে যখন দলের অন্যতম ব্যাটিং ভরসা জয়রাজ শেখ সংবাদমাধ্যমের সামনে এসে জানালেন, ব্যাপারটা এমন নয় যে ওয়েস্ট ইন্ডিজই তাদের কাঙ্ক্ষিত প্রতিপক্ষ ছিল, ‘সেমিফাইনালে আমাদের প্রতিপক্ষ হিসেবে ওয়েস্ট ইন্ডিজ চাওয়া ছিল, তা ঠিক নয়। যেকোনো দলের জন্যই প্রস্তুত আমরা।’ তবে শেষ চারে ক্যারিবীয়দের পাওয়ায় বাংলাদেশের যে খানিকটা ‘লাভ’ হয়েছে, সেটি লুকোলেন না জয়রাজ, ‘ওরা আসায় একটা লাভ হলো— ওদের বিপক্ষে অনেক ম্যাচ খেলেছি, অনেক সিরিজ খেলেছি, ফলে ওদের সম্পর্কে ভালোভাবে জানি।’ প্রতিপক্ষকে চেনা-জানায় যদি বাংলাদেশের ‘লাভ’ হয়, ওয়েস্ট ইন্ডিজেরও তো লাভ হতে পারে! জয়রাজ এটাও আবার মানেন। তবে নিজেদের মুখোমুখি লড়াইয়ের চিত্রটাও তুলে ধরলেন বাংলাদেশ অনূর্ধ্ব-১৯ দলের এই টপ অর্ডার ব্যাটসম্যান, ‘হ্যাঁ, ওরা আমাদের চেনে। তবে ওদের সঙ্গে আমরা সর্বশেষ যে কটা ম্যাচ খেলেছি, দাপটেই জিতেছি। এদিক দিয়ে আমরা এগিয়ে থাকব। আশা করি, সেমিফাইনালে ওদের সঙ্গে ভালো খেলব।’ সেই ‘ভালো খেলা’র ফলটা যদি হয় জয়, তাহলে আরেকটি ইতিহাসই রচিত হবে। বাংলাদেশ প্রথমবারের মতো খেলবে কোনো বৈশ্বিক প্রতিযোগিতার ফাইনালে।
