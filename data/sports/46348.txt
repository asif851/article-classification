
রিয়ালের পাঁচেও রোনালদোর শূন্য। কাল চ্যাম্পিয়নস লিগে নিজেদের মাঠে লেগিয়া ওয়ারশকে ৫-১ গোলে উড়িয়ে দিল রিয়াল। গ্যারেথ বেল, আসেনসিও, ভাজকুয়েজ, মোরাতা গোল পেলেন। এমনকি রিয়ালের ‘হয়ে’ ওয়ারশর এক খেলোয়াড়ও গোল করে গেলেন—আত্মঘাতী। তবু রোনালদোর নামের পাশে গোল নেই!রিয়াল ৫ গোল দিয়েছে, এমন ম্যাচে রোনালদোর গোল নেই, অবাক করার মতো কাণ্ড তো বটেই। তবে শুধু কালকের ম্যাচের জন্য নয়, এই মৌসুমের শুরু থেকেই রোনালদোকে যেন অচেনা লাগছে। এ কারণেই ম্যাচ শেষে জিনেদিন জিদানের দিকে প্রশ্নটা ছুটে গেল, রোনালদোর গোলখরা নিয়ে কী ভাবছেন? রিয়াল কোচ স্রেফ মাছিতাড়া করলেন প্রশ্নটা।কিন্তু আসলেই কি রোনালদো গোলখরায় ভুগছেন? আসলেই কি তাঁর ফর্ম নিয়ে চিন্তার কিছু আছে?টানা ছয় মৌসুমে ৫০-এর বেশি গোল করা একমাত্র খেলোয়াড় তিনি। সেই রোনালদো রিয়ালের হয়ে এই মৌসুমে ৮ ম্যাচে গোল করেছে মাত্র চারটি। সর্বশেষ ৬ ম্যাচে মাত্র দুই গোল তাঁর। এই ৬ ম্যাচের চারটিতেই ড্র করেছে রিয়াল। গত শনিবারও লিগে বেতিসের জালে আধা ডজন গোল করেছে রিয়াল। তাতে রোনালদোর নামের পাশে মোটে এক গোল।কদিন আগে পর্তুগালের হয়ে অ্যান্ডোরার বিপক্ষে এক ম্যাচে চার গোল করে আসা রোনালদো রিয়ালের হয়ে গোলের জট খুলতেই পারছেন না। কালও একাধিক সহজ সুযোগে ভাগ্যই যেন বঞ্চিত করল তাঁকে। গোল সহজে ধরা দিচ্ছে না বুঝেই রোনালদোও ভূমিকা যেন পাল্টে ফেলেছেন। গত তিন ম্যাচে তাঁর নামের পাশে চার অ্যাসিস্ট।রোনালদোর এই ভূমিকা বদলেই যেন বেশি খুশি জিদান। রিয়াল কোচ বলেছেন, ‘ক্রিস্টিয়ানোর ওপর ঠিকই চোখ ছিল আমার। ও দুটি গোল বানিয়ে দিয়েছে। এটাই ওর খেলার অংশ। ও হয়তো গোল করেনি। কিন্তু তিন দিন আগেও ও গোল করেছে, গোল করাচ্ছে। আমি এতেই খুশি। আসলে লোকে চায় ও প্রত্যেক ম্যাচে তিন-চার-পাঁচ গোল করে করবে। তা তো আর হয় না। আশা করি, রোববারই ও আবার গোল পাবে।’
