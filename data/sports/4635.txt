
প্রিমিয়ার ক্রিকেট লিগে আম্পায়ারিং বিতর্ক, ইচ্ছামতো ভেন্যু ও সূচি অদলবদল নিয়ে বেশ কিছুদিন ধরেই নানা আলোচনা-সমালোচনা দেশের ক্রিকেটে। এটি নিয়ে উৎকণ্ঠা প্রকাশ করলেন নাজমুল হাসানও। বিসিবির সভাপতি কাল দাবি করলেন, প্রিমিয়ার লিগের আম্পায়ারিং বিতর্ক নিয়ে নাকি অভিযোগ করা হয়েছে আইসিসির কাছে! এতে ভাবমূর্তি নষ্ট হয়েছে দেশের ক্রিকেটের।কোন ক্লাব আইসিসির কাছে অভিযোগ করেছে, সেটি নির্দিষ্ট করে না বললেও উদাহরণ হিসেবে টেনেছেন আবাহনী ও প্রাইম দোলেশ্বরের ম্যাচটি। বিকেএসপিতে হওয়া ওই ম্যাচে শেষ ওভারে আবাহনীর তাসকিন আহমেদের পরিষ্কার রান আউট দেননি আম্পায়ার রিজওয়ান। বিসিবির সভাপতি মনে করেন, রান আউটটি ম্যাচের ফলে কোনো প্রভাবই ফেলত না, ‘আম্পায়ারিং (বিতর্কিত) নিয়ে আবাহনীর নাম এসেছে। সবাইকে জিজ্ঞেস করেছি, কী হচ্ছে। যেহেতু বিষয়টি আইসিসির কাছে গেছে, ছবিটবিও পাঠানো হয়েছে। ব্যাপারটা খুবই গুরুতর। দেখলাম একটা রান আউট দেওয়া হয়নি। কিন্তু ওই রান আউটের তো রেজাল্টে কোনো প্রভাব ছিল না। শেষ দুই বলে চার-ছক্কা মেরে দল জিতেছে।’আইসিসির কাছে বিতর্কিত ঘটনার ছবি পাঠিয়ে দেশের ভাবমূর্তি নষ্টের তৎপরতা চলছে বলেও দাবি নাজমুলের, ‘বাংলাদেশের ক্রিকেট ধ্বংস হয়ে যাচ্ছে, আইসিসির কাছে এমন অভিযোগ করা, তাদের বলা যে এখানে পাতানো খেলা হচ্ছে। এসবের মানে কী? বাংলাদেশকে বহিষ্কার করতে যা যা করার সব চেষ্টাই চলছে।’আইসিসির কাছে কোন ক্লাব কী অভিযোগ করেছে, এ বিষয়ে কাল সন্ধ্যায় যোগাযোগ করা হয় আইসিসির হেড অব মিডিয়া ও কমিউনিকেশনের প্রধান সামিউল হাসানের সঙ্গে। প্রথম আলোকে তিনি বলেছেন ভিন্ন কথাই, ‘ঢাকা প্রিমিয়ার লিগ নিয়ে আইসিসি ক্রিকেট পরিচালনা বিভাগে কোনো অভিযোগ আসেনি। কোনো সদস্যদেশের ঘরোয়া ক্রিকেটে হস্তক্ষেপ করার এখতিয়ার আইসিসির নেই। আমাদের কাছে এ ধরনের অভিযোগ করার কারণ দেখছি না।’
