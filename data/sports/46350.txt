
ক্রিস্টিয়ানো রোনালদো মানুষটাই এমন। প্রতিটি রক্তকণিকায় তাঁর প্রতিদ্বন্দ্বিতার নেশা। তাঁর চেয়ে কেউ অর্জনে বা কীর্তিতে এগিয়ে থাকবেন, সেটি মেনে নেওয়ার চেয়ে কষ্টের আর কিছু নেই পর্তুগিজ উইঙ্গারের কাছে। রোনালদোর নিরন্তর চেষ্টাই থাকে সেই কীর্তি বা অর্জন ছাড়িয়ে যাওয়ার। এই কথাটাই এবার নিজের মুখে বললেন রিয়াল মাদ্রিদ কিংবদন্তি। মেসি-নেইমার-লেভানডফস্কি-হিগুয়েইনের মতো সময়ের সেরা ফুটবলারদের চেয়ে এগিয়ে থাকার তীব্র ইচ্ছাই তাঁর মূল প্রেরণা।
রোনালদোর বড় দ্বৈরথটা অবশ্য লিওনেল মেসির সঙ্গেই। সর্বশেষ নয় বছর ধরে ব্যালন ডি’অর জেতা নিয়ে দুজনের মধ্যে তুমুল প্রতিদ্বন্দ্বিতা। মেসি পাঁচবার জিতেছেন, রোনালদো চারবার। তবে সর্বশেষ মৌসুমে রিয়ালের হয়ে লা লিগা ও চ্যাম্পিয়নস লিগে জেতা রোনালদোকে এই বছরের ব্যালন ডি’অরের বড় দাবিদার ভাবছেন অনেকেই। সেটা হলে মেসিকেও ছুঁয়ে ফেলবেন রোনালদো।
রোনালদো অবশ্য শুধু মেসি নন, এই সময়ের সেরা ফুটবলার হিসেবে বলেছেন নেইমার, রবার্ট লেভানডফস্কি ও গঞ্জালো হিগুয়েইনের নামও। নিজেকে আরও ওপরে তুলে নেওয়ার তাড়নাও পান এঁদের কাছ থেকেই, ‘সেরা খেলোয়াড়েরা সব সময় সেরাদেরই অনুসরণ করে। তারা সেরা হয়েই থাকতে চায়। কিন্তু অন্যরাও তো সেটাই চায়। তাই আপনি কখনো বিশ্রাম নিতে পারবেন না। কারণ তখন অন্য কেউ আপনাকে ছাড়িয়ে যেতে পারে। এ জন্যই আমরা লড়াই করি। আমার এই লড়াইটা নেইমার, মেসি, লেভানডফস্কি, হিগুয়েইনদের মতো বিশ্বসেরাদের সঙ্গে। এটা একটা সুস্থ প্রতিযোগিতা। আমরা সেরা হওয়ার জন্য লড়ছি। এটাই আমার অনুপ্রেরণা—বছরের পর বছর বাকিদের চেয়ে এগিয়ে থাকা।’ ইয়াহু স্পোর্টস। 
