
শেষ পর্যন্ত আশঙ্কাই সত্যি হলো। সনজিত সাহার বিশ্বকাপ শেষ! বাংলাদেশ অনূর্ধ্ব-১৯ দলের এই অফ স্পিনারের বোলিং নিষিদ্ধ, বিসিবিকে কাল রাতে জানিয়ে দিয়েছে আইসিসি। অবশ্য এখনো আনুষ্ঠানিকভাবে এই ব্যাপারে কিছুই জানায়নি আইসিসি ও বিসিবি। তবে আজই বিজ্ঞপ্তি দিয়ে জানিয়ে দেওয়ার কথা। সনজিতের বোলিং নিষিদ্ধ হওয়ায় স্কটল্যান্ডের বিপক্ষে আজ তাঁর জায়গায় একাদশে এসেছেন বাঁহাতি স্পিনার আরিফুল ইসলাম।বিসিবির একটি সূত্র জানিয়েছে, প্রথম ম্যাচের বোলিং ফুটেজ পর্যালোচনা করে আইসিসি দেখেছে, বোলিংয়ের সময় সনজিতের কনুইয়ের বাঁক ৪৫ ডিগ্রি; যেটি বৈধ ১৫ ডিগ্রির সীমা ছাড়িয়ে অনেক বেশি। যুব বিশ্বকাপে দক্ষিণ আফ্রিকা অনূর্ধ্ব-১৯ দলের বিপক্ষে ম্যাচ শেষে জানিয়ে দেওয়া হয়েছিল সনজিতের বোলিং অ্যাকশন সন্দেহজনক। আইসিসি জানিয়েছিল, বাংলাদেশ অনূর্ধ্ব-১৯ দলের এই অফ স্পিনারের ব্যাপারে সিদ্ধান্ত জানিয়ে দেওয়া হবে তিন দিনের মধ্যে। কাল রাত দশটার দিকে জানিয়ে দেওয়া হয়েছে সেই সিদ্ধান্ত। সনজিতের জায়গায় কে আসছেন স্কোয়াডে, সেটি অবশ্য এখনো জানা যায়নি।
