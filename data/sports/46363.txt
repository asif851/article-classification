
নামেই ২০টা দল খেলে স্প্যানিশ লিগে। শিরোপার লড়াইটা তো হয় রিয়াল মাদ্রিদ আর বার্সেলোনার মধ্যেই। ইউরোপের অন্যতম সেরা এই দুই ক্লাবের একচ্ছত্র আধিপত্যই দীর্ঘদিন ধরে চলে আসছে লা লিগায়। রিয়াল-বার্সার এই আধিপত্যের কারণে স্প্যানিশ লিগ ক্রমশই একঘেয়ে হয়ে উঠছে, এই অভিযোগ অনেকেরই। এবারের মৌসুমের শুরুতে আবারও সেটা সবাইকে মনে করিয়ে দিয়েছেন অ্যাটলেটিকো মাদ্রিদের আর্জেন্টাইন কোচ ডিয়েগো সিমিওনে।২০০৪-০৫ মৌসুম থেকে টানা নয়টি মৌসুমেই লা লিগা শিরোপাটা নিজেদের মধ্যে ভাগাভাগি করেছে রিয়াল মাদ্রিদ (৩টি) ও বার্সেলোনা (৬টি)। এর আগে ২০০৩-০৪ মৌসুমে এই শিরোপাটা গিয়েছিল ভ্যালেন্সিয়ার ঘরে। ইতালিয়ান লিগ, ইংলিশ প্রিমিয়ার লিগে যেখানে শিরোপা জয়ের জন্য হাড্ডাহাড্ডি লড়াই হয় অন্তত চার-পাঁচটি দলের মধ্যে, সেখানে রিয়াল-বার্সার বৃত্তেই ঘুরপাক খাচ্ছে স্প্যানিশ লিগ। একঘেয়ে তো লাগতেই পারে সিমিওনের। অ্যাটলেটিকোর এই আর্জেন্টাইন কোচ বলেছেন, ‘মাদ্রিদ আর বার্সেলোনা খুবই ভিন্ন ধরনের একটা লিগ খেলে। এটা খুবই একঘেয়ে। লিগটা যেন শুধু এই দুই দলের মধ্যেই।’সিমিওনের অ্যাটলেটিকো মাদ্রিদই অবশ্য গত মৌসুমের মাঝামাঝি পর্যন্ত বেশ ভালোভাবেই টিকে ছিল শিরোপা জয়ের লড়াইয়ে। প্রথম স্থানটা দখল করতে না পারলেও রিয়াল মাদ্রিদকে পেছনে ফেলে দ্বিতীয় স্থানে ছিল বেশ কিছুদিন। কিন্তু শেষ পর্যন্ত বার্সেলোনা-রিয়াল মাদ্রিদের পর তৃতীয় স্থান নিয়েই লিগ শেষ করতে হয়েছে অ্যাটলেটিকোকে। এবারের মৌসুমে সিমিওনের শিষ্যরা নতুন কোনো চিত্র দেখাতে পারবেন কি না, সেটাই দেখার বিষয়।— গোল ডটকম
