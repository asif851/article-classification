
বার্সেলোনার মাঠেও দুর্দান্ত খেলেছে জুভেন্টাস। কাতালানদের বিখ্যাত আক্রমণভাগকে নিষ্ক্রিয় করে চ্যাম্পিয়নস লিগের সেমিফাইনালে চলে গেছে জুভেন্টাস। আজ বিকেল ৪টায় জানা যাবে, সেমিতে কোন দলকে প্রতিপক্ষ হিসেবে পাচ্ছে জুভেন্টাস। জিয়ানলুইজি বুফন অবশ্য আগেই জানিয়ে রাখলেন, অ্যাটলেটিকো মাদ্রিদকে এড়াতে পারলেই খুশি হবে তাঁর দল!
কেন? বর্তমান চ্যাম্পিয়ন রিয়াল মাদ্রিদ কিংবা দুর্দান্ত ফর্মে থাকা মোনাকো আরও কঠিন প্রতিপক্ষ হওয়ার কথা না? এই দুই দলের আক্রমণভাগ যে কোনো প্রতিপক্ষকেই চিন্তায় ফেলতে বাধ্য। সে তুলনায় অ্যাটলেটিকো এ মৌসুমে একটু খোঁড়াচ্ছে। লা লিগা জয়ের আশা প্রায় শেষ হয়ে গেছে ডিয়েগো সিমিওনের দলের। বুফন অবশ্য এ কারণেই এড়াতে চাচ্ছেন অ্যাটলেটিকোকে, ‘মোনাকো কিংবা রিয়ালের মুখোমুখি হওয়াই ভালো। দুই দলই লিগ জেতার জন্য প্রচুর শক্তি খরচ করবে।’ফ্রেঞ্চ লিগ ওয়ানে প্যারিস সেন্ট জার্মেইয়ের একাধিপত্য হটিয়ে এবার শীর্ষে উঠেছে মোনাকো। ২০১২ সালের পর আবারও লা লিগা জয়ের স্বপ্ন দেখছে রিয়ালও। ফলে দুই প্রতিযোগিতা নিয়েই ভাবতে হচ্ছে এ দুই দলকে। দুই প্রতিযোগিতাতেই মূল খেলোয়াড়দের খেলাতে হবে রিয়াল-মোনাকোকে। ফলে ক্লান্তির ব্যাপারটা আসছেই। সে তুলনায় অ্যাটলেটিকো অনেক নির্ভার। আর এটাই চিন্তায় ফেলছে বুফনকে, ‘ওদের (মোনাকো ও রিয়াল) তুলনায় লিগে অ্যাটলেটিকোর অবস্থান মোটামুটি নিশ্চিত। ওরা অ্যাটলেটিকোর তুলনায় খেলোয়াড় কম পাল্টাবে।’
