
আর কয়েক ঘণ্টা পরই পর্দা উঠবে রোলবল বিশ্বকাপের। পল্টনের শেখ রাসেল রোলার স্কেটিং কমপ্লেক্সে কাল সন্ধ্যায় তাই দম ফেলার ফুরসত মিলছিল না কারোর। চলছিল শেষ মুহূর্তের প্রস্তুতি। বিশাল স্টেডিয়ামের ছাদে বসে নির্মাণশ্রমিকেরা নামফলক বসাচ্ছেন। কেউবা নামফলকের ওপর নীল রং করতে ব্যস্ত। ইনডোরের রোলবল কোর্ট ও আশপাশের জায়গাগুলো পরিপাটি করে গুছিয়ে রাখতে ছুটছেন আয়োজক কমিটির কর্মকর্তারা। গেটের দুই পাশের ফেন্সিংজুড়ে জ্বলা জোনাকি বাতিগুলো জানিয়ে দিচ্ছে ‘উৎসব’ শুরু হয়ে গেছে।খানিক দূরের পল্টন হ্যান্ডবল স্টেডিয়ামে বিকেলে অনুশীলন সেরেছে স্লোভেনিয়া ও লাটভিয়া। কাল রাত পর্যন্ত ঢাকায় পৌঁছেছে ২৯টি দেশের দল। আজ পৌঁছানোর কথা বাকি ১১ দেশের। প্রথম দিনেই শুরু হচ্ছে বাংলাদেশের অভিযান। বেলা তিনটায় বাংলাদেশ মুখোমুখি হবে হংকংয়ের। মিরপুর শহীদ সোহরাওয়ার্দী ইনডোরে কাল শুধু হালকা অনুশীলন করেছে বাংলাদেশ দল। এর আগে ২০১০ সালে হংকংকে হারিয়েছিল বাংলাদেশ। সেই সুখস্মৃতি অনুপ্রাণিত করছে বাংলাদেশ পুরুষ দলের অধিনায়ক আসিফ ইকবালকে, ‘যেহেতু এর আগে ওদের হারিয়েছি, এবারও আশা করি হারাতে পারব।’ বিশ্বকাপ শুরুর আগে গত সপ্তাহে দুটি প্রস্তুতি ম্যাচে নেপাল ও ভারতের মুখোমুখি হয়ে বাংলাদেশ নেপালকে হারাতে পারলেও ড্র করেছে বর্তমান চ্যাম্পিয়ন ভারতের সঙ্গে। প্রস্তুতি যেমনই হোক না কেন বাংলাদেশের চোখ ফাইনালে। আপাতত গ্রুপ পর্ব পেরোনোই প্রথম লক্ষ্য আসিফের, ‘আমরা এবার ফাইনাল খেলতে চাই। সেভাবেই প্রস্তুতি নিয়েছি দুই মাস ধরে। তবে প্রথমে গ্রুপ পর্ব পার হতে চাই।’বাংলাদেশের মতোই ফাইনালে চোখ লাটভিয়া পুরুষ দলেরও। গতবারের টুর্নামেন্টে ভারতে ব্রোঞ্জ জিতেছিল লাটভিয়া। দলের অধিনায়ক ভিয়েসতুরস চিমারমানিস অনুশীলনের ফাঁকে বললেন, ‘এবার প্রথমে আমরা গ্রুপ পর্ব পার হতে চাই। এরপরই সেমিফাইনাল ও ফাইনালের কথা ভাবব।’বিকেলে অনুশীলনে এসে প্রায় আধা ঘণ্টা বল ছাড়াই শুধু স্কেটিং করেছে লাটভিয়া ও স্লোভেনিয়া। অনুশীলনের জন্য কোনো বলই ছিল না তাদের কাছে! আয়োজকদের কাউকেও খুঁজে পাচ্ছিলেন না খেলোয়াড়েরা। শেষ পর্যন্ত দলের সঙ্গে থাকা রোভার স্কাউটের লিঁয়াজো কর্মকর্তারা বল জোগাড় করে নিয়ে এলে অনুশীলন শুরু করে দুই দল। শুধু তা-ই নয়, আন্তর্জাতিক টুর্নামেন্ট শুরুর আগে চূড়ান্ত সূচিও কাল রাত পর্যন্ত গণমাধ্যমের কাছে সরবরাহ করতে পারেননি আয়োজকেরা।
