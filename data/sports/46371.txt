
ভারতের সফর শেষ হওয়ায় সবচেয়ে বেশি স্বস্তি পেল কারা? ভাবছেন, এত লম্বা সফরে ক্লান্ত ভারত দল? ভুল ভাবছেন, সবচেয়ে স্বস্তি পেয়েছে স্বাগতিক শ্রীলঙ্কা। কাঁহাতক আর হার সহ্য করা যায়! টেস্টের ধবল ধোলাই সংক্রমিত হয়েছিল ওয়ানডেতে। সে হারের মহামারিটা টি-টোয়েন্টিতেও থামাতে পারেনি শ্রীলঙ্কা। একমাত্র টি-টোয়েন্টিটাও ৭ উইকেটে জিতে নিয়েছে ভারত।এ জয় দিয়েই পরিপূর্ণ এক সফর কাটিয়ে গেল ভারত। ৯-০ ব্যবধানে জেতা এক সফরকে পরিপূর্ণ না বলে উপায় আছে! তিন টেস্টের পর পাঁচটি ওয়ানডের জয়েও সন্তুষ্ট হয়নি বিরাট কোহলির দল। আজ কলম্বোতে ৪ বল বাকি রেখে বেশ আয়েশ করেই শ্রীলঙ্কা সফর শেষ করেছে ভারত। আর দলের জয় নিশ্চিত করেছেন কোহলি নিজেই।১৭০ রান তাড়া করতে নেমে ৪২ রানে দুই উইকেট হারিয়েছিল সফরকারীরা। তবু ভারতীয় ড্রেসিংরুমে কোনো দুশ্চিন্তা ছড়ায়নি। কোহলি আছেন না! কবজির মোচরে অবিশ্বাস্য সব শট খেলে চাপ-টাপ সব আছড়ে ফেলেছেন মাঠে, মাঠের বাইরে। অন্যপ্রান্তে মনীশ পাণ্ডেও (৩৬ বলে ৫১*) দিলেন সর্বোচ্চ সহযোগিতা। তাতেই ম্যাচটা অনায়াসে বের করে নিলেন অধিনায়ক। জয় থেকে ১০ রান দূরে থাকা অবস্থায় আউট হয়েছেন ৮২ রানে। ৫৪ বলের ইনিংসে ছিল ৭ চার ও ১ ছক্কা। এই ইনিংসেই টি-টোয়েন্টিতে রান তাড়া করতে নেমে এক হাজার রান পূর্ণ হয়েছে কোহলির। গড়? সেটা রীতিমতো ‘ব্র্যাডম্যানীয়’-৮৪.৬৬!কোহলির এমন ইনিংসের আগে দিনের শুরুটা ভালোই ছিল শ্রীলঙ্কার। পাওয়ার প্লেতেই ৬০ রান তুলে বড় সংগ্রহের ইঙ্গিত দিচ্ছিল স্বাগতিক দল। কিন্তু দিলশান মুনাবিরার (২৯ বলে ৫৩) সঙ্গে তাল মিলিয়ে রান তুলতে পারেননি আর কেউ। ফলে অমন ভালো শুরু আর উদানার শেষের ঝড় (১০ বলে ১৯) রানও ১৭০ রানের বেশি এনে দিতে পারেনি শ্রীলঙ্কাকে।
