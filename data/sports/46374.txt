
শচীন টেন্ডুলকা​র নামটির সঙ্গে ‘ব্যাটিং গড় ১০’ কোনোভাবেই যায় না। কিন্তু পরিসংখ্যানই বলছে, টি-টোয়েন্টিতে রানের সম্রাটের ব্যাটিং গড় মাত্র ১০-ই। এটি অবশ্য আন্তর্জাতিক ম্যাচে। টেন্ডুলকার খেলেছেনই একটা টি-টোয়েন্টি, দক্ষিণ আফ্রিকার বিপক্ষে সেই ম্যাচে ১০ রান করে আউট হয়েছিলেন। ২০০৬ সালের ওই ম্যাচের পর আরও সাত বছর আন্তর্জাতিক ক্রিকেট খেললেও টেন্ডুলকার ভারতের টি-টোয়েন্টি দল থেকে সরিয়েই রেখেছিলেন নিজেকে।২০০৭ টি-টোয়েন্টি বিশ্বকাপজয়ী দলেও যেমন ছিলেন না। তবে ২০০৮ সাল থেকে শুরু হওয়া আইপিএলে নিয়মিতই খেলেছেন। সেখানেও ছিল তাঁর ব্যাটে রানের বন্যা। ২০১০ আর ২০১১ আইপিএলে মুম্বাই ইন্ডিয়ানসের অধিনায়ক হিসেবে তো একই আসরে ৫০০-এর বেশি রান করেছিলেন। টেন্ডুলকারের সেই রেকর্ডটাই ভেঙে দিলেন বিরাট কোহলি। প্রথম অধিনায়ক হিসেবে আইপিএলের তিনটি আসরে ৫০০-এর বেশি রান তোলা ব্যাটসম্যান এখন বেঙ্গালুরু অধিনায়ক।এই আসরে কোহলির নামের পাশে ৫৪১ রান। ২০১৩ আইপিএলে করেছিলেন ৬৩৪, যেটি অধিনায়ক হিসেবে এক আসরে সবচেয়ে বেশি রান তোলার রেকর্ডও। গত আইপিএলে কোহলি করেছিলেন ৫০৫। এক মৌসুমে ৫০০-এর বেশি রান তোলা বাকি দুই অধিনায়ক গৌতম গম্ভীর ও ডেভিড ওয়ার্নার। দুজনই করেছিলেন একটি আসরে।কোহলি প্রথম ব্যাটসম্যান হিসেবে এক আসরে দুটি সেঞ্চুরির রেকর্ডও করলেন। দুটি করে সেঞ্চুরি আর আছে ব্রেন্ডন ম্যাককালাম, ​শেন ওয়াটসন, ওয়ার্নার, এবি ডি ​ভিলিয়ার্স, অ্যাডাম গিলক্রিস্ট ও বীরেন্দর শেবাগের। তাঁরা অবশ্য এক আসরে করতে পারেননি। এর আগে টি-টোয়েন্টিতে সেঞ্চুরিই ছিল না কোহলির, এবার যে ফর্মে আছেন, কে জানে, সামনের ম্যাচগুলোতে আরও সেঞ্চুরি আসছে কি না। আইপিএলে মোট সেঞ্চুরির রেকর্ডটি অবশ্য এখনো বাকি সবার নাগালের বাইরে। ক্রিস গেইল করেছেন পাঁচটি সেঞ্চুরি।
