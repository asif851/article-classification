
আন্তর্জাতিক ক্রিকেটে বোলিং অ্যাকশন নিয়ে অভিযোগের যে ঝড় উঠেছে, তার ঝাপটা এসে লেগেছে চলতি চ্যাম্পিয়নস লিগ টি-টোয়েন্টি লিগেও। এবার তাতে যুক্ত হলো সুনীল নারাইনের নাম। এবারের চ্যাম্পিয়নস লিগে চতুর্থ বোলার হিসেবে প্রশ্ন উঠেছে কলকাতা নাইট রাইডার্সের বোলিং অ্যাকশন নিয়ে। পরশু ডলফিনসের বিপক্ষে কলকাতার ম্যাচে প্রশ্নবিদ্ধ হয়েছে তাঁর অ্যাকশন।এবারের চ্যাম্পিয়নস লিগে এর আগে লাহোরের মোহাম্মদ হাফিজ ও আদনান রসুল এবং ডলফিনসের প্রেনেলান সাবরায়েনের বোলিং অ্যাকশন নিয়ে প্রশ্ন উঠেছে। নারাইনের মতো ওই তিনজনও অফ স্পিনার। মূলত নারাইনের জোরের ওপর করা বলগুলোই সন্দেহের তালিকায়। চ্যাম্পিয়নস লিগের নিয়ম অনুযায়ী, নারাইন টুর্নামেন্টে খেলে যেতে পারবেন। তবে আবারও অভিযোগ উঠলে টুর্নামেন্টের বাকি ম্যাচগুলোতে আর খেলতে পারবেন না। এটি তাঁর আন্তর্জাতিক ক্যারিয়ারে কোনো প্রভাব ফেলবে না। ক্রিকইনফো।
