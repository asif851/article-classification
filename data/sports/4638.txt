
দিনের শেষ বলে জোরালো আবেদন বাংলাদেশের। মোসাদ্দেক হোসেনের বলটা সুরঙ্গা লাকমালের ব্যাট-প্যাড হয়েছে? আলিম দার সামনে-পেছনে মাথাও ঝাঁকালেন। আউট? পরক্ষণেই অবশ্য তিনি জানিয়ে দিলেন—না, আউট নয় এটি। ব্যাপারটা নিয়ে পুরোই বিভ্রান্ত বাংলাদেশ দল। অধিনায়ক মুশফিকুর রহিম রিভিউ নেন। থার্ড আম্পায়ারের সিদ্ধান্ত—আউট হননি লাকমাল।
খেলা শেষে সংবাদ সম্মেলনে আসা মোসাদ্দেক বললেন, দারের মাথা ঝাঁকানোটা আত্মবিশ্বাসীই করেছিল তাঁদের, ‘আম্পায়ারকে দেখে আমরা আত্মবিশ্বাসী ছিলাম, হয়তো সে আউট হয়েছে। উনি প্রথমে মাথা ঝাঁকিয়েছেন। আমরা ভেবেছি রিভিউ নিলে সুযোগ আছে আউট হওয়ার।’চতুর্থ দিন শেষে ২ উইকেট হাতে রেখে শ্রীলঙ্কা এগিয়ে আছে ১৩৯ রানে। বাংলাদেশের সামনে চ্যালেঞ্জিং স্কোর ছুড়ে দিতে চাইছে দিলরুয়ান পেরেরা-লাকমালের অবিচ্ছিন্ন নবম উইকেট জুটি (৩০)। মোসাদ্দেক আশাবাদী, কাল সকালেই বাংলাদেশ মুড়ে দিতে পারবে শ্রীলঙ্কার লেজ, ‘উইকেট যে খুব ভালো আছে তা নয়, খুব খারাপ তাও না। বড় বিষয় হচ্ছে যারা ব্যাটিং করছে তারা বিশেষজ্ঞ ব্যাটসম্যান নয়। এটা আমাদের সুবিধা। ভালো জায়গায় বোলিং করলে ওরা দ্রুত অলআউট হয়ে যাবে।’কত রানে শ্রীলঙ্কাকে আটকাতে পারলে বাংলাদেশের জন্য কলম্বো টেস্ট জেতা সহজ হবে? মোসাদ্দেকের লক্ষ্য, আর ২০ রানের মধ্যে স্বাগতিকদের গুটিয়ে দেওয়া, ‘ওদের রান (লিড) এখনো খুব বেশি হয়নি। ১৪০-এর মতো হয়েছে। আমরা চেষ্টা করব ওদের লিড ১৬০-এর মধ্যে বেঁধে রাখতে। সেটি হলে আমাদের জন্য জেতা কঠিন হবে না।’
