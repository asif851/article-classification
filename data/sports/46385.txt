
কবজির একটু মোচড়, এতটুকুই। এ দিয়েই সবার মাথা ঘুরিয়ে দিলেন সদ্য কৈশোর পেরোনো এক বোলার মুস্তাফিজুর রহমান। বিস্ময়ের ঘোর কাটতে না-কাটতেই দেখা গেল আইসিসির বর্ষসেরা ওয়ানডে দলে জায়গা করে নিয়েছেন মুস্তাফিজ, অভিষেকের ছয় মাস পেরোনোর আগেই। নির্মোহ বিচারকদের দৃষ্টিতেই যিনি বিশ্বসেরাদের একজন, মানুষের ভালোবাসায় তো তিনি বিজয়ী হবেনই। ক্রিকেট ওয়েবসাইট ইএসপিএনক্রিকইনফোর ভোটাভুটিতেও অন্যথা হয়নি। ওয়েবসাইটটির ব্যবহারকারীদের ভোটে বর্ষসেরা অভিষিক্ত ক্রিকেটার নির্বাচিত হয়েছেন মুস্তাফিজ।গত বছর পাকিস্তানের বিপক্ষে টি-টোয়েন্টি অভিষেক। শহীদ আফ্রিদি ও মোহাম্মদ হাফিজের উইকেট তুলে নিয়ে ইঙ্গিত দিয়েছিলেন ‘তিনি আসছেন’। ভারত হয়তো সেই ইঙ্গিতটি বুঝতে পারেনি। পরের সিরিজে মুস্তাফিজের ওয়ানডে অভিষেক হলো ভারতের বিপক্ষে, আর নতুন অভিষেকে মুস্তাফিজ আরও চমকে দিলেন বিশ্ব ক্রিকেটকে। প্রথম ম্যাচেই ৫ উইকেট নিয়ে জয়ের নায়ক। দ্বিতীয় ম্যাচে নেন ৬ উইকেট। অভিষেক সিরিজের তিন ম্যাচে সব মিলিয়ে তাঁর উইকেট ছিল ১৩টি। টেস্ট অভিষেকেও মুস্তাফিজ ছিলেন অনন্য। দক্ষিণ আফ্রিকার বিপক্ষে অভিষেক টেস্টেই ১ ওভারে ৩ উইকেটসহ মোট ৪ উইকেট নেন, পান ম্যাচসেরার পুরস্কার। সেরা ‘অভিষিক্ত’ হিসেবে মুস্তাফিজই যে পুরস্কার পাচ্ছেন সেটি তাই জানাই ছিল।সেরা অভিষিক্ত ছাড়া আরও সাতটি ক্যাটাগরিতে সাতজন ক্রিকেটারের হাতে তুলে দেওয়া হয়েছে ক্রিকইনফো পুরস্কার। ইয়ান চ্যাপেলের নেতৃত্বাধীন বিচারক কমিটি এই সাতজনকে বেছে নিয়েছেন। সেরা অধিনায়ক নির্বাচিত হয়েছেন নিউজিল্যান্ডের বিদায়ী অধিনায়ক ব্রেন্ডন ম্যাককালাম। টেস্টের সেরা ব্যাটিং নৈপুণ্যের পুরস্কার পেয়েছেন নিউজিল্যান্ডের কেন উইলিয়ামসন। এই দুই ক্যাটাগরিতে মনোনীত হয়েছিলেন বাংলাদেশের মাশরাফি মুর্তজা ও তামিম ইকবাল। এ ছাড়া স্টুয়ার্ট ব্রড পেয়েছেন টেস্টের সেরা বোলিংয়ের পুরস্কার। এবি ডি ভিলিয়ার্স পাচ্ছেন ওয়ানডেতে সেরা ব্যাটিং নৈপুণ্যের পুরস্কার। টিম সাউদি পেয়েছেন ওয়ানডেতে সেরা বোলিং নৈপুণ্যের পুরস্কার। টি-টোয়েন্টির সেরা ব্যাটিং ও বোলিংয়ের পুরস্কার পেয়েছেন ক্রিস গেইল ও ডেভিড ভিসে। ক্রিকইনফো।
