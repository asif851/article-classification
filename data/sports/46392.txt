
বান্ধবী রিভা স্টিনক্যাম্পকে হত্যার দায়ে ৬ বছরের জেল হয়েছে অস্কার পিস্টোরিয়াসের। বুধবার প্রিটোরিয়ার এক আদালত হয়েছে ‘ব্লেড রানার’ খ্যাত দক্ষিণ আফ্রিকার অ্যাথলেটকে এই দণ্ড দেন।২০১৩ সালে ১৪ ফেব্রুয়ারি বিশ্ব ভালোবাসা দিবসের রাতে বান্ধবী স্টিনক্যাম্পকে নিজের বাড়িতে গুলি করে হত্যা করেছিলেন পিস্টোরিয়াস।স্টিনক্যাম্প হত্যা মামলায় দক্ষিণ আফ্রিকার আদালতের দেওয়া প্রথম রায়ে অনিচ্ছাকৃত হত্যার কথা বলা হয়েছিল। হত্যাকাণ্ড ‘পরিকল্পিত’ না হলেও পিস্টোরিয়াসের গুলিতেই স্টিনক্যাম্পের মৃত্যু হওয়ায় তাকে পাঁচ বছরের কারাদণ্ড দিয়েছিলেন বিচারক। পরে ওই রায়ের বিরুদ্ধে আপিল করে রাষ্ট্রপক্ষ। গত ​বছর ডিসেম্বরে আপিল শুনানি শেষে সুপ্রিম কোর্টের বলা হয়, অনিচ্ছাকৃত নরহত্যা নয়, পিস্টোরিয়াস রিভা স্টিনক্যাম্পকে জেনেশুনেই হত্যা করেছিলেন। এই অপরাধে দক্ষিণ আফ্রিকার প্রচলিত আইনে পিস্টোরিয়াসের ১৫ বছর কারাদণ্ড হওয়ার কথা। কিন্তু আজ এক ঘণ্টার শুনানি শেষে আজ বিচারক থোকোজাইল মাসিপা পিস্টোরিয়াসের ছয় বছরের কারাদণ্ডের রায় ঘোষণা করলেন।পিস্টোরিয়াস দাবি ছিল, ঘরে কারও অনধিকার প্রবেশ হয়েছে মনে করেই তিনি গুলি চালিয়েছিলেন। সেই গুলিতে যে বান্ধবী স্টিনক্যাম্পের শরীরে লাগবে, সেটা তিনি ভাবতেও পারেননি। বুধবার প্রিটোরিয়ার আদালতে বিচারক পিস্টোরিয়াসের এই দাবির পক্ষে তথ্যপ্রমাণ পাওয়ার কথা উল্লেখ করেই তাঁর সাজা ১৫ বছরের অর্ধেকেরও কম সময়ে নামিয়ে আনেন।
অনিচ্ছাকৃত হত্যার অভিযোগে ২০১৪ সালের অক্টোবরে পিস্টোরিয়াসকে দোষী সাব্যস্ত করে পাঁচ বছরের কারাদণ্ড দিয়েছিলেন নিম্ন আদালত। পরে রাষ্ট্রপক্ষের আপিলের পর গত বছরের শেষ দিকে আগের রায় বদলে পিস্টোরিয়াসকে সরাসরি হত্যার দায়ে দোষী সাব্যস্ত করেন উচ্চ আদালত। ২০১৩ সালে বিশ্ব ভালোবাসা দিবসেই ভালোবাসার মানুষটিকে গুলি করে খুন করেছিলেন পিস্টোরিয়াস। চোর ভেবে গুলি করেছি—সুস্থ-সবল অ্যাথলেটদের সঙ্গে প্রতিযোগিতা করে হইচই ফেলা ‘ব্লেড রানারের’ দাবি ছিল এমনটাই। ট্রায়াল কোর্টের বিচারক থোকোজাইল মাসিপা পিস্টোরিয়াসের দাবি মানলেও সুপ্রিম কোর্ট তাঁর দাবি মানেননি। আপিলের রায়ে বিচারপতি এরিক লিচ লিখেছিলেন, ‘ঘটনাটি শেক্‌সপিয়ারের ট্র্যাজেডির মতো মর্মান্তিক। বিচারবুদ্ধিসম্পন্ন একজন মানুষ কী করে ভারী আগ্নেয়াস্ত্র দিয়ে অন্য এক মানুষকে গুলি করে! অনিচ্ছাকৃত হত্যা নয়, অভিযুক্তকে হত্যাকাণ্ডের দায়েই দোষী সাব্যস্ত করা উচিত ছিল।’তবে এত কিছুর পরেও ১৫ বছরের জায়গায় ৬ বছরের জেল হওয়ায় পিস্টোরিয়াস নিজেকে ভাগ্যবান দাবি করতেই পারেন। এএফপি, রয়টার্স।
