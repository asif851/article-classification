
ম্যাচ তখনো ঠিকমতো শুরুও হয়নি। এ অবস্থায় কি বলা যায়—ম্যাচটা জেতার জন্য অমুক দলকে অভিনন্দন! এ কাণ্ডটাই করেছে আফগানিস্তানে মার্কিন দূতাবাস। বাংলাদেশ-আফগানিস্তান ম্যাচ শুরু হতে না হতেই আফগানদের ‘জিতিয়ে’ দিয়েছে আমেরিকা!
টসে জিতে ব্যাটিংয়ে নামা বাংলাদেশের ইনিংসই তখন কেবলই শুরু হয়েছে। ১০ ওভার খেলা হয়েছে কি হয়নি। ম্যাচ শেষ হতে ঢের বাকি। আর সে সময়ই আফগানিস্তানে মার্কিন দূতাবাস টুইট করেছে, ‘ক্রিকেট বিশ্বকাপে বাংলাদেশের বিপক্ষে আফগানিস্তানের বিজয়ে অভিনন্দন’। এমন অদ্ভুত টুইট! বোঝাই যাচ্ছে, কাবুলে আফগান দূতাবাসের আমেরিকান কর্মকর্তাদের ক্রিকেটের ক-খ এখনো শিখতে বাকি।
এই টুইট বেশ শোরগোল ফেলে দেয়। কিছুক্ষণের মধ্যেই ৩০০-র বেশি রিটুইট হয়। স্বাভাবিকভাবে বেশির ভাগই এমন টুইটের জন্য বিদ্রূপ করার সুযোগ ছাড়েনি। একজন তো এমনও মন্তব্য করেছেন, ‘তোমরা কি ম্যাচ পাতিয়েছ যে ম্যাচের শুরুতেই জানো, কাকে অভিনন্দন জানাতে হবে?’কিছু একটা যে ভুল হয়েছে, সেটা বুঝতে মার্কিন দূতাবাসের এক ঘণ্টা সময় লেগেছে। তখনো টুইটটা ছিল। এরপর ভুল বুঝতে পেরে টুইটটা সরিয়ে নিয়ে নতুন টুইট করে মার্কিন দূতাবাস লিখেছে, ‘আগেরটি অসময়ে পোস্ট করা হয়েছে। তবে তার পরও আমরা বিশ্বকাপে আফগানিস্তান দলকে উৎসাহ দিয়ে যাব।’ তথ্যসূত্র: এএফপি।
