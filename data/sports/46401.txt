
কে হায় হৃদয় খুঁড়ে বেদনা জাগাতে ভালোবাসে! ররি ম্যাকইলরয় পুরোনো প্রেমিকার স্মৃতিটা নিশ্চয়ই ভুলে যেতে চাইছেন। কিন্তু চাইলে কী হবে, টেনিস খেলোয়াড় ক্যারোলিন ওজনিয়াকির ছায়া যেন তাঁর পিছু ছাড়তেই চাইছে না! পরশু জন্মভূমি উত্তর আয়ারল্যান্ডে একটা রাগবি ম্যাচ দেখতে গিয়েছিলেন বিশ্বের এক নম্বর এই গলফার। খেলার বিরতির সময় বিবিসিকে একটা সাক্ষাৎকার দিচ্ছিলেন। লাউডস্পিকারে বাজছিল গান। দায়িত্বে যিনি ছিলেন, তাঁর মাথায় হঠাৎ খেলে গেল দুষ্টুবুদ্ধি। বেজে উঠল নিল ডায়মন্ডের ‘সুইট ক্যারোলিন’। ম্যাকইলরয়ের ঠিক পেছনেই একদল দর্শক ছিল, তারাও সমস্বরে গলা মেলাল গানটার সঙ্গে। ম্যাকইলরয়ের কানে সেটা নিশ্চিতভাবেই পৌঁছে গিয়ে থাকবে। মুখে অবশ্য হাসি ধরে রাখার চেষ্টা করছিলেন। কিন্তু তাতে কি আর বেদনা আড়াল করা যায়! এএফপি, মেইল অনলাইন।
