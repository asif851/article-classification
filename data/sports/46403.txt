
বিশ্বকাপে ইতালির ডিফেন্ডার জর্জো কিয়েলিনিকে কামড়ে দিয়ে চার মাসের জন্য নিষিদ্ধ হয়েছেন উরুগুয়ে ফরোয়ার্ড লুইস সুয়ারেজ। ওই ম্যাচের দুই দিন পর ২৬ জুন থেকে শুরু হওয়া নিষেধাজ্ঞাটা শেষ হবে আগামী ২৫ অক্টোবর। এরই মধ্যে লিভারপুল ছেড়ে বার্সেলোনায় যোগ দেওয়া সুয়ারেজ তাই নতুন ক্লাবের হয়ে এর আগে লা লিগার কোনো ম্যাচে খেলতে পারবেন না। গতকাল ঘোষিত লা লিগার সূচি অনুযায়ী নতুন মৌসুমের প্রথম এল ক্লাসিকোটা হবে ২৬ অক্টোবর সান্তিয়াগো বার্নাব্যুতে। নিষেধাজ্ঞা শেষ হওয়ার পরের দিনই তাই রিয়াল মাদ্রিদের বিপক্ষে ম্যাচ দিয়ে বার্সেলোনার হয়ে স্বপ্নের মতো অভিষেক হওয়ার সুযোগ থাকছে সুয়ারেজের। উরুগুইয়ান স্ট্রাইকারকে বার্সা কোচ লুইস এনরিকে সেই সুযোগটা দেন কি না, এখন সেটাই দেখার অপেক্ষা। এএফপি।
