
গুগল বাংলাদেশে এই বছর সবচেয়ে বেশি খোঁজা হয়েছে, এমন ব্যক্তিদের তালিকায় সবার ওপরে নাম মুস্তাফিজুর রহমান। গুগল ভারতের শীর্ষেও আছেন এক ক্রিকেটার, বিরাট কোহলি। দেশের এত এত রথী মহারথীদের ডিঙিয়ে সবার আগ্রহের কেন্দ্রবিন্দুতে নিজেকে দেখে চমকে গেছেন কোহলি। নিজেরই নাকি বিশ্বাস হচ্ছে না।গতকাল ভারতের ক্রীড়াবিদদের মধ্যে গুগলে সবচেয়ে বেশিবার খোঁজা হয়েছে এমন তারকাদের নাম প্রকাশ করা হয়েছে। সেখানেই দেখা গেল শচীন টেন্ডুলকার কিংবা মহেন্দ্র সিং ধোনিকেও ডিঙিয়ে একে চলে এসেছেন কোহলি। এমনকি দুই জনপ্রিয় ফুটবলার লিওনেল মেসি ও ক্রিস্টিয়ানো রোনালদোর চেয়েও এখানে এগিয়ে আছেন তিনি। নিজের টুইটার অ্যাকাউন্টে এ নিয়ে মজাও করলেন, ‘আমার বিশ্বাসই করতে পারছি না আমাকেই সবচেয়ে বেশি খোঁজা হয়েছে। আমি নির্ঘাত লুকোচুরিতে বেশ ভালো। আমাকে ভালোবাসার জন্য সবাইকে ধন্যবাদ। আমি ধন্য।’গুগলে খোঁজাখুঁজিতে কোহলি পেছনে ফেলেছেন মেসি, রোনালদোকেও। কোহলির প্রতি হঠাৎ এত আগ্রহের পেছনে দুটি কারণ দেখছেন বিশ্লেষকেরা। এ বছরই ধোনির কাছ থেকে টেস্ট দলের অধিনায়কত্ব বুঝে পেয়েছেন। দায়িত্ব পেয়ে দলকে দুটি সিরিজও জিতিয়েছেন। সঙ্গে বলিউড নায়িকা আনুশকা শর্মার সঙ্গে প্রেমের সম্পর্কও মানুষকে আগ্রহী করেছে গুগলে গিয়ে কোহলির নাম লিখে খুঁজতে। এই দুয়ে মিলিয়েই ভারতীয়দের আগ্রহের কেন্দ্রে ছিলেন তিনি।তবে খেলোয়াড়দের মধ্যে শীর্ষে থাকলেও সব অঙ্গন মিলিয়ে কিন্তু কোহলি সেরা দশেও ঢুকতে পারেননি, বাংলাদেশে যেটি পেরেছেন মুস্তাফিজ। ভারতে এই তালিকার সেরা দশে শাহরুখ খান, সালমান খান, ক্যাটরিনা কাইফ, দীপিকা পাড়ুকোন, আলিয়া ভাটদের মতো বলিউড তারকাদেরই প্রাধান্য। এই তালিকার সেরা দশের দশ নম্বরে আছেন ভারতের প্রধানমন্ত্রী নরেন্দ্র মোদি। আর একে? সানি লিওন!
গুগল ভারতে সবচেয়ে বেশি খোঁজা হয়েছে যে পাঁচজন খেলোয়াড়কে-১. বিরাট কোহলি২. লিওনেল মেসি৩. শচীন টেন্ডুলকার৪. এমএস ধোনি৫. ক্রিস্টিয়ানো রোনালদো
