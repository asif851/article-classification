
তিনি ভারতীয় ক্রিকেটের সমার্থক। দুই যুগ ধরে ক্রিকেট মাঠে দ্যুতি ছড়িয়ে বড়সড় সব রেকর্ডই নিজের করে নিয়েছেন। সেই শচীন টেন্ডুলকারের দিক থেকেই কিনা মুখ ফিরিয়ে নিল ভারতীয় বিমানবাহিনী!জিনিউজের খবর, শচীনকে ‘শুভেচ্ছাদূত’ থেকে সরিয়ে দিয়েছে বিমানবাহিনী। লিটল মাস্টার প্রত্যাশা পূরণ করতে পারেননি বলেই এই সিদ্ধান্ত।২০১০ সালের সেপ্টেম্বরে শচীনকে সম্মানসূচক ‘গ্রুপ ক্যাপ্টেন’ মর্যাদা দেয় ভারতীয় বিমানবাহিনী। প্রথম ভারতীয় ক্রীড়াবিদ তো বটেই, বিমানবাহিনীর  সঙ্গে সংশ্লিষ্ট নন কিংবা এ ধরনের কোনো প্রশিক্ষণও নেই এমন ব্যক্তিদের মধ্যে এই মর্যাদা প্রথম পেয়েছিলেন লিটল মাস্টার। আশা ছিল, নিজের তারকাখ্যাতি কাজে লাগিয়ে বিমানবাহিনীতে তরুণদের আকৃষ্ট করতে পারবেন আন্তর্জাতিক ক্রিকেটের সর্বোচ্চ রান ও সেঞ্চুরির মালিক। কিন্তু সেই প্রত্যাশা পূরণ হয়নি। তাই দুই বছর যেতে না যেতেই টেন্ডুলকারের সেই মর্যাদা কেড়ে নিল বিমানবাহিনী।জাতীয় জীবনে গুরুত্বপূর্ণ অবদান রাখার স্বীকৃতি হিসেবে সশস্ত্র বাহিনীতে সম্মানসূচক পদবি দেওয়ার রেওয়াজ আছে ভারতে। সেই অনুযায়ী রাষ্ট্রপতি প্রতিভা পাতিল বিমানবাহিনীতে শচীনের অন্তর্ভুক্তি অনুমোদন করেন। এর আগে ২০০৮ সালে ক্রিকেটারদের মধ্যে সাবেক বিশ্বকাপজয়ী অধিনায়ক কপিল দেবকে ভারতীয় সেনাবাহিনীর সম্মানসূচক লেফটেন্যান্ট কর্নেল পদে নিয়োগ দেওয়া হয়।
 
