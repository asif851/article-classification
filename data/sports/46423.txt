
ভাষাচর্চা খেলোয়াড়দের কাজ নয়। ময়দানি লড়াইয়ে পারফরম্যান্স করাই তাঁদের কাজ। অনেকে আবার খেলার বাইরেও নানা ব্যাপারে দক্ষ। রজার ফেদেরারের কথাই ধরুন, টেনিসের সঙ্গে পাল্লা দিয়ে তাঁর ভাষাচর্চা চলছে। রেকর্ড ১৯ গ্র্যান্ডস্লাম ট্রফিজয়ী এ সুইস একটা-দুটো নয়, আট-আটটি ভাষায় কথা বলতে জানেন!
কুড়িতম গ্র্যান্ডস্লাম ট্রফির খোঁজে ফেদেরার এবার পা রেখেছেন অস্ট্রেলিয়ান ওপেনে। মেলবোর্নের ৪০ ডিগ্রি সেলসিয়াস তাপমাত্রা তাঁকে ভোগালেও তৃতীয় রাউন্ডে উঠতে কোনো সমস্যা হয়নি ফেদেরারের। ম্যাচ শেষে যথারীতি তিন-চারটি ভাষায় সংবাদ সম্মেলন করে থাকেন ৩৬ বছর বয়সী এ কিংবদন্তি। প্রতিযোগিতামূলক টেনিসে এ পর্যন্ত ১৩৮৩ ম্যাচ খেলা ফেদেরারকে কিন্তু সংবাদ সম্মেলনে নানা ভাষায় কথা বলা বেশ উপভোগ করেন। তাঁর ভাষায়, ব্যাপারটা টেনিসের সার্ভ ফিরিয়ে দেওয়ার মতোই, ‘আর তাই নানা ভাষায় কথা বলটা উপভোগ করি।’
সুইজারল্যান্ডে জন্ম নেওয়ায় ফেদেরারের মাতৃভাষা সুইস-জার্মান। এ ছাড়াও জার্মান, ফ্রেঞ্চ ও ইংরেজিতে অনর্গল কথা বলতে পারেন অস্ট্রেলিয়ান ওপেনে পাঁচবারের এ চ্যাম্পিয়ন। পাশাপাশি শিখেছেন ইতালিয়ান, স্প্যানিশ ও সুইডিশ ভাষা। তাঁর মা দক্ষিণ আফ্রিকান হওয়ায় আফ্রিকান ভাষাটাও রপ্ত করেছেন ফেদেরার। টেনিস কোর্টের বাইরে ফেদেরারকে তাই ছোটখাটো ‘ভাষাবিদ’ তো বলাই যায়!
