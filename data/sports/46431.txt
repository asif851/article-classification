
যে ১৯টি বিশ্বকাপ এ পর্যন্ত অনুষ্ঠিত হয়েছে, সেগুলো ভাগ করে নিয়েছে মাত্র ৮টি দল। বলাই বাহুল্য, সে দলগুলো সবই ইউরোপ আর লাতিন আমেরিকার। এশিয়ার দলগুলো বিশ্বকাপে বরাবরই ‘ব্যাকবেঞ্চার’! প্রথম রাউন্ড পেরোনোই যাদের কাছে বড় ‘সাফল্য’ হিসেবে বিবেচিত! তবে ‘ব্লু সামুরাই’ তারকা কেইসুকে হোন্ডা এবার বিশ্বকাপে বড় কিছু করার আশায় দিন গুনছেন।হোন্ডা বললেন, ‘বিশ্বকাপে চমক দেখানোর জন্য মুখিয়ে আছি। এখন কেবল আমাদের ধরনের ওপর আস্থা রাখতে হবে। বিশ্বকাপে আমরা দেখিয়েই দেব।’ তবে মুখে যাই বলুন না কেন, বাজে একটা সময়ই যাচ্ছে কেইসুকে হোন্ডার। সিএসকেএ মস্কো থেকে জানুয়ারিতে এসি মিলানে যোগ দেওয়ার পর গোল করেছেন মাত্র একটি।তবে জাপানের কোচ আলবার্তো জাকেরনির আস্থা অটুটই আছে এই অ্যাটাকিং মিডফিল্ডারের ওপর। জাপানের বিশ্বকাপ দলে কোচ রেখেছেন তাঁকে। আর এ সুযোগটাই কাজে লাগাতে চান হোন্ডা, ‘প্রতি চার বছরে একবারই আসে বিশ্বকাপ। পরবর্তী বিশ্বকাপে থাকতে পারবেন কিনা, স্কোয়াডে থাকা কোনো খেলোয়াড়ের সে নিশ্চয়তা নেই। এটিই শেষ মেনে চ্যালেঞ্জ নিতে প্রস্তুত আছি।’ বিশ্বকাপ মিশনে জাপান অবশ্য তুলনামুলক সোজা গ্রুপই পাচ্ছে। কলম্বিয়া, আইভরিকোস্ট ও গ্রিসের গ্রুপে জাপান বিশ্বকাপ শুরু করবে ১৪ জুন, আইভরিকোস্টের সঙ্গে ম্যাচ দিয়ে। রয়টার্স।
