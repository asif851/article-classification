
ব্রাজিল কোপা আমেরিকা থেকে বিদায় নিয়েছে ঠিকই, কিন্তু এই বিদায় ‘ফুটবল খেলে নয়’। বিতর্কিত গোলে পেরুর কাছে ১-০ গোলে হেরে যাওয়ার পর এমন মন্তব্যই করেছেন কোচ কার্লোস দুঙ্গা। এই পরাজয়ে এবারের কোপা আমেরিকায় গ্রুপ পর্ব থেকেই বিদায় নিল আটবারের চ্যাম্পিয়ন ব্রাজিল।ড্র হলেই চলত ব্রাজিলের। কিন্তু ম্যাচের বেশির ভাগ সময়ে দাপটের সঙ্গে খেলেও শেষ পর্যন্ত বিতর্কিত হার। এটাই মানতে পারছেন না দুঙ্গা। ব্রাজিল কোচ বলেছেন, ‘আজ কী হয়েছে, তা সবাই দেখেছে। কিন্তু সবাই যা দেখেছে, সেটা বদলানোর ক্ষমতা আমাদের হাতে নেই।’এই হাতই সর্বনাশ করেছে ব্রাজিলের। ৭৫ মিনিটে উইং থেকে আন্দি পোলোর দুর্দান্ত এক ক্রস করেছিলেন। সেই ক্রসে ব্রাজিল গোলরক্ষক অ্যালিসন যেন স্রেফ হতবুদ্ধি হয়ে গেলেন। ‘কী করি আজ ভেবে না পাই’ ভঙ্গিতে দাঁড়িতে থাকা গোলরক্ষককে দর্শক বানিয়ে গোল করেন রুইদিয়াজ। কিন্তু রিপ্লেতে দেখা গেছে, ক্রসটা রিসিভ করার সময় ঊরু আর হাত দুটিই ব্যবহার করেছেন। সেখান থেকেই গোল।মাঠে রীতিমতো গ্যাঞ্জাম বেধে যায়। রেফারি আন্দ্রেস কুনহা কানে বসানো হেডফোন দিয়ে কথা বললেন। কথা বললেন সহকারীদের সঙ্গে। কিন্তু এবারের কোপায় ভিডিও রেফারি নেই। ফলে চার মিনিট ধরে কথা বলেও রেফারি শেষ পর্যন্ত আগের সিদ্ধান্তই বহাল রাখেন।দুঙ্গার প্রশ্ন, ‘বুঝতে পারছি না, চার মিনিট ধরে কথা বলার পর রেফারি আর সহকারী রেফারি বিষয়টা ঠিকই করতে পারলেন না। যদি তা না করাই হবে, তাহলে চার মিনিট ধরে কথা বলার মানে কী? ব্রাজিল বিদায় নিয়েছে, কিন্তু এই বিদায় ফুটবল খেলে নয়।’তাহলে কিসের জন্য ব্রাজিলের বিদায়? দুঙ্গার কথার না–বলা অংশটার মধ্যেই লুকিয়ে আছে উত্তর।
