
টি-টোয়েন্টি বিশ্বকাপ জয়ের পর উদ্দাম উদ্‌যাপন, নিজেদের অন্তরের ক্ষোভ উগরে দেওয়া কিংবা মারলন স্যামুয়েলসের সেই পা টেবিলে তুলে সংবাদ সম্মেল—আইসিসি কোনোটাকেই ভালোভাবে নেয়নি। গত রোববার দুবাইয়ে আইসিসির বৈঠকে টি-টোয়েন্টি বিশ্বকাপে জয়ের পর ক্যারিবীয় ক্রিকেটারদের আচরণকে ‘ক্রিকেটের প্রতি অবমাননা’ বলে অভিহিত করা হয়েছে।
ক্রিকেটের সর্বোচ্চ সংস্থা এ ব্যাপারে ক্যারিবীয় ক্রিকেটারদের বিরুদ্ধে শাস্তিমূলক ব্যবস্থা গ্রহণের চিন্তাভাবনাও করছে বলে জানা গেছে। এক বিবৃতিতে বলা হয়েছে, টি-টোয়েন্টি বিশ্বকাপ জয়ের পর কয়েকজন ক্যারিবীয় ক্রিকেটারের আচরণ, মন্তব্য মোটেও যথার্থ ছিল না। টি-টোয়েন্টি বিশ্বকাপের একটি সফল আয়োজন ও প্রতিযোগিতার একটি চমৎকার ফাইনালের আনন্দ ক্যারিবীয় ক্রিকেটারদের আচরণের কারণে কিছুটা হলেও ম্লান হয়ে গেছে।ওয়েস্ট ইন্ডিজ ক্রিকেট বোর্ড অবশ্য তাদের খেলোয়াড়দের এই আচরণের জন্য আইসিসির বৈঠকে ক্ষমা প্রার্থনা করেছে।টি-টোয়েন্টি বিশ্বকাপ জয়ের পর ওয়েস্ট ইন্ডিজ অধিনায়ক ড্যারেন স্যামি ওয়েস্ট ইন্ডিজ ক্রিকেট বোর্ডের কড়া সমালোচনা করেন। তিনি বলেছিলেন, ‘আমাদের মধ্যে অনেক সমস্যা ছিল। আমাদের ক্রিকেট বোর্ড আমাদের অসম্মান করেছে বলেই আমরা মনে করি। এখনো পর্যন্ত বোর্ডের তরফ থেকে কেউ আমাদের সঙ্গে কথা বলেনি, যা অত্যন্ত হতাশার।’ সেদিন স্যামুয়েলস সংবাদ সম্মেলনে টেবিলের ওপরে পা তুলে বসেছিলেন।আইসিসি মনে করে, ক্যারিবীয় ক্রিকেটাররা যে ধরনের কথাবার্তা বলেছেন, তার উপযুক্ত সময় ওটা ছিল না। মন্তব্যগুলোও ছিল অসম্মানজনক। সূত্র: ক্রিকেট অস্ট্রেলিয়া।
