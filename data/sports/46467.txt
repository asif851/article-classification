
ভারতের বিপক্ষে প্রস্তুতি ম্যাচের ব্যাটিং-ব্যর্থতা খুব বড় করে দেখতে চান না বাংলাদেশের কোচ চন্ডিকা হাথুরুসিংহে। এটিকে নেহাতই এক ‘প্রস্তুতি ম্যাচে’র বাইরে কিছু ভাবতে রাজি নন এই লঙ্কান কোচ। ভারতের ৩২৪ রানের জবাবে ৮৪ রানে অলআউট হয়ে যাওয়াটাও চ্যাম্পিয়নস ট্রফির আগে খুব বড় কিছু মনে হচ্ছে না তাঁর।
হাথুরু অবশ্য স্বীকার করেছেন, ‘অবশ্যই এটা আত্মবিশ্বাসে আঘাত করবে, তবে সেটা খুব বেশি নয়।’হাথুরুসিংহে এখন ইংল্যান্ডের বিপক্ষে ম্যাচটি নিয়েই ভাবছেন, ‘ইংল্যান্ডের বিপক্ষে ম্যাচটি আমাদের জন্য খুব গুরুত্বপূর্ণ। চ্যাম্পিয়নস ট্রফির প্রথম ম্যাচ, বিরাট বড় এক লড়াই।’ভারতের বিপক্ষে ম্যাচটি বাদ দিলে বাংলাদেশের কোচের আত্মবিশ্বাসের জায়গা আয়ারল্যান্ডের ত্রিদেশীয় সিরিজ। আর সে প্রতিযোগিতায় নিউজিল্যান্ডের বিপক্ষে জয়ই, ‘এই ম্যাচ বাদে আমাদের প্রস্তুতি বেশ ভালো। সে কারণে আমরা আত্মবিশ্বাসীও।’ইংল্যান্ডের বিপক্ষে ম্যাচের আগে ২০১৫ বিশ্বকাপে অ্যাডিলেডের সে ম্যাচটি স্বাভাবিকভাবেই সামনে চলে আসে। ইংল্যান্ড ও বাংলাদেশ—দুই দলেই অ্যাডিলেডের ম্যাচটিতে মাঠে নামা বেশ কয়েকজন খেলোয়াড় থাকছেন। তবে সবচেয়ে বেশি মনোযোগটা বোধ হয় থাকবে মাহমুদউল্লাহর ওপরই। তাঁর অনন্য এক সেঞ্চুরিতেই তো সেদিন ইংলিশদের বিপক্ষে জয়ের রসদ পেয়েছিল বাংলাদেশ। আর যে জয় বাংলাদেশকে নিয়ে গিয়েছিল বিশ্বকাপের কোয়ার্টার ফাইনালে।বিশ্বকাপের পরেও ঘরের মাঠে ইংল্যান্ডের বিপক্ষে হাড্ডাহাড্ডি লড়াই হয়েছে বাংলাদেশের। বাংলাদেশ সফরে টেস্ট ও ওয়ানডে—দুই সংস্করণেই হারের স্বাদ পেয়েছে ইংলিশরা। যদিও কন্ডিশন সেবার ইংল্যান্ডের বিপক্ষে ছিল, এবার বিপক্ষে বাংলাদেশের।হাথুরু বলেছেন, ‘অতীতের যেকোনো ভালো পারফরম্যান্স আপনাকে আত্মবিশ্বাসী করতে পারে, তবে সেটা খুবই সীমিত। প্রতিটা ম্যাচ নতুন করে শুরু করতে হয়। প্রতিটা ম্যাচই ভিন্ন। সুতরাং ইংল্যান্ডের বিপক্ষে ম্যাচটিতে আমাদের একটা ভালো শুরু খুবই প্রয়োজন। আমাদের মনোযোগ এখন সে ম্যাচ ঘিরেই।’ সূত্র: এএফপি
