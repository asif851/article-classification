
তিন বিদেশি ফুটবলারকে নাগরিকত্ব দেওয়ার প্রাথমিক প্রক্রিয়াটা আগেই সেরে রেখেছিল বাংলাদেশ ফুটবল ফেডারেশন। গিনির স্ট্রাইকার ইসমাইল বাঙ্গুরা, নাইজেরিয়ার কিংসলে চিগোজি এবং ঘানার ডিফেন্ডার সামাদ ইউসুফের নাগরিকত্ব প্রাপ্তির আবেদনপত্রের সঙ্গে প্রয়োজনীয় কাগজপত্রও ছিল তৈরি। স্বরাষ্ট্র মন্ত্রণালয়ে গতকাল এ-সংক্রান্ত কাগজপত্র জমা দেওয়ার কথা ছিল বাফুফের। এ জন্য তিনজনের আবেদন ফি বাবদ ১২ হাজার টাকা জমা দিতে সোনালী ব্যাংকে গিয়েছিলেন বাফুফের কর্মী। কিন্তু দুপুরে ব্যাংক থেকে ওই কর্মীকে ফিরিয়ে আনা হয়। তিন বিদেশিকে নাগরিকত্ব দিয়ে জাতীয় দলে খেলানোর সিদ্ধান্ত থেকে যে হঠাৎ করেই সরে এসেছে বাফুফে।অথচ গত পরশুই বাফুফে সভাপতি কাজী সালাউদ্দিন বিদেশিদের জাতীয় দলে খেলানোর পক্ষে দেখিয়েছিলেন নানা যুক্তি। কী এমন ঘটল যে এক দিন পরই পুরো ১৮০ ডিগ্রি ঘুরে গেলেন? মুঠোফোনে বাফুফে সভাপতি জানালেন, ‘সুযোগ থাকলে ভালো বিদেশিদের জাতীয় দলে খেলানোয় আমি কোনো সমস্যা দেখি না। তবে এটি নিয়ে অনেক আলোচনা-সমালোচনা হচ্ছে বলে চূড়ান্ত সিদ্ধান্ত নেওয়ার আগে আরেকটু চিন্তাভাবনা করতে চাইছি। এ কারণেই আপাতত উদ্যোগটা স্থগিত রাখা হচ্ছে।’তিন বিদেশির মধ্যে সবচেয়ে আলোচিত ইসমাইল বাঙ্গুরার সঙ্গে যোগাযোগ করা হলে তিনি বললেন, ‘আমি জানি এই সিদ্ধান্তের কথা। বাফুফের একজন কর্মকর্তা কাল (পরশু) রাতেই আমাকে এটা জানিয়েছিলেন। বাফুফের এই সিদ্ধান্তকে আমি সম্মান জানাচ্ছি। পরিকল্পনাটা হয়তো বাংলাদেশের ফুটবলের জন্য ভালোই হবে। এর বেশি কিছু আমি বলব না।’ একেবারে শেষ মুহূর্তে উদ্যোগটা থমকে গেলেও বাঙ্গুরার মনে আগে থেকেই এ নিয়ে একটা সংশয় কাজ করছিল, ‘এ ধরনের কোনো খুশির সংবাদ সাধারণত আমার স্ত্রী-সন্তানদের আগে জানাই। কিন্তু বিষয়টি প্রাথমিক অবস্থায় ছিল এবং শতভাগ নিশ্চিত না হয়ে কখনোই তাদের জানাতে চাইনি। এখন তো আর তাদের কিছু বলতেই পারব না। কেননা, ফেডারেশন আমাদের নাগরিকত্ব দিয়ে খেলানোর সিদ্ধান্ত থেকে সরে এসেছে।’
