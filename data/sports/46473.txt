
স্কিং করতে গিয়ে মারাত্মক আহত হয়েছেন সাতবার ফর্মুলা ওয়ান চ্যাম্পিয়ন মাইকেল শুমাখার। ফ্রেঞ্চ আলপসের মেরিবেলে মাথায় মারাত্মক ব্যথা পান ৪৪ বছর বয়সী শুমাখার। হেলমেট থাকা সত্ত্বেও মাথায় পাথরের আঘাত পান তিনি। রোববার স্থানীয় সময় বেলা ১১টা সাত মিনিটে এ দুর্ঘটনার শিকার হন তিনি।আহত হওয়ার সাত মিনিটের মধ্যেই তাঁকে উদ্ধার করে হেলিকপ্টারে স্থানীয় হাসপাতালে নেওয়া হয়। এখন ফ্রেঞ্চ আলপসের গ্রেনবলের সিএইচইউ নোর্দ হাসপাতালে কোমায় রয়েছেন। ফর্মুলা ওয়ান কিংবদন্তির মস্তিষ্কে দ্রুত অপারশনের সিদ্ধান্ত নেন চিকিত্সকেরা। হাসপাতালে তাঁর স্ত্রী ও দুই সন্তান উপস্থিত ছিলেন। হাসপাতালের ডেপুটি ডিরেক্টর মার্ক পেনদ জানিয়েছেন, জীবন সংশয়ে রয়েছেন তিনি!যদিও মেরিবেল স্কিং রিসোর্টের পরিচালক ক্রিস্টোফ গার্নানিয়ন লেকোমথ জানিয়েছিলেন, ‘শুমাখার আঘাত পেয়েছেন বটে কিন্তু জ্ঞান হারাননি।’ সর্বশেষ পরিস্থিতি সম্পর্কে তাঁর ম্যানেজার সাবিন কেম বলেন, ‘আমরা বোঝার চেষ্টা করছি। কিন্তু তাঁর সর্বশেষ পরিস্থিতি জানাতে পারছি না। তিনি হেলমেট পরা ছিলেন। তা ছাড়া একাও ছিলেন না।’     গত বছরের অক্টোবরে ফর্মুলা ওয়ান থেকে অবসর নেওয়া এ জার্মান কিংবদন্তির মেরিবেলে একটি বাড়ি রয়েছে। ৩ জানুয়ারি ৪৫ বছরে পা দেবেন শুমাখার। জন্মদিনের ঠিক পাঁচ দিন আগে রোববার সকালে ১৪ বছরের ছেলেকে নিয়ে মেরিবেল স্কি রিসোর্টে স্কিং করতে গিয়ে ঘটল এ দুর্ঘটনা। এএফপি, রয়টার্স ও ওয়েবসাইট।
 
এএফপি, রয়টার্স ও ওয়েবসাইট।
 
