
লিওনেল মেসি, নাকি ক্রিস্টিয়ানো রোনালদো? সেরা কে, বেছে নিতে গলদঘর্ম হতেই হয়। তবে সবার ক্ষেত্রে এই কথাটি হয়তো সত্যি নয়। কার্লোস ভারেলা যেমন। এফসি বাসেলের এই সাবেক মিডফিল্ডার বলছেন, দুজনের তুলনাটা একেবারেই অসম্ভব। কারণ তুলনা হবে কী করে, মেসি যে রোনালদোর অর্ধেকও ভালো নন! শুধু তা-ই নয়, ভারেলা আরও দাবি করেছেন, রোনালদো দেখতে ‘কুৎসিত’ হলে আরও বেশি ব্যালন ডি’অর জিততেন!ব্যালন ডি’অর ঘোষণার সময় যত ঘনিয়ে আসছে, ততই যেন চাপান-উতোর বাড়ছে। রোনালদো রাজনীতি করে ব্যালন ডি’অর জিতছেন—ফ্রাঙ্ক রিবেরি এমন দাবি করার পর এবার রোনালদোর পক্ষ থেকে কেউ তোপ দাগলেন। রিয়াল মাদ্রিদ বাসেলের মুখোমুখি হওয়ার আগে স্প্যানিশ ক্রীড়া দৈনিক এএসকে ভারেলা বলেছেন, ‘রোনালদোর সমালোচনা লোকে কীভাবে করে, সেটা আমার মাথাতেই ঢোকে না। আসলে ওর ভাবমূর্তি একটা (নেতিবাচক‍) প্রভাব তৈরি করে। লোকে ওকে নিয়ে হিংসা আর ঈর্ষা করে। দেখতে কুৎসিত হলে আরও ভালোভাবে ওকে সবাই গ্রহণ করত।’এরপরই মেসির সঙ্গে রোনালদোর তুলনা টানতে গিয়ে দুজনের ব্যালন ডি’অর সংখ্যার দিকে ইঙ্গিত করেছেন ভারেলা। মেসি চারটি ব্যালন ডি’অর জিতেছেন, রোনালদো দুটি। ভারেলা মনে করেন, সংখ্যা উল্টো হওয়া উচিত ছিল, ‘রোনালদোর দুটোর বেশি ব্যালন ডি’অর জেতা উচিত ছিল। মেসি তো রোনালদোর অর্ধেকও ভালো নয়। অন্য ক্লাবের হয়ে কী করতে পারে, সেটা মেসি এখনো প্রমাণ করেনি। কিন্তু রোনালদো ম্যানচেস্টার ইউনাইটেডে নিজেকে প্রমাণ করে আবার রিয়ালের হয়েও সাফল্য পেয়েছেন।’
