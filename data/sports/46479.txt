
টেস্টের এক নম্বর দল ভারত । বাংলাদেশের র‍্যাঙ্কিং না বলাই থাক। এই সময়ে সেরা টেস্ট দল ভারতের মাটিতে চতুর্থ ইনিংস, শেষ দিনের খেলা। সামলাতে হবে দুই স্পিনারকে, যাঁরা এ সময়ের সেরা দুই বোলার। টেস্টের ব্যক্তিগত র‍্যাঙ্কিংয়ের এক আর দুইয়ে। হায়দরাবাদ টেস্টটা ড্র করতে পারলেই তা হবে বাংলাদেশের জন্য ‘জয়’। ড্র করাতে পারলে বাংলাদেশের জায়গা হবে ইতিহাসের পাতাতেও!এরই মধ্যে বাংলাদেশ ৩৫ ওভার ব্যাটিং করেছে। আরও ৯০ ওভার ব্যাটিং করার লক্ষ্য নিয়ে টেস্টের পঞ্চম দিনে নামতে হবে মাঠে। ভারতের মাটিতে চতুর্থ ইনিংসে ১২৫ ওভার ব্যাটিং করতে পারা! এ যেন ডিঙি নৌকায় চড়ে উত্তাল সাগর পাড়ি দেওয়া!ভারতের মাটিতে চতুর্থ ইনিংসে সর্বোচ্চ ১৪৩.১ ওভার ব্যাটিং করার রেকর্ড আছে দক্ষিণ আফ্রিকার। ২০১৫ সালের ডিসেম্বরে দিল্লি টেস্টটা প্রতিরোধের দেয়াল তুলে প্রায় ড্র করেই ফেলেছিল প্রোটিয়ারা। ম্যাচটা হেরে গেলেও ৬৭ বছরের পুরোনো এক রেকর্ড ভেঙেছিল দক্ষিণ আফ্রিকা। ভারতের মাটিতে চতুর্থ ইনিংসে সবচেয়ে বেশি ওভার ব্যাটিং করার আগের রেকর্ডটি ভারতেই ছিল, ১৯৪৮ সালে কলকাতা টেস্টে ১৩৬ ওভার ব্যাটিং করে টেস্ট বাঁচিয়েছিল স্বাগতিকেরা।১৯৯৯ সালে নিউজিল্যান্ড ১৩৫ ওভার ব্যাটিং করে ম্যাচ ড্র করিয়েছিল। এর পরের রেকর্ডটি সেই ১৯৬৪ সালের। ইংল্যান্ড সেবার চতুর্থ ইনিংসে ব্যাটিং করেছিল ১৩৪ ওভার। চতুর্থ ইনিংসে ভারতের ১৩২, ১৩১ ও ১২৮ ওভার ব্যাটিং করার রেকর্ড আছে নিজেদের মাটিতে। কিন্তু তিনটি ম্যাচই অনেক আগের। সেই ১৯৫৮, ১৯৭৯ ও ১৯৬৪ সালের। বোঝাই যাচ্ছে, ভারতে চতুর্থ ইনিংসে ব্যাটিং করার কাজ কতটা কঠিন!বাংলাদেশের জন্যও এটি হতে যাচ্ছে এক বিরল অভিজ্ঞতা। চতুর্থ ইনিংসে বাংলাদেশ এর আগে ১০০ ওভারের বেশি ব্যাটিং করেছেই মাত্র তিনবার। ২০০৫ সালে ঢাকায় জিম্বাবুয়ের বিপক্ষে ১৪২ ওভার ব্যাটিং করেছিল বাংলাদেশ। ২০০৮ সালে মিরপুর টেস্টে শ্রীলঙ্কার বিপক্ষে ১২৬.২ ওভার ব্যাটিং করেও ম্যাচটা হেরে যেতে হয়েছিল। ২০১০ চট্টগ্রাম টেস্টে ইংল্যান্ডের বিপক্ষে হেরে যাওয়া ম্যাচে চতুর্থ ইনিংসে বাংলাদেশ ব্যাটিং করেছিল ১২৪ ওভার। বাংলাদেশ আগামীকাল তাই কী কঠিন চ্যালেঞ্জ নিয়ে ব্যাট করতে নামবে, ইতিহাসই সেটি বলে দিচ্ছে। চ্যালেঞ্জটা কঠিন বলেই তা বাংলাদেশকে উজ্জীবিত করতে পারে আরও বেশি করেই। ভারতের মাটিতে র‍্যাঙ্কিং-সেরা ভারতের বিপক্ষে টেস্ট ড্র, এ–ও তো জয়ের সমানই!
