
শুধু প্রতিপক্ষ পাল্টাল। কিন্তু পরিণতি এক। গ্রুপ পর্বের প্রথম ম্যাচের মতোই আজও নয়টি গোল হজম করতে হলো বাংলাদেশ হকি দলকে। সেবার দক্ষিণ কোরিয়ার কাছে ৯-০ গোলে হেরেছিল বাংলাদেশ। আজ ভারতের কাছে হার ৯-১ গোলে। মাঝখানে ওমানের বিপক্ষে হারটা ছিল ৪-২-এ। মালয়েশিয়ায় চলমান এশিয়া কাপের তিন ম্যাচে এরই মধ্যে ২২ গোল হজম করে ফেলেছে বাংলাদেশ দল। বাংলাদেশ যে বড় ব্যবধানেই হকির অন্যতম শক্তি ভারতের কাছে হারতে যাচ্ছে, সেই আভাস ছিল শুরুতেই। প্রথমার্ধেই বাংলাদেশের জালে পাঁচটি গোল ঢুকিয়ে দিয়েছিল ভারত। বাংলাদেশের একমাত্র গোলটিও অবশ্য আসে প্রথমার্ধে। ৩৫ মিনিটে একটি গোল শোধ করে দেন চয়ন। দ্বিতীয়ার্ধে আরও চারটি গোল হজম করতে হয় চয়নদের। ম্যাচের চতুর্থ মিনিটে গোলবন্যার শুরুটা করে দেওয়া রুপিন্দর সিং একাই করেছেন চারটি গোল। ভি আর রঘুনাথও করেছেন হ্যাটট্রিক। বাকি দুটি গোল নীতিন ও মানদিপ সিংয়ের। আট দলের এই প্রতিযোগিতায় বাংলাদেশের লক্ষ্য ছিল ষষ্ঠ হওয়া। ষষ্ঠ হতে পারলে আগামী এশিয়া কাপের বাছাইপর্বে অংশ নিতে হবে না। সেই আশা যে এখনই শেষ হয়ে গেছে, তা অবশ্য নয়। দুই গ্রুপের তৃতীয় ও চতুর্থ দল মুখোমুখি হবে পরস্পরের। নিজেদের গ্রুপে চতুর্থ হওয়া বাংলাদেশ মুখোমুখি হবে অন্য গ্রুপে তৃতীয় হওয়া জাপানের। ম্যাচটি অনুষ্ঠিত হবে আগামী শুক্রবার। ওই ম্যাচে জিতলে সুযোগ মিলবে পঞ্চম বা ষষ্ঠ স্থান নির্ধারণী খেলার। আর হেরে গেলে বাংলাদেশকে লড়তে হবে সপ্তম বা অষ্টম স্থান অর্জনের জন্য। এবারের এশিয়া কাপে দলের যে হাল, তাতে আরও কয় গোল হজম করে আসতে হয়, কে জানে!
পরশু প্রতিযোগিতার প্রথম সেমিফাইনালে মুখোমুখি হবে পাকিস্তান ও দক্ষিণ কোরিয়া। একই দিন অনুষ্ঠিত হবে ভারত ও মালয়েশিয়ার মধ্যকার দ্বিতীয় সেমিফাইনাল।
