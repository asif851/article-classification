
গ্যালারিতে তুমুল চিত্কার। ব্যান্ড-পার্টি আর ভুভুজেলার শব্দে কান পাতা দায়। পল্টন ভলিবল স্টেডিয়ামে উপস্থিত হাজার দুয়েক খেলোয়াড়-সমর্থক উত্সবে মেতে রইলেন সারা বিকেল। জাতীয় ভলিবলের ফাইনালে নিজ নিজ দলকে উত্সাহ দিতে কমতি রাখেননি কেউ।
তবে দিন শেষে হাসিমুখে ফিরেছে বিদ্যুত্ উন্নয়ন বোর্ড (পিডিবি) ও বিজেএমসি। পুরুষ ভলিবলে প্রথমবারের মতো চ্যাম্পিয়ন হয়েছে তারা, ফাইনালে ৩-২ সেটে হারিয়েছে তিতাস গ্যাসকে। মহিলা বিভাগের ফাইনালে বিজেএমসি ৩-১ সেটে হারিয়েছে আনসার ও ভিডিপিকে। প্রতিযোগিতায় ছেলেদের বিভাগে সেরা অ্যাটাকার হয়েছেন তিতাসের শিহাব, মেয়েদের সেরা আনসারের লাকি। সুশৃঙ্খল দলের পুরস্কার জিতেছে চট্টগ্রাম বিভাগ। কাল ভলিবল থেকে অবসর নিলেন ২৬ বছর ধরে খেলে যাওয়া আখিরুন নেসা।
