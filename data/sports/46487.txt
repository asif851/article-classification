
বিপিএলের শেষ চার নিশ্চিত হওয়ায় রাজশাহী কিংসের বিপক্ষে আজ চিটাগং ভাইকিংসের ম্যাচটি ছিল স্রেফ নিয়মরক্ষার লড়াই। চিটাগং সেই লড়াইয়ে ৪৫ রানের সান্ত্বনার জয় তুলে নেওয়ার নেপথ্যে ছিলেন ইংলিশ অলরাউন্ডার লুই রিচি। ৫৬ বলের ৮০ রানের হার না মানা ইনিংস খেলেন তিনি।চিটাগংয়ের হয়ে এর আগে সাত ম্যাচ খেলেছেন রিচি। বল হাতে মোটামুটি পারফর্ম করলেও তাঁর ব্যাট ঝলসে ওঠেনি। শেষ পর্যন্ত রিচির ব্যাট এমন সময়েই ঝলসে উঠল, যখন দলের শেষ চারে ওঠার কোনো আশা নেই। টস হেরে আগে ব্যাটিংয়ে নেমে চিটাগং অধিনায়ক লুক রনকির সঙ্গে ৭.৫ ওভারে ৬৯ রানের জুটি গড়েন রিচি। মেহেদী হাসান মিরাজ রনকিকে তুলে নিলেও ইনিংসের শেষ পর্যন্ত এক প্রান্ত ধরে রেখেছিলেন রিচি। শেষ দিকে তাঁর সঙ্গে ঝোড়ো ব্যাটিংয়ে চিটাগংয়ের স্কোর (১৯৪/২) দুই শ ছুঁইছুঁই করেন সিকান্দার রাজা। ৩ ছক্কা ও ৪ বাউন্ডারিতে ইনিংসটি সাজান রিচি। এবারের বিপিএলে এটা তার প্রথম ফিফটি। ২০ বলে ৪২ রান করেন রাজা। বড় স্কোর তাড়া করতে নেমে রাজশাহীর কোনো ব্যাটসম্যানই উইকেটে বেশিক্ষণ থাকতে পারেননি। সর্বোচ্চ ৬২ রান এসেছে সামিত প্যাটেলের ব্যাট থেকে। ৯ উইকেটে ১৪৯ রানেই থেমেছে রাজশাহী। ঝোড়ো ব্যাটিংয়ের পর বল হাতে একটি উইকেটও নেওয়ায় ম্যাচসেরা রিচি।
