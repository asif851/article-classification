
২০০৬ বিশ্বকাপে জার্ড মুলারকে সরিয়ে বিশ্বকাপে সর্বোচ্চ গোলদাতার আসনটা নিয়েছিলেন রোনালদো। মাঝে মাত্র একটি বিশ্বকাপ। এরপর রোনালদোর মাটিতে ওই রেকর্ডটা নিজের করে নিয়েছেন মিরোস্লাভ ক্লোসা। জার্মান ফরোয়ার্ডের এ রেকর্ড যে খুব ‘নিরাপদ’, তা-ও নয়! কারণ ক্লোসার স্বদেশি টমাস মুলার আছেন না! বিশ্বকাপে আলো ছড়ানো এমন খেলোয়াড়কে কে না পেতে চায়! ম্যানচেস্টার ইউনাইটেডও চেয়েছিল!‘রেড ডেভিল’রা মুলারকে পেতে এতটাই মরিয়া ছিল যে, কাড়ি কাড়ি টাকা ঢালতে তাদের আপত্তি ছিল না। এ খবর জানিয়েছেন ২৪ বছর বয়সী অ্যাটাকিং মিডিফিল্ডার নিজেই। জার্মান পত্রিকা ‘বিল্ড’কে মুলার বলেছেন, ‘হ্যাঁ, সেখানে গেলে অনেক টাকা আয় করতে পারতাম। বিদেশি ক্লাবটি (ইউনাইটেড) যে অঙ্কের টাকা দেওয়ার কথা বলেছিল, সেটি এক কথায় ছিল আকাশছোঁয়া।’কিন্তু বিপুল অর্থও টানতে পারেনি মুলারকে। থেকে গেছেন বায়ার্ন মিউনিখেই। অবশ্য আজকের মুলার হওয়ার পেছনে ইউনাইটেড লুই ফন গালের যথেষ্ট ভূমিকা রয়েছে। ডাচ কোচই ২০০৯ সালে বায়ার্নের মূল দলে জায়গা করে দিয়েছিলেন মুলারকে। এ কারণে ফন গালের আগ্রহ উপেক্ষা করতে পারবেন কি না, সেটিও ছিল এক প্রশ্ন।পেরেছেন, মুলার পেরেছেন। অর্থ, সাবেক গুরুর ডাক—সবই হার মেনেছে মুলারের দেশপ্রেমের কাছে। স্বদেশি ক্লাব বায়ার্ন ছেড়ে কোথাও যাবেন না, সেটি স্পষ্ট জানিয়ে দিয়েছেন তিনি। সূত্র: দ্য টেলিগ্রাফ।
