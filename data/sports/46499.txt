
এমনিতেই এই দুদলের নাম নিতে হয় এক নিঃশ্বাসে। ক্রিকেটের চির-অননুমেয় দল পাকিস্তান। গত এক যুগে নিজেদের এই নামে পরিচিত করে তুলেছে ওয়েস্ট ইন্ডিজও। দুই দলকে নিয়েই আগে থেকে কিছু বলা মুশকিল। দুই দলের ক্ষেত্রেই শেষ কথা বলে কিছু নেই। এখনকার প্রেক্ষাপটও পাকিস্তান ও ওয়েস্ট ইন্ডিজকে রাখছে একই বন্ধনীতে। বিতর্কজর্জর ক্ষয়িষ্ণু দল, এবারের বিশ্বকাপে বিব্রতকর হার সঙ্গী দুই দলেরই। ধুঁকতে থাকা দুই দল ক্রাইস্টচার্চে মুখোমুখি বাংলাদেশ সময় আগামীকাল ভোর ৪টায়, খুঁজবে খানিকটা স্বস্তি!এই স্বস্তি শব্দটির সঙ্গে যেন বেশ কিছুদিন দেখা নেই দুই দেশের ক্রিকেটেরই। বোলিং অ্যাকশন আর চোট-সমস্যা মিলিয়ে পাকিস্তান পায়নি সেরা দল। অনেক হম্বিতম্বি করেও চিরপ্রতিদ্বন্দ্বী ভারতের কাছে হারতে হয়েছে আবারও। বরং এবারের হারকে বলতে হয় প্রায় অসহায় আত্মসমর্পণ। এর মধ্যেই খবর ছড়িয়েছে, দলের তিন ক্রিকেটারের সঙ্গে বিবাদে জড়িয়ে দায়িত্ব ছাড়ছেন ফিল্ডিং কোচ গ্রান্ট লুডেন! অন্তঃকলহের খবর দাবানলের মতো ছড়িয়ে পড়ায় কাল পিসিবি বিবৃতি দিয়ে উড়িয়ে দিয়েছে সেই খবর। লুডেনও থাকছেন। তবে আগুন চাপা দিয়ে নেভালেও তো ধোঁয়া বের হয়! সেই ধোঁয়ায় পাকিস্তানি ক্রিকেটারদের আজ চোখ কচলানোর শঙ্কা আছে যথেষ্টই।তাদের প্রতিপক্ষ আছে আরও বেকায়দায়। একসময়ের অজেয় দলটির জন্য জয় এখন বহু আরাধ্য কিছু। ব্রাভো-পোলার্ডকে বাদ দেওয়ার বিতর্ক এখনো পিছু ছাড়েনি। ব্রায়ান লারা, মাইকেল হোল্ডিংরা তোপ দেগেই চলেছেন বোর্ডের বিরুদ্ধে। প্রধান নির্বাচক ক্লাইভ লয়েড শাক দিয়ে মাছ ঢাকার চেষ্টা করেই যাচ্ছেন। তবে প্রথম ম্যাচেই বেরিয়ে এসেছে দলের অস্থিমজ্জা। আয়ারল্যান্ডের বিপক্ষে ৮৭ রানে ৫ উইকেট হারিয়েও শেষ পর্যন্ত স্কোর ছাড়াতে পেরেছিল তিন শ। কিন্তু সেই রান আইরিশরা অনায়াসেই তাড়া করে সাবেক চ্যাম্পিয়নদের উপহার দিয়েছে বিব্রতকর হার। তরুণ অধিনায়ক জেসন হোল্ডার যেন বিতর্ক আর চাপে চিড়েচ্যাপ্টা। করতে পারছেন না নিজের সহজাত বোলিংও।মাঠের বাইরের বিতর্ককে আড়াল করতে পারে কেবল মাঠের পারফরম্যান্সই। দুদলেরই আজ তাই পরীক্ষা মানসিকতা আর চরিত্রের। এই দুদলের খেলা বলেই নেই কোনো ফেবারিট বা আন্ডারডগ। পাকিস্তান হারলে আরও ডালপালা মেলবে অন্তঃকলহের গুজব। ওয়েস্ট ইন্ডিজ হারলে আরেকটু এগিয়ে যাবে প্রথম রাউন্ড থেকে বিদায় নেওয়ার পথে।মুখোমুখি ওয়েস্ট ইন্ডিজ–পাকিস্তানম্যাচ  ওয়েস্ট ইন্ডিজ  পাকিস্তান  টাইমোট ১২৬ ৬৮ ৫৫ ৩বিশ্বকাপে ৯ ৬ ৩ ০
