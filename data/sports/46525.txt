
বিশ্বমঞ্চে আগমন ‘ফান ক্রিকেট’ হিসেবে। তবে এক দশকের একটু বেশি সময়ের মধ্যেই টি-টোয়েন্টি বেশ ‘সিরিয়াস’ হয়ে উঠেছে। মাঠের খেলায় যেমন, তেমনি মাঠের বাইরের টিভি-সত্ত্ব, দর্শক আগ্রহ আর অর্থের ঝনঝনানিতেও। কিন্তু কতটা গুরুত্বপূর্ণ হয়ে গেছে সংক্ষিপ্ত সংস্করণের ক্রিকেট?গুরুত্ব তো আর ঠিক কোনো সংখ্যা বা পয়েন্ট দিয়ে ব্যাখ্যা করে বোঝানো সম্ভব নয়। দর্শকের উত্তেজনা একটা মানদণ্ড হতে পারে। তবে একটা সংখ্যা বেশ ভালো বোঝাতে পারে টি-টোয়েন্টির গুরুত্ব! সেটি প্রাইজমানি। এই বিশ্বকাপের অংশগ্রহণকারী দলগুলোর জন্য বরাদ্দকৃত অর্থ আপনাকে ভালো ধারণা দিতে পারে আসলে কতটা গুরুত্বপূর্ণ হয়ে গেছে বিশ-বিশের ক্রিকেট। ষষ্ঠবারের মতো আয়োজিত টি-টোয়েন্টি বিশ্বকাপে যে বিপুল পরিমাণ অর্থ অপেক্ষা করছে অংশগ্রহণকারী দলগুলোর জন্য। দুবছর আগের বিশ্বকাপের চেয়ে যা প্রায় ৩৩ শতাংশ বেশি!মূল পর্বে দশটি দল অংশ নিচ্ছে। এদের মধ্যে সুপার টেনের প্রতিটি ম্যাচে জয়ী দল পাবে প্রায় ৫০ হাজার ডলার। বাংলাদেশি মুদ্রায় ৩৯ লাখ টাকারও বেশি। এই পর্ব থেকে দুই গ্রুপে দুটি করে চারটি দল সেমিফাইনালে উঠবে। অর্জনের পাশাপাশি সেখানে দলগুলোর জন্য অপেক্ষা করবে প্রায় ৭ লাখ ৫০ হাজার ডলার! টাকায়? প্রায় ৫ কোটি ৮৮ লাখ!টাকার অঙ্ক শুনে এখনই আশ্চর্য হবেন না। আরও তো অনেক বাকি। সেমিফাইনাল পেরিয়ে ৩ এপ্রিলের ফাইনালে যে দুটি দল উঠবে, তাদের পকেট যে আরও ভারী হবে সেটি তো না বলে দিলেও চলছে। তবে কতটা ‘ভারী’? ফাইনালে উঠলেও শিরোপা নিয়ে সংশয়ে ভুগতে হবে, তবে নিশ্চিন্ত হয়ে যাবে প্রায় ১৫ লাখ ডলারের বিষয়ে। বিশ্বকাপ জিতুন বা না জিতুন, বাংলাদেশি টাকায় প্রায় ১১ কোটি ৭৬ লাখ টাকার ‘লটারি’ জিতে যাবেন।আর ফাইনালেও জয়ী দল? তাদের হাতে শিরোপা, পকেটে টাকা! বিশ্বকাপ জয়, গৌরব, উচ্ছ্বাস—এসব এক পাশে রেখেও প্রায় ৩৫ লাখ ডলার পকেটে পুরবে বিশ্বকাপ জয়ী দলটি। বাংলাদেশি টাকায়? প্রায় ২৭ কোটি ৪৩ লাখ!
 
শুধু ফাইনালে হার-জিতের ব্যবধানই প্রায় ১৬ কোটি টাকা! টি-টোয়েন্টি এখন এতটাই দামি। সূত্র: আইসিসি।
