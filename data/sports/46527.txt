
আইপিএল শেষে কয়েকটা দিন বিশ্রাম চান মুস্তাফিজুর রহমান—এটা পুরোনো খবর। নতুন খবর হলো, লুক রাইটেরও তাতে আপত্তি নেই। বয়স এবং আইপিএলের কারণে লম্বা সময় পরিবারের বাইরে থাকার কথা বিবেচনায় মুস্তাফিজকে কিছুদিন বিশ্রাম দেওয়ার পক্ষে সাসেক্স অধিনায়ক।হায়দরাবাদ ফাইনালে উঠলে মুস্তাফিজ আইপিএলে ব্যস্ত থাকবেন ২৯ মে পর্যন্ত। এরপরই তাঁর সাসেক্সের হয়ে ন্যাটওয়েস্ট টি-টোয়েন্টি ব্লাস্ট এবং রয়্যাল লন্ডন ওয়ানডে কাপ খেলতে যাওয়ার কথা। ইংল্যান্ডের ঘরোয়া ক্রিকেটে মুস্তাফিজের অভিষেক হওয়ার কথা ১০ জুন, হোভে ন্যাটওয়েস্ট টি-টোয়েন্টি ব্লাস্টে কেন্টের বিপক্ষে ম্যাচ দিয়ে। তবে স্থানীয় পত্রিকা দ্য আরগাসকে লুক রাইট জানিয়েছেন, মুস্তাফিজকে কয়েকটা দিন বিশ্রাম দিতে তাঁদেরও সমস্যা নেই। ‘আমাদের বুঝতে হবে সে বয়সে তরুণ। অনেক দিন ধরেই দেশের বাইরে একটা অপরিচিত পরিবেশে আছে সে, সেখানকার ভাষাও ঠিকভাবে জানে না। এরই মধ্যে অনেক ম্যাচ খেলেছে বলে আমরা ওকে বিশ্রাম দিতে চাই, যাতে পরে এসে আমাদের ও তার সেরাটা দিতে পারে’—বলেছেন লুক রাইট।মুস্তাফিজ যে সাসেক্সের হয়ে প্রথম দুটি ম্যাচ খেলতে পারবেন না, তা জানা ছিল তাদের। তবে কয়েকটা দিন বিশ্রাম দিয়ে তাঁকে বাকি ম্যাচগুলোয় পেতে মরিয়া সাসেক্স অধিনায়ক, ‘আমরা যখন তাকে নিয়ে আলোচনা করছিলাম, অনেকেই তখন বলেছে কত বড় খেলোয়াড় হতে যাচ্ছে সে। সাঙ্গাকারার মতো কেউ যখন বলে, ও বিশেষ প্রতিভা; সেটি বিবেচনায় না নিয়ে উপায় থাকে না।’ ক্রিকইনফো।
