
লিডস ইউনাইটেডের প্রস্তাবটা এবার বোধ হয় বিবেচনা করতেই পারেন হোসে মরিনহো। পছন্দের চাকরিটা তো মনে হয় না পাওয়া হচ্ছে তাঁর! ম্যানচেস্টার ইউনাইটেড ও মরিনহোকে জড়িয়ে অনেক গুঞ্জন ছড়িয়েছে। মনে মনে অনেকেই ওল্ড ট্রাফোর্ডের ডাগ আউটে মরিনহোকে দাঁড় করিয়ে দিয়েছিলেন। কিন্তু সেসব গল্পগুজবে বাদ সাধলেন লুই ফন গাল। ইউনাইটেডের বর্তমান কোচ জানিয়ে দিয়েছেন, আগামী মৌসুমেও তিনিই থাকছেন ‘রেড ডেভিল’দের দায়িত্বে।ডেভিড ময়েসের পর ইউনাইটেডের দায়িত্ব পেয়েছেন ফন গাল। গত দুই মৌসুমে ইউনাইটেডের পারফরম্যান্স সমর্থকদের মন ভরাতে পারেনি। এই ডাচ কোচের অধীনে ইউনাইটেডের খেলার সবচেয়ে বড় সমালোচনা, অনাকর্ষণীয় ফুটবল। সেই সঙ্গে কোনো শিরোপা না জেতার ব্যর্থতা তো আছেই। গত মৌসুমে লিগে চতুর্থ হয়েছিল ‘রেড ডেভিল’রা। এবারও আছে পঞ্চম স্থানে। এই অবস্থা চললে চ্যাম্পিয়নস লিগে খেলা অনিশ্চয়তায় পড়ে যাবে ইউনাইটেডের। মৌসুমের মাঝপথ থেকেই তাই ‘চাকরি হারাচ্ছেন ফন গাল’ গুঞ্জন উঠেছে। কিন্তু ফন গাল জানালেন, আগামী মৌসুমেও তিনি থাকছেন এবং সেটি ইউনাইটেডের ইচ্ছার কারণেই, ‘ছয় মাস ধরেই প্রতি সপ্তাহে আমাকে বরখাস্ত করেছেন আপনারা (মিডিয়া), কিন্তু আমি এখনো আছি। ক্লাবই আমার সঙ্গে তিন বছরের চুক্তি করেছে, আমি নই। আমি চেয়েছিলাম দুই বছরের চুক্তি করতে।’
তিন বছরের চুক্তি কেন, সে ব্যাখ্যাও দিয়েছেন ফন গাল, ‘আমরা জানতাম, এই প্রক্রিয়া পূর্ণতা পেতে তিন বছর লাগবে। আমি যে ক্লাবেই গিয়েছি, সবখানেই তা–ই হয়েছে। মিডিয়া কিংবা পথেঘাটে মানুষ কী ভাবছে, তার সঙ্গে আসল পরিস্থিতির অনেক তফাত। আমি দায়িত্ব নেওয়ার পর দলে কী পরিবর্তন এসেছে, সেটি দেখুন, এদের বয়স খেয়াল করুন। তারপর তুলনা করুন।’এরপরও যদি ফন গালের ইউনাইটেড ভবিষ্যৎ নিয়ে কোনো সন্দেহ থাকে তা উড়িয়ে দিলেন এক কথায়, ‘আগামী মৌসুমেও আমিই থাকছি।’
