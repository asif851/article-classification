
২১৮ রানের স্বল্প পুঁজি নিয়ে ফিল্ডিংয়ে নামার পর পাকিস্তানের হারটাই হয়তো অবধারিত ধরে রেখেছিলেন অনেকে। কিন্তু অভিষিক্ত দুই তরুণ বিলাওয়াল ভাট্টি ও আনোয়ার আলির দারুণ বোলিংয়ে এই লক্ষ্যটাই পেরোতে পারেনি স্বাগতিক দক্ষিণ আফ্রিকা। ১১ বল বাকি থাকতেই তাদের ইনিংস শেষ হয়েছে ১৯৫ রানে। ২৩ রানের জয় দিয়ে ওয়ানডে সিরিজে ১-০ ব্যবধানে এগিয়ে গেছে পাকিস্তান।ব্যাট হাতে ২৫ বলে ৩৯ রানের ঝড়ো ইনিংসটি খেলার পর বল হাতেও তিনটি উইকেট নিয়েছেন বিলাওয়াল ভাট্টি। আনোয়ার খেলেছিলেন দলের পক্ষে সর্বোচ্চ ৪৩ রানের ইনিংস। এরপর বল হাতেও তিনি নিয়েছেন দুইটি উইকেট। সাইদ আজমলের কৃপণ বোলিংও ভালো অবদান রেখেছে পাকিস্তানের এই জয়ের পেছনে। ১০ ওভার বল করে মাত্র ২৮ রানের বিনিময়ে দুইটি উইকেট নিয়েছেন এই ডানহাতি স্পিনার।২১৯ রানের লক্ষ্যে ব্যাট করতে নেমে দক্ষিণ আফ্রিকার প্রায় কেউই লম্বা সময় উইকেটে থাকতে পারেননি। দীর্ঘদিন পরে ওয়ানডে দলে ফেরা জ্যাক ক্যালিসই একসময় হয়ে উঠেছিলেন ভরসার প্রতীক। সাজঘরে ফেরার আগে তাঁর ব্যাট থেকেই এসেছে সর্বোচ্চ ৫০ রানের ইনিংসটি। ৪৯ রান করা জে পি ডুমিনির ব্যাটের দিকে তাকিয়েও একসময় আশা খুঁজেছিল দক্ষিণ আফ্রিকার সমর্থকেরা। কিন্তু ৪৪তম ওভারে তাঁকে আউট করেই পাকিস্তানের জয়টা প্রায় নিশ্চিত করে ফেলেছিলেন সাইদ আজমল। সব আশা প্রায় শেষ হয়ে যাওয়ার পরেও শেষপর্যায়ে মরীয়া চেষ্টাই করেছিলেন দুই প্রোটিয়া পেসার ডেল স্টেইন ও মরনে মরকেল। অষ্টম উইকেটে তাঁরা গড়েছিলেন ২৪ রানের জুটি। কিন্তু টানা দুই ওভারে দুজনকেই আউট করে দক্ষিণ আফ্রিকাকে ১৯৫ রানেই গুটিয়ে দেন বিলাওয়াল।
 
