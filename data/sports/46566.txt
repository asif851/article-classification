
ফুটবল থেকে বিদায় নিয়েছেন ডেভিড বেকহ্যাম। স্ত্রী ভিক্টোরিয়ার পপ ক্যারিয়ারটাও এখন স্মৃতিতে পরিণত হয়েছে। কিন্তু বিত্তবৈভবের দিক দিয়ে এখনো চূড়াতেই আছেন বেকহ্যাম দম্পতি। সদ্যই তাঁরা লন্ডনে যে বাড়িটা কিনেছেন সেটার দাম বাংলাদেশি টাকায় ৫০৩ কোটি ২০ লাখ। পাকাপাকিভাবে বাড়িতে ওঠার আগে সেটা সংস্কারের পেছনেও বেকহ্যাম খরচ করবেন ৬৩ কোটি টাকা।পূর্ব লন্ডনের চারতলা এই বিলাসবহুল বাড়িটির নিচতলায় আছে একটি পাঠাগার, ব্যায়ামাগার ও চাকরদের জন্য তিনটি ঘর। এ ছাড়া কেশসজ্জা, মেকআপের জন্যও বরাদ্দ আছে আলাদা ঘর। দোতলায় থাকবে বেকহ্যামের চার সন্তান ব্রুকলিন (১৪), রোমিও (১১), ক্রুজ (৮) ও হারপার (২)। পুরো বাড়িতে থাকবে বিশেষ সাউন্ড সিস্টেম। যেগুলো নিয়ন্ত্রণ করা যাবে ফোন বা কম্পিউটার দিয়ে। এমনকি সবগুলো বাথরুমেও টেলিভিশন স্থাপনের কথা ভাবছেন বেকহ্যাম দম্পতি। কর্মচারী ও নিরাপত্তায় নিযুক্ত ব্যক্তিদের বাড়িতে প্রবেশ করার সুযোগ থাকবে গোপন একটা পথ দিয়ে।স্পেন, আমেরিকা ঘুরে আবারও নিজ দেশ ইংল্যান্ডে ফিরে এসেছেন ডেভিড বেকহ্যাম। এ বছরের শুরুতে ইংল্যান্ডে আসার পর থেকে লন্ডনে একটা ভাড়া বাড়িতে থাকছেন বেকহ্যাম পরিবার। নতুন এই বাড়িটা কেনার জন্য হার্টফোর্ডশায়ারে নিজেদের পুরোনো বাড়িটা বিক্রি করে দিয়েছেন বেকহাম। বেকিংহ্যাম প্যালেস নামে পরিচিত এই বাড়িটা বেকহ্যাম বিক্রি করেছেন ১৫২ কোটি টাকায়। এ ছাড়া ইংল্যান্ডের বাইরে ক্যালিফোর্নিয়া, দুবাই ও ফ্রান্সেও বাড়ি আছে বেকহ্যাম দম্পতির।—ডেইলি মেইল
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকেS লিখে এসএমএস করুন ২২২১ নম্বরে।
