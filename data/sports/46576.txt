
মধ্যাহ্ন ভোজে মিসবাহ-উল হক কি ‘স্পেশাল ট্রিট’ দিয়েছিলেন দলকে। দেওয়াই উচিত ছিল। শারজা টেস্টের শেষ দিনের লাঞ্চের মধ্যেই যে নিশ্চিত হয়ে যায়, পাকিস্তান তাদের টেস্ট ইতিহাসের শীর্ষ বিন্দু ছুঁতে যাচ্ছে। লাঞ্চের পর লাগল সাত ওভার তিন বল। ১৫৬ রানে অলআউট হয়ে ইংল্যান্ড ম্যাচ হারল ১২৭ রানে। ২-০তে সিরিজ জিতে নিল পাকিস্তান।আর এই জয় দিয়ে র‍্যাঙ্কিংয়ের দুইয়ে ​উঠে গেল পাকিস্তান। ২০০৩ সাল থেকে আনুষ্ঠানিকভাবে র‍্যাঙ্কিং শুরুর পর পাকিস্তান কখনোই এক নম্বরে উঠতে পারেনি। দুই-ই তাদের সর্বোচ্চ অর্জন। এক দশকের অপেক্ষা শেষে সেই শীর্ষে আবার পাকিস্তান।আজ লাঞ্চের সময়ই পাকিস্তান আর জয়ের মাঝখানে ছিল মাত্র তিন উইকেটের দূরত্ব। বাধা আরেকটি ছিল বটে। অ্যালিস্টার কুক। তবে ৫০ রানে অপরাজিত ইংলিশ অধিনায়ক যে টেল এন্ডারদের নিয়ে শেষ দিনের বাকি দুটো সেশন পার করে দেওয়ার কঠিনতম কাজ করতে পারবেন—এমনটা বোধ হয় বার্মি আর্মির কট্টরজনও ভাবেনি।নবম ব্যাটসম্যান হিসেবে কুক আউট হয়েছেন। তাঁর আগে স্টুয়ার্ট ব্রড আর পরে বেন স্টোকস। দুজনকেই ফিরিয়েছেন ইয়াসির শাহ। চার উইকেট নিয়ে আসল ঘাতকও তিনি। সঙ্গে নিজের ক্যারিয়ারেরই শেষ ইনিংসটা আরেকটু রাঙিয়ে শোয়েব মালিক নিয়েছেন তিন উইকেট। বাধা হয়ে থাকা কুকও ছিল তাঁর শিকার।৮ উইকেট নিয়ে শেষ দিনটা ইংল্যান্ড শুরু করেছিল বটে। তবে ম্যাচের ভাগ্য অনেকটাই ঠিক হয়ে গেছে দিনের প্রথম সাত ওভারেই। এই সাত ওভারেই তারা হারিয়ে বসে জো রুট, জেমস টেলর, বেয়ারস্টো ও সামিত প্যাটেলকে। তিন থেকে সাত—এই পাঁচ ব্যাটসম্যান মিলে ইংল্যান্ডের দ্বিতীয় ইনিংসে দিতে পেরেছে মাত্র আট রান—সর্বনাশটা ওখানেই।
