
ফাল্গুনের হঠাৎ বৃষ্টিতে ছন্দপতন জাতীয় লিগে। বৃষ্টির কারণে কাল চারটি ভেন্যুতেই ম্যাচ শুরু হতে হতে দিনের অর্ধেক শেষ। বিকেএসপিতে বেলা ১টায় খেলা শুরু হলেও মিরপুর ও ফতুল্লায় খেলা শুরু হয় বেলা ২টায়। বৃষ্টিবিঘ্নিত দিনে সেঞ্চুরিও হয়নি। ষষ্ঠ রাউন্ডের তৃতীয় দিনে সর্বোচ্চ ৮৮ রান বরিশালের মোসাদ্দেক হোসেনের। ফিফটি পেয়েছেন একই দলের ফজলে রাব্বী (৭৫) ও আল আমিনও (৬৭*)। এই ত্রয়ী ফিফটিতে বিকেএসপিতে দ্বিতীয় ইনিংসে ৭ উইকেটে ৩৩৮ রান তুলে রাজশাহীর চেয়ে ৩২৬ রানে এগিয়ে গেছে বরিশাল।বিকেএসপির অন্য মাঠে ঢাকা মহানগরকে ৩৪১ রানে অলআউট করে ৭৫ রানের লিড নেয় খুলনা। বাঁহাতি স্পিনার আবদুর রাজ্জাক নিয়েছেন ৫ উইকেট। মহানগরের হয়ে সর্বোচ্চ ৮১ রান মেহরাব জুনিয়রের। মিরপুরে দ্বিতীয় ইনিংসে ২ উইকেটে ৬৩ রান তুলে রংপুরের চেয়ে ৯২ রানে এগিয়ে গেছে ঢাকা বিভাগ। এর আগে রংপুর প্রথম ইনিংসে করে ৩০৬। ধীমান করেছেন সর্বোচ্চ ৮১ রান। ঢাকার দুই পেসার শরীফ ও শাহাদাত নিয়েছেন ৪টি করে উইকেট। ফতুল্লায় প্রথম ইনিংসে ১৫৭ রান তুলতেই ৬ উইকেট হারিয়েছে চট্টগ্রাম। সিলেট এগিয়ে ৩৫০ রানে।
