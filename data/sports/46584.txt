
দক্ষিণ আফ্রিকার ৩৪১ রানের জবাবে কত দূরই বা যেতে পারত আরব আমিরাত? ১৪৬ রান দূরে থেকে তারা প্রমাণ করে দিল ওয়েলিংটনের ওয়েস্টপ্যাক স্টেডিয়ামে এই ম্যাচের দ্বিতীয়ার্ধটা ছিল আনুষ্ঠানিকতারই। সেই আনুষ্ঠানিকতাটুকুই কেবল সেরেছেন প্রোটিয়া বোলাররা। আরব আমিরাতকে ১৯৫ রানে অলআউট করে, বড় জয় তুলে নিয়ে পুল ‘বি’র রানার্সআপ হিসেবে কোয়ার্টার ফাইনালটাও নিশ্চিত করল দক্ষিণ আফ্রিকা।আরব আমিরাতের ১৯৫ রানে সবচেয়ে বড় অবদান স্বপ্নীল পাতিলের। তিনি শেষ অবধি অপরাজিত থাকেন ৫৭ রানে। দ্বিতীয় সর্বোচ্চ সংগ্রহ শাইমান আনোয়ারের, ৩৯। এই দুজনের পাশাপাশি আমজাদ আলী করেছেন ২১।দক্ষিণ আফ্রিকার বোলাররা আজ মিলেঝিলে নিয়েছেন আমিরাতের উইকেট। ডেল স্টেইন একটির বেশি উইকেট পাননি, দুটির বেশি পাননি মরনে মরকেলও। একটি উইকেট নিয়ে সন্তুষ্ট ছিলেন ইমরান তাহিরও। কিন্তু নিজে ২ উইকেট নিয়ে বাজিমাত করেছেন এবি ডি ভিলিয়ার্স। ব্যাটের পাশাপাশি বল হাতেও যে তিনি কম যান না, সেটাই যেন আজ ওয়েলিংটনে সবাইকে চোখে আঙুল দিয়ে দেখিয়ে দিয়েছেন ভিলিয়ার্স। এই কজনের সঙ্গে ভারনন ফিল্যান্ডার আর জেপি ডুমিনি নিজেদের মধ্যে ভাগ করে নিয়েছেন তিনটি উইকেট।এর আগে টসে হেরে ব্যাট করতে নেমে দক্ষিণ আফ্রিকার স্কোরবোর্ডের সংগ্রহকে দেয় অন্য মাত্রাই। তাদের ৩৪১ রানের সংগ্রহে বড় অবদান এবি ডি ভিলিয়ার্সের। তিনি অবশ্য আজ ৯৯ রান করে আউট হওয়ার দুর্ভাগ্য বরণ করেন। ভিলিয়ার্সের পাশাপাশি বেহারডিয়ানের ব্যাট থেকে আসে ৬৪। এ ছাড়া মিলার ৪৯ আর রুশো করেন ৪৩ রান। সূত্র: এএফপি।
