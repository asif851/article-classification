
বাংলাদেশ দল কাল দুপুরে অনুশীলন করল দুই পর্বে। শুরুতে বিসিবি একাডেমি মাঠে গা গরম ও ক্যাচিং অনুশীলন। পরে ইনডোরের মাঠে ব্যাটিং-বোলিং। একাডেমি মাঠে খেলোয়াড়েরা ক্যাচিং অনুশীলন করলেন জোড়া বেঁধে। মোস্তাফিজুর রহমান যেমন জুটি বাঁধলেন শফিউল ইসলামের সঙ্গে।
দুই পেসারের জুটি দেখে ভবিষ্যতের কোনো ছবি দেখতে পাচ্ছেন? গত কিছুদিনের পারফরম্যান্স যেমনই হোক, পেস বোলিং আক্রমণে এখনো যে বাংলাদেশ টিম ম্যানেজমেন্টের কাছে মোস্তাফিজই যে প্রথম পছন্দ, সেটি নিয়ে সন্দেহ নেই। অস্ট্রেলিয়ার বিপক্ষে প্রথম টেস্টে ‘দ্য ফিজে’র সঙ্গে শেষমেশ কে জুটি বাঁধবেন, শফিউল নাকি তাসকিন—প্রশ্ন হচ্ছে এটাই। এই যে এখনো তাঁর প্রতি আস্থা, এবার সেটির প্রতিদান দিতে পারবেন মোস্তাফিজ? প্রশ্নটা উঠছে তাঁর সাম্প্রতিক ফর্মের কারণেই। জুনে চ্যাম্পিয়নস ট্রফি ভালো যায়নি বাঁহাতি পেসারের। খুব একটা ভালো যায়নি গত মার্চে শ্রীলঙ্কা সফরটাও। যদিও কলম্বোয় শততম টেস্ট জয়ে গুরুত্বপূর্ণ ভূমিকা ছিল তাঁর। কিন্তু পুরো সফরে সেটির ধারাবাহিকতা দেখা যায়নি। এবার অস্ট্রেলিয়ার বিপক্ষে কি দেখা মিলবে ‘আসল’ মোস্তাফিজের? আজ মিরপুরে সংবাদ সম্মেলনে উত্তরটা তাঁর হয়ে দিলেন সতীর্থ তাসকিন আহমেদ, ‘মোস্তাফিজের কাছে সব সময়ই আমাদের প্রত্যাশা বেশি থাকে। সে আশা পূরণও করে। হয়তো শেষ কয়েকটা ম্যাচে করতে পারেনি। শুধু ও কেন, বিশ্বের বড় বোলারদেরও এমন হয়। এটা নিয়ে আমরা কেউ চিন্তিত নই। ওর প্রতি আমাদের বিশ্বাস আছে, সে ভালোভাবে ফিরে আসবে। আর আমরা বাকি যারা বোলার আছি, আমাদেরও অনেক দায়িত্ব আছে। অস্ট্রেলিয়া বিশ্বের অন্যতম সেরা টেস্ট দল। যেহেতু আমাদের কন্ডিশনে খেলা। ওদের চেয়ে আমাদের বেশি ভালো করা উচিত। কিছুটা হলেও ওদের চেয়ে নিজেদের উইকেট আমরা ভালো বুঝি।’
