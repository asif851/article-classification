
লন্ডনে ইংল্যান্ড ও অস্ট্রেলিয়ার বিপক্ষে ১২৮ ও ৯৫ করার পর কার্ডিফে নিউজিল্যান্ডের বিপক্ষে আউট হলেন কোনো রান না করে। এক ম্যাচে শূন্য রানে আউট হয়েছেন বলে এবার চ্যাম্পিয়নস ট্রফিতে তাঁর সর্বোচ্চ রানের আসনটা হাতছাড়া হয়েছে শিখর ধাওয়ানের কাছে। কিন্তু জায়গাটা আবারও নিজের অধিকারে নিয়েছেন বাঁহাতি ওপেনার। এই মুহূর্তে এই চ্যাম্পিয়নস ট্রফিতে সর্বোচ্চ রান তামিমেরই। 
আজ ভারতের বিপক্ষে তামিম আউট হয়েছেন ৭০ রানে। চ্যাম্পিয়নস ট্রফিতে তাঁর রান দাঁড়িয়েছে ২৯০। দুই থাকা ধাওয়ানের রান ২৭১। তামিম আক্ষেপ করতে পারেন, ২১ রানের ব্যবধানটা আরও বড় করতেই পারতেন। কেদার যাদবের নিরীহ একটা বলে বোল্ড হয়েছেন। তবে সতীর্থ বোলারদের কাছ থেকে দুটি জিনিস চাইতেই পারেন তামিম। ধাওয়ানকে ২০ রানের কমে ফেরানো, আর ধাওয়ানসহ তাঁর দলকে টুর্নামেন্ট থেকে বিদায় করে দেওয়া। তাহলে তামিমও আরও একটা ইনিংস পাবেন।শুধু রানেই নয়, ছক্কাতেও এক নম্বরে তামিম। এখনো পর্যন্ত টুর্নামেন্টে ৭টি ছক্কা মেরেছেন। এউইন মরগানও মেরেছেন সাত ছক্কা। অবশ্য ৬ ছক্কা মেরেছেন রোহিত শর্মা। তাঁকেও দ্রুত ফেরানোর তাগিদ তামিম সতীর্থদের দিতেই পারেন। দলেরও তো তা-ই চাওয়া।আজ ফিফটিকে তিন অঙ্কে রূপ দিতে পারলে পরিসংখ্যানটা আরও উজ্জ্বল হতো তামিমের। তবে এর মধ্যে একটি রেকর্ড নিজের অধিকারে নিয়েছেন। এই ম্যাচের আগে ভারতের বিপক্ষে বাংলাদেশের ব্যাটসম্যানদের মধ্যে সর্বোচ্চ রান ছিল মুশফিকুর রহিমের (৫১৭)। মুশফিককে ছাড়িয়ে এই মুহূর্তে তামিম সবার ওপরে (৫৭৪)। কিন্তু সেটি আবার নিজের মুঠোয় নিতে মুশফিক অপরাজিত ৫২ রানে। ক্রিকেটের মজাটা এখানেই, পরিসংখ্যানের সাপ-লুডো খেলায় কেউ উঠবে, কেউ নামবে!
 
