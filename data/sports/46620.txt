
ইতিহাসের সবচেয়ে অদ্ভুত ফ্রি কিক কিনা, এ নিয়ে বিতর্ক হতে পারে। তবে সবচেয়ে অদ্ভুত ফ্রি কিকগুলোর তালিকা করলে এটা যে ওপরের দিকেই থাকবে, এ নিয়ে কোনো সন্দেহ নেই। জাপানের দ্বিতীয় বিভাগ ফুটবলে এ রকমই একটা অদ্ভুত ফ্রি কিকের জন্ম দিয়েছে কিয়োটো সংঘ।কিয়োটোর ম্যাচ ছিল ইয়োকোহামার মাঠে। ম্যাচের ঘড়িতে তখন ১৫ মিনিট। ১-০ গোলে এগিয়ে সফরকারীরা। এমন সময় পেনাল্টি বক্সের ভেতরে একটি ইনডিরেক্ট ফ্রি কিক পায় কিয়োটো। ব্যাক পাস থেকে গোলরক্ষক বল হাত দিয়ে ধরায় এই অপরাধ। ইনডিরেক্ট ফ্রি কিক পেনাল্টি বক্সের মধ্যে নেওয়া হলেও এটি পেনাল্টি শট নয়। ফ্রি কিকের মতোই এই শটের সামনে দেয়াল দাঁড় করানো যায়। পার্থক্য হলো, মূল শটটি নেওয়ার আগে অন্য কোনো খেলোয়াড়কে সেই বলে টোকা বা পাস দিতে হবে।ইনডিরেক্ট ফ্রি কিক নিতে দুজন খেলোয়াড় লাগে, তবে ডামি করার জন্য ছয়-ছয়জন খেলোয়াড় সারি বেঁধে দাঁড়িয়ে গিয়েছিলেন এদিন। রেফারির বাঁশি বাজার সঙ্গে সঙ্গে এক এক করে খেলোয়াড় এগিয়ে আসেন, কিন্তু বলটা না স্পর্শ করেই টপকে পেরিয়ে যান। কে টোকা দেবেন আর কে নেবেন শট—রীতিমতো সংশয়ে পড়ে যায় প্রতিপক্ষ। টানা তিনজন খেলোয়াড় এভাবে পেরিয়ে যাওয়ার পর চতুর্থ খেলোয়াড় বলে আলতো টোকা দেন। কিকটা নেন পঞ্চম খেলোয়াড়টি। পুরো ব্যাপারটি ঘটে মুহূর্তের মধ্যেই। একে তো এই ঘটনায় পুরো রক্ষণ-দেয়াল ধন্দে পড়ে গিয়েছিল, তার ওপর কিকটাও হয়েছে আগুনের গোলার মতো। গোল! 
এরই মধ্যে এই গোলটির ভিডিও ১২ লাখেরও বেশিবার দেখা হয়েছে। আপনিও দেখুন:
গত সেপ্টেম্বরে আরেকটি অদ্ভুত ফ্রি কিক দেখা হয়েছে এক কোটিরও বেশি বার। এ নিয়ে করা ‘এক ফ্রি কিকেই ইউটিউবে ঝড়’ পড়ুন
