
দুজনে যেন প্রায় একই ধাতুতে গড়া। উইকেটরক্ষক হিসেবে দুজনই দুর্দান্ত, ব্যাট হাতেও পিচে ঝড় তোলায় জুড়ি নেই। মাঠেও একই রকম প্রাণবন্ত। ব্রেন্ডন ম্যাককালামকে চাইলে এ সময়ের 'ডানহাতি অ্যাডাম গিলক্রিস্ট' বলতে পারেন। খেলার ধরনে গিলক্রিস্টের সঙ্গে এই মিলটাকে এবার রেকর্ড বইয়ের পাতায়ও নিয়ে গেলেন ম্যাককালাম। টেস্টে ছক্কা মারার গিলক্রিস্টের রেকর্ডে ভাগ বসিয়েছেন কিউই অধিনায়ক।সেঞ্চুরি করেই ছক্কা মারার রেকর্ডে ‘ক্ষান্তি’ দিয়েছিলেন গিলি। ৯৬ টেস্টের ক্যারিয়ারে তাঁর ছক্কার সংখ্যা ঠিক ১০০টি। টেস্ট ক্যারিয়ারের ম্যাচ খেলার সেঞ্চুরি করতে আরও দুটি ম্যাচ খেলতে হবে ম্যাককালামকে। ডানেডিনে শ্রীলঙ্কার বিপক্ষে চলতি টেস্টটি তাঁর ৯৮তম। তবে টেস্টের সেঞ্চুরি না হলেও, ছক্কার রেকর্ডে গিলক্রিস্টের মতো 'ম্যাজিক ফিগার' ছুঁয়ে ফেললেন ম্যাককালামও। ২০০৮ সালেই অবসর নেওয়া গিলক্রিস্টকে পেছনে ফেলে রেকর্ডটাকে শুধুই নিজের করে নেওয়ার আরও অনেক সুযোগ পাবেন ম্যাককালাম। আরও একটি অনন্য রেকর্ডে সামনে দাঁড়িয়ে আছেন তিনি।এই টেস্টে আরও একটি রেকর্ডটি ছুঁয়েছেন ম্যাককালাম। অভিষেকের পর কোনো বিরতি না দিয়ে টানা ৯৮ টেস্ট খেলার এবি ডি ভিলিয়ার্সের রেকর্ডের পাশে এখন ম্যাককালামেরও নাম। ডি ভিলিয়ার্সের সামনে সুযোগ ছিল প্রথম খেলোয়াড় হিসেবে অভিষেকের পর টানা ১০০টি টেস্ট খেলার প্রথম কীর্তি গড়ার। কিন্তু সন্তানের বাবা হবেন বলে বাংলাদেশ সফর থেকে নিজেকে সরিয়ে নেন। বিশ্ব রেকর্ডের চেয়ে সন্তান নিশ্চয়ই বড়! এটাই সুযোগ এনে দিয়েছে ম্যাককালামকে। ইতিহাসের প্রথম খেলোয়াড়ের হিসেবে অভিষেকের পর টানা ১০০ টেস্ট খেলার কীর্তি গড়ার।
এত এত রেকর্ড, তবে সব ছাপিয়ে যদি কোনো একটি রেকর্ডও থাকে যেটি তাঁর নামের সঙ্গে যায়, তবে হয়তো এই ছক্কা মারার রেকর্ডই।আর রেকর্ডটি করার জন্য নিজের ঘরের মাঠই বেছে নিলেন ম্যাককালাম। ডানেডিনের ইউনিভার্সিটি ওভালে আজ টেস্টের চতুর্থ দিনে দ্বিতীয় ইনিংসে দ্রুত রান তুলে ইনিংস ঘোষণা করতে চেয়েছিলেন নিউজিল্যান্ড অধিনায়ক। ইনিংসটা ছোটই ছিল, ৬ বলে ১৭। দিনের প্রথম সেশনে ছোট্ট ওই ঝড়ের মধ্যেই ছিল দুটি ছক্কা। এর আগে প্রথম ইনিংসে তাঁর ৫৭ বলে ৭৫ রানের ইনিংসটি বেশ 'ম্যাড়ম্যাড়ে'ই ছিল। মাত্র ১টি ছক্কা! তবে এই ৩ ছক্কাতেই হয়ে গেল সেঞ্চুরি। গিলক্রিস্টের পাশে নাম লেখানো হয়ে গেল ম্যাককালামের।
টেস্টে সবচেয়ে বেশি ছক্কার তালিকায় পরের ৩টি নামের দুটি বেশ সহজেই অনুমান করতে পারার কথা-ক্রিস গেইল ও বীরেন্দর শেবাগ। ৯৮টি ছক্কা নিয়ে তিনে গেইল, পাঁচে থাকা শেবাগের ছক্কা ৯১টি। তালিকার অন্য খেলোয়াড়টি অন্য অনেক কারণে সমাদৃত হলেও ছক্কা মারার জন্য ততটা সুখ্যাত ছিলেন না। এখন দেখা যাচ্ছে, এ দিক দিয়েও 'সাইলেন্ট কিলার'ই ছিলেন জ্যাক ক্যালিস! টেস্ট যদিও অন্য সবার চেয়ে অনেক বেশি খেলেছেন, ১৬৬ টেস্টের ক্যারিয়ারে তাঁর ৯৭টি ছক্কা। তথ্যসূত্র: ক্রিকইনফো।
