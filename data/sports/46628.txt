
পাকিস্তান-শ্রীলঙ্কা পাঁচ ম্যাচের ওয়ানডে সিরিজের চারটি হয়ে গেছে ইতিমধ্যেই। সংযুক্ত আরব আমিরাতের মাটিতে পাকিস্তানের এই ‘হোম’ সিরিজে পর্দার আড়ালে ঘটে গেছে ভয়াবহ এক ঘটনা। সিরিজের মধ্যেই পাকিস্তান অধিনায়ক সরফরাজ আহমেদ বাজিকরদের কাছ থেকে পেয়েছেন ম্যাচ পাতানোর প্রস্তাব। সরফরাজ অবশ্য ব্যাপারটি সঙ্গে সঙ্গেই দুর্নীতি দমন ইউনিটকে জানিয়ে দিয়েছেন।
কিছুদিন আগেই পাকিস্তান সুপার লিগে (পিএসএল) স্পট-ফিক্সিংয়ের জন্য দুই পাকিস্তানি ক্রিকেটার খালিদ লতিফ ও শারজিল খানকে নিষিদ্ধ করে পাকিস্তান ক্রিকেট বোর্ড (পিসিবি)। এরপরেও আন্তর্জাতিক ম্যাচে ম্যাচ পাতানোর প্রস্তাব ভাবনারই কারণ হয়ে এসেছে। নাম প্রকাশ না করার শর্তে বোর্ডের এক কর্মকর্তা জানিয়েছেন, ‘বিষয়টি যথাযথ প্রক্রিয়া ও পদ্ধতি মেনেই খতিয়ে দেখা হচ্ছে।’ তবে সবাই সরফরাজের পদক্ষেপের প্রশংসাই করছেন, ‘অধিনায়ক ও খেলোয়াড় হিসেবে সে বাকিদের সামনে উদাহরণ সৃষ্টি করেছে।’ বাজিকরের পরিচয় প্রকাশ করেনি পিসিবি। তবে পাকিস্তানি খেলোয়াড়দের সে চেনে, এবং দুবাই থেকেই তাঁর কাজকর্ম চালায় বলে জানিয়েছে বোর্ড। বোর্ডের অন্য একজন কর্মকর্তা জানিয়েছেন হোটেলে নিরাপত্তা জোরদার করা হয়েছে। খেলোয়াড়দের ওপর নজরদারিও বাড়ানো হয়েছে। পিএসএল কেলেঙ্কারির পরই দুবাইয়ে খেলোয়াড়দের থাকার হোটেল পরিবর্তন করেছিল পিসিবি। তবে কোচ মিকি আর্থারের চাওয়া অনুযায়ী খেলোয়াড়দের ওপর নজরদারিটা কিছুটা শিথিল করা হয়েছে। তাঁরা আরও জানিয়েছেন, ‘হেড কোচ মিকি আর্থারের অনুরোধে খেলোয়াড়দের ওপর নজরদারি কিছুটা শিথিল করা হয়েছিল। আরব আমিরাতে তাঁদের বন্ধু-বান্ধবের সঙ্গে দেখা করার, ডিনার বা শপিংয়ের অনুমতিও ছিল।’ সরফরাজের পর ঘটনার পর আবারও খোলসে ঢুকে যেতে হচ্ছে তাদের। ছবি: জি নিউজ।
