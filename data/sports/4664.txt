
বিরাট কোহলি ভারতের সবচেয়ে বিপণনযোগ্য অ্যাথলেট। বর্তমান ক্রিকেটবিশ্বের সবচেয়ে পরিচিত মুখও। তাঁর জনপ্রিয়তা ভারতের গণ্ডি পেরিয়ে এখন বৈশ্বিক পরিচিতি লাভ করেছে। সামাজিক যোগাযোগমাধ্যমে ভারতীয় অধিনায়কের অনুসারীসংখ্যা দেখলেই সেটা বোঝা যায়। 
টুইটারে তাঁর অনুসারীসংখ্যা এখন দুই কোটির ওপরে। ইনস্টাগ্রামে দেড় কোটি এবং ফেসবুকে ৩ কোটি ৬০ লাখ অনুসারী রয়েছে কোহলির। বিশ্বখ্যাত সাময়িকী ‘ফোর্বস’-এর হিসাব অনুযায়ী, ফুটবল তারকা লিওনেল মেসি, গলফ তারকা ররি ম্যাকইলরয় এবং বাস্কেটবল তারকা স্টিফেন কারির চেয়ে কোহলির ব্র্যান্ডমূল্য বেশি। ভারতীয় ব্যাটসম্যানটির আকাশচুম্বী আয়ে তাঁর ইনস্টাগ্রাম পোস্টের অবদান কম নয়। সামাজিক এ যোগাযোগমাধ্যমটিতে প্রতিটি প্রচারমূলক পোস্ট থেকে ৫ লাখ ডলার (৩.২ কোটি রুপি) আয় করে থাকেন কোহলি। ইনস্টাগ্রামে প্রতিটি প্রচারমূলক পোস্ট থেকে কোহলির আয় ক্রিস্টিয়ানো রোনালদোর সমান। মানে, রিয়াল মাদ্রিদ তারকাও ইনস্টাগ্রামে প্রতিটি প্রচারমূলক পোস্ট থেকে ৫ লাখ ডলার করে আয় করেন। পোস্ট-প্রতি ১০ লাখ ডলার আয় করে এ তালিকার শীর্ষে হলিউডের কমেডি অভিনেতা কেভিন হার্ট।ফোর্বসের জরিপে এ বছর বিশ্বের ১০০ শীর্ষ পারিশ্রমিক পাওয়া অ্যাথলেটদের মধ্যে ৮৮তম স্থানে উঠে আসেন কোহলি। তবে বিশ্বের সবচেয়ে বিপণনযোগ্য খেলোয়াড়দের তালিকায় তিনি টপকে যান মেসিকেও। তালিকাটির নয়ে থাকা মেসির চেয়ে দুই ধাপ এগিয়ে সাতে কোহলি। সূত্র: এনডিটিভি, ডেকান ক্রনিকল।
 
