
সাকিব আল হাসানের আচরণ বিসিবির অনেক কর্মকর্তার কাছেই ছিল ‘উদ্ধত’। আরও স্পষ্ট করে বললে, অনেকের দৃষ্টিতেই সাকিব ‘বেয়াদব’। মূলত আচরণের কারণেই গত জুলাই মাসে ছয় মাসের দীর্ঘ নিষেধাজ্ঞা দেওয়া হয়েছিল দেশের সেরা এই ক্রিকেটারকে। তবে বিসিবি সভাপতি নাজমুল হাসানের এখন মনে হচ্ছে, সাকিব সব মিলিয়ে একজন ভালো মানুষ। আজ সিঙ্গাপুরে ব্যক্তিগত সফর শেষে দেশে ফেরার পর বিমানবন্দরে নাজমুল বলেছেন, সাকিবের মধ্যে একটা ভালো পরিবর্তন তাঁরা দেখতে পাচ্ছেন। এ কারণে বিদেশে খেলার ওপর থেকেও সাকিবের নিষেধাজ্ঞা আনুষ্ঠানিকভাবে তুলে নেওয়া হয়েছে।অনাপত্তিপত্র না নিয়ে ওয়েস্ট ইন্ডিজের ক্যাবিরীয় প্রিমিয়ার লিগে খেলতে যাওয়া, রাগের মাথায় টেস্ট ও ওয়ানডে দল থেকে অবসর নিয়ে ফেলার মতো মন্তব্য করার পর গত জুলাইয়ে কঠোর শাস্তি দেয় বিসিবি। সে সময় নাজমুল বলেছিলেন, দীর্ঘদিন ধরেই সাকিব দলীয় শৃঙ্খলা ভাঙছেন। সে সময় সাকিবকে ছয় মাসের জন্য ঘরোয়া ও আন্তর্জাতিক ক্রিকেটে নিষিদ্ধ করার পাশাপাশি ২০১৫ সাল পর্যন্ত বিদেশি লিগে খেলার অনাপত্তিপত্র না দেওয়ার সিদ্ধান্তও নেওয়া হয়। সাকিবকে ছাড়াই ওয়েস্ট ইন্ডিজ সফরে যায় বাংলাদেশ। জিম্বাবুয়ের বিপক্ষেও খেলার কথা ছিল না তাঁর।তবে সাকিবের আবেদনের পরিপ্রেক্ষিতে শাস্তির মেয়াদ কমিয়ে এশিয়ান গেমসের ক্রিকেট দলে তাঁকে নেওয়া হয়। জিম্বাবুয়ের বিপক্ষে টেস্ট সিরিজ দিয়েই আন্তর্জাতিক ক্রিকেটেও ফেরেন। সেই সিরিজের সেরা খেলোয়াড় হন সাকিব। গড়েন একই টেস্টে সেঞ্চুরি ও ১০ উইকেট নেওয়ার বিরল রেকর্ড। ওয়ানডে সিরিজের প্রথম ম্যাচেও সেঞ্চুরি করেছিলেন। পরে ব্যাট হাতে সময়টা সে রকম না গেলেও বল হাতে জিম্বাবুয়েকে ওয়ানডেতেও ধবলধোলাইয়ে বড় ভূমিকা রাখেন।দুর্দান্ত এই সাকিবকে ফিরে পেয়ে উচ্ছ্বসিত বোর্ড সভাপতি আগেই ইঙ্গিত দিয়েছিলেন, বিদেশি লিগে খেলার ওপর থেকেও নিষেধাজ্ঞা তুলে নেওয়া হবে। সেটাই কার্যকর করা হলো। ১৮ ডিসেম্বর শুরু অস্ট্রেলিয়ার ঘরোয়া টি–টোয়েন্টি টুর্নামেন্ট বিগ–ব্যাশে খেলতে তাই বাধা থাকল না সাকিবের।
