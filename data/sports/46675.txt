
আ হ ম মুস্তফা কামাল আন্তর্জাতিক ক্রিকেট কাউন্সিলের (আইসিসি) সভাপতি পদে ইস্তফা দেওয়ার পর স্বাভাবিকভাবেই খবরটি গুরুত্বের সঙ্গে প্রকাশ করেছে আন্তর্জাতিক সংবাদমাধ্যম। লড়াইটি যেহেতু আইসিসির চেয়ারম্যান এন শ্রীনিবাসন বনাম কামালের; ভারতীয় সংবাদমাধ্যম আলাদা গুরুত্ব দিয়েছে বিষয়টিকে। তবে অনেক পত্রিকা লিখেছে, মৌখিকভাবে শ্রীনির বিরুদ্ধে যতটা গর্জে উঠেছেন, পদত্যাগপত্রে ঠিক তা নয়। বরং সেখানে আচমকা ‘নরম সুর’ কামালের।কলকাতার ‘এবেলা’ লিখেছে, ‘দেশে ফিরে বিদ্রোহ ঘোষণা করে আইসিসি প্রেসিডেন্টের পদ থেকে শেষ পর্যন্ত ইস্তফাই দিলেন মুস্তফা কামাল। যদিও পদত্যাগপত্রে তাঁর সুর আচমকাই নরম হয়ে গিয়েছে।’ একই বিষয় জানিয়েছে ‘টাইমস অব ইন্ডিয়া’ও। পত্রিকাটি শিরোনাম করেছে, ‘কারও বিরুদ্ধে অভিযোগ নেই: মুস্তফা কামাল’।ই-মেইলে আইসিসির প্রধান নির্বাহী কর্মকর্তা ডেভ রিচার্ডসন বরাবর পাঠানো পদত্যাগপত্রে কামাল সরে যাওয়ার সিদ্ধান্তটা ‘ব্যক্তিগত’ বলে জানিয়েছেন। দায়িত্ব পালনের সময় কারও মনে আঘাত দিয়ে থাকলে সে জন্য ক্ষমা চেয়ে আইসিসি-সংশ্লিষ্ট সবাইকে ধন্যবাদও দিয়েছেন। আশা প্রকাশ করেছেন, আইসিসির নেতৃত্বে ক্রিকেট খেলাটা আরও বেশি করে ক্রিকেটপ্রেমীদের হৃদয় ছুঁয়ে যাবে। চিঠির ভাষা এত ‘নরম’ কেন? ‘আনন্দবাজার পত্রিকা’-এর এমন প্রশ্নের জবাবে কামাল বলেছেন, ‘ক্রিকেট ভালোবাসি। ক্রিকেটকে পরিচ্ছন্ন রাখতে চাই। তাই চিঠিতে আসল কারণটা লিখতে পারিনি। আইসিসি প্রেসিডেন্টের পক্ষে যা অনৈতিক, তা করব কেন? ’এ দিকে ‘আইসিসি চালাচ্ছেন ‘‘বিতর্কিত ব্যক্তি’’, কামাল ধুয়ে দিলেন শ্রীনিবাসনকে’ শীর্ষক খবর প্রকাশ করেছে এনডিটিভি স্পোর্টস। পত্রিকাটি গতকালই জানিয়েছিল, বিতর্কিত মন্তব্যের জন্য আইসিসির নির্বাহী বোর্ড সভাপতির পদ থেকে তাঁকে সরিয়ে দেওয়ার সিদ্ধান্ত নিয়েই রেখেছিল। আর বিশ্বকাপ ট্রফিটা নাকি শ্রীনিবাসন দিয়েছেন আইসিসির নির্বাহী বোর্ডের সিদ্ধান্ত অনুযায়ী।কলকাতার ‘এই সময়’ পত্রিকা লিখেছে, ‘শ্রীনিকে ‘‘পচা লোক’’ বলে সরলেন আইসিসি প্রেসিডেন্ট’। অন্যদিকে ‘শ্রীনির অধীনে যেমন খুশি তেমন সিদ্ধান্ত নেওয়া হচ্ছে’ শিরোনামে কামালের একটি সাক্ষাৎকার প্রকাশ করেছে ‘ইন্ডিয়ান এক্সপ্রেস’। সেখানে কামাল বলেছেন, শ্রীনির অধীনে আইসিসি তিন মোড়লের সংস্থায় পরিণত হয়েছে।
