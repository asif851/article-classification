
ক্রিকেটের সহজ নিয়ম হলো জিততে হলে প্রতিপক্ষের চেয়ে আপনার স্কোরে থাকতে হবে বেশি রান। তাই তো? এবারের বিপিএলের পয়েন্ট টেবিল তাই অনেককেই একটু বিভ্রান্ত করতে পারে। শীর্ষে আছে খুলনা টাইটানস। কিন্তু তাদের রানরেট ঋণাত্মক! অর্থাৎ, তারা রান করেছে যত, তার চেয়ে রান হজম করেছে বেশি। প্রতিপক্ষের চেয়ে বেশি রান না করেও খুলনা জয়ী! শুধু জয়ী বলে নয়, ৬ ম্যাচের ৫টিতে জিতে বেশ শক্ত অবস্থানে।
পয়েন্ট টেবিলে শীর্ষ দলটির মাইনাস রানরেট নিয়মিত দেখা যায় না। কোনো প্রতিযোগিতা মানেই তো সংখ্যা নিয়ে গুঁতোগুঁতি। তার ওপর এমন টুর্নামেন্ট যদি হয়, যেখানে রান রেট রাখতে পারে বড় ভূমিকা; ক্যালকুলেটরের বোতাম আরও কটা বেশি চাপাচাপির প্রয়োজন পড়ে। বিপিএল সে রকমই এক টুর্নামেন্ট। এখানে পয়েন্ট টেবিলে সবার চোখ রানরেটের দিকেও থাকছে। আর সেখানেই একটা বিস্ময় উপহার দিয়েছে খুলনা। পয়েন্ট টেবিলের শীর্ষে থেকেও তাদের নেট রানরেট -০.২৩৭। যেখানে ৭ ম্যাচে ৩ ম্যাচ হারার পরও ঢাকার রানরেট ‍+০.৯৮৩। অথচ ৫টি জয় মানে স্বাভাবিক হিসাবে নেট রানরেটে অনেক এগিয়ে থাকার কথা ছিল। দলটি ৬ ম্যাচের পাঁচটিতেই প্রতিপক্ষের চেয়ে বেশি রান করেছে। কিন্তু এই সহজ হিসাবটা খুলনা গোলমাল করে দিয়েছে তাদের একমাত্র হেরে যাওয়া ম্যাচটিতে। নিজেদের দ্বিতীয় ম্যাচে রংপুর রাইডার্সের বিপক্ষে ৪৪ রানে অলআউট হয়ে ১২ ওভার বাকি থাকতেই হেরেছিল খুলনা। সেই এক পরাজয়ই তাদের নেট রানরেট ঋণাত্মক ঘরে আটকে রাখছে। বাকি পাঁচ ম্যাচে জিতলেও খুলনার প্রায় প্রতিটা জয়ই এসেছে খুবই সামান্য ব্যবধানে। কয়েকটি তো বেশ নাটক জন্ম দিয়ে। এখন পর্যন্ত ৫ ম্যাচে তাদের সবচেয়ে বড় জয় ২২ রানের। বাকি ৪ ম্যাচে জয়ের ব্যবধান ৩, ৪, ৯ ও ১৩ রানের! ওই এক ম্যাচের বিশাল পরাজয় বাকি ৫ ম্যাচের ক্ষীণ জয় দিয়ে তাই পূরণ করা যায়নি রানরেটের বিশাল ঘাটতি। এখন পর্যন্ত টুর্নামেন্টে ১০৮ ওভারে ৭০৬ রান তুলেছে তারা; অন্যদিকে ১২০ ওভারে ৭৫৬ রান হজম করেছে। এই দুইয়ের গড় ব্যবধানই হলো -০.২৩৭।খুলনা পয়েন্ট টেবিলের শীর্ষে থেকেও তাই স্বস্তিতে নেই। তাদের বোলার মোশাররফ হোসেন তো আর শুধু শুধু বলেননি, ‘এভাবে আর ম্যাচ জিততে চাই না। বড় ব্যবধানেই জিততে চাই।’সেটা না করতে পারলেও গুরুত্বপূর্ণ কাজটা ঠিকই করে রাখছে খুলনা। যত ছোট ব্যবধানই হোক, ম্যাচ জিতেই মাঠ ছাড়ছে। ব্যতিক্রম শুধু ওই ভয়ংকর ৪৪ রানের দিনটি। আজ তাই একটু আগ্রহ নিয়েই টিভি পর্দায় চোখ রাখুন, আজ যে আবারও রংপুরের মুখোমুখি হচ্ছে খুলনা।
