
মহেন্দ্র সিং ধোনি এখনো বিশ্বাস করতে পারেন না যে তিনি চেন্নাই সুপারকিংসের কেউ নন। আইপিএলের শুরুর দিন তিনি যখন পুনে সানরাইজার্সের জার্সি গায়ে মাঠে টস করতে যাচ্ছিলেন, তখন তাঁর নাকি বারবারই মনে পড়ছিল সাবেক দলটির কথা। ধোনি বলেছেন, চেন্নাইয়ের কথা মনে করে তিনি বারবারই আবেগপ্রবণ হয়ে উঠছেন।আট বছর চেন্নাইয়ের হয়ে আইপিএল খেলেছেন ধোনি। বাজি ও স্পট ফিক্সিংয়ের কেলেঙ্কারিতে তাঁর এই পুরোনো দল জড়িয়ে না পড়লে হয়তো আবারও চেন্নাইয়ের হলুদ জার্সিতেই দেখা যেত ধোনিকে। ব্যাপারটা তাঁকেও তাড়া করে ফিরছে বেশ ভালোভাবেই, ‘আমি জানতাম যে এবার পুনের হয়ে খেলব। কিন্তু দলটাকে সত্যিকার অর্থে অনুভব করতে পারলাম যখন খেলোয়াড়দের তালিকা হাতে টস করতে নামলাম। চেন্নাইয়ের সঙ্গে সম্পর্কটা আবেগের। নিজের এলাকা ঝাড়খন্ডের হয়ে কত দিন আর খেলেছি, চেন্নাইয়ের হয়ে আমি মাঠে নেমেছি দীর্ঘ আট বছর ধরেই।’চেন্নাইকে বুকে ধারণ করলেও ধোনির পেশাদারি হৃদয় এখন পুরোপুরিই পুনেতে নিবেদিত, ‘পেশাদারি খেলোয়াড় হিসেবে আমাকে এখন সামনের দিকেই তাকাতে হবে। আমি এখন পুরোপুরিই পুনের। পেশাদার খেলোয়াড় হিসেবে আমি চেন্নাইকে যা দিয়েছি, পুনে তার চেয়ে কোনো অংশেই কম পাবে না।’ সূত্র: এনডিটিভি।
