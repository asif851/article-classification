
আপাতত দূর হলো শঙ্কা। কাল দুবাইয়ে আইসিসি বার্ষিক সভা শেষে জানিয়ে দেওয়া হয়েছে, অনূর্ধ্ব-১৯ বিশ্বকাপ হচ্ছে বাংলাদেশেই। আগামী বছরের ২২ জানুয়ারি থেকে ১৪ ফেব্রুয়ারি পর্যন্ত হওয়ার কথা ১৬ দলের যুব বিশ্বকাপ।এর আগে নিরাপত্তা শঙ্কায় বাংলাদেশ সফর স্থগিত করেছে অস্ট্রেলিয়া। আপাতত আসছে না দক্ষিণ আফ্রিকার মেয়েদের ক্রিকেট দলও। গুঞ্জন উঠেছিল, নিরাপত্তা নিয়ে শঙ্কায় অনূর্ধ্ব-১৯ বিশ্বকাপও সরে যেতে পারে বাংলাদেশ থেকে। সবার তাই দৃষ্টি ছিল আইসিসির পাঁচ দিনব্যাপী বার্ষিক সভার দিকে।আইসিসি অবশ্য কিছু নির্দেশনাও দিয়েছে বাংলাদেশ ক্রিকেট বোর্ডকে। সরকারের সঙ্গে পরামর্শ করে নিরাপত্তা নিয়ে খুঁটিনাটি চূড়ান্ত করতে বলা হয়েছে। সম্ভাব্য সব ধরনের নিরাপত্তা শঙ্কা ও সেগুলো দূর করার উপায় সম্পর্কেও জানাতে হবে।আইসিসির সভায় আরেকটি বড় সিদ্ধান্ত, প্রাইজমানির পরিমাণ বাড়ানো। ২০১৬ থেকে ২০২৩ এই আট বছরের জন্য টেস্ট খেলুড়ে দল ও মেয়েদের বৈশ্বিক টুর্নামেন্টের জন্য প্রাইজমানি বেড়ে হচ্ছে সাড়ে ছয় কোটি ডলার (বাংলাদেশি মুদ্রায় প্রায় ৫০০ কোটি টাকা), যা আগের আট বছরের চেয়ে ৪১ শতাংশ বেশি।আগামী বছর থেকে টেস্ট র্যা ঙ্কিংয়ের শীর্ষ দলকে দেওয়া হবে বর্তমান প্রাইজমানির দ্বিগুণ পরিমাণ অর্থ। যার অর্থ, আগামী ১ এপ্রিল র্যা ঙ্কিং-শীর্ষে থাকা দল পাবে ১০ লাখ ডলার।প্রাইজমানির এই বাড়তি অর্থ গত বছর গঠন করা সাত কোটি ডলার টেস্ট ক্রিকেট তহবিলের অতিরিক্ত। টেস্ট ক্রিকেটের উন্নতির জন্য বরাদ্দ করা এই অর্থ আগামী বছর থেকে পাওয়া যাবে। তবে এটি পাবে শুধু ৭টি দেশের ক্রিকেট বোর্ড। ভারত, অস্ট্রেলিয়া ও ইংলান্ডের ক্রিকেট বোর্ড এ থেকে কিছু পাবে না। তথ্যসূত্র: আইসিসি বিজ্ঞপ্তি।
