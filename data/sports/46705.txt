
ফলোঅনে পড়ে দিমুথ করুনারত্নের দারুণ এক সেঞ্চুরিতে ক্রাইস্টচার্চে লড়াইটা জারি রেখেছে শ্রীলঙ্কা। তাঁর ১৫২ রান পুঁজি করে টেস্টের তৃতীয় দিন শেষে লঙ্কানদের দ্বিতীয় ইনিংসের সংগ্রহটা দাঁড়িয়েছে ৫ উইকেটে ২৯৫। হাতে ৫ উইকেট রেখে কিউইদের প্রথম ইনিংসের সংগ্রহের চেয়ে এখনো ১০ রান পিছিয়ে আছে দলটি।করুনারত্নে তাঁর ১৫২ রানের ইনিংসে মোটামুটিভাবে স্থান করে নিয়েছেন শ্রীলঙ্কান ক্রিকেট ইতিহাসে। এশিয়া মহাদেশের বাইরে সর্বোচ্চ টেস্ট ইনিংস খেলা লঙ্কান ওপেনারদের দলে নাম লিখিয়েছেন। আসাঙ্কা গুরুসিংহে ও মারভান আতাপাত্তুর পর নিউজিল্যান্ডের মাটিতে সেঞ্চুরি করা তৃতীয় ওপেনারও তিনি। সব মিলিয়ে আজ ক্রাইস্টচার্চে করুনারত্নের ইনিংসটি মহামূল্যবানই ভাবতে পারে শ্রীলঙ্কা।লঙ্কান ওপেনারের পাশাপাশি অ্যাঞ্জেলো ম্যাথুসের ব্যাট থেকে এসেছে অপরাজিত ৫৩ রান। পাশাপাশি কুশল সিলভার সংগ্রহ ৩৩ আর লাহিরু থিরিমান্নের ২৫। থারিন্দু কুশালকে নিয়ে করুনারত্নের লড়াইটা এগিয়ে নিয়ে যাচ্ছেন ওই ম্যাথুস।প্রথম ইনিংসের মতোই এই ইনিংসেও শ্রীলঙ্কার ইনিংসে আগুন হয়ে ঝরেছেন ট্রেন্ট বোল্ট। তাঁর সংগ্রহ ৩ উইকেট। জেমস নিশাম ও টিম সাউদি নিয়েছেন একটি করে উইকেট। সূত্র: এএফপি।
