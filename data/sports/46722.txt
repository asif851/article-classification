
ক্রিকেটের ক্ষুদ্রতম ফরম্যাটে ‘ভয়ংকর’ হিসেবেই সুপরিচিত ব্রেন্ডন ম্যাককালাম। নিজের সুখ্যাতির আরও একটি পরিচয় তিনি রাখলেন গতকাল শুক্রবার। ইংল্যান্ডের ঘরোয়া টি-টোয়েন্টি প্রতিযোগিতা ‘টি-টোয়েন্টি ব্লাস্টে’ গড়েছেন দারুণ এক ব্যাটিং রেকর্ড। বার্মিংহামের হয়ে ডার্বিশায়ারের বিপক্ষে খেলতে নেমে তিনি খেলেছেন ১৫৮ রানের দুর্দান্ত এক ইনিংস। রেকর্ড বই বলছে, ম্যাককালামের এই ইনিংস টি-টোয়েন্টি ইতিহাসেরই সর্বকালেরই দ্বিতীয় সেরা ইনিংস।এগারোটি ছক্কা ও সমানসংখ্যক চারের মারে সাজানো ম্যাককালামের এই ইনিংসটি ছিল মাত্র ৬৪ বলের। তাঁর এই অনন্য ইনিংসের ওপর ভর করেই বার্মিংহাম স্কোরবোর্ডে তোলে ৪ উইকেটে ২৪২ রানের বিশাল স্কোর। এই স্কোর তাড়া করে ডার্বিশায়ার অবশ্য লড়েছে ভালোই। তারা হেরেছে মাত্র ৬০ রানে।টি-টোয়েন্টি ইতিহাসে সর্বোচ্চ ব্যক্তিগত স্কোরটা ক্রিস গেইলের। ২০১৩ সালে আইপিএলে তিনি পুনে ওয়ারিয়র্সের বিপক্ষে মাত্র ৬৬ বলে খেলেছিলেন ১৭৫ রানের সেই ইনিংসটি। ম্যাককালাম অবশ্য ১৫৮ রানের আরও একটি ইনিংস খেলেছিলেন ওই আইপিএলে। কিন্তু বলের হিসেবে শুক্রবারের ইনিংসটি ছাড়িয়ে গেছে আইপিএলের ইনিংসটি।২০০৮ সালের এপ্রিলে আইপিএলের উদ্বোধনী ম্যাচে ম্যাককালাম ঝড় তুলেছিলেন বেঙ্গালুরু রয়্যাল চ্যালেঞ্জার্সের বিপক্ষে। কলকাতা নাইটরাইডার্সের হয়ে সেদিন তাঁর ১৫৮ রানের ইনিংসটি এসেছিল ৭৩ বলে। সূত্র: দ্য গার্ডিয়ান।
