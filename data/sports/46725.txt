
একবার রাবাদাকে নিয়ে বিতর্ক তো একবার ওয়ার্নারকে নিয়ে। কেপটাউন টেস্টের দ্বিতীয় দিনে স্থানীয় দর্শকেরাও অংশ নিয়েছিলেন বিতর্ক সৃষ্টির এই খেলায়। তৃতীয় দিনটাও বাদ যাবে কেন? তাই হয়তো অমন কিছু করতে গেলেন ক্যামেরন ব্যানক্রফট। পকেট থেকে কাগজ বের করেছেন। ফলে তাঁর বিরুদ্ধে বল টেম্পারিংয়ের মতো অভিযোগও উঠে গেল! এ কারণে তৃতীয় দিন শেষে ৫ উইকেটে ২৩৮ রান করে ২৯৪ রানে এগিয়ে আছে দক্ষিণ আফ্রিকা—এই তথ্যও কিছুটা গুরুত্ব হারিয়েছে।
বল টেম্পারিংয়ের অভিযোগ অবশ্য এ টেস্টে নতুন কিছু নয়। প্রথম দিনেই অভিযোগের তির প্যাট কামিন্সের দিকে। দক্ষিণ আফ্রিকানদের দাবি, পা দিয়ে বল মাড়িয়ে আকৃতি বদলাতে চেষ্টা করেছিলেন এই ফাস্ট বোলার। তৃতীয় দিনেও একই বিতর্ক, এবার অপরাধী ব্যানক্রফট। টিভি ক্যামেরায় দেখা গেছে, অস্ট্রেলিয়ান ফিল্ডার পকেট থেকে একটি কাগজ বের করে ট্রাউজারের ভেতরে লুকাচ্ছেন। মাঠের দুই আম্পায়ার তাঁর সঙ্গে কথাও বলেছেন। কিন্তু আম্পায়াররা বল বদলাননি বা অস্ট্রেলিয়াকে ৫ রান জরিমানাও করেননি। কোনো ফিল্ডার বলের আকৃতি পরিবর্তন করলে যেটা সাধারণত করা হয়।
তবে এই ঘটনা নিয়ে টুইটারে ঝড় তুলেছে দক্ষিণ আফ্রিকানরা। চোটের কারণে দলের বাইরে থাকা ফাস্ট বোলার ডেল স্টেইন টুইট করেছেন, ‘আমরা কি এটা নিয়ে কথা বলতে পারি?’ দক্ষিণ আফ্রিকান ক্রীড়া সাংবাদিক ব্যাডেন গিলিওন ব্যানক্রফটের হাত দিয়ে বল ঘষার একটি ভিডিও দিয়েছেন টুইটারে।
স্বাগতিক দল অবশ্য ম্যাচ ছাড়া অন্যদিকে নজর দিতেই পারে। দল যে ভালো অবস্থানে আছে। অস্ট্রেলিয়াকে ২৫৫ রানে অলআউট করে ৫৬ রানের লিড পেয়েছিল প্রোটিয়ারা। সেটা ধীরে ধীরে ধরাছোঁয়ার বাইরে নিয়ে যাচ্ছেন ব্যাটসম্যানরা। দুবার জীবন ফিরে পেয়ে ৮৪ রান করেছেন এইডান মার্করাম। এবি ডি ভিলিয়ার্স ৫১ ও ডি কক ২৯ রান নিয়ে এখনো অপরাজিত।
