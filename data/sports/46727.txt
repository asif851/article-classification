
জাতীয় ক্রিকেট দলের স্পনসরশিপ স্বত্ব পেয়েছিল ইভেন্ট ম্যানেজমেন্ট কোম্পানি টপ অব মাইন্ড। তবে সেটা যে তারা অন্য কোনো কোম্পানির কাছে বিক্রি করে দেবে, সেটি জানাই ছিল। কৌতূহল ছিল, সেই কোম্পানিটি নিয়ে। কারণ তাদের লোগোই তো থাকবে বাংলাদেশ দলের জার্সিতে। কাল জানা গেল, টপ অব মাইন্ডের কাছ থেকে দুই বছরের জন্য সেই স্পনসরশিপ স্বত্ব কিনে নিয়েছে মুঠোফোন সেবাদাতা প্রতিষ্ঠান রবি আজিয়াটা লিমিটেড। কাল মিরপুর শেরেবাংলা স্টেডিয়ামে এক সংবাদ সম্মেলনে রবির প্রধান নির্বাহী কর্মকর্তা মাহতাব উদ্দিন আহমেদ বলেন, ‘বাংলাদেশ ক্রিকেট দলের অব্যাহত অগ্রযাত্রায় শামিল হতে পেরে আমরা অত্যন্ত আনন্দিত। আশা করব, ক্রিকেটে বাংলাদেশের জয়যাত্রা অব্যাহত থাকবে।’টপ অব দ্য মাইন্ড স্পনসরশিপ স্বত্ব কিনেছিল ৪১ কোটি ৪১ লাখ টাকায়। তবে তাদের কাছ থেকে রবি কত টাকায় কিনেছে, তা জানানো হয়নি।
