


• লেগানেসকে ৪-০ গোলে হারিয়েছে অ্যাটলেটিকো।• একাই চার গোল করেছেন গ্রিজম্যান।• টানা দুই ম্যাচে হ্যাটট্রিক করলেন এ ফরাসি ফরোয়ার্ড।

আঁতোয়ান গ্রিজম্যানের বার্সেলোনায় যাওয়ার পথ খুলেছে! স্প্যানিশ সংবাদমাধ্যমে গুঞ্জন উঠেছে, ফরাসি ফরোয়ার্ডের সঙ্গে এ ব্যাপারে ঐকমত্যে পৌঁছেছে কাতালান ক্লাবটি। মৌসুম শেষেই ১০০ কোটি ইউরো খরচায় গ্রিজম্যানের ঠিকানা পাল্টে দেবে বার্সা। অ্যাটলেটিকো মাদ্রিদে কি তাতে বিরহ-দহন চলবে? সত্যি বলতে, দহন তো কাল রাতের পর থেকেই শুরু হওয়ার কথা!
আগের ম্যাচে সেভিয়ার মাঠে ৫-২ গোলে জিতেছিল অ্যাটলেটিকো। হ্যাটট্রিক করেছিলেন গ্রিজম্যান। কাল আবার সেই একই কাণ্ড! ঠিক একই নয়, তার চেয়েও বেশি কিছু—লেগানেসের জালে অ্যাটলেটিকো ফরোয়ার্ড একাই করেছেন চার গোল! অ্যাটলেটিকোও ম্যাচটা জিতেছে ৪-০ ব্যবধানে।
লা লিগায় টানা দুই ম্যাচে হ্যাটট্রিকের নজির এটাই প্রথম নয়; টানা দুই ম্যাচে চারটি করে গোলের কীর্তিও আছে। তবে গ্রিজম্যান একটি জায়গায় অনন্য—এই একুশ শতকে অ্যাটলেটিকোর প্রথম খেলোয়াড় হিসেবে লিগে টানা দুই ম্যাচে হ্যাটট্রিক করলেন তিনি। যদিও গ্রিজম্যান এ ম্যাচে পেতে পারতেন ছয় গোল!
ম্যাচের দুই অর্ধে দুটি করে গোল করেছেন ২৬ বছর বয়সী এ ফরোয়ার্ড। এ ছাড়া তাঁর একটি গোল বাতিল হয়েছে এবং গোলপোস্টও কাঁপিয়েছেন একবার। সেভিয়ার মুখোমুখি হওয়ার আগে ২১ ম্যাচে ৮ গোল করেছিলেন গ্রিজম্যান। কিন্তু সর্বশেষ ২ ম্যাচে তুলে নিলেন ৭ গোল! অর্থাৎ এবার লিগে গ্রিজম্যান তাঁর মোট গোলের মধ্যে ৪৬.৭ শতাংশ গোলই করলেন শেষ দুই ম্যাচে।
লেগানেসের বিপক্ষে অ্যাটলেটিকোর হয়ে একটি মাইলফলকের দেখাও পেয়েছেন গ্রিজম্যান। ২৬ মিনিটে প্রথম গোলটি দিয়ে অ্যাটলেটিকোর জার্সিতে সব প্রতিযোগিতা মিলিয়ে তিনি ছুঁয়ে ফেলেন ১০০ গোলের মাইলফলক। সার্জিও আগুয়েরো ও ফার্নান্দো তোরেসের পর অ্যাটলেটিকোর তৃতীয় খেলোয়াড় হিসেবে গোলের ‘সেঞ্চুরি’ তুলে নিলেন গ্রিজম্যান।
২৬ ম্যাচে ৬১ পয়েন্ট নিয়ে বার্সার আরও কাছে পৌঁছে গেল অ্যাটলেটিকো। ২৫ ম্যাচে ৬৫ পয়েন্ট নিয়ে শীর্ষে বার্সা। রোববার ন্যু ক্যাম্পে স্বাগতিকদের মুখোমুখি হবে ডিয়েগো সিমিওনের দল।
