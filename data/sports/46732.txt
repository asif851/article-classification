
ক্রিকেট পণ্ডিতদের চোখে তিনি সময়ের সেরা ব্যাটসম্যান। আইপিএলে রয়্যাল চ্যালেঞ্জার্স বেঙ্গালুরু সতীর্থ ক্রিস গেইলের চোখে ‘সুপারম্যান’। তাঁর যে ফর্ম, তাতে এই বিশেষণগুলো তাঁর নামের সঙ্গে খুব মানিয়ে যায়। তাই বলে ফুটবল সুপারস্টার লিওনেল মেসিকেও ছাড়িয়ে যাবেন কোহলি!একটা জায়গায় শুধু মেসি কেন, ভারতীয় এই ব্যাটসম্যান ছাড়িয়ে গেছেন ট্র্যাকের রাজা উসাইন বোল্ট কিংবা টেনিসের এক নম্বর নোভাক জোকোভিচকেও! ব্রিটিশ সাময়িকী স্পোর্টসপ্রো—এর হিসেবে বিপণনযোগ্য ক্রীড়াবিদ হিসেবে মেসি-বোল্ট-জোকোভিচদের ওপরে আছেন কোহলি। চলতি গ্রীষ্ম থেকে আগামী তিন বছরে বিপণন সম্ভাবনার ভিত্তিতে তৈরি স্পোর্টসপ্রো তালিকায় বাস্কেটবল তারকা স্টিফেন কারি ও জুভেন্টাসের ফরাসি মিডফিল্ডার পল পগবার পরেই অবস্থান কোহলির। বিপণন সম্ভাবনার সঙ্গে এই তালিকা তৈরির ক্ষেত্রে ক্রীড়া তারকাদের অর্থমূল্য, দেশীয় বাজারে চাহিদা, ক্রীড়াবিদদের নিজেকে আরও বিপণনযোগ্য করে তোলার ইচ্ছাটাকেও বিবেচনায় নেওয়া হয়েছে। যেখানে মেসির অবস্থান ২৭, বোল্টের ৩১তম। জোকোভিচ আছেন ২৩ তম অবস্থানে। সেরা পঞ্চাশের মধ্যে কোহলি ছাড়াও আছেন আরেক ভারতীয়—সানিয়া মির্জা। টাইমসঅবইন্ডিয়া।
