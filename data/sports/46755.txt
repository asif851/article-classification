

♦ ২৪ ওভারে মাত্র ৮২ রানে অলআউট বাংলাদেশ♦ ২২৯ বল হাতে রেখে ম্যাচ জিতেছে শ্রীলঙ্কা

‘অমৃতে অরুচি!’ টানা তিন ম্যাচ প্রতিপক্ষকে উড়িয়ে দিয়েছিল বাংলাদেশ। দারুণ খেলতে খেলতে হয়তো একটু ‘হাঁফ’ ধরে গিয়েছিল দলের। শ্রীলঙ্কার বিপক্ষে আজ তাই সব চুকিয়ে দেওয়া হয়েছে। ৮২ রান অলআউট হয়ে সে ম্যাচ হেরেছে ১০ উইকেটে। ৩৮ ওভারের বেশি বল তখনো বাকি ছিল শ্রীলঙ্কার ইনিংসে! বাংলাদেশের ব্যাটসম্যানদের লজ্জা দিতেই হয়তো শ্রীলঙ্কার দুই ওপেনার দুর্দান্ত খেললেন। ১ চার ও ৩ ছক্কায় ৩৭ বলে ৩৯ রান করেছেন উপুল থারাঙ্গা। তবে শুরু থেকেই আগ্রাসন দেখিয়েছেন দানুশকা গুনাতিলকা। ৩ চার ও ২ ছক্কায় ৩৫ বলে ৩৫ রান করেছেন। বাংলাদেশের ইনিংসে রান তোলা কঠিন মনে হচ্ছিল, শ্রীলঙ্কার ইনিংসে অবশ্য উল্টো। তবে গুনাতিলকার দাবি, ‘উইকেট আসলেই ব্যাটিংয়ের জন্য ভালো ছিল না, উইকেট খুব একটা বদলায়নি। তবে এটা খুবই ধীর একটি উইকেট ছিল। ব্যাট করার জন্য কঠিন উইকেট। আমি আর উপুল মৌলিক বিষয়গুলো মনে রেখেছিলাম।’ কঠিন উইকেটেও দাপুটে ব্যাটিং করে ১২ ওভারের মধ্যে ম্যাচ শেষ করে দিয়েছে শ্রীলঙ্কা। শনিবারের ফাইনালের জন্য বার্তাই কি দিলেন গুনাতিলকারা? এই ওপেনারের কথায় সেটাই মনে হচ্ছে, ‘গত বছর আমরা সাদা বলের ক্রিকেটে ভালো করিনি। শেষ দুই ম্যাচের জয় আমাদের খুব সাহায্য করবে। আমাদের আত্মবিশ্বাস এখন অনেক বেড়ে যাবে। আমরা এখন ফাইনালের অপেক্ষায়।’এমন দাপুটে জয়ের পর সে অপেক্ষাতেই থাকার কথা।
