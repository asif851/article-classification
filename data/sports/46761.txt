
বেশ অনেক দিন ধরে আন্তর্জাতিক টি-টোয়েন্টিতে বাংলাদেশের সর্বোচ্চ রান সংগ্রাহক ছিলেন সাকিব আল হাসান। দ্বিতীয়স্থানে থাকা তামিমের তুলনায় অনেকটাই এগিয়ে ছিলেন সাকিব। কিন্তু সাকিবকে আর খুব বেশি এগিয়ে থাকতে দিলেন না তামিম। আয়ারল্যান্ডের বিপক্ষে ৪৭ করে সাকিবকে পেছনে ফেললেন। টেস্ট আর ওয়ানডেতে আগেই সর্বোচ্চ রানের মালিক ছিলেন। কেবল টি-টোয়েন্টিই বাকি ছিল। তিন ধরনের ক্রিকেটেই বাংলাদেশের সর্বোচ্চ রানের মালিকই শুধু নন, তিন ধরনের ক্রিকেটে সর্বোচ্চ ইনিংসও তাঁর।আজ ৯৪২ রান নিয়ে ব্যাট করতে নেমেছিলেন তামিম। আর সাকিবের রান ছিল ৯৭৯। এক হাজার আগে কে ছোঁবেন এই নিয়ে ছিল কৌতূহল। আগের ম্যাচে অপরাজিত ৮৩ করা তামিম এই ম্যাচেও শুরু থেকে ছিলেন দারুণ ছন্দে। এ কারণে মনে হচ্ছিল, এক হাজার রান হয়তো তিনিই আগে ছোঁবেন। কিন্তু ১১ রান দূরে থাকতেই আউট হয়ে গেলেন। অবশ্য ততক্ষণেই সাকিবকে পেছনে ফেলে ১০ রানে এগিয়ে গেছেন এই বাঁহাতি ওপেনার।টেস্টে তামিমের রান ৩ হাজার ১১৮। ওয়ানডেতে ৪ হাজার ৭১৩। টি-টোয়েন্টিতে ৯৮৯।
