
মাঠে বসে খেলা দেখছেন, সেটা না হয় মানা গেল। তাই বলে ব্রাজিলকে সমর্থন করছেন ডিয়েগো ম্যারাডোনা! আর্জেন্টিনার সমর্থকদের হজম করতে কষ্ট হওয়ার কথা বৈকি। ব্রাজিল-ক্রোয়েশিয়া উদ্বোধনী ম্যাচটি মাঠে বসে দেখেছেন আর্জেন্টাইন কিংবদিন্ত। কাকে সমর্থন করছেন প্রশ্নটা করতেই উত্তর দিয়েছেন, ‘অবশ্যই ব্রাজিলকে।’স্টেডিয়ামে ঢুকে নিজের আসন খুঁজে পেতে ম্যারাডোনাকে অবশ্য বেগ পেতে হয়েছে। এক দঙ্গল ব্রাজিল সমর্থক ঘিরে ধরেছিল তাঁকে। হাতের মুঠোয় ম্যারাডোনা—এমন সুযোগ কি আর হররোজ আসে? কোনো নিরাপত্তাকর্মী নয়, শেষ পর্যন্ত ম্যারাডোনাকে সেই ভিড় থেকে উদ্ধার করে ভিআইপি বক্সে নিয়ে গেছেন সাও পাওলোর অ্যারেনা করিন্থিয়ানস স্টেডিয়ামটির নির্মাণপ্রতিষ্ঠানের এক কর্মী।ভিআইপি বক্সেও ম্যারাডোনা উষ্ণ অভ্যর্থনা পেয়েছিলেন প্রথমে। কিন্তু হুট করে ব্রাজিল আত্মঘাতী গোল খেয়ে যাওয়াতে শুরু হয় গুঞ্জন। একজন তো বলেই বসে, ম্যারাডোনা নিশ্চয়ই ব্রাজিলের জন্য অপয়া। ব্রাজিল সমতায় ফিরলে ম্যারাডোনা হাততালি দিয়েছেন বটে, তবে সেই হাততালিতে নাকি প্রাণ ছিল না! ম্যাচের ১০ মিনিট বাকি থাকতেই ম্যারাডোনা উঠে চলে যান।একদিনের ব্রাজিল সমর্থক ম্যারাডোনা অবশ্য পরে বলেছেন, ‘ব্রাজিলকে আমার পছন্দ হয়নি। ওদের রক্ষণটা একেবারে ভালো লাগেনি। আক্রমণে অবশ্য ওরা ভালো। বারবার নেইমারের কাছে বল ঠেলেছে, এটাও ভালো ছিল।উদ্বোধনী ম্যাচের আরেকটা জিনিস ভালো লাগেনি ম্যারাডোনার। প্রেসিডেন্ট দিলমা রুসেফের উদ্দেশে দর্শকদের অকথ্য গালিগালাজ। বরাবরই বাম রাজনীতির সমর্থক ম্যারাডোনা বলেছেন, ‘এটা অকল্পনীয়, লজ্জার। ব্রাজিলের আর কোনো খেলা স্টেডিয়ামে এসে দেখব না। এর চেয়ে হোটেলে বসে টিভিতেই দেখে নেব।’ এএফপি।
