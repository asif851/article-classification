
প্রথম বাংলাদেশি হিসেবে ওয়ানডে ক্রিকেটের বিশ্ব একাদশে স্থান পেয়েছেন মুস্তাফিজুর রহমান। আজ বুধবার ক্রিকেটের সর্বোচ্চ সংস্থা ২০১৫ সালের জন্য টেস্ট ও ওয়ানডের দুটি আলাদা বিশ্ব একাদশের খেলোয়াড়দের নাম প্রকাশ করেছে। এতে ওয়ানডে একাদশে সুযোগ পেয়েছেন বাংলাদেশের এই বাঁ হাতি পেসার। এর আগে, ২০০৯ সালে প্রথম বাংলাদেশি হিসেবে টেস্টের বিশ্ব একাদশে সুযোগ পেয়েছিলেন সাকিব আল হাসান।আইসিসির ক্রিকেট কমিটির চেয়ারম্যান অনিল কুম্বলের নেতৃত্বাধীন একটি বিশেষ প্যানেল দুটি আলাদা বিশ্ব একাদশ নির্বাচনের দায়িত্ব পালন করেন।এতে অন্যান্যদের মধ্যে ছিলেন সাবেক ওয়েস্ট ইন্ডিয়ান ফাস্ট বোলার ইয়ান বিশপ, সাবেক ইংলিশ ব্যাটসম্যান মার্ক বুচার ও অস্ট্রেলীয় নারী ক্রিকেট দলের সাবেক অধিনায়ক বেলিন্ডা ক্লার্ক। এই কমিটিতে সাংবাদিক প্রতিনিধি হিসেবে ছিলেন ভারতের দ্য হিন্দু পত্রিকার উপ-সম্পাদক জি বিশ্বনাথ।ওয়ানডের জন্য নির্বাচিত বিশ্ব একাদশে মুস্তাফিজের সতীর্থেরা হলেন-তিলকরত্নে দিলশান (শ্রীলঙ্কা), হাশিম আমলা (দক্ষিণ আফ্রিকা), কুমার সাঙ্গাকারা (শ্রীলঙ্কা), এবি ডি ভিলিয়ার্স (দক্ষিণ আফ্রিকা), স্টিভেন স্মিথ (অস্ট্রেলিয়া), রস টেলর (নিউজিল্যান্ড), ট্রেন্ট বোল্ট (নিউজিল্যান্ড), মিচেল স্টার্ক (অস্ট্রেলিয়া), মোহাম্মদ শামি (ভারত) ও ইমরান তাহির (দক্ষিণ আফ্রিকা)। ২০১৪ সালের সেপ্টেম্বর থেকে ২০১৫ সালের সেপ্টেম্বর পর্যন্ত সময়ে আন্তর্জাতিক ক্রিকেটে পারফরম্যান্সের ভিত্তিতে ওয়ানডের এই বিশ্ব একাদশটি নির্বাচন করা হয়। এতে এ বছরের এপ্রিলে আন্তর্জাতিক ক্রিকেটে অভিষিক্ত মুস্তাফিজের সুযোগ মিলেছে বল হাতে ক্রিকেট বিশ্বকে চমকে দেওয়ার পরই।
বাংলাদেশের ক্রিকেটেই কেবল নয়, বিশ্ব ক্রিকেটেরই এক অপার বিস্ময়রূপে আবির্ভূত সাতক্ষীরার ছেলে মুস্তাফিজের। ক্যারিয়ারে মাত্র ৯টি ওয়ানডে খেলেই তিনি দৃষ্টি কেড়েছেন ক্রিকেট বিশ্বের। এই ৯ ওয়ানডেকে ১২.৩৪ গড়ে তাঁর উইকেট ২৬ টি। জীবনের প্রথম সিরিজেই ভারতের বিপক্ষে তিনি তুলে নিয়েছিলেন রেকর্ড ১৩ উইকেট। এর মধ্যে পরপর দুই ম্যাচে আছে দুটি পাঁচ উইকেট-কীর্তি। এখনো পর্যন্ত তাঁর উইকেট সংগ্রহের যে হার, তাতে দেখা যাচ্ছে প্রতি ১৭.৩ বল পর তিনি উইকেট পেয়েছেন একটি করে। ‘কাটার’ নামের এক অস্ত্র দিয়ে মুস্তাফিজ এখন বিশ্ব ক্রিকেটে তাবৎ ব্যাটসম্যানের জন্যই আতঙ্কের অপর নাম।
