
বার্সেলোনার গোলপোস্টের নিচে কেটে গেছে এক যুগ। কিন্তু গত জানুয়ারিতে ভিক্টর ভালদেস হঠাৎ করেই জানিয়ে দেন, ২০১৪ সালে চুক্তি শেষ হওয়ার পর বার্সেলোনায় আর থাকতে চান না। শোনা যাচ্ছিল, এই মৌসুম শেষেই ন্যু ক্যাম্পকে বিদায় জানাতে পারেন। তবে ভিক্টর ভালদেস জানিয়ে দিয়েছেন, এই মৌসুম শেষেই ক্লাব ছাড়বেন না। তবে চুক্তির মেয়াদ বাড়াতে যে আগ্রহী নন, সেটাও নিশ্চিত করেছেন।
আরও এক মৌসুম কেন বার্সেলোনায় থেকে যেতে চান, সেটিও পরিষ্কার করেছেন লা মাসিয়ার ছাত্র, ‘২০১৪ সালে বার্সেলোনার সঙ্গে আমার এখনকার চুক্তি শেষ হওয়ার পরই আমি বার্সা থেকে বিদায় নেব। কারণ, আমি মনে করি, ১৮ মাসের মধ্যে ক্লাব একটা ভালো সমাধান খুঁজে নেবে, যাতে বার্সার মতো আমিও জয়ের ধারাটা বজায় রাখতে পারি।’ এএফপি।
