
অস্ট্রেলিয়ার বিপক্ষে প্রথম টেস্টের দল থেকে বাদ পড়েছিলেন মুমিনুল হক। এই বাঁ হাতি ব্যাটসম্যানকে বাদ দিয়ে গতকালই প্রশ্নবাণের সামনে পড়েছিলেন প্রধান নির্বাচক মিনহাজুল আবেদীন। তাঁকে বাদ দেওয়া নিয়ে বিতর্ক যখন তুঙ্গে, ঠিক তখনই দলে ফিরলেন মুমিনুল। মিডল অর্ডার ব্যাটসম্যান মোসাদ্দেক হোসেনের চোখের সংক্রমণ না সারায় বাদ দেওয়ার ২৪ ঘণ্টার মধ্যে দলে ফেরানো হলো তাঁকে।
টেস্ট ক্রিকেটে বাংলাদেশের ব্যাটসম্যানদের মধ্য সবচেয়ে বেশি ব্যাটিং গড় মুমিনুলের। কিন্তু দুটি টেস্টে খারাপ করার কারণে তাঁকে দল থেকে বাদ দিয়ে দেওয়া স্বাভাবিকভাবেই প্রশ্নের জন্ম দিয়েছিল। গত মার্চে শ্রীলঙ্কার বিপক্ষে দুই টেস্টের সিরিজে প্রথম টেস্টে খেললেও দ্বিতীয় টেস্টে একাদশের বাইরে রাখা হয় তাঁকে। তবে ২০১৩ সালে টেস্ট অভিষেকের পর গতকালই প্রথম জাতীয় দল থেকে বাদ পড়েছিলেন তিনি। তবে মোসাদ্দেকের চোখের সমস্যা সেটি হতে দিল না। মুমিনুলকে দলে ফিরিয়ে ঝড়টা আপাতত থামিয়ে দিলেন বিসিবি সভাপতি নাজমুল হাসান।মুমিনুল কেন দলে নেই---এ নিয়ে চারদিক তোলপাড় হওয়ায় আজ বিকেলে নির্বাচক ও বাংলাদেশ টিম ম্যানেজমেন্টের সঙ্গে এক সভায় বসেছিলেন বিসিবি সভাপতি। মুমিনুলের অন্তর্ভুক্তির সিদ্ধান্ত হয়েছে সেখানেই। তবে স্কোয়াড ১৪ জনেরই থাকছে। মুমিনুল সুযোগ পাচ্ছেন চোখের সংক্রমণে আক্রান্ত মোসাদ্দেক হোসেনের জায়গায়। মুমিনুলকে দলে নেওয়া প্রসঙ্গে নাজমুল বললেন, ‘মুমিনুল দলে আসছে, সৈকত (মোসাদ্দেক) খেলছে না। ওর চোখের সমস্যা আছে। এখনো সে সেরে ওঠেনি। এমন একটা সিরিজের আগে এই ঝুঁকি আমরা কেন নেব? শেষ মুহূর্তে যদি ও (মোসাদ্দেক) না খেলতে পারে, তখন কী হবে?’তবে শুরুতেই মুমিনুলকে দলের বাইরে রাখাটা দুঃখজনক মনে করছেন বিসিবি সভাপতি, ‘সে বাংলাদেশের অন্যতম সেরা ব্যাটসম্যান, তাতে সন্দেহ নেই। তাকে যখন ওয়ানডে ও টি-টোয়েন্টি থেকে বাদ দিলাম, তখন চিন্তা করেছিলাম ও শুধু টেস্টে মনোযোগ দেবে। কিন্তু সে যদি টেস্ট দলেই না থাকে, তাতে খারাপ লাগবেই। মুমিনুল বাদ পড়ার মতো খেলোয়াড় হতে পারে না। তাকে নিয়ে চিন্তার কারণ নেই। সে দেশের সম্পদ। ওকে যথাযথভাবে মূল্যায়ন করা হবে, সে ব্যাপারে নিশ্চিত থাকতে পারেন।’
