
আর্সেনাল ফরোয়ার্ড অ্যালেক্স আইয়োবির একমাত্র গোলে গত রাতে জাম্বিয়াকে হারিয়েছে নাইজেরিয়া। এই নিয়ে ষষ্ঠবারের মতো বিশ্বকাপের চূড়ান্ত পর্বে খেলার যোগ্যতা অর্জন করল আফ্রিকার ‘সুপার ইগলরা’। নাইজেরিয়ার সাফল্যের দিনে অবশ্য আফ্রিকার অন্য কোনো দলই বিশ্বকাপ নিশ্চিত করতে পারেনি। এখন পর্যন্ত কোন কোন দেশ রাশিয়া বিশ্বকাপের টিকিট নিশ্চিত করেছে, এক নজরে দেখে নেওয়া যাক:
ইউরোপীয় অঞ্চলইউরোপ অঞ্চল থেকে সবচেয়ে আগে রাশিয়া বিশ্বকাপের টিকিট পেয়েছে বেলজিয়াম। এরপর জার্মানি, ইংল্যান্ড ও স্পেন বিশ্বকাপের চূড়ান্ত পর্ব নিশ্চিত করেছে। ৯টি গ্রুপ চ্যাম্পিয়ন সরাসরি সুযোগ পাবে চূড়ান্ত পর্বে। গ্রুপ ‘এ’-তে শীর্ষস্থানের লড়াই করছে ফ্রান্স ও সুইডেন। গ্রুপ রানারআপ হতে হল্যান্ডের বড় জয় প্রয়োজন ছিল। বেলারুশের বিপক্ষে ৩-১ গোলে জয় পেলেও সুইডেন ও ফ্রান্সের জয়ের ফলে সমীকরণটা প্রায় অসম্ভব হয়ে দাঁড়িয়েছে গত বিশ্বকাপে সেমিফাইনালে খেলা দলটির জন্য। দ্বিতীয় স্থানে উঠে আসতে শেষ ম্যাচে সুইডেনকে ৭ গোলে হারাতে হবে রোবেনদের। ‘ডি’ গ্রুপে সার্বিয়া, ওয়েলস ও আয়ারল্যান্ডের মধ্যে এক দলকে বাদ পড়তে হবে। পয়েন্টের মারপ্যাঁচে এই গ্রুপের রানারআপ দল প্লে-অফে জায়গা হারাতে পারে। একই পরিণতি হতে পারে ‘আই’ গ্রুপেরও। এখানে শীর্ষ তিন দল আইসল্যান্ড, ক্রোয়েশিয়া ও ইউক্রেন।
গ্রুপ ‘বি’ থেকে সুইজারল্যান্ড ও পর্তুগালের শীর্ষ দুইয়ে থাকা নিশ্চিত। একই অবস্থা ‘ই’ গ্রুপের পোল্যান্ড ও ডেনমার্কের। ‘জি’ গ্রুপ থেকে ইতালি রানারআপ হওয়া নিশ্চিত করলেও ‘এফ’ গ্রুপে স্কটল্যান্ড ও ‘এইচ’ গ্রুপে গ্রিসের প্লে-অফ খেলা এখনো নিশ্চিত নয়।
লাতিন অঞ্চলএই অঞ্চল থেকে কেবল ব্রাজিলের বিশ্বকাপ খেলা নিশ্চিত। উরুগুয়ে, চিলি, কলম্বিয়া, পেরু, আর্জেন্টিনা ও প্যারাগুয়ে এখনো চূড়ান্ত পর্বে খেলার আশা বাঁচিয়ে রেখেছে। আর তিনটি দল সরাসরি চূড়ান্ত পর্বের টিকিট পাবে, একটি দল খেলবে প্লে-অফ। শেষ পর্যন্ত কারা চূড়ান্ত পর্বে খেলবে, তা ১০ ও ১১ অক্টোবর বাছাইপর্বের শেষ ম্যাচের পরই নিশ্চিত হওয়া যাবে।
উত্তর আমেরিকা অঞ্চলমেক্সিকো এর মধ্যেই বাছাইপর্বের পরীক্ষায় পাস করেছে। কোস্টারিকা ও যুক্তরাষ্ট্রের উতরে যাওয়া প্রায় নিশ্চিত। প্লে-অফ খেলতে পারে পানামা। সেখানে তাদের প্রতিপক্ষ হবে অস্ট্রেলিয়া অথবা সিরিয়া।
এশিয়া অঞ্চলএই গ্রুপ থেকে জাপান, দক্ষিণ কোরিয়া, সৌদি আরব ও ইরান বিশ্বকাপ নিশ্চিত করেছে। প্লে-অফের জন্য লড়ছে অস্ট্রেলিয়া ও সিরিয়া। মালয়েশিয়ায় প্রথম লেগ ড্র হয়েছে ১-১ গোলে। সিডনিতে পরের ম্যাচের বিজয়ী দলকে মহাদেশীয় প্লে-অফে মুখোমুখি হতে হবে পানামা অথবা হন্ডুরাসের।
আফ্রিকা অঞ্চলগত রাতে বিশ্বকাপে খেলা নিশ্চিত করেছে সুপার ইগল নাইজেরিয়া। বাকি গ্রুপগুলো থেকে তিউনিসিয়া, মিসর, ও সেনেগাল প্রায় নিশ্চিন্ত হলেও মরক্কোর সঙ্গে জোর প্রতিদ্বন্দ্বিতায় রয়েছে আইভরি কোস্ট। আগামী ৬ নভেম্বর দুই দলের মুখোমুখি লড়াইয়ে নিশ্চিত হওয়া যাবে ‘সি’ গ্রুপ থেকে কারা পাবে রাশিয়ার টিকিট।
ওশেনিয়া অঞ্চল থেকে সরাসরি বিশ্বকাপ খেলার সুযোগ নেই। নিউজিল্যান্ড নিশ্চিত করেছে প্লে-অফ। তাদের প্রতিপক্ষ হবে কনমেবল অঞ্চলের পঞ্চম দল। (সূত্র: ফিফা, ইএসপিএন এফসি)




অঞ্চল


সরাসরি বিশ্বকাপে খেলবে


প্লে-অফের সম্ভাব্য দল




 
 
 
ইউরোপ


জার্মানি
ইংল্যান্ড
স্পেন
বেলজিয়াম


ফ্রান্স/সুইডেন, সুইজারল্যান্ড/পর্তুগাল,
উত্তর আয়ারল্যান্ড,
সার্বিয়া/ওয়েলস,
পোল্যান্ড/ ডেনমার্ক,
আইসল্যান্ড/ক্রোয়েশিয়া,
স্কটল্যান্ড, ইতালি, গ্রিস,




কনমেবল


ব্রাজিল


চিলি, কলম্বিয়া, পেরু, আর্জেন্টিনা, প্যারাগুয়ে




কনকাকাফ


মেক্সিকো


পানামা/হন্ডুরাস




এশিয়া


জাপান, দক্ষিণ কোরিয়া, ইরান, সৌদি আরব


সিরিয়া/অস্ট্রেলিয়া




আফ্রিকা


নাইজেরিয়া


-




