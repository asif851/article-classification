
শ্রীলঙ্কান অধিনায়ক অ্যাঞ্জেলো ম্যাথুসের মতে, শ্রীলঙ্কান ক্রিকেটে সাঙ্গাকারা-জয়াবর্ধনের মতোই অবদান তিলকরত্নে দিলশানের। সে হিসেবে শ্রীলঙ্কা ক্রিকেট শেষবারের মতো আরেক নায়ককে ব্যাট করতে দেখল আজ। অস্ট্রেলিয়ার বিপক্ষে আজকের ম্যাচের পরই ৫০ ওভারের ক্রিকেটে অতীত হয়ে যাবেন তিলকরত্নে দিলশান। 
জীবনের শেষ ওয়ানডে ম্যাচে দিলশান আউট হয়েছেন ৪২ রানে। ৬৫ বল খেলে, ৫ চারে। মাঠে নামার সময়ই সতীর্থরা সারিবদ্ধ হয়ে ব্যাট উঁচিয়ে অভিবাদন জানান তাঁকে। অ্যাডাম জাম্পার বলে জর্জ বেইলির ক্যাচে পরিণত হওয়ার পর রানগিরি ডাম্বুলা আন্তর্জাতিক স্টেডিয়ামেও আবেগ ছড়িয়ে পড়ল। দর্শকদের ভালোবাসার করতালিতে ভিজেই টেস্টের পর ওয়ানডে ক্রিকেটের আঙিনা ছাড়লেন দিলশান। টেস্ট ক্রিকেটে দিলশান শ্রীলঙ্কার সর্বকালের সেরা ১০ রান সংগ্রাহকের একজন। ওয়ানডে ক্রিকেটে তিনি নিজেকে এগিয়ে রেখেছিলেন আরও এক ধাপ। এই সংস্করণে তিনি ১০ হাজারের বেশি রান করে নিজেকে নিয়ে গেছেন অন্য উচ্চতায়। ওয়ানডেতে তাঁর ২২ সেঞ্চুরি শ্রীলঙ্কার পক্ষেই চতুর্থ সর্বোচ্চ। ৫০ ওভারের ক্রিকেটে সনাৎ জয়াসুরিয়ার পরই সবচেয়ে শ্রীলঙ্কার পক্ষে সবচেয়ে বেশিবার ম্যান অব দ্য ম্যাচ হওয়ার কৃতিত্ব দিলশানের। দিলশানের বিদায়বেলায় এক টুইটে কুমার সাঙ্গাকারা তাঁকে লঙ্কান ক্রিকেটের সর্বকালের অন্যতম সেরা ম্যাচ উইনার হিসেবে অভিহিত করেছেন, ‘কানায় কানায় পূর্ণ স্টেডিয়াম আর দর্শকদের বিপুল করতালিই সঙ্গী হোক দিলশানের বিদায়বেলায়। সনাৎ জয়াসুরিয়ার পর দিলশানই যে শ্রীলঙ্কার সর্বকালের সেরা ম্যাচ উইনার।’সাঙ্গাকারার চাওয়া সার্থক। শ্রীলঙ্কার সেরা এক ম্যাচ উইনারকে দারুণভাবেই বিদায় জানাচ্ছে শ্রীলঙ্কা।
