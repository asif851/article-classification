
‘ঐতিহাসিক’ শব্দটা শুরু থেকেই তাঁর ভালো লাগেনি। সিরিজ শুরুর আগে সংবাদ সম্মেলনে বেশ কয়েকবার মুশফিক সেটা বলেছেনও। কিন্তু কাল থেকে মুশফিকের আর আপত্তি নেই। অস্ট্রেলিয়ার বিপক্ষে এই জয়টা বাংলাদেশ অধিনায়কের কাছে সত্যিই ঐতিহাসিক!
ঘটনা খুলেই বলা যাক। ১১ বছর পর অস্ট্রেলিয়ার বিপক্ষে টেস্ট খেলছে বাংলাদেশ। দুই দলের কোনো খেলোয়াড় এর আগে একে অন্যের বিপক্ষে টেস্ট খেলেননি। সেই হিসেবে এই সিরিজটাকে ‘ঐতিহাসিক’ হিসেবে লেখা হচ্ছিল সংবাদমাধ্যমে। কিন্তু শুধু এই কারণে এটিকে ঐতিহাসিক বলতে বাধছিল মুশফিকের। তাহলে এখন যে মুশফিক নিজেই এটাকে ঐতিহাসিক বলছেন, সেটা কী কারণে? কাল ঢাকা টেস্টের পর সংবাদ সম্মেলনে বাংলাদেশ অধিনায়ক দিলেন ব্যাখ্যাটা, ‘এটা আমাদের অনেক বড় একটা অর্জন। এখন বলতে পারি এই ম্যাচটা ঐতিহাসিক ছিল। আপনারা বলছিলেন, ১১ বছর পর খেলা, সে কারণে ঐতিহাসিক। কিন্তু ম্যাচ কি কোনো দিন ঐতিহাসিক হয়, ঐতিহাসিক হয় তার ফল। অস্ট্রেলিয়ার বিপক্ষে এই ফলটা আমাদের জন্য বড় অর্জন।’
এর আগে বাংলাদেশ ইংল্যান্ডকেও হারিয়েছে দেশের মাটিতে। শ্রীলঙ্কায় গিয়ে হারিয়ে এসেছে শ্রীলঙ্কাকে। বড় দলগুলোকে নিয়মিত হারানোর অভ্যাসটাকেই বাংলাদেশের সামর্থ্যের প্রমাণ হিসেবে দেখছেন মুশফিক, ‘এই জয়গুলো আমাদের মতো দলকে আরও আত্মবিশ্বাসী করে তোলে। চারটা দিন অনেক কষ্ট করেছি। ওরাও অনেক লড়াই করেছে। শেষ পর্যন্ত ওদের লোয়ার অর্ডারও অনেক চেষ্টা করেছে। এই জয় বড় একটা সন্তুষ্টি। আমি মনে করি, এটা আমাদের সামর্থ্যের অনেক বড় একটি বার্তা। কেউ হয়তো বলতে পারত ইংল্যান্ডের বিপক্ষে আমরা কোনোমতে জিতে গেছি। কিন্তু এখন আর সেটা বলতে পারবে না। কারণ দুটি বিশ্বমানের দলের সঙ্গে এটা সম্ভব নয়। এখানে আমাদের চার দিন ধরে ভালো খেলতে হয়েছে।’
একটা সময় অবশ্য মনে হচ্ছিল, ম্যাচ বুঝি বেরিয়েই গেল বাংলাদেশের হাত থেকে। ডেভিড ওয়ার্নার আর স্টিভেন স্মিথের জুটিটা গেড়ে বসেছিল। কিন্তু হাল ছেড়ে দেয়নি বাংলাদেশ। ঘুরে দাঁড়িয়ে ম্যাচ বের করে এনেছে। এই কারণেও জয়টা মুশফিকের কাছে বিশেষ, ‘যেভাবে জিতলাম, তাতে একটা বিশ্বাস জন্মাবে, যত বড় দলই হোক না কেন, এই কন্ডিশনে আমরা যেকোনো পরিস্থিতিতে জিততে পারি।’
সিরিজ শুরুর আগেই বাংলাদেশ কোচ চন্ডিকা হাথুরুসিংহে ও অলরাউন্ডার সাকিব আল হাসান বলে দিয়েছিলেন, এই সিরিজটা ২-০ ব্যবধানে জেতা সম্ভব। ঢাকায় জিতে সেই কথা সত্যি করার পথে এক ধাপ এগিয়ে গেল বাংলাদেশ। ওদিকে অস্ট্রেলিয়ান অধিনায়ক স্টিভেন স্মিথও স্বীকার করেছেন, চট্টগ্রামে ভালো খেলে সিরিজ ড্র করার চাপ থাকবে তাঁর দলের ওপর। এ সুযোগটাই নিতে চান মুশফিকরা, ‘শুধু এখানে জিতেই আত্মতুষ্টিতে ভুগছি না আমরা। আমাদের সিরিজ জয়ের সম্ভাবনা আছে, আমরা সেটা করতেও চাই। এমন সুযোগ সব সময় আসে না। এমন চাপেও অস্ট্রেলিয়া দল সব সময় থাকে না।’
 
 
