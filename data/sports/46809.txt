
চিলি-ক্যামেরুন ম্যাচে ফল নির্ধারণে বড় ভূমিকাই রাখল ভিডিও রেফারির সহযোগিতা। ভিডিও রেফারির ভূমিকা ছিল পর্তুগাল-মেক্সিকো ম্যাচেও। বিশ্বকাপের ‘মহড়া’ কনফেডারেশনস কাপে গোলের সিদ্ধান্তের বাইরেও বিভিন্ন গুরুত্বপূর্ণ সিদ্ধান্তে এই প্রথমবারের মতো ভিডিও রেফারির সহযোগিতা (ভিএআর) নেওয়া হচ্ছে। নাটকীয় ম্যাচটিতে মেক্সিকোর সঙ্গে ২-২ গোলে ড্র করেছে পর্তুগাল। ভিএআর প্রযুক্তির কল্যাণে পর্তুগালের নানির করা একটি গোল বাতিল হয়ে যায়। ক্যামেরুনের বিপক্ষে চিলির ২-০ গোলের জয়েও চিলির এদুয়ার্দো ভারগাসের গোল বাতিল হয় ভিডিও প্রযুক্তি দিয়ে।কাজানে পর্তুগালকে বেশ নাটকীয়ভাবেই জয়বঞ্চিত করে মেক্সিকো। অথচ ম্যাচের ৩৪ মিনিটে কারেসমার গোলে কিন্তু এগিয়ে গিয়েছিল ইউরোপীয় চ্যাম্পিয়নরাই। গোলটির উৎসে ছিলেন ক্রিস্টিয়ানো রোনালদো। এর আগে ২১ মিনিটে রোনালদোর ফ্রি কিক মেক্সিকোর রক্ষণে প্রতিহত হওয়ার পর ফিরতি বলে তাঁর শটই পোস্টে লাগে। এই সময়ই ভিডিও প্রযুক্তি ব্যবহার করে নানির গোল অফসাইডের কারণে বাতিল হয়ে যায়।কারেসমার গোলটি হতে পারত রোনালদোরই। মেক্সিকোর বক্সে বল নিয়ে ঢুকে পড়ে তিনিই শটটা নিতে পারতেন। কিন্তু সেটি না করে তা বাড়ান কারেসমার দিকে। দলকে এগিয়ে দিতে কোনো ভুল করেননি কারেসমা।এগিয়ে থাকার আনন্দ বেশিক্ষণ উপভোগ করতে পারেনি পর্তুগাল। ৪২ মিনিটেই ম্যাচ ফেরে মেক্সিকো। গোল করেন হাভিয়ের হার্নান্দেজ। কার্লোস ভেলা ছিলেন এই গোলের মূলে। তাঁর ক্রস থেকেই গোলটি হয়।আক্রমণ-পাল্টা আক্রমণের এই ম্যাচ এভাবেই এগিয়ে যায় ৮৫ মিনিট পর্যন্ত। ৮৪ মিনিটে অবশ্য পর্তুগাল এগিয়ে যেতে পারত। সিলভার হেড দারুণভাবে ঠেকান মেক্সিকান গোলকিপার ওচোয়া। ৮৬ মিনিটে পর্তুগালকে ২-১ গোলে এগিয়ে দেন সেডরিক। ডান দিক থেকে এসে মেক্সিকোর গোলমুখে নেওয়া সেডরিকের শটটি রক্ষণভাগের এক খেলোয়াড়ের পায়ে লেগে গোলে ঢুকে যায়।মস্কোতে জয় নিয়ে পর্তুগাল মাঠ ছাড়ছে—এমনটা ভেবেছিলেন অনেকেই। কিন্তু হেক্টর মোরেনো সেটি হতে দেননি। খেলার যোগ করা সময়ে তাঁর হেডের গোলে পয়েন্ট ভাগাভাগি করতেই হয় পর্তুগালকে।দিনের অপর ম্যাচে ক্যামেরুনের বিপক্ষে ২-০ গোলে জিতে কনফেডারেশনস কাপে নিজেদের শুরুটা স্মরণীয় করে রেখেছে কোপা আমেরিকা বিজয়ী চিলি। লাতিন চ্যাম্পিয়নদের পক্ষে গোল দুটি করেন আর্তুরো ভিদাল ও এদুয়ার্দো ভারগাস। ভারগাসের একটি গোল অবশ্য ভিডিও রেফারির সহযোগিতায় বাতিল হয়।দারুণ উত্তেজনাপূর্ণ ম্যাচটিতে গোল পেতে চিলিকে অপেক্ষা করতে হয়েছে ৮১ মিনিট পর্যন্ত। আলেক্সিজ সানচেজের পাস থেকে চিলির সমর্থকের অপেক্ষার অবসান ঘটান ভিদাল। প্রথমার্ধে বাতিল হয় ভারগাসের গোল। ভারগাস সেই আফসোস পূরণ করেন ম্যাচের যোগ করা সময়ে। সূত্র: এএফপি
