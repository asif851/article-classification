
নিউজিল্যান্ড ক্রিকেটের পরিচালকের পদ থেকে সরে দাঁড়িয়েছেন জন বুকানন। অস্ট্রেলিয়ার সাবেক এই কোচের সিদ্ধান্তটা তাত্ক্ষণিকভাবে কার্যকর হবে। নিউজিল্যান্ড ক্রিকেট বোর্ড আজ শুক্রবার এক বিবৃতিতে দাবি করেছে, ‘পারিবারিক’ কারণে দেশে ফিরে যাওয়ার সিদ্ধান্ত নিয়েছেন বুকানন। তবে এ ব্যাপারে বুকাননের বক্তব্য পাওয়া যায়নি। বার্তা সংস্থা রয়টার্স জানায়, ৬০ বছর বয়সী বুকানন স্বেচ্ছায় পদত্যাগ করেছেন, নাকি তাঁকে বরখাস্ত করা হয়েছে, তা এখনো স্পষ্ট নয়। বোর্ডের বিবৃতিতে বলা হয়, নিউজিল্যান্ড ক্রিকেট ছেড়ে দিতে হচ্ছে বলে ২০১১ সালের মে মাসে দায়িত্ব নেওয়া বুকানন মর্মাহত। কারণ, এখানে কাজ করাটা বেশ উপভোগ করছিলেন তিনি। তবে পারিবারিক কারণে অস্ট্রেলিয়ায় ফিরে যাওয়ার সিদ্ধান্ত নিয়েছেন বুকানন। বিদায়ী ক্রিকেট পরিচালকের প্রতি শুভকামনাও প্রকাশ করা হয় বিবৃতিতে। এতে বলা হয়, ‘দেশে ফেরার ব্যাপারে বুকাননের সিদ্ধান্তের প্রতি শ্রদ্ধা রয়েছে বোর্ডের। আমরা আশা করছি, তাঁর আগামী দিনগুলো আরও সুন্দর হবে।’ নিউজিল্যান্ড দলের প্রধান নির্বাচকের দায়িত্বে আছেন বুকাননের স্বদেশি কিম লিটলজন। আগামী সেপ্টেম্বরে তাঁর চুক্তির মেয়াদ শেষ হওয়ার কথা। আজ বোর্ডের দেওয়া বিবৃতিতে বলা হয়, লিটলজনের সঙ্গে চুক্তি নবায়ন করা হবে না।
অস্ট্রেলিয়ার দুটি বিশ্বকাপজয়ী কোচ বুকাননের কাজ ছিল নিউজিল্যান্ড ক্রিকেটের হাই পারফরম্যান্স কর্মসূচি নিয়ে। শুরুর দিকে দলের সর্বময় ক্ষমতার অধিকারী ছিলেন তিনি। এ নিয়ে দ্বন্দ্ব সৃষ্টি হওয়ায় গত বছরের মাঝামাঝিতে কোচের পদ থেকে সরে দাঁড়ান জন রাইট। স্থানীয় গণমাধ্যমের খবর, বর্তমান কোচ মাইক হেসনের সঙ্গেও সম্পর্ক ভালো ছিল না বুকাননের। সম্প্রতি দল নির্বাচনের ক্ষেত্রে হেসনকে বাড়তি ক্ষমতা দেয় কিউই বোর্ড। ক্রিকেটারদের জাতীয় চুক্তি ও ঘরের মাঠের সিরিজের দল চূড়ান্ত অনুমোদন দেওয়ার ক্ষমতা দেওয়া হয় তাঁর হাতে। অধিনায়কের সঙ্গে পরামর্শ করে বিদেশ সফরের দল চূড়ান্ত করার দায়িত্বও ছিল তাঁর। ক্রিকেট পরিচালক বুকানন নাকি হেসনকে এত সব ক্ষমতা দেওয়ার পক্ষে ছিলেন না।
 
