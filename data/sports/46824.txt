
মাশরাফি বিন মুর্তজা দেশের হয়ে শেষবার সাদা পোশাকে মাঠে নেমেছিলেন ৮ বছর আগে। ২০০৯ সালের জুলাইয়ে কিংসটাউনে ওয়েস্ট ইন্ডিজের বিপক্ষে টেস্টে চোটে পড়ে মাঠ থেকে বেরিয়ে গিয়েছিলেন। এর পর থেকে দেশের হয়ে খেললে রঙিন পোশাকই হয়েছে সঙ্গী। দুই হাঁটুর অস্ত্রোপচারের কারণে টেস্ট খেলার স্বপ্নটাকে রীতিমতো জলাঞ্জলিই দিতে হয়েছে। তবে বাংলাদেশের ওয়ানডে অধিনায়ক এখনো স্বপ্ন দেখেন টেস্ট খেলার। সাদা পোশাকে লাল কিংবা গোলাপি বল হাতে প্রতিপক্ষের ব্যাটসম্যানের বুকে কাঁপুনি ধরাবেন।
সাম্প্রতিককালে নিজের ফিটনেসের উন্নতিটাই তাঁকে টেস্ট খেলার স্বপ্ন দেখাচ্ছে। দুই হাঁটুর স্থিতিশীল অবস্থা সাহস জোগাচ্ছে একটু একটু করে আবারও বড় পরিসরে নিজেকে মেলে ধরতে। কিছুদিন আগে খুলনার হয়ে প্রথম শ্রেণির ক্রিকেটে মাঠে নেমেছেন। সেখানে খুব খারাপ করেননি। সব মিলিয়ে টেস্টে ফেরার স্বপ্নটা তাঁর মনে উঁকি দিচ্ছে। ক্রিকবাজকে মাশরাফি বলেছেন, ‘প্রত্যেক ক্রিকেটারই টেস্ট খেলার জন্য মুখিয়ে থাকে। যদিও আমার বয়স ৩৪ হয়ে গেছে, তার পরেও এখনো স্বপ্ন দেখি সাদা পোশাকে মাঠে নামার। তবে আমাকে সবকিছু ভেবে দেখতে হবে।’
টেস্টে ফেরার দিনক্ষণ সম্পর্কে এখনই কিছু জানাতে চাননি তিনি, ‘কবে ফিরব, সেটি নির্দিষ্ট করে বলাটা মুশকিল। তবে সবকিছু ঠিকঠাক চললে টেস্টে ফেরার চেষ্টা করবই।’ফিটনেসে উন্নতি ঘটিয়েই যে টেস্টে ফেরার স্বপ্ন দেখছেন তিনি, ‌‘ফিটনেসে উন্নতিটা ভালোই করেছি। এটিই আমাকে আশা দেখাচ্ছে। এখন আমি ফিটনেসের আরও উন্নতি ঘটাতে চাই। দেখতে চাই কতটা উন্নতি করতে পারি। যদি প্রথম শ্রেণির ক্রিকেট খেলে নিজের খেলার উন্নতি করতে পারি, তাহলে টেস্টে ফিরব না কেন?’সম্প্রতি বিসিবি সভাপতি নাজমুল হাসান নাকি মাশরাফির সঙ্গে টেস্টে ফেরার বিষয়ে কথা বলেছেন বলে জানা গেছে। অর্থাৎ বোর্ডও মাশরাফিকে লম্বা পরিসরে দেখতে আগ্রহ। ২০০১ সালের নভেম্বরে জিম্বাবুয়ের বিপক্ষে অভিষেকের পর ২০০৯ পর্যন্ত ৩৬টি টেস্ট খেলেছেন তিনি। ৪১.৫২ গড়ে তাঁর উইকেট-সংখ্যা ৭৮। সূত্র: ক্রিকবাজ।
