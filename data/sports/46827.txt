
আগামী ১৪ থেকে ৩০ জুলাই বুদাপেস্টে ১৭তম ফিনা বিশ্ব চ্যাম্পিয়নশিপে তিনজন সাঁতারু পাঠাবে বাংলাদেশ সাঁতার ফেডারেশন। মাহফুজা খাতুন শিলা, মাহফিজুর রহমান সাগর ও জুয়েল আহমেদ হলেন সেই তিনজন। গত ডিসেম্বরে কানাডার উইন্ডসরে বিশ্ব চ্যাম্পিয়নশিপেও গিয়েছেন এই তিন সাঁতারু।কানাডায় প্রতিযোগিতা হয়েছে ২৫ মিটার পুলে, হাঙ্গেরির রাজধানী বুদাপেস্টে হবে ৫০ মিটারে। পুলের দৈর্ঘ্য যা-ই হোক, এসব প্রতিযোগিতায় অংশ নেওয়ার তৃপ্তিই বড় বাংলাদেশের সাঁতারুদের কাছে। লক্ষ্য থাকে নিজের টাইমিংয়ের উন্নতি ও নিজের সেরাটা করা। কখনো সেই লক্ষ্য পূরণ হয়, কখনো আরও বাজে টাইমিং করেন সাঁতারুরা।কানাডায় যেমন মাহফিজুর ৫০ ও ১০০ মিটার ফ্রিস্টাইলে সেরাটা ছাপিয়ে যেতে পারেননি। মাহফুজা ৫০ ও ১০০ মিটার ব্রেস্টস্ট্রোকের একটিতে খারাপ করেছেন, অন্যটিতে গেছেন সেরার কাছাকাছি। জুয়েল অবশ্য সেরা টাইমিং করতে পেরেছেন।
