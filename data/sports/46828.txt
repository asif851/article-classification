
বিশ্বকাপে যাওয়া হলো না সাঈদ আজমলের। বোলিং অ্যাকশন পুরোপুরি ত্রুটিমুক্ত না হওয়াতেই গত চার বছরে ওয়ানডের দ্বিতীয় সর্বোচ্চ উইকেটশিকারিকে পাচ্ছে না বিশ্বকাপ। ২০১১ বিশ্বকাপ শেষ হওয়ার পর থেকে এ পর্যন্ত ৭৩টি ওয়ানডে খেলে আজমল উইকেট পেয়েছেন ১৩৪টি। এ সময়ে একমাত্র লাসিথ মালিঙ্গাই বেশি উইকেট পেয়েছেন আজমলের চেয়ে। ৯৩ ম্যাচে শ্রীলঙ্কান ফাস্ট বোলারের ১৪৪ উইকেট। এ ছাড়া এক শর বেশি উইকেট পেয়েছেন শুধু রবীন্দ্র জাদেজা ও রবিচন্দ্রন অশ্বিন। ভারতীয় বাঁহাতি স্পিনার জাদেজা ৭৪ ম্যাচে ১০৫টি উইকেট পেয়েছেন, অফ স্পিনার অশ্বিন ৭৮ ম্যাচে ১০১। গত বিশ্বকাপের পর ওয়ানডেতে বাংলাদেশের হয়ে সবচেয়ে বেশি উইকেট পেয়েছেন সাকিব আল হাসান। ৩৩ ম্যাচে ৪৫ উইকেট এই বাঁহাতি স্পিনারের।
