
কাল সিডনি ক্রিকেট গ্রাউন্ডে শুধু টসটাই জিতলেন না, ম্যাচও জিতলেন মহেন্দ্র সিং ধোনি। এ মাঠে অস্ট্রেলিয়ার বিপক্ষে ভারতের রেকর্ড একেবারে যাচ্ছেতাই। আগের ১৫ ম্যাচে ভারত জিতেছিল মোটে একটি। সেই রেকর্ডকে তো বটেই, কাল ভারত জিতেছে অস্ট্রেলিয়ার মাটিতে অস্ট্রেলিয়ার বিপক্ষে সবচেয়ে বেশি রান তাড়া করার নতুন রেকর্ড গড়ে। ওয়ানডে ক্রিকেটে ধোনি-যুগের শেষটা এমনটাই হওয়া উচিত ছিল। এমন শেষই ধোনির প্রাপ্য।শেষ! ওয়ানডেতে ধোনি-যুগের শেষ! চমকে উঠতেই পারেন। তবে ভারতীয় সংবাদমাধ্যমের খবর, গতকালই ওয়ানডেতে শেষবারের মতো টস করতে নেমেছেন আগেই টেস্ট অধিনায়কত্ব ছেড়ে দেওয়া ধোনি। ​এরপর কেবল টি-টোয়েন্টি। এবং খুব সম্ভবত, ৩৫-এর দোরগোড়ায় দাঁড়িয়ে থাকা ধোনিকে আগামী ২০১৯ বিশ্বকাপ পর্যন্ত নেতৃত্বে দেখতে চাওয়ার প্রবল ইচ্ছাটা ক্রমশ ফিকে হয়ে আসছে ভারতীয় ক্রিকেট বোর্ডে ধোনি-অনুরক্তদের। ২০০৭ টি-টোয়েন্টি বিশ্বকাপে নেতৃত্ব দিয়ে যে ধোনি-যুগের উত্থান, আরেকটি টি-টোয়েন্টি বিশ্বকাপেই সম্ভবত তার সমাপ্তি। শুধু অধিনায়ক ধোনি নয়, আন্তর্জাতিক ক্রিকেটার ধোনিরও!ধোনির বিদায়ের জল্পনাটা আছে বেশ অনেক দিন ধরেই। বিশ্বকাপের শেষ ম্যাচটি ধরে সর্বশেষ ১৪ ম্যাচের দশটিতেই হেরেছে ভারত। ধোনির অধিনায়কত্বে জাদু ফুরিয়ে গেছে। ব্যাটিংয়ের জাদুটাও। গত দশ ওয়ানডে ইনিংসে মাত্র একটি ফিফটি। ব্যাটিংয়ে নিচের দিকে নামেন—এই যুক্তিতেও ফিফটির একক সংখ্যাটিকে আড়াল করা যাচ্ছে না। এ সময় ধোনির গড়ও যে ছিল ৩৩.১১!
গতকালও রান তাড়া করার ইনিংসে শেষ ১৫ ওভারে ব্যাটিং করেছেন। সেখানেও ৪২ বলে ৩৪। একটি করে চার ও ছয়। সিডনিতেও নিজের ব্যাটিংয়ে ধোনিই কেন যেন জানান দিয়ে দিয়েছেন, যে ভারতীয় ক্রিকেটে অতীত হয়ে যেতে খুব সম্ভবত তাঁর আর খুব বেশি দেরি নেই।অস্ট্রেলিয়ার বিপক্ষে ৫ ম্যাচের ওয়ানডে সিরিজ দিয়ে বেশ কিছু দিনের জন্য ৫০ ওভারের ক্রিকেটকে বিদায় বলল ভারত। সামনেই নিজেদের মাঠে টি-টোয়েন্টি বিশ্বকাপ। এর আগে নিজেদের মাটিতে শ্রীলঙ্কার বিপক্ষে তিন ম্যাচের টি-টোয়েন্টি সিরিজ আর বাংলাদেশে প্রথমবারের মতো আয়োজিত হতে যাচ্ছে টি-টোয়েন্টি সংস্করণের এশিয়া কাপ। টি-টোয়েন্টি বিশ্বকাপের পরপরই হয়তো বিরাট কোহলির পূর্ণ নেতৃত্বে চলে যাবে ভারত। ভারতের সবচেয়ে সফল অধিনায়কের টি-টোয়েন্টি খেলার সামর্থ্যও কিন্তু প্রশ্নের মুখে। ম্যাচ শেষে ধোনিও বলেছেন, আগের সেই হেলিকপ্টারের উড়ান আসছে না, ‘বেশ অনেক দিন ধরেই দেখছি, মাঠে নেমেই বড় শট খেলতে আমার খুব অসুবিধা হচ্ছে।’ শেষের শুরুটাই যেন ধোনিও স্বীকার করেই নিলেন! যদিও গতকালও সংবাদ সম্মে​লনে তাঁর এখনকার প্রিয় কৌতুকটা আরও একবার বললেন, ‘আমাকে সরাতে চান? আদালতে আরজি ঠুকে দিন!’
