
একটু ধন্দ লেগে যেতে পারে প্রশ্নটার উত্তর খুঁজতে গিয়ে। কোনটি বেশি ভালো—ব্রাজিলের কফি, না ব্রাজিলের ফুটবলার? কফি রপ্তানিতে দেশটি বিশ্বে শীর্ষে। তা-ও কী! দুইয়ে থাকা কলম্বিয়ার চেয়ে রপ্তানি দ্বিগুণেরও বেশি! ফুটবলার রপ্তানিতেও ব্রাজিল পিছিয়ে নেই! রাশিয়াভিত্তিক ফুটবল পর্যবেক্ষণ সংস্থা সিআইএএসের নতুন গবেষণা অনুযায়ী, ফুটবল রপ্তানিতেও বিশ্বে শীর্ষে এখন নেইমার-কুতিনহোদের দেশ। আইএএনএস।ব্রাজিলের ১ হাজার ২০২ জন ফুটবলার খেলছেন বিশ্বজুড়ে, ব্রাজিলের বাইরে ১৩৭টি লিগে। তালিকায় দুইয়ে ফ্রান্স, ৭৮১ জন ফুটবলার রপ্তানি করেছে পগবা-গ্রিজমানদের দেশ। আর আর্জেন্টিনা? মেসির দেশ আছে তিনে, রপ্তানি করেছে ৭৫৩ জন ফুটবলার।
 
