
আগের ম্যাচে ব্যাটে-বলে ভালোই করেছিলেন। কিন্তু কালকের ম্যাচে মুদ্রার অন্য পিঠটা না দেখলেও খুব ভালো যে করেছেন, সেটি বলা যাবে না। তবে সাকিবের অনুজ্জ্বল দিনেও ক্যারিবীয় প্রিমিয়ার লিগে ঠিকই জয় তুলে নিয়েছে তাঁর জ্যামাইকা তালাওয়াস। পোর্ট অব স্পেনে গতকাল বুধবার রাতে তারা ৪ উইকেটে হারিয়েছে ত্রিনবাগো নাইটরাইডার্সকে। কাল রাতের ম্যাচটি হতে পারত বাংলাদেশের দুই তারকার লড়াই। ত্রিনবাগোতে যে খেলেন মেহেদী হাসান মিরাজও। কিন্তু ত্রিনিদাদের দলটি মিরাজকে কালও মাঠে নামায়নি। টস জিতে ফিল্ডিং নিয়েছিলেন তালাওয়াস অধিনায়ক কুমার সাঙ্গাকারা। সিদ্ধান্তটা প্রায় ভুল প্রমাণিত করে ফেলেছিল ত্রিনবাগোর টপ অর্ডার। সুনীল নারাইন, ব্রেন্ডন ম্যাককালাম আর কলিন মুনরোর ঝোড়ো ইনিংসে ৮ ওভারেই ১০২ রান তুলে ফেলছিল তারা। সেখান থেকে তাদের মাত্র ১৪৭-এ আটকে ফেলার ভেল্কিটা দেখিয়েছেন কেসরিক উইলিয়ামস (৩ উইকেট) ও ওডিয়ান স্মিথ (২ উইকেট)। সঙ্গে ক্রিসমার সান্টোকি, ইমাদ ওয়াসিম ও মোহাম্মদ সামি—এঁরা সবাই মিলে ত্রিনবাগোর শেষ ৮ উইকেট তুলে নিয়েছেন মাত্র ৩৮ রানে। ১ ওভার বোলিং করে ১২ রান দিয়ে উইকেটশূন্য ছিলেন সাকিব। জবাবে জ্যামাইকার ছিল উড়ন্ত সূচনা। সাঙ্গাকারা ও লেন্ডল সিমন্স ৫.২ ওভারেই তুলে নেন ৬১ রান। এরপর দ্রুত ২ উইকেট হারালেও রোভমান পাওয়েল ও সাকিবকে নিয়ে ঠান্ডা মাথায় ম্যাচটি বের করে নেন শ্রীলঙ্কান কিংবদন্তি। ৪৭ রান করে আউট হন তিনি। শেষ দিকে জোনাথন ফু ১১ বলে ১৯ রান করলে ৪ বল হাতে রেখেই জয় তুলে নেয় তালওয়াস। ২২ বলে ১৬ রান করেছেন সাকিব, বাউন্ডারি ছিল না একটিও। অবশ্য যখন নেমেছেন তখন অধিনায়ককে সঙ্গ দেওয়াই ছিল মূল লক্ষ্য। সেদিক থেকে পুরো নম্বরই পাবেন সাবেক বাংলাদেশ অধিনায়ক।
