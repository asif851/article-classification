



 চতুর্থ দিন শেষে দ্বিতীয় ইনিংসে তিন উইকেট ৮১ রান বাংলাদেশের। 
 ইনিংস পরাজয় এড়াতে এখনো ১১৯ রান করতে হবে স্বাগতিকদের।
 ৯ উইকেটে ৭১৩ রান করে প্রথম ইনিংস ঘোষণা করেছে শ্রীলঙ্কা।


জীবনানন্দ দাশের রাগ হতে পারে। পাঠক মহলে যতবার উচ্চারিত হয়েছে তাঁর এই অমর পঙ্‌ক্তি, প্রায় ততবারই হয়তো ক্রীড়া সাংবাদিকেরা ধার করেছেন এটি। বাংলাদেশের ব্যাটসম্যানরা কিছু করলেই এটা ধার করতে হয় তাঁদের। কিছু করার নেই, এ পঙ্‌ক্তি ছাড়া যে ওই মুহূর্তের কথা বোঝানো সম্ভব নয়—‘মরিবার হল তার সাধ!’
পঞ্চমীর চাঁদ ডোবেনি তখনো, সে উপায়ও ছিল না। মধ্য গগনে না হলেও আকাশে সূর্য ছিল। ফাগুনের হাওয়া গায়ে লাগাতেও এখনো নয় দিন বাকি আছে। কিন্তু ইমরুল কায়েসের তর সইল না। ইমরুলের সুইপ করার অতি আগ্রহ দেখে স্কয়ার লেগে মাত্রই ফিল্ডার রেখেছিল শ্রীলঙ্কা। দিলরুয়ান পেরেরা বলও করলেন বেশ লোভনীয়। সে বলে আয়েশ করেই সুইপ করা যেত। তো বাংলাদেশ ওপেনারের ইচ্ছে হলো, আরেকটু বুদ্ধিদীপ্ত শট খেলতে। প্যাডেল সুইপ খেলতে গেলেন ইমরুল। কিন্তু টাইমিং হলো না, বলটা চলে গেলে ঠিক ওই স্কয়ার লেগে। ১৯ রান করেই আউট হয়ে গেলেন ইমরুল।
৫২ রানে প্রথম উইকেট হারিয়ে ফেলল বাংলাদেশ। প্রথম ইনিংসেও পঞ্চাশোর্ধ্ব উদ্বোধনী জুটি পেয়েছিল বাংলাদেশ। এক টেস্টের দুই ইনিংসেই প্রথম উইকেটে পঞ্চাশোর্ধ্ব রান করার তৃপ্তিটা ওই এক মুহূর্তে হাওয়া।সঙ্গীকে ওভাবে ‘আত্মহত্যা’ করতে দেখেও তামিমের মাঝেও একটু অস্থিরতা দেখা গেল। দুই ওভার পরেই শর্ট লেগে বল ঠেলে দিয়ে এক রান নিয়েছিলেন তামিম। সরাসরি থ্রোতে স্টাম্প ভাঙলেও সে যাত্রা বেঁচে গিয়েছেন দেশসেরা ব্যাটসম্যান।
দিনের খেলা শেষ হওয়ার ১৫ মিনিট আগে অবশ্য আর রক্ষা পেলেন না তামিম (৪১)। লক্ষণ সান্দাকানের স্টাম্পের এক হাত বাইরে পড়া বল টার্ন করে বেরিয়ে যাচ্ছিল। এমন বলে হয় চার মারতে হয় না হলে ছাড়তে হয়। সে বলটাই কেন যেন পা বাড়িয়ে ডিফেন্স করতে চাইলেন তামিম। অযথা এমন এক শট খেলার ফল মিলল সঙ্গে সঙ্গে, ব্যাটের কানা ছুঁয়ে বল উইকেটরক্ষকের গ্লাভসে। কেন অযথা এমন খেলা? ওই যে ‘মরিবার হল তার সাধ!’
মুশফিকুর রহিমের ক্ষেত্রে এ কথা বলা যাবে না। কুশল মেন্ডিসের রিফ্লেক্স ও জুতার দোষেই ২৭তম ওভারের পঞ্চম বলটাই দিনের শেষ বল হয়ে গেল। রঙ্গনা হেরাথের বল ফরোয়ার্ড ডিফেন্স করেছিলেন মুশফিক। কিন্তু বলটা ব্যাট ছুঁয়ে মাটিতে পড়ল না। তাঁর গোড়ালি ছুঁয়ে হতচ্ছাড়া বলটা ঠিকই চলে গেল মেন্ডিসের হাতে। ৮১ রানে ৩ উইকেট হারিয়ে দিন শেষ হলো বাংলাদেশের।
অথচ এ উইকেট যে কতটা ব্যাটিং সহায়ক, সেটা তো নিরোশান ডিকভেলাই বুঝিয়ে দিয়েছেন। টেস্টের চতুর্থ দিনের উইকেটে ৬১ বলে ৬২ রান তুলেছেন এই উইকেটরক্ষক ব্যাটসম্যান। ডিকভেলার এ ইনিংসেই দ্রুত লিড নেওয়ার কাজটা আসলেই দ্রুত হলো শ্রীলঙ্কার। দীনেশ চান্ডিমালের সেঞ্চুরি হাতছাড়া করা কিংবা রোশেন ডি সিলভা প্রথম টেস্ট সেঞ্চুরি পাওয়াটাও তাই আড়ালে চলে গেল। তৃতীয় সেশন শুরু হতেই ঠিক ২০০ রানের লিড নিশ্চিত করে ইনিংস ঘোষণা করেছিল শ্রীলঙ্কা।
গতকালও ম্যাচ বাঁচানোর কথা মাথায় আনতে চাননি দলের পরিচালক খালেদ মাহমুদ। জয়ের চিন্তা নাকি তখনো ছিল। আজ নিশ্চয় ওসব ইতিবাচক চিন্তা মাথা থেকে ঝেড়ে ফেলে দিয়েছেন মাহমুদ!
স্কোরকার্ড:




বাংলাদেশ প্রথম ইনিংস: ৫১৩




শ্রীলঙ্কা প্রথম ইনিংস: ৭১৩/৯ ডি.




বাংলাদেশ দ্বিতীয় ইনিংস




 


রান


বল


৪


৬




তামিম ক ডিকভেলা ব সান্দাকান


৪১


৬২


৬


০




ইমরুল ক চান্ডিমাল ব পেরেরা


১৯


৪৮


১


১




মুমিনুল অপরাজিত


১৮


৩২


১


০




মুশফিক ক মেন্ডিস ব হেরাথ


২


২০


০


০




অতিরিক্ত (নো ১)


১




মোট (২৬.৫ ওভার, ৩ উইকেটে)


৮১




উইকেট পতন: ১-৫২ (ইমরুল, ১৪.৬ ওভার), ২-৭৬ (তামিম, ২১.৪), ৩-৮১ (মুশফিক, ২৬.৫)।




বোলিং: লাকমল ৪-০-১৬-০ (নো ১), লাহিরু ১২-১-৬৪-০, দিলরুয়ান ৭-১-২০-১, হেরাথ ৬.৫-০-২২-১, সান্দাকান ৩-১-৩-১, ধনঞ্জয়া ৬-০-২০-০।  —চতুর্থ দিন শেষে।




