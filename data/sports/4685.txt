
মাত্র ১৯ বছর বয়স। এই বয়সেই একটা পুরো জাতির আশা-আকাঙ্ক্ষা অ্যাশলি গার্ডনারের কাঁধে। কারণ, ১৭ ফেব্রুয়ারি অস্ট্রেলিয়ার সবুজ ক্যাপটা মাথায় ওঠালেই ৫৯ বছরের হাহাকার ঘুচাবেন তিনি। ১৯৫৮ সালের পর কোনো আদিবাসী নারী ক্রিকেটারের আন্তর্জাতিক অভিষেক হবে অস্ট্রেলিয়ার জার্সিতে।গত বছরের মে মাসে অস্ট্রেলিয়ান আদিবাসী দলের অধিনায়ক হিসেবে ভারতে ঘুরে গেছেন গার্ডনার। সবকিছু ঠিক থাকলে এ মাসে আন্তর্জাতিক অভিষেকও হয়ে যাবে তাঁর, ‘এটা হবে একটা স্বপ্নপূরণ। যদি টিকেই যাই, তাহলে এটা বিশেষ একটা মুহূর্ত হবে। নিজের গণ্ডিতে নয়, আমি পুরো দেশের হয়েই আমার মানুষদের (অ্যাবোরোজিন) প্রতিনিধিত্ব করব। তাই সব আদিবাসী মানুষ আমার দিকে আশা নিয়ে তাকিয়ে আছে।’ নিউজিল্যান্ডের বিপক্ষে টি-টোয়েন্টি এবং ওয়ানডে সিরিজে গার্ডনার সুযোগ পেলে প্রায় ছয় দশক পর একজন সঙ্গী পাবেন ফেইথ টমাস। ১৯৫৮ সালে মেলবোর্নে ইংল্যান্ডের বিপক্ষে টেস্ট দলে জায়গা পেয়েছিলেন টমাস। গার্ডনারের আশা, তাঁদের দুজনের পর আরও আদিবাসী ক্রিকেটারের দেখা পাবে অস্ট্রেলিয়া। ক্রিকেট অস্ট্রেলিয়া
