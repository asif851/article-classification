
জোহানেসবার্গে বৃষ্টিবিঘ্নিত ম্যাচে দক্ষিণ আফ্রিকার কাছে ৪ রানে হার। তবে কেপটাউনে আজ ৬ রানের জয় তুলে নিল পাকিস্তান। দুই ম্যাচের টি-টোয়েন্টি সিরিজ নিষ্পত্তি হলো ১-১-এ।ব্যবধানটা গড়ে দিয়েছিলেন মোহাম্মদ হাফিজ (৬৩) ও উমর আকমল (৬৪)। তৃতীয় উইকেটে তাঁদের ১০২ রানের জুটির ওপর ভর করে ৪ উইকেটে ১৭৬ রান তুলেছিল পাকিস্তান। জবাবে ৪ উইকেটে ১৭০ রান তুলতে সক্ষম হয় দক্ষিণ আফ্রিকা।শেষ তিন ওভারে দক্ষিণ আফ্রিকার প্রয়োজন ছিল ৫১ রান। জয় যখন অনেকটাই দুরাশা, তখন প্রোটিয়াদের সামনে আশা জাগিয়ে তুলেছিলেন পল ডুমিনি। এক প্রান্ত আগলে রেখে খেলছিলেন দুর্দান্ত। দলকে জয়ের কাছাকাছিও নিয়ে গিয়েছিলেন তিনি। কিন্তু বৃথা যায় ডুমিনির লড়াই। ২৬ বলে অপরাজিত ৪৭ রানের দারুণ এক ইনিংস খেলেও দলের হার ঠেকাতে পারেননি তিনি। দক্ষিণ আফ্রিকার হয়ে সর্বোচ্চ সংগ্রহটা অবশ্য হাশিম আমলার। ৪০ বলে ৪৮ রান করেন উদ্বোধনী এই ব্যাটসম্যান। ২৮ রান খরচায় তিনটি উইকেট নেন শহীদ আফ্রিদি। ম্যাচ ও সিরিজের সেরা খেলোয়াড় হন পাকিস্তানি অধিনায়ক মোহাম্মদ হাফিজ।সংক্ষিপ্ত স্কোর:পাকিস্তান: ১৭৬/৪ (২০ ওভার)হাফিজ ৬৩, আকমল ৬৪, জামশেদ ১৯, আফ্রিদি ১৩*
স্টেইন ২/২৯, পারনেল ১/৩৭, ফাংগিসো ১/৩৩
দক্ষিণ আফ্রিকা: ১৭০/৪ (২০ ওভার)
আমলা ৪৮, ডুমিনি ৪৭*, কক ২৬, মিলার ২২*
আফ্রিদি ৩/২৮, আজমল ১/৩০
সূত্র: ক্রিকইনফো।
 
