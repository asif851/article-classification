
কক্সবাজারে কাল হয়ে গেল শেখ কামাল আন্তর্জাতিক ক্রিকেট স্টেডিয়াম ও স্পোর্টস কমপ্লেক্সের আনুষ্ঠানিক ভিত্তিপ্রস্তর স্থাপন। ভিত্তিপ্রস্তর স্থাপন করেছেন প্রধানমন্ত্রী শেখ হাসিনা। আগামী বছরের মহিলা টি-টোয়েন্টি বিশ্বকাপের ভেন্যু হিসেবে এটি নির্মাণ করা হচ্ছে।তবে আইসিসির বেঁধে দেওয়া সময়ের মধ্যে এই স্টেডিয়ামের নির্মাণকাজ শেষ হবে কি না, সেটা নিয়ে সংশয়ে খোদ বিসিবির সভাপতি নাজমুল হাসান। কাল স্টেডিয়ামের ভিত্তিপ্রস্তর স্থাপনের সময় তিনি বলেছেন, ‘এখন যে অবস্থা, তাতে আইসিসির নির্ধারিত সময়সীমা ২০ সেপ্টেম্বরের মধ্যে স্টেডিয়ামের কাজ হয় কি না, সন্দেহ আছে। সে ক্ষেত্রে আমরা আইসিসিকে আরও ১৫ দিন সময় বাড়ানোর অনুরোধ করব।’কক্সবাজারে এটাই প্রথম আন্তর্জাতিক ক্রিকেট ভেন্যু। প্রায় সাত হাজার ৮০০ দর্শক ধারণক্ষম হবে স্টেডিয়ামটি। প্রয়াত শেখ কামালের নামে স্টেডিয়ামের নামকরণের সিদ্ধান্ত নিয়েছে বিসিবি। বঙ্গবন্ধু-তনয় শেখ কামালের ছিল ক্রিকেটার পরিচয়ও। পেস বোলিং অলরাউন্ডার হিসেবে খেলেছেন উদিতি ক্লাব, ধানমন্ডি ক্লাব ও পরে নিজের গড়া ক্লাব আবাহনীতে।
