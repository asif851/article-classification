
আইপিএল শুরু হয়েছে এক সপ্তাহ হয়ে গেছে। কিন্তু বিরাট কোহলির দেখা মিলছিল না। চোটের কারণে এত দিন দর্শক হয়েছিলেন ভারত ও বেঙ্গালুরু অধিনায়ক। আজ মুম্বাই ইন্ডিয়ানস ম্যাচ দিয়ে ফিরেছেন। প্রত্যাবর্তন ম্যাচে ঝকঝকে এক ৬২ রানের ইনিংসও খেলেছেন কোহলি। তবে এতেও লাভ হয়নি, কাইরন পোলার্ডে চড়ে রয়্যাল চ্যালেঞ্জার্স বেঙ্গালুরুকে ৪ উইকেটে হারিয়েছে মুম্বাই।
এবারের আইপিএলের শুরুটা একদমই মনমতো হয়নি বেঙ্গালুরুর। চোটে পুরো টুর্নামেন্ট থেকে ছিটকে গেছেন ওপেনার লোকেশ রাহুল। অধিনায়ক কোহলিকেও একই কারণে পাওয়া যায়নি শুরু থেকে। বেঙ্গালুরুর দুঃখটা আজ দূর করী দিয়েছেন কোহলি। ওপেনিংয়ে নেমে ৪৭ বলে করেছেন ৬২ রান। পাঁচটি চার ও দুই ছক্কা ছিল সে ইনিংসে। কিন্তু অন্যপ্রান্তে তাঁকে সঙ্গ দিতে পারেনি কেউ। ক্রিস গেইলের ২২ রান এসেছে ২৭ বলে। এবি ডি ভিলিয়ার্সও ১৯ রান করতে খরচ করেছেন ২১ বল। কোহলির অমন ব্যাটিংয়েও তাই মাত্র ১৪২ রানেই সন্তুষ্ট হতে হয় স্বাগতিকদের।এ রানকেই যথেষ্ট মনে হচ্ছিল। স্যামুয়েল বদ্রির হ্যাটট্রিকে ৬ বল ও শূন্য রানে ৪ উইকেট হারিয়ে ফেলেছিল মুম্বাই। স্পেলের শেষ বলে নিজের চতুর্থ উইকেটটি যখন তুলে নিলেন বদ্রি (৪/৯), ম্যাচটা তখন শেষ হয়ে গেছে বলেই মনে হচ্ছিল। ৫ উইকেট হারিয়ে মুম্বাইয়ের স্কোর তখন ৩৩। বাকি ১২ ওভারে তুলতে হবে আরও ১১০ রান। পোলার্ড ও ক্রুনাল পান্ডিয়া যে ওভাবে দাঁড়িয়ে যাবেন সেটা ভাবতে পারেনি বেঙ্গালুরু। এ দুজনের ৫৭ বলে ৯৩ রানের জুটি প্রায় অবিশ্বাস্য মনে হওয়া জয়টা এনে দিয়েছে মুম্বাইকে। জয় থেকে ১৭ রান দুরে পোলার্ড আউট হলেও ম্যাচের ফল নিয়ে আর অনিশ্চয়তা জাগেনি। তিন চার ও পাঁচ ছক্কায় মাত্র ৪৭ বলে ৭০ করেছেন পোলার্ড, পান্ডিয়ার অপরাজিত ৩৭ রান এসেছে ৩০ বলে। দিনের দ্বিতীয় ম্যাচে মুখোমুখি হচ্ছে গুজরাট লায়ন্স ও রাইজিং পুনে সুপার জায়ান্টস।
