
নতুন কিছু কি বলার ছিল মাশরাফি বিন মুর্তজার? হতাশার সেমিফাইনাল শেষে পুরস্কার বিতরণী অনুষ্ঠানে, পরে সংবাদ সম্মেলনেও যা বলেছেন, এরপর আর কীই-বা বলার থাকে! চ্যাম্পিয়নস ট্রফি নিয়ে অনেক কথা বলে ফেলেছেন সেমিফাইনালের আগেও। কাল সকালে ঢাকায় পৌঁছে তাই নতুন কিছু শোনা গেল না বাংলাদেশ অধিনায়কের মুখে।
কাছাকাছি সময়ে প্রধানমন্ত্রী শেখ হাসিনা সুইডেন থেকে দেশে ফিরেছেন। হজরত শাহজালাল আন্তর্জাতিক বিমানবন্দরে বাংলাদেশ দলকে বহনকারী বিমানটি তাই নেমেছে নির্ধারিত সময়ের ঘণ্টাখানেক পর। এরপর অবশ্য যে যাঁর গন্তব্যে দ্রুতই রওনা হয়ে যান খেলোয়াড়েরা। দীর্ঘ ভ্রমণক্লান্তির ছাপ ছিল সবার চোখে-মুখে। তা ছাড়া সাসেক্স, আয়ারল্যান্ড সফরের পর চ্যাম্পিয়নস ট্রফি খেলে দল দেশে ফিরেছে ৫০ দিন পর। ঘরে ফেরার তাড়া থাকাটাই স্বাভাবিক। দলের সবাই অবশ্য একসঙ্গে ফেরেননি। বিকেলে আরেকটি ফ্লাইটে এসেছেন সাকিব আল হাসান ও মাহমুদউল্লাহ। ছুটি নিয়ে আরও কয়েক দিনের জন্য ইংল্যান্ডে থেকে গেছেন মুশফিকুর রহিম ও ইমরুল কায়েস। কোচরাও ছুটি কাটাতে চলে গেছেন যে যাঁর দেশে।
নতুন কিছু বলার না থাকলেও ঢাকায় নেমে সাংবাদিকদের ‘গণদাবি’র মুখে যথারীতি টেলিভিশন ক্যামেরা আর মাইক্রোফোনের সামনে এলেন মাশরাফি। দুই দিন আগের আফসোসটাই প্রকাশ করলেন নতুন করে, ‘সুযোগ ছিল ফাইনালে যাওয়ার। কিন্তু আমরা সুযোগটা নিতে পারিনি। শেষ সুযোগটা কাজে লাগাতে পারলে আরও ভালো লাগত। সামনে অনেক বড় বড় টুর্নামেন্ট আছে। সেগুলোয় এই অভিজ্ঞতা কাজে লাগানোটাই এখন গুরুত্বপূর্ণ।’
চ্যাম্পিয়নস ট্রফিতে বাংলাদেশের গ্রুপটাই ছিল অপেক্ষাকৃত শক্তিশালী। ‘এ’ গ্রুপে তাদের অন্য তিন প্রতিপক্ষই ইংলিশ কন্ডিশনের সঙ্গে অভ্যস্ত। অস্ট্রেলিয়া, নিউজিল্যান্ড ও ইংল্যান্ডের বিপক্ষে লড়াই করে বাংলাদেশ দল সেমিফাইনালে যাবে, সে আশা কম মানুষই করেছেন। কিন্তু সবাইকে চমকে দিয়ে মাশরাফিরা উঠে গেলেন সেমিফাইনালে। অধিনায়ক সে জন্য আলাদা করে কৃতিত্ব দিলেন সাকিব আল হাসান আর মাহমুদউল্লাহকে। অতৃপ্তিটা দল হিসেবে ভালো খেলতে না পারায়, ‘মাহমুদউল্লাহ ও সাকিবের ইনিংসের কারণেই কিন্তু আমরা সেমিফাইনাল খেলতে পেরেছি। তবে খেলোয়াড় হিসেবে ভালো খেলার পাশাপাশি দল হিসেবেও আমাদের আরও ভালো খেলা উচিত ছিল। যেটা আমরা পারিনি। ভবিষ্যতে আমাদের আরও দায়িত্বশীল হয়ে খেলতে হবে।’
চ্যাম্পিয়নস ট্রফি থেকে শুধু আফসোস নিয়েই ফেরেনি মাশরাফির দল। নিউজিল্যান্ডের বিপক্ষে চোখধাঁধানো জয় আর আট দলের টুর্নামেন্টে সেরা চার দলের মধ্যে থাকাও কম নয়! মাশরাফির ভাষায়, ‘সেমিফাইনাল খেলাটা ছিল বড় প্রাপ্তি।’
এবারের চ্যাম্পিয়নস ট্রফিতে বাংলাদেশ দলের বড়দের পারফরম্যান্সই বেশি চোখে পড়েছে। সে তুলনায় ‘ছোট’রা ছিলেন অনেকটাই নিষ্প্রভ। বাস্তবতা মনে করিয়ে দিয়েও অধিনায়ক গোপন রাখেননি অসন্তুষ্টি, ‘তরুণ ক্রিকেটারদের জন্য এই পর্যায়ের টুর্নামেন্টে পারফরম করা এত সহজ নয়। তবে এটা বলব, তাদের উন্নতি করতে হবে। এ ধরনের টুর্নামেন্টে সিনিয়রদের ভালো খেলা খুবই জরুরি। সে সঙ্গে তরুণ খেলোয়াড়দেরও ভালো খেলতে হবে। চ্যাম্পিয়নস ট্রফিতে সেটা আশানুরূপ হয়নি।’
মাশরাফির অবশ্য বিশ্বাস, ইংল্যান্ডে অনুষ্ঠেয় ২০১৯ বিশ্বকাপে এই তরুণেরাই আরও দায়িত্ব নিয়ে খেলবেন। তার আগে অভিজ্ঞতা অর্জনের সঙ্গে তাঁদের কাজ হবে, নিজেদের খেলায় ও মানসিকতায় উন্নতি আনা। ‘এটা যদি ওরা সিরিয়াসলি নিতে পারে, আমি নিশ্চিত ওরা ২০১৯ সালে আরও ভালো কিছু করবে’—বলেছেন অধিনায়ক।
সামনে ঈদ। দেশে কোনো খেলাও নেই আপাতত। ১৮ আগস্ট অস্ট্রেলিয়া দল আসবে দুই টেস্টের সিরিজ খেলতে। বাংলাদেশ দলের পরবর্তী মিশন সেটাই। তার আগে দুই সপ্তাহের মতো ছুটি। এরপর ফিটনেস ক্যাম্প দিয়ে শুরু হবে অস্ট্রেলিয়া সিরিজের প্রস্তুতি।
