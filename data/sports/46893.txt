
চোটের কারণে মাশরাফি বিন মুর্তজা দল থেকে ছিটকে পড়ার পর তাঁর বদলি হিসেবে দলে ঢুকেছেন তরুণ পেসার তাসকিন আহমেদ। দেশের ঘরোয়া ক্রিকেটে সাম্প্রতিককালে দুর্দান্ত পারফরম করা তাসকিন নিজেই প্রথম আলোকে জাতীয় দলে তাঁর অন্তর্ভুক্তি নিশ্চিত করেছেন।এর আগে আজ দুপুরে তিনি জানিয়েছিলেন, প্রধান নির্বাচক ফারুক আহমেদ ও অন্যতম নির্বাচক হাবিবুল বাশার তাঁকে ফোন করে জাতীয় দলের জন্য মানসিকভাবে প্রস্তুত হওয়ার কথা বলেছিলেন।জাতীয় দলে প্রথমবারের মতো সুযোগ পেয়ে নিজেকে উজাড় করে দেওয়ার কথাই বলেছেন দেশের ক্রিকেটের তরুণ উদীয়মান এই পেসার, ‘অস্ট্রেলিয়ার বিপক্ষে সুযোগ পেলে নিজের সর্বোচ্চটাই দেওয়ার চেষ্টা করব। এটা আমার জন্য স্বপ্নপূরণের মতো ব্যাপার। সবার কাছে আমি দোয়া চাই।’১৮ বছর বয়সী তাসকিন ২০১২ সালে অস্ট্রেলিয়ায় অনূর্ধ্ব-১৯ বিশ্বকাপে দেশের হয়ে খেলেছেন। ওই বছরই বিপিএলে তাঁর বোলিং নৈপুণ্য সবার নজর কাড়ে।
