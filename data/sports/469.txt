
এই খুশির খবরটার অপেক্ষাতেই ওয়েস্ট ইন্ডিজে চলতি ত্রিদেশীয় সিরিজ থেকে নিজেকে সরিয়ে নিয়েছিলেন। শন মার্শের অপেক্ষাটা ফুরোল কাল। স্ত্রী রেবেকা ও’ডনোভানের কোল আলো করে এসেছেন শিশুপুত্র—অস্টিন রস মার্শ!খুশির খবরটা অস্ট্রেলিয়ান ওপেনার নিজেই আজ জানিয়েছেন ইনস্টাগ্রামের মাধ্যমে। স্ত্রী ও সদ্যোজাত সন্তানের সঙ্গে ছবি দিয়ে মার্শ লিখেছেন, ‘গর্বের সঙ্গেই জানাচ্ছি, গত রাত ১০টা ৩৭ মিনিটে ছোট্ট অস্টিন রস মার্শ নিরাপদে পৃথিবীতে এসেছে। বেক (রেবেকা) তো সব সময়ই আমার সুপারস্টার। আমাদের ছোট্ট শিশুটিও আদুরে। আমরা অনেক অনেক ভালোবাসি ওকে।’ বাবা জিওফ মার্শের পথ ধরে দুই ভাই শন ও মিচেল মার্শ ব্যাট-বল হাতে তুলে নিয়েছেন। ক্রিকেটে অল্প যে দু-তিনটি পরিবারের সব ছেলে টেস্ট খেলেছেন, তাদের মধ্যে মার্শ পরিবার একটি। অস্টিন রস মার্শকে নিয়ে এখনই তেমন কিছুর হিসেব কষতে শুরু করে দেওয়া বাড়াবাড়ি হবে। তবে কে জানে, আজকের ছোট্ট অস্টিনও হয়তো দাদা-বাবা-চাচাদের মতো করে একদিন মাথায় তুলবে ব্যাগি গ্রিন। ব্যাগি গ্রিনের সূত্র ধরেই বলা যাক, চোট কাটিয়ে আগামী মাসে শ্রীলঙ্কা সফরের অস্ট্রেলিয়ার টেস্ট দলে ফিরতে পারেন শন মার্শ। গত এপ্রিলে আইপিএলে খেলার সময় পিঠে চোট পেয়েছিলেন ৩২ বছর বয়সী বাঁহাতি ব্যাটসম্যান। তবে শ্রীলঙ্কা সফরের আগেই তাঁর ফিট হয়ে ওঠার সম্ভাবনা বেশি। সদ্যোজাত সন্তানকে হয়তো মাঠের পারফরম্যান্স দিয়েও আরেকবার স্বাগত জানানোর পরিকল্পনা এঁটে রেখেছেন ১৭ টেস্টে ১ হাজার ৯৪ রান করা শন মার্শ। সূত্র: ক্রিকেট অস্ট্রেলিয়া।
