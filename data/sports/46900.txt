
মাঠে খেলবেন ২২ জন। ন্যু ক্যাম্পের গ্যালারিতে থাকবেন অগুনতি ভক্ত। আর না থেকেও আকাশভরা সূর্য-তারায় থাকবেন আরেকজন। এই এল ক্লাসিকোর মহিমা যিনি অনেকখানি বাড়িয়ে দিয়েছেন—সেই ইয়োহান ক্রুইফ। এই ডাচ কিংবদন্তির প্রয়াণে বার্সেলোনা এখনো শোকাতুর। আজ রিয়াল মাদ্রিদকে হারিয়ে বার্সার প্রতীক হয়ে যাওয়া ক্রুইফকে শ্রদ্ধা জানানোর এর চেয়ে ভালো উপায় আর কী হতে পারে?আন্দ্রেস ইনিয়েস্তাও দুই দিন আগে সেটাই মনে করিয়ে দিয়েছেন। ক্রুইফের জন্য বার্সেলোনা বাড়তি তাড়না নিয়ে নামবে, সেই বার্তাও দিয়েছেন অনুচ্চারে। তাহলে তো রিয়াল মাদ্রিদের জন্য অশনিসংকেত! লা লিগায় এমনিতেই তৃতীয় স্থানে তারা, বার্সার চেয়ে পিছিয়ে আছে ১০ পয়েন্ট। ম্যাচ বাকি মাত্র ৮টি। শিরোপা প্রায় নিশ্চিতই করে ফেলেছে বার্সা, আজ জিতলে প্রায় শব্দটাও উঠে যাবে।তবে ইনিয়েস্তা নিজেই মানছেন, কাজটা সহজ হবে না। রোনালদো, বেল, বেনজেমা দারুণ ফর্মে আছেন, নতুন কোচ জিনেদিন জিদানের অধীনে রিয়ালও অনেক ধারাবাহিক। আগের দেখায় বার্নাব্যুতে গিয়ে ৪-০ গোলে বিধ্বস্ত করার স্মৃতি ইনিয়েস্তা এক পাশে সরিয়েই রাখতে চাইছেন, ‘সব ম্যাচই আলাদা। আগে কী হয়েছে সেটা বড় ব্যাপার নয়, কারণ দুই দলই জিততে চায়। আমার মনে হয় ম্যাচটা খুব প্রতিদ্বন্দ্বিতাপূর্ণ হবে। অনেক ছোট ছোট ব্যাপার ব্যবধান গড়ে দেবে। আমরা ওদের খুবই সম্মান করি, কারণ এটা তাদের প্রাপ্য।’গ্যারেথ বেলও জানেন, বার্সা শিরোপাটা হাতের মুঠোয় প্রায় নিয়েই নিয়েছে। আজ বার্সা হেরে গেলে তবু সলতেটা নিবু নিবু জ্বলবে। বেল এখনো তাই আশা ছাড়ছেন না, ‘ওরা এ মুহূর্তে খুব ভালো খেলছে। ওদের কাছ থেকে ম্যাচের লাগাম কেড়ে নিতে হবে। ওদের আক্রমণ করতে হবে, ওদের দুর্বলতার সুযোগ নিতে হবে। আমাদের একটা পরিকল্পনা আছে, সেটা ঠিকঠাক করতে পারলে আমি জয়ের ব্যাপারে আত্মবিশ্বাসী। আর আমার মনে হয় ফুটবলে যেকোনো কিছুই সম্ভব। আমরা ওদের চেয়ে ১০ পয়েন্ট পিছিয়ে। কিন্তু শেষ পর্যন্ত আমরা লড়াই করে যাব। আর ব্যবধান ৭ পয়েন্ট হলে শেষ পর্যন্ত কী হয় বলা যায় না।’আরও দুজনের কাছে এই ম্যাচটা একটু অন্য রকম। খেলোয়াড় হিসেবে এল ক্লাসিকোর অভিজ্ঞতা অনেকই হয়েছে, কোচ হিসেবে জিদানের আজ হয়ে যাবে ক্লাসিকোর প্রথম অভিজ্ঞতা। কিন্তু লিওনেল মেসির জন্য ব্যাপারটা আরেকটু আলাদা। আগের ম্যাচেই আর্জেন্টিনার হয়ে ক্যারিয়ারের ৪৯৯তম গোল পেয়েছেন। ৫০০তম গোলের জন্য ক্লাসিকোর চেয়ে ভালো উপলক্ষ আর কী পেতে পারতেন? তবে মেসি এটিকে বড় করে দেখছেন না, ‘রিয়াল মাদ্রিদের সঙ্গে ৫০০তম গোলটা করলে ভালোই হবে। কিন্তু তার চেয়ে ভালো হবে ম্যাচটা জিতলে।’মেসির দুটি ইচ্ছাই পূর্ণ হবে কি না, সেটি জানা যাবে আজ রাতেই। ম্যাচ শুরু হবে বাংলাদেশ সময় রাত সাড়ে ১২টায়। এএফপি।
টুকিটাকি২০০২ সালের পর কোনো এল ক্লাসিকো গোলশূন্য ড্র হয়নিআজকের ম্যাচে চোটের জন্য অনুপস্থিত বার্সা ডিফেন্ডার জেরেমি ম্যাথিউ আগের চার ক্লাসিকোর তিনটিতেই গোল পেয়েছেনন্যু ক্যাম্পে রিয়াল সর্বশেষ জয় পেয়েছিল ২০১২ সালে, হোসে মরিনহোর অধীনে
