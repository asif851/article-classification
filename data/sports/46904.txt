
পরশু বেলুন উড়িয়ে বিপিএলের উদ্বোধন ঘোষণা করেছেন বিসিবির সভাপতি নাজমুল হাসান। বেলুনগুলো যে কোথায় উড়ে গেছে! তবে সম্ভাবনা জেগেছে নতুন করে বিপিএলের বেলুন ওড়ার। কাল নেওয়া বিপিএল গভর্নিং কাউন্সিলের নতুন সিদ্ধান্ত টিকে থাকলে টুর্নামেন্টটাই শুরু হতে পারে নতুন করে!
বৃষ্টিতে প্রথম দিনের দুই ম্যাচের কোনোটিই হতে পারেনি। আম্পায়ার দুই ম্যাচের চার দলকে দিয়ে দিয়েছেন ১ পয়েন্ট করে। সাইক্লোন নাদা ডেকে এনেছে বৃষ্টি। বৃষ্টিতে কালও সারা দিন ঢাকা থাকল মিরপুর শেরেবাংলা স্টেডিয়ামের উইকেট। দুই ম্যাচের কোনোটিই হতে পারেনি। এরই মধ্যে সন্ধ্যায় সংবাদ সম্মেলন করে বিপিএল গভর্নিং কাউন্সিলের সদস্যসচিব ইসমাইল হায়দার মল্লিক জানালেন কাল বিকেলে ফ্র্যাঞ্চাইজি প্রতিনিধিদের সঙ্গে করা সভায় নেওয়া তাঁদের নতুন সিদ্ধান্তের কথা।
আবহাওয়ার পূর্বাভাস অনুযায়ী আজ-কালও বৃষ্টির সম্ভাবনা থাকায় গতকাল এবং আজকের চারটি ম্যাচ হবে ফিকশ্চারে থাকা ১০ ও ১৪ তারিখের বিরতিতে। এই দুই ম্যাচের চার দলই নাকি এতে সম্মত। তার আগে ৮ নভেম্বর থেকে নতুন করে শুরু হবে বিপিএল। সূচিতে যাদের খেলা আছে, তারাই খেলবে সেদিন। তবে বর্তমান চ্যাম্পিয়ন বলে কুমিল্লা ভিক্টোরিয়ানসের সন্ধ্যার ম্যাচটি চলে আসতে পারে আগে। প্রথম ম্যাচটি তখন চলে যাবে পরে।
প্রথম দিনের দ্বিতীয় ম্যাচের দুই দল খুলনা টাইটানস এবং রংপুর রাইডার্স নতুন করে ম্যাচ খেলতে রাজি বলে জানিয়েছেন মল্লিক। তবে ওই দিন প্রথম ম্যাচের দুই প্রতিপক্ষ বর্তমান চ্যাম্পিয়ন কুমিল্লা ভিক্টোরিয়ানস ও রাজশাহী কিংসের সিদ্ধান্ত তখন পর্যন্ত তিনি জানাতে পারেননি। সংবাদ সম্মেলনে উপস্থিত বিসিবির সহসভাপতি মাহবুবুল আনাম অবশ্য পরিষ্কার করেছেন, ‘আম্পায়াররা সিদ্ধান্ত দিয়ে দেওয়ার পর বিসিবি সেটা পরিবর্তন করতে পারে না। ওই দুই ম্যাচের চার দল নতুন করে ম্যাচ চাইলেই একমাত্র সেটি সম্ভব।’
এটাই নিয়ম হলে পয়েন্ট ভাগাভাগি হয়ে যাওয়া প্রথম দিনের কোনো ম্যাচই নতুন করে হওয়ার কথা নয়। কুমিল্লা ভিক্টোরিয়ানসও বিপিএল গভর্নিং কাউন্সিলের কালকের সিদ্ধান্তের তীব্র প্রতিবাদ জানিয়েছে। ফ্র্যাঞ্চাইজির চেয়ারপারসন নাফিসা কামাল কাল রাতে মুঠোফোনে প্রথম আলোকে বলেছেন, ‘প্রথম ও দ্বিতীয় দিনের দুই ম্যাচ থেকেই আমরা এক এক করে পয়েন্ট চাই। ম্যাচ রেফারি সিদ্ধান্ত দিয়ে দেওয়ার পর নতুন করে ম্যাচ হতে পারে না। এটা অন্যায়। আইসিসির নিয়মের পরিপন্থী।’ বিপিএল গভর্নিং কাউন্সিল নতুন করে ম্যাচ আয়োজনের সিদ্ধান্ত জানালেও রাত আটটায় তিনি বলেছেন, ‘আমাদের দল মাঠে খেলতে গেছে। খেলা যে হবে না, সেটা এখন পর্যন্ত আমাদের আনুষ্ঠানিকভাবে জানানো হয়নি।’
কালকের জরুরি সভা ডাকার প্রক্রিয়া নিয়েও তিনি প্রশ্ন তুলেছেন, ‘আমাদের খেলা সাতটায়। অথচ দুপুর দেড়টায় এসএমএস দিয়ে জানানো হয়, বিকেল চারটায় জরুরি সভা। এভাবে হঠাৎ করে সভা ডেকে তো খেলা বাতিল করা যায় না।’ একই অবস্থান রাজশাহী কিংসেরও। ফ্র্যাঞ্চাইজির নাম প্রকাশে অনিচ্ছুক এক কর্মকর্তা বলেছেন, ‘আম্পায়াররা সিদ্ধান্ত দিয়ে দিয়েছেন। যেটা হয়ে গেছে সেটাতে আমরা কোনো পরিবর্তন চাই না।’ তবে আজ থেকে পরের ম্যাচগুলোর ব্যাপারে সর্বসম্মতিক্রমে নেওয়া যেকোনো সিদ্ধান্ত মেনে নেবে এই দুই ফ্র্যাঞ্চাইজি।
টুর্নামেন্টে যেহেতু রিজার্ভ ডে নেই, বৃষ্টিতে কোনো ম্যাচ না হলে নিয়ম অনুযায়ী সেটি পরিত্যক্ত হবে, দুই দলকে একটি করে পয়েন্ট দেওয়া হবে; এটাই স্বীকৃত নিয়ম। বিশ্বকাপ থেকে শুরু করে যেকোনো টুর্নামেন্টে এটাই হয়ে থাকে। সেখানে বিপিএল কী এমন ব্যতিক্রম যে সব নিয়ম পাল্টে ফেলে পরিত্যক্ত ঘোষিত ম্যাচও হতে হবে নতুন করে! একাধিক ফ্র্যাঞ্চাইজির দাবি, একটি নির্দিষ্ট ফ্র্যাঞ্চাইজিকে অন্যায় সুবিধা দিতেই এই অদ্ভুত পথে হাঁটতে চায় গভর্নিং কাউন্সিল।
বিপিএলে ভজকট লাগাটা অবশ্য ‘নিয়ম’। এবার পার্থক্য, লেগে গেল তা বল মাঠে গড়ানোর আগেই!
