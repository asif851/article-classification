
হোর্হে সাম্পাওলি আগ্রহী ছিলেন। গত সপ্তাহেই জানিয়েছিলেন, সেভিয়ার সঙ্গে তাঁর চুক্তিতেই শর্ত আছে, আর্জেন্টিনা চাইলে তাঁকে ছেড়ে দিতে বাধ্য স্প্যানিশ ক্লাবটি। আর্জেন্টাইন ফুটবল অ্যাসোসিয়েশনও (এএফএ) আগ্রহী ছিল তাঁকে কোচ করতে। সেভিয়া আর বাদ সাধে কী করে? স্প্যানিশ ক্লাবটির সঙ্গে এএফএর চুক্তিগত সমঝোতাও হয়ে গেছে গতকাল। এদগার্দো বাউজার জায়গায় সাম্পাওলির আসা এখন সময়ের ব্যাপার।এপ্রিলে বাউজা বরখাস্ত হওয়ার পর থেকেই মোটামুটি নিশ্চিত ছিল, সাম্পাওলিই আসছেন আর্জেন্টিনার কোচ হয়ে। এএফএর নতুন সভাপতি ক্লদিও তাপিয়াও বলেছিলেন, সাম্পাওলিই তাঁদের পছন্দ। ঝামেলা হয়ে ছিল শুধু সেভিয়ার সঙ্গে সাম্পাওলির চুক্তিটা। যতই সেখানে শর্ত থাকুক, আর্জেন্টিনা চাইলে সাম্পাওলিকে ছেড়ে দিতে বাধ্য সেভিয়া, কিন্তু অর্থকড়ির তো ব্যাপার ছিল। সেভিয়ার ক্ষতিপূরণ দিতে হতো। মাঝে গুঞ্জন ওঠে, সাম্পাওলি নিজের পকেট থেকেই সেটি দিয়েছেন। তা কতটা সত্যি, তা এখনো জানা যায়নি।‘সব পক্ষই এই সমঝোতায় খুশি’—গতকাল বিবৃতিতে জানিয়েছে সেভিয়া। বাকি আছে শুধু আনুষ্ঠানিকতাটুকুই, সেভিয়ার বিবৃতিতে তেমনটাই লেখা, ‘সমঝোতায় এখন শুধু সম্পৃক্ত দলিল প্রস্তুত করা ও উপস্থাপনই বাকি। সেগুলোও আগামী বৃহস্পতিবার ১ জুনের মধ্যেই হয়ে যাবে।’সেভিয়ায় মাত্র এক মৌসুমই কাটালেন সাম্পাওলি। স্প্যানিশ লিগে দলটিকে চারে উঠিয়ে নিয়েছিলেন ৫৭ বছর বয়সী আর্জেন্টাইন, চ্যাম্পিয়নস লিগে অবশ্য বাদ পড়েছেন শেষ ষোলো থেকেই। এর আগে ২০১২ থেকে ২০১৬ পর্যন্ত চিলির কোচ ছিলেন।জুনে ব্রাজিলের বিপক্ষে প্রীতি ম্যাচ দিয়ে শুরু হতে যাচ্ছে আর্জেন্টিনার সাম্পাওলি-যুগ। বিবিসি।
 
