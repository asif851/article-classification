
কাল কার হৃদয়ে বেশি রক্তক্ষরণ হয়েছে? অ্যাটলেটিকো–সমর্থকদের, নাকি বার্সেলোনা? অ্যাটলেটিকো মাদ্রিদই তাদের ছিটকে দিয়েছিল এই টুর্নামেন্ট থেকে। সত্যি বলতে কি, রিয়াল মাদ্রিদের চেয়ে অ্যাটলেটিকো যেন বার্সার জন্য এখন বেশি বড় বাধা। কিন্তু তার পরও কাল বার্সেলোনার সমর্থকেরা হয়ে গিয়েছিল অ্যাটলেটিকো সমর্থক। দুই দলই হারলে তারা খুশি হতো। কিন্তু তা তো আর হওয়ার জো নেই। আর তাই অ্যাটলেটিকোর জয় যতটা না তারা চেয়েছে, তার চেয়ে বেশি চেয়েছে রিয়াল মাদ্রিদের পরাজয়।শেষ পর্যন্ত ১-১ ড্র ম্যাচে টাইব্রেকারে অ্যাটলেটিকো হেরে যাওয়ায় বার্সা সমর্থকেরাও ব্যথিত তো বটেই। এটা অস্বাভাবিক কিছু নয়ও। গতবার বার্সার ঐতিহাসিক ট্রেবল জয় দেখতে নিশ্চয়ই এতটুকু ভালো লাগেনি রিয়াল–সমর্থকদের। সমর্থকদের এই রেষারেষি খেলাটিকে আরও সপ্রাণ করে তোলে, স্বাদ বাড়ায়। কিন্তু তাই বলে ভদ্রতা করে অভিনন্দনও জানানো যাবে না!এখন তো তা-ই মনে হচ্ছে। রিয়াল চ্যাম্পিয়ন হওয়ার পর বার্সেলোনার অফিশিয়াল টুইটার থেকে চিরপ্রতিদ্বন্দ্বীদের অভিনন্দন জানিয়ে ছোট্ট একটি বার্তা দেওয়া হয়। আর তাতেই ক্ষোভে রীতিমতো ফুঁসতে বার্সা–সমর্থকেরা। ‌এখনই মুছে ফেলুন এই বাক্যটি লিখে বার্সার সেই টুইটটি লাগাতার রিটুইট করতে থাকে তারা। অবশ্য বার্সা তাতে টলেনি। এখন পর্যন্ত তাদের টুইটারে শোভা পাচ্ছে, মিলানে চ্যাম্পিয়নস লিগ জেতায় রিয়ালকে অভিনন্দন।
