
২ ম্যাচে তামিম ইকবালের রান ২২৩। দলের বাকি সবাই মিলে করেছেন ২৪৬। ২২ গজে তামিম ছুটছেন চিতার ক্ষিপ্রতায়, বাকিরা চলছেন শম্বুক গতিতে! তামিমের সঙ্গে অন্যদের এই পার্থক্য চ্যাম্পিয়নস ট্রফিতে জয় এনে দিতে পারছে না বাংলাদেশ দলকে। বাঁহাতি ওপেনার আশাবাদী, নিউজিল্যান্ডের বিপক্ষে শেষ ম্যাচে বাংলাদেশ খেলবে দল হয়ে, পাবে জয়ের দেখা। 
এবার চ্যাম্পিয়নস ট্রফিতে তামিম বাদে শুধু মুশফিক রান পেয়েছেন। বাকি সবাই নিষ্প্রভ। দলের অধিকাংশ ব্যাটসম্যানের এই নিষ্প্রভ থাকার মূল্য দিতে হচ্ছে বাংলাদেশকে। কার্ডিফে পরশু সেমিফাইনালের স্বপ্ন জিইয়ে রাখতে কিউইদের বিপক্ষে জয়ের বিকল্প নেই বাংলাদেশের। গুরুত্বপূর্ণ এই ম্যাচে সতীর্থরা জ্বলে উঠবেন, এমন প্রত্যাশা তামিমের, ‘সব টুর্নামেন্টে সবাই ভালো খেলে না। পরের ম্যাচে যে ভালো খেলবে না, সেটা বলা যায় না। যাদের হচ্ছে না, তাদের মধ্যে একজন এমন ভালো খেলতে পারে, তাতে আমরা ম্যাচ জিতে যেতে পারি। যারা বাংলাদেশ দলে খেলছে, সবাই কম-বেশি পরীক্ষিত। দল হিসেবে ভালো খেলতে পারলে অবশ্যই আমাদের সুযোগ আছে।’ ওয়ানডেতে নিউজিল্যান্ডের বিপক্ষে বাংলাদেশের অতীত রেকর্ডটা যথেষ্ট ভালো। ২০১০ সালের অক্টোবর থেকে এখনো পর্যন্ত ১৩ ওয়ানডে খেলে ৮টিতেই জিতেছে বাংলাদেশ। এর মধ্যে দুটি ধবলধোলাইয়ের রেকর্ডও আছে! কদিন আগে আয়ারল্যান্ডে ত্রিদেশীয় সিরিজে কিউই-বধের স্মৃতি তো টাটকাই। নিউজিল্যান্ডের বিপক্ষে এই পরিসংখ্যান আত্মবিশ্বাস জোগাচ্ছে তামিমকে, ‘এমন একটা দলের বিপক্ষে খেলা যাদের দেশে ও বিদেশের মাটি—দুই জায়গায় আমরা হারিয়েছি। আমরা আত্মবিশ্বাসী। কোনো সন্দেহ নেই ওরা খুব শক্তিশালী দল। তবে ওদের সঙ্গে প্রতিদ্বন্দ্বিতা করতে হলে অনেক ভালো খেলতে হবে আমাদের।’ আরও পড়ুন:যখন থেকে তামিমের বদলে যাওয়া
