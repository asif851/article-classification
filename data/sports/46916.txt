
আইসিআরসি টি-টোয়েন্টি প্রতিযোগিতায় নিজেদের দ্বিতীয় খেলায় পাকিস্তানের কাছে ২০ রানে হেরেছে বাংলাদেশ। গতকাল ইংল্যান্ডের বিপক্ষে অসাধারণ জয়ের পর আজ পাকিস্তানের বিপক্ষে ম্যাচটি তেতো স্বাদই হয়ে থাকছে বাংলাদেশের জন্য। বাংলাদেশের বিপক্ষে ম্যাচটি জিতে প্রতিযোগিতার শীর্ষ স্থানেই উঠে গেল পাকিস্তান।বিকেএসপির চার নম্বর মাঠে অনুষ্ঠিত এই ম্যাচে আগে ব্যাট করতে নেমে বড় স্কোর দাঁড় করাতে পারেননি অপূর্ব-তীর্থরা। দলের পক্ষে সর্বোচ্চ ৩৩ রান এসেছে আমিনউদ্দিনের ব্যাট থেকে। কিন্তু টপ অর্ডারে অন্য খেলোয়াড়দের ব্যর্থতার কারণে রানটা বড় হতে পারেনি বাংলাদেশের। সাত নম্বরে নামা তীর্থ আজও ব্যাট হাতে ঝোড়ো এক ইনিংস (২২) না খেললে বাংলাদেশের সংগ্রহ একশও পার হতো কিনা সন্দেহ। ১৯.৩ ওভার ব্যাট করে বাংলাদেশের ইনিংস শেষ হয় ১১২ রানেই।জয়ের লক্ষ্য তাড়া করতে গিয়ে শুরুতেই বিপাকেই পড়েছিল পাকিস্তান। তীর্থের বলে পাকিস্তানের তারকা ব্যাটসম্যান মাতলুব কোরেশিকে ১৫ রানের মাথায় হারিয়ে বসে তাঁরা। কিন্তু অন্য ওপেনার হাসনাইন পাল্টা আক্রমণ করে মাত্র ৬ ওভারেই পাকিস্তানের স্কোরবোর্ডে ৪৮ রান তুলে দেন। ৮টি চারের সাহায্যে ২৭ বলে ৩৯ রান করেছেন হাসনাইন। এই অবস্থায় বৃষ্টি নামলে ডাকওয়ার্থ-লুইস পদ্ধতিতে পাকিস্তানকে ২০ রানে বিজয়ী ঘোষণা করা হয়।বাংলাদেশের পরের খেলা আফগানিস্তানের বিপক্ষে।
