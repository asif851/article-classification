
স্টিভ স্মিথদের জন্য তাঁর কষ্টটা কালই বোঝা গিয়েছিল। তাঁর খেলোয়াড়দের দ্বিতীয় সুযোগ দেওয়ার আহ্বান জানিয়েছিলেন ড্যারেন লেম্যান। স্মিথ-ওয়ার্নাররা দ্বিতীয় সুযোগ পাবেন কি না, সেটা এখনো বোঝা যাচ্ছে না। তবে লেম্যানের অধীনে অন্তত সে প্রত্যাবর্তন হচ্ছে না। সবাইকে চমকে দিয়ে যে অস্ট্রেলিয়ান কোচ নিজেই পদত্যাগ করে বসেছেন।
আজ স্টিভ স্মিথ ও ক্যামেরন ব্যানক্রফটের আবেগপ্রবণ সংবাদ সম্মেলন দেখার পরই পদত্যাগের সিদ্ধান্ত চূড়ান্ত করেছেন লেম্যান—এমনটাই জানাচ্ছে ক্রিকেট অস্ট্রেলিয়া। সংবাদ সম্মেলনে নিজের লেখা বিবৃতি পড়তে গিয়ে কেঁদেই ফেলেছেন, ‘এই টেস্টটাই হবে অস্ট্রেলিয়ান ক্রিকেট দলের প্রধান কোচ হিসেবে আমার শেষ। এই খেলোয়াড়দের বিদায় বলাটাই সবচেয়ে কঠিন কাজ ছিল আমার জন্য। তবে এটা (পদত্যাগের সিদ্ধান্ত) পুরো দলের অবস্থা বিশ্লেষণ করতে এবং অস্ট্রেলিয়ার সাধারণ মানুষের বিশ্বাস ফিরে পেতে নতুন ব্যবস্থা নিতে ক্রিকেট অস্ট্রেলিয়াকে সাহায্য করবে।’
শনিবারের বল টেম্পারিংয়ের বিতর্কের পর কাল পদত্যাগ করবেন না বলেছিলেন। এক দিন পরই সিদ্ধান্ত বদলানোর কারণ লেম্যানই জানালেন, ‘স্টিভ ও ব্যানক্রফটকে কষ্ট পেতে দেখে মনে হচ্ছে, আমার এ সিদ্ধান্তই (পদত্যাগ) সবচেয়ে সঠিক।’ সব দায় মাথায় নিয়েই সরছেন, ‘দলের সংস্কৃতির জন্য শেষ পর্যন্ত আমিই দায়ী। নিজের অবস্থান নিয়ে কিছুদিন ধরেই ভাবছিলাম।’
আজই অবশ্য বিদায় বলছেন না লেম্যান। কাল দক্ষিণ আফ্রিকার সঙ্গে ওয়ান্ডারার্সে চতুর্থ টেস্ট খেলতে নামবে অস্ট্রেলিয়া। সিরিজে নিজের দায়িত্বটা পালন করেই বিদায় বলবেন বিশ্বকাপজয়ী এই কোচ। বল বিকৃতির ঘটনার পরই বলেছিলেন, অস্ট্রেলিয়ান ক্রিকেটে পরিবর্তন দরকার। সেটা কোচ পরিবর্তনের মাধ্যমেই শুরু করলেন নিজেই। 
