
 
ভালোই নাটক হলো ভারতের কোচ নিয়োগ নিয়ে। ভারতীয় সংবাদমাধ্যম প্রথমে জানাল, বিরাট কোহলিদের কোচ হয়েছেন রবি শাস্ত্রী। ভারতীয় ক্রিকেট বোর্ডের (বিসিসিআই) ভারপ্রাপ্ত সচিব সংবাদ সম্মেলন করে জানালেন, এটা ভুল খবর। কোচ নিয়ে এখনো সিদ্ধান্ত হয়নি! পরে টাইমস অব ইন্ডিয়া জানিয়েছে, নতুন কোচ শাস্ত্রীই।
প্রধান কোচের সঙ্গে জানা গেছে ভারতের নতুন বোলিং কোচের নামও। ভারতীয় দলের বোলিং কোচ হয়েছেন জহির খান। দুজন কাজ করবেন আগামী ২০১৯ বিশ্বকাপ পর্যন্ত।
ভারতের কোচ হতে চেয়ে আবেদন করা ব্যক্তিদের মধ্যে কাল মুম্বাইয়ে পাঁচ প্রার্থীর সাক্ষাৎকার নিয়েছে বিসিসিআইয়ের ক্রিকেট উপদেষ্টা কমিটি (সিএসি)। তিন সদস্যের কমিটিতে আছেন শচীন টেন্ডুলকার, সৌরভ গাঙ্গুলী ও ভিভিএস লক্ষ্মণ। সাক্ষাৎকার দিয়েছেন রবি শাস্ত্রী, বীরেন্দর শেবাগ, টম মুডি, লাল চাঁদ রাজপুত ও রিচার্ড পাইবাস। তবে সাক্ষাৎকারের পর সিএসির অন্যতম সদস্য সৌরভ গাঙ্গুলী জানান, অধিনায়ক কোহলির সঙ্গে কথা বলে তবেই নতুন কোচের নাম ঘোষণা করা হবে। কোহলি এখন ভারতে নেই, ওয়েস্ট ইন্ডিজ সফর শেষে গেছেন যুক্তরাষ্ট্রে।
ওদিকে ভারতের সুপ্রিম কোর্টের গড়ে দেওয়া পরিচালনা কমিটি (সিওএ) নাকি বিসিসিআইকে গতকালই কোচের নাম ঘোষণা করতে চাপ দেয়। এরপরই শাস্ত্রীকে কোচ হিসেবে নিয়োগ দেওয়া হয়েছে বলে খবর ছড়িয়ে পড়ে। প্রথমে অস্বীকার করলেও বিসিসিআই পরে জানিয়েছে শাস্ত্রীই প্রধান কোচ। বিসিসিআইয়ের ভারপ্রাপ্ত সভাপতি সিকে খান্না বিষয়টি নিশ্চিত করে বলেছেন, ‘ক্রিকেট উপদেষ্টার সুপারিশ অনুযায়ী আমরা দুই বছরের জন্য রবি শাস্ত্রীকে প্রধান কোচ ও জহির খানকে বোলিং কোচ হিসেবে নিয়োগের সিদ্ধান্ত নিয়েছি।’ সূত্র: টাইমস অব ইন্ডিয়া
