
প্রথমবারের মতো ইংল্যান্ডে খেলতে যাওয়া। একদিন যেতে না যেতেই মাঠেও নেমে পড়া। দুর্দান্ত অভিষেকে আবারও শোরগোল ফেলা দেওয়া, সবই যেন স্বপ্নের মতো হচ্ছিল মুস্তাফিজুর রহমানের। কিন্তু স্বপ্নটা দীর্ঘস্থায়ী হলো না তাঁর। ন্যাটওয়েস্ট টি-টোয়েন্টি ব্লাস্টের দ্বিতীয় ম্যাচটি ভালো কাটেনি ফিজের। তাঁর দলও ৬ উইকেটে হেরেছে সারের কাছে।মুস্তাফিজ যখন ১৯তম ওভারে বল করতে এলেন, জয়ের জন্য সারের দরকার ছিল মাত্র ৮ রান। ১২ বলে ৮ রানের সহজ সমীকরণ মেলাতে ক্রিস মরিসের লাগল মাত্র ২ বল। প্রথম বলে ২ রান নিয়ে দ্বিতীয় বলেই ছক্কা। সাসেক্স হেরে গেল ১০ বল বাকি থাকতেই।আজ প্রথম ওভার থেকেই মুস্তাফিজকে ঠিক মুস্তাফিজ মনে হয়নি। এলেন চতুর্থ ওভারে। প্রথম ৪ বলে ২ রান, আশা জেগেছিল। কিন্তু পরপর দুটি চার মেরে জেসন রয় বুঝিয়ে দিলেন আজ মুস্তাফিজের দিন নয়। দ্বিতীয় ওভারে ৪ দিলেও পরের ওভারে দিলেন ৯ রান। আর শেষ ওভারের কথা বলাই হলো। সব মিলিয়ে ৩.২ ওভার বল করে ৩১ রান দিয়ে উইকেটশূন্য।অবশ্য মুস্তাফিজরা লড়ার অস্ত্রও পাননি আজ। ব্যাটসম্যানরা যে মাত্র ১৫৩ রানের পুঁজি দিতে পারল মুস্তাফিজদের। এবারের টি-টোয়েন্টি ব্লাস্টে এটা যে কোনো পুঁজিই নয়!
