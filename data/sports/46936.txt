
অসাধারণ এক ফাইনাল দেখল কলকাতার যুবভারতী ক্রীড়াঙ্গন। ৩১ মিনিটের মধ্যে ২-০ ব্যবধানে পিছিয়ে পড়া ইংল্যান্ড শুধু অবিশ্বাস্যভাবে ঘুরেই দাঁড়ায়নি, স্পেনকে রীতিমতো উড়িয়ে দিয়েছে! শেষ পর্যন্ত ৫-২ গোলে হারিয়ে প্রথমবারের মতো অনূর্ধ্ব-১৭ বিশ্বকাপের শিরোপা জিতেছে ইংলিশরা।
প্লে-মেকার সার্জিও গোমেজের জোড়া গোলে ৩১ মিনিটের মধ্যেই ২-০ ব্যবধানে এগিয়ে গিয়েছিল স্পেন। ৪৪ মিনিটে রিয়ান ব্রুস্টারের গোলে ম্যাচে ফেরে ইংল্যান্ড। ৫৮ মিনিটে মরগান গিবস-হোয়াইটের গোলে সমতা। ১১ মিনিট পর দলকে এগিয়ে নেওয়ার কাজটা করেন ফিল ফোডেন। ইংল্যান্ড সমতায় ফিরতেই যেন হারিয়ে গেল স্পেন। স্প্যানিশদের হটিয়ে কলকাতায় এরপর শুধুই চলেছে ব্রিটিশ-রাজ! দ্বিতীয়ার্ধে কিছুটা রক্ষণাত্মক খেলার মূল্য দিতে হয়েছে স্পেনকে।বিধ্বস্ত স্পেন আরও ভেঙে পড়ে ৮৪ মিনিটে মার্ক গুয়েহির গোলে। ম্যাচ শেষ হওয়ার খানিক আগে ইংল্যান্ডের গোলবন্যার পূর্ণতা আসে ফোডেনের আরেকটি গোলে। দুটি খেয়ে স্পেনের জালে ৫ গোল দিয়েছে ইংল্যান্ড। অনূর্ধ্ব-১৭ বিশ্বকাপের ইতিহাসেই সবচেয়ে বেশি গোলের ফাইনাল এটি।
