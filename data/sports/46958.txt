



গতকাল নেচেগেয়ে ম্যাচ জয় উদ্‌যাপন করেছেন ক্রিকেটাররা
খেলোয়াড়দের আরও উৎসাহিত করেছেন নাজমুল হাসান।


দুর্দান্ত এক জয়ের পর উৎসবটা কেমন হতে পারে, তা তো ম্যাচ শেষের ওই ‘নাগিন’ নাচ দেখলেই বোঝা যায়। দলের সবচেয়ে সুবোধ হিসেবে পরিচিত খেলোয়াড়টিও এসে যোগ দিয়েছিলেন ওই উচ্ছ্বাসে। এমন জয়ের পর আর না নেচেগেয়ে নিজেকে সামলে রাখা যায়! কিন্তু প্রকাশ্যে ওটা ছিল খুবই সামান্য উদ্‌যাপনই।
সবকিছুই মাহমুদউল্লাহ-সাকিবরা জিইয়ে রেখেছিলেন ড্রেসিংরুমের জন্য। যা খেলোয়াড়দের অন্দর মহল! যেখানে বহিঃপ্রকাশ ঘটে খেলোয়াড়দের মাঠের বাইরের প্রতিভার। গতকাল ড্রেসিংরুমে হয়তো জীবনের সেরা আনন্দটাই করেছেন ক্রিকেটাররা। বাংলাদেশ ক্রিকেট বোর্ডের সভাপতি নাজমুল হাসানও গিয়ে দেখে এসেছেন ক্রিকেটারদের সেই আনন্দ। জুগিয়েছেন আরও অনুপ্রেরণা, ‘ওরা ভীষণ খুশি ছিল। আমি যখন ওদের ওখানটায় যাই, দেখলাম সবাই নাচছে। গান করছে। আমাকে দেখে আবার থেমে যাচ্ছিল। আমি বললাম এই থামবা না, আমি দেখব না, তোমরা নাচো! পরে আবার বলেছি, এটা ভিডিও করে আমাকে পাঠাবে। ওরা অনেক উপভোগ করেছে।’
কিন্তু জয়টা তো আর এত সহজে আসেনি। শেষের ওভারে ঘটে গিয়েছে একপশলা হট্টগোল। একটা সময় তো ম্যাচ বয়কট করার মতো ঘটনাও ঘটতে যাচ্ছিল। এ নিয়ে শ্রীলঙ্কান ক্রিকেট বোর্ডের সঙ্গে খারাপ সম্পর্কও হতে পারে বলে অনেকে মনে করছেন। কিন্তু বাংলাদেশ ক্রিকেট বোর্ড সভাপতি সেই শঙ্কা দূর করে দিলেন, ‘খেলা শেষ হওয়ার পর ওরা সবাই অভিনন্দন জানিয়েছে। ওদের বোর্ড প্রেসিডেন্টও অভিনন্দন জানিয়েছে। শ্রীলঙ্কান ক্রিকেট বোর্ডের সঙ্গে আমাদের সম্পর্কটা শক্ত। মনে হয় না এ ধরনের ঘটনার জন্য সম্পর্কে চিড় ধরতে পারে।’
