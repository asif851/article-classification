
ধর্মশালা টেস্ট জিতে ২-১ ব্যবধানে বোর্ডার-গাভাস্কার ট্রফি নিজেদের করে নিয়েছে ভারত। কাঁধের চোটের কারণে শেষ মুহূর্তে সিরিজ নির্ধারণী এই টেস্ট থেকে নিজেকে সরিয়ে নিয়েছিলেন ভারত অধিনায়ক বিরাট কোহলি। সাবেক অস্ট্রেলীয় ক্রিকেটার ব্র্যাড হজ ব্যাপারটাকে দেখছেন অন্যভাবে। তাঁর মতে, নিছক চোট নয়। একটা উদ্দেশ্য নিয়েই কোহলি এমন গুরুত্বপূর্ণ এক টেস্ট থেকে নিজেকে গুটিয়ে নিয়েছিলেন। সেটি হচ্ছে—আইপিএল। এপ্রিলে শুরু হতে যাওয়া আইপিএলে শুরু থেকেই যেন খেলতে পারেন সে কারণেই কোহলি এমনটা করেছেন।অস্ট্রেলিয়ার বিপক্ষে এই সিরিজে বিতর্কের কেন্দ্রীয় চরিত্র কোহলি। শুরু থেকেই অস্ট্রেলীয়দের কথার লড়াইয়ের লক্ষ্যবস্তু ছিলেন। অস্ট্রেলিয়া দলের খেলোয়াড়েরা তো বটেই, কোহলি লক্ষ্যবস্তু হয়েছেন সাবেক খেলোয়াড়দের এমনকি গণমাধ্যমেরও। ক্রিকেট অস্ট্রেলিয়ার প্রধান নির্বাহীও তাঁকে ছেড়ে কথা বলেননি। অস্ট্রেলীয় গণমাধ্যম যুক্তরাষ্ট্রের প্রেসিডেন্ট ডোনাল্ড ট্রাম্পের সঙ্গে তুলনায় করেছে কোহলির। সিরিজের শেষ বেলায় এসে ভারতের অধিনায়ক আবারও শিকার আক্রমণের।
অস্ট্রেলিয়ার টেলিভিশন চ্যানেল ফক্স স্পোর্টসকে দেওয়া এক সাক্ষাৎকারে হজ কোহলির চোট নিয়েই সন্দেহ প্রকাশ করেন, ‘একজন ক্রীড়াবিদ হিসেবে আমি ভাবতে চাই, কোহলির আঘাতটা গুরুতর।’তিনি বলেন, ‘সিরিজ নির্ধারণী একটি টেস্ট ম্যাচে না খেলে পরের সপ্তাহেই যদি আইপিএলে রয়্যাল চ্যালেঞ্জার্স বেঙ্গালুরুর হয়ে সে মাঠে নামে তাহলে সেটা হবে খুবই বাজে একটা ব্যাপার।’রাঁচি টেস্টে একটি বাউন্ডারি ঠেকাতে গিয়ে কাঁধে চোট পান কোহলি। হজের এই মন্তব্যটা অবশ্য মেনে নিতে পারছেন না গৌতম গম্ভীর। রঞ্জি ট্রফিতে কোহলির দিল্লি সতীর্থের মতে, ‘আমি মনে করি যে দেশের হয়ে খেলে এবং দেশকে নেতৃত্ব দেয় সে কোনোমতেই কোনো টেস্ট ম্যাচ মিস করতে চাইবে না। সে ভারতের হয়ে অন্য যে কারওর চেয়েই বেশি খেলতে চাইবে। এটাই সব সময় হয়। কোহলিকে যতটুকু চিনি সে এমন কিছু কখনোই করবে না।’ হজ নিজে আলোচনায় থাকতেই এমনটা বলেছেন বলে মন্তব্য গম্ভীরের, ‘শিরোনাম হওয়ার জন্য যে কেউই যা খুশি বলতে পারে। কিন্তু কোনো ব্যক্তির চোট সম্পর্কে ভালোভাবে না জেনে, সেই ব্যক্তিকে ঠিকমতো না চিনে এ ধরনের মন্তব্য করা উচিত নয়।’ সূত্র: পিটিআই।
