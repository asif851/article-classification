
সংবাদ সম্মেলনে আসার পথে বেশ নির্ভারই মনে হলো মাহমুদউল্লাহকে। মুখে মিষ্টি একটা হাসি। যদিও ব্যক্তিগত ইনিংসটার কথা মনে পড়লে একটু আফসোস হওয়ার কথা। তবুও দ্বিতীয় দিন শেষে চট্টগ্রাম টেস্টের নিয়ন্ত্রণ অনেকটা বাংলাদেশের হাতে থাকায় মাহমুদউল্লাহর মুখে এমন হাসি থাকাটাই স্বাভাবিক। চট্টগ্রাম টেস্টের নিয়ন্ত্রণ বাংলাদেশের হাতে থাকার কথা স্বীকার করলেন প্রোটিয়া বোলিং কোচ চার্লস ল্যাঙ্গারভেল্ট। বললেন, ‘লড়াইয়ে এগিয়ে বাংলাদেশই।’ মাহমুদউল্লাহ অবশ্য একেবারে অঙ্ক কষেই জানিয়ে দিলেন টেস্ট ম্যাচের অবস্থা। তাঁর হিসাবে ম্যাচের ৬৫ শতাংশ নিয়ন্ত্রণ বাংলাদেশেরই হাতে।মাহমুদউল্লাহ বাংলাদেশকে এগিয়ে রাখছেন কিন্তু এর সঙ্গে জুড়ে দিচ্ছেন কিছু শর্তও, ‘সুযোগ একটা এসেছে। এটা কাজে আগাতে হবে। ম্যাচের নিয়ন্ত্রণ ৬৫ শতাংশ আমাদেরই হাতে। কিন্তু কালকের সকালটা খুবই গুরুত্বপূর্ণ।’৫৫ রানে দুই উইকেট পড়ে যাওয়ার পর কিছুটা বিপাকেই পড়েছিল বাংলাদেশ। তৃতীয় উইকেটে তামিম ইকবাল-মাহমুদউল্লাহর ৮৯ রানের জুটির কল্যাণে ভালোভাবেই এগিয়ে যাচ্ছিল বাংলাদেশের ইনিংস। তবে জুটিটা আরও বড় না হওয়ার আফসোস মাহমুদউল্লাহর, ‘টেস্টে ওরা বিশ্বের এক নাম্বার দল। ওদের বোলিং খুবই ভালো। জানতাম, রান করাটা এত সহজ হবে না আমাদের জন্য। আমাদের একটু সচেতন থেকেই ব্যাটিং করতে হবে। বাজে বলটার জন্য অপেক্ষা করাটাই ভালো সিদ্ধান্ত ছিল। এভাবেই ব্যাটিং করছিলাম। জুটিটা আরও একটু বড় হলে আমাদের দলের জন্যই ভালো হতো।’এরপরেও সব ঠিকঠাকই চলছিল। বিকেল চারটার দিকে হঠাৎ ঝিরিঝিরি বৃষ্টি। খানিকক্ষণ বৃষ্টি-বিরতির পর আবারও বল মাঠে গড়াল। তবে হলো মাত্র একটি বলই। আবারও বৃষ্টির জয়! দ্বিতীয় দিনের খেলা থেমে গেল ওখানেই। মাহমুদউল্লাহর আফসোসটা এখানে। মাত্র পাঁচটি বল কাটিয়ে দিতে পারলেই আগামীকাল নামতে পারতেন সেঞ্চুরির প্রত্যাশায়। ব্যক্তিগত ইনিংসটা বড় না হলেও মাহমুদউল্লার আশা, ‘বড় স্কোরই গড়বে বাংলাদেশ।’
