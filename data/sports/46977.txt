
রিয়াল মাদ্রিদ ছেড়েছেন গত জুলাইয়ে। গায়ে এখন নতুন ক্লাব পোর্তোর জার্সি। কিন্তু ১৭টি বছর টানা খেলে রিয়াল মাদ্রিদেরই প্রতিশব্দ হয়ে গিয়েছিলেন যিনি, মনে-মননে তাঁকে তো পরিপূর্ণ একজন মাদ্রিদিস্তাই বলা যায়। সেই ইকার ক্যাসিয়াসের পক্ষে কি রিয়ালকে ভুলে থাকা সম্ভব? না, ক্যাসিয়াস ভোলেননি। অনেক ব্যস্ততায়ও ঠিকই খোঁজ রাখছেন ছেড়ে আসা ক্লাবের।ইউরো বাছাইয়ের ম্যাচ খেলতে স্পেনে এসে গত পরশু স্থানীয় বার্তা সংস্থা এফেকে বলেছেন, ‘রিয়াল মাদ্রিদকে খুবই ভালো দেখাচ্ছে। ভালোভাবেই নিজেদের শক্তি বাড়িয়ে নিয়েছে তারা, বেশ ভালো কিছু খেলোয়াড়ও আছে দলে।’স্পোর্টিং গিজনের সঙ্গে গোলশূন্য ড্র দিয়ে নতুন মৌসুম শুরু করেছে রিয়াল। পরের ম্যাচেই অবশ্য সেই চেনা রিয়াল, রোনালদোদের সামনে পাঁচ গোলে উড়ে গেছে রিয়াল বেটিস। এই রিয়ালকেই মৌসুমজুড়ে দেখতে চান ক্যাসিয়াস, ‘আশা করি বেটিসের সঙ্গে যেভাবে খেলেছে, সেভাবেই চালিয়ে যাবে রিয়াল।’শুধু তাই নয়, সাবেক ক্লাবের সঙ্গে আবার দেখা হতে পারে মাঠে, এমন আশায়ও আছেন ক্যাসিয়াস। সেই মঞ্চটাও অনেক বড়—চ্যাম্পিয়নস লিগ ফাইনাল! ক্যাসিয়াস বলছেন, ‘আশা করি সান সিরোর ফাইনালে উঠবে পোর্তো এবং রিয়াল মাদ্রিদের বিপক্ষে খেলবে।’ আইএএনএস।
