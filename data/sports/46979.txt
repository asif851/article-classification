
বিশ্বকাপ ক্রিকেটে স্লেজিংয়ের মূল উৎপাটন করতে মরিয়া বিশ্ব ক্রিকেটের সর্বোচ্চ সংস্থা। তবে বিশ্বকাপকে স্লেজিংমুক্ত করা যাবে কি না, এ নিয়ে ইতিমধ্যেই দুশ্চিন্তার সম্মুখীন আইসিসি। প্রতিটি ওয়ানডে ম্যাচে যেভাবে খেলোয়াড়েরা পরস্পরের সঙ্গে বাগ্‌যুদ্ধে জড়িয়ে পড়ছেন, তাতে আইসিসির আকাঙ্ক্ষা কতটা বাস্তবে রূপ নেবে, তা নিয়ে আছে বিতর্ক। সম্প্রতি কার্লটন মিড ত্রিদেশীয় সিরিজের ম্যাচে অস্ট্রেলিয়ার ডেভিড ওয়ার্নার ও ভারতের রোহিত শর্মা যে বিষয়বস্তু নিয়ে বাগ্‌যুদ্ধে জড়িয়েছেন, তাতে দুশ্চিন্তাটা আরও বেড়েছে। খেলোয়াড়দের কোন আচরণটাকে ‘আপত্তিকর’ বলা যাবে, কোনটিকে না, স্লেজিংকে কী দিয়ে সংজ্ঞায়িত করা যাবে—এসব নিয়ে ক্রিকেট দুনিয়াতেও দেখা যাচ্ছে বিভক্তি। একদল যেকোনো ধরনের বাগ্‌যুদ্ধকেই নিষিদ্ধ করার পক্ষে, কেউ কেউ মনে করেন, স্লেজিংয়ের বিরুদ্ধে ব্যবস্থা নিতে গিয়ে ক্রিকেট খেলাটাকেই না আবার ম্যাড়মেড়ে বানিয়ে দেওয়া হয়। কেউ কেউ মনে করেন, স্লেজিংকে গণমাধ্যমে যেভাবে উপস্থাপন করা হয়, মূল ব্যাপারটা নাকি অতটা মারাত্মক কিছু নয়।অস্ট্রেলিয়ার সাবেক দুই গ্রেট রিকি পন্টিং ও গ্লেন ম্যাকগ্রা স্লেজিং নিয়ে অবস্থান করছেন দুই মেরুতে। ম্যাকগ্রা অবশ্য স্লেজিং নিষিদ্ধের নামে ক্রিকেটে আগ্রাসন ও আক্রমণাত্মক মনোভাব নষ্ট করে দেওয়ার পক্ষে নয়, ‘মাঠে কথাবার্তা হবেই। যদিও ক্রিকেটে ব্যাট-বলের লড়াইটাই মূল। আমরা মাঠে একঝাঁক রোবট দেখতে চাই না।’ কিন্তু কথা হচ্ছে, আগ্রাসনের নামে কোনো কিছুই যেন মাত্রা ছাড়িয়ে না যায়। বর্তমানে স্লেজিংয়ের নামে যা হচ্ছে, তাকে কোনোভাবেই নিছক ক্রিকেটীয় সংজ্ঞা দেওয়া যায় না। এটি অভব্যতা। আইসিসিকে সেটাই বন্ধ করতে হবে। পন্টিং মনে করেন, ক্রিকেটাররা এখনো ক্রিকেটীয় বিধিবিধান মেনেই একে অন্যের সঙ্গে বাগ্‌যুদ্ধে লিপ্ত হন। টেলিভিশনে যেভাবে স্লেজিংয়ের দৃশ্য দেখানো হয়, মূল ঘটনাটা কখনোই এতটা বাড়াবাড়ি পর্যায়ে হয় না। এই তো কিছুদিন আগে রোহিত শর্মা ও ডেভিড ওয়ার্নারের বাগ্‌যুদ্ধ নিয়ে কতই না জল ঘোলা হলো। কিন্তু মাঠে তাঁদের মধ্যে কথাবার্তা কি খুব বেশি আপত্তিকর কিছু ছিল?নাবেক ইংলিশ অধিনায়ক মাইক ব্রিয়ারলি মনে করেন, ‘আইসিসির উচিত স্লেজিং বন্ধে কঠোর পদক্ষেপ নেওয়া। এটি ক্রিকেটীয় চেতনার পরিপন্থী এক ব্যাপার। ক্রিকেট মাঠে আপনার সবাইকে সম্মান করতে হবে। প্রতিপক্ষ, আম্পায়ার, এমনকি মাঠে উপস্থিত দর্শক। আগ্রাসী মনোভাবের নামে খেলোয়াড়দের মধ্যে নাক সিঁটকানোর একটা ব্যাপার আছে। আমি ওই মনোভাব ঘৃণা করি।’ সূত্র: ফক্স স্পোর্টস।
