
সব প্রতিযোগিতা মিলিয়ে সর্বশেষ তিন ম্যাচের দুটিতে ড্র, এক হার। জয়ের পথে ফিরতে তাই মরিয়া ছিল রিয়াল মাদ্রিদ। কিন্তু কোপা ডেল রে কোয়ার্টার ফাইনালের প্রথম লেগে জিনেদিন জিদানের প্রথম একাদশ দেখে চমকে গিয়েছিলেন অনেকে। ক্রিস্টিয়ানো রোনালদো, গ্যারেথ বেল, মার্সেলোদের কেউ নেই! সবাই বিশ্রামে। কিন্তু চিন্তা কী, মার্কো এসেনসিও আছেন তো!লেগানেসের মাঠে গতকাল রাতে রিয়ালের ১-০ গোলে জয়ের নায়ক ২১ বছর বয়সী এই স্প্যানিশ উইঙ্গার। বলা যায়, প্রায় দ্বিতীয় সারির দলই মাঠে নামিয়েছিলেন রিয়াল কোচ জিদান। আক্রমণভাগে এসেনসিওর সঙ্গে ছিলেন বোর্হা মেরোয়াল। মাঝমাঠে দানি সেবালোস, মাতেও কোভাচিচদের সঙ্গে এক প্রান্তে ছিলেন লুকাস ভাসকুয়েজ। দানি কারবাহলকে সঙ্গে নিয়ে রক্ষণভাগে ছিলেন অভিজ্ঞ রাফায়েল ভারানে। প্রথমবারের মতো রিয়াল অধিনায়কের আর্মব্যান্ড পরে মাঠে নেমেছিলেন ফরাসি এ ডিফেন্ডার। রক্ষণভাগ জমাট থাকলেও সেভাবে আক্রমণে উঠতে পারেনি রিয়াল। আর তাই জয়সূচক গোল পেতে রিয়ালকে অপেক্ষা করতে হয়েছে ৮৯ মিনিট পর্যন্ত। তবে প্রথমার্ধে কোনো ফাউল হজম না করে দারুণ এক কীর্তি গড়েছেন জিদানের শিষ্যরা। প্রায় চার বছর পর সব প্রতিযোগিতা মিলিয়ে এই প্রথমবারের মতো ম্যাচের প্রথমার্ধে কোনো ফাউল হজম করেনি রিয়াল। সর্বশেষ তারা এমন ম্যাচ খেলেছিল ২০১৪ সালের এপ্রিলে এই কোপা ডেল রে আসরেই বার্সেলোনার বিপক্ষে! নির্ধারিত সময়ের ১ মিনিট আগে বাঁ প্রান্ত থেকে থিও হার্নান্দেজের ক্রসকে দারুণ নিচু ভলিতে জালে পাঠান এসেনসিও। এর মধ্য দিয়ে রিয়াল মাদ্রিদ ক্যারিয়ারে সবচেয়ে দীর্ঘ গোলখরা কাটালেন মায়োর্কা যুব প্রকল্প থেকে উঠে আসা এ খেলোয়াড়। রিয়ালের জার্সিতে সব প্রতিযোগিতা মিলিয়ে টানা ১০ ম্যাচ পর গোলের মুখ দেখলেন এসেনসিও। সব প্রতিযোগিতা মিলিয়ে এ পর্যন্ত ৮ গোল করেছেন তিনি।এসেনসিওর গোলটি রিয়ালের জন্যও দারুণ স্বস্তির। চার ম্যাচ মিলিয়ে তুলে নেওয়া প্রথম জয়ে আসরটির সেমিফাইনালে ওঠার পথে এক ধাপ এগিয়ে গেল রিয়াল। ফিরতি লেগ আগামী বুধবার সান্তিয়াগো বার্নাব্যুতে।
