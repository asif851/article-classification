
ম্যাচ হচ্ছে রোমা-নাপোলির। ৮৯ মিনিটে রাজা নাইঙ্গোলানের গোলে ম্যাচ জিতেও গেছে রোমা। কিন্তু তাতে জুভেন্টাসের অত খুশি হওয়ার কী আছে? এদিকে রোমে ম্যাচটা শেষ হলো, তুরিনের ক্লাবটি টুইটারে ছাড়ল একটা ভিডিও, ড্রেসিংরুমে খেলোয়াড়েরা খুশিতে লাফাচ্ছেন। লাফাবেন না-ইবা কেন! নাপোলির হারের খবরটা যে জুভেন্টাসের কানে ছিল মধুবর্ষণের মতো। নিশ্চিত হয়ে গেছে সিরি ‘আ’তে তাদের টানা পঞ্চম শিরোপা। প্রথম দল হিসেবে দ্বিতীয়বার টানা পাঁচবার স্কুডেট্টো জিতল জুভরা।অর্ধেক কাজ পরশু নিজেরাই গুছিয়ে রেখেছিল জুভেন্টাস। ফিওরেন্টিনার মাঠে ২-১ গোলে জিতে সিরি ‘আ’র শিরোপায় এক হাত দিয়ে রেখেছিল মাসিমিলিয়ানো আলেগ্রির দল। উদ্যাপন কিছুটা হয়েছিল সেদিন। ম্যাচের পর কোচ মাসিমিলিয়ানো আলেগ্রিকে শূন্যে ছুড়ে উদ্যাপন করেছিলেন জুভেন্টাসের খেলোয়াড়েরা। কিন্তু সেটি পূর্ণতা পেতে হলে দ্বিতীয় স্থানে থাকা নাপোলিকে পয়েন্ট হারাতেই হতো। সেটিও হয়ে গেল কাল, তিন ম্যাচ হাতে রেখেই শিরোপা নিশ্চিত হলো জুভেন্টাসের।এত আগেই শিরোপা জয়ে রোমার পাশাপাশি জিয়ানলুইজি বুফনকেও একটা বড় ধন্যবাদ দিতে হবে আলেগ্রিকে। পরশু ফিওরেন্টিনার বিপক্ষে ম্যাচে জুভেন্টাস জিতেছে তো ৩৮ বছর বয়সী গোলরক্ষকের অসাধারণ নৈপুণ্যে। ম্যাচের অন্তিম মুহূর্তে, জুভেন্টাস ২-১ গোলে এগিয়ে থাকা অবস্থায় পেনাল্টি ঠেকিয়ে দিয়েছেন, পরে ফিরিয়ে দিয়েছেন ফিরতি শটটাও। ম্যাচ শেষে স্ট্রাইকার আলভারো মোরাতা তো বলেই ফেললেন, ‘আমরা শেষ পর্যন্ত এমন একজনের জন্য জিতেছি, যে আসলে মানুষই নয়, অতিমানব।’বুফনের মতো অতিমানবীয় জুভেন্টাসের এবারের শিরোপা জয়ও। গত মৌসুমের তিন নায়ক আন্দ্রেয়া পিরলো, কার্লোস তেভেজ ও আরতুরো ভিদাল এই মৌসুমে ক্লাব ছেড়ে গেছেন। তার ওপর মৌসুমের শুরুটা এত বাজে ছিল যে শিরোপা তো দূরে থাক, চ্যাম্পিয়নস লিগে জায়গা করে নেওয়াই মনে হচ্ছিল অসম্ভব কাজ।সব অসম্ভবকে কেমন বুড়ো আঙুল দেখিয়ে দিল জুভেন্টাস! গত অক্টোবরে সাসসুয়োলোর কাছে হারটাই শেষ, এরপর থেকে লিগে টানা ১৫ ম্যাচে অপরাজিত জুভেন্টাস। ৭৫ পয়েন্টের মধ্যে তুলে নিয়েছে ৭৩ পয়েন্ট। এই দলটির শিরোপা না জেতার কোনো কারণ আছে!
