
এই এক ম্যাচই রিয়ালকে করে দিয়েছে টালমাটাল। ম্যাচ চলার সময়ে ক্রিস্টিয়ানো রোনালদোকে দুয়োধ্বনি দিয়েছিলেন সমর্থকেরা। ম্যাচ শেষে সাদা রুমাল উঁচিয়ে ধরেছিলেন-স্পেনে যেটিকে অসন্তোষ প্রকাশের ইঙ্গিত হিসেবে ধরা হয়। তবে ‘রুমাল উঁচিয়ে ধরা’ শুধু খেলোয়াড় বা কোচের প্রতিও নয়। সমর্থকদের ইঙ্গিত ছিল প্রেসিডেন্সিয়াল বক্সে বসা রিয়াল সভাপতি ফ্লোরেন্তিনো পেরেজের দিকেও। ম্যাচ শেষে ‘ফ্লোরেন্তিনো আউট’ ‘ফ্লোরেন্তিনো আউট’ বলেও সমস্বরে চিৎকার শুরু করেছিলেন রিয়াল সমর্থকেরা।সর্বশেষ কয়েকটি ম্যাচে ভালো খেলা কাসিমেইরো বাদ; মিডফিল্ডে খেললেন ক্রুস-মডরিচ জুটি। মাত্রই চোট কাটিয়ে ফেরা বেনজেমা সরাসরিই জায়গা পেলেন শুরুর একাদশে। হয়তো একটু বেশি আক্রমণাত্মক খেলার ঝুঁকি নিয়ে ফেলেছিলেন রিয়াল মাদ্রিদ কোচ রাফায়েল বেনিতেজ। তবে ঝুঁকিটা কাজে লাগেনি। কাল এল ক্লাসিকোতে ৪-০ গোলের লজ্জার পর স্প্যানিশ কোচ স্বীকারও করে নিলেন, তাঁর দল নির্বাচনে ভুল ছিল।কাল এল ক্লাসিকোতে ম্যাচের শুরু থেকে শেষ পর্যন্ত রিয়ালকে ‘ফুটবল-শিক্ষা’ দিয়েছে বার্সেলোনা। তবে এর জন্য রিয়াল কোচের দল নির্বাচনও কম দায়ী নয়। খেলার পূর্বাপর অবস্থা বিবেচনা না করে দলের ‘গ্যালাকটিকো’দেরই মূল একাদশে জায়গা করে দিয়েছেন তিনি, যাঁদের বেশির ভাগ্য ম্যাচে একদমই জ্বলে উঠতে পারেননি। ম্যাচ শেষে অবশ্য নিজের ভুল স্বীকার করে নিয়েছেন বেনিতেজ, ‘কোনো কিছুই প্রত্যাশা মতো হয়নি। আমরা আক্রমণ করতে চেয়েছিলাম, তাড়াতাড়ি বল কেড়ে নিতে চেয়েছিলাম। বেশ কিছু ভুল করেছি আর তার মূল্যও দিতে হয়েছে। মান এবং অভিজ্ঞতা দুটোই আছে, এমন খেলোয়াড়ই দলে নিয়েছিলাম। তবে ম্যাচটা যেহেতু হেরে গেছি, আমাকে বলতেই হচ্ছে আমি ভুল একাদশ নির্বাচন করেছি। এই দলটার আরও ভালো করার যোগ্যতা আছে।’যোগ্যতা অবশ্যই আছে। তবে কাল এল ক্লাসিকোতে অমন অসহায় আত্মসমর্পনের পর নিশ্চিতভাবেই বেনিতেজের দল নির্বাচনের সিদ্ধান্ত নিয়েই প্রশ্ন উঠবে বেশি। ‘কেন কাসিমেইরোকে খেলালেন না?’ ‘কেন ম্যাচে ভালো খেলতে থাকা মার্সেলো আর হামেস রদ্রিগেজকে উঠিয়ে নিলেন?’—এই প্রশ্নগুলো উঠছেই। শুধু ক্রুস-মডরিচকে মাঝমাঠে রেখে হয়তো আক্রমণাত্মক হতে চেয়েছিলেন বেনিতেজ। তবে বার্সার ৩-৪ জনের মিডফিল্ডের কাছে সংখ্যার বিচারেই হেরে গেছেন তাঁরা, বল দখল তো আরও পরের ব্যাপার। কাসিমেইরো থাকলে হয়তো মিডফিল্ডে দলকে আরও একটু ভরসা দিতে পারতেন।তথ্যসূত্র: মার্কা, গোলডটকম।
