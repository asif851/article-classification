
বিশ্বকাপ থেকেই যেন বাংলাদেশ এক অন্য দল। ফলে ১৬ বছরের চেনা বাংলাদেশ তাই যেন এ সিরিজে পাকিস্তানের কাছে একেবারেই অচেনা। সিরিজ শুরুর আগে জয় নিয়েই হয়তো ভাবনা ছিল ভক্তদের। প্রথম ম্যাচ জয়ের পর তা গিয়ে ঠেকে সিরিজ জয়ের স্বপ্নে। এরপর তৃতীয় ওয়ানডের আগেই বাংলাদেশের ক্রিকেটভক্তদের মধ্যে একটি বিষয় নিয়েই আলোচনা, হবে তো ‘বাংলাওয়াশ’! মিরপুর শেরেবাংলা জাতীয় স্টেডিয়ামেও বেশ কয়েকটি ব্যানারে লেখা দেখা গেল ‘বাংলাওয়াশের অপেক্ষায়’। দেশের ক্রিকেট প্রেমীদের চাওয়াও ছিল এটিই। মুশফিক-তামিম-সৌম্যরা আজ বুধবার তাই করে দেখিয়েছে।পাকিস্তানের ‘ডন’ অনলাইন আজ বুধবার রাতে তাদের অনলাইন পোর্টালে খেলার খবরটি লিড করেছে। তাদের শিরোনাম ‘৩-০: অসহায় পাকিস্তানকে বাংলাদেশের ঐতিহাসিক ধবলধোলাই’। খবরে বলা হয়েছে ১৬ বছরের অপেক্ষার পর পাকিস্তানকে পর্যুদস্ত করে জয় ছিনিয়ে নিয়েছে বাংলাদেশ।দেশটির জং গ্রুপের জিও নিউজের খবরের শিরোনাম ‘বাংলাদেশ ৩-০ তে সিরিজ জিতল’। এরা সাদা মাঠা শিরোনাম করলেও দ্য এক্সপ্রেস ট্রিবিউন-এর শিরোনাম দেখে একটু চমকে যেতেই হয়। ‘তৃতীয় ওয়ানডে: পাকিস্তানকে অপদস্থ করে হোয়াইট ওয়াশ করল বাংলাদেশ’। এই শিরোনাম দ্য এক্সপ্রেস ট্রিবিউন-এর।যদিও ​পাকিস্তানের উর্দু সংবাদমাধ্যমে বিষয়টি কীভাবে উপস্থাপন করা তা বোঝা সম্ভব হয়নি।
