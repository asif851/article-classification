
সান আন্তোনিওর রব ফেরেলের দম ফেলার সময় নেই। দিন নেই, রাত নেই, লোকজনের ভিড় লেগেই আছে। কেউ বলে, রোনালদোর ছাঁট দাও, আবার কেউ বা আবদার ধরেন নেইমারের মতো করে ছাঁট দিতে হবে। বিশ্বকাপের সময় এমন ফ্যাশন অবশ্য স্বাভাবিকই। তবে ফেরেল কিন্তু বাকিদের চেয়ে আলাদা। নেইমারদের মতো করে চুল কাটান না, বরং এমনভাবে চুল কাটেন যাতে মাথাটাই হয়ে ওঠে নেইমারদের মুখ। নাপিতের কাজ করলেও ফেরেল আদতে কিন্তু একজন শিল্পীই!প্রথম এই অন্য রকম চুল কাটানোর চিন্তা মাথায় আসে আট বছর আগে। প্রথম প্রথম শুধু কোনো নির্দিষ্ট নকশা অনুযায়ী চুল ছেঁটে দিতেন। ফেরেলের দাবি, এখন চাইলে যে কারও ছবি মাথায় খোদাই করে দিতে পারেন! ফুটবল বিশ্বকাপের আগেই অবশ্য জনপ্রিয় হয়েছেন। স্থানীয় বাস্কেটবল ক্লাব সান আন্তোনিও স্পার্সের ভক্তরা আগে থেকেই প্রিয় তারকাদের মুখের মতো করে চুল ছাঁটছেন। মেইলঅনলাইন।
