
ডমিনিক ক্যালভার্ট-লুইনের গোলের পর এক সাংবাদিকের টুইট, বিশ্বকাপ ফাইনালে ওয়েস্ট হামে খেলে না, এমন কোনো ইংলিশের প্রথম গোল! রসিকতাটা না বুঝলেও সমস্যা নেই। ধাঁধাটা একটু কঠিনই। সেই কবে ১৯৬৬ সালে জিওফ হার্স্টের হ্যাটট্রিক ও মার্টিন পিটার্সের গোলে ৪-২ ব্যবধানে পশ্চিম জার্মানিকে হারিয়েছিল ইংল্যান্ড। দুজনই তখন খেলতেন ওয়েস্ট হামে।
সেই একবার বিশ্বকাপ জিতেছিল ইংল্যান্ড। এরপর কখনো ফাইনালেই ওঠেনি, অন্তত বয়সভিত্তিক বিশ্বকাপের ফাইনালেও না! সে দুঃখ কাটল তাদের, আজ ভেনেজুয়েলাকে ১-০ গোলে হারিয়ে অনূর্ধ্ব-২০ বিশ্বকাপ জিতেছে ইংল্যান্ড। ১৯৬৬ বিশ্বকাপের পর ফুটবলে ইংল্যান্ডের এটিই সবচেয়ে বড় সাফল্য। ফুটবলের জন্ম নাকি ইংল্যান্ডে। অন্তত দ্বীপরাষ্ট্রটির দাবি তা-ই। বিশ্বের সবচেয়ে জনপ্রিয় ফুটবল লিগও ইংলিশ প্রিমিয়ার লিগ। এটা তাদের দাবি করতে হয় না, এ সত্য স্বীকার করে নিয়েছে সবাই। তবে বিশ্ব ফুটবলে কখনোই সেভাবে দাপট দেখাতে পারেনি ইংল্যান্ড। ১৯৬৬ সালের পর আজকের আগে যেকোনো পর্যায়ের বিশ্বকাপ ফাইনালেই তো ওঠা হয়নি তাদের! আজকের ফাইনালে ভাগ্যের সহযোগিতাও দরকার হয়েছে ইংল্যান্ডের। ৩৫ মিনিটে এভারটন একাডেমির খেলোয়াড় ক্যালভার্ট-লুইনের গোল শোধ করার সুযোগ বেশ কয়েকবার পেয়েছে ভেনেজুয়েলা। কখনো গোলবার, কখনো বা ভাগ্য সাহায্যের হাত বাড়িয়ে দিয়েছে।৭৩ মিনিটে পেনাল্টিও পেয়েছিল ভেনেজুয়েলা। কিন্তু অ্যাদালবের্তো পেনার‍্যান্দার শট ঠেকিয়ে দেন গোলরক্ষক ফ্রেডি উডম্যান। এরপরই নিশ্চিত হয়ে যায়, ভাগ্য আজ ইংল্যান্ডের পক্ষেই—৫১ বছর পর আরেকটি ‘বিশ্বকাপ’ যাচ্ছে ইংল্যান্ডে। যুব বিশ্বকাপ সব সময় ভবিষ্যৎ তারকাদের নাম জানিয়েছে। ডিয়েগো ম্যারাডোনা, লুইস ফিগো, লিওনেল মেসিরা এই প্রতিযোগিতায় বিশ্ব শিরোপা এনে দিয়েই প্রথম নিজেদের জানান দিয়েছেন। ২০১৫ সালে রানার্সআপ হওয়া ব্রাজিলের গ্যাব্রিয়েল জেসুস যেমন এর মাঝেই দেশকে অধরা অলিম্পিক সোনা এনে দিয়েছেন।ইংল্যান্ড তাই আশা করতেই পারে, এ দলটি আসল বিশ্বকাপটাও একদিন এনে দেবে।
 
