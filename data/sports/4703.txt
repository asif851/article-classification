
কুইন্টন ডি কক আর টেম্বা বাভুমা কালই ম্যাচের লাগামটা এনে দিয়েছিলেন দক্ষিণ আফ্রিকার হাতে। কিন্তু দ্বিতীয় ইনিংসে ব্যাট করতে নামার পর আজ নিউজিল্যান্ডের সুযোগ ছিল ঘুরে দাঁড়ানোর। কিউইদের সেটা করতে দিলেন না কেশব মহারাজ। ডানেডিনে ড্র হওয়া আগের টেস্টে ৫ উইকেট নিয়েছিলেন বাঁহাতি এ দক্ষিণ আফ্রিকান স্পিনার। কাল ওয়েলিংটনে আরও একবার তাঁর ঘূর্ণিতে দিশেহারা নিউজিল্যান্ড। ৪০ রানে ৬ উইকেট নিয়ে নিয়ে মহারাজ দ্বিতীয় ইনিংসে ধসিয়ে দিলেন নিউজিল্যান্ডকে।জেতার জন্য ৮১ রানের লক্ষ্য পেয়েছিল দক্ষিণ আফ্রিকা। ফাফ ডু প্লেসির দল সেটা তুলে ফেলল ৮ উইকেট হাতে রেখেই। তিন টেস্টের সিরিজে এগিয়ে গেল ১-০ ব্যবধানে।৮১ রানে এগিয়ে থেকে গতকাল দিনটা শেষ করেছিল দক্ষিণ আফ্রিকা। আজ সকালে এর সঙ্গে আরও ১০ রান যোগ করেছেন শেষ দুই প্রোটিয়া ব্যাটসম্যান ভারনন ফিল্যান্ডার ও মরনে মরকেল। জবাব দিতে নেমে শুরুতেই মরকেলের গতিতে দিশা হারায় নিউজিল্যান্ড। টম ল্যাথাম, কেন উইলিয়ামসন ও নিল বুম—শুরুর এই তিনটি উইকেটই নেন মরকেল। তারপর শুরু হয় কেশব মহারাজের জাদু। তাঁর ঘূর্ণির সামনে একমাত্র প্রতিরোধ গড়েছিলেন জিত রাভাল। কিন্তু ১৭৪ বলে ৮০ রান করে রাভালও মহারাজের শিকার হয়ে ফিরে যাওয়ার পর আর মাত্র ৭ ওভার টেকে নিউজিল্যান্ডের ইনিংস। অন্য কোনো কিউই ব্যাটসম্যান ৩০ রানও করতে পারেননি। ৫ উইকেটে ১৫৫ থেকে ১৭১ রানে অলআউট হয়ে যায় নিউজিল্যান্ড।৪৪ বছর পর নিউজিল্যান্ডের মাটিতে কোনো অতিথি স্পিনার পরপর দুই টেস্টে ৫ উইকেট করে পেলেন। সর্বশেষ এ কীর্তিটা ছিল ইন্তিখাব আলমের, ১৯৭৩ সালে ডানেদিনে।তাড়া করতে নেমে ১৮ রানেই স্টিভেন কুককে হারায় দক্ষিণ আফ্রিকা, ৪৮ রানে ডিন এলগারকে। কিন্তু লক্ষ্যটা এতই কম ছিল যে ওদের জয় নিয়ে কখনোই সংশয় জাগেনি। ক্রিকইনফো।
 
 
