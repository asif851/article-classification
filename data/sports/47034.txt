
মার্চের ৮ তারিখ থেকে শুরু। এরপর টানা ২৭ দিনে ক্রিকেট রোমাঞ্চ উপহার দিয়ে সমাপ্তির পথে টি-টোয়েন্টি বিশ্বকাপ। অনেক স্নায়ুক্ষয়ী ম্যাচ, কত উচ্ছ্বাসে ভেসে যাওয়া মুহূর্ত, কিছু হতাশা, আর শত শত ক্রিকেটপ্রেমীর উচ্ছ্বাসে ভেসে যাওয়া মুহূর্ত - সবকিছু শেষে এখন অপেক্ষা বিজয়ী-বরণের। কোন দল পরবে বিজয়মাল্য? ওয়েস্ট ইন্ডিজ, না ইংল্যান্ড?
দুই দলই একবার করে টি-টোয়েন্টির বিশ্ব শিরোপা জিতেছে - ২০১০ আসরে ইংল্যান্ড আর ২০১২ সালে ওয়েস্ট ইন্ডিজ। আজ দুই দলের সামনে সুযোগ ইতিহাসে প্রথম দল হিসেবে দ্বিতীয়বারের মতো সংক্ষিপ্ত সংস্করণের ক্রিকেটের বিশ্বশিরোপা ঘরে তোলার! ইতিহাস বরণ করে নেবে কোন দল? টুর্নামেন্টে দুই দলই আক্রমণাত্মক ক্রিকেট উপহার দিয়েছে। দক্ষিণ আফ্রিকার ২২৯ রানের পাহাড় টপকানো এউইন মরগানের ইংল্যান্ডকে আজ ভাবনাহীন ক্রিকেট খেলার পরামর্শ দিয়ে রেখেছেন ২০১০ বিশ্বকাপের নায়ক কেভিন পিটারসেন। ওয়েস্ট ইন্ডিজের প্রেরণা তো আরও বড়। বিকেলে মেয়েদের ফাইনালে অস্ট্রেলিয়াকে হারিয়ে শিরোপা জিতে নিয়েছে ক্যারিবীয় মেয়েরা। স্যামিরাও জিতলে এবারের টি-টোয়েন্টি বিশ্বকাপে ক্যারিবীয় ‘ডাবল’ হয়ে যাবে। বিশ্বকাপ জয়ের শেষ ধাপে আজ অপরিবর্তিত দল নিয়েই নেমেছে দুই দল। এরই মধ্যে টস হয়ে গেছে। টস জিতে আগে বোলিং নিয়েছে ওয়েস্ট ইন্ডিজ। শেষ পর্যন্ত কী হবে আজ? কার হাতে উঠবে শিরোপা? জানতে প্রথম আলোর সরাসরি ধারাভাষ্যের সঙ্গেই থাকুন।
