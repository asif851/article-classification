
ওল্ড ট্রাফোর্ড হোক কিংবা সান্তিয়াগো বার্নাব্যু, সবুজ মাঠে তিনি অনেক আগে থেকেই নায়ক। এবার টেলিভিশনেও নিজের ঝলক দেখাতে আসছেন ক্রিস্টিয়ানো রোনালদো, সেটাও অভিনয় দিয়ে! তুরস্কের টেলিভিশন সিরিজে অভিনয় করবেন রিয়াল মাদ্রিদের পর্তুগিজ উইঙ্গার, যেখানে তাঁর সঙ্গে থাকছেন হলিউডের বিখ্যাত অভিনেত্রী অ্যাঞ্জেলিনা জোলিও। 
‘হায়াত কুপরুসু’ নামে সিরিজটার শুটিং শুরু হবে এপ্রিলের প্রথম সপ্তাহে। সিরিজের গল্প একটা সিরিয়ান শরণার্থী পরিবারকে ঘিরে। শুটিংও হবে তুরস্কের দক্ষিণ-পূর্বাঞ্চলে, সিরিয়ান সীমান্তের কাছে। তুর্কি ফুটবলের পরিচালক ইয়ুপ ডিরলিক জানিয়েছেন, রোনালদো-জোলি ছাড়াও এ সিরিজে অভিনয় করবেন বিখ্যাত লেবানিজ পপ শিল্পী ন্যান্সি আজরাম। সিরিজে রোনালদোর চরিত্র কী, তিনি কি জোলির বিপরীতে অভিনয় করবেন কি না, তাঁর উপস্থিতি কতক্ষণের হবে—এসব অবশ্য এখনই খোলাসা করছেন না নির্মাতারা। তুরস্ক ছাড়াও এ সিরিজটি দেখানো হবে মধ্যপ্রাচ্য ও লাতিন আমেরিকার অনেকগুলো দেশে। অভিনয় ব্যাপারটা এই প্রথম হলেও রোনালদোর সঙ্গে রূপালি পর্দার যোগ অবশ্য এটাই প্রথম নয়। ২০১৫ সালে তাঁকে নিয়ে রোনালদো নামে একটা প্রামাণ্যচিত্র তৈরি করেছেন ব্রিটিশ চলচ্চিত্র পরিচালক অ্যান্থনি ওঙ্কে। যেখানেও তাঁকে টুকটাক অভিনয় করতে হয়েছে বৈকি! ডেইলি মেইল।
