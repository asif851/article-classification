
সিরিজের দ্বিতীয় ওয়ানডেতে আফগানিস্তানকে ১৩৫ রানে গুটিয়ে দিয়েই সহজে জিততে পারল না ওয়েস্ট ইন্ডিজ। গ্রস ইসলেটের ড্যারেন স্যামি স্টেডিয়ামের সর্বনিম্ন ওয়ানডে স্কোর টপকাতেও ৬ উইকেট হারাতে হয়েছে তাদের। আফগানিস্তানের লেগ স্পিন সেনসেশন রশিদ খান কালও আতঙ্ক ছড়িয়েছিলেন ক্যারিবীয় শিবিরে। ১০ ওভার বল করে ২৬ রান দিয়ে ৩ উইকেট নিয়েছেন তিনি।টসে জিতে ব্যাটিং বেছে নিয়েছিল আফগানিস্তানই। তবে ওয়েস্ট ইন্ডিজের পেস বোলারদের সামনে বুক চিতিয়ে লড়তে পারেনি আফগান ব্যাটসম্যানরা। শ্যানন গ্যাব্রিয়েল, জেসন হোল্ডার, আলজারি জোসেফের শর্ট বলগুলো বারবার সমস্যায় ফেলেছে আফগানিস্তানকে। এই তিনজনই নিয়েছেন ২টি করে উইকেট। অফ স্পিনার অ্যাশলি নার্সও তুলে নেন ২ উইকেট।আফগানিস্তানের সর্বোচ্চ ৫১ রান আসে গুলবাদিন নাইবের ব্যাট থেকে। এর বাইরে মোহাম্মদ নবী ও আসগর স্টানিকজাই ছাড়া দুই অঙ্কের রান করতে পারেননি কোনো আফগান ব্যাটসম্যানই।সহজ লক্ষ্যে ব্যাট করতে নেমে বিনা উইকেটে ৪০ রান তুলে ফেলেছিল ওয়েস্ট ইন্ডিজ। এর পরপরই একটা মড়ক লাগে তাদের ইনিংসে। ৪০ রানে ওপেনার কাইরেন পাওয়েল ফেরার পর ৫৫ রানের মাথায় আউট হন এভিন লুইস। জোনাথন কার্টার ফেরেন ৬২ রানের মাথায়। ৭২ রানে জেসন মোহাম্মদ আর ৯৮ রানে রোস্টন চেজ আউট হলে আরও একটি অঘটনের আশায় নড়েচড়ে বসেছিলেন নিরপেক্ষ দর্শকেরা। লুইস, পাওয়েল ও চেজকে ফেরান রশিদ। কার্টার ও জেসন মোহাম্মদকে আউট করেন গুলবাদিন নাইব।ক্যারিবীয়দের বিপর্যয়ের মধ্যে হাল ধরে ছিলেন শাই হোপ। ৪৮ রানে অপরাজিত থেকে দলকে জয়ের বন্দরে পৌঁছান হোপ। আগে লুইস করেন ৩৩। সূত্র: এএফপি
