
পেপ গার্দিওলাকে সন্তুষ্ট করাটা ক্রমেই কঠিন হয়ে পড়ছে তাঁর ছাত্রদের জন্য!লিগে শীর্ষস্থান, ১১ ম্যাচের কোনোটিতে না-হারা, বুন্দেসলিগায় টানা ৩৬ ম্যাচ অপরাজিত থেকে ৩০ বছর আগের হামবুর্গের রেকর্ড ছোঁয়া—এত কিছুর পরও! শনিবার হফেনহেইমকে ২-১ গোলে হারিয়েও যেমন বায়ার্ন মিউনিখ কোচের কণ্ঠে অসন্তুষ্টি, ‘আমাদের সেরা পারফরম্যান্স ছিল না এটা। আমরা জিতেছি ঠিকই, কিন্তু সবকিছু যেমন চেয়েছিলাম তেমন হয়নি।’এমন যে কোচ, তিনি কি আর চ্যাম্পিয়নস লিগের নকআউট পর্বে ওঠার সুবাস পেয়ে সন্তুষ্ট থাকতে পারেন? তা-ও আবার দলটা যদি হয় বর্তমান চ্যাম্পিয়ন!গত মাসে ৫-০ গোলে উড়িয়ে দেওয়া ভিক্টোরিয়া প্লজেনকে আজ ফিরতি লেগে হারাতে পারলেই বায়ার্ন শেষ ষোলোর লড়াইয়ে উঠে যেতে পারে—এটুকু জেনেও তাই স্বস্তিতে নেই গার্দিওলা। তিনি চান প্রতিটি জয় যেন চ্যাম্পিয়নের মতো হয়, ‘আমাদের আরও নির্ভুল খেলতে হবে।’নিজেদের জয়ের পাশাপাশি আজই বায়ার্নের নকআউট পর্ব নিশ্চিত হওয়াটা নির্ভর করছে আরও একটি শর্তের ওপর। গ্রুপের অন্য ম্যাচে ম্যানচেস্টার সিটিকে জিততে হবে সিএসকেএ মস্কোর সঙ্গে। সেটা হলে অবশ্য শুধু বায়ার্ন নয়, লাভ হবে সিটিরও। ইতিহাদ স্টেডিয়ামে জিতলে সিএসকেএ মস্কোর চেয়ে পরিষ্কার ৬ পয়েন্টে এগিয়ে যাবে ম্যানুয়েল পেলেগ্রিনির দল। সে ক্ষেত্রে দুই দলের বাকি দুটি করে ম্যাচের পর যদি পয়েন্ট সমানও হয়, মুখোমুখি লড়াইয়ে এগিয়ে থাকার সুবাদে গ্রুপের দ্বিতীয় দল হিসেবে নকআউট পর্বে ওঠে যাবে ম্যান সিটি।জয় নয়, জুভেন্টাসের সঙ্গে আজ ড্র করতে পারলেই দ্বিতীয় রাউন্ডে উঠে যাবে নয়বারের চ্যাম্পিয়ন রিয়াল মাদ্রিদ। সান্তিয়াগো বার্নাব্যুতে ইতালিয়ান চ্যাম্পিয়নদের ২-১ গোলে হারানো রিয়ালের সাম্প্রতিক ফর্ম বলছে কাজটা খুব কঠিন হবে না। তবে লিগে টানা তিন ম্যাচ জেতা জুভেন্টাসও বেশ আত্মবিশ্বাসী। তার ওপর ঘরের মাঠে রিয়ালের বিপক্ষে তাদের রেকর্ডও ঈর্ষণীয়। সর্বশেষ নিজেদের মাঠে জুভরা রিয়ালের কাছে হেরেছে ৫১ বছর আগে! তুরিনে তাই ফলটা অন্য রকম হবে বলেই মনে করছেন জুভেন্টাস মিডফিল্ডার ক্লদিও মারকিসিও, ‘স্পেনে আমরা বেশ ভালো রক্ষণ সামলেছি, বল দখলেও এগিয়ে ছিলাম এবং ওদের যথেষ্ট ভুগিয়েছি। সবচেয়ে বড় কথা, এই ম্যাচটা আমাদের মাঠে। সমর্থকেরা আমাদের সঙ্গে থাকবে।’ হেরে গেলে অবশ্য পরের রাউন্ডে ওঠা বেশ কঠিন হয়ে যাবে জুভেন্টাসের। তিন ম্যাচ থেকে এখন পর্যন্ত আন্তোনিও কন্তের দলের পয়েন্ট মাত্র ২। সে ক্ষেত্রে গ্রুপের অন্য ম্যাচে আজ যদি কোপেনহেগেনের বিপক্ষে গ্যালাতাসারাই জিতে যায়, জুভেন্টাসের প্রথম রাউন্ড থেকে বিদায় নিশ্চিত হয়ে যাবে অনেকটাই।রিয়াল সোসিয়েদাদের বিপক্ষে আজ জিতলেও পরের রাউন্ডে যাওয়াটা নিশ্চিত হবে না ম্যানচেস্টার ইউনাইটেডের। তবে সান সেবাস্তিয়ান থেকে ৩ পয়েন্ট নিয়ে ফিরতে পারলে অঙ্কের হিসাবে অনেক দূর এগিয়ে যাবে ডেভিড ময়েসের দল। বাড়তি অনুপ্রেরণা হিসেবে থাকছে শনিবার ফুলহামের বিপক্ষে ৩-১ গোলের জয়, যেটাকে ইউনাইটেড অধিনায়ক নেমানিয়া ভিদিচ বলছেন, এই মৌসুমে এখন পর্যন্ত তাদের সেরা পারফরম্যান্স।তবে আজ সম্ভবত সবচেয়ে নির্ভার হয়ে মাঠে নামবে প্যারিস সেন্ট-জার্মেই (পিএসজি)। আগের তিনটি ম্যাচই জিতে অলিম্পিয়াকসের চেয়ে ৫ পয়েন্টে এগিয়ে শীর্ষস্থানে পিএসজি। এখন পর্যন্ত জয়হীন আন্ডারলেখটের সঙ্গে আজ ড্র করতে পারলেই নিশ্চিন্ত মনে শেষ ষোলোর প্রস্তুতি শুরু করতে পারে পিএসজি। তবে লরাঁ ব্লাঁর দল মনে হয় না এটুকুতেই সন্তুষ্ট থাকবে। গত মাসে এই আন্ডারলেখটকে তাদেরই মাঠে ৫-০ গোলে উড়িয়ে দিয়েছিল পিএসজি, একাই ৪ গোল করেছিলেন জ্লাতান ইব্রাহিমোভিচ। এএফপি।আজ মুখোমুখিসোসিয়েদাদ : ইউনাইটেডশাখতার দোনেৎস্ক : লেভারকুসেনকোপেনহেগেন : গ্যালাতাসারাইজুভেন্টাস : রিয়াল মাদ্রিদঅলিম্পিয়াকস : বেনফিকাপিএসজি : আন্ডারলেখটম্যানচেস্টার সিটি : সিএসকেএ মস্কোপ্লজেন : বায়ার্ন* প্রথমে স্বাগতিক দল
