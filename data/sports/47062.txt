
কাকতালীয় বৈকি! নইলে দুটি ম্যাচের ফল একই রকম হবে কেন! গত রোববার সান্তিয়াগো বার্নাব্যুতে রিয়াল মাদ্রিদকে ৩-২ গোলে হারিয়েছিল বার্সেলোনা। সপ্তাহ না ঘুরতেই আরও একটা এল ক্লাসিকো। এবারও বার্সেলোনা সেই ৩-২ গোলেই জিতল! পার্থক্য শুধু, কাল এ ম্যাচটা হয়েছে লেবাননের বৈরুতে। আর মেসি-রোনালদোরা নন, এ ম্যাচে খেলেছেন দুই দলের সাবেক খেলোয়াড়রা। প্রীতি ম্যাচটায় গোল করতে না পারলেও তিনটি গোল বানিয়ে দিয়ে নায়ক হয়ে গেছেন বার্সেলোনা কিংবদন্তি রোনালদিনহো। 
২০০৮ সালে বার্সেলোনা ছাড়ার পর আরও একবার কাতালান ক্লাবটির জার্সি গায়ে দেখা গেল রোনালদিনহোকে। তাঁর পাস থেকে দুই গোল করেছেন জিউলি, একটি সিমাও। রিয়ালের হয়ে গোল করেছেন ফার্নান্দো সাঞ্জ এবং জাভি গুয়েরেরো। রোনালদিনহো ছাড়াও বার্সার হয়ে খেলেছেন জিয়ানলুকা জামব্রোতা, ফ্রানসেস্কো কোকো, এরিক আবিদাল ও এডগার ডেভিডসরা। রিয়ালের জার্সি গায়ে দেখা গেছে রবার্তো কার্লোস, ফার্নান্দো মরিয়েন্তেস, ক্রিস্টিয়ান কারেমবেউ ও স্যাভিওরা।
