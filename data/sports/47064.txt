
হঠাৎ চট্টগ্রাম আবাহনী ছেড়ে শেখ জামাল ধানমন্ডি ক্লাবের দায়িত্ব নিয়েছেন শফিকুল ইসলাম মানিক। তাঁর শূন্যস্থানে চট্টগ্রাম আবাহনী নিয়ে এল সার্বিয়ান কোচ যোশেফ পাভলিককে। চট্টগ্রামের দলটি স্বাধীনতা কাপের প্রস্তুতি নিতে ঢাকার একটি হোটেলে আবাসিক ক্যাম্প করছে। বুয়েট মাঠে ফুটবলারদের নিয়ে অনুশীলনও শুরু করেছেন নতুন কোচ।এক মৌসুমের জন্য পাভলিকের সঙ্গে চুক্তি করেছে চট্টগ্রাম আবাহনী। কালই প্রথম তাঁকে বাফুফে ভবনে এনে সংবাদ সম্মেলনে পরিচয় করিয়ে দেওয়া হলো। ২০০৫ সালে কোচিং ক্যারিয়ার শুরু করা এই সার্বিয়ান স্লোভাক লিগের ক্লাব এফসি নিতরার বয়সভিত্তিক দলের কোচ ছিলেন একাধিকবার। ক্লাবটির মূল দলের প্রধান কোচও হয়েছিলেন। তাঁর সর্বশেষ ক্লাব সে দেশেরই ভিওন জ্লাতে মোরাভসে।বাংলাদেশ সম্পর্কে খুব বেশি ধারণা ছিল না পাভলিকের। এসেই ধারণা পেয়েছেন এবার বড় বাজেটের দল গড়া চট্টগ্রাম আবাহনী সম্পর্কে। যে দলে আছেন একাধিক শীর্ষ ফুটবলার।তাই আশাবাদী হচ্ছেন পাভলিক, ‘মাত্র দুই সেশনের প্র্যাকটিস দেখেছি। তাই এখনই কিছু বলা ঠিক হবে না। তবে কিছুদিন গেলেই বুঝতে পারব কোথায় ফুটবলারদের উন্নতি করতে হবে। এই দলে অনেক সম্ভাবনাময় ফুটবলার রয়েছে। আমি জানি, বিশ্বের সব জায়গাতেই লিগ চ্যাম্পিয়ন হওয়াটা কঠিন একটা কাজ। তারপরও আমি চ্যাম্পিয়ন করতে চাই এই দলকে।’
