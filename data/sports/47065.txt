
একটু এদিক-ওদিক হলেই ক্রিকেট বিশ্বকে আজ হয়তো থমকে যেতে হতো। দিল্লির একটি পাঁচ তারকা হোটেলে আগুন লেগেছিল, যেখানে ছিলেন মহেন্দ্র সিং ধোনিসহ পুরো ঝাড়খণ্ড দল। খেলোয়াড়দের নিরাপদে বের করে আনতে পারলেও খেলোয়াড়দের ক্রীড়াসামগ্রী সব পুড়ে গেছে এ দুর্ঘটনায়।
বিজয় হাজারে ট্রফির সেমিফাইনাল খেলতে ধোনি ও তাঁর দল এখন দিল্লিতে। প্রতিপক্ষ বাংলা। আজই শুরু হওয়ার কথা ছিল ম্যাচ। এ ম্যাচের জন্য ওয়েলকম হোটেলে ক্ষণিক আবাস নিয়েছিলেন তাঁরা। কিন্তু সেটাই কাল হতে বসেছিল আজ। দিল্লির ফায়ার সার্ভিস জানিয়েছে, আজ সকাল সাড়ে ছয়টায় ওয়েলকাম হোটেলে আগুন লেগেছিল। সেটা নিয়ন্ত্রণে আনা হয়েছে এক ঘণ্টা পর।সেই অগ্নিকাণ্ডে ধোনিও আটকা পড়েছিলেন বলে প্রাথমিক খবরে বলা হয়েছে। এখনো এ ব্যাপারে বিস্তারিত জানা যায়নি।আগুন নিয়ন্ত্রণকারীরা ধোনিদের নিরাপদেই হোটেল থেকে বের করে আনতে পারলেও দলের সব ক্রীড়া সামগ্রী আগুনে পুড়ে ছাই হয়ে গেছে। দুর্ঘটনার পর সেমিফাইনালও পিছিয়ে দেওয়া হয়েছে বিজয় হাজারে ট্রফির। এখনো আনুষ্ঠানিকভাবে পরবর্তী সূচি জানানো হয়নি।ধোনির পুড়ে যাওয়া ক্রিকেট সরঞ্জামের মধ্যে অনেক কিছুর সঙ্গেই হয়তো জড়িত ছিল নানা ঐতিহাসিক মুহূর্ত। অবশ্য ধোনি ও ক্রিকেটাররা নিরাপদে আছেন, এটাই আপাতত সবচেয়ে বড় সুখবর। সূত্র: টাইমস অব ইন্ডিয়া।
 
