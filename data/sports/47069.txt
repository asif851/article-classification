
লিওনেল মেসি নন, ক্রিস্টিয়ানো রোনালদো নন, উসাইন বোল্ট বা নোভাক জোকোভিচদের কেউ নন, ব্রিটিশ ম্যাগাজিন স্পোর্টসপ্রোর জরিপে বাজারমূল্যের ভিত্তিতে শীর্ষ ক্রীড়াবিদ কে হয়েছেন, বলুন তো? নামটা শুনলে একটু চমকে যেতে পারেন। অনেক রথী-মহারথীকে পেছনে ফেলে সবার ওপরে আছেন নেইমার। কিন্তু যে ফুটবলার এখনো কিনা ব্রাজিলের বাইরেই খেলেননি, তাঁর বাজারমূল্য কীভাবে সবাইকে ছাড়িয়ে যায়? উত্তরটা দিয়েছেন ম্যাগাজিনটির প্রধান সম্পাদক ডেভিড কাশনান। ওয়েবসাইট।
‘আমরা আসলে সামনের তিন বছরের ভিত্তিতে এটা অনুমান করার চেষ্টা করছি। আমরা শুধু পৃষ্ঠপোষকদের দৃষ্টিকোণ থেকেই নয়, আসলেই কার আর্থিক মূল্য বেশি, সেটার একটা পূর্বাভাস দেওয়ার চেষ্টা করছি। সামনের বছর বিশ্বকাপ হবে ব্রাজিলে। সেখানে নেইমার একজন বড় তারকা। ব্রাজিলে তো তিনি মেগাস্টারই’—কাশনানের ব্যাখ্যা। বলছেন নেইমারের মাঠের বাইরের ভাবমূর্তিটাই তাঁকে এগিয়ে রেখেছে, ‘আপনি তর্ক করতেই পারেন মেসি মাঠের বাইরে খুব “ক্যারিশমাটিক” নন। ক্যামেরার সামনে ততটা আত্মবিশ্বাসীও নন। আপনি তাকে উপেক্ষা করতে পারবেন না, কিন্তু যখন বাজারমূল্যের কথা বিবেচনা করবেন, আমরা নেইমারকেই দেখি। তিন বছরের জন্য বাজারদর ও ব্র্যান্ডিং হিসাব করলে আমাদের লোক সে-ই।’ শীর্ষ দশে একমাত্র নারী যুক্তরাষ্ট্রের উঠতি টেনিস খেলোয়াড় স্লোয়ান স্টিফেনস, তিনি আছেন নয়ে।
