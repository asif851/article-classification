
অস্ট্রেলিয়ার স্থানীয় ক্রিকেটে কত কিছুই না হয়। কত কিছু বলতে কীর্তির কথাই বলা হচ্ছে। এই তো সেদিন দক্ষিণ অস্ট্রেলিয়ার ‘বি’ গ্রেড ক্রিকেটে ওয়েস্ট অগাস্টা ক্লাবের হয়ে ৩৫ ওভারের ম্যাচে একজন ৩০৭ রান করলেন। জশ ডানসটান নামের সেই ক্রিকেটারের ৩০৭ রানের ইনিংসটি এসেছে ৪০ ছক্কায়। এই কীর্তির রেশ কেটে যেতে না যেতেই ভিক্টোরিয়ার তৃতীয় গ্রেডের ক্রিকেটে ইয়োলোয়ার্ন নর্থের বোলার নিক গুডেন পরপর ৫ বলে ৫ উইকেট তুলে নিয়েছেন। ৫ বলে ৫ উইকেট তুলে নেওয়ায় গুডেন এটিকে দাবি করছেন ট্রিপল হ্যাটট্রিক হিসেবে।
৫ বলে ৫ উইকেট তুলে নিয়েই গুডেন থেমে যাননি। তিনি ১০ বলের মধ্যে নিয়েছেন ৮ উইকেট। ম্যাচ শেষে তাঁর পরিসংখ্যান ছিল ৮/১৭। মোটাসোটা দেখতে এই গুডেন কিন্তু আহামরি কোনো বোলিং করে এই কীর্তি গড়েননি। বরং তাঁর করা প্রথম দুটি বল ছিল ওয়াইড। ডানহাতি এই মিডিয়াম পেসার ৮ উইকেটের ৬টিই নিয়েছেন ব্যাটসম্যানকে বোল্ড করে। বাকি ২টি এলবিডব্লু।
কীভাবে এমন বোলিং করতে পারলেন গুডেন? তিনি অবশ্য সব কৃতিত্ব দিয়েছেন গ্রাউন্ডসম্যানকেই, ‘আমি বোলিং করার জন্য সবুজ একটি উইকেট পেয়েছিলাম। ঠিক জায়গায় বল ফেলেই আমি সাফল্য পেয়েছি। খুব যে গতিতে বল করেছি, এটা আমি বলব না।’ সূত্র: ইন্ডিয়ান এক্সপ্রেস।
