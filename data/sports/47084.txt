
তর্ক সাপেক্ষে বিশ্বসেরা খেলোয়াড় তিনি। তাঁকে দলে না পাওয়া যেকোনো কোচের কপালেই চিন্তার ভাঁজ ফেলে দেওয়ার মতো। কিন্তু লিওনেল মেসি দলে না থাকলেও বার্সেলোনা কোচ লুইস এনরিকের খুব বেশি চিন্তা করার কিছু কি আছে?
চ্যাম্পিয়নস লিগের গ্রুপ পর্বের দ্বিতীয় ম্যাচে কাল বরুসিয়া মনশেনগ্লাডবাখের মাঠে নামবে বার্সা। কিন্তু চোটের কারণে এই ম্যাচে মেসিকে পাচ্ছে না কাতালান ক্লাবটি। অন্য যেকোনো সময় হলে হয়তো হাহাকার পড়ে যাওয়ার শঙ্কা ছিল। মেসিকে ছাড়া বার্সার হোঁচট খাওয়ার ইতিহাস তো বেশি পুরোনো নয়। কাল ম্যাচের আগেও শঙ্কা নেই, তা নয়। তবে রেকর্ড এনরিকেকে বলবে, নো টেনশন!কী রেকর্ড? চ্যাম্পিয়নস লিগে মেসিহীন বার্সেলোনা ও মেসিযুক্ত বার্সেলোনার রেকর্ডের বিপরীত চিত্র। কিছুটা আশ্চর্যজনক হলেও যেখানে এগিয়ে থাকছে মেসিহীন বার্সেলোনা। ফুটবলের পরিসংখ্যান–বিষয়ক ওয়েবসাইট অপ্টা বলছে, চ্যাম্পিয়নস লিগে মেসি না থাকলেই জয়ের হার বেশি হয়ে যায় বার্সেলোনার। মেসি দলে ছিলেন, চ্যাম্পিয়নস লিগে এমন ৯৮ ম্যাচে বার্সা জিতেছে ৬০টিতে। হার ১৫, ড্র ২৩। জয়ের হার ৬১.২ শতাংশ! আর মেসিকে ছাড়া? জয়ের হার বেড়ে দাঁড়াচ্ছে ৬৪.৭ শতাংশে! ম্যাচ খেলেছে ৩৪টি, তাতে জয় ২২!তাহলে মেসি না থাকলেই কি ভালো খেলে বার্সেলোনা?‘এখানে অবশ্য পরিসংখ্যান একটা আস্ত গাধা’—এ তত্ত্বটা সামনে চলে আসতে পারে। ফুটবল তো আর অঙ্ক নয় যে সোজা জয়ের হারের রেকর্ড দেখেই বলে দেওয়া গেল, মেসিহীন বার্সেলোনা এভাবে জিততেই থাকবে। আর মেসি থাকা ৯৮ ম্যাচের সঙ্গে মেসিহীন ৩৪ ম্যাচের তুলনা করা একটু বাড়াবাড়িই। আর মেসি খেলেন কোন কোন ম্যাচে, সেটাও তো দেখতে হবে। বায়ার্ন বা রিয়ালের মতো দলের বিপক্ষে মেসির না থাকা আর শাখতার বা কিয়েভের মতো দলের বিপক্ষে না থাকার হিসাব তো আলাদা। আর তাই মোটা দাগে পরিসংখ্যান থেকে এমন জয়ের হার দিয়ে ব্যাপারটা ব্যাখ্যা করা বোকামিই।তারপরও রেকর্ড বলছে বলেই হয়তো বার্সা একটা প্রেরণা পেতে পারে। আর এত অনুপ্রেরণার দরকারই–বা কী? নেইমার-সুয়ারেজ তো আছেন। গত মৌসুমেও মেসি চোটে পড়ে দলের বাইরে থাকার সময়টাতে বার্সাকে দুরন্ত বেগে ছুটিয়ে নিয়েছেন দুজনে। নেইমারের খেলা দেখে তো তখন তাঁর ব্যালন ডি’অর জয়ের সম্ভাবনা নিয়েও অনেক কথা হচ্ছিল। সুয়ারেজও করে গেছেন গোলের পর গোল। এবারও তেমন কিছু হবে না, কে বলতে পারে? লিগে সর্বশেষ ম্যাচেই তো মেসিকে ছাড়াই স্পোর্টিং গিজনকে ৫-১ গোলে উড়িয়ে দিয়েছে বার্সা।
