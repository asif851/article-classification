
দলীয় ৪৯ রানে মুমিনুল হক প্যাভলিয়নে ফিরে যাওয়ার পর খানিকটা চাপেই পড়ে যায় বাংলাদেশ। স্কোরবোর্ডে ৫০ ওঠার আগেই নেই দুই উইকেট। এ ধাক্কা আপাতত সামলে উঠেছে বাংলাদেশ। এনামুল হক ছুঁয়েছেন প্রথম ওয়ানডে ফিফটি। ১৪তম ফিফটি তুলে নিয়েছেন মুশফিক। এনামুল অপরাজিত ৬২ রানে, মুশফিক ৫০-এ। অবিচ্ছিন্ন তৃতীয় উইকেট এসেছে শতরানের জুটি।  প্রতিবেদন লেখা পর্যন্ত বাংলাদেশের সংগ্রহ ৩৩ ওভারে ২ উইকেটে ১৫২।দলীয় ১৬ রানের মাথায় শামসুরের ফেরা ধাক্কা দিয়ে যায় বাংলাদেশের ব্যাটিংকে। মোহাম্মদ শামির বলে গ্ল্যান্স করতে গিয়ে ব্যাটের কানায় লাগিয়ে ওপরে বল তুলে দেন শামসুর। নিজের বলে অবশ্য ক্যাচটা নিজেই নিয়েছেন শামি। সেই ক্যাচ নিতে গিয়ে দুই ভারতীয় খেলোয়াড়ের ঠোকাঠুকিও লেগে গিয়েছিল। তবে শামি ক্যাচটা ভালোমতোই তালবন্দী করে ফেলেন।শামসুর রহমানের উইকেট হারানোর পর বাংলাদেশ যখন মুমিনুলের ব্যাটে নির্ভরতা খুঁজছিল, ঠিক তখনই একটা ভুল করে বসেন ফর্মে থাকা এ বাঁ হাতি। রবিচন্দ্রন অশ্বিনের বলে স্টাম্পিংয়ের ফাঁদে পড়েন। তাঁর ফিরে যাওয়া দলকে বেশ বিপদেই ফেলেছিল। মুমিনুল ফিরেছেন ব্যক্তিগত ২৩ রানে।  শামসুর রহমান আউট হন ৭ রানে।সেখান থেকেই দারুণ এক জুটি গড়েছেন এনামুল-মুশফিক। অবশ্য কালকের মতো ফতুল্লার আজকের উইকেটটিও রানপ্রসবা। ভুল ভালো স্কোর না করলে ম্যাচ জেতা কঠিন। কাল শ্রীলঙ্কার ২৯৬ রানও ভালো মতোই তাড়া করছিল পাকিস্তান। ভালো একটা স্কোর এশিয়া কাপের রানার্স আপদের এনে দিতে পারে এবারের টুর্নামেন্টের ভালো সূচনা। ভুলিয়ে দিতে পারে শ্রীলঙ্কার বিপক্ষে সাম্প্রতিক ব্যর্থতার জ্বালাও।
