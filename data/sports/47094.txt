

আশঙ্কাটাই সত্যি হলো। খুব নাটকীয় কিছু না ঘটলে নিউজিল্যান্ডের বিপক্ষে টেস্ট সিরিজের আগে মাঠে ফেরা হচ্ছে না মুশফিকুর রহিমের। আজ সকালে করা এমআরআই রিপোর্ট দেখে সেটাই জানিয়েছেন চিকিৎসকেরা। পুরোপুরি সুস্থ হতে লেগে যাবে দুই সপ্তাহের মতো। তার মানে টি-টোয়েন্টি সিরিজ শেষ হওয়ার আগে মুশফিকের সিরিজে ফেরার সম্ভাবনা নেই।
২৬ ডিসেম্বর ক্রাইস্টচার্চের প্রথম ওয়ানডেতে হ্যামস্ট্রিংয়ে চোট পান মুশফিক। রানআউট থেকে বাঁচতে ডাইভ দিয়েছিলেন। আঘাতটা পান তখনই। ইনিংস অসমাপ্ত রেখেই ফিরে আসতে হয় ড্রেসিংরুমে। আজ সকালে বাংলাদেশ দল যখন দ্বিতীয় ওয়ানডে খেলতে মাঠে আসে, চোটে পড়ে দলের বাইরে চলে যাওয়া মুশফিক তখন টিম ম্যানেজার সাব্বির খানের সঙ্গে নেলসন হসপিটালে। এমআরআই হয়েছে সেখানেই।
এমআরআই রিপোর্টে মুশফিকের বাঁ হ্যামস্ট্রিংয়ে গ্রেড-১ ‌‌মাত্রার চোট ধরা পড়েছে বলে বিসিবির এক সংবাদ বিজ্ঞপ্তিতে জানানো হয়েছে। ফিজিও ডিন কনওয়ে বলেছেন, ‘রেডিওলজিস্টের রিপোর্ট আমরা হাতে পেয়েছি এবং তাতে দেখা যাচ্ছে তার বাঁ হ্যামস্ট্রিংয়ে ছোট একটা টিয়ার আছে। চোট এমনিতে বড় কিছু না হলেও এটা পুরোপুরি সারতে চোটের দিন থেকে দুই সপ্তাহ সময় লেগে যেতে পারে। আশা করছি, কয়েক দিনের মধ্যেই আমরা ওর অনুশীলন শুরু করতে পারব।’
তার আগে যত দ্রুত সম্ভব শুরু হবে পুনর্বাসন–প্রক্রিয়া। ফিজিও জানিয়েছেন, তাড়াহুড়া না করে এই মুহূর্তে মুশফিককে টেস্ট সিরিজে ফেরানোটাই তাঁদের প্রথম লক্ষ্য। তবে পুনর্বাসনে মুশফিক কেমন সাড়া দিচ্ছেন, সেটা সার্বক্ষণিক পর্যবেক্ষণে থাকবে। দলে না থাকলেও এমআরআই শেষে মাঠে এসেছেন মুশফিক।
