
চমকে যাওয়ার মতোই খবর দিয়েছেন শাহরিয়ার খান। দুবাইয়ে গত পরশু সংবাদমাধ্যমকে পিসিবির সভাপতি বলেছেন, জুলাইয়ে পাকিস্তান দল বাংলাদেশে যাবে না! সেই খবর শুনে কাল বিসিবির সভাপতি নাজমুল হাসানেরও চমকে যাওয়ার মতো অবস্থা।আইসিসির সভা উপলক্ষে বর্তমানে দুবাইয়ে আছেন বিসিবির সভাপতিও। দুই দিন ধরে পিসিবির প্রধানের সঙ্গে সেখানে তাঁর দেখা হচ্ছে, কথা হচ্ছে। অথচ শাহরিয়ার খান নাকি একবারের জন্যও নাজমুল হাসানকে জুলাইয়ে পাকিস্তান দলের বাংলাদেশ সফরে না যাওয়ার সিদ্ধান্তের কথা বলেননি। কাল মুঠোফোনে বিসিবির সভাপতির সঙ্গে যোগাযোগ করা হলে দুবাই থেকে প্রথম আলোকে তিনি বলেছেন, ‘আমরা এখানে একসঙ্গে মিটিং করছি। সভা করছি। তিনি (শাহরিয়ার) কিন্তু একবারও বলেননি জুলাইয়ে বাংলাদেশে দল পাঠাবেন না। সর্বশেষ এ নিয়ে যখন কথা হয়, এটাই ঠিক হয়েছিল যে, জুলাইয়ে বাংলাদেশে আসবে পাকিস্তান দল। বিনিময়ে আমরা হয়তো আমাদের “এ” দল বা অনূর্ধ্ব-১৯ দল পাঠাব।’শ্রীলঙ্কায় গত মাসের ওই সভার পর পিসিবির প্রধানও এ কথাই বলেছিলেন। সেখান থেকে তাদের ‘ইউ টার্নে’র কারণ কী, সেটা বুঝতে পারছেন না নাজমুল হাসান। সে জন্য এই মুহূর্তে আনুষ্ঠানিক কোনো প্রতিক্রিয়াও দিতে রাজি নন তিনি, ‘আমি বিষয়টা শুনেছি। কিন্তু পিসিবি এখনো এটা আমাদের আনুষ্ঠানিকভাবে জানায়নি। তারা কিছুই বলেনি। ওনারা লিখিতভাবে জানালে তখন আমরা আমাদের বক্তব্য দেব।’নাজমুল হাসান অবশ্য একটা সুখবরও দিয়েছেন মুঠোফোনে। বাংলাদেশে দুই টেস্টের সিরিজ খেলতে আসা চূড়ান্তভাবে নিশ্চিত করেছেন ক্রিকেট অস্ট্রেলিয়ার প্রধান ডেভিড পিভার, ‘ক্রিকেট অস্ট্রেলিয়ার সভাপতি আমাকে বলেছেন, দুই টেস্ট সিরিজ খেলতে তারা আগস্টেই দল পাঠাবে। তিনি নিজেও ওই সময় সস্ত্রীক বাংলাদেশে বেড়াতে আসবেন।’ আজ ঢাকায় ফিরে অস্ট্রেলিয়ার সফরসূচি জানাবেন বলেও জানিয়েছেন বিসিবির সভাপতি। প্রস্তাবিত সূচি অনুযায়ী চট্টগ্রাম ও ফতুল্লায় টেস্ট দুটি হওয়ার কথা ঈদুল আজহার আগে ও পরে।অস্ট্রেলিয়াকে নিয়ে চিন্তা নেই, বিসিবির চিন্তা তাই এখন শুধু পাকিস্তান সিরিজ নিয়ে। পিসিবির সভাপতি শাহরিয়ার খান পরশু দাবি করেছেন, দুই পক্ষের সম্মতিতেই নাকি অনির্দিষ্টকালের জন্য সিরিজ স্থগিত করা হয়েছে। ‘এ বছর ওদের (বাংলাদেশ) পাকিস্তানে আনা যায় কি না, তা নিয়ে আমরা কথা বলেছি। পাকিস্তান দুবার বাংলাদেশ সফর করেছে। আমরা টানা তৃতীয়বার যেতে চাই না’—বলেছেন শাহরিয়ার খান।পিসিবির প্রধানের বক্তব্যে অবাক বিসিবির মিডিয়া কমিটির প্রধান জালাল ইউনুসও, ‘আমরা সত্যিই বিস্মিত। এক মাস আগেও জানতাম তারা বাংলাদেশ সফর করবে।’ মিরপুরে বিসিবির কার্যালয়ে কাল সাংবাদিকদের তিনি জানিয়েছেন, বাংলাদেশ জাতীয় দলের আপাতত পাকিস্তান সফরে যাওয়ার কোনো সম্ভাবনা নেই, ‘তারা (পিসিবি) চাচ্ছিল বাংলাদেশ দল কমপক্ষে দুটি টি-টোয়েন্টি ম্যাচ পাকিস্তানে গিয়ে খেলুক। বাকি সিরিজ আমাদের এখানে হোক। কিন্তু আমরা চাচ্ছি না ওখানে গিয়ে খেলতে। আমরা আমাদের সূচি নিয়ে এগোতে চাই এবং পুরো সিরিজটা এখানেই খেলতে চাই। এই মুহূর্তে আমাদের কোনো পরিকল্পনা নেই ওদের ওখানে গিয়ে খেলার।’২০১৫ সালের পর বিসিবি ও পিসিবির মধ্যে চুক্তি হয়, পরের দুটি সিরিজ পাকিস্তান দল বাংলাদেশে খেলবে। এ নিয়ে আর্থিক ব্যাপার-স্যাপারও ছিল এবং সেটি নিষ্পত্তি হয়ে গেছে বলে জানিয়েছেন জালাল ইউনুস, ‘এখানে টাকাপয়সার ব্যাপার নেই। টাকাপয়সার বিষয়গুলো একেবারেই শেষ করে দেওয়া হয়েছে। এটা নিয়ে দ্বিতীয়বার কিছু বলার সুযোগ নেই।’ বিষয়টি নিয়ে এখন তাঁর একটাই কথা, ‘তারা (পিসিবি) বলেছিল, ২০১৭ সাল পর্যন্ত ঢাকাতেই খেলবে। এটা আমাদের এফটিপি সিরিজ, আমরা এখানে খেলতে চাচ্ছি। আমরা এখন পর্যন্ত জানি তারা বাংলাদেশে আসবে। প্রস্তাবিত সূচিটা আমরা তাদের কাছে পাঠিয়ে দেব।’সিরিজটা আপাতত না হলে অবশ্য বাংলাদেশ-পাকিস্তান দুই দলই ঝুঁকিমুক্ত থাকে। আগামী ৩০ সেপ্টেম্বর পর্যন্ত আইসিসির ওয়ানডে র্যাঙ্কিংয়ে আর কোনো অদলবদল না হলে দুই দলেরই ২০১৯ বিশ্বকাপে খেলা নিশ্চিত। আর সিরিজ হলে দুই দলের একদল ক্ষতিগ্রস্ত হবেই এবং ক্ষতিটা পাকিস্তানের হওয়ার সম্ভাবনাই বেশি। তার চেয়ে বরং আপাতত এই সিরিজ ভবিষ্যতের জন্য তুলে রাখাই ভালো। তাতে আইসিসি র্যাঙ্কিংয়ের শীর্ষ আট দল থেকে পাকিস্তানের ছিটকে যাওয়ার সম্ভাবনা যেমন থাকে না, বাংলাদেশও থাকে নিরাপদ।
