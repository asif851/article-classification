
অঙ্কিত চাভানের আজ বিয়ে। অথচ এই বিয়ে কোনো আনন্দের উপলক্ষ নিয়ে আসছে না চাভান ও তাঁর হবু স্ত্রীর জীবনে। কারণ, স্পট ফিক্সিং অপরাধের অভিযোগে গ্রেপ্তার হওয়া চাভান যে আইনের চোখে একজন বড় অপরাধী।বিয়ের তারিখ আগেই ঠিক করা ছিল। প্রস্তুতি চলছিল বিয়ের আনুষ্ঠানিকতার। এরই মধ্যে চাভানের জীবন অনেকটা ওলট-পালট হয়ে গেছে। গত ১৬ মে আইপিএলে স্পট ফিক্সিংয়ের অভিযোগে রাজস্থান রয়্যালসের আরও দুই ক্রিকেটার শ্রীশান্ত ও অজিত চান্ডিলার সঙ্গে দিল্লি পুলিশ গ্রেপ্তার করে তাঁকেও। জেল হয়ে যায় তার আপাতত ঠিকানা। কিন্তু বিয়ের দিনক্ষণ পাল্টানো সম্ভব হচ্ছিল না। এ কারণে চাভানের পক্ষ থেকে জামিন চেয়ে আবেদন করা হয়। মানবিক কারণেই শুক্রবার তিহার জেল থেকে জামিনে মুক্তি পান এই ক্রিকেটার।কপালে এত বড় কলঙ্কের তিলক। খুব স্বাভাবিকভাবেই বিয়ের মতো মানুষের জীবনের এত বড় একটা ঘটনাও চাভানের জন্য হয়ে যাচ্ছে একেবারেই প্রাণহীন। তেমন কোনো আনুষ্ঠানিকতা থাকছে না। বিয়ের অতিথি কারা থাকছেন, সেটা নিশ্চিত করে জানা না গেলেও ‘অতিথি’দের মধ্যে মুম্বাই পুলিশের বিশেষ অপরাধ শাখার বেশ কজন সদস্য যে থাকবেন, তা নিশ্চিত। চাভানের বিয়ের দিকে যে কড়া নজর রাখবেন তাঁরা। উদ্দেশ্য, এই বিয়েতে অতিথিদের ব্যাপারে তথ্য সংগ্রহ। নেমন্তন্ন খেতে এসেও বুঝি স্বস্তি নেই! জি নিউজ।
