
বৃষ্টির কারণে অস্ট্রেলিয়ার বিপক্ষে নিশ্চিত হারের হাত থেকে বেঁচে গেছে বাংলাদেশ। স্বপ্ন এখন চ্যাম্পিয়নস ট্রফির সেমিফাইনালে খেলার। দুই ম্যাচ শেষে বৃষ্টির আশীর্বাদে কুড়িয়ে পাওয়া ১ পয়েন্টকে তাই ‘মহার্ঘ্য’ই মনে হচ্ছে মাশরাফিদের। অস্ট্রেলিয়ার দুর্ভাগ্য, তাদের দুটি ম্যাচই ‘খেয়ে’ দিয়েছে বৃষ্টি। দুই ম্যাচ থেকে ২ পয়েন্ট পাওয়া অস্ট্রেলিয়াকে ঘিরে যখন বিদায়ের শঙ্কা (ইংল্যান্ডের বিপক্ষে জিততেই হবে তাদের), তখন ওয়ার্নার-স্টার্কদের প্রতি একধরনের ‘কৃতজ্ঞতা’ও অনুভব করছে বাংলাদেশ। তাদের বিপক্ষে পেয়ে যাওয়া পয়েন্টটিই তো বাঁচিয়ে রেখেছে বাংলাদেশের স্বপ্ন। সংবাদ সম্মেলনে মাশরাফি বললেন ২০১৫ বিশ্বকাপের কথাও। সেবার ব্রিসবেনে ঝড়ের কারণে অস্ট্রেলিয়ার বিপক্ষে পয়েন্ট ভাগাভাগি হওয়াটা বাংলাদেশের কোয়ার্টার ফাইনালের পথে দারুণ সহায়ক ছিল। এবারও কি তেমন কিছু ঘটতে যাচ্ছে?তেমন কিছু ঘটতে হলে ইংল্যান্ডকে জিততে হবে বাকি দুই ম্যাচ (অস্ট্রেলিয়া ও নিউজিল্যান্ড)। আর শেষ ম্যাচে নিউজিল্যান্ডের বিপক্ষে তো জিততেই হবে বাংলাদেশের। এই দুই সমীকরণ এক সূত্রে মিললে প্রথমবারের মতো কোনো বৈশ্বিক প্রতিযোগিতার সেমিফাইনাল নিশ্চিত হবে বাংলাদেশের। এমন একটা জায়গায় দাঁড়িয়েই মাশরাফির কণ্ঠে ২০১৫ বিশ্বকাপের কথা, ‘আমার এই মুহূর্তে ২০১৫ বিশ্বকাপের কথা খুব মনে পড়ছে। আমরা সেবার অস্ট্রেলিয়ার কাছ থেকে একটা পয়েন্ট পেয়ে কোয়ার্টার ফাইনালে খেলেছিলাম। অস্ট্রেলিয়ার বিপক্ষে সেবার পয়েন্ট ভাগাভাগিটা আমাদের খুব কাজে এসেছিল। আমরা আবারও সুযোগ পেয়েছি। কী হবে আমরা জানি না। তবে নিউজিল্যান্ডের বিপক্ষে জয়টা পেতেই হবে।’অস্ট্রেলিয়ার জন্য সমবেদনা আছে মাশরাফির। সমবেদনা তো থাকারই কথা। ম্যাচটা যে জিততে যাচ্ছিল তারাই, ‘আপনারা যদি আজকের ম্যাচের দিকে তাকান, তাহলে এটা না বোঝার কোনো কারণ নেই অস্ট্রেলিয়া আমাদের চেয়ে অনেক ভালো খেলেছে। অনেকটাই এগিয়ে ছিল। নিউজিল্যান্ডের বিপক্ষে আগের ম্যাচটাতেও অস্ট্রেলিয়া একই পরিস্থিতিতে পড়েছিল। তবে এটা ঠিক, আবহাওয়ার ওপর তো আমাদের কারও হাত নেই।’ম্যাচটাতে বাংলাদেশের ভালো না খেলার ব্যাখ্যাও দিয়েছেন মাশরাফি, ‘আমরা ২০১১ সালের পর এই প্রথম অস্ট্রেলিয়ার বিপক্ষে খেললাম। অস্ট্রেলিয়ার বিপক্ষে খেলাটা কিন্তু সব সময়ই খুব কঠিন। আজকের (গতকাল) ম্যাচেও অস্ট্রেলিয়া এগিয়ে ছিল। দুর্দান্ত বোলিং করেছে তারা। আমাদের দলে তামিম ইকবাল ছাড়া কেউই ভালো খেলতে পারেনি। তবে আমরা মনে করি, আমরা এখনো টিকে আছি। শেষ ম্যাচে নিউজিল্যান্ডের বিপক্ষে দারুণ একটা পারফরম্যান্স দেখাতে হবে। দেখা যাক কী হয়!’ সূত্র : আইসিসি।
