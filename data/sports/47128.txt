
রিয়াল মাদ্রিদে সাড়ে ছয় মৌসুম কাটিয়েছেন গঞ্জালো হিগুয়েইন। প্রত্যেক মৌসুমে বার্সেলোনার বিপক্ষে তাঁর গোল গড় অর্ধেকেরও কম! আজ হিগুয়েইনের দিকে তাকিয়ে থাকবে জুভেন্টাস। বার্সেলোনাকে শেষ আটের প্রথম লেগে ধাক্কা দিতে জ্বলে উঠতে হবে হিগুয়েইনকে। কিন্তু অতীতের ‘ফ্লপ’ রেকর্ডের বৃত্ত থেকে কি বেরিয়ে আসতে পারবেন হিগুয়েইন?
রিয়ালের জার্সিতে বার্সার বিপক্ষে ১৮ ম্যাচ খেলেছেন এই আর্জেন্টাইন স্ট্রাইকার। ৯৫৪ মিনিট। কম সময় তো নয়। কিন্তু দেড় ডজন ম্যাচে হিগুয়েইন গোল করতে পেরেছেন মোটে তিনটি। বার্সার বিপক্ষে জয় দেখার সৌভাগ্যও খুব বেশি হয়নি তাঁর। ১৮ ম্যাচের চারটিতে জিতেছিলেন। হেরেছেন আটটিতে। বাকি ৬টি ম্যাচ ড্র। যে তিন ম্যাচে গোল করতে পেরেছিলেন, তাতেও যে খুব একটা হাসি ফুটেছিল এমন নয়। ২০০৮-০৯ মৌসুমে লিগের ফিরতি ম্যাচে প্রথম গোলটা তিনিই করেছিলেন কিন্তু লিওনেল মেসি আর বার্সেলোনা সেবার রিয়ালকে কাঁদিয়ে ছাড়ে। ম্যাচটা বার্সা জেতে ৬-২ গোলে।২০০৭ সালে রিভার প্লেট থেকে রিয়ালে আসা হিগুয়েইন ২০১৩ সালে স্পেনই ছেড়ে চলে যান। অবশ্য দুই বছর আগের জুভেন্টাস-বার্সা ফাইনালে তিনি ছিলেন না। তখন খেলতেন নাপোলিতে। এই মৌসুমেই রেকর্ড দামে জুভেন্টাসে যোগ দিয়েছেন। দুর্দান্ত ফর্মেও আছেন। লিগে ৩১ ম্যাচে ২১ গোল করা হিগুয়েইন গত ম্যাচে জোড়া গোল করে বার্সা ম্যাচের আগে ঝালিয়ে নিয়েছেন বুটজোড়া। হিগুয়েইন চাইবেন আজ যেন গোল পান, একই সঙ্গে দলের মুখে হাসিও ফোটে। বাংলাদেশ সময় রাত পৌনে একটায় শুরু হবে ম্যাচটি। সূত্র: গোল।
 
