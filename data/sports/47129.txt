
দারুণ এক ডেলিভারিতে মাহমুদউল্লাহকে যখন এলবিডব্লুর ফাঁদে ফেরালেন কাগিসো রাবাদা, পুরো মিরপুর স্টেডিয়াম ডুবে গেল শ্মশানের নিস্তব্ধতায়। ১৭ রানেই বাংলাদেশের ৩ উইকেট শেষ! অন্য দিকে বাঁধনহারা উল্লাসে মাতোয়ারা প্রোটিয়া শিবির। দারুণ এক কীর্তি গড়ে রাবাদা হারিয়ে গিয়েছেন সতীর্থদের মাঝে! অভিষেকেই হ্যাটট্রিকে করে রেকর্ড বইয়ে ঠাঁই নিয়েছেন ২০ বছর বয়সী প্রোটিয়া পেসার।
আট মাস আগে তো এমন দৃশ্যই দেখেছিল এই মিরপুর শেরে বাংলা স্টেডিয়াম। মাতম নয়, তখন গ্যালারিতে তখন নাচন লেগেছিল। জিম্বাবুয়ের বিপক্ষে ১ ডিসেম্বর অভিষেকে হ্যাটট্রিক করেছিলেন তাইজুল ইসলাম। ওয়ানডে ইতিহাসে অভিষেকে হ্যাটট্রিকের প্রথম কীর্তি ৩ হাজার ৫৫৮টি ম্যাচের পর। তাইজুলের সেই অনন্য কীর্তিতে আজ ভাগ বসালেন রাবাদা।রাবাদার হ্যাটট্রিকের পরই কথা হলো তাইজুলের সঙ্গে। মিরপুরের বাসায় ফিরছিলেন। এই প্রতিবেদকের কাছ থেকেই প্রথম শুনলেন খবরটা। এমনিতেই স্বভাবে অন্তর্মুখী, কথাবার্তায় স্বল্পভাষী। এমন সংবাদে তেমন কোনো মন্তব্য করতে চাইলেন না। তবে দলের ব্যাটিং বিপর্যয়ের সংবাদ শুনে যে হতাশ, বুঝতে অসুবিধা হলো না। হতাশাভরা কণ্ঠে কেবল বললেন, ‘দোয়া করবেন যেন ভালো একটা স্কোর হয়’।শেষমেশ ভালো স্কোর হয়নি। হবে কী করে। তাইজুল তখনো জানতেন না, রাবাদার টুপিতে আরও গোটা কয় খরগোশ লুকিয়ে আছে। ফিরতি স্পেলে ২ রান দিয়ে তুলে নিলেন আরও দুই উইকেট। এবার আরেকটি বিশ্ব রেকর্ড। অভিষেকে সেরা বোলিংয়ের। ফিদেল এডওয়ার্ডসের প্রতিক্রিয়া কী কে জানে। তাইজুল মাত্র ছয় মাস রেকর্ডটা উপভোগ করতে পেরেছেন, কিন্তু এডওয়ার্ডসকে কেউ পেছনে ফেলল প্রায় যুগ পর।৪০ ওভারে নেমে আসা ম্যাচে বাংলাদেশ অলআউট ১৬০ রানে। স্কোরটা হৃষ্টপুষ্ট হয়নি রাবাদার দুর্দান্ত বোলিংয়ের কারণেই। বাংলাদেশের হয়ে মুস্তাফিজ যেমন অভিষেকেই কিস্তিমাত করেছিলেন, দক্ষিণ আফ্রিকার পক্ষে আজ রাবাদাও তেমন। দুদিন কাভার ঢাকা উইকেটে। ভেজা কন্ডিশন। শুরুতেই বল করার সুযোগটা কী দারুণভাবেই না কাজে লাগালেন গত বছর যুব বিশ্বকাপে দ্বিতীয় সর্বোচ্চ ১৪ উইকেট নেওয়া রাবাদা।পুরো ১০ ওভার বোলিংয়ের সুযোগ না পাওয়ায় রাবাদা কিছুটা মন খারাপ করতে পারেন এমন সুখের দিনে! কেননা, ১০ ওভার বল করতে পারলে হয়তো সুযোগ পেতেন উইকেট সংখ্যা বাড়িয়ে নেওয়ারও। অবশ্য অভিযোগ করতে পারেন অধিনায়কের কাছে। টানা পাঁচ ওভারে যখন মূর্তিমান ত্রাস হয়ে উঠেছিলেন, কেন পরের ১৭ ওভারে বোলিং করতে দেওয়া হলো না! হাশিম আমলা অবশ্য বলতে পারেন, আরও দুটো ওয়ানডে তো পড়েই রইল। প্রথম তিন ওয়ানডেতে ১৩ উইকেট নিয়ে মুস্তাফিজ ​গড়েছেন বিশ্ব রেকর্ড। তাইজুলের পর এখন তাঁর রেকর্ডটাতে চোখ বসাতে পারেন রাবাদা!
