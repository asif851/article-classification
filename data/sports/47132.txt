
২০১৩ সালে সান্তোস থেকে বার্সেলোনায় যোগ দেওয়ার পর প্রথম মৌসুমে লা লিগায় করেছিলেন ২৬ ম্যাচ ৯ গোল। পরের মৌসুমে ৩৩ ম্যাচে ২২ গোল। এবার লিগে ৩৪ ম্যাচ খেলে নেইমার পেয়েছেন ২৪ গোল। পরিসংখ্যান তো বলছে, বার্সার হয়ে এটাই এখন পর্যন্ত লিগে তাঁর সেরা মৌসুম!পরিসংখ্যান বলতে পারে, নেইমার নিজে কিন্তু সেটা বলছেন না। বলবেনই-বা কেন! সেরাটা যে এখনো দিতে পারেননি, নেইমারের চেয়ে ভালো এটা আর কে জানে। এ মৌসুমে বার্সার লা লিগা জয়ের অন্যতম নায়ক তাই গ্লোবো এস্পোর্তেকে বলেছেন, ‘এটাই আমার সেরা মৌসুম নয়। আমি সব সময় চাই আমার পরিসংখ্যানের উন্নতি করতে, দলের সাফল্যে অবদান বাড়াতে। প্রতিদিনই আমি আরেকটু ভালো করতে চাই।’
লা লিগা জিতলেও এবার অ্যাটলেটিকো মাদ্রিদের কাছে হেরে চ্যাম্পিয়নস লিগের কোয়ার্টার ফাইনাল থেকেই বিদায় নিয়েছে বার্সেলোনা। সেই আক্ষেপ তো কিছুটা রয়েই গেছে নেইমারের। আগামী মৌসুমে আরও ভালো করতে চাওয়ার একটা কারণ কিন্তু সেটাও, ‘আমরা সব সময় চাই চ্যাম্পিয়নস লিগে জিততে। পরের মৌসুমে আবার এটার জন্য লড়াই করব।’
পরের মৌসুমের চ্যাম্পিয়নস লিগ অনেক দূরের ব্যাপার। আপাতত বার্সেলোনার সামনে কোপা ডেল রের ফাইনাল। আগামী রোববার যেখানে বার্সার প্রতিপক্ষ সেভিয়া। ওই শিরোপা জিতেই চ্যাম্পিয়নস লিগ থেকে বাদ পড়ে যাওয়ার ক্ষতে কিছুটা প্রলেপ দিতে চান নেইমার, ‘আমরা ইতিমধ্যে একটা শিরোপা জিতেছি। এখন সামনে নতুন একটা ফাইনাল। লা লিগার পর কোপা ডেল রে জিততে পারলে সেটা দারুণ ব্যাপার হবে।’
বার্সেলোনার মৌসুম কোপা ডেল রে দিয়ে শেষ হলেও নেইমারের সামনে কিন্তু চ্যালেঞ্জ রয়ে গেছে আরও। আগস্টের প্রথম সপ্তাহ থেকে রিও ডি জেনিরোতে শুরু হচ্ছে ২০১৬ অলিম্পিক। অলিম্পিক ফুটবলে সোনা এখনো অধরা ব্রাজিলের। এবার নিজের দেশের মাটিতে সেই আক্ষেপ ঘোচাতে চান নেইমার, ‘আমি যখন ছোট ছিলাম, তখন থেকেই অলিম্পিকে খেলার স্বপ্ন দেখে আসছি। আমি জানি, ব্রাজিলও অলিম্পিক সোনার জন্য কতটা মুখিয়ে আছে। আমি জানি সমর্থকেরা এবার আমার ওপর বিশ্বাস রাখছেন। আমি তাঁদের হতাশ করতে চাই না।’
নেইমারকে নির্ভার রাখতে সবকিছু করতে রাজি ব্রাজিল কোচ দুঙ্গাও। দরকার হলে নেইমারের ওপর থেকে অধিনায়কত্বের দায়িত্ব কমিয়ে তাঁকে শুধু খেলোয়াড় হিসেবে খেলানোর কথাও ভাবছেন কোচ, ‘আমি কিছু পরিবর্তনের কথা ভাবছি এবং সেটা নিয়ে আমি নেইমারের সঙ্গে কথা বলব।’ ইএসপিএন।
 
