
ক্রিকেট বিশ্বে ভারতের অবস্থান অনন্য উচ্চতায় নিয়ে গেছেন শচীন টেন্ডুলকার। এমন কিছু রেকর্ড গড়েছেন, যেগুলোর মধ্য দিয়ে ক্রিকেট বিশ্বে পাকাপোক্ত জায়গা করে নিয়েছে ভারত। এবার নিজ দেশের আরেকটি জনপ্রিয় খেলা ফুটবল নিয়েও আশাবাদ প্রকাশ করেছেন লিটল মাস্টার। ভারত ২০২২ সালের ফুটবল বিশ্বকাপে অংশ নিতে পারবে বলে মন্তব্য করেছেন এ সময়ের সেরা এই ব্যাটসম্যান।জাতীয় অনূর্ধ্ব-১৫ ফুটবল প্রতিযোগিতার ফাইনাল ম্যাচের পর পুরস্কার বিতরণী অনুষ্ঠানে এই কথা বলেন শচীন টেন্ডুলকার। ভারতের ৮৬টি শহরের ২৬১০টি স্কুলের ৪১ হাজার উদীয়মান ফুটবলারকে নিয়ে অনুষ্ঠিত হয়েছিল এই অনূর্ধ্ব-১৫ প্রতিযোগিতা। প্রতিযোগিতার সেরা ৪০ জন খেলোয়াড় নিয়ে অনূর্ধ্ব-১৬ জাতীয় দলের প্রশিক্ষণ ক্যাম্প পরিচালনা করবে ভারতের ফুটবল ফেডারেশন। আর এখান থেকেই ভারতের প্রতিভাবান সব ফুটবলার বেরিয়ে আসবে বলে আশা করছেন শচীন টেন্ডুলকার। তিনি বলেছেন, ‘আমি খুবই আশা করছি যে এখানকার অনেক প্রতিভাবান খেলোয়াড় তাদের মেধা ও দক্ষতা প্রদর্শন করার সুযোগ পাবে। দেশে ক্রীড়াব্যক্তিত্বের বিকাশের জন্য এ রকম তৃণমূল পর্যায়ের প্রতিযোগিতা অনেক সহায়ক হতে পারে। এ ধরনের উদ্যোগের মাধ্যমেই তাদের সত্যিকারের প্রতিভার উন্মেষ ঘটবে।’
পুরস্কার বিতরণী অনুষ্ঠানে ভারতের কিশোর ফুটবলারদের উদ্দেশে প্রেরণাদায়ক এক বক্তব্যও দিয়েছেন লিটল মাস্টার। বলেছেন, ‘আমি জানি ২০২২ সালের বিশ্বকাপে অংশ নেওয়াটা ভারতীয় ফুটবলের জন্য সত্যিই খুব বড় ব্যাপার। আমি আশা করি ভারত সেই বিশ্বকাপে অংশ নিতে পারবে। এটাই তোমাদের লক্ষ্য হওয়া উচিত। আর সিনিয়র খেলোয়াড়েরা তোমাদের পথ দেখাবে। তোমাদের প্রতি আমার একটা খুব সহজ পরামর্শ হচ্ছে, নিজের খেলাটার প্রতি প্রচণ্ড ভালোবাসা ধরে রেখো। তাহলে তোমরা আরও বেশি বেশি পরিশ্রম করতে পারবে। আর একটা স্বপ্ন তৈরি করে তার পিছু করে যাও। স্বপ্ন একদিন সত্যি হবে।’— পিটিআই
