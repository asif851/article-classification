
এবারের আইপিএলটা একেবারেই ভালো যাচ্ছে না মহেন্দ্র সিং ধোনির। সমালোচনাও শুরু হয়েছ ব্যাপারটি নিয়ে। কিন্তু ‘সিনেমার ধোনি’ মনে করেন খুব শিগগিরই ধোনি তাঁর ব্যাট দিয়েই জবাব দেবেন সব সমালোচনার।কিছুদিন আগেই ভারতের সাবেক অধিনায়কের জীবনী নিয়ে মুক্তি পেয়েছে সিনেমা। সেই সিনেমায় ধোনির ভূমিকায় অভিনয় করা সুশান্ত সিং রাজপুত নিজেকে বিশ্বকাপজয়ী অধিনায়কের খুব বড় ভক্ত মনে করেন। আইপিএলে তাঁর প্রিয় খেলোয়াড়ের দুর্দান্ত পারফরম্যান্সের জন্য রীতিমতো মুখিয়েই আছেন তিনি।চাপের মধ্যে থেকেই এবারের আইপিএলটা শুরু করেছিলেন ধোনি। মৌসুমের শুরুতেই অস্ট্রেলীয় অধিনায়ক স্টিভ স্মিথের কাছে অধিনায়কত্ব হারিয়েছেন। চার ম্যাচেই ব্যাট হাতে ব্যর্থ তিনি। তাঁর পারফরম্যান্স নিয়ে শুরু হয়েছে নানা ধরনের প্রশ্ন ওঠা। এমন একটা অবস্থায় ধোনি পাশে পেলেন তাঁর বায়োপিকের নায়ককে।টুইটারে রাজপুত লিখেছেন, ‘ধোনি তাঁর খেলায় যে মানদণ্ড তৈরি করেছেন, সে হিসেবে তাঁকে খুব কঠোরভাবে বিচার করা হয়। আমি মনে করি আর প্রত্যাশাও করি, তাঁর ব্যাটই সব সমালোচনার জবাব দিয়ে দেবে। এটা কেবল সময়ের ব্যাপার।’সম্প্রতি ধোনির পারফরম্যান্স নিয়ে সমালোচনা করেছেন পুনে রাইজিং সুপারজায়ান্টসের মালিক সঞ্জীব গোয়েঙ্কারের ভাই হর্ষ গোয়েঙ্কা। ভক্তকুল এর প্রতিবাদ করলেও পুনে দলের কাছ থেকে ধোনির পাশে দাঁড়ানোর কোনো ইঙ্গিত নেই। কানাঘুষা কিন্তু উঠছেই পুনেতে ধোনির অবস্থান কতটা পোক্ত। এমন একটা বাজে সময়ে সুশান্ত সিং রাজপুতের টুইটে প্রেরণা পেতেই পারেন ভারতের ইতিহাসের সবচেয়ে সফল এই অধিনায়ক। সূত্র: জি নিউজ।
