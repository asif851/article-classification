
ভারত থেকে কাল মোস্তাফিজুর রহমান ফিরছেন এমনই শোনা যাচ্ছিল কদিন ধরে। কিন্তু বিসিবি ও মোস্তাফিজের পারিবারিক সূত্রে জানা গেছে, আপাতত আইপিএল থেকে ফিরছেন না তিনি। বাঁহাতি পেসারের ফেরার কথা আগামী ৩ মে।
দেশে ফেরার পরের দিন বিকেলেই মোস্তাফিজ লন্ডনের বিমান ধরবেন সাসেক্সে বাংলাদেশ দলের অনুশীলন ক্যাম্প যোগ দিতে। তবে তিনি একা নন, তাঁর সঙ্গে আছেন বাংলাদেশ দলের টি-টোয়েন্টি অধিনায়ক সাকিব আল হাসানও। তবে আইপিএল খেলতে যাওয়া বিশ্বসেরা অলরাউন্ডার অবশ্য মোস্তাফিজের সঙ্গে নয়, দেশে ফিরবেন ৪ মে সকালে। ৩ মে পুনের সঙ্গে কলকাতা নাইট রাইডার্সের ম্যাচ থাকায় সাকিবের এক দিন পর আসা। দেশে ফিরেই বিশ্রামের সুযোগ নেই, কয়েক ঘণ্টার বিরতিতে তাঁকে ধরতে হবে লন্ডনের বিমান।৩ মে মোস্তাফিজ যদি ফেরেন, এর মধ্যে তাঁর আরও চারটি ম্যাচ খেলার সুযোগ থাকছে। ২৫ এপ্রিল হায়দরাবাদ খেলবে বেঙ্গালুরুর বিপক্ষে। ২৮ এপ্রিল তাদের ম্যাচ পাঞ্জাব, ৩০ এপ্রিল কলকাতা আর ২ মে দিল্লির সঙ্গে। এবার আইপিএলে এখন পর্যন্ত মাত্র একটি ম্যাচ খেলেছেন মোস্তাফিজ। ১১ এপ্রিল বাংলাদেশ থেকে ভারতে পৌঁছেই পরদিন মুম্বাই ইন্ডিয়ানসের সঙ্গে ম্যাচ খেলেছিলেন মোস্তাফিজ। পরে টানা চার ম্যাচে আর সুযোগ পাননি বাঁহাতি পেসার।সাকিবও এখনো পর্যন্ত ম্যাচ খেলার সুযোগ পেয়েছেন একটিই। মোস্তাফিজের মতো তাঁর সামনে এখনো আরও চারটি ম্যাচ খেলার সুযোগ থাকছে। ২৬ এপ্রিল পুনে, ২৮ এপ্রিল দিল্লি, ৩০ এপ্রিল হায়দরাবাদ ও ৩ মের সঙ্গে আবারও পুনের মুখোমুখি কলকাতা।
 
