
তিরিশে পা দিয়েছেন গতকালই। রীতিমতো ভক্ত-শুভাকাঙ্ক্ষীদের শুভেচ্ছা-বানে ভেসেছেন ক্রিস্টিয়ানো রোনালদো। পর্তুগিজ উইঙ্গারের শুভদিনে মিলল আরেক সুসংবাদ। কানাডার একটি বিশ্ববিদ্যালয়ে পড়ানোর বিষয় হচ্ছেন ‘রোনালদো’!এতদিন ক্লাব ফুটবল, সংবাদমাধ্যম, ভক্ত-সমর্থকদের কাছেই আগ্রহের বিষয় ছিলেন রোনালদো। এবার তাঁর সীমানা বিস্তৃতি হচ্ছে আরও একটি। সম্প্রতি কানাডার ওকানাগান অঙ্গরাজ্যের ব্রিটিশ কলাম্বিয়া বিশ্ববিদ্যালয় সমাজবিজ্ঞান বিষয়ের একটি কোর্স প্রণয়ন করতে যাচ্ছে। কোর্সটির পাঠ্যবিষয় হবে রিয়াল তারকার বিপুল জনপ্রিয়তার সাংস্কৃতিক গুরুত্ব ও সমাজে তার প্রভাব। রোনালদোর জাদুকরি সব ড্রিবলিং বা ফ্রি-কিক পড়ানোর বিষয় না হলেও পুরো বিষয়টি ঘিরে রোনালদো নতুনভাবে আলোচিত হবেন বলে জানিয়েছে ডিগ্রি প্রোগ্রামটির পরিচালক অধ্যাপক লুইস আগুইয়ার।অধ্যাপক আগুইয়ার বললেন, ‘প্রতিটি আলোচনাই তাঁকে ঘিরেই আবর্তিত হয়। ধীরে ধীরে আমরা আরও বিস্তৃত পরিসরে ভিন্ন ভিন্ন আঙ্গিকে এর প্রভাব পর্যবেক্ষণ করব। এটি শুরু হচ্ছে রোনালদোকে দিয়ে। কিন্তু এর মধ্যেই আমাদের পাঠ সীমাবদ্ধ থাকবে না। কাজেই এটি তাঁর জীবনী গোছের কিছু নয়। বরং রোনালদোকে কেন্দ্র করে সামাজিকভাবে গুরুত্বপূর্ণ বেশ কিছু বিষয় নিয়ে আলোচনা করাই প্রোগ্রামটির মূল উদ্দেশ্য। ’যাকে কেন্দ্র করে এত বড় উদ্যোগ, তিনি কি এ বিষয়ে কিছু জানেন? এ ব্যাপারে অবশ্য নিশ্চিত নন আগুইয়ার। বললেন, ‘আমি খুবই আশা করব সে আমাদের ক্লাসে উপস্থিত হবে, সশরীরে না হলেও সেটা হতে পারে স্কাইপে ভিডিওর মাধ্যমে। ’ খেলোয়াড়দের নিয়ে এ রকম কোর্স অবশ্য নতুন নয়। ডেভিড বেকহামকে নিয়েও একই রকমের একটি উদ্যোগ চালু করেছিল স্ট্যাফোর্ডশায়ার বিশ্ববিদ্যালয়। তথ্যসূত্র: ডেইলি মেইল।
