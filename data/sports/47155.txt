
দুটো ভূমিকা তাঁর। একটা ব্যাট হাতে, অন্যটি বোলার হিসেবে। আসছে বাংলাদেশ সফরে দুই ভূমিকাতেই সেরা মঈন আলীকে চাইবে ইংল্যান্ড। উপমহাদেশের স্পিনিং কন্ডিশন বলে মঈনের ডানহাতি অফ স্পিনটাই ইংল্যান্ডের জন্য বেশি করে দরকার হতে পারে। ইংলিশ অলরাউন্ডার এটা জানেন। বাড়তি দায়িত্বটা নিতে তিনিও তৈরি। ব্যাট-বল হাতে পারফর্ম করেই সিরিজ জেতাতে চান তাঁর দেশকে।
উপমহাদেশে এর আগে কখনো টেস্ট খেলা হয়নি মঈনের। তবে সীমিত ওভারের ক্রিকেট খেলেছেন। ২০১৪ টি-টোয়েন্টি বিশ্বকাপে তো খেলে গেছেন বাংলাদেশেই। সেই হিসেবে এখানকার কন্ডিশনও ভালোই চেনা তাঁর। স্লো ও স্পিনিং উইকেটে তাঁর ওপর যে দলের একটা বাড়তি প্রত্যাশা থাকবে, সেটিও জানেন, ‘বাংলাদেশ ও ভারতের কন্ডিশন আমার খেলার ধরনের সঙ্গে বেশি মানানসই বলে আমিও মনে করি আমার একটা পর্যায়ে বড় ভূমিকা নিতে হবে। আশা করছি, আমি সেই দায়িত্ব পালন করতে পারব এবং আমার দলের সিরিজ জয়ে বড় ভূমিকাই রাখতে পারব।’তবে এই বাড়তি প্রত্যাশাটাকে কখনোই চাপ হিসেবে নিতে চান না মঈন, ‘স্পিন ওখানে বড় নিয়ামক। তবে এতে করে আমি কোনো রকম বাড়তি চাপ অনুভব করছি না। আন্তর্জাতিক ক্রিকেট মানেই তো একটা চাপ সব সময় থাকছে।’শুধু বল হাতেই নয়, ব্যাট হাতেও এবার মঈনের দায়িত্বটা বেশি বলে মনে করছেন অনেকে। দলের প্রয়োজনে টেস্টে ওপেনও করেছেন। তবে সাধারণত ৭ বা ৮ নম্বরে ব্যাট করে থাকেন। কিন্তু ৭ নম্বরে ব্যাট করেই গত মে মাসে শ্রীলঙ্কার বিপক্ষে ও গত মাসে পাকিস্তানের বিপক্ষে সেঞ্চুরি পেয়েছেন। পাকিস্তানের বিপক্ষে সর্বশেষ টেস্ট সিরিজে ৪ ম্যাচের ৭ ইনিংসে ৬৩.২০ গড়ে ৩১৬ রান তাঁর। ব্যাট হাতে মঈনের এই ফর্মটা কাজে লাগাতে তাঁকে আরেকটু ওপরের দিকে ব্যাট করানোর চিন্তাভাবনাও করছে ইংল্যান্ড। মঈন তৈরি সেই দায়িত্ব নিতেও, ‘আমি নিজেকে একজন টপ অর্ডার ব্যাটসম্যান হিসেবেই ভাবি। সুতরাং, ওপরের দিকে ব্যাট করতে আমার ভালোই লাগবে। তবে দল যেখানেই চায়, আমি সেখানে ব্যাট করতে পেরেও খুশি। যদি সুযোগের জন্য অপেক্ষা করতে হয়, সেটাই করব।’ ডেইলি মেইল।
