
অবশেষে ইউরোপসেরার মুকুট পরল আর্সেনাল। এই মৌসুমে নয়, দুই মৌসুম আগেই ইউরোপের সেরা হয়েছে তারা। ভাবছেন মজা করা হচ্ছে? না, মোটেও মজা করা হচ্ছে না লন্ডনের ক্লাবটিকে নিয়ে। ইউরোপের সব কটি ক্লাবের মধ্যে ২০১৪-১৫ মৌসুমে বিক্রিবাট্টায় সেরা হয়েছে আর্সেনাল।ইংলিশ ফুটবলে অন্যতম বড় দল হলেও ইউরোপিয়ান ফুটবলে কখনোই আশানুরূপ ফল করে না আর্সেনাল। কখনো চ্যাম্পিয়নস লিগ কিংবা ইউরোপা লিগ জেতেনি দলটি। তবে তাতে সমর্থকদের ভালোবাসা কমেনি এক রত্তি। প্রতি মৌসুমেই তাঁরা আশায় বুক বাঁধেন প্রিয় ক্লাবকে ঘিরে। আর সেটিরই প্রমাণ পাওয়া গেল নতুন এই সমীক্ষায়।২০১৪-১৫ মৌসুমে ইউরোপের প্রতিটি ক্লাবের আয় নিয়ে সমীক্ষা চালিয়েছে বিখ্যাত আর্থিক পরামর্শদাতা প্রতিষ্ঠান ডেলোয়ট। ওই মৌসুমে ম্যাচের দিন বিভিন্ন দলের টিকিট ও অন্যান্য স্যুভেনির বিক্রির হিসাব দিয়েছে তারা। তাতেই দেখা গেছে, মাঠে সাফল্য–খরায় ভোগা গানাররা পেছনে ফেলে দিয়েছেন রিয়াল মাদ্রিদ, বার্সেলোনা কিংবা ম্যানচেস্টার ইউনাইটেডের মতো ক্লাবগুলোকে। ২০১৫ সালে ম্যাচের দিনের বিক্রি বাবদ ১৩ কোটি ২০ লাখ ইউরো আয় করেছে আর্সেনাল। বাংলাদেশের মূল্যমানে যা ১১৫৮ কোটি ৩৭ লাখ টাকা!এ তালিকার ২ নম্বরে আছে রিয়াল মাদ্রিদ। ২০১৪-১৫ মৌসুমে রিয়াল–সমর্থকেরা খরচ করেছেন ১২ কোটি ৯৮ লাখ ইউরো (১ হাজার ১৩৯ কোটি ৭ লাখ টাকা)। সে তুলনায় খানিকটা পিছিয়ে ৩ ও ৪ নম্বরে থাকা বার্সেলোনা ও ইউনাইটেড। বার্সেলোনার আয় ১১ কোটি ৬৯ লাখ ইউরো, আর ইউনাইটেডের প্রাপ্তি ১১ কোটি ৪০ লাখ ইউরো।তবে পঞ্চম স্থানে থাকা চেলসি এই দলগুলোর চেয়ে অনেকটাই পিছিয়ে। ‘ব্লুজ’–সমর্থকেরা খরচ করেছেন মাত্র ৯ কোটি ৩১ লাখ ইউরো!
