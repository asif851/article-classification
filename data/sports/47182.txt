
আফগানিস্তান আবারও বাংলাদেশকে হারানোর স্বপ্ন দেখছে। টি-টোয়েন্টি বিশ্বকাপে তাদের প্রাথমিক লক্ষ্য বাংলাদেশকে হারিয়ে দ্বিতীয় রাউন্ডে যাওয়া। আর এটি অসম্ভব নয় বলে মনে করছেন অধিনায়ক মোহাম্মদ নবী।‘বাংলাদেশকে সদ্য এশিয়া কাপে আমরা হারিয়েছি। ওই একটি জয়ের পর আমাদের ছেলেরা বেশ উজ্জীবিত। ইনশাআল্লাহ আমরা আবারও হারাব। কারণ দ্বিতীয় রাউন্ডে যেতে তারাই আমাদের বড় বাধা’—বললেন নবী।এশিয়া কাপ থেকে বিদায়ের পর চট্টগ্রামে ঘাঁটি গেড়ে অনুশীলন করে যাচ্ছে আফগানিস্তান। উদ্দেশ্য বাংলাদেশের কন্ডিশনের সঙ্গে আরও বেশি করে মানিয়ে নেওয়া। অবশ্য ১৬ মার্চ টি-টোয়েন্টি বিশ্বকাপের উদ্বোধনী ম্যাচটি হবে ঢাকাতেই।আজ সোমবার সকালে নগরের হোটেল পেনিনসুলায় সাংবাদিকদের মুখোমুখি হয়েছিলেন আফগান অধিনায়ক। সেখানেই দলের শক্তি ও সামর্থ সম্পর্কের দিকটি তুলে ধরেন নবী। চট্টগ্রাম জহুর আহমেদ চৌধুরী স্টেডিয়ামে নেদারল্যান্ডের সঙ্গে ১২ মার্চ প্রথম প্রস্তুতি ম্যাচ খেলবে দলটি।শুধু নবী নয়, আফগান অলরাউন্ডার সামিউল্লাহ শেনওয়ারি ও উইকেটকিপার-ব্যাটসম্যান আহমেদ শেহজাদও বাংলাদেশের বিপক্ষে ম্যাচটিকে পাখির চোখ করেছেন। শেনওয়ারি বেশ প্রত্যয় নিয়ে বললেন, ‘আমাদের দলের দশ জনই ব্যাটিং করতে পারে। আমাদের সামর্থ্য রয়েছে বাংলাদেশকে হারানোর। তাদের হারিয়েই আমরা দ্বিতীয় রাউন্ডে যাব।’অবস্থা এখন এমন জায়গায় পৌঁছেছে, ‘বাংলাদেশ ভালো দল’, ‘বাংলাদেশকে হালকা করে নিলে চলবে না’ জাতীয় মন্তব্য এখন আফগানিস্তানের ক্রিকেটাররাও করছেন! খুলনার হয়ে গত বিপিএলে খেলা শেনওয়ারি যেমন বললেন, ‘বাংলাদেশ ভাল দল। অনেকদিন ধরে খেলছে। আমাদের দলকে হেলাফেলা করা যাবে না। তবে আমরা সদ্যই তাদের হারিয়েছি।’
