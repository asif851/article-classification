
আশা ছিল চা বিরতির পরই ফিল্ডিংয়ে নামতে পারবেন ইমরুল কায়েস। কিন্তু ব্যথা না কমায় এখনো মানগাউং ওভালের ড্রেসিংরুমে তিনি। চলছে বরফ চিকিৎসা। আজ আর ফিল্ডিংয়ে নামা হবে না ইমরুলের।মোস্তাফিজুর রহমানের বল মার্করামের ব্যাট ছুঁয়ে গিয়েছিল স্লিপের দিকে। ফিল্ডার ইমরুল ডাইভের মতো দিলেন। কিন্তু বল তাঁর একটু সামনে পড়ে আঘাত করল হাঁটুতে। ব্যথায় মাটিতে লুটিয়ে পড়েন ইমরুল। মেডিকেল কিট ব্যাগ নিয়ে মাঠে দৌড়ে আসেন বাংলাদেশ দলের ফিজিও।বাংলাদেশ শিবিরে তখন চরম দুশ্চিন্তা। তামিম ইকবালের পর তবে কি ইমরুলও! ফিজিওর কাঁধে ভর দিয়ে তাঁর মাঠ ছাড়ার দৃশ্য চিন্তাটা আরও বাড়িয়ে দিচ্ছিল। দলের ম্যানেজার মিনহাজুল আবেদীন জানিয়েছিলেন, হয়তো চা বিরতির পর ফিল্ডিংয়ে নামতে পারেন তিনি। কিন্তু ব্যথা না কমায় সেটা সম্ভব হয়নি। আজ তাই আর ফিল্ডিংয়ে দেখা যাবে না বাংলাদেশ ওপেনারকে।প্রথম টেস্টের প্রথম ইনিংসে এ রকম পরিস্থিতিতে পড়েই পরে পাঁচ নম্বরে ব্যাট করতে হয়েছিল তামিম ইকবালকে। শেষে তো চোট তাঁকে ছিটকে দিল টেস্ট সিরিজ থেকেই। ইমরুলের ব্যাপারে এখনই সে রকম কিছু বলা যাচ্ছে না।
 
