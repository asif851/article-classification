
ওয়েস্ট ইন্ডিজ না কলকাতা নাইট রাইডার্স? টেস্ট ক্রিকেট না চ্যাম্পিয়নস লিগ টি-টোয়েন্টি? দুটি প্রশ্নের উত্তরেই দ্বিতীয়টিকে বেছে নিলেন সুনীল নারাইন। নারাইনের মতো ওয়েস্ট ইন্ডিজের হয়ে টেস্ট খেলার চেয়ে নাইট রাইডার্সের হয়ে চ্যাম্পিয়নস লিগ খেলাটাকেই বেছে নিয়েছেন অলরাউন্ডার আন্দ্রে রাসেলও। আর এই দুজনকে ছাড়াই পরশু বাংলাদেশের বিপক্ষে টেস্ট সিরিজের জন্য ১৩ সদস্যের দল ঘোষণা করেছে ওয়েস্ট ইন্ডিজ। দায়িত্ব নেওয়ার পর ক্লাইভ লয়েডের নেতৃত্বাধীন ডব্লুআইসিবি নির্বাচক দলের এটাই প্রথম দল ঘোষণা। দল ঘোষণার সময় অবশ্য নারাইন-রাসেলের নাম উল্লেখ করা হয়নি। শুধু বলা হয়েছে, দুজন খেলোয়াড় চ্যাম্পিয়নস লিগকে বেছে নিয়েছেন।নারাইন-রাসেল ওয়েস্ট ইন্ডিজের সর্বশেষ টেস্ট দলেও ছিলেন না। নিউজিল্যান্ড সিরিজের ওই দল থেকে বাদ পড়েছেন শুধু রিজার্ভ ব্যাটসম্যান লিওন জনসন। ২৬ বছর বয়সী অফ স্পিনার নারাইন আইপিএলকে প্রাধান্য দিয়ে টেস্ট খেলার সুযোগ হারান গত জুনেও। আইপিএলের ফাইনাল খেলার জন্য বেঁধে দেওয়া সময়ে প্রস্তুতি ক্যাম্পে যোগ না দেওয়ায় দলে নেওয়া হয়নি তাঁকে। তবে এবারের ঘটনা ভবিষ্যতে ওয়েস্ট ইন্ডিজ দলে আসতে কোনো সমস্যা করবে না বলেই কাল নারাইন-রাসেলকে আশ্বস্ত করেছে ডব্লুআইসিবি।
৫ সেপ্টেম্বর সেন্ট ভিনসেন্টে শুরু হচ্ছে দুই ম্যাচ সিরিজের প্রথমটি। চ্যাম্পিয়নস লিগ শুরু হবে ১৩ সেপ্টেম্বর। ওই দিনই দ্বিতীয় টেস্ট শুরু হবে সেন্ট লুসিয়ায়। তথ্যসূত্র: আইএএনএস, ক্রিকইনফো।
ওয়েস্ট ইন্ডিজ টেস্ট দল
দিনেশ রামদিন (অধিনায়ক), ক্রিস গেইল, ক্রেগ ব্রাফেট, কার্ক এডওয়ার্ডস, ড্যারেন ব্রাভো, শিবনারায়ণ চন্দরপল, জার্মেইন ব্ল্যাকউড, কেমার রোচ, জেরোম টেলর, জেসন হোল্ডার, শ্যানন গ্যাব্রিয়েল, সুলেমান বেন, শেন শিলিংফোর্ড।
টেস্ট সূচি
১ম টেস্ট
৫-৯ সেপ্টেম্বর, সেন্ট ভিনসেন্ট
২য় টেস্ট
১৩-১৭ সেপ্টেম্বর
সেন্ট লুসিয়া
