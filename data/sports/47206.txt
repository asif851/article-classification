
ফ্রান্সের নিস শহরে ট্রাক হামলা চালিয়ে রক্তে হোলি খেলেছে এক সন্ত্রাসী। এই ঘটনা আরও একবার নাড়িয়ে দিয়েছে গোটা বিশ্বকে। অনেক দেশই নিরাপত্তা নিয়ে উদ্বিগ্ন। এই মুহূর্তে সবচেয়ে বড় উদ্বেগটা সম্ভবত ব্রাজিলেরই। আগামী মাসেই ব্রাজিলের রিও ডি জেনিরোতে হতে যাচ্ছে বৈশ্বিক ক্রীড়ার সবচেয়ে বড় আসর অলিম্পিক। নিসের হামলার পর তাই অলিম্পিকের নিরাপত্তা নিয়ে জরুরি বৈঠক করেছেন ব্রাজিলের অন্তর্বর্তীকালীন প্রেসিডেন্ট মাইকেল টেমার। নির্দেশ দিয়েছেন অলিম্পিকের জন্য নিরাপত্তাব্যবস্থা আরও জোরদার করার।
পরশু ওই বৈঠকের পর ব্রাজিলের গোয়েন্দা সংস্থার প্রধান সার্জিও এতচেগোয়েন জানিয়েছেন, রিও অলিম্পিক সামনে রেখে পুরো নিরাপত্তাব্যবস্থাই ঢেলে সাজানো হচ্ছে। ব্রাজিল সরকারের পক্ষ থেকে আগেই জানানো হয়েছিল, ৫ থেকে ২১ আগস্ট পর্যন্ত হতে যাওয়া অলিম্পিকের জন্য তারা ৮৫ হাজার পুলিশ ও নিরাপত্তাকর্মী নিয়োজিত করবে, যা ২০১২ লন্ডন অলিম্পিকের দ্বিগুণ। নিস হামলার পর সেটাকে আরও বাড়ানোর প্রক্রিয়া শুরু হয়েছে। পরশু সংবাদ সম্মেলনে এতচেগোয়েন বলেছেন, ‘আমরা নিরাপত্তাব্যবস্থা আরও বাড়ানোর উদ্যোগ নিয়েছি।’ নিস হামলার বিষয়ে আরও বিস্তারিত জানতে ফ্রান্সের গোয়েন্দা সংস্থার সঙ্গে বৈঠক করবেন এতচেগোয়েন।
নিরাপত্তাব্যবস্থা নিয়ে উদ্বিগ্ন ব্রাজিলের প্রতিরক্ষামন্ত্রী রাউল জুংম্যানও। তবে আশ্বস্ত করেছেন, ‘এই উদ্বেগের কারণে আমরা চেক পয়েন্ট ও নিরাপত্তাপ্রহরী আরও বাড়াব।’ বিশ্বের ১০৬টি দেশ অলিম্পিকে নিরাপত্তা প্রতিনিধি পাঠাচ্ছে জানিয়ে জুংম্যান দাবি করেছেন, ‘এখন পর্যন্ত কোনো দেশ নির্দিষ্ট করে কোনো সন্ত্রাসী হামলার ঝুঁকির ব্যাপারে আমাদের সতর্কবার্তা দেয়নি।’ 
