
লটারিতে ‘প্রথম পুরস্কার’ জিতে শাইনপুকুর ক্রিকেট ক্লাব ভীষণ খুশি। ঢাকা প্রিমিয়ার লিগে আজ ‘প্লেয়ার বাই চয়েজের’ প্রথম ডাকের সুযোগ পেয়েই তাঁরা দলে ভিড়িয়েছেন মাশরাফি বিন মুর্তজাকে। যাকে বলে ছোট দলে বড় তারকা! কিন্তু মাশরাফি আদৌ শাইনপুকুরে থাকবেন?
গত বছর প্রথম বিভাগ ক্রিকেট চ্যাম্পিয়ন হয়ে প্রিমিয়ার লিগে উত্তরণ হয়েছে শাইনপুকুরের। প্রিমিয়ার লিগে অনভিজ্ঞ, তারুণ্যনির্ভর এই দলের ‘আইকন’ এবার মাশরাফি। গুঞ্জন রয়েছে শেষ পর্যন্ত শাইনপুকুরে হয়তো থাকবেন না বাংলাদেশ ওয়ানডে অধিনায়ক। তিনি চলে যেতে পারেন আবাহনীতে। ক্রিকেট কমিটি অব ঢাকা মেট্রোপলিটন (সিসিডিএম) জানিয়েছে, নিয়ম অনুযায়ী মাশরাফির দল বদলে কোনো বাধা নেই।
সিসিডিএমের নিয়ম হচ্ছে, লিগ শুরুর আগ পর্যন্ত খেলোয়াড় ও ক্লাবের সমঝোতায় প্রতিটি দল একজন খেলোয়াড় ছাড়তে পারে, দুজন খেলোয়াড় নিতে পারে। আবাহনী ও শাইনপুকুর দুটিই বেক্সিমকো ফার্মার মালিকানাধীন ক্লাব। সমঝোতা করতে দুই ক্লাবের কোনো জটিলতা নেই। আর মাশরাফি নিজেও যদি চান তাহলে দল বদল কঠিন কিছু নয়। এবং শেষ পর্যন্ত এটিই হতে পারে।
খেলাঘরের আইকন এনামুল হকের দলবদলের কথাও শোনা যাচ্ছে। তবে তামিম ইকবালকে কলাবাগান ক্রীড়াচক্র ছেড়ে দিতে পারে বলে যে গুঞ্জন উঠেছে, সেটি উড়িয়ে দিয়েছে ক্লাব কর্তৃপক্ষ।
