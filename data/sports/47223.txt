
ভারতের এক নম্বর উইকেটকিপার তিনি। মহেন্দ্র সিং ধোনি টেস্ট ক্রিকেট থেকে অবসরে যাওয়ার পর ভারতীয় টেস্ট দলে জায়গাটা পাকাই হয়ে গিয়েছিল। কিন্তু ইংল্যান্ডের বিপক্ষে টেস্ট সিরিজে চোটের কারণে অবস্থানটা একটু নড়বড়ে করে ফেলেছেন বাংলার ঋদ্ধিমান সাহা। কারণ পার্থিব প্যাটেল। ৮ বছর জাতীয় দলে ফিরে পার্থিবের পারফরম্যান্স ঋদ্ধির ওপর চাপ বাড়িয়ে দিয়েছে।
তবে ঋদ্ধিমানকে এখনো অপরিহার্য মনে করেন ভারতীয় নির্বাচক এমএসকে প্রসাদ। বাংলাদেশের বিপক্ষে একমাত্র টেস্টেই ভারতীয় দলে ফিরছেন তিনি। দলে তাঁর প্রতিদ্বন্দ্বী পার্থিবও থাকছেন বাংলাদেশের বিপক্ষে। ইংল্যান্ডের বিপক্ষে দুটি হাফ সেঞ্চুরি আর রঞ্জি ট্রফির দুর্দান্ত পারফরম্যান্স পার্থিবকে উপেক্ষা করার কোনো সুযোগই রাখেনি। আগামীকাল বুধবারই বাংলাদেশের বিপক্ষে একমাত্র টেস্টের জন্য ভারতীয় দল ঘোষণা করার কথা। আগামী ৯ ফেব্রুয়ারি হায়দরাবাদে শুরু হবে এই টেস্ট। ২০০০ সালে টেস্ট মর্যাদা পাওয়ার পর এই প্রথমবারের মতো ভারতের মাটিতে টেস্ট খেলবে বাংলাদেশ।বাংলাদেশের বিপক্ষে কেমন হবে ভারতীয় দল। ইংল্যান্ডের বিপক্ষে সিরিজে খেলা দলটির বেশির ভাগ খেলোয়াড়ই থাকছেন বাংলাদেশের বিপক্ষে—লোকেশ রাহুল, চেতেশ্বর পূজারা ও চেন্নাই টেস্টের ট্রিপল সেঞ্চুরিয়ান করুণ নায়ার। থাকছেন বিরাট কোহলি, রবিচন্দ্রন অশ্বিন, ভুবনেশ্বর কুমার, অজিঙ্কা রাহানে ও রবীন্দ্র জাদেজাও।চোট কাটিয়ে ফিরছেন ওপেনার মুরালি বিজয় ও জয়ন্ত যাদব। এখনো টেস্ট না খেলা মিডিয়াম পেসার হার্দিক পান্ডিয়ার থাকার সম্ভাবনা আছে বাংলাদেশের বিপক্ষে স্কোয়াডে। সে ক্ষেত্রে তিনি চোটের পুনর্বাসন প্রক্রিয়ার মধ্য দিয়ে যাওয়া মোহাম্মদ শামির জায়গায় আসবেন তিনি। একটি জায়গা নিয়ে জোর লড়াই হবে ইশান্ত শর্মা ও অমিত মিশ্রের মধ্যে।
সম্ভাব্য ভারতীয় দল: বিরাট কোহলি (অধিনায়ক), পার্থিব প্যাটেল, রবিচন্দ্রন অশ্বিন, অজিঙ্কা রাহানে, রবীন্দ্র জাদেজা, উমেশ যাদব, ভুবনেশ্বর কুমার, চেতেশ্বর পূজারা, লোকেশ রাহুল, করুণ নায়ার, মুরালি বিজয়, জয়ন্ত যাদব, ঋদ্ধিমান সাহা, হার্দিক পান্ডিয়া, ইশান্ত শর্মা/অমিত মিশ্র।
