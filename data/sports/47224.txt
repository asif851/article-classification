
হংকংয়ের বিপক্ষে জয় পেলে ইতিহাসের একটা দরজা খুলে যাবে। হারলে বিদায়। স্বাভাবিকভাবেই প্রথমটা চাইবে বাংলাদেশ। আর চাওয়াটাকে আজ মাঠের পারফরম্যান্সে অনুবাদ করতে পারলে প্রথমবারের মতো বাংলাদেশ উঠে যাবে এশিয়ান গেমস ফুটবলের দ্বিতীয় পর্বে। আজকের দিনটি তাই বাংলাদেশের ফুটবলের জন্য হতে পারে স্মরণীয়। বাংলাদেশ সময় দুপুর ২টায় শুরু হবে ‘বাংলাদেশের কিছু পাওয়ার’ এই ম্যাচটি।ঢাকা ছাড়ার আগে দ্বিতীয় রাউন্ড বা শেষ ১৬-তে ওঠার ব্যাপারে অতটা আত্মবিশ্বাসী লাগেনি বাংলাদেশ অনূর্ধ্ব-২৩ ফুটবল দলকে। কিন্তু প্রথম ম্যাচে আফগানিস্তানকে হারিয়ে সুযোগটা এসে গেছে। উজবেকিস্তানের সঙ্গে দ্বিতীয় ম্যাচটি বাংলাদেশ হারবে, এটা অনুমিতই ছিল। সেটাই হলো। তবে স্কোরলাইন ৩-০ রাখতে পেরে বাংলাদেশের খেলোয়াড়েরা মনে করছেন, শেষ ম্যাচে হংকংকে হারানো সম্ভব।অধিনায়ক মামুনুল ইসলামের কণ্ঠে ঝরছে সেই আত্মবিশ্বাস, ‘হংকংকে হারাতে মাঠে ২০০ ভাগ দেব আমরা। জিতলে যেহেতু ইতিহাস, কাজেই এ সুযোগ কাজে লাগানোর সব চেষ্টাই করব।’ ইনচন থেকে ফোনে আরও বলছিলেন, ‘সব খেলোয়াড়ই ম্যাচ নিয়ে উদ্দীপ্ত। হংকং ধরাছোঁয়ার বাইরে কোনো দল নয়। আমরা জয় নিয়েই মাঠ ছাড়তে চাইব।’
সর্বশেষ ফিফা র‌্যাঙ্কিংয়ে হংকং ১৬৪, বাংলাদেশ ১৮১। র‍্যাঙ্কিংয়ের পার্থক্যটা অবশ্য শক্তির ব্যবধান তুলে ধরতে পারছে না। সেটি বুঝতে হলে চোখ রাখতে হবে পরিসংখ্যানে। দুই দেশের সাত সাক্ষাতে হংকংয়ের জয় পাঁচ, বাংলাদেশের এক জয় এবং বাকি ম্যাচটি হয়েছে ড্র। ১৯৭৫ সালে মারদেকা কাপে বাংলাদেশকে ৯-১ গোলে উড়িয়ে দিয়েছিল সে সময়ের ‘বাঘ’ হংকং। বাংলাদেশের একমাত্র গোলটি করেছিলেন কাজী সালাউদ্দিন। বাংলাদেশের সঙ্গে হংকংয়ের শেষ জয়টা গত গুয়াংজু এশিয়াডে, স্কোর ৪-১।
তবে একটু পেছনে তাকালে দেখা যায়, ২০০৭ সালে অলিম্পিক গেমস বাছাইয়ে ঢাকায় বাংলাদেশ ৩-০ গোলে হংকংয়ের কাছে হারলেও ফিরতি ম্যাচে জিতেছে ১-০ গোলে! ২০০৩ সালে এশিয়ান কাপের বাছাই ম্যাচটি ঢাকায় ড্র হয়েছিল ২-২।
সেই জয় আর ড্র আজ বড় প্রেরণা বাংলাদেশের জন্য। তবে হংকং যেভাবে উজবেকিস্তানের সঙ্গে ১-১ ড্র করেছে এবারের এশিয়াডে, আফগানিস্তানকে হারিয়েছে ২-১ গোলে, তাতে বাংলাদেশের কাছ থেকে অনেক সমীহ পাচ্ছে। বাংলাদেশ কোচ লোডভিক ডি ক্রুইফ তো বলে দিয়েছেন, অলৌকিক কিছু না ঘটলে হংকয়ের বিপক্ষে জেতা সম্ভব নয়।
‘হংকং আগের দুটি ম্যাচে দারুণ খেলেছে। সেই ধারাবাহিকতা রাখতে পারলে ওদের বিপক্ষে জেতা কঠিন। আমাদের জয়ের জন্য অলৌকিক কিছু দরকার’—বলেছেন ডি ক্রুইফ। তবে বলতে ভোলেননি, ‘জয়ের জন্য সেরা ফুটবলই খেলতে হবে। ছেলেরা ইতিহাস গড়তে চায়। তবে মাঠে কীভাবে তারা খেলবে সেটার ওপরই নির্ভর করবে সবকিছু।’ অঙ্কের হিসাবে বাংলাদেশ হংকংয়ের সঙ্গে ম্যাচ ড্র রেখেও অবশ্য দ্বিতীয় রাউন্ডে যেতে পারে। কীভাবে? যদি উজবেকিস্তানকে ৬-০ গোলে হারিয়ে ফুটবল-বিশ্বকে বিস্ময় উপহার দেয় আফগানিস্তান!
গ্রুপ ‘বি’র পয়েন্ট তালিকা
                     ম্যাচ  জয়    ড্র    হার    গোল পয়েন্ট
উজবেকিস্তান                ২     ১     ১       ০          ৪/১         ৪
হংকং                       ২     ১     ১      ০         ৩/২         ৪
বাংলাদেশ                   ২     ১    ০        ১          ১/৩         ৩
আফগানিস্তান                ২    ০    ০       ২         ১/৩         ০
