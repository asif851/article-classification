
শান্তিতে নোবেলজয়ী অধ্যাপক ড. মুহাম্মদ ইউনূস ব্রাজিলের রিওতে হতে যাওয়া অলিম্পিক গেমসের মশাল বহন করবেন। আন্তর্জাতিক অলিম্পিক কমিটির প্রেসিডেন্ট টমাস বাখ মনোনীত করেছেন তাঁকে। রিও অলিম্পিকের প্রেরণা বিশ্বব্যাপী ছড়িয়ে দেওয়ার জন্য অধ্যাপক ইউনূসের অংশগ্রহণ চায় আন্তর্জাতিক অলিম্পিক কমিটি। 
এ তথ্য জানিয়ে ইউনূস সেন্টারের পক্ষ থেকে পাঠানো এক প্রেস বিজ্ঞপ্তিতে বলা হয়, গ্রিসের অলিম্পিয়া নগরীতে গত ২১ এপ্রিল ঐতিহ্যবাহী অলিম্পিক মশাল প্রজ্বালনের মাধ্যমে রিও অলিম্পিক মশালের যাত্রা শুরু হয়। ব্রাজিলে অলিম্পিক মশালযাত্রা শুরু হয় ৩ মে রাজধানী ব্রাসিলিয়া থেকে। সারা দেশ ঘোরার পর এ যাত্রা শেষ হবে আগামী শুক্রবার মারাকানা স্টেডিয়ামে অলিম্পিক গেমসের উদ্বোধনী অনুষ্ঠানে। অধ্যাপক ইউনূস বৃহস্পতিবার রিওতে অলিম্পিক মশাল যাত্রার শেষ পর্বে মশাল বহন করবেন। এদিন তিনি আন্তর্জাতিক অলিম্পিক কমিটির সভায় ভাষণ দেবেন। প্রফেসর ইউনূস অ্যাথলেটিকস, সামাজিক ব্যবসা ও টেকসই উন্নয়ন লক্ষ্যগুলো অর্জনে পৃথিবীর নতুন কল্পচিত্র নিয়ে বক্তব্য দেবেন।
