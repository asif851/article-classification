
প্রথমবারের মতো আইসিসির কোনো টুর্নামেন্টের সেমিফাইনাল খেলেছে বাংলাদেশ। তবে সাফল্যটা মাশরাফিদের কাছে পুরোপুরি ব্যাটসম্যানদের হাত ধরেই এসেছে। টুর্নামেন্টের চার ম্যাচে উইকেটপ্রতি ৩৬.৩৯ রান করেছে বাংলাদেশ, যা কিনা আট দলের মধ্যে চতুর্থ সর্বোচ্চ। উল্টো অবস্থা বোলারদের। চার ম্যাচে ১২ উইকেট পেয়েছেন বাংলাদেশের বোলাররা। প্রতি উইকেটের জন্য খরচ হয়েছে ৭৬.৭৫ রান। গড়টা এবারের টুর্নামেন্টে সবচেয়ে বাজে। গত ৭ বছরে বাংলাদেশের সবচেয়ে বাজেও। ১৯৮৬ সালে ওয়ানডে অভিষেকের পর বল হাতে বাংলাদেশ এর চেয়ে বাজে সময় কাটিয়েছে আর মাত্র চারটি সিরিজ বা টুর্নামেন্টে। বাংলাদেশ কমপক্ষে তিন ম্যাচ খেলেছে এমন সিরিজ বা টুর্নামেন্টই শুধু হিসাবে এসেছে।
