
প্রথম টি-টোয়েন্টিতে ৩৯ রানে হারলেও দ্বিতীয় ম্যাচে বেশ ভালোভাবেই ঘুরে দাঁড়িয়েছে স্বাগতিক ইংল্যান্ড। অ্যালেক্স হালেসের বিধ্বংসী ব্যাটিংয়ের পর দারুণ বোলিং করে দলকে ২৭ রানের জয় এনে দিয়েছেন ইংলিশ পেসার জেড ডার্নব্যাচ। এর ফলে ১-১ ব্যবধানের সমতা নিয়েই শেষ হলো এই টি-টোয়েন্টি সিরিজ।জয়ের জন্য ১৯৫ রানের লক্ষ্যে ব্যাট করতে নেমে ৯ উইকেট হারিয়ে অস্ট্রেলিয়ার ইনিংস শেষ হয়েছে ১৬৮ রানে। ডেভিড ওয়ার্নারের ৪২ বলে ৫৩ রানের ইনিংসটিই ছিল অস্ট্রেলিয়ার একমাত্র প্রতিরোধ। পরবর্তী সময় অধিনায়ক জর্জ বেইলির ২৩ ও গ্লেন ম্যাক্সওয়েলের ২৭ রানের ইনিংস দুটি হারের ব্যবধানই শুধু কমাতে পেরেছে। ইংল্যান্ডের পক্ষে দারুণ বোলিং করেছেন ডার্নব্যাচ। চার ওভার বল করে মাত্র ২৩ রানের বিনিময়ে তিনটি উইকেট তুলে নিয়েছেন এই ডানহাতি পেসার।এর আগে টসে হেরে ব্যাট করতে নেমে শুরুটা খুব ভালোভাবেই করেছিল ইংল্যান্ড। উদ্বোধনী জুটিতেই ১১১ রান যোগ করে দলকে বড় সংগ্রহের ভিত্তি গড়ে দিয়েছিলেন মাইকেল লাম্ব ও হালেস। ২৭ বলে ৪৩ রানের ঝোড়ো ইনিংস খেলে সাজঘরে ফিরেছেন লাম্ব। হালেস অবশ্য ছিলেন আরও বিধ্বংসী। ৬১ বলে ৯৪ রানের ম্যাচজেতানো ইনিংস এসেছে এই ডানহাতির ব্যাট থেকে। ম্যাচসেরার পুরস্কারটাও উঠেছে হালেসের হাতে।আগামী ৬ সেপ্টেম্বর থেকে পাঁচ ম্যাচের ওয়ানডে সিরিজে মুখোমুখি হবে ইংল্যান্ড ও অস্ট্রেলিয়া।
