
 
একবার যে ভুল হয়ে গেছে, সেটা বারবার করতে চান না লিওনেল মেসি। ২০০৭ থেকে ২০০৯ সাল পর্যন্ত কর ফাঁকির যে অভিযোগ উঠেছে, তেমনটা যেন ভবিষ্যতে আর না হয়, সে জন্য অগ্রিম ব্যবস্থা নিয়েছেন আর্জেন্টাইন তারকা। ২০১০ ও ২০১১ সালের দেওয়া আয়কর রিটার্নের হিসাব সংশোধন করে ১০২ কোটি ২৯ লাখ টাকা কর দিয়েছেন স্পেনের আয়কর বিভাগকে। স্প্যানিশ পত্রিকা ‘লা ভ্যানগার্ডিয়া’ দিয়েছে এই খবর।এই মাসের শুরুতে কর ফাঁকির অভিযোগ ওঠার পর বারবারই নিজেকে নির্দোষ দাবি করেছিলেন মেসি। তাঁকে জোর সমর্থন দিয়েছিলেন বার্সেলোনার সাবেক ও বর্তমান দুই প্রেসিডেন্ট জন লোপার্তা ও সান্দ্রো রসেল। তার পরও স্পেনের আয়কর বিভাগের হাত থেকে নিস্তার মেলেনি। পেয়েছেন আদালতের সমন। আগামী ১৭ সেপ্টেম্বর আদালতে হাজির হওয়ার কথা মেসি ও তাঁর বাবার। ২০০৭ থেকে ২০০৯ সাল পর্যন্ত ছবি-স্বত্ব থেকে যে অর্থ আয় করেছেন, সেটার ওপরেই কর ফাঁকি দিয়েছিলেন বলে অভিযোগ উঠেছে। এবার মেসি ২০১০ ও ২০১১ সালের ছবি-স্বত্ব থেকে প্রাপ্ত অর্থের কর একেবারে পরিশোধ করে দিলেন।
বিশ্বের বাঘা বাঘা ডিফেন্ডার আর গোলরক্ষককে ফাঁকি দিলেও স্পেনের কর বিভাগের কর্তাদের ফাঁকি দেওয়া মেসির কম্মো নয়। এরা রীতিমতো দুঁদে কর্মকর্তা। গত বছর লুইস ফিগোকেও ১৯৯৭-৯৯ সালের ছবি-স্বত্বের বকেয়া কর পরিশোধ করতে বাধ্য করা হয়েছিল। ২৫ কোটি টাকা বেরিয়ে গেছে বার্সা ও রিয়ালের সাবেক তারকার পকেট থেকে।
