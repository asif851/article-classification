
 
ফাইনালের আগেই ‘ফাইনাল’ জিতে ফ্রেঞ্চ ওপেনের চূড়ান্ত মঞ্চে রাফায়েল নাদাল। নোভাক জোকোভিচের বিপক্ষে মহাকাব্যিক সেমিফাইনালে জিতে অষ্টমবারের মতো রোলাঁ গারোঁর শিরোপাটা নিজের করে নেওয়ার অনেকটাই কাছাকাছি পৌঁছে গেছেন তিনি। আগামীকাল রোববারের ফাইনালটা হতে যাচ্ছে ‘অল স্প্যানিশ’, যাতে নাদালের প্রতিদ্বন্দ্বী স্বদেশি ডেভিড ফেরার। আর এই ম্যাচটা জিতলেই ইতিহাসের পাতায় অমরত্ব নিশ্চিত হয়ে যাবে ‘রাফা’র।মাটির কোর্টের সম্রাট নাদালের নামের পাশে আছে সাত-সাতটি ফ্রেঞ্চ ওপেন শিরোপা। গতবারই শিরোপা জিতে টপকেছেন বিয়ন বোর্গের ছয়বার শিরোপা জেতার রেকর্ড। এবার জিতলে অষ্টমবারের মতো রোলাঁ গারোঁর শিরোপা উঠবে তাঁর হাতে। টেনিস ইতিহাসে কোনো একটি গ্র্যান্ড স্লাম সবচেয়ে বেশিবার জেতার রেকর্ড হয়ে যাবে এটি। নাদাল যেমন সাতবার ফ্রেঞ্চ ওপেন জিতেছেন, তেমনি উইম্বলডনের শিরোপাও সাতবার করে হাতে তুলেছেন পিট সাম্প্রাস ও রজার ফেদেরার।
কাল শিরোপা জিতলে সেটি হবে নাদালের দ্বাদশ গ্র্যান্ড স্লাম শিরোপাও। সবচেয়ে বেশি গ্র্যান্ড স্লাম বিজয়ীর তালিকায় তিনে উঠে যাবেন নাদাল। সামনে থাকবে কেবল ফেদেরার (১৭টি) ও সাম্প্রাস (১৪টি)।
কাল জোকোভিচের বিপক্ষে চার ঘণ্টা ৩৭ মিনিটের এক ম্যারাথন লড়াই জিততে হয়েছে তাঁকে। ৬-৪, ৩-৬, ৬-১, ৬-৭ (৩/৭), ৯-৭ গেমের সেই জয় ইনজুরি থেকে ফেরা নাদালকে ফাইনালের জন্য কিছুটা পেছনে ঠেলে দিল কি না—এমন প্রশ্নও তাই উঠছে। তবে নাদাল জানালেন, এ ধরনের লড়াই-ই বেশি উপভোগ করেন তিনি, ‘এমনই একটা খেলায় ২০১২ সালে নোভাক জিতেছিল। এবার আমি জিতলাম। এ জন্যই খেলাটা এত সুন্দর।’
মাঝখানে সাত মাস মাঠের বাইরে ছিলেন। ফেব্রুয়ারিতে ফেরার পর থেকেই দিনে দিনে সেই অপ্রতিরোধ্য চেহারাটা বেরিয়ে আসছে নাদালের। ফিরে আসার পর ৪৪ ম্যাচের ৪২টিতে জিতেছেন। গত পাঁচ মাসে শিরোপা জিতেছেন ছয়টি। তবে হাঁটুর চোটটা তিনি ভুলে যেতে চান মনে-প্রাণে। চোটে ভোগার ওই সাত মাসকে ‘বাজে সময়’ হিসেবে উল্লেখ করে নাদাল বলেন, ‘এই সময়ে অলিম্পিক, ইউএস ও অস্ট্রেলিয়ান ওপেন খেলতে পারিনি আমি। সময়টা ছিল আমার জন্য খুব কষ্টের।’
নাদালের প্রতিদ্বন্দ্বী ডেভিড ফেরার অবশ্য ফাইনালে উঠেছেন কিছুটা ভাগ্যের জোরে। অ্যান্ডি মারে চোটে আক্রান্ত হয়ে প্রতিযোগিতা থেকে নাম প্রত্যাহার করে নেওয়ায় তাঁকে মুখোমুখি হতে হয়নি রজার ফেদেরারেরও। ফেদেরার আগেই জো-উইলফ্রায়েড সোঙ্গার কাছে হেরে যাওয়ায় ফেরারের পথটা সুগম হয়। কাল সেমিতেও ফরাসি তারকা সোঙ্গার বিপক্ষে ফেরার জিতেছেন সহজেই (৬-১, ৭-৬,(৭/৩), ৬-২)।
এখন পর্যন্ত গ্র্যান্ড স্লামের স্বাদ না-পাওয়া ফেরারের জন্য আগামীকালের ফাইনালে অপেক্ষা করছে বিরাট চ্যালেঞ্জ। দুজনের মুখোমুখি লড়াইয়ের পাল্লাটা নাদালের দিকে হেলে আছে ১৯-৪ ব্যবধানে। এ বছরই ফেরার নাদালের কাছে হেরেছেন তিনবার। সব মিলিয়ে রোলাঁ গারোঁর ফাইনালের ফেভারিট কে, সেটি না বলে দিলেও চলছে।
তবে নাদাল ফেভারিট হলেও হাল ছেড়ে দেবেন না ফেরার। ফাইনালে তিনি প্রত্যয় ব্যক্ত করেছেন দুর্দান্ত লড়াইয়ের। রাফায়েল নাদালকে ক্লে-কোর্টে হারানো যে অনেক কঠিন, সেটি মেনে নিয়ে ফেরার বলেছেন, ‘নাদালকে হারাতে নিজের সেরা খেলাটাই খেলতে হবে।’
আপাতত স্বপ্ন দেখতে চান তিনি। ফ্রেঞ্চ ওপেনের ফাইনালে উঠে সেই স্বপ্নের পথে এগিয়েছেন ফেরার। এখন নাদালকে হারিয়ে রোববার সেই স্বপ্নের পূর্ণতা দিতে চান ফেরার, যদিও কাজটা কঠিন বলেই জানেন। ওয়েবসাইট।
