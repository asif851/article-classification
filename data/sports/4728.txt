
তাসকিন আহমেদ কিংবা আরাফাত সানি তো নতুন করে ক্রিকেট খেলছেন না। এমনও নয় এই দুজন বোলিং অ্যাকশনে বড় পরিবর্তন এনেছেন এই বিশ্বকাপে। তাঁদের অ্যাকশনে যদি সমস্যা থেকেই থাকে, আরও আগে কেন সতর্ক করে দেওয়া হলো না? রিপোর্ট করা হলো না? কেন বিশ্বকাপের মাঝপথে এই সিদ্ধান্ত? বিশ্বকাপের মতো বড় টুর্নামেন্টে এক দলের দুই খেলোয়াড় কবে নিষিদ্ধ হয়েছে? এটা তো বাংলাদেশ দলের জন্যও বড় ধাক্কা, যে ধাক্কা কোনো দলের পক্ষেই সামলে নেওয়া কঠিন, আদৌ সম্ভব কি না, সেই প্রশ্নও আছে।বিশ্বকাপের মাঝপথে দুই বোলা​রকে পরীক্ষাগারে তোলা নিয়ে প্রশ্ন তুলেছিলেন বাংলাদেশ কোচ চন্ডিকা হাথুরুসিংহে। এই প্রশ্ন বাংলাদেশ সমর্থকদেরও। এবার ইয়ান চ্যাপেলের মতো ক্রিকেট কিংবদন্তিও একই প্রশ্ন তুললেন।ইএসপিএনক্রিকইনফোকে চ্যাপেল বলেছেন, ‘আমি এর পেছনের যুক্তিটা কিছুতেই বুঝতে পারছি না। তাদেরকে যদি নিষিদ্ধই করা এতই দরকার ছিল, সেটা এই টুর্নামেন্টের আগেই আইসিসি করতে পারত। একটা টুর্নামেন্ট চলার মাঝপথে কোনো দলের খেলোয়াড় ছেঁটে ফেলা খুবই রূঢ় সিদ্ধান্ত। আমি সত্যিই এর পেছনের যুক্তিটা বুঝছি না।’অনেকের চোখেই ক্রিকেটের সর্বকালের অন্যতম সেরা এই অধিনায়ক তাঁর সমর্থন জানিয়েছেন বাংলাদেশের প্রতি, ‘স্বাভাবিকভাবেই আমার সহানুভূতিটা বাংলাদেশের প্রতি। আশা করব ওরা এই ধাক্কা সামলে উঠতে পারবে। আমার ধারণা ওরা এরই মধ্যে বিকল্প ঠিক করে ফেলেছে। কিন্তু তারপরও আপনি যখন টুর্নামেন্টের মাঝপথে দলের সেরা দুই বোলারকেই হারিয়ে ফেলবেন, এটা সামলে নেওয়া অনেক কঠিন।’
