
দ্বিতীয় ইনিংসে ঘুরে দাঁড়িয়েছে শ্রীলংকা। চোয়াল শক্ত করে লড়লেন কুশল মেন্ডিস আর দিমুথ করুনারত্নে। কিন্তু এই লড়াই যে চালিয়ে যেতে হবে আরও দুটি দিন। দিন শেষে ২ উইকেটে ২০৯ রান তুলেছে শ্রীলঙ্কা। এখনো ঘাটতি ২৩০ রানের।
১৮৩ রানে অলআউট হয়ে ফলোঅনে নেমেছে শ্রীলঙ্কা। দ্বিতীয় ইনিংসেও বেশ দ্রুত ফিরেছেনউপুল থারাঙ্গা। তবে মেন্ডিস আর করুনারত্নে ১৯১ রানের জুটি গড়ে পাল্টা চ্যালেঞ্জ জানিয়েছেন ভারতীয় বোলারদের। দিন শেষে করুনারত্নে দাঁড়িয়ে আছেন সেঞ্চুরি থেকে ৮ রান দূরে (৯২)। আর আউট হওয়ার আগে মেন্ডিস করেছেন ১১০ রান। রীতিমতো ওয়ানডে মেজাজে ব্যাট করেছেন মেন্ডিস। আশির ওপর স্ট্রাইক রেট, ১৭ বাউন্ডারিতে তাঁর ক্যারিয়ারের তৃতীয় সেঞ্চুরি তুলে নিয়েছেন ১২০ বলে। শেষ সেশনে পান্ডিয়ার বলে আউট হয়েছেন উইকেটের পেছনে ক্যাচ দিয়ে। উল্টো দিকে করুনারত্নে খেলেছেন একেবারে টেস্টের মেজাজে। মেন্ডিস যখন জাদেজাকে তুলাধোনা করছিলেন, সে সময়ই ধৈর্যের প্রতিমূর্তি ছিলেন তিনি। ষষ্ঠ টেস্ট সেঞ্চুরির অপেক্ষায় তিনি। মেন্ডিস আউট হলে শেষ কয়েকটি ওভার কাটিয়ে দিয়েছেন পুষ্পকুমারাকে সঙ্গী করে।বিপদের আঁচ পাওয়া যাচ্ছে উইকেটে। শেষ দুই ওভারে ব্যাটসম্যানদের নাচিয়ে ছেড়েছেন জাদেজা। এমনিতেই প্রথম ইনিংসেই একটি রেকর্ড গড়েছেন। ভারতীয় বোলারদের মধ্যে দ্বিতীয় দ্রুততম সময়ে দেড় শ উইকেট তুলে তেতে আছেন তিনি। কাল টেস্টের চতুর্থ দিনে ভাঙা পিচে হয়তো আরও ভয়ংকর হয়ে উঠবেন জাদেজা-অশ্বিনরা। সূত্র: সনি সিক্স।
