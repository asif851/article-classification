
নীল স্যুট, জেল দিয়ে যত্ন করে আঁচড়ানো চুলের রোনালদো বসে আছেন গ্যালারির প্রথম সারিতে। পাশে নতুন বান্ধবী জর্জিনা রদ্রিগেজ। উৎসুক চোখে রোনালদো তাকিয়ে আছেন মঞ্চের দিকে। যেখানে মাইক্রোফোনের সামনে ফিফা সভাপতি জিয়ান্নি ইনফান্তিনো। হাতে বন্ধ খাম। যে খামের মধ্যে ২০১৬ সালে ফিফার বর্ষসেরা পুরুষ খেলোয়াড়ের নাম।রোনালদো-জর্জিনার পাশেই বসা আঁতোয়ান গ্রিজমানও। চোখেমুখে একটু দুশ্চিন্তা। মনোনয়ন পাওয়া সেরা তিন খেলোয়াড়ের অন্যজন লিওনেল মেসি অবশ্য রাতে জুরিখে ছিলেনই না। ক্যামেরা তাই ঘোরাফেরা করছিল রোনালদো আর গ্রিজমানের ওপরই। খুব বেশি নাটক করলেন না ইনফান্তিনো। খাম খুলে একটু দম নিয়েই ঘোষণা করলেন নামটা—ক্রিস্টিয়ানো রোনালদো।অনুমিতই ছিল। রিয়ালের হয়ে চ্যাম্পিয়নস লিগ, পর্তুগালের হয়ে ইউরো জিতেছেন গত বছর। ক্লাব ও দেশের হয়ে ৫৭ ম্যাচে ৫৫টি গোল করেছেন, করিয়েছেন ১৭টি। গত মাসে ব্যালন ডি’অর জেতার পরই বোঝা যাচ্ছিল, ফিফার সেরাও রোনালদোই হতে যাচ্ছেন। ব্যালন ডি’অরের মতো এখানেও মেসি দ্বিতীয়, তৃতীয় গ্রিজমান।ফ্রান্স ফুটবলের সঙ্গে বিচ্ছেদের পর পুরোনো বর্ষসেরা পুরস্কারটাকেই ফিফা নতুন রূপে শুরু করেছে। ট্রফিটাও বানানো হয়েছে নতুন করে। ইনফান্তিনোর হাত থেকে সেই ট্রফি নেওয়ার পর রোনালদোর হাসি দেখে মনে হলো, মনে মনে তিনিও জানতেন এবার ফিফার সেরা হতে যাচ্ছেন।তাৎক্ষণিক প্রতিক্রিয়া অনেকটা গৎবাঁধা বক্তৃতার মতোই দিয়ে গেলেন, ‘আমার ক্লাব, জাতীয় দল, আমার কোচ, এখানে আসা আমার পরিবার, আমার পুত্র, আমার ভাইকে আমি ধন্যবাদ জানাতে চাই। ২০১৬ আমার ক্যারিয়ারের সেরা বছর। এই ট্রফি প্রমাণ করে যে মানুষ অন্ধ নয় এবং তারা খেলা দেখে। জাতীয় দল ও ক্লাবের হয়ে আমি যা কিছু জিতেছি, অবিশ্বাস্য এই বছরটি আমি কখনো ভুলতে পারব না।’পরে ফিফা টিভির কাছে আনুষ্ঠানিক প্রতিক্রিয়া দেওয়ার সময় রোনালদো খুলে দিলেন মনের দুয়ার। খুঁজে পাওয়া গেল চিরচেনা রোনালদোকে, ‘আমার মনে কোনো সন্দেহ নেই যে আমি ইতিমধ্যে ফুটবল ইতিহাসের অংশ হয়ে গেছি। যখন আমি খেলা শুরু করি, তখন থেকেই এটা আমার বড় লক্ষ্য ছিল। শুধু একজন ফুটবলার হওয়া নয়, একজন তারকা হওয়া, সেরা হওয়া। আমি সেটা করে দেখিয়েছি। আমার বেশি কিছু বলার নেই। আমার জেতা ব্যক্তিগত ও দলগত ট্রফিগুলোই আমার হয়ে কথা বলছে।’এক মাসের মধ্যে দু-দুটি বর্ষসেরার ট্রফি! আসলেই রোনালদোর এখন নিজের মুখে নিজের গুণ গাওয়ার দরকার নেই! ফিফা ডটকম।ভোটের ফলাফল (শতকরা হিসেবে) মোট কোচ অধিনায়ক মিডিয়া সমর্থকক্রিস্টিয়ানো রোনালদো ৩৪.৫৪ ৮.৫ ৯.৬৬ ১০.৫ ৫.৮৮লিওনেল মেসি ২৬.৪২ ৭.০৮ ৭.৫২ ৫.৫ ৬.৩২আঁতোয়ান গ্রিজমান ৭.৫৩ ২.২৭ ১.৩৫ ২.৮ ১.১১
