
শচীন টেন্ডুলকার, নাকি বিরাট কোহলি—ভারতের ক্রিকেট ইতিহাসে সবচেয়ে বড় ম্যাচজয়ী ক্রিকেটার কে? একটা প্রজন্ম অবশ্যই বলবে টেন্ডুলকারের নাম। বর্তমানের ক্রিকেটপ্রেমীদের কাছে উত্তর তৈরিই—কোহলি। কিন্তু ভারতীয় কিংবদন্তি সুনীল গাভাস্কারের মতে, এ দুজন নন, ভারতের সবচেয়ে বড় ম্যাচজয়ী ক্রিকেটার কপিল দেব!১৯৮৩ সালে ভারতকে বিশ্বকাপ ক্রিকেটের শিরোপা এনে দিতে অনন্য ভূমিকা রেখেছিলেন কপিল। ব্যাটে-বলে তো বটেই, অসাধারণ নেতৃত্বে ক্রিকেট বিশ্বকে হতবাক করে দিয়েছিলেন তিনি। লর্ডসের ফাইনালে সে সময়ের মহাপরাক্রমশালী ওয়েস্ট ইন্ডিজের বিপক্ষে ভিভ রিচার্ডসের সেই অবিস্মরণীয় ক্যাচ—ম্যাচজয়ী বলতে যা বোঝায়, কপিল ছাড়া সেটি আর কারওর মধ্যেই সেভাবে খুঁজে পাননি গাভাস্কার।ক্রিকেটের সর্বকালেরই অন্যতম সেরা অলরাউন্ডার কপিল দেব। ভারতের হয়ে দীর্ঘ ক্যারিয়ারে খেলেছেন ১৩১ টেস্ট ও ২২৫ ওয়ানডে। টেস্টে বল হাতে তাঁর উইকেটসংখ্যা ৪৩৪। ওয়ানডেতে ২৫৩। ‘ব্যাটসম্যান’ কপিলের আন্তর্জাতিক সেঞ্চুরির সংখ্যা ৯, ফিফটি ৪১টি। দুই সংস্করণ মিলিয়ে রান করেন ৯ হাজার ৩১। সবকিছু ছাপিয়ে কপিলের অলরাউন্ডার সত্তাটিই তাই গাভাস্কারকে আকর্ষণ করে সবচেয়ে বেশি, ‘কপিল ম্যাচজয়ী ক্রিকেটার। ব্যাটে-বলে সে সামনে থেকে দলকে নেতৃত্ব দিত। মাঠে নিজে খেলেই অন্য খেলোয়াড়দের জন্য উদাহরণ তৈরি করত সে। কপিল দলের মেজাজেও আক্রমণাত্মক ব্যাপারটি এনে দিয়েছিল।’  কপিলের যে ব্যাপারটি গাভাস্কারের সবচেয়ে বেশি ভালো লাগত, সেটি হচ্ছে তাঁর অনুপ্রেরণা দেওয়ার গুণ। আর গত তিন দশকে ভারতের যে পেসাররা বেরিয়ে এসেছেন বা আসছেন, গাভাস্কারের চোখে কপিলই সেটার পথপ্রদর্শক, ‘তাঁকে অনুসরণ করেই উঠে এসেছে চেতন শর্মা-জাভাগাল শ্রীনাথ থেকে শুরু করে অন্য ফাস্ট বোলাররা। কপিলের কারণেই ভারত ক্রিকেট দুনিয়াকে দেখাতে পেরেছিল যে ফাস্ট বোলার আমরাও খুঁজে বের করতে পারি। এখন আমাদের অনেক ফাস্ট বোলার। এসব তো কপিলের কারণেই সম্ভব হয়েছে। এ জন্য তাঁর প্রতি কৃতজ্ঞতা জানাতেই হচ্ছে।’ সূত্র: এনডিটিভি।
 
 
