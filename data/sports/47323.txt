
শ্রীলঙ্কার মাটিতে পা রেখেই আশির দশকের কথা খুব করেই মনে পড়ছে রবি শাস্ত্রীর। ভারতীয় দলের হয়ে শাস্ত্রীর প্রথম লঙ্কাদ্বীপের ভ্রমণটা অবশ্য ভুলে যাওয়ার মতোই। কারণ, সে সফরটা শেষ হয়েছিল সিরিজ হারের মধ্য দিয়েই। ১৯৮৫ সালে খেলোয়াড় হিসেবে শ্রীলঙ্কায় পা রাখা শাস্ত্রী ৩০ বছর পর আবার সেই দেশে গেছেন সম্পূর্ণ অন্য ভূমিকায়। ভারতীয় ক্রিকেট দলের সর্বময় কর্তা হিসেবে শাস্ত্রীর এই সফরটি কিন্তু থাকছে বড় ধরনের এক চ্যালেঞ্জ হয়েই। শ্রীলঙ্কার মাটিতে তাঁর ভারত যে দীর্ঘ ২২টি বছর ধরে খুঁজে ফিরছে সাফল্যের পদরেখা!১৯৯৩ সালে মোহাম্মদ আজহারউদ্দিনের নেতৃত্বে শ্রীলঙ্কায় শেষবারের মতো সিরিজ জয়ের দেখা পেয়েছিল ভারত। এবার বিরাট কোহলি লঙ্কা বিজয়ে ভারতীয়দের নতুন নায়ক হয়ে উঠতে পারেন কিনা, দেখার বিষয় সেটাই। রবি শাস্ত্রী অবশ্য বলেছেন, বিদেশের মাটিতে খেলতে খেলতে ভারতীয় ক্রিকেট দল এখন অভ্যস্ত। শেখার সময়টা এই দল পেরিয়ে এসেছে অনেক আগেই। এখন কেবল জেতার পালা।সরাসরি না বললেও মুরালিধরনের বিদায়ের পর এই সফরে এসে ভারতীয় দল যে বেশ স্বস্তিতে আছে, সেটা আকার-ইঙ্গিতে জানিয়ে দিয়েছেন শাস্ত্রী। তিনি কুমার সাঙ্গাকারা কিংবা মাহেলা জয়াবর্ধনের চেয়েও মুরালিকে শ্রীলঙ্কান টেস্ট ইতিহাসের বড় মহীরূহ হিসেবে আখ্যায়িত করেছেন। বলেছেন, ‘আমি সাঙ্গা কিংবা জয়ার চেয়েও মুরালিকে এগিয়ে রাখব। কারণ, এই মুরালি প্রতিপক্ষের ২০ উইকেট নেওয়ার অভিযানে সামনে থেকে নেতৃত্ব দিত। টেস্টে প্রতিপক্ষের ২০ উইকেট না নিতে পারলে যে জয়ের স্বাদ নেওয়া যায় না, সেটা তো সবাই জানে।’বিদেশের মাটিতে জেতাটাকেই ভারতীয় দল এই সময়ের লক্ষ্য হিসেবে স্থির করেছে। দক্ষিণ আফ্রিকা, ইংল্যান্ড ও অস্ট্রেলিয়ার মতো জায়গায় গত দশ বছর ভারতের নিয়মিত সফরের বিষয়টি মাথায় রেখেই শাস্ত্রী বলেছেন, ‘শেখাটা যথেষ্ট হয়েছে, এবার বিদেশের মাটিতে কিছু সিরিজ জিতে দেখাতে হবে।’ শ্রীলঙ্কার মাটিতেও সিরিজ না জেতার কোনো কারণ দেখেন না শাস্ত্রী। তিনি লঙ্কান কন্ডিশনের সঙ্গে দক্ষিণ ভারতের কন্ডিশনের কোনো পার্থক্য নেই বলেই মনে করেন। তিনি আশাবাদী ২২ বছর পর শ্রীলঙ্কার মাটিতে এবার সিরিজ না জেতার হতাশাটা দূর করতে পারবে ভারত। সূত্র: ডেইলি মিরর, শ্রীলঙ্কা।
