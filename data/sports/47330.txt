
বাংলাদেশ প্রিমিয়ার লিগের (বিপিএল) পঞ্চম আসর শুরু হচ্ছে ৩ নভেম্বর থেকে। এদিকে পাকিস্তানে ন্যাশনাল টি২০ কাপ মাঠে গড়াবে ৭ নভেম্বর থেকে। পাকিস্তান ক্রিকেট বোর্ড (পিসিবি) কেন্দ্রীয়ভাবে চুক্তিবদ্ধ খেলোয়াড়দের বলেছে, বাইরের কোনো লিগে খেলার আগে ঘরোয়া আসর ন্যাশনাল টি২০ কাপে ৭ নভেম্বর থেকে ১৭ নভেম্বর পর্যন্ত খেলতে হবে। তাহলেই বিপিএল কিংবা দক্ষিণ আফ্রিকার গ্লোবাল টি২০ লিগে খেলার ছাড়পত্র পাবেন ক্রিকেটাররা।
ন্যাশনাল টি২০ কাপের সঙ্গে বিপিএলের সূচি সাংঘর্ষিক হওয়ায় দেশের ঘরোয়া টি২০ আসরটিতে পাকিস্তানি ক্রিকেটারদের খেলা নিয়ে জটিলতার সৃষ্টি হলো। পিসিবি তাদের অবস্থানে অনড় থেকে বলেছে, ‘বৈশ্বিক লিগের চেয়ে ঘরোয়া লিগের প্রাধান্য বেশি।’ দেশটির ক্রিকেট বোর্ডের বিবৃতিতে বলা হয়, ‘পিসিবি সিদ্ধান্ত নিয়েছে, ঘরোয়া ক্রিকেটকে শক্তিশালী করতে কেন্দ্রীয়ভাবে চুক্তিবদ্ধ খেলোয়াড়দের অবশ্যই পিসিবির টি২০ টুর্নামেন্টে অংশ নিতে হবে। বাংলাদেশ ও দক্ষিণ আফ্রিকা বোর্ডের সঙ্গে সুসম্পর্ক বজায় রাখতে কেন্দ্রীয়ভাবে চুক্তিবদ্ধ খেলোয়াড়দের বিপিএল ও গ্লোবাল টি২০ লিগে খেলার জন্য অবশ্যই এনওসি (নো অবজেকশন সার্টিফিকেট) দেওয়া হবে, তবে এর একটাই পূর্বশর্ত—৭ নভেম্বর থেকে ১৭ নভেম্বর পর্যন্ত পিসিবির টি২০ টুর্নামেন্টে অবশ্যই খেলতে হবে ক্রিকেটারদের।’ ১৭ নভেম্বর পর্যন্ত বিপিএলের ১৮টি ম্যাচ হয়ে যাবে। এই ম্যাচগুলোতে তাই খেলা হচ্ছে না পাকিস্তানি তারকাদের। এমনিতেই বিদেশি তারকাসংকটে আছে বিপিএল। দক্ষিণ আফ্রিকার বড়সড় আয়োজনের গ্লোবাল টি-টোয়েন্টিও শুরু হচ্ছে ৩ নভেম্বর, ওয়েস্ট ইন্ডিজের তারকা ক্রিকেটারদের অনেকেই বিপিএলের বদলে ওই টুর্নামেন্টটি বেছে নিতে পারেন বলে শোনা যাচ্ছে। এর মধ্যে পাকিস্তানি ক্রিকেটারদেরও যদি না পাওয়া যায়, ফ্র্যাঞ্চাইজিগুলোর জন্য দুঃসংবাদ তো বটেই। সূত্র: ক্রিকইনফো।
জেনে নিন বিপিএলের পূর্ণ সূচি
