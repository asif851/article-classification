
দেবেন্দ্র বিশুর করা ইনিংসের ১৩৮তম ওভারের শেষ বলটাই কি সর্বনাশ ডেকে আনল? প্রথম ৫ বল ঠেকিয়ে শেষ বলে এক রান নেবেন, হয়তো এমনই পরিকল্পনা ছিল মিসবাহর। তাতে স্ট্রাইকে ফেরা যাবে আবার। ওপাশে সঙ্গী যখন ১১ নম্বর ব্যাটসম্যান, এই তো সহজ ছক। কিন্তু একের জায়গায় তিন নেওয়ার লোভে পড়েই সর্বনাশ হলো। মিসবাহ নিতে পারলেন দুই। তাতে ৯৭ থেকে পৌঁছে গেলেন ৯৯-এ। কিন্তু নন স্ট্রাইকিং প্রান্তে। 
৬টি বল সামলাতে হবে, নয়তো ১ রান নিয়ে প্রান্ত বদলানোর দায়িত্ব তখন এ ম্যাচেই আন্তর্জাতিক ক্রিকেটে পা রাখা মোহাম্মদ আব্বাসের কাঁধে। চেজের প্রথম তিনটি বল দারুণ দৃঢ়তায় আব্বাস ঠেকিয়েও দিলেন। কিন্তু চতুর্থ বলে পড়ে গেলেন এলবিডব্লুর ফাঁদে। পাকিস্তান অলআউট। তাতে আব্বাস, বরং বলা ভালো মিসবাহই দ্রুত রিভিউ নিয়েও লাভ হলো না। একটুর জন্য এলবিডব্লু হয়ে গেলেন আব্বাস। ৯৯ রানে অপরাজিত মিসবাহ! নিজের শেষ সিরিজ খেলতে নামা মিসবাহর নামের পাশে যোগ হলো না আরেকটি টেস্ট সেঞ্চুরি। তবে যোগ হলো একটি রেকর্ড। প্রথম পাকিস্তানি হিসেবে টেস্টে ৯৯ রানে অপরাজিত থাকলেন এই ব্যাটসম্যান!টেস্ট ইতিহাসেই এই অভিজ্ঞতা এর আগে হয়েছে মাত্র ৫ জনের। ১৯৭৯ সালের অ্যাশেজে পার্থে জিওফ বয়কট প্রথম ব্যাটসম্যান হিসেবে এই স্বাদ পান। ১৯৯৫ সালে সেই পার্থেই আরেক অ্যাশেজে ইংল্যান্ড এবার এই অভিজ্ঞতা ফিরিয়ে দেয় অস্ট্রেলিয়াকে। এবারের অভাগা ব্যাটসম্যানটির নাম স্টিভ ওয়াহ। তৃতীয় ব্যাটসম্যানটিও ইংল্যান্ডের, তবে প্রতিপক্ষ ছিল নিউজিল্যান্ড। এজবাস্টন টেস্টে ৯৯ রানে অপরাজিত ছিলেন অ্যালেক্স ট্যুডর। সঙ্গীরা সব আউট হয়েছিলেন বলে নয়, ইংল্যান্ড আসলে ২০৮ রানের লক্ষ্যে পৌঁছে গিয়েছিল। তখন ট্যুডর সেঞ্চুরি থেকে মাত্র ১ রান দূরে। বেচারা টেস্টে আর কখনো সেঞ্চুরিই পাননি। একটিই ফিফটি, সেটিও অপরাজিত ৯৯ রানের! কী কষ্ট!পরের দুজনই দক্ষিণ আফ্রিকান। ২০০২ সালে সেঞ্চুরিয়ন টেস্টে সেঞ্চুরিটা এভাবেই ফসকে গিয়েছিল হঠাৎ দুর্দান্ত অলরাউন্ডার হয়ে ওঠা শন পোলকের। পরের বছর হেডিংলি টেস্টে অ্যান্ড্রু হল ৯৯ রানে অপরাজিত থেকে ফেরেন। ভাগ্য ভালো হল পরে কানপুরে ভারতের বিপক্ষে ১৬৩ রানের দারুণ এক ইনিংস খেলেছিলেন। না হলে যে ট্যুডরের মতো চির আক্ষেপ থেকে যেত তাঁর।টেস্টে মিসবাহর ১০টি সেঞ্চুরি আছে। তাই তাঁর দুঃখটা হয়তো একটু কম। যদিও এই স্বাদটা এক অর্থে তাঁর জন্য অচেনা নয়। ওয়ানডেতে মিসবাহ কখনোই সেঞ্চুরি পাননি। একবার সঙ্গীর অভাবে ৯৬ রানে আটকে গিয়েছিলেন। অধিনায়কের ব্যক্তিগত দুঃখবোধ সরিয়ে রাখলে পাকিস্তান অবশ্য জ্যামাইকা টেস্টে বেশ ভালো অবস্থানে আছে। ম্যাচের অনেকগুলো ওভার বৃষ্টি পেটে চলে যাওয়ার পরও আজ শেষ দিনে জয়ের আশা নিয়ে মাঠে নামবে তারা। ওয়েস্ট ইন্ডিজের প্রথম ইনিংসের ২৮৯ রানের জবাবে যে পাকিস্তান তুলতে পেরেছে ৪০৭ রান। ১২১ রানে পিছিয়ে থাকা ওয়েস্ট ইন্ডিজকে ভোগাচ্ছেন ইয়াসির শাহ। ৯৩ রানে ৪ উইকেট হারিয়ে চতুর্থ দিন শেষ করেছে স্বাগতিকেরা। চারটি উইকেটই ইয়াসিরের। এখনো ২৮ রানে পিছিয়ে ওয়েস্ট ইন্ডিজ। আজ প্রথম সেশনে তাদের ভালোমতো ধাক্কা দিতে পারলে জয় পেতেই পারে পাকিস্তান।
