
ম্যাচটা যতটা উত্তাপ ছড়াল, ম্যাচ শেষের করমর্দন হলো ততটাই শীতল। মারিয়া শারাপোভা টেনিস কোর্টে ফেরার পর থেকে যে কজন খেলোয়াড় তীক্ষ্ণ সমালোচনা করছেন, ইউজিনি বুশার্ড তাঁদের একজন। কাল মাদ্রিদ ওপেনের দ্বিতীয় রাউন্ডে তিন ঘণ্টার লড়াইয়ে শারাপোভাকে ৭-৫, ২-৬, ৬-৪ গেমে হারিয়েছেন বুশার্ড। মাত্র কদিন আগে এই কানাডীয় টেনিস তারকা শারাপোভাকে ‘প্রতারক’ বলেছিলেন। কাল বললেন, শারাপোভাকে নিয়ে মুখ খুলতে চায় অনেকেই। কিন্তু কথা বলতে ভয় পায় টেনিস খেলোয়াড়েরা।
কেন ভয় পায় সেই ব্যাখ্যাও দিয়েছেন বুশার্ড। শারাপোভা যে টেনিসের শক্তিধর ব্যক্তিবর্গের কাছে খুব প্রিয়মুখ। এঁরাই শারাপোভাকে অন্যায় সুযোগ দিচ্ছে বলে অভিযোগ বুশার্ডের। ২০১৫ সালের অস্ট্রেলিয়ান ওপেনে শারাপোভা নিষিদ্ধ মেলডোনিয়াম নিয়ে খেলেছিলেন। ১৫ মাসের নিষেধাজ্ঞা কাটিয়ে কদিন আগে কোর্টে ফিরেছেন। বুশার্ড মনে করেন, শারাপোভাকে আজীবন নিষিদ্ধ করা উচিত ছিল। এর বদলে তাঁর ফেরাকে হাততালি দিয়ে বরণ করে নেওয়া হচ্ছে। শুধু তা-ই নয়, বিনা চেষ্টায় ওয়াইল্ড কার্ড পেয়ে শারাপোভা বড় বড় টুর্নামেন্টে খেলে চলেছেন।বুশার্ড কোনো রাখঢাক না রেখেই বললেন, ‘আজকের ম্যাচ খেলার জন্য বাড়তি অনুপ্রেরণা পাচ্ছিলাম। খুবই অনুপ্রাণিত হয়েছি, কারণ আজকের ম্যাচের আগে অনেকেই গোপনে আমাকে শুভকামনা জানিয়ে গেছে। খুব বেশি পরিচয় নেই এমন অনেক খেলোয়াড়, টেনিস বিশ্বের অনেকে আমাকে বার্তা পাঠিয়েছেন, আমাকে সমর্থন দিয়েছেন এই ম্যাচে। শুধু নিজের জন্য নয়, আমি এই মানুষগুলোর জন্যও জিততে চেয়েছিলাম।’এরপরই দাবি করেছেন, ‌‘আমি এতেই বুঝেছি, বেশির ভাগ মানুষই আমার মতের সঙ্গে একমত। কিন্তু তারা হয়তো আমার মতো মুখ খুলতে ভয় পায়। কিন্তু ব্যক্তিগতভাবে তারা আমাকে অনেক সমর্থন দিয়েছেন। আমি আসলেই উজ্জীবিত আর অনুপ্রাণিত ছিলাম।’ সূত্র: এএফপি। 
