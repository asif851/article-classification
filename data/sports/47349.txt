
লর্ডসে যখন লজ্জায় ডুবছে অস্ট্রেলিয়ান ক্রিকেট, সিডনির অলিস্পিক স্টেডিয়ামে তখন আলোর রোশনাই। হেলিকপ্টার থেকে মাঠে নামলেন মাইক হাসি। আসছে বিগ ব্যাশে ‘মিস্টার ক্রিকেট’ খেলবেন সিডনি থান্ডারে, সেটারই এক চোখধাঁধানো প্রচারণা। দ্বিতীয় টেস্টের পর অস্ট্রেলিয়ার পারফরম্যান্স নিয়ে যখন চলছে কাটাছেঁড়া, ক্রিকেট অস্ট্রেলিয়া তখন পাঠাল একটি বিবৃতি। বিগ ব্যাশ কতটা সফল, এই টুর্নামেন্ট নিয়ে বোর্ডের কৌশল কতটা ফলপ্রসূ হয়েছে, আসছে বিগ ব্যাশে কে কোন দলে খেলবে ইত্যাদি ইত্যাদি।
এসব দেখেশুনে নিজেকে আর ধরে রাখতে পারেননি রিকি পন্টিং। ইংল্যান্ডের ডেইলি মেইল-এ নিজের কলামে সাবেক অস্ট্রেলিয়া অধিনায়ক লিখেছেন, বিগ ব্যাশ নিয়ে বোর্ডের মাতামাতিতে তিনি হতভম্ব।
মজার ব্যাপার হলো, আসছে বিগ ব্যাশের প্রচারণায় ব্যবহার করা হচ্ছে পন্টিংকেও। টুর্নামেন্টের টিভি স্বত্ব পাওয়া চ্যানেল টেন ধারাভাষ্যকার হিসেবে নিয়েছে পন্টিং, অ্যাডাম গিলক্রিস্ট, গ্লেন ম্যাকগ্রাদের। এই প্রথম ‘ফ্রি টু এয়ার’ চ্যানেলে বিগ ব্যাশ দেখানো হবে, পন্টিং-গিলক্রিস্টদের ঘিরে তাই চলছে জমজমাট প্রচারণা।
কিন্তু প্রশ্নটা যখন দেশের ক্রিকেটের ভালোমন্দ, পন্টিং বিগ ব্যাশ নিয়ে সমালোচনা করতে ছাড়েননি বোর্ডকে, ‘বিগ ব্যাশের সাফল্য বর্ণনা করে রোববার রাতে যখন ক্রিকেট অস্ট্রেলিয়া বিবৃতি পাঠাল, আমি হতভম্ব হয়ে গিয়েছিলাম। লর্ডসে এমন বাজে পরাজয়ের পর এমন একটা বিবৃতির জন্য সময়টা আদর্শ ছিল না। ক্রিকেট অস্ট্রেলিয়া একটি ব্যবসা এবং বিগ ব্যাশের পেছনে তারা প্রচুর সময় বিনিয়োগ করেছে আর কাটছাঁট করা হয়েছে প্রথম শ্রেণীর ক্রিকেটে। আমি বুঝতে পারছি, এই বিবৃতির পেছনে তাদের উদ্দেশ্য কী, কিন্তু আমাদের মনে রাখা উচিত, এই ব্যবসাটাকে নিরূপণ করা হবে জাতীয় দলের সাফল্য দিয়ে।’
শুধু প্রশাসন নয়, মাঠের ক্রিকেট নিয়েও পরামর্শ আছে পন্টিংয়ের। ১৬৮ টেস্ট খেলা ব্যাটসম্যান দলের ব্যাটিং অর্ডারে দেখতে চান স্থিতিশীলতা, ‘একটা ব্যাপার অস্ট্রেলিয়ার জরুরি প্রয়োজন—স্থিতিশীলতা, বিশেষ করে ব্যাটিং অর্ডারে। ট্রেন্ট ব্রিজে চারে ব্যাট করে লর্ডসে পাঁচে খেলেছে ক্লার্ক, এতে ফিল হিউজের মতো অন্যদেরকেও জায়গা বদল করতে হয়েছে। আমি বিশ্বাস করি, দলের সেরা ব্যাটসম্যানের খেলা উচিত তিন বা চারে, বিশেষ করে দল অনভিজ্ঞ হলে। আমি তিন নম্বর থেকে সরে আসার পর সম্ভবত নয়জন খেলেছেন ওয়ানডাউনে। অস্ট্রেলিয়ার দ্রুত ঠিক করা উচিত তিনে এবং অন্যান্য পজিশনে কে কোথায় খেলবে এবং উচিত সেটা ধরে রাখা।’ ওয়েবসাইট।
