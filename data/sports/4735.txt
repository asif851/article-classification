
ক্যারিয়ারে বিতর্কের অভাব নেই নেইমার জুনিয়রের। বার্সেলোনায় থাকাকালীন কর ফাঁকি দিয়েছেন বলে অভিযোগ উঠেছিল। রেকর্ড ২২২ মিলিয়ন ইউরো ট্রান্সফার ফিতে পিএসজিতে আসার পরও সেই বিতর্ক থামেনি। উয়েফা তো সর্বকালের সবচেয়ে দামি দলবদল নিয়ে এখনো অস্বচ্ছতার অভিযোগ করে যাচ্ছে! এর মধ্যেই নতুন কেলেঙ্কারির জন্ম দিয়েছেন ব্রাজিল অধিনায়ক। এক চিকিৎসককে পারিশ্রমিক না দেওয়ার অভিযোগে নেইমারের জরিমানা বহাল রেখেছেন ব্রাজিলের আদালত। 
জরিমানার অঙ্কটা নেইমারের তুলনায় বড় নয় মোটেই। ৩ হাজার ৯০০ ইউরো মার্ক জরিমানা করা হয়েছে, যা বাংলাদেশি মুদ্রায় প্রায় ৩ লাখ ৮৪ হাজার টাকা। চিকিৎসক ভদ্রলোকের নাম হার্বার্ট ক্রেমার। ছয় বছর আগে নেইমারের ছেলে ডেভি লুক্কার ডেলিভারি করিয়েছিলেন তিনি। জরিমানার বিপক্ষে সাও পাওলোর আদালতে দ্বিতীয়বার আপিল করেছিলেন নেইমার। কিন্তু তাঁর আপিল নাকচ করে দিয়ে আদালত মনে করছেন, চিকিৎসক হার্বার্ট ক্রেমারের ফি দেওয়ার ব্যাপারে দায়ভার রয়েছে নেইমারের। সংবাদ সংস্থা ইএফই আদালতে শুনানির সূত্র মারফত জানিয়েছে, পিএসজি তারকা জরিমানার দিতে সম্মত হয়েছেন। ইএফইর প্রতিবেদন অনুযায়ী, ‘ছেলের জন্মসংক্রান্ত সব খরচ মেটানোর ব্যাপারে রাজি হয়েছেন নেইমার।’ গত বছর তাঁর বিপক্ষে এ ব্যাপারে জরিমানা ধার্য করেছিলেন আদালত। তখন রাজি হলে নেইমারকে বর্তমান অঙ্কের তুলনায় কম জরিমানা দিতে হতো। ডাক্তার ক্রেমার অবশ্য বর্তমান জরিমানার অঙ্কে খুশি। তাঁর দাবি, ডেভি লুক্কা অকালে জন্ম নেওয়ায় আলাদা করে যত্ন নিতে হয়েছিল। তবে মাঠের বাইরে নেইমারকে নিয়ে বিতর্ক থাকলেও মাঠের ভেতরে কিন্তু টগবগিয়ে ছুটছে নেইমারের দল পিএসজি। লিগ ওয়ানে বুধবার কায়েনকে ৩-১ গোলে বিধ্বস্ত করে লিগের শীর্ষস্থানীয় দলটি। এ ম্যাচে নিজে গোল করার পাশাপাশি সতীর্থকে দিয়ে লক্ষ্যভেদ করিয়ে নিজের ১৯তম জন্মদিন রাঙান পিএসজি ফরোয়ার্ড কিলিয়ান এমবাপ্পে।
