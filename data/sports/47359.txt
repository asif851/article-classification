
কদিন আগেই বলেছিলেন, ক্যারিয়ারে জিনেদিন জিদান ছাড়া আর কারও জার্সি নাকি তিনি নিজে চেয়ে নেননি। প্রতিপক্ষ দলে কোনো আর্জেন্টাইন থাকলে ভিন্ন কথা, এ ছাড়া কেউ এসে চাইলেই নাকি তাঁর সঙ্গে জার্সি বদল করেন লিওনেল মেসি। এ কারণেই ছবিটা দেখে একটু অবাক হতে হয়, তারপরও এত জার্সি বার্সেলোনার আর্জেন্টাইন ফরোয়ার্ডের সংগ্রহে!দেখে একটু ঈর্ষাই হতে পারে। কার জার্সি নেই এখানে! যদিও আধিক্য সার্জিও আগুয়েরো, অ্যাঙ্গেল ডি মারিয়া, এজেকিয়েল লাভেজ্জি, অস্কার উস্তারির মতো আর্জেন্টাইনের জার্সিরই। সবার ওপরের সারিতে আছে তাঁর নিজের আদর্শ পাবলো আইমারের জার্সিটাও। নিজেরটাই-বা বাদ থাকে কেন! বার্সেলোনার জার্সির পাশাপাশি আর্জেন্টিনার হোম-অ্যাওয়ে দুটি জার্সিই সযতনে রেখে দিয়েছেন মেসি। পাশাপাশি সংগ্রহশালা রাঙাচ্ছেন ফ্রান্সেসকো টট্টি, রাউল গঞ্জালেস, ফিলিপ লাম, ইকার ক্যাসিয়াস, লুইস সুয়ারেজ, দানি আলভেজরাও।স্প্যানিশ লিগ তো আছেই, পাশাপাশি চ্যাম্পিয়নস লিগ, কোপা আমেরিকা, বিশ্বকাপ—১৩ বছরের পেশাদার ক্যারিয়ারে ফুটবলের কত টুর্নামেন্টই পেয়েছে তাঁর ছোঁয়া। তবে সব জার্সিই যে মাঠে খেলার পর নিয়ে এসেছেন, তা নয়। ওয়েস্ট হামের ম্যানুয়েল লানজিনির সঙ্গে যেমন জার্সি বদল করেছেন গত মৌসুমে লানজিনি চোট থেকে সেরে ওঠার সময়। আর্জেন্টাইন ক্লাব আলদোসিভির হার্নান ল্যাম্বার্তি আবার নিজেই জার্সি পাঠিয়ে দিয়েছেন মেসির ঘরে। সবগুলো জার্সি আলাদা একটা কক্ষে সাজিয়ে রেখেছেন ২৯ বছর বয়সী ফরোয়ার্ড। একটা স্মৃতিচিহ্ন রেখে দেওয়া আর কি! ছেলে থিয়াগোকে পাশে বসিয়ে সেই কক্ষেরই একটি অংশের ছবি মেসি দিয়েছেন নিজের ইনস্টাগ্রামে।তবে ছবিটা একটু খুঁটিয়ে দেখুন তো ক্রিস্টিয়ানো রোনালদোর জার্সি খুঁজে পান কি না! ডেইলি মেইল।
