
পেলে, না ম্যারাডোনা? ফুটবলে এটি অন্তহীন এক বিতর্ক। অনেকে বলেন, দুই যুগের দুই কিংবদন্তির তুলনা হয় না। এ নিয়ে অনেকের আছে ভিন্নমত। তবে পেলে কিন্তু তাঁর সময়ের সঙ্গে বর্তমান সময়ের তুলনা করেছেন। ফুটবলসম্রাটের চোখে নিজের সময়ের খেলোয়াড়েরাই গুণে-মানে এগিয়ে ছিলেন। বর্তমান সময়ের তিনজনকে সেরার আসনে বসাচ্ছেন পেলে—মেসি, রোনালদো ও নেইমার।সত্তরের সেই ক্ষুরধার ব্রাজিল দলের সবচেয়ে বড় নাম ছিলেন পেলে। গারিঞ্চা, ভাভাদের মতো খেলোয়াড়েরা ছিলেন তাঁর সতীর্থ। অন্য দেশের বড় বড় তারকারাও মাঠ আলো করতেন। পেলে ইংল্যান্ডের কথা বললেন আলাদা করে, ‘ববি চার্লটন, ববি মুর ও গর্ডন ব্যাঙ্কসকে নিয়ে আমার অনেক স্মৃতি আছে। এঁরা সবাই কিংবদন্তি। আর এটা তো শুধু ইংল্যান্ডের কথা। পুরো বিশ্বেই আরও অনেকেই ছিলেন, অসাধারণ জার্মানি, হল্যান্ডে আর আমার নিজের দেশে তো বটেই।’কিন্তু এই যুগের কাকে সেরাদের শীর্ষে বসাবেন? ইংল্যান্ডে এস দ্য টেলিগ্রাফকে তিনজনের নামই বললেন পেলে, ‘এখন মাত্র তিনজন গ্রেট খেলোয়াড় আছে, মেসি, রোনালদো আর হয়তো নেইমার। কিন্তু আমাদের সময়ে আরও অনেকেই ছিলেন।’কিন্তু গ্রেটদের সংখ্যা এখন কমে যাচ্ছে কেন? পেলে সেই কারণও ব্যাখ্যা করেছেন, ‘আগে খেলোয়াড়েরা দীর্ঘদিন ধরে একটা ক্লাবে খেলত। নিজের দেশের সঙ্গে তাদের বন্ধনও অন্য রকম হতো। খেলোয়াড়েরা ক্লাবের সমার্থক ছিল, তাদের বিকাশ হতো ওখানেই। কিন্তু আজকের যুগে খেলোয়াড়েরা ব্যবসায়ী, এজেন্ট ও ব্যক্তিগত ম্যানেজারের হাতে জিম্মি।’নিজের দেশ ব্রাজিলেও সেই সমস্যা আছে বললেন পেলে, ‘ব্রাজিলেও সেই সমস্যা দেখছি। যখনই কেউ ভালো খেলা শুরু করে, ব্যবসায়ীরা এসে বেশি টাকার লোভ দেখিয়ে অন্য ক্লাবে নিয়ে যায়। ওই ক্লাবে নিজেকে বিকশিত করার কোনো সুযোগই সে পায় না।’
