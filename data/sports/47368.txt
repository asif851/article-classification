
আজও সাকিব-মোস্তাফিজকে দেখার অপেক্ষায় ছিল বাংলাদেশি দর্শক। দিনের প্রথম ম্যাচে কলকাতা নাইট রাইডার্স হতাশা উপহার দিয়েছে, আজও সুযোগ হয়নি সাকিব আল হাসানের। দিনের দ্বিতীয় ম্যাচে সেই হতাশা দ্বিগুণ হলো। কিংস ইলেভেন পাঞ্জাবের বিপক্ষে সানরাইজার্স হায়দরাবাদের দলে নেই মোস্তাফিজুর রহমান।
একদিকে সাকিব, অন্যদিকে মোস্তাফিজ। গত আইপিএলটা বাংলাদেশি সমর্থকদের বড় আনন্দেই কেটেছে। কিন্তু এবার যে হচ্ছে পুরো উল্টো। নাইট রাইডার্স পাঁচ ম্যাচ খেলে ফেলেছে, এখনো একাদশে দেখা যায়নি সাকিবকে। মোস্তাফিজের অবস্থা একটু ভিন্ন। শ্রীলঙ্কা সিরিজের পর বাংলাদেশ ঘুরে পৌঁছেছেন একটু দেরিতে। মুম্বাই ইন্ডিয়ানসের বিপক্ষে ২.৪ ওভার বলও করেছেন। তবে সে ম্যাচে ৩৪ রান দেওয়ায় পরের ম্যাচেই বসে থাকতে হয়েছে তাঁকে।আজকের ম্যাচটা কিংস ইলেভেন পাঞ্জাবের বিপক্ষে বলেই আগ্রহটা বাড়ছিল। গতবার এই পাঞ্জাবের বিপক্ষে যে অবিশ্বাস্য বোলিং করেছিলেন মোস্তাফিজ। মাত্র দুই উইকেট নিয়েছিলেন। কিন্তু তাতে তাঁর কোনো দোষ ছিল না! মোস্তাফিজের কাটার আর পেসে বিভ্রান্ত পাঞ্জাব ব্যাটসম্যানরা যে ব্যাটেই বল লাগাতে পারছিলেন না। মোস্তাফিজের বলে সাধারণত ক্যাচ তুলে ব্যাটসম্যান আউট হন, সেটাই সেদিন হচ্ছিল না। স্পেলের শেষ ৩ বলে ‘একটু বেশি’ ৪ রান দিয়ে দেওয়ায় বোলিং ফিগারটা দাঁড়িয়েছিল ৪-১-৯-২!আজ তাই মোস্তাফিজকে দেখার অপেক্ষাটা ছিল। কিন্তু পরিবর্তিত পরিস্থিতিতে আজও খেলা হচ্ছে না মোস্তাফিজের। বাংলাদেশের আইপিএল হতাশা বাড়ছেই।
