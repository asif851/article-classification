
গত বছরটাকে বাংলাদেশের ক্রিকেটের জন্য ‘সোনালি ২০১৫’ বলতেই হবে। বাংলাদেশের ক্রিকেটে আর কখনো এমন সাফল্যমাখা বছর আসেনি। বছর শেষ। এখন চলছে বছরের ‘হালখাতা’। ​তাতে বিভিন্ন হিসাব নিকাশে উঠে আসছে বাংলাদেশের দু হাত উপচে পাওয়ার সাক্ষ্য। বিভিন্ন দেশের শীর্ষ গণমাধ্যমে বর্ষসেরাদের তালিকায় একাধিকবার উঠে এসেছে বাংলাদেশি ক্রিকেটারদের নাম।
ক্রিকেটের সবচেয়ে জনপ্রিয় ওয়েব পোর্টাল ক্রিকইনফোর বর্ষসেরা পুরস্কারের মনোনয়ন তালিকায় একাধিক বিভাগে আছেন বাংলাদেশের ক্রিকেটাররা। বর্ষসেরা অধিনায়কের বিভাগে মনোনয়ন পেয়েছেন মাশরাফি বিন মুর্তজা, টেস্ট ব্যাটিংয়ে তামিম ইকবাল, ওয়ানডে ব্যাটিংয়ে মাহমুদউল্লাহ, ওয়ানডে বোলিং মুস্তাফিজুর রহমান ও রুবেল হোসেন। মুস্তাফিজ আরও একটি বিভাগে মনোনয়ন পেয়েছেন। বর্ষসেরা উদীয়মান।সব মিলিয়ে পাঁচজন বাংলাদেশি ক্রিকেটার ছয়টি বিভাগে মনোনয়ন পেয়েছেন এবার। তবে এর মধ্যে সাধারণ পাঠকেরা কেবল বর্ষসেরা উদীয়মান বিভাগে ভোট দিতে পারবেন। এর জন্য ক্রিকইনফোর সাইটে গিয়ে ভোট দিতে হবে। বাকি বিভাগগুলোর মনোনয়ন তালিকা থেকে বিজয়ী নির্ধারণ করবেন বিচারকেরা।বর্ষসেরা অধিনায়কের বিভাগে মনোনয়ন পেয়েছেন পাঁচজন। বিরাট কোহলি, অ্যালিস্টার কুক, মিসবাহ-উল হক এবং ব্রেন্ডন ম্যাককালামদের সঙ্গে এই বিভাগে লড়াই হবে মাশরাফির। বিশ্বকাপ জিতিয়েও এই বিভাগে মনোনয়ন পাননি মাইকেল ক্লার্ক, যেটি পেয়েছেন মাশরাফি।বাকি পুরস্কারগুলো পারফরম্যান্সের ওপর ভিত্তি করে। অর্থাৎ​ খেলোয়াড় নয়, এখানে মনোনয়ন পেয়েছে খেলোয়াড়ের নির্দিষ্ট পারফরম্যান্স। এ কারণে বর্ষসেরা ওয়ানডে ব্যাটিং বিভাগে যেমন এবি ডি ভিলিয়ার্সেরই দুটো পারফরম্যান্স জায়গা করে নিয়েছে। প্রথম বাংলাদেশি হিসেবে বিশ্বকাপে সেঞ্চুরি করেছেন, সেটিও টানা দুই ম্যাচে—মাহমুদউল্লাহ ১০ জনের সঙ্গে এই বিভাগে মনোনয়ন পেয়েছেন। বিশ্বকাপে নিউজিল্যান্ডের বিপক্ষে তাঁর অপরাজিত ১২৮ রানের ইনিংসটি মনোনয়ন পেয়েছে।ডি ভিলিয়ার্স ও মাহমুদউল্লাহ ছাড়া এই বিভাগে মনোনয়ন পাওয়া বাকিরা হলেন: লুক রনকি, শিখর ধাওয়ান, কেন উইলিয়ামসন, গ্লেন ম্যাক্সওয়েল, মার্টিন গাপটিল, গ্রান্ট এলিয়ট, স্টিভেন স্মিথ, জস বাটলার ও এমএস ধোনি।বর্ষসেরা ওয়ানডে বোলিংয়ে বাংলাদেশকে বিশ্বকাপের কোয়ার্টার ফাইনালে তোলা রুবেলের সেই দুর্দান্ত বোলিং (৪/৫৩) এবং ভারতের বিপক্ষে সিরিজের দ্বিতীয় ওয়ানডেতে মুস্তাফিজের সেই দুর্ধর্ষ কাটারের জাদু (৬/৪৩) মনোনয়ন পেয়েছে। এই বিভাগে মনো​নীত বাকিরা হলেন: মিচেল মার্শ, মোহাম্মদ সামি, টিম সাউদি, ট্রেন্ড বোল্ট, মিচেল স্টার্ক, ইমরান তাহির, ওয়াহাব রিয়াজ, জেমস ফকনার, কাগিসো রাবাদা, মরনে মরকেল।খুলনা টেস্টে তামিমের ডাবল সেঞ্চুরি বর্ষসেরা টেস্ট ব্যাটিং বিভাগে মনোনয়ন পেয়েছে। এই বিভাগে মনোনীত হয়েছেন: কেন উইলিয়ামসন, জ্যাসন হোল্ডার, বেন স্টোকস, অ্যাডাম ভোজেস, ইউনুস খান, জো রুট, স্টিভ স্মিথ, দিনেশ চান্ডিমাল, চেতেশ্বর পুজারা, অ্যালিস্টার কুক ও রস টেলর।
