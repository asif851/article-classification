
ইনজুরির কারণে লিওনেল মেসি খেলতে পারছেন না। তাই বলে জয় পেতে সমস্যা হচ্ছে না বার্সেলোনার। আর্জেন্টাইন মহাতারকাকে ছাড়াই সর্বশেষ দুই ম্যাচের দুটিতেই জিতেছে স্প্যানিশ চ্যাম্পিয়নরা। তবে বার্সা জিতলেও মেসির অভাব পূরণ হওয়ার নয় বলে মনে করেন ব্রাজিলীয় ফরোয়ার্ড নেইমার।গত পরশু ভ্যালাদোলিদকে ৪-১ গোলে উড়িয়ে দেওয়ার পর স্প্যানিশ ক্রীড়াদৈনিক মার্কাকে নেইমারের প্রতিক্রিয়া, ‘মেসি সব সময়ই গুরুত্বপূর্ণ। সবার কাছেই সে এ গ্রহের সেরা ফুটবলার।’ভ্যালাদোলিদের বিপক্ষে ম্যাচে সবার চোখ ছিল নেইমারের ওপর। মেসির অভাব ব্রাজিলীয় ফরোয়ার্ড পূরণ করতে পারেন কি না, এ নিয়ে সংশয় ছিল। তবে দুর্দান্ত পারফরম্যান্স দেখিয়ে সেই সংশয় দূর করেছেন নেইমার। নিজে একটা গোল করেছেন, অ্যালেক্সিস সানচেজকে দিয়ে একটি গোল করিয়েছেন, ভূমিকা রেখেছেন জাভির গোলেও। ম্যাচশেষে ২১ বছর বয়সী নেইমারের উচ্ছ্বসিত প্রশংসা করেন কোচ জেরার্ডো ‘টাটা’ মার্টিনো। কোচের সঙ্গে সুর মিলিয়েছেন বার্সেলোনার ক্রীড়া পরিচালক আনদোনি জুবিজারেতাও। বার্সার দুর্দান্ত জয়ের কৃতিত্বটা অবশ্য দুই গোল করা সানচেজকেই দিতে চাইছেন নেইমার, ‘গোটা দলের পারফরম্যান্সে আমি সন্তুষ্ট। অ্যালেক্সিজ সত্যিই আমাকে বুঝতে শুরু করেছে। সবচেয়ে গুরুত্বপূর্ণ হলো দলের জয়।’ সূত্র: গোল ডটকম।
 
