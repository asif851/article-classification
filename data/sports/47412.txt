
মহাশূন্যে শুধু মানুষই ‘হাঁটাহাঁটি’ করে না, অলিম্পিক গেমসের মশালও এবার হাঁটাহাঁটি করল। এর আগে ১৯৯৬ আটলান্টা ও ২০০০ সিডনি অলিম্পিকেও মহাশূন্যে নেওয়া হয়েছিল মশাল। আগামী বছর রাশিয়ার সোচিতে অনুষ্ঠেয় শীতকালীন অলিম্পিক গেমসের মশাল নিয়ে মহাশূন্যে হাঁটাহাঁটি করেন রাশিয়ার দুই নভোচারী ওলগ কোতভ ও সের্গেই রিয়াজানস্কি। নিজেদের বিজ্ঞান ও ক্রীড়া উৎকর্ষের প্রমাণ দিতেই রুশ সরকারের এই উদ্যোগ।রাশিয়ার এই কীর্তিতে সে দেশের রাষ্ট্রীয় টিভির এক উপস্থাপক বলে ফেলেন, ‘অলিম্পিক মশালকে মহাশূন্যে নিয়ে যেতে পেরেছি শুধু আমরাই।’ আবেগের বশেই হয়তো একটু ভুল করে ফেলেছেন এই উপস্থাপক। কেননা, এর আগে যুক্তরাষ্ট্র ও অস্ট্রেলিয়া গ্রীষ্মকালীন অলিম্পিকের মশাল পাঠায় মহাশূন্যে, যেটি উল্লেখ করা হয়েছে আগেই। তবে ‘স্পেসওয়াক’ বা হাঁটাহাঁটি যাকে বলে, সেটা হয়েছে এবারই। এএফপি।
