
পালাবদলের সময় কি চলেই এসেছে? নামটা ক্রিস্টিয়ানো রোনালদো বলেই কি এখনো জায়গা পাচ্ছেন একাদশে? অন্য কেউ হলে তাঁর যে রেকর্ড, তাতে যেকোনো কোচ কি বেঞ্চ গরম করার জন্য পাঠিয়ে দিতেন না? এই প্রশ্নগুলো তুলেছেন স্বনামধন্য ফুটবল লেখক বেন হাওয়ার্ড। গোলডটকমে লেখা তাঁর কলামের শিরোনাম: ‘ক্রিস্টিয়ানোকে বেঞ্চে পাঠানোর সময় কি এসে গেছে? রোনালদো যে মাদ্রিদের একাদশের বাইরে এখন আর অচিন্তনীয় নন এই তার প্রমাণ।’
কলামে হাওয়ার্ড গত মৌসুমের সাফল্যের রেশ ধরে রেখে এই মৌসুমে রোনালদোর শুরুটা উল্লেখ করেছেন। রেফারিকে ধাক্কা মেরে ৫ ম্যাচ নিষিদ্ধ হওয়ার পর চ্যাম্পিয়নস লিগে দারুণ খেললেও লিগে যে আশ্চর্য পতন হয়েছে এই মহাতারকার, সেটি তুলে ধরেছেন। পর্তুগিজ অধিনায়ক এই মৌসুমে লা লিগায় মাত্র ৪ গোল করেছেন। এর দুটি আবার পেনাল্টি থেকে।
স্প্যানিশ সুপার কাপে বার্সেলোনার বিপক্ষে গোল দেওয়ার পর এসেছিল সেই নিষেধাজ্ঞা। আর তাতে যেন অভিশাপও লেগেছিল তাঁর। এই মৌসুমে লিগে প্রথম গোলের দেখা পেতে পেতে সেই অক্টোবরের মাঝামাঝি, গেটাফের বিপক্ষে। লিগে পরের গোলটি এল ৪০ দিন পর। প্রতিপক্ষ ছিল মালাগা। ডিসেম্বরে এসে করলেন জোড়া গোল। অক্টোবর থেকে ডিসেম্বর এই তিন মাসে তিনটি ভিন্ন ম্যাচে রোনালদো গোল করেছেন! জানুয়ারিতে এখনো গোলের দেখা পাননি।
এখন প্রতি মাসে একটি করে গোল হিসাব করতে হচ্ছে। একটা সময় ছিল রোনালদো প্রতি মাসে কত গোল করেছেন সেই হিসাব করার জন্যই ক্যালকুলেটর লাগত। লা লিগায় এ পর্যন্ত ১২৪৬ মিনিট খেলেছেন। একেকটি গোল করতে ৩১২ মিনিট করে সময় নিচ্ছেন। ১৪ ম্যাচে ৪ গোল। অর্থাৎ গড়ে চার ম্যাচে একটি করে গোল! অথচ এই রোনালদো লিগে ২৯৮ গোল করেছেন।
এবার লিগে মোট ৯৪টি শট নিয়েছেন রোনালদো। এর মধ্যে দুই-তৃতীয়াংশ শট ছিল লক্ষ্যভ্রষ্ট। গোলে শট মাত্র ৩৪টি। লক্ষ্যে নেওয়া শটেরও মাত্র ১২ শতাংশ গোলে রূপান্তর করতে পেরেছেন। যেখানে বার্সেলোনায় নতুন যোগদান করা পাউলিনহো তাঁর থেকে কম খেলে গোল করেছেন ৮টি। তাঁর থেকে অনেক কম সময় খেলে সিমন জাজা এবং সেদ্রিক বাকাম্বু গোল করেছেন যথাক্রমে ১০টি ও ৯টি।
লা লিগায় মাত্র ২ অ্যাসিস্ট হলেও নিজেকে প্রমাণ করে চলছেন চ্যাম্পিয়নস লিগে। ৬ ম্যাচে ৯ গোল, ৫ অ্যাসিস্ট। চ্যাম্পিয়নস লিগে অবিশ্বাস্য রোনালদো লিগে হাস্যকর কিছু ভুল করছে। শট নিলেই গোল হয় এমন অবস্থায় ব্যর্থ হচ্ছেন। চোখে বিঁধেছে এমন কিছু শট, যেগুলো তাঁর জার্সির পেছনে থাকা নাম আর ৭ নম্বর সংখ্যাটির জন্যই অপমান।
২০১৭-১৮ মৌসুমে মোট ২৪ ম্যাচে ১৬ গোল করেছেন রোনালদো। সব মিলিয়ে খারাপ রেকর্ড হয়তো নয়। কিন্তু রিয়ালের জার্সিতে ৪১৮ ম্যাচে এখনো তাঁর গোল ৪২২টি। ম্যাচ যত খেলেছেন, গোল করেছেন তার চেয়ে বেশি। কিন্তু রোনালদোর যা ফর্ম, তাতে জিদান কঠিন সিদ্ধান্ত নিতে বাধ্য হবেন না তো?
