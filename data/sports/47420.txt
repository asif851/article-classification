
স্প্যানিশ ফুটবল ফেডারেশনের আপিল কমিটিতে গিয়ে লাভ হয়নি। শাস্তি কমেনি নেইমারের। কিন্তু বার্সেলোনা তাঁকে এল ক্লাসিকোতেও খেলানোর চেষ্টা করে যাচ্ছে মরিয়া হয়ে। শেষ চেষ্টা হিসেবে স্প্যানিশ ফুটবল ফেডারেশনের ক্রীড়া আদালতেও যাচ্ছে বার্সা। 
গত ৮ এপ্রিল লা লিগায় মালাগার বিপক্ষে ম্যাচে দুই হলুদ কার্ড দেখে মাঠ ছেড়েছিলেন নেইমার। এমনিতেই এক ম্যাচ নিষিদ্ধ হতেন ব্রাজিলিয়ান ফরোয়ার্ড। কিন্তু মাঠ ছেড়ে যাওয়ার সময় রেফারির দিকে ব্যঙ্গাত্মক হাততালি দেওয়ার সঙ্গে আরও দুই ম্যাচের নিষেধাজ্ঞা যোগ হয়। ফলে আগামী ২৩ এপ্রিল সান্তিয়াগো বার্নাব্যুতে রিয়াল মাদ্রিদের বিপক্ষে লিগের ম্যাচটায় খেলতে পারবেন না নেইমার।এই শাস্তির বিরুদ্ধেই রয়্যাল স্প্যানিশ ফুটবল ফেডারেশনের (আরএফইএফ) আপিল কমিটির কাছে আবেদন করেছিল বার্সা। কিন্তু সেই আবেদনে লাভ হয়নি। শাস্তি কমেনি নেইমারের। এবার শেষ চেষ্টা হিসেবে আরএফইএফের ক্রীড়া আদালতে আপিল করার সিদ্ধান্ত নিয়েছে বার্সা। আজই সেই আবেদন জমা দেওয়ার কথা কাতালান ক্লাবটির। কিন্তু এত চেষ্টা করেও কি শেষ পর্যন্ত লাভ হবে কোনো? ফক্স স্পোর্টস
