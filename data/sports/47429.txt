
অস্ট্রেলিয়ার বিপক্ষে সিরিজে বিরাট কোহলির শনির দশা যেন কাটছেই না। পুনে টেস্টে দুই ইনিংসে জোড়া ব্যর্থতার পর বেঙ্গালুরুতেও নিজেকে ফিরে পেলেন না ভারত অধিনায়ক। প্রথম ইনিংসে নাথান লায়নের বল বুঝতে ভুল করে এলবিডব্লিউ হওয়ার পর আজ দ্বিতীয় ইনিংসেও এলবিডব্লিউর ফাঁদে শেষ হয়েছে তাঁর ইনিংস। টেস্টের তৃতীয় দিনে চা বিরতি পর্যন্ত ভারতের সংগ্রহ ৪ উইকেটে ১২২। ৩৫ রানে এগিয়ে থাকা ভারত নিজেদের লিডটা কত বাড়িয়ে নিতে পারে, দেখার বিষয় এখন এটিই।
কোহলি ফিরেছেন ১৫ রানে। নিজেকে কিছুটা দুর্ভাগা তিনি ভাবতেই পারেন। জশ হ্যাজলউডের বলটি অফ ও মিডল স্টাম্পের ওপর পড়ে যখন কোহলির প্যাডে আঘাত হানল, তখন মনে হচ্ছিল, আগেই তা ব্যাট স্পর্শ করেছে। কোহলি নিজেও বেশ আত্মবিশ্বাসী ছিলেন। রিভিউও চেয়েছিলেন। কিন্তু টেলিভিশন রিপ্লে দেখে আম্পায়ার পরিষ্কার বুঝতে পারেননি, বলটা আগে ব্যাটে লেগেছে, নাকি পরে। বল একই সঙ্গে ব্যাট ও প্যাডে লাগার ব্যাপারটিও উড়িয়ে দেওয়া যাচ্ছিল না। তৃতীয় আম্পায়ার বললেন, সিদ্ধান্ত দেওয়ার মতো ‘চূড়ান্ত’ কিছু তিনি রিপ্লে দেখে খুঁজে পাননি। এ জন্য মাঠের আম্পায়ার নাইজেল লংয়ের সিদ্ধান্তই বহাল থাকে।প্রথম ইনিংসে লোকেশ রাহুল একাই লড়েছিলেন। আজও তিনি খেলেছেন ৫১ রানের এক ইনিংস। চেতেশ্বর পূজারা অবশ্য অপরাজিত আছেন ৩৪ রানে। হ্যাজলউড ৩৭ রানে পেয়েছেন ৩ উইকেট। একটি উইকেট নিয়েছেন স্টিভ ও’কিফ। ও’কিফের বলেই স্লিপে দাঁড়িয়ে বাজপাখির মতো ঝাঁপিয়ে অবিশ্বাস্য এক ক্যাচ নিয়েছেন অস্ট্রেলীয় অধিনায়ক স্টিভ স্মিথ। সূত্র : স্টার স্পোর্টস।
