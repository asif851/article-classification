
 
গত মৌসুমে প্রথমবারের মতো ট্রেবল জয়ের আনন্দে মাতলেও এবারের মৌসুমের শুরুতেই খানিকটা টলোমলো অবস্থার মধ্যে পড়েছে বায়ার্ন মিউনিখ। চিরপ্রতিদ্বন্দ্বী বুরুশিয়া ডর্টমুন্ডের কাছে ৪-২ গোলে হেরে অধরাই থেকে গেছে মৌসুমের প্রথম শিরোপা সুপার কাপ। তবে বায়ার্ন সমর্থকদের জন্য সুখবর—ঘরোয়া মৌসুমের শুরুটা বড় ব্যবধানের জয় দিয়েই করতে পেরেছে বাভারিয়ানরা। জার্মান কাপের প্রথম রাউন্ডের ম্যাচে বায়ার্ন ৫-০ গোলে হারিয়েছে চতুর্থ বিভাগের ক্লাব বিএসভি রেডেনকে। হ্যাটট্রিক করেছেন থমাস মুলার।
প্রাক-মৌসুম প্রস্তুতিটা ভালোই হয়েছিল বায়ার্ন মিউনিখের। টানা নয়টি ম্যাচে জয় দিয়ে বায়ার্ন অধ্যায়ের শুরুটা ভালো হয়েছিল কোচ পেপ গার্দিওলারও। কিন্তু সুপার কাপের হারটা কিছুটা হতাশই করে দিয়েছিল সমর্থকদের। জার্মান কাপের প্রথম রাউন্ডের এই জয়টা তাই হয়তো আবারও খানিকটা আত্মবিশ্বাসী করে তুলবে বায়ার্ন শিবিরকে। এই জয়ের সুখস্মৃতি নিয়েই আগামী শুক্রবার বুন্দেসলিগার এবারের মৌসুম শুরু করবে গার্দিওলার শিষ্যরা। প্রথম ম্যাচে তারা খেলবে বুরুশিয়া মনশেনগ্লাডবাখের বিপক্ষে।
জার্মান কাপের প্রথম রাউন্ডে জয় পেয়েছে প্রায় সবগুলো বড় দলই। বুরুশিয়া ডর্টমুন্ড, বায়ার লেভারকুন আগেই নিশ্চিত করে ফেলেছিল দ্বিতীয় রাউন্ড। বায়ার্ন মিউনিখের সঙ্গে দ্বিতীয় রাউন্ডের টিকিট পেয়েছে শালকে। বড় দলগুলোর মধ্যে প্রথম রাউন্ড থেকেই ছিটকে গেছে শুধু ওয়ার্ডার ব্রেমেন ও বুরুশিয়া মনশেনগ্লাডবাখ।— রয়টার্স
