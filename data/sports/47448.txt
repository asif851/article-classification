
এ লেখা যখন পড়ছেন, শীতের সকালের আলসেমিতে গা মোচড়াতে মোচড়াতেই হয়তো ম্যাচের অনেকটাই শেষ হয়ে গেছে। যদি সকালবেলার পাখিও হয়ে থাকেন, তবু নিউজিল্যান্ডের বিপক্ষে বাংলাদেশের প্রথম ম্যাচটি শুরু দেখতে পেরেছেন কি না সংশয় থাকে। তাই আজ কী হতে পারে এ প্রসঙ্গে না গিয়ে বরং কথা হোক, আজ কী হতে পারত, ম্যাচ নিয়ে কাল কী ভাবছিল দুই দল! আজকের ম্যাচে সবার দৃষ্টি থাকবে একজনের ওপর—মোস্তাফিজুর রহমান। প্রস্তুতি ম্যাচের বোলিংয়ে স্বস্তি ছড়ালেও বাঁহাতি পেসারের ম্যাচ ফিটনেস নিয়ে সন্দেহ কালও কাটেনি। আজকের ম্যাচে তাঁর থাকা না-থাকা পুরোটাই মোস্তাফিজের হাতে ছেড়ে দিয়েছে দল! নিউজিল্যান্ডের কোচ মাইক হেসনের সমীহ তবু মোস্তাফিজকে। টি-টোয়েন্টি বিশ্বকাপে ইডেন গার্ডেনে মোস্তাফিজের ২২ রানে ৫ উইকেট নেওয়াটা ভুলতে পারেননি। ‘বিশ্বমানের’ মোস্তাফিজকে প্রশংসায় ভাসিয়েছেন হেসন, ‘টি-টোয়েন্টি বিশ্বকাপে সে দারুণ করেছে। সে বিশ্বের অন্যতম সেরা বোলার। ওকে যোগ্য সম্মান দিয়ে সামলাতে হবে।’মোস্তাফিজের প্রশংসা করতে গিয়ে হেসন বোলিং কোচ কোর্টনি ওয়ালশকেও টেনে এনেছেন। নিউজিল্যান্ডে ওয়ালশের ৭ টেস্টে ৩২ উইকেট পাওয়ার কথা মনে করিয়ে দিলেন, ‘তিনি ভালোভাবেই জানেন নিউজিল্যান্ডে কীভাবে বল করতে হয়!’ ওয়ালশের অধীনে মোস্তাফিজ কিংবা তাসকিন আহমেদের মতো তরুণ পেসাররা ভালো করবেন বলেই ধারণা কিউই কোচের।নিউজিল্যান্ডের অধিনায়ক কেন উইলিয়ামসন অবশ্য নিজের পেসারদের নিয়েই ভাবছেন বেশি। তাঁর পরিকল্পনা নিজেদের চেনা উইকেট ও কন্ডিশনে গতির ঝড়ে বাংলাদেশকে কাঁপিয়ে দেওয়ার, ‘উইকেট ও কন্ডিশনের সর্বোচ্চ সুবিধা নিতে হবে। পরিকল্পনাগুলো দ্রুত কাজে লাগাতে হবে যাতে আমাদের জয়ের সুযোগ বাড়ে। আমাদের আক্রমণাত্মক হতে হবে এবং উইকেট পেতে হবে।’ সে জন্যই হয়তো বড়দিনের উৎসবে না মেতে ম্যাচের আগের দিন অনুশীলনে ঘাম ঝরিয়েছে কিউইরা। বিশ্বকাপের পর থেকে ওয়ানডেতে বাংলাদেশের অবিশ্বাস্য সাফল্যটা যে জানেন উইলিয়ামসন, ‘ওরা গুছিয়ে ওঠা একটা দল। দিন দিন আরও ভালো হয়ে উঠছে।’কিউই অধিনায়কের কথায় রয়েছে পেসবান্ধব উইকেটের ইঙ্গিত, তবে কাল পর্যন্ত উইকেট নিয়ে দ্বিধায় ছিলেন মাশরাফি বিন মুর্তজা। বাংলাদেশ অধিনায়ক অবশ্য স্পোর্টিং উইকেটেরই আশা করছেন, ‘মনে হচ্ছে, এটা একটা হাইস্কোরিং ম্যাচ হবে। তবে অনুমান করা খুব কঠিন। কালকে এসে দেখেছি এক রকম উইকেট, আজ (গতকাল) সকালে এসে দেখছি একটু সাদাটে ভাব আছে। আগামীকাল (আজ) কী উইকেট দেয়, কে জানে!’ উইকেট যেমনই হোক, কোচ চন্ডিকা হাথুরুসিংহে ভালো শুরু চান সফরের, ‘শুরুটা সব সময়ই গুরুত্বপূর্ণ। প্রথম ম্যাচ জেতা মানে অনেকটাই এগিয়ে যাওয়া।’ কোচের চাওয়ার পূর্ণতা কি দিতে পারবে বাংলাদেশ? সূত্র: এএফপি, স্টাফ, নিউজিল্যান্ড হেরাল্ড।
