
আর্জেন্টিনা-নাইজেরিয়া প্রীতি ফুটবলের স্মৃতি এখনো টাটকা এদেশের ফুটবলপ্রেমীদের মনে। আর্জেন্টিনা ফুটবল দলের বছর চারেক আগের ঢাকা সফরের কথাই বলা হচ্ছে। লিওনেল মেসি, গঞ্জালো হিগুয়েইন, অ্যাঙ্গেল ডি মারিয়া, সার্জিও আগুয়েরো, মার্কোস রোহো, এজেকুয়েল গ্যারাই, নিকোলাস ওটামেন্ডি, পাবলো জাবালেতার মতো তারকারা ছিলেন সেই দলে। প্রতিপক্ষ নাইজেরিয়া দলের জন ওবি মিকেল, ইকেচুকু উচে, ভিনসেন্ট এনাইয়েমা, জোয়েল ওবিরাও কম ছিলেন না। কিন্তু এবার অস্ট্রেলীয় ফুটবল দলকে নিয়ে ঢাকায় যে ধরনের নিরাপত্তার কড়াকড়ি, তার আংশিকও বোধহয় ছিল না মেসি-হিগুয়েইন-ডি মারিয়া-আগুয়েরোদের বেলায়। নিরাপত্তা ব্যবস্থার দিক দিয়ে অস্ট্রেলীয় ফুটবল দলের বাংলাদেশ সফরটি সবচেয়ে ‘শ্বাসরুদ্ধকর’ কিনা সেটা নিয়ে আলোচনা হতেই পারে।পরিবর্তিত বিশ্ব পরিস্থিতিতে নিরাপত্তা নিয়ে শঙ্কা থাকতেই পারে অস্ট্রেলীয় ফুটবল দলের। কিন্তু বিশ্বকাপ বাছাইপর্বের একটি ম্যাচ খেলতে নামার আগে ‘অন্য দেশে’ অনুশীলন সেশন করে আসার ব্যাপারটিকে একটু বাড়াবাড়িই মনে হচ্ছে সবার কাছে। নিরাপত্তার জুজুতে ম্যাচের ঠিক আগের দিন রাতে হোটেলে ওঠার ব্যাপারটিও অভিজ্ঞদের চোখে নজিরবিহীনই। আর্জেন্টিনা কিংবা নাইজেরিয়ার মতো দলও প্রীতিম্যাচে নামার আগে বঙ্গবন্ধু স্টেডিয়ামে একটি করে সেশন অনুশীলন করেছিল। অস্ট্রেলীয় দল করবে না কেন! অস্ট্রেলীয়রা তো আর এখানে কোনো পণ্যের শুভেচ্ছা দূত হয়ে আসেনি!সোমবার সন্ধ্যায় ওয়েস্টিন হোটেলের অস্ট্রেলীয় দলের সংবাদ সম্মেলনটাও কেমন যেন ‘বেসুরো’ মনে হল। চারবার বিশ্বকাপ খেলা একটি দল ঢাকায়, তাদের সংবাদ সম্মেলনটাও হবে জমপেশ, কিন্তু কেন যেন তা হলো না। অস্ট্রেলিয়ার কোচ অ্যাঞ্জে পোস্তেকগলু আর অধিনায়ক মাইল জেডিনাক বলে গেলেন কতগুলো গৎবাঁধা বুলি, ‘আমরা ম্যাচটার অপেক্ষায় আছি’, ‘সব প্রতিপক্ষকেই আমরা সম্মান করি’, ইত্যাদি ইত্যাদি। মঞ্চে বসেও তারা দুজন এমন ভাবভঙ্গি করতে লাগলেন, যে সংবাদ সম্মেলনে উপস্থিত সাংবাদিকেরাও তাদের রেহাই দিলেন। নিজেদেরও রেহাই পাওয়ার ব্যাপার ছিল। যে সংবাদ সম্মেলন রাত দশটার পর শুরু হয়, সেটা আর কতই লম্বা করা যায়!হোটেলে অস্ট্রেলীয় দলের সঙ্গে আসা নিরাপত্তা কর্মকর্তাদের ‘অতি-তৎপরতা’ও ছিল চোখে পড়ার মতো। দশাসই চেহারার ওই নিরাপত্তা কর্মকর্তারা পুরো হোটেল ঘুরে-ফিরে অস্ট্রেলীয় দলের নিরাপত্তা নিশ্চিত করছিলেন। তাদের নির্দেশে হোটেলে পানাহার কিংবা অন্যান্য কাজে আসা মানুষজনের চলাচলও নিয়ন্ত্রণ করা হচ্ছিল। বিষয়টি নিয়ে বিরক্তি প্রকাশ করতে দেখা যায় অনেককেই।আজ বিকেল সাড়ে পাঁচটায় বাংলাদেশের বিপক্ষে বিশ্বকাপ বাছাইপর্বের ম্যাচটি খেলতে মাঠে নামবে অস্ট্রেলিয়া। চারবার বিশ্বকাপ খেলা অস্ট্রেলিয়া দল র‍্যাঙ্কিংয়ের ১৮২ তম স্থানে থাকা দলটির সঙ্গে হেসে-খেলেই জিতবে, সন্দেহ নেই। কিন্তু সন্দেহ হচ্ছে, অস্ট্রেলীয় ফুটবল দলের এই সফরটি সুখস্মৃতি হয়ে এদেশের মানুষের মনের মুকুরে থেকে যাবে কিনা, তা নিয়ে!এই জায়গায় মেসি আর তাঁর আর্জেন্টিনা যে বড় ব্যবধানেই হারিয়ে দিয়েছে সকারুদের!
