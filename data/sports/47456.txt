
যুদ্ধে পরাজিত সেনাপতির মতো শোনায় কথাটা, ‘আমরা হতাশ। তবে সব শেষ হয়ে যায়নি।’ তা লিওনেল মেসি তো এখন তেমনই। চিরপ্রতিদ্বন্দ্বী ব্রাজিলের কাছে হার যুদ্ধে পরাজয়ের চেয়ে কম নাকি! বিশ্বকাপ বাছাইপর্বে কাল নেইমারদের কাছে ৩-০ গোলে হেরেছে মেসির আর্জেন্টিনা। তবে ‘ব্রাজিল-যুদ্ধে’ হারলেও ২০১৮ রাশিয়া বিশ্বকাপে জায়গা করে নেওয়ার ‘লড়াই’য়ে শেষ হাসি ধরে রাখতে দৃঢ়প্রত্যয়ী আর্জেন্টাইন অধিনায়ক।দক্ষিণ আমেরিকান বাছাইপর্বের শুরু থেকেই এবার চোট যেন আড়ি পেতেছে মেসির সঙ্গে। কালকের আগের ১০ ম্যাচের মধ্যে খেলতে পেরেছিলেন মাত্র তিনটিতে। তবে সেই তিনটি ম্যাচেই জয়ী আর্জেন্টিনা। নিজে খেলেছেন, বাছাইপর্বে এমন ম্যাচে কালই প্রথম হারের স্বাদ পেলেন।তার দায় অবশ্য ২৯ বছর বয়সী ফরোয়ার্ডের কাঁধেও একটু বর্তায়। মেসি যে কাল ‘মেসি’ ছিলেন না। মিডফিল্ডে নিয়ন্ত্রণ হারিয়ে ফেলা আর্জেন্টিনা তাঁর দিকেই চাতকের মতো চেয়ে ছিল, কিন্তু অধিনায়ক পারলেন না পথ দেখাতে। পরাজয়ে হতাশাটা তাই চেপে রাখতে পারেননি মেসি, ‘এমন ফল হবে আমরা ভাবতে পারিনি। প্রথম গোলটি পর্যন্ত ম্যাচ সমানে সমান ছিল। আমরাও ভালোই খেলছিলাম। কিন্তু ওরা পুরো শক্তি নিয়ে ঝাঁপিয়ে পড়ার পর আমরা আর গুছিয়ে উঠতে পারিনি।’এই হার আর্জেন্টিনার রাশিয়া বিশ্বকাপে যাওয়ার পথটাকে কঠিন করে তুলেছে, ১১ ম্যাচে ১৬ পয়েন্ট নিয়ে তালিকার ছয়ে আছে এদগার্দো বাউজার দল। পরের ম্যাচটাই আবার ঘরের মাঠে কলম্বিয়ার বিপক্ষে। ব্রাজিল-হতাশা ভুলতে এখন সেই ম্যাচেই চোখ মেসির, ‘যে অবস্থায় আছি, সেটি ভুলে গিয়ে কলম্বিয়াকে নিয়ে ভাবতে হবে। যদি কলম্বিয়ার বিপক্ষে ভালো ফল পাই, তাহলে পুরো ব্যাপারটাই অন্য রকম হয়ে যাবে। এত খারাপ অবস্থার মধ্যে এই একটাই ভালো দিক, এখনো আমাদের ভাগ্য আমাদের হাতেই আছে। আর একটা পয়েন্টও হারাতে দেওয়া যাবে না।’ব্রাজিল ম্যাচে দলের পারফরম্যান্স আর্জেন্টিনা সমর্থকদের অবশ্য ‘পয়েন্ট না হারানোর’ আশা দেখায় না। মেসি যদিও স্বপ্নই দেখাচ্ছেন দলকে, ‘আমরা জানি যেভাবে খেলছি, সেটি ঠিকঠাক হচ্ছে না। কলম্বিয়াকে হারাতে অনেক কিছুই বদলাতে হবে আমাদের। শক্ত হতে হবে, এই পরিস্থিতি থেকে বেরিয়ে আসতে হবে। অন্য যেকোনো সময়ের চেয়ে আরও বেশি ঐক্যবদ্ধ হতে হবে। কারণ সবারই তো লক্ষ্য এক—বিশ্বকাপে যাওয়া।’ এএফপি, গোলডটকম।
