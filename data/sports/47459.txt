
মুস্তাফিজুর রহমানকে অস্ত্রোপচার করতে হবে এটি নিশ্চিত হওয়া গেছে গতকালই। কিন্তু কোথায়, কখন করা হবে, সেটিই এখন প্রশ্ন। প্রথমে অবশ্য শোনা গিয়েছিল, মুস্তাফিজের অস্ত্রোপচার হতে পারে ইংল্যান্ডেই। তবে এখন জানা যাচ্ছে, কাঁধের অস্ত্রোপচার করাতে বাঁহাতি পেসারকে অস্ট্রেলিয়াতেও পাঠানো হতে পারে।যদি মুস্তাফিজের অস্ত্রোপচার অস্ট্রেলিয়ায় হয়, সে ক্ষেত্রে বিসিবি বেছে নিতে পারে অস্ট্রেলীয় শল্যবিদ গ্রেগ হয়কে। বিসিবির চিকিৎসক দেবাশিস চৌধুরী আজ সেটিই বললেন, ‘আমরা এখনো নিশ্চিত করিনি কোথায়, কখন ওর অস্ত্রোপচার হবে। অস্ট্রেলিয়াতেও কথা বলব। এরপর চূড়ান্ত সিদ্ধান্ত নেব। যদি অস্ট্রেলিয়ায় অস্ত্রোপচার করানো হয়, তবে গ্রেগ হয়ের কাছে পাঠানো হতে পারে। তিনিও এ ধরনের অস্ত্রোপচার করেন। আশা করছি, রোববারের মধ্যে আমরা বিষয়টি নিশ্চিত করতে পারব।’অস্ট্রেলিয়ান শল্যবিদ গ্রেগ হয় অবশ্য বাংলাদেশের ক্রিকেটে অচেনা নন। এর আগে তামিম ইকবালের হাতের তালু ও এনামুল হকের কাঁধের অস্ত্রোপচার করেছেন তিনি। আর যদি ইংল্যান্ডে মুস্তাফিজের অস্ত্রোপচার করাতে চায় বিসিবি, বর্তমান চিকিৎসক টনি কোচারই সেটি করতে পারেন। অস্ত্রোপচার হলে সুস্থ হয়ে মাঠে ফিরতে মাস ছয়েক সময় লাগবে মুস্তাফিজের। সে ক্ষেত্রে তিনি খেলতে পারবেন না ঘরের মাঠে অক্টোবরে ইংল্যান্ড-সিরিজ, নভেম্বরে বিপিএল। এমনকি মুস্তাফিজের জন্য ডিসেম্বরে নিউজিল্যান্ড সফরটাও হয়ে পড়তে পারে অনিশ্চিত।
