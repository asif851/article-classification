
মাঠের বাইরের মতো মাঠেও সাদাকালোর শোচনীয় অবস্থা! চোট আর অসুস্থতায় জর্জরিত দলটি আজ এমএ আজিজ স্টেডিয়ামে ইস্টবেঙ্গলের সামনে রীতিমতো অসহায়। স্কোরলাইনেও সেই প্রভাব। ঢাকা মোহামেডানকে ৩-০ গোলে গুঁড়িয়ে শেখ কামাল ক্লাব কাপের ফাইনালে সহজেই উঠে গেল কলকাতার লিগ চ্যাম্পিয়নরা।আগের ম্যাচগুলোর তুলনায় এই মোহামেডান নিষ্প্রভ, খেলোয়াড়দের শরীর যেন চলছিল না। সেই তেড়েফুঁড়ে আক্রমণ নেই। দুই উইংয়ে মোবারক আর ফয়সাল মাহমুদ সেরাটা দিতে পারছিলেন না। জুয়েল আর ইব্রাহিমের অভাব দল ভালোভাবেই টের পাচ্ছিল। বিশেষ করে শেষ সময়ে ইব্রাহিমও ছিটকে যাওয়ায় দল ক্ষতিগ্রস্ত হয়েছে অনেক।তারপরও শুরুতে ভালো সুযোগ নষ্ট করলেন স্ট্রাইকার জীবন। তাঁর হেড চলে যায় বাইরে। একবার বাইরে মারলেন বল। নিজেরা গোল পায়নি, উল্টো ১০ মিনিটে প্রতিপক্ষকে গোল উপহার দিয়েছে। ডান প্রান্ত থেকে অবিনাশের ক্রসে বলের ওপর গিয়েছেন গোলরক্ষক আশরাফুল রানা, কিন্তু রানা বল পাওয়ার আগেই অহেতুক পা লাগিয়ে দিলেন স্টপার মিন্টু শেখ। তাঁর এই পা ছোঁয়ানোই চরম বিপদ ডেকে এনেছে। মোহামেডানের গোলমুখ খুলে যায়, নাইজেরিয়ান স্ট্রাইকার র‌্যান্টি মার্টিনস ফাঁকা পোস্টে আলতো করে বলটা জালে পাঠান।
প্রথমার্ধে আরও একবার বিপদ থেকে বেঁচে গিয়েছে মোহামেডান। ৩২ মিনিটে ক্রসবারে লাগল বল। তবে দ্বিতীয়ার্ধের তৃতীয় মিনিটেই ব্যবধানটা ২-০ করে ফেলে ইস্টবেঙ্গল। মোহামেডান ডিফেন্ডার ইয়ন্তা মিশেলের পা থেকে বলটা কেড়ে নিয়ে প্লেসিং করে দিলেন মোহাম্মদ রফিক। ৫৯ মিনিটে প্রহ্লাদ রায়ের বক্সে তুলে দেওয়া ফাঁকায় দাঁড়ানো র‌্যান্টি মার্টিনস হেডে নিজের দ্বিতীয় ও দলের তৃতীয় গোলটি করে ম্যাচ পকেটে পুরে ফেলেন।আগামী পরশু চট্টগ্রাম আবাহনী-ইষ্টবেঙ্গল ফাইনালটা হচ্ছে দুই বাংলার লড়াই।
