
নিজেদের বাসের ঠিক পাশে তিন-তিনটি বোমা যখন ফাটল, ওই সময়টায় কেমন লাগছিল ডর্টমুন্ড খেলোয়াড়দের? ঘটনার আকস্মিকতা, কী হচ্ছে বুঝতে না-পারা, অজানা ভয়...সময়টা অসহনীয়ই হওয়ার কথা। ওই হামলায় আহত ডিফেন্ডার মার্ক বার্ত্রার ভাষায় বলতে গেলে, সেটি ছিল ‘জীবনের দীর্ঘতম ১৫ মিনিট!’গত মঙ্গলবার চ্যাম্পিয়নস লিগের কোয়ার্টার ফাইনালের প্রথম লেগে নিজেদের মাঠে মোনাকোর বিপক্ষে খেলতে যাচ্ছিল ডর্টমুন্ড। স্টেডিয়ামে যাওয়ার পথেই হলো সন্ত্রাসী হামলা। বাসের জানালার কাচ ভেঙে যায় তাতে, কবজিতে আঘাত পান বার্ত্রা। অস্ত্রোপচারও হয়েছে। মাঠে নামার মতো সুস্থ হতে চার সপ্তাহ লেগে যাবে ২৬ বছর বয়সী ডিফেন্ডারের। তাঁর পরিবারের সদস্যরা তো নিয়মিতই যাচ্ছেন বার্ত্রার সঙ্গে দেখা করতে। পরশুও গেলেন। হাসপাতালে পরিবারের সদস্যদের নিয়ে তোলা একটা ছবি ইনস্টাগ্রামে দিয়েছেন এই স্প্যানিশ। সঙ্গে দেওয়া পোস্টটিতে খুলে দিয়েছেন তাঁর মনের আগল। কথা বললেন বোমা হামলার সময় তাঁর অনুভূতি, ফিরে আসার প্রেরণা, প্রতিদিনই আরেকটু অস্থির হয়ে যাওয়া এই বিশ্ব নিয়ে তাঁর আক্ষেপ...এসব নিয়ে—‘আজ ওরা (পরিবারের সদস্যরা) আবারও আমার সঙ্গে দেখা করতে এসেছে, সেটিই সবচেয়ে খুশির ব্যাপার। ওরাই আমার সব, চলার পথে যত বাধা পেরোনোর লড়াইয়ের প্রেরণা। আর ওই দিনটা (বোমা হামলা) ছিল আমার জীবনের সবচেয়ে কঠিন দিন। এমনটা আর কারও সঙ্গে যেন না হয়, সেই প্রার্থনাই করি।কষ্ট, ভয়, কী হচ্ছে বা কতক্ষণ ধরে চলবে সেটি জানতে না-পারা...আমার জীবনের দীর্ঘতম ১৫ মিনিট ছিল সেটি। প্রতিদিনই ঘটনাটার ধাক্কা একটু একটু করে কমছে। সেটির জায়গা নিয়ে নিচ্ছে বেঁচে থাকার ইচ্ছা, লড়াই চালিয়ে যাওয়ার ইচ্ছা, কাজ করার, হাসতে পারার, কাঁদতে পারার, অনুভব করার, ভালোবাসার, বিশ্বাস করার, খেলার, অনুশীলন করে যাওয়ার, আমার কাছের মানুষদের সঙ্গে উপভোগ করার ইচ্ছা, আমার ভালোবাসার মানুষেরা, আমার সতীর্থ, আমার প্যাশন, ডিফেন্ড করা, ম্যাচের আগে মাঠের ঘাসের ঘ্রাণ নেওয়া—ম্যাচের আগে নিজেকে অনুপ্রাণিত করতে যা আমি করি। খেলাটাকে ভালোবাসেন, এমন মানুষে ভর্তি গ্যালারি দেখার ইচ্ছা; ওই মানুষগুলো ফুটবলের আবেগে ভেসে পুরো দুনিয়ার কথা ভুলে থাকতে চান, বিশেষ করে এখন যেহেতু আমরা যে পৃথিবীতে বাস করি, সেটি আরও পাগলাটে হয়ে উঠছে। একটা জিনিসই আমি চাই—একমাত্র জিনিস—সেটি হলো, আমরা সবাই যেন শান্তিতে বাঁচি। যুদ্ধ পেছনে ফেলে রাখি। এই কদিনে যখন নিজের কবজির দিকে তাকিয়েছি—ফোলা, ভেঙে যাওয়া কবজিটা—জানেন আমার কী অনুভূতি হয়েছে? গর্ব! দেখি আর গর্ব অনুভব করি এই ভেবে যে, অনেক ক্ষতি ওরা করতে চেয়েছিল, কিন্তু শেষ পর্যন্ত করতে পারল শুধু এতটুকুই! ডাক্তার, নার্স, ফিজিও এবং অন্য সবাই, যাঁরা সেরে উঠতে এবং কবজিটাকে আবার আগের নিখুঁত অবস্থায় ফিরিয়ে নিতে সাহায্য করেছেন, সবাইকে ধন্যবাদ। হাজার হাজার মানুষ, সংবাদমাধ্যম, সব সংগঠন, বরুসিয়া ডর্টমুন্ড ও সতীর্থরা...যাঁরাই আমার প্রতি তাঁদের ভালোবাসা ও সহানুভূতির হাত বাড়িয়ে দিয়েছেন, তাঁদেরও ধন্যবাদ। এমনকি একটা ছোট্ট অঙ্গভঙ্গিও আমাদের সামনে এগিয়ে যেতে শক্তি জুগিয়েছে। এটাকে বুক থেকে নামিয়ে ফেলতে চাই, পেছনে ফেলে দিতে চাই, যাতে যত দ্রুত সম্ভব নিজের শতভাগ নিয়ে ফিরতে পারি।’
