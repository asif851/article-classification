
২০ বছর হয়ে গেল। এত দিনে বিশ্বজয় তিনি করতে পারেননি। বরং দিনে দিনে যেন আর্সেন ওয়েঙ্গারে বিষিয়ে যাচ্ছেন আর্সেনাল সমর্থকেরা।
এমনই যে, প্রশ্নও ওঠে, ৬৭ বছর বয়সী ফ্রেঞ্চ কোচ আর্সেনাল কেন ছাড়ছেন না? অবসরই বা নিচ্ছেন না কেন? তবে ওয়েঙ্গারের ভাবনা অন্য। অবসরের কথা মোটেই ভাবছেন না তিনি। তাঁর চোখে, ফুটবল থেকে অবসর নেওয়াটা যে মৃত্যুর মতো!
এই মৌসুমেই আর্সেনালে বর্তমান চুক্তির মেয়াদ শেষ হচ্ছে ওয়েঙ্গারের। যদিও গুঞ্জন আছে, আর্সেনালে ২০ বছর কাটানোর পর আরও দুই বছরের জন্য চুক্তি নবায়ন করে ফেলেছেন ওয়েঙ্গার। তবে গুঞ্জন সত্যি হোক বা না হোক, আর্সেনালেই হোক বা অন্য কোথাও, কোচিং থেকে অবসর নেওয়ার কোনো ইচ্ছে নেই ওয়েঙ্গারের। বলেছেন, ‘আমি অবসর নেব না।’ ধার করলেন একসময়ের প্রতিদ্বন্দ্বী অ্যালেক্স ফার্গুসনের উক্তিও, ‘নবীনদের জন্য ব্যাপারটা “অবসর”। বুড়োদের জন্য তো অবসর মানে মরে যাওয়া।’
তা অবসর না নিন, আর্সেনালকে আবার ইংলিশ লিগের শীর্ষে তুলতে পারবেন ওয়েঙ্গার? প্রশ্ন উঠেছে তাঁর মধ্যে জয়ের তাড়না অবশিষ্ট আছে কি না, তা নিয়েও। এখানেও আপত্তি ওয়েঙ্গারের, ‘যখন এসেছিলাম, তখন যেমন ছিল, জয়ের ক্ষুধাটা এখনো তেমনই আছে। ২০ বছর আগের সময়ের চেয়ে এখন কাঁধের ওপর চাপ বেশি, তবে ক্ষুধা এখনো একই রকম।’ মনে করিয়ে দিলেন আর্সেনালে তাঁর অবদানও, ‘ক্লাবটা তখন কেমন ছিল, আর এখন কেমন আছে, সেটি দেখলেই বুঝবেন। যখন এসেছিলাম, তখন ক্লাবে ৭০ জন লোক কাজ করত, এখন আমরা ৭০০ জন। একটা শেয়ারের দাম ছিল ৪০০ পাউন্ড, এখন ১৮ হাজার পাউন্ড। আরেকটা কথা আপনাদের সোজাসুজিই জানিয়ে দিই, ক্লাবে আমার কোনো শেয়ার নেই।’ ফোরফোরটু।
