
যা বলার সব যেন সামাজিক যোগাযোগমাধ্যমেই বলছেন ক্রিস্টিয়ানো রোনালদো। রেফারিকে ধাক্কা মারার কারণে তাঁকে পাঁচ ম্যাচ নিষিদ্ধ করেছে স্প্যানিশ ফুটবল ফেডারেশন। কদিন আগে সেই সিদ্ধান্তের বিরুদ্ধে রিয়াল মাদ্রিদের পর্তুগিজ ফরোয়ার্ড ক্ষোভ ঝেড়েছিলেন ইনস্টাগ্রামে। এবার টুইটারে বিরক্তি প্রকাশ করলেন। তা কী নিয়ে বিরক্ত রোনালদো? রিয়াল মাদ্রিদের আপিল প্রত্যাখ্যান করে যে গত পরশু তাঁর ওই পাঁচ ম্যাচ নিষেধাজ্ঞা বহাল রেখেছেন স্প্যানিশ ক্রীড়া আদালত!
বার্সেলোনার বিপক্ষে স্প্যানিশ সুপার কাপের প্রথম লেগে ডাইভ দেওয়ার অভিযোগে রোনালদোকে হলুদ কার্ড দেখান রেফারি, যেটি ছিল ম্যাচে রোনালদোর দ্বিতীয় হলুদ কার্ড। রেফারির সিদ্ধান্ত ছিল বিতর্কিত। সেটি মানতে পারেননি রোনালদো, লাল কার্ড দেখার পর রেফারিকে আলতো ধাক্কা দেন। আর এই অপরাধে তাঁকে ৩ হাজার ইউরো জরিমানার পাশাপাশি চারটি স্বীকৃত ম্যাচে (প্রীতি ম্যাচ বাদে) নিষিদ্ধ করেছে স্প্যানিশ ফুটবল কর্তৃপক্ষ। লাল কার্ডের জন্য এক ম্যাচ মিলিয়ে নিষেধাজ্ঞাটা দাঁড়ায় পাঁচ ম্যাচে।
শাস্তিটা পাওয়ার পরই ইনস্টাগ্রামে রোনালদো লিখেছিলেন, ‘শাস্তিটা একটু বাড়াবাড়ি ও হাস্যকর মনে হচ্ছে আমার কাছে। এটা অন্যায্য!’ রিয়াল শাস্তির বিরুদ্ধে আপিল করেছিল। কিন্তু পরশু স্প্যানিশ ক্রীড়া আদালত সেটিও খারিজ করেছেন। আবারও তাই ক্ষোভ ঝরেছে রোনালদোর। টুইটারে লিখেছেন, ‘আরেকটা দুর্বোধ্য সিদ্ধান্ত। এই অবিচার আমাকে দমিয়ে রাখতে পারবে না। আরও শক্ত হয়েই ফিরব আমি। যাঁরা পাশে ছিলেন, সবাইকে ধন্যবাদ।’ ইএসপিএন, এএফপি।
