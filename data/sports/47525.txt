
টেস্ট ব্যাটসম্যানের তকমা সেঁটে গেছে মুমিনুল হকের গায়ে। রংপুর রাইডার্সের বিপক্ষে আজ তিনি আবারও প্রমাণ করলেন তিনি কেবল টেস্ট ব্যাটসম্যান নন, ব্যাট হাতে পরিপূর্ণ এক ক্রিকেটার! ৪৪ বলে ৬৩ রানের অপরাজিত ইনিংস দিয়ে রাজশাহী কিংসকে জয়ের বন্দরে নিয়ে গেছেন এই বাঁ হাতি ব্যাটসম্যান।
টি-টোয়েন্টি ও ওয়ানডেতে বাংলাদেশের জাতীয় দলে উপেক্ষিত থাকলেও বিপিএলে মুমিনুলের ওপর ভরসা রেখেছিল রাজশাহী। রংপুরের ১৩৪ তাঁর ব্যাটেই অনেকটা সহজ হয়ে গেছে রাজশাহীর জন্য। তাঁর আক্রমণাত্মক ব্যাটিংয়ে উইকেটের অন্য প্রান্তে দাঁড়িয়ে ক্যারিবীয় লেন্ডল সিমন্সও উইকেটের চারদিকে মেরেছেন ইচ্ছেমতো। ওপেনিংয়ে সিমন্সকে সঙ্গে নিয়ে ৯২ বলে ১২২ রান তুলে ফেলেন মুমিনুল।উইকেটের চারপাশে আজ দারুণ কিছু শট খেলেছেন তিনি। ডাউন দ্য উইকেট এসেছে, হাঁকিয়েছেন ছক্কাও। কিন্তু তাঁর ব্যাটিং দেখে কখনোই মনে হয়নি তাড়াহুড়ো করছেন। এটাই বোধ হয় বড় মাপের ব্যাটসম্যানদের ‘ম্যাজিক’!ম্যাচসেরার পুরস্কার হাতে নিয়ে মুমিনুল অবশ্য জয়ের কৃতিত্ব দিলেন বোলারদের। তাঁর ভাষ্য, ‘প্রথম ইনিংসে উইকেটে টার্ন ছিল। দ্বিতীয় ইনিংসে কিছুটা ভালো (ব্যাটিং) ছিল উইকেট। প্রতিপক্ষকে ১৩৪ রানে বেঁধে ফেলার জন্য বোলারদের ধন্যবাদ দিতে চাই। আমরা শুধু উইকেট বুঝে বাজে বলগুলোর ফায়দা নিতে চেয়েছি।’
