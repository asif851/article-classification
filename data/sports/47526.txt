
তাঁর উদ্দেশ্য নিয়ে কোনো প্রশ্ন নেই। পাকিস্তানের আওয়ামী মুসলিম লিগ নেতা শেখ রশিদ আহমেদ টুইটারে অভিনন্দনই জানাতে চেয়েছিলেন পাকিস্তান ক্রিকেট দলকে। অস্ট্রেলিয়ার বিপক্ষে দারুণ এক জয়, সেটিও ১২ বছর পর। অভিনন্দন তো অবশ্যই প্রাপ্য মোহাম্মদ হাফিজের দলের। কিন্তু একি! টুইটারে নেতা এটা কী লিখলেন! ‘ওয়েল প্লেড গ্রিন শার্টস’ লিখতে গিয়ে ‘শার্টস’-এর বানানটা ভুল করে বসলেন। খুবই ছোট্ট ভুল। সংশোধন করারও সময় পাননি। আর তাতেই শোরগোল সামাজিক যোগাযোগ মাধ্যমে। শার্টস-এর ইংরেজি বানান ‘Shirts’-এ ‘r’ অক্ষরটি বাদ দিয়ে দিলেন এই নেতা! শার্টস বানানে R বাদ দিয়ে দিলে জিনিস কী দাঁড়ায়? Shirts হয়ে গেল Shits!ভুল বুঝতে পেরে পরে বানান শুধরে নিয়েছেন সেই নেতা। কিন্তু ততক্ষণে সর্বনাশ যা হওয়ার হয়ে গেছে। শেখ রশিদের টুইটের আগের ছবিটা পোস্ট করে একজন রিটুইট করেছে, ‘স্যার এটা কিন্তু স্ক্রিনশটের জমানা...।’ এমন কিছু লিখতে লিখতেই সামাজিক যোগাযোগ মাধ্যমে ছড়িয়ে পড়ে রশিদের হাস্যকর ভুলের সেই স্ক্রিনশট। পাকিস্তান কেন্দ্রীয় সরকারের মন্ত্রী শেখ রশিদের এমন ভুল নিয়ে কৌতুকই ছড়িয়েছে সবার মধ্যে।গত রোববার মেলবোর্নে অনুষ্ঠিত সিরিজের দ্বিতীয় ওয়ানডেতে অস্ট্রেলিয়াকে হারিয়ে সিরিজে সমতা এনেছে পাকিস্তান। ২০০৫ সালের পর এটি অস্ট্রেলিয়ার বিপক্ষে অস্ট্রেলিয়ার মাটিতে পাকিস্তানের প্রথম জয়।
