
ক্রিকেটের সবচেয়ে বড় বাজারের নাম ভারত। এখানে আন্তর্জাতিক ক্রিকেটের অনুষ্ঠান হওয়া মানেই বাণিজ্যিক সাফল্য নিশ্চিত। বৈশ্বিক কোনো প্রতিযোগিতা হলে তো কথাই নেই। ক্রিকেটের সর্বোচ্চ সংস্থা আইসিসি খুব ভালো করেই জানে ব্যাপারটা। এটি মাথায় রেখেই আবারও ওয়ানডে বিশ্বকাপের আয়োজক হতে যাচ্ছে ভারত। এর আগে চ্যাম্পিয়নস ট্রফিও আয়োজন করবে তারা।
২০২৩ সালে এককভাবে ওয়ানডে বিশ্বকাপ আয়োজন করবে ভারত। এর আগে তিনবার (১৯৮৭, ১৯৯৬ ও ২০১১) ওয়ানডে বিশ্বকাপ আয়োজন করলেও প্রথমবারের মতো ২০২৩ সালেই একক আয়োজক হতে যাচ্ছে ভারত।
২০১৩ সালেই বিশ্বকাপ আয়োজন করা নিশ্চিত করেছিল ভারত। সেবার লন্ডনে আইসিসির বার্ষিক কনফারেন্সে ভারতকে এই টুর্নামেন্ট আয়োজন করার অনুমোদন দেওয়া হয়। সেই সভায় ভারতের প্রতিনিধিত্ব করেছিলেন সেই সময়ের অন্তর্বর্তীকালীন বোর্ডপ্রধান প্রয়াত জগমোহন ডালমিয়া।
সোমবার দিল্লিতে ভারতীয় ক্রিকেট বোর্ডের (বিসিসিআই) বিশেষ সাধারণ সভায় ২০২১ সালে চ্যাম্পিয়নস ট্রফি ভারতে আয়োজনের কথাও জানানো হয়। সভায় ২০১৯ থেকে ২০২৩ সাল পর্যন্ত ভারতের ফিউচার ট্যুর প্রোগ্রামও (এফটিপি) ঘোষণা করা হয়। এর আগে ২০০৬ সালে চ্যাম্পিয়নস ট্রফি আয়োজন করেছিল ভারত। তবে চ্যাম্পিয়নস ট্রফি আদৌ ২০২১ সালে আয়োজিত হবে কি না, এ নিয়ে সন্দেহ আছে। আইসিসির নতুন ওয়ানডে লিগ চালু হলে এই টুর্নামেন্ট বাতিল হয়ে যেতে পারে। যদিও এখন পর্যন্ত ২০২১ সালের আগে ওয়ানডে লিগ চালু করার পরিকল্পনা নেই আইসিসির। ২০১৯ বিশ্বকাপের আয়োজন করছে ইংল্যান্ড ও ওয়েলস। বিসিসিআইয়ের অনুমোদিত এফটিপিতে ২০১৯ থেকে ২০২৩ সাল পর্যন্ত সর্বমোট ৮১টি ম্যাচ আয়োজনের কথা বলা হয়েছে। এ সময় ইংল্যান্ড, দক্ষিণ আফ্রিকা ও অস্ট্রেলিয়ার সঙ্গে সিরিজ খেলবে ভারত। সূত্র: জিনিউজ।
