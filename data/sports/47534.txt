
• আবাহনীর বিপক্ষে ১১২ রানে হেরেছে মোহামেডান • মাশরাফি ও মিরাজ নিয়েছেন ৩টি করে উইকেট • ২৬ রানে শেষ ৬ উইকেট হারিয়েছে মোহামেডান
প্রথমে ব্যাটিং করে ২৫৯ রানের সংগ্রহে যে আবাহনী খুব সন্তুষ্ট ছিল সেটা বলা যাবে না। কিন্তু ‘চিরপ্রতিদ্বন্দ্বী’ মোহামেডানকে তারা শেষ পর্যন্ত হারিয়েছে ১১২ রানের বিশাল ব্যবধানে। ২৬ রানে শেষ ৬ উইকেট হারানো মোহামেডানের ব্যাটিংয়ে আতঙ্ক ছড়িয়েছেন মাশরাফি বিন মুর্তজা ও মেহেদী হাসান মিরাজ—দুজনেই নিয়েছেন ৩টি করে উইকেট। এ ছাড়া এমএস গনি ২টি আর তাসকিন আহমেদ ও সানজামুল ইসলাম নিয়েছেন ১টি করে উইকেট।
২৬০ রানের লক্ষ্য ব্যাটিংয়ে নেমে শুরুতেই হোঁচট খায় মোহামেডান। দলীয় ৩ রানেই মাশরাফির বলে মিথুনের হাতে ধরা পড়েন জনি তালুকদার। মাশরাফিই পরপর ফেরান অধিনায়ক শামসুর রহমান ও রনি তালুকদারকে। রনি ৩৮ বলে ৩৫ করে আউট হন। ৬২ রানে ৩ উইকেট হারিয়ে শুরুতেই লড়াইয়ে পিছিয়ে পড়ে মোহামেডান।৩৮ রানের একটা জুটি গড়েছিলেন রকিবুল হাসান ও ইরফান শুক্কুর। কিন্তু দলীয় সংগ্রহ ১০০ হতেই সানজামুল ইসলামের বলে অতিরিক্ত ফিল্ডার আরিফুল হাসান সবুজকে ক্যাচ দেন ইরফান। আউট হওয়ার আগে তিনি করেছেন ৪০। এরপর ২৮ রান করে তাসকিনের বলে বোল্ড হন রকিবুল।এর পরপরই মড়ক লাগে মোহামেডানের ব্যাটিং লাইনে—‘রহস্য’ হয়ে ওঠেন মেহেদী হাসান মিরাজ। ফেরান বিপুল শর্মা, তাইজুল ইসলাম ও মোহাম্মদ আজিমকে। কাজী অনিক ও এনামুল হক (২) আউট হন গণির বলে।এই জয়ে লিগে শতভাগ রেকর্ড ধরে রাখল আবাহনী। ৬ ম্যাচে ১২ পয়েন্ট নিয়ে তালিকার শীর্ষে আছে তারা। সমান সংখ্যক ম্যাচে মোহামেডানের সংগ্রহ ৬। তারা আছে পঞ্চম স্থানে।
