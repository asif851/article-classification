
২০১৫ সালের ফেব্রুয়ারিতে লালমনিরহাটের অনূর্ধ্ব-১৫ জাতীয় স্কুল ক্রিকেটে ট্রিপল সেঞ্চুরি করা সেই মোস্তাফিজুর রহমানের কথা মনে আছে? লালমনিরহাটের সেই বিস্ময়বালককে এবার বিপিএলে দেখলে অবাক হওয়ার কিছু থাকবে না! কদিন আগে রংপুর রাইডার্সের প্রতিভা অন্বেষণ কর্মসূচিতে নির্বাচিত হয়েছে মোস্তাফিজ। গত ২৭-২৯ সেপ্টেম্বর রংপুর ক্রিকেট গার্ডেনে রংপুর অঞ্চলের খেলোয়াড় বাছাই করেছে রংপুর রাইডার্স। ১৬ থেকে ২৩ বছর বয়সের প্রায় দেড় হাজার খেলোয়াড়ের মধ্যে ১০ জন নির্বাচিত হয়েছেন। সংক্ষিপ্ত এই তালিকায় আছে মোস্তাফিজও। কবে নির্বাচিত খেলোয়াড়েরা দলের অনুশীলনে যোগ দেবেন, সেটি শিগগিরই জানিয়ে দেবে ফ্র্যাঞ্চাইজিটি।দুই বছর আগে লালমনিরহাট শেখ কামাল স্টেডিয়ামে ইয়াং টাইগার্স জাতীয় স্কুল ক্রিকেটে লালমনিরহাট সরকারি উচ্চবিদ্যালয়ের দশম শ্রেণির ছাত্র মোস্তাফিজ ৩২৫ রান করে সবাইকে তাক লাগিয়ে দিয়েছিল! পরে তাকে নিয়ে একাধিক প্রতিবেদন প্রকাশিত হয়েছে প্রথম আলোয়। বাংলাদেশের ক্রিকেটে এখন মোস্তাফিজ বললেই চোখে ভেসে ওঠে বাঁহাতি এক পেসারের ছবি। কিন্তু লালমনিরহাটের মোস্তাফিজ স্বপ্ন দেখেন, একদিন একই নামের একজন ব্যাটসম্যানকেও চিনবে ক্রিকেটপ্রেমীরা। সেই স্বপ্ন পূরণের একটি ধাপে পা দেওয়া তরুণ এই ব্যাটসম্যানের চোখেমুখে উচ্ছ্বাস, ‘আমি জাতীয় ক্রিকেটে খেলার স্বপ্ন দেখি। রংপুর রাইডার্সে নির্বাচিত হওয়ায় আমার সেই স্বপ্ন পূরণে এক ধাপ এগিয়েছে বলে মনে করি।’
 
