
ক্রিকেট এখন ব্যাটসম্যানদের খেলা, টি-টোয়েন্টি তো আরও বেশি। বোলারের গতিতে পরাস্ত হয়ে উইকেটের ওপর ব্যাটসম্যানের মুখ থুবড়ে পড়ার দৃশ্য তো এখন ভাবাই যায় না। হায়দরাবাদের রাজীব গান্ধী স্টেডিয়ামের দর্শকদের কাল সেই সৌভাগ্য হলো মুস্তাফিজের সৌজন্যে। মুস্তাফিজুর রহমানের দুর্দান্ত ইয়র্কারে আন্দ্রে রাসেল শুধু বোল্ডই হলেন না, একেবারে মুখ থুবড়ে পড়লেন উইকেটের ওপরই। ম্যাড়মেড়ে ম্যাচে তবু ফিরল না উত্তেজনা। মুস্তাফিজের উচ্ছ্বাসও তাই সীমাবদ্ধ একটুকরো হাসিতে।কাল ছিল আইপিএলের ‘বাংলাদেশ’ ম্যাচ। সানরাইজার্স হায়দরাবাদ-কলকাতা নাইট রাইডার্স ম্যাচটি তো রূপ নিয়েছিল ‘সাকিব-মুস্তাফিজ’ ম্যাচেই! তবে ম্যাচের আগেও অনিশ্চয়তা ছিল, শেষ পর্যন্ত সাকিব আল হাসানের জায়গা হবে তো কলকাতা দলে? আগের দুই ম্যাচে তাঁর না খেলাই এই দুশ্চিন্তার কারণ। সব দুশ্চিন্তা দূরে সরিয়ে কাল মাঠে নামলেন সাকিব। বলও করলেন ৩ ওভার, ১৮ রান দিয়ে থাকলেন উইকেটশূন্য। অন্য বোলাররাও সাকিবের মতো কৃপণ থাকায় মুস্তাফিজের দল করতে পারল মাত্র ১৪২ রান।তাড়া করতে নেমে উদ্বোধনী জুটির ৯২ রানেই ম্যাচের ফল প্রায় নির্ধারণ করে ফেলে কলকাতা। মুস্তাফিজের দুর্দান্ত সেই ইয়র্কার কিংবা অননুমেয় কাটারেও কোনো লাভ হয়নি। কলকাতা ম্যাচ জিতে যায় ১০ বল হাতে রেখে। সাকিবকেও নামতে হয়নি ব্যাটিংয়ে। ৪ ওভারে ২৯ রান দিয়ে মুস্তাফিজ পেয়েছেন শুধু রাসেলের উইকেটটিই। দিনের অন্য ম্যাচে গুজরাট লায়নস (১৪৭/৭) ৩ উইকেটে হারিয়েছে মুম্বাই ইন্ডিয়ানসকে (১৪৩/৮)।
