
আইসিআরসি টি-টোয়েন্টি টুর্নামেন্টে ইংল্যান্ডকে ১৪ রানে হারিয়ে শুভসূচনা করেছেন বাংলাদেশের শারীরিক প্রতিবন্ধী ক্রিকেটাররা। তীর্থের অলরাউন্ড নৈপুণ্যে ইংলিশদের বিপক্ষে দারুণ এক জয় পেয়েছে বাংলাদেশ। ৷
আজ বিকেএসপির তিন নম্বর মাঠে প্রথমে ব্যাট করে নির্ধারিত ২০ ওভারে ৮ উইকেটে ১১৭ রান করে লাল-সবুজের দল। চারে নামা অপূর্ব কুমারের ২২ ও ছয়ে নেমে তীর্থের ১০ বলে ১৭ রান করে চ্যালেঞ্জিং স্কোর গড়তে সহায়তা করে দলকে। বল হাতেও দারুণ জ্বলে ওঠেন তীর্থ। পেয়েছেন ৩ উইকেট। অলরাউন্ড পারফরম্যান্সে ম্যাচ সেরাও তিনি।
উইকেট পাওয়ার পর সতীর্থদের অভিনন্দন পেলেন তীর্থ। আবারও তীর্থের উইকেট, আবারও উচ্ছ্বাসের জোয়ার বাংলাদেশ-শিবিরে। তার কাঁধে সওয়ার হয়ে ইংলিশ বাধা পেরিয়েছে দল, তীর্থকে তাই কাঁধে তুলে জয়ানন্দে মেতেছে বাংলাদেশ। ম্যাচ সেরা তীর্থের মুখে বাঁধভাঙা হাসি। দারুণ পারফরম্যান্সে ম্যাচ সেরার পুরস্কার উঠেছে তীর্থের হাতেই। স্মরণীয় এক মুহূর্ত, মুখে সবার বিস্তৃত হাসি। 
