
বিশ্ব হকিতে বাংলাদেশের র‍্যাঙ্কিং ৩০, মেক্সিকোর ৩৫। র‍্যাঙ্কিংয়ে পেছনে থাকা দলটির বিপক্ষে জয়ই লক্ষ্য ছিল জাতীয় হকি দলের। সিঙ্গাপুরে আজ সেই লক্ষ্যটা খুব ভালোভাবেই পূরণ করতে পেরেছেন জিমি-মিমোরা। মেক্সিকোর বিপক্ষে জয় এসেছে ৬-১ গোলের বড় ব্যবধানেই। সারোয়ার ৩ গোল করে এই জয়ে রেখেছেন অনন্য অবদান। এ ছাড়া রাসেল মাহমুদ জিমি দুটি এবং পুষ্কর খীসা একটি গোল করেন।বাংলাদেশ বড় জয় পেলেও খেলার শুরুতে মাত করেছিল মেক্সিকোই। প্রথম কোয়ার্টার গোলশূন্য থাকার পর দ্বিতীয় কোয়ার্টারের ১৯ মিনিটে দারুণ এক ফিল্ড গোলে বাংলাদেশকে হতবুদ্ধি করে দেন মেক্সিকোর ক্যাম্পিলো অ্যালেক্সিজ। তৃতীয় কোয়ার্টারে ম্যাচে দারুণভাবে ফিরে আসে বাংলাদেশ। ৩২ মিনিটে পেনাল্টি কর্নারে সমতা ফেরান সারোয়ার। এই কোয়ার্টারে বাংলাদেশ আরও তিনটি গোল করে যথাক্রমে ৩৭, ৪৩ ও ৪৪ মিনিটে। প্রতিটিই ছিল ফিল্ড গোল। ৩৭ মিনিটে রাসেল মাহমুদ জিমি, ৪৩ মিনিটে পুষ্কর খীসা মিমো গোল করেন। ৪৪ মিনিটে জিমির স্টিক থেকে আসে তাঁর দ্বিতীয় গোলটি। ম্যাচের শেষ কোয়ার্টারের ৫০ ও ৬০ মিনিটে সারোয়ার আরও দুটি গোল করে দলকে এনে দেন পুলক জাগানিয়া এক জয়।নিজেদের প্রথম ম্যাচে জাপানের কাছে ৫-১ গোলে হেরেছিল বাংলাদেশ। আগামী ২০ তারিখ পোল্যান্ডের বিপক্ষে শেষ ম্যাচে মাঠে নামবে জিমিরা।
