
প্রথম দফায় সফলতা আসেনি। ওয়েইন রুনিকে কেনার দ্বিতীয় দফার চেষ্টাটাও ব্যর্থ হলো চেলসির। ম্যানচেস্টার ইউনাইটেড আবারও জানিয়ে দিয়েছে, ইংলিশ ফরোয়ার্ড ‘বিক্রির জন্য নয়’।ব্রিটিশ পত্রিকা ‘ডেইলি সান’ জানিয়েছে, রুনিকে পাওয়ার জন্য দ্বিতীয় দফায় দুই কোটি ৫০ লাখ পাউন্ডের প্রস্তাব দেয় চেলসি। তবে তা তাত্ক্ষণিকভাবে ফিরিয়ে দেয় রুনির ক্লাব। ইউনাইটেডের একজন মুখমাত্রও নিশ্চিত করেছেন খবরটা, ‘গতকাল (পরশু) একটা প্রস্তাব পেয়েছিলাম আমরা। তবে তা দ্রুতই ফিরিয়ে দিই। আমরা আগের অবস্থানেই আছি। রুনি বিক্রির জন্য নয়।’রুনিকে নিয়ে বেশ কিছু দিন ধরেই ‘নাটক’ চলছে। ইংলিশ ফরোয়ার্ড নিজে ইউনাইটেডে সুখী নন। এমনিতেই ক্লাব ছাড়ার ইচ্ছা প্রকাশ করেছিলেন তিনি। এর ওপর নতুন কোচ ডেভিড ময়েস বলেন, আগামী মৌসুমে রুনিকে খেলতে হবে রবিন ফন পার্সির বদলি হিসেবে! এদিকে রুনিকে নেওয়ার প্রবল আগ্রহ চেলসির কোচ হোসে মরিনহোর। গত মাসে রীতিমতো বিবৃতি দিয়ে লন্ডনের ক্লাব চেলসি জানায়, ইউনাইটেড স্ট্রাইকারের জন্য লিখিত প্রস্তাব দেওয়ার কথা। গণমাধ্যমের খবরে বলা হয়েছিল, প্রস্তাবটা ছিল এক কোটি পাউন্ডের। তবে ইউনাইটেড জানিয়ে দেয়, রুনি বিক্রির জন্য নয়।ক্লাবে স্বস্তিতে নেই, এর ওপর গত শনিবার কাঁধে চোট পেয়েছেন রুনি। প্রাক-মৌসুমে এটি দ্বিতীয় দফায় চোট ২৭ বছর বয়সী এই ফুটবল তারকার। ডেভিড ময়েস অবশ্য জানিয়েছেন, রুনির চোট ততটা গুরুতর নয়, দ্রুতই খেলায় ফিরবেন তিনি।
