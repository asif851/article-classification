
ক্লাব ছাড়ার চেষ্টা করে কী বিপদেই না পড়লেন লুইস সুয়ারেজ! লিভারপুল কর্তৃপক্ষ সাফ জানিয়ে দিয়েছে, এখন লিভারপুলের হয়ে খেলতে চাইলে আগে ক্ষমা চাইতে হবে উরুগুইয়ান এই স্ট্রাইকারকে।‘আগে সতীর্থ ও ক্লাবের কাছে ক্ষমা চাইতে হবে সুয়ারেজকে। এরপর তাকে স্বীকার করতে হবে, ক্লাবের হয়ে লড়তে সে প্রস্তুত।’ ডাবলিনে সাংবাদিকদের বলেছেন লিভারপুল ম্যানেজার ব্রেন্ডন রজার্স।এবারের চ্যাম্পিয়নস লিগে খেলতে পারবে না লিভারপুল। চ্যাম্পিয়নস লিগে খেলতে না পারার কারণেই লিভারপুল ছাড়ার চিন্তা করছিলেন সুয়ারেজ। ৪০ মিলিয়ন ডলারের ভালো একটা প্রস্তাবও এসেছিল আর্সেনালের পক্ষ থেকে। তবে তা প্রত্যাখ্যান করে লিভারপুল। সুয়ারেজের এখন অন্য কোথাও যাওয়ার জায়গাও নেই। খাদে পড়া সুয়ারেজকে এখন একটু খেলিয়ে নিতে চায় লিভারপুল ক্লাব কর্তৃপক্ষ।আপাতত একাকী অনুশীলন করছেন সুয়ারেজ। ব্যাপারটা হচ্ছে ব্রেন্ডন রজার্সের নির্দেশেই। সুয়ারেজের কর্মকাণ্ড যে ক্লাবকে খেপিয়ে দিয়েছে, সেটাও ইঙ্গিতে জানিয়েছেন তিনি, ‘যে লুইস সুয়ারেজকে আমি চিনি, তাকে দেখতে পাচ্ছি না আমরা। এটা নিশ্চিত, সে আর্সেনালে যাচ্ছে না। সুয়ারেজ যদি আমাদের প্রতি প্রতিশ্রুতিবদ্ধ হয়, আমরা তাকে স্বাগতই জানাব।’
সুয়ারেজের পারফরম্যান্স নিয়ে প্রশ্ন তোলার সুযোগ নেই। গত মৌসুমেই লিভারপুলের হয়ে গোল করেছেন ২৯টি। নিষেধাজ্ঞার কারণে বেশ কয়েকটা ম্যাচের বাইরে না থাকলে সংখ্যাটা নিঃসন্দেহে বাড়ত আরও। এই তারকা স্ট্রাইকারের আচরণ অবশ্য যথেষ্টই প্রশ্নবিদ্ধ। ম্যানচেস্টার ইউনাইটেডের প্যাট্রিক এভরার সঙ্গে বর্ণবাদী আচরণ, চেলসির ব্রানিস্লাভ ইভানোভিচের কান কামড়ে দিয়ে বিতর্কের মুখোমুখি পড়েছিলেন তিনি। তবে দুঃসময়ে ক্লাবে ও সমর্থকদের পাশেই পেয়েছেন সুয়ারেজ। গোল বাধল লিভারপুলের অমতে অন্য কোথাও পাড়ি জমানোর চেষ্টা করায়।
