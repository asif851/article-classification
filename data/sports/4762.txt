
হতে পারেন তিনি প্রবল-প্রতিদ্বন্দ্বী, হতে পারেন তিনি মাঠের শত্রু। কিন্তু তাই বলে ব্যক্তির অপমান কোনোমতেই সু্স্থতার চর্চা নয়। মাঠে প্রতিপক্ষ থাকতেই পারে, কিন্তু প্রতিপক্ষকে সম্মান করাটাই তো খেলার সৌন্দর্য। রিয়াল মাদ্রিদ এ ব্যাপারগুলো কঠোরভাবেই মেনে চলে। আর সে কারণেই ‘চিরশত্রু’ লিওনেল মেসির অপমান সহ্য করেনি তারা।শনিবার সেল্টা ভিগোর বিপক্ষে ম্যাচে গ্যালারির কিছু রিয়াল সমর্থক বার্সেলোনা তারকা লিওনেল মেসিকে নিয়ে অবমাননাসূচক গান গেয়ে চলেছিলেন। পুরো বিষয়টিই ছিল রীতিমতো দৃষ্টিকটু ও অরুচিকর। বার্নাব্যুতে সেদিন সংগীতের মাধ্যমে মেসির অপমান এমন জায়গায় পৌঁছেছিল যে বিষয়টি কানে চলে যায় খোদ স্প্যানিশ লিগ কর্তৃপক্ষেরও (এলএফপি)। কর্তৃপক্ষ কী ব্যবস্থা নেবে, তার আগেই রিয়াল এ ঘটনার সঙ্গে জড়িত মোট ১৭ ‘নিবেদিত প্রাণ’ সমর্থককে খুঁজে বের করে। তাঁদের সবার হাতে ধরিয়ে দেওয়া হয় আজীবন নিষেধাজ্ঞার আদেশ। ঘরে-বাইরে রিয়াল মাদ্রিদের যেকোনো ম্যাচে এই ১৭ সমর্থক জীবনে আর কোনো দিন প্রবেশ করতে পারবেন না।মেসিকে নিয়ে তৈরি গানে ওই ১৭ সমর্থক যেসব কথাবার্তা ব্যবহার করেছেন, সেটা কেবল এলএফপির বাইলজের পরিপন্থীই নয়, স্পেনের আইন-কানুনেরও প্রতিকূলে। তাঁরা তাঁদের গানে মেসিকে ‘প্রতিবন্ধী’ আর বার্সেলোনাকে ‘ব্লাডি কাতালনিয়া’ ক্লাব হিসেবে উল্লেখ করেছিলেন।সম্প্রতি, এলএফপি বর্ণবাদ ও যেকোনো ধরনের অবমাননাসূচক স্লোগানের বিরুদ্ধে আরও কঠোর হওয়ার সিদ্ধান্ত নিয়েছে। এ ব্যাপারে যেকোনো ধরনের অভিযোগই তদন্ত করার নির্দেশনা জারি করা হয়েছে। কিছু দিন আগে দেপোর্তিভো লা করুনা ও অ্যাটলেটিকো মাদ্রিদ ম্যাচে স্টেডিয়ামের বাইরে দর্শক দাঙ্গায় এক নিরীহ সমর্থক নিহত হওয়ার ঘটনায় নড়েচড়ে বসে এলএফপি। সূত্র: মেট্রো।
