
 
খবরটা চমকে যাওয়ার মতোই, তবে উড়িয়েও দেবেন না। জিনেদিন জিদানকে যে হোসে মরিনহোর উত্তরসূরি হিসেবে ভাবছেন খোদ রিয়াল মাদ্রিদের সভাপতি। ফ্লোরেন্তিনো পেরেজ বলেছেন, এই গ্রীষ্ম থেকেই দলের ভার নিতে পারেন ফরাসি কিংবদন্তি।কার্লো আনচেলত্তিকে খুব সম্ভবত পাচ্ছে না রিয়াল। তাঁকে ছাড়তে নারাজ পিএসজি। বিকল্প যাঁর কথা ভাবছিল স্প্যানিশ ক্লাবটি, সেই ইয়ুপ হেইঙ্কেসও বায়ার্ন মিউনিখের হয়ে ত্রিমুকুট জয়ের ইতিহাস গড়ে আপাতত বিশ্রাম নেওয়ার সিদ্ধান্ত নিয়েছেন। তাহলে সমাধান কী? নতুন মেয়াদে চার বছরের জন্য রিয়াল সভাপতি নির্বাচিত হওয়ার পর পেরেজ বলছেন, সমাধান জিনেদিন জিদান!রিয়ালের নক্ষত্রপুঞ্জের সাবেক সদস্য জিদান এরই মধ্যে রিয়ালের কর্মকর্তা হিসেবে কাজ করেছেন। হোর্হে ভালদানোর বিদায়ের পর ক্রীড়া পরিচালকের দায়িত্ব তাঁর কাঁধেই বর্তেছিল। তবে কোচ যেখানে মরিনহো, ক্রীড়া পরিচালকের ভূমিকা রাখার সুযোগ সামান্যই। জিদানও তেমন কিছু করার সুযোগ পাননি। আগে কখনোই কোচিংয়ের অভিজ্ঞতা না থাকলেও জিদানের ওপর আস্থা আছে পেরেজের, ‘ও কোচ হতেই পারে। ওর সেই যোগ্যতা আছে। তা ছাড়া সে নিজে একজন মাদ্রিদিস্তা। আমরা এ নিয়ে এখনো কিছু ভাবিনি, কারণ খুব ভেবেচিন্তে আমরা পা ফেলতে চাই। তবে হ্যাঁ, রিয়ালের কোচ হওয়ার জন্য যেসব যোগ্যতা লাগে, সবই ওর আছে।’
যদিও অনেকেই মনে করেন, ৪০ বছর বয়সী জিদানকে এখনই কোচের দায়িত্বে নিয়ে আসাটা তাড়াহুড়ো হয়ে যাবে। পেরেজও মানছেন, জিদানকে নিয়ে হুট করে কোনো সিদ্ধান্ত রিয়াল নেবে না। ভেবেচিন্তেই নেবে। তবে অনেকেই বলছেন, সামান্য অভিজ্ঞতা নিয়েও কিন্তু অসাধারণ সাফল্য পেয়েছিলেন পেপ গার্দিওলা। জিদানের ক্ষেত্রে অভিজ্ঞতাটা কোনো বাধা হতে পারে না। ওয়েবসাইট।
