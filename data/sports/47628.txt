
বাঁহাতি বোলিংয়ে সর্বকালের সেরাদের একজন তিনি। আরেক বাঁহাতি বোলারকে নিয়ে ওয়াসিম আকরাম কোনো ভবিষ্যদ্বাণী করবেন, আর তা ফলবে না, তাই কি হয় নাকি! বিশ্বকাপ শুরুর আগে সিডনি মর্নিং হেরাল্ডকে দেওয়া এক সাক্ষাৎকারে আকরাম বলেছিলেন, মিচেল স্টার্কই হবেন টুর্নামেন্টের সেরা বোলার। সেই স্টার্ক বিশ্বকাপের সর্বোচ্চ উইকেটশিকারি তো হয়েছেনই, টুর্নামেন্টের সেরা খেলোয়াড়ের পুরস্কারও পেয়েছেন! প্রথম আলোর জন্য লেখা এক কলামে আকরাম বলেছেন, ‘টুর্নামেন্টের সেরা বোলার হিসেবে আমি স্টার্কের নাম বলেছিলাম। সে আমাকে সঠিক প্রমাণ করেছে। তার পেস আছে, বল সুইং করানোর ক্ষমতাও আছে। উচ্চতাও তাকে সাহায্য করে। নতুন বলে ফুল লেংথে বল করে, তার সাফল্যের কারণও এগুলো। তার বৈচিত্র্য আছে। রাউন্ড দ্য উইকেটে বল করে, ভালো ইয়র্কার দিতে পারে। একজন বাঁহাতি হিসেবে সে আমাকে মুগ্ধ করেছে!’ জহর চেনেন জহুরি আকরাম!
