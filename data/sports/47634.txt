
পেনাল্টি কে নেবেন কিংবা ফ্রি কিকটা কার নেওয়া উচিত, এ নিয়ে সতীর্থদের মধ্যে মান–অভিমান নতুন কিছু নয়। তবে বিষয়টি কদিন আগে নোংরা রূপ পেয়েছিল নেইমার ও এডিনসন কাভানির দ্বন্দ্বে। এ নিয়ে ‘মাঠ-ঘাট’ উত্তপ্ত ছিল বেশ কিছুদিন। সে উত্তাপ অবশেষে থিতিয়ে না আসতেই আরেকটি ‘কাভানি-নেইমার’ ঘটনা দেখতে হলো। পেনাল্টি কে নেবেন, এ নিয়ে গতকাল তর্ক বেধে গিয়েছিল মারিয়ানো ও ডিপাইয়ের মাঝে।
এ মৌসুমেই রিয়াল মাদ্রিদ থেকে লিঁওতে যোগ দিয়েছেন মারিয়ানো ডিয়াজ। আর মেম্ফিস ডিপাই ম্যানচেস্টার ইউনাইটেড হয়ে লিঁওতে যোগ দিয়েছেন গত মৌসুমেই। এখন লিঁওর জার্সি চাপালেও দুজনই স্বপ্ন দেখেন ভবিষ্যতে রিয়ালের হয়ে খেলার। কাল ট্রয়েসের বিপক্ষে দেখা গেল দুজনের মাঝে এখানেই মিল থামছে না। পেনাল্টি নেওয়াতেও দুজনের আগ্রহ সমান! ট্রয়েসের বিপক্ষে ৭০ মিনিটে পেনাল্টি পেয়েছিল করিম বেনজেমার সাবেক ক্লাব। এর আগেই দুই গোল করা ডিপাই এগিয়ে এলেন হ্যাটট্রিক পূর্ণ করতে। কিন্তু দলের মূল স্ট্রাইকার মারিয়ানোও বা সেটা মানবেন কেন? তিনি যে তখনো গোলের দেখা পাননি। এ নিয়ে তর্কে নামলেন দুজন।
তর্কে শেষ পর্যন্ত বিজয়ী হয়ে পেনাল্টি নিয়েছেন ডিপাই। সেখান থেকে হ্যাটট্রিকও পূর্ণ করেছেন ডাচ ফরোয়ার্ড। ম্যাচের শেষ মুহূর্তে মারিয়ানোও পেয়েছেন গোল, ৫-০ ব্যবধানে জিতেছে তাঁদের দল। কিন্তু এ পেনাল্টি বা ফ্রি কিক নিয়ে দুজনের ঝামেলা মিটেছে কি না, সেটা এখনো বলা যাচ্ছে না। কাভানি ও নেইমারের দ্বন্দ্ব মেটাতে নাক গলাতে হয়েছিল মালিকপক্ষকেও। বাজারে গুঞ্জন, বাড়তি এক মিলিয়ন ইউরো দেওয়া হচ্ছে কাভানিকে, নেইমারকে পেনাল্টি বা ফ্রি কিকে প্রথম সুযোগ দেওয়ার জন্য!
মজার ব্যাপার, লিঁওর বিপক্ষেই নিজেদের মধ্যে দ্বন্দ্বে জড়িয়েছিলেন কাভানি-নেইমার। মারিয়ানো-ডিপাই কি সেখান থেকেই ‘অনুপ্রেরণা’ খুঁজে নিয়েছেন? সূত্র : এএস।
