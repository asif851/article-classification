
কেবল আন্তর্জাতিক ক্রিকেটই খেলেছেন দুই যুগ ধরে। সর্বকালের সফলতম ব্যাটসম্যানের ক্রিকেট প্রজ্ঞাও যে অসাধারণ, সন্দেহ নেই। এক ওয়ানডেতে দুই-দুই চার ইনিংসের চমকে দেওয়া প্রস্তাব দেওয়া সেই শচীন টেন্ডুলকার এবার ভারতের ঘরোয়া ক্রিকেটের জন্যও দিয়েছেন দারুণ এক দাওয়াই। বলেছেন, ভিন্ন দুটি উইকেটে একটি করে ম্যাচ হতে পারে। একটি উইকেট হবে সবুজ, পেসারদের দিকে বাড়িয়ে দেবে হাত। অন্যটি ন্যাড়া, যেখানে হবে স্পিন। শুধু তা-ই নয়, টেন্ডুলকার ভিন্ন দুই উইকেটে ভিন্ন দুটি বল দিয়ে খেলার পরামর্শ দিয়েছেন। সবুজ উইকেটে খেলা হবে কোকাবুরা বল দিয়ে, অন্য বলটি হবে এসজি দিয়ে। টেন্ডুলকার ব্যাখ্যাও করেছেন এই প্রস্তাবের যুক্তি। বলেছেন, ‘রঞ্জি ট্রফিতে নিরপেক্ষ ভেন্যু নিয়ে আমি অনেক ভেবেছি। আমার একটা পরামর্শ আছে যেটা আমূল পরিবর্তন আনতে পারে। আমরা যখন অস্ট্রেলিয়া, নিউজিল্যান্ড, ওয়েস্ট ইন্ডিজ ও দক্ষিণ আফ্রিকায় যাই, কোকাবুরা বল দিয়ে খেলি। এই বল শুরুর দিকেই সুইং করে। ভারতে এসজি বল দিয়ে খেলা রঞ্জির একজন তরুণ ব্যাটসম্যানের কথা ভেবে দেখুন। এরা বিদেশে গেলে সমস্যায় পড়ে যায়।’রঞ্জিতে দুই বল দিয়ে খেললে এই সমস্যা কাটিয়ে ওঠা যাবে বলে মনে করেন টেন্ডুলকার, ‘প্রথম ইনিংসটা কোকাবুরা বল দিয়ে সবুজ উইকেটে হবে। এতে আমাদের ওপেনারদের জন্য চ্যালেঞ্জ থাকবে। অন্যদিকে বোলারদের জন্যও কিছু থাকবে। স্পিনাররাও শিখতে পারবে, সবুজ উইকেটে কোকাবুরা দিয়ে কীভাবে বল করতে হবে।’
দেশের মাটিতে টেস্ট ক্রিকেটে বরাবরই শক্তিশালী এক দল ভারত। তবে বিদেশের মাটিতে ঠিক যেন উল্টো চিত্র। এই সমস্যার সমাধান করতেই একই ম্যাচে ভিন্ন দুই উইকেটে খেলার পরামর্শ দিয়েছেন টেন্ডুলকার, ‘এমন একটি উইকেট থাকবে, যেটা প্রায় সবুজ থাকবে। সেখানে টার্নও থাকবে। এরপর দ্বিতীয় ইনিংসের খেলা হবে এসজি বল দিয়ে, যেটা আমাদের ব্যাটসম্যানদের মানসম্পন্ন স্পিন বোলিংয়ের বিপক্ষে খেলার জন্য তৈরি হতে সাহায্য করবে।’একই ম্যাচে ভিন্ন দুটি উইকেট, ভিন্ন দুটি বল—টেন্ডুলকারের পরামর্শটা চমকে দেওয়া হলেও ভারত ভেবে দেখতে পারে। এমনকি এশিয়ার বাকি দলগুলোও।
