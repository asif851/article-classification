
ভারতের ক্রিকেট বোর্ড বিসিসিআইকে রীতিমতো ধুয়েই দিলেন দেশটির সর্বোচ্চ আদালত। আদালত জানিয়ে দিয়েছেন, বিসিসিআই কোনো ব্যক্তিগত সম্পত্তি নয়। সে জন্য তাদের সব ধরনের কাজে স্বচ্ছতা ও জবাবদিহি নিশ্চিত করা উচিত।বিসিসিআইয়ের সংস্কার নিয়ে লোধা কমিশন বেশ কিছু প্রস্তাব করেছিল। কিন্তু বিসিসিআই সেই প্রস্তাব এখনো পুরোপুরি মানেনি। কয়েক দিন আগেই আদালত বলেছিলেন, দেশের ক্রিকেটের জন্য বিসিসিআই কিছুই করেনি। রাজ্যগুলোর ক্রিকেট অ্যাসোসিয়েশনকে কত টাকা করে দেওয়া হয়, সেই বণ্টন কীভাবে হয়—সেটিও স্পষ্ট করে বলেনি। এবার আদালত বিসিসিআইকে সেই অস্পষ্টতার কথা আবার মনে করিয়ে দিলেন।আদালতের অ্যাপেক্স শাখার দুই বিচারক টি এস ঠাকুর ও ফক্কির মোহাম্মদ ইব্রাহিম বিসিসিআইকে মনে করিয়ে দিয়েছেন, ‘আপনারা কোনো ব্যক্তিগত সম্পত্তি নন। আপনাদের জবাবদিহি নিশ্চিত করতে হবে। আপনাদের কাজ করার কথা জনপ্রতিষ্ঠানের মতো। আপনারা একটা খেলার ট্রাস্টি, আপনাদের সব কর্মকাণ্ড সেই খেলার ভালো করার জন্যই। আপনারা এমনভাবে আচরণ করছেন যেন কোনো পরিবর্তন বা সংস্কার করতে দেওয়া যাবে না; যতক্ষণ না সবাই সেই সংস্কারের ব্যাপারে একমত হয়। কিন্তু স্বচ্ছতা ও জবাবদিহি নিশ্চিত করার ব্যাপারে আপনারা কীভাবে আপত্তি করেন?’
কিন্তু এমন তিরস্কারের পরও কি বিসিসিআইয়ের টনক নড়বে? সূত্র: আইএএনএস।
