
 
নিজের দুঃসময়ে সব সময়ই গুরুর শরণ নিয়েছেন। ব্যাট হাসছে না, মোহাম্মদ আশরাফুল ছুটে গেছেন তাঁর কাছে। কোনো একটা টেকনিকে সমস্যা হচ্ছে, আশরাফুল আবার তাঁর দারস্থ। এখন যখন জীবনের কঠিনতম দুঃসময়ের পাঁকে পড়ে গেছেন আশরাফুল, তাঁর পাশে এসে দাঁড়ালেন গুরু ওয়াহিদুল গণি। প্রথম আলো ডটকমের সঙ্গে এক আলাপে আশরাফুলের আবিষ্কারক ও জাতীয় কোচ ওয়াহিদুল গণি বলেছেন, ‘আমি সবসময়ই আশরাফুলের সঙ্গে ছিলাম এখনো আছি।’একান্ত প্রিয় শিষ্যটি যে অন্ধকার জগতে পা বাড়িয়েছেন, এই তথ্য তাঁর কাছেও বিস্ময়কর, অবিশ্বাস্য এক সংবাদ হয়ে এসেছে। তবে ওয়াহিদুল গণি মনে করেন, এর পেছনে আছে আরও বড় কোনো ঘটনা, ‘আমার কাছে মনে হয়, আশরাফুল পরিস্থিতির শিকার, বলির পাঁঠা। পুরো ব্যাপারটিতে সে জড়িয়ে পড়েছে অন্য কোনো মাধ্যমে। আমি ওকে খুব ভালো করে চিনি। খুব ছোটবেলা থেকে আমি ওকে জানি।’বাংলাদেশের ক্রিকেটকে আশরাফুল নামের রত্নটিকে চিনিয়েছিলেন এই ওয়াহিদুল গণিই। তাঁর অধীনে থেকেই নিজেকে গড়ে তোলেন আশরাফুল। গত এক যুগ ধরে আশরাফুলের প্রতিটি সাফল্যেরই নেপথ্য কারিগর হিসেবে ছিলেন জাতীয় দলের এই সাবেক লেগ স্পিনার। ম্যাচ পাতানোর অভিযোগ নিয়ে নিজের প্রিয় ছাত্রটি যখন চরম বিপদে, ঠিক তখনই পাশে দাঁড়িয়ে ওয়াহিদুল প্রমাণ করলেন আশরাফুলের প্রতি তাঁর ভালোবাসা। আবেগমথিত কণ্ঠে বললেন, ‘ওর প্রতিটি সাফল্যে কৃতিত্ব নিয়েছি। আজ ওর মহা বিপদ। এই সময়ে ওর পাশে না আমাকে থাকতেই হবে।’ 
