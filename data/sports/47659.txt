



পিএসএলে কাল ইয়াসির শাহর সঙ্গে বচসায় জড়িয়ে পড়েন সোহাইল খান
 ফিল্ডিং পজিশন পাল্টাতে ইয়াসিরের দৃষ্টি আকর্ষণের চেষ্টা করেছিলেন সোহাইল
 ইয়াসিরের কর্ণপাত না হওয়ায় সোহাইল তাঁর উদ্দেশে বল ছুড়ে মারেন


পিএসএলে কোয়েটা গ্ল্যাডিয়েটর্সের হয়ে খেলছেন কেভিন পিটারসেন। কাল লাহোর কালান্দার্সের কাছে হারের পর তাঁর টুইট, ‘ক্রিকেট ক্যারিয়ারে সবচেয়ে মজার মুহূর্তটি আজ রাতেই দেখলাম! শুধু পিটারসেন নন পাকিস্তানের জনপ্রিয় ক্রিকেট ব্লগসাইট পাক প্যাশনের সম্পাদক সাজ সাদিকও টুইট করেন, ‘এমন ঘটনা এই প্রথম দেখলাম’। তা, এমন কী দেখলেন তাঁরা?ঘটনাটা কোয়েটার ইনিংসে ১৯তম ওভারে। বোলিংয়ে ছিলেন কালান্দার্সের পেসার সোহাইল খান। ওভারের চতুর্থ বলটি করার আগে ফিল্ডিং পজিশন পাল্টানোর সিদ্ধান্ত নেন তিনি। ডিপ ব্যাকওয়ার্ড স্কয়ার লেগের ফিল্ডার ইয়াসির শাহর দৃষ্টি আকর্ষণের চেষ্টা করেন সোহাইল। হাত উঁচিয়ে ইশারা করেন। কিন্তু ইয়াসির সেটা খেয়াল করেননি। অগত্যা তাঁকে উচ্চ স্বরে ডাক দেন। ফলাফল একই। সোহাইল আর নিজের মেজাজ ধরে রাখতে পারেননি। এরপর তিনি যা করলেন, সেটা সত্যিই হাসির খোরাক জুটিয়েছে গ্যালারির অনেকের।ইয়াসিরকে তাক করে সোহাইল বলটা ছুড়ে মারেন! ভাগ্যিস পাকিস্তানের এ লেগ স্পিনারের মাথায় লাগেনি। বলটা গিয়ে পড়েছে বাউন্ডারির সীমানার ওপাশে। এবার ইয়াসিরের রাগ দেখে কে! ফুঁসতে ফুঁসতে তিনি বলটা কুড়িয়ে সোহাইলকে ফেরত দিলেও মুখ থেমে ছিল না। সতীর্থের প্রতি বোধ হয় অনলই ঝরেছে! শেষ পর্যন্ত তাঁদের বচসা থেমেছে কালান্দার্স অধিনায়ক ব্রেন্ডন ম্যাককালামের মধ্যস্থতায়। কিন্তু ইয়াসির-সোহাইল দুজনেই ব্যাপারটা মনে রেখেছিলেন। ম্যাচ শেষে তাই কেউ কারও সঙ্গে হাত মেলাননি!

