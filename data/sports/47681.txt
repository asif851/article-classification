
ফাস্ট বোলারদের সবচেয়ে বড় অস্ত্রই তো গতি। সেই গতির ঝড় তুলে ব্যাটসম্যানের বুকে কাঁপন ধরান। এই চলতি বিশ্বকাপেও দেখা মিলেছে এমন গতির ঝড়। জেনে নেই এখন পর্যন্ত টি-টোয়েন্টি বিশ্বকাপে সবচেয়ে বেশি গতিতে বল করা ১০ জন ছিলেন কারা। এই তালিকার দশজনের তিনজন পাকিস্তানের। অস্ট্রেলিয়া ও দক্ষিণ আফ্রিকার দুজন করে। ভারতের মাটিকে খেলা হলেও এরা ঘণ্টায় প্রায় ১০০ মাইলের গতি ছুঁতে চলেছিলেন!
এই বিশ্বকাপে এখন পর্যন্ত সবচেয়ে বেশি গতির বলটি করেছেন নিউজিল্যান্ডের অ্যাডাম মিলনে। স্পিডোমিটারে তার একটি বল ঘণ্টায় ১৫২.৫৬ কিলোমিটারের কাঁটা ছুঁয়েছিল। মাইলের হিসেবে যা ঘণ্টায় ৯৪.৮ মাইল গতির সমান।
গতির ঝড় তোলার বোলারদের তালিকায় দ্বিতীয় নাম পাকিস্তানের ওয়াহাব রিয়াজের। তাঁর সর্বোচ্চ বলটির গতি ছিল ঘণ্টায় ১৪৯.৮২ কিলোমিটার (৯৩.১ মাইল/ঘণ্টা)।
ওয়াহাব রিয়াজের গতির প্রায় কাছাকাছি গতিতে বল করেছেন ইংলিশ বোলার বেন স্টোকস। সর্বোচ্চ গতির বলটি ছিল ঘণ্টায় ১৪৯.৬৬ কিলোমিটার (৯৩ মাইল/ঘণ্টা)
অস্ট্রেলিয়ার নাথান কোল্টার-নাইল আছেন তালিকার ৪ নম্বরে। তার সর্বোচ্চ বলটির গতি উঠেছিল ঘণ্টায় ১৪৯.৫ কিলোমিটার (৯২.৯ মাইল/ঘণ্টা)
লঙ্কান বোলাররাও বা কম কীসে! গতির ঝড় তোলা বোলারদের তালিকায় আছেন শ্রীলঙ্কান পেসার দুষ্মন্ত চামিরা। বল করেছেন ঘণ্টায় সর্বোচ্চ ১৪৯.৩৪ কিলোমিটার (৯২.৮ মাইল/ঘণ্টা) গতিতে।
দক্ষিণ আফ্রিকান পেসার ক্রিস মরিস বল করেছিলেন ঘণ্টায় সর্বোচ্চ ১৪৯.১৮ কিলোমিটার (৯২.৭ মাইল/ঘণ্টা) গতিতে। যা তাকে এই তালিকার ছয় নম্বরে নিয়ে এসেছে।
গতির ঝড় তোলা সেরা দশের তালিকায় আছেন পাকিস্তানের মোহাম্মদ সামি। বল করেছেন ঘণ্টায় সর্বোচ্চ ১৪৯.০৩ কিলোমিটার (৯২.৬ মাইল/ঘণ্টা) গতিতে।
স্পিডোমিটারের হিসেবে কাগিসো রাবাদার সবচেয়ে দ্রুততম গতির বলটি তালিকার ৭ নম্বরে থাকা মোহাম্মদ সামির গতির সমান। গতি ছিল প্রতি ঘণ্টায় ১৪৯.০৩ কিলোমিটার (৯২.৬ মাইল/ঘণ্টা)।
তালিকায় আরও একজন পাকিস্তানি খেলোয়াড়। মোহাম্মদ ইরফানের করা সবচেয়ে দ্রুত বলটির গতি ছিল ঘণ্টায় ১৪৭.৮৯ কিলোমিটার (৯১.৯ মাইল/ঘণ্টা)।
তালিকার দশে জায়গা করে নিয়েছেন অস্ট্রেলিয়ার জন হেস্টিংস। যেই বলটি তাকে এই তালিকায় এনেছে সেটির গতি ছিল ঘণ্টায় ১৪৭.৭৩ কিলোমিটার (৯১.৮ মাইল/ঘণ্টা)।
তথ্য ও ছবি: আইসিসি ওয়েবসাইট
