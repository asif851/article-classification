
দ্বিতীয় ইনিংসে স্কোরবোর্ডে ১৭ রান উঠতেই নেই ২ উইকেট—মুরালি বিজয় ও লোকেশ রাহুল। রানটা ১৭ থেকে ৪০ হতেই আউট আগের ইনিংসের সেঞ্চুরিয়ান চেতেশ্বর পূজারা। প্রথম ইনিংসে ২০০ রানে এগিয়ে থাকায় ধাক্কাটা খুব বড় হয়ে দেখা দেয়নি ভারতের জন্য। দিন শেষে অধিনায়ক বিরাট কোহলি আর অজিঙ্কা রাহানের দৃঢ়তায় স্কোরবোর্ডে ৯৮ রান উঠতেই লিডটা হয়ে গেছে ২৯৮। কোহলি অপরাজিত আছেন ৫৬ রানে, রাহানে ২২ রানে। ২ উইকেট তুলে ক্রিস ব্রড আতঙ্ক ছড়িয়েছিলেন ভারতীয় শিবিরে। জেমস অ্যান্ডারসন পেয়েছেন ১ উইকেট। এদিকে ৫ উইকেটে ১০৩ রান নিয়ে তৃতীয় দিন শুরু করা ইংল্যান্ডের প্রথম ইনিংস শেষ হয় ২৫৫ রানে। ষষ্ঠ উইকেটে বেন স্টোকস আর জনি বেয়ারস্টোর ১১০ রানের জুটি ভাঙার পরই পথ হারায় ইংল্যান্ড। ১ রানের জন্য ফলোঅন এড়াতে পারেনি তারা। তবে কুকদের ফলোঅন না করিয়ে দ্বিতীয় ইনিংসে ব্যাট করতে নেমে পড়েছে ভারত। ভারতীয় বোলারদের সকালের সেসনে হতাশ করেছেন স্টোকস ও বেয়ারস্টো। লাঞ্চের পরে প্রথমে উমেশ যাদবের বলে আউট হয়েছেন বেয়ারস্টো, ১৫২ বলে করেছেন ৫৩ রান। ১৫৭ বলে দলের পক্ষে সর্বোচ্চ ৭০ করে আউট হয়েছেন স্টোকস। ভারতের সেরা বোলার রবিচন্দ্রন অশ্বিন। স্টোকসের উইকেটটিসহ ৬৭ রানে ৫ উইকেট নিয়েছেন তিনি। একটি করে উইকেট পেয়েছেন মোহাম্মদ শামি, উমেশ যাদব, রবীন্দ্র জাদেজা ও অভিষিক্ত জয়ন্ত যাদব। সূত্র: স্টার স্পোর্টস।
