
নিষিদ্ধ মাদক-সেবনের দায়ে ১৯৯৪ বিশ্বকাপ থেকে বহিষ্কৃত হয়েছিলেন ডিয়েগো ম্যারাডোনা। সেবার গ্রিস আর নাইজেরিয়ার বিপক্ষে প্রথম দুই ম্যাচে দারুণ খেলেছিলেন আর্জেন্টাইন অধিনায়ক। আর্জেন্টিনার স্বপ্ন যখন তাঁর কাঁধে সওয়ার, ঠিক তখনই ডোপ-পরীক্ষায় ধরা পড়ে নিষিদ্ধ হলেন তিনি। নিষেধাজ্ঞার যন্ত্রণাটা তাই তাঁর চেয়ে আর ভালো কে বোঝে? লুইস সুয়ারেজের প্রতি তাই অগাধ সমবেদনা তাঁর। ইতালির ডিফেন্ডার জর্জো কিয়েলিনির কাঁধে কামড় দেওয়ার অপরাধে সুয়ারেজের ওপর আরোপ করা নিষেধাজ্ঞাকে ‘ষড়যন্ত্র’ হিসেবেই দেখছেন ম্যারাডোনা।মঙ্গলবারের কামড়-কাণ্ডে গতকাল সুয়ারেজকে নয় ম্যাচের জন্য নিষিদ্ধ করে ফিফা। সেই সঙ্গে আছে যেকোনো ধরনের ফুটবল থেকে চার মাসের নিষেধাজ্ঞা। এই সময়ে উরুগুয়ের কোনো ম্যাচে স্টেডিয়ামেও থাকতে পারবেন না তিনি। একই সঙ্গে তাঁকে জরিমানা করা হয়েছে এক লাখ সুইস ফ্রাঙ্ক। ফিফার ইতিহাসে বিশ্বকাপের সময় কোনো খেলোয়াড়কে দেওয়া সর্বোচ্চ শাস্তি এটি। প্রতিপক্ষের খেলোয়াড়কে কামড় দিয়ে দুই দফা নিষিদ্ধ হওয়া সুয়ারেজ এবার যে বড় শাস্তি পাবেন, এটা অনুমিতই ছিল। তবে শাস্তিটা মানতে পারছেন না ম্যারাডোনা।‘লুইস, আমরা তোমার সঙ্গে আছি’ এমন লেখাসংবলিত টি-শার্ট গায়ে দিয়ে গতকাল একটি টেলিভিশন অনুষ্ঠানে হাজির হয়েছিলেন ম্যারাডোনা। ওই অনুষ্ঠানেই সুয়ারেজের নিষেধাজ্ঞা নিয়ে প্রশ্ন তোলেন আর্জেন্টিনার ১৯৮৬ বিশ্বকাপের নায়ক, ‘এটা বাজে একটা সিদ্ধান্ত। আমি ঠিক বুঝতে পারছি না। সুয়ারেজ কার ক্ষতি করেছে? কেন ওরা (ফিফা) তাকে হ্যান্ডকাফ পরিয়ে গুয়ান্তানামো বে কারাগারে পাঠাল না?’ম্যারাডোনার ভাষ্য, ‘বিশ্বকাপে খেলার জন্য একজন খেলোয়াড় বছরজুড়ে প্রস্তুতি নেয়। লুইস ২৯টি গোল করেছে। আর ওরা তাকে এভাবে বিশ্বকাপ থেকে বের করে দিল! এটা অবিশ্বাস্য। ২০০৬ বিশ্বকাপে জিনেদিন জিদান কী করেছিল, মনে আছে? অথচ সেই জিদানকেই গোল্ডেন বল দিয়েছিল ফিফা।’একই অনুষ্ঠানে উরুগুয়ে ডিফেন্ডার ডিয়েগো লুগানো দাবি করেন, শাস্তিটা বেশি হয়ে গেছে। সুয়ারেজের সঙ্গে ‘ভয়ংকর অপরাধী’র মতো আচরণ করা হয়েছে বলেও অভিযোগ তাঁর, ‘ওরা সুয়ারেজের সঙ্গে ভয়ংকর অপরাধীর মতো আচরণ করেছে। সে কিছুই করেনি। সে খুব ভালো একজন ছেলে। ওর ওপর দেওয়া নিষেধাজ্ঞাটা বাড়াবাড়ি হয়েছে। এমন একটা সময় সুয়ারেজকে নিষিদ্ধ করা হলো, যখন সে ক্যারিয়ারের সেরা সময়ে আছে। সূত্র: গোল ডটকম।
