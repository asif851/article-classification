
বার্সেলোনা কি কেবলই মেসিনির্ভর দল? মানতে নারাজ সেস ফ্যাব্রিগাস। মেসি ছাড়া বার্সেলোনা ভালো করে না, জিততে পারে না—এই ধারণা যাদের, তাদের উদ্দেশেই স্প্যানিশ মিডফিল্ডারের মন্তব্য, ‘মেসির বাইরে আমরা, মানে অন্য খেলোয়াড়েরাও দলের জন্য সমান গুরুত্বপূর্ণ। মেসি ছাড়াও বার্সার এই দলের জিততে কোনো অসুবিধা হয় না।’ফ্যাব্রিগাসের কথায় কেমন যেন একটা সুর। সুরটা যেন ঠিক তালে মিলছে না। বার্সেলোনা শিবিরও ফ্যাব্রিগাসের মন্তব্যে অস্বস্তিতে। এ নিয়ে কেউ কোনো কথা বলছেন না। কোচ জেরার্ডো মার্টিনোর মুখেও কুলুপ। তবে কি মেসিনির্ভরতা নিয়ে দলের অন্য খেলোয়াড়েরা ঈর্ষাকাতর?ফ্যাব্রিগাস মন্তব্যটা করেছেন মালাগার বিপক্ষে লা লিগায় বার্সেলোনার দ্বিতীয় ম্যাচের পরে। ওই ম্যাচে মেসি খেলেননি। দল ভালো খেললেও এই অ্যাওয়ে ম্যাচে ১ গোলের বেশি করতে পারেনি বার্সা। ম্যাচ শেষেও আলোচনাটা ভেসে বেড়ালো চারদিকে। মেসি থাকলে হয়তো গোলের ব্যবধানটা আরও বাড়তে পারত।তবে ফ্যাব্রিগাস বলছেন, ‘এই দল কোনোভাবেই মেসিনির্ভর নয়। এমনকি বার্সেলোনার এই দল সদ্য নাম লেখানো নেইমারের ওপরও নির্ভর করে না। দলের অন্য খেলোয়াড়েরাও সমান গুরুত্বপূর্ণ। মালাগার বিপক্ষে প্রমাণ হয়েছে, মেসি ছাড়াও বার্সেলোনা জিততে পারে।’মালাগার বিপক্ষে ম্যাচে দলের গতি-মন্থরতার একটা সমস্যা দেখা দিয়েছিল। ওটা নিয়েও ব্যাখ্যা আছে ফ্যাব্রিগাসের, ‘মৌসুমের শুরুতে সবাই একটু গতি-মন্থরতায় ভোগে। আমরাও ভুগছি। অচিরেই ব্যাপারটি কেটে যাবে।’ সূত্র: ওয়েবসাইট।
