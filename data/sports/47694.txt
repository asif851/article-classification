
আগের চার আসরের তুলনায় এবারের বিপিএল হয়েছে অনেকটাই গোছানো। প্রতিদ্বন্দ্বিতাও হয়েছে যথেষ্ট। চ্যাম্পিয়ন রংপুর রাইডার্সের অধিনায়ক মাশরাফি বিন মুর্তজার আশা, বিপিএল উন্নতির এই ধারাবাহিকতা ভবিষ্যতেও ধরে রাখবে। টি-টোয়েন্টিতে বাংলাদেশের ভালো দল হয়ে ওঠার জন্য এর বিকল্প দেখছেন না তিনি। 
মুঠোফোনে মাশরাফি আজ বলছিলেন, ‘আগামী চার-পাঁচ বছরে আন্তর্জাতিক পর্যায়ে আমাদের ৪২টি টি-টোয়েন্টি খেলতে হবে। দুটি বিশ্বকাপ যোগ হলে ৫০টির ওপরে ম্যাচ। সংখ্যাটা ওয়ানডে, টেস্ট থেকে বেশি। কাজেই টি-টোয়েন্টির দিকে দৃষ্টি না দিয়ে থাকা যাবে না। কারণ দিন শেষে একজন খেলোয়াড় খারাপ করলে তাকেই সেটার জন্য জবাবদিহি করতে হয়।’
ভবিষ্যতের জন্য তাই টি-টোয়েন্টির বিশেষজ্ঞ তৈরিরও প্রয়োজন দেখছেন বাংলাদেশ ওয়ানডে দলের অধিনায়ক, ‘আমাদের প্রচুর টি-টোয়েন্টি খেলোয়াড় তৈরি করতে হবে। টি-টোয়েন্টি বিশেষজ্ঞ তৈরি করতে হবে, যেন বিশ্বকাপে তারা ভালো করতে পারে। সে জন্য এখন থেকেই পরিকল্পনা নিয়ে এগোনো দরকার।’
মাশরাফির আশা, বাংলাদেশের খেলোয়াড়দের মধ্য থেকে টি-টোয়েন্টি বিশেষজ্ঞ বেরিয়ে আসবে বিপিএলের মাধ্যমেই, ‘বিপিএলের অনেক উন্নতি হয়েছে। আশা করি আরও হবে। আমাদের টি-টোয়েন্টি ক্রিকেটার তৈরির জন্য এই টুর্নামেন্টের ওপর জোর দিতেই হবে।’এ ছাড়া স্থানীয় ক্রিকেটারদের নিয়ে বিসিবি যে পৃথক একটি টি-টোয়েন্টি টুর্নামেন্ট আয়োজনের চিন্তা করছে, মাশরাফি তাকিয়ে আছেন সেটির দিকেও, ‘বিসিবি সম্ভবত স্থানীয়দের জন্য আরেকটি টি-টোয়েন্টি টুর্নামেন্ট করতে যাচ্ছে। এটা হলে ক্রিকেটারদের জন্য আরও ভালো হয়।’
