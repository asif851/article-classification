
তাঁর গায়ে লেগে গিয়েছিল ‘টেস্ট ব্যাটসম্যানে’র তকমা। মুমিনুল হক যে গত আড়াই বছর সীমিত ওভারের ক্রিকেটে উপেক্ষিত। অবশেষে দুয়ারটা খুলল বাঁহাতি টপঅর্ডার ব্যাটসম্যানের। দক্ষিণ আফ্রিকার বিপক্ষে বাংলাদেশ ওয়ানডে দলে সুযোগ পেয়েছেন মুমিনুল।
আজ বিকেলে দক্ষিণ আফ্রিকার বিপক্ষে যে ১৫ জনের দল দিয়েছে বিসিবি, সেটিতে ছিল না মুমিনুলের নাম। তবে রাতে জানানো হয়, মুমিনুলকে অন্তর্ভুক্ত করা হয়েছে এই দলে। স্কোয়াডের আকার এখন হয়ে গেল ১৬ জনের।মুমিনুল সর্বশেষ ওয়ানডে খেলেছেন ২০১৫ সালের বিশ্বকাপে। চোটে পড়া তামিম ইকবালকে নিয়ে অনিশ্চয়তা থাকায় হয়তো শেষ মুহূর্তে ২৬ ওয়ানডে খেলা মুমিনুলকে রাখা হয়েছে দলে। যদিও তাঁর ওপেন করার সম্ভাবনা নেই। তবে টপঅর্ডারে বাঁহাতি ব্যাটসম্যানের সমন্বয়টা ঠিক রাখতেই হয়তো তাঁকে নেওয়া। হয়তো লিখতে হচ্ছে এ কারণে, এখনো বিসিবি হঠাৎ মুমিনুলকে ওয়ানডে দলে যুক্ত করার ব্যাখ্যা দেয়নি।১২ অক্টোবর ব্লুমফন্টেইনেই হবে ওয়ানডে সিরিজের প্রস্তুতি ম্যাচটি। ১৫, ১৮ ও ২২ অক্টোবর কিম্বার্লি, পার্ল ও ইস্ট লন্ডনে হবে সিরিজের ওয়ানডে তিনটি।বাংলাদেশ দল: মাশরাফি বিন মুর্তজা (অধিনায়ক), সাকিব আল হাসান (সহ-অধিনায়ক), মুশফিকুর রহিম, মাহমুদউল্লাহ, তামিম ইকবাল, রুবেল হোসেন, ইমরুল কায়েস, নাসির হোসেন, সাব্বির রহমান, তাসকিন আহমেদ, সৌম্য সরকার, লিটন দাস, মোস্তাফিজুর রহমান, মেহেদী হাসান মিরাজ, মোহাম্মদ সাইফউদ্দিন ও মুমিনুল হক।
