
তাঁর ৩০তম জন্মদিন আজ, তবে লিওনেল মেসি চাইলে তা গতকালই উদ্‌যাপন করে ফেলতে পারতেন।
কয়েক বছর ধরে যে কর ফাঁকির মামলা নিয়ে আইন-আদালত করতে হচ্ছিল, ২১ মাস স্থগিত কারাদণ্ডের পাশাপাশি জরিমানাও গুনতে হয়েছে। গতকালই সেটি থেকে বার্সেলোনা ফরোয়ার্ড মুক্তির নতুন উপায়ের কথা জানা গেছে। নির্দিষ্ট অঙ্ক জরিমানা দিলেই মেসির স্থগিত কারাদণ্ডাদেশ তুলে নিতে প্রাথমিক সম্মতি দিয়েছেন মামলাটির দায়িত্বে থাকা স্প্যানিশ কৌঁসুলি।
এখনো কিছুই অবশ্য চূড়ান্ত নয়। কৌঁসুলি রাজি হলেও চূড়ান্ত সিদ্ধান্ত নেবেন আদালত। তবে সিদ্ধান্তটা শেষ পর্যন্ত কার্যকর হলে মেসির জন্য সেটি ‘মামুলি’ সাজাই হবে। জরিমানার অঙ্ক যে হবে মাত্র ২ লাখ ৫৫ হাজার ইউরো, যা মেসির এক সপ্তাহের বেতনেরও অনেক কম! এর আগে হাভিয়ের মাচেরানোর কর ফাঁকির মামলায় যেভাবে জরিমানার অঙ্ক নির্ধারণ করা হয়েছিল, এখানেও একই পদ্ধতি অনুসৃত হচ্ছে। প্রতি দিনে ৪০০ ইউরো জরিমানা ধরে হিসাব করা হয়েছে ২১ মাসের জরিমানার অঙ্ক। অবশ্য এই অঙ্কটা শুধুই মেসির ২১ মাস জেলের ‘বিকল্প’ শাস্তি। এর আগেই প্রথমে স্বেচ্ছায় ৫১ লাখ ও পরে আদালতের নির্দেশে ২০ লাখ ইউরো জরিমানা দিয়েছেন আর্জেন্টিনা অধিনায়ক।
২০০৭ থেকে ২০০৯ সালের মধ্যে প্রায় ৪১ লাখ ইউরো কর ফাঁকির দেওয়ার দায়ে গত জুলাইয়ে মেসি ও তাঁর বাবাকে স্থগিত কারাদণ্ড ও জরিমানা করেন বার্সেলোনার আদালত। গত মে মাসে মেসির আপিল খারিজ করে শাস্তিটা বহাল রাখেন স্পেনের সুপ্রিম কোর্ট। 
তবে এত দিন ধরে আইন-আদালতের পর হঠাৎই মেসির বিকল্প শাস্তি নিয়ে এত তোড়জোড় শুরু হওয়ার পেছনে অন্য ‘রহস্য’ দেখছেন বার্সেলোনার সহসভাপতি কার্লোস ভিলারুবি। কিছুদিন আগেই ১৪.৭ মিলিয়ন কর ফাঁকির অভিযোগ উঠেছে রিয়াল মাদ্রিদ ফরোয়ার্ড ক্রিস্টিয়ানো রোনালদোর বিরুদ্ধে। যাতে ত্যক্তবিরক্ত হয়ে পর্তুগিজ তারকা রিয়াল মাদ্রিদ ছাড়ারই সিদ্ধান্ত নিয়েছেন বলে গুঞ্জন। ভিলারুবির অভিযোগ, রোনালদোকে ‘বাঁচাতেই’ মেসির শাস্তি কমানোর এত তোড়জোড়। কাতালান রেডিও স্টেশন আরএসিওয়ানকে ভিলারুবি বলেছেন, ‘অন্য একজন খেলোয়াড়ের ক্ষেত্রে একই সমস্যা না হলে (মেসির ক্ষেত্রে) এমন সিদ্ধান্ত আসত, এটা কল্পনা করতে কষ্ট হয়। সবকিছু হঠাৎ করে এখনই হচ্ছে। আগামী কয়েক দিনে কী হবে, সেটির ইঙ্গিত পরিষ্কার বোঝাই যায়। যাতে ক্রিস্টিয়ানো রোনালদোকে আদালতের কাঠগড়ায় দাঁড়াতে না হয়। রোনালদো কাঠগড়ায়, এমন ছবি তারা দেখতে চায় না। কিন্তু মেসিকে ঠিকই এসব কিছুর মধ্য দিয়ে যেতে হয়েছে।’ ইএসপিএন। 
