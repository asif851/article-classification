
গত কয়েক দিনের মতো আজও মিরপুর শহীদ সোহরাওয়ার্দী ইনডোরের গ্যালারি ছিল উপচে পড়া। হাজারো সমর্থকদের কণ্ঠে ‘বাংলাদেশ, বাংলাদেশ’ স্লোগান। উজ্জীবিত বাংলাদেশ আজ বঙ্গবন্ধু সিনিয়র এশিয়ান সেন্ট্রাল জোনের ভলিবল টুর্নামেন্টের ফাইনালে দুর্দান্ত এক জয় তুলে নিয়েছে। পরশু কিরগিজস্তানের বিপক্ষে হারের মধুর প্রতিশোধ নিল ৩-০ সেটে জিতে। 
শিরোপা মঞ্চে ওঠার পথে গ্রুপ পর্বে হাড্ডাহাড্ডি লড়াইয়ের পর কিরগিজস্তানে কাছে ৩-২ ব্যবধানে হেরেছিল বাংলাদেশ। টানা চার ম্যাচ জিতে শিরোপা নির্ধারণী মঞ্চে আসা কিরগিজস্তানও ফাইনালেও ছিল ফেবারিট। কিন্তু মিরপুরের শহীদ সোহরাওয়ার্দী ইনডোর স্টেডিয়ামে দেখা গেল ভিন্ন চিত্র। আত্মবিশ্বাসে টগবগে সোহেল-মাসুদ-জাবিররা চেপে ধরে কিরগিজদের। ২৫-২২ ব্যবধানে প্রথম সেট জিতে এগিয়েও যায় বাংলাদেশ।দ্বিতীয় সেটে লড়াই আরও জমেছিল। কিন্তু শুরু থেকে আধিপত্য করা বাংলাদেশ ২৫-২৩ ব্যবধানে জিতে যায়। গত আসরে সাত দলের মধ্যে পঞ্চম হওয়া জাবিররা শিরোপা স্বপ্ন পূরণের পথে এগিয়ে যায় অনেকটা।তৃতীয় সেটে বাংলাদেশ এগিয়ে ছিল ৭-৬ ব্যবধানে। এ সময় প্রতিপক্ষ দলের তোতোয়েভ নুরমুখামেদ চোট পাওয়ার পর হার মেনে নেয় কিরগিজস্তান! আসলে ৮ খেলোয়াড় নিয়ে এসেছিল দলটি। কিন্তু টুর্নামেন্টে সব মিলিয়ে তিনজন চোট পাওয়ায় পাঁচজন নিয়ে খেলা সম্ভব নয়। তৃতীয় ম্যাচে দারুণ লড়াই করে কিরগিজস্তানের কাছে ৩-২ সেটে হারে জাবিররা। তবে পরের ম্যাচে মালদ্বীপকে ৩-০ সেটে উড়িয়ে দিয়ে শিরোপা লড়াইয়ের মঞ্চে ওঠে বাংলাদেশ।অনাকাঙ্ক্ষিত ঘটনা ঘটেছে ফাইনালেও। দ্বিতীয় সেট গড়াতে না গড়াতেই বিদ্যুৎ বিভ্রাট। আলোকস্বল্পতায় খেলা ছিল মিনিট বিশেক বন্ধ। এর আগে গত রোববার ঘটেছিল আগুন লাগার ঘটনা। তবে সব ছাপিয়ে মানুষ মনে রাখবে শিরোপা জয়। সাফল্যের যে আগুন জ্বলল, তা অনির্বাণ থাকুক।
