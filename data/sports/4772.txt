
বাংলাদেশের স্ট্রাইকাররা ফাঁকা পোস্টেও গোল করতে জানেন না। এ অভিযোগকারীদের তালিকা অনেক লম্বা। কিন্তু চট্টগ্রাম আবাহনীর দেশি স্ট্রাইকার তৌহিদুল আলম সবুজের ব্যাপারে কী বলবেন সেই সমালোচকেরা?আজ সোমবার বিজেএমসির বিপক্ষে যেভাবে প্লেসিংয়ে গোলটি করলেন সবুজ; যার বিশেষণ এক কথায় ‘অসাধারণ’। গোলটির পরে প্রেস বক্সে শুধু শোনা গেল ‘ওয়াও’। সবুজের দর্শনীয় গোল ও ওলাদিপোর এক গোলের কল্যাণে বিজেএমসিকে ২-০ গোলে হারিয়েছে চট্টগ্রাম আবাহনী। এটি টানা তৃতীয় জয়। তিনটি ম্যাচেই গোল করেছেন সবুজ। আগের দুটি ম্যাচে ফরাশগঞ্জের বিপক্ষে ২-০ ও মোহামেডানের বিপক্ষে ১-০ গোলে জয় পেয়েছিল তারা। টানা তিন ম্যাচে গোল করতে পেরে স্বাভাবিকভাবে বেজায় খুশি সবুজ, ‘টানা তিন ম্যাচে গোল করাটা অবশ্যই ভাগ্যের ব্যাপার। তিন গোলের মধ্যে আজকের গোলটিকেই এগিয়ে রাখব আমি।’কেমন ছিল শেষ মৌসুমে মোহামেডানের জার্সিতে ৮ গোল করা সবুজের আজকের গোলটি? ডান প্রান্ত থেকে মনসুরের গড়ানো ক্রসে গোল এরিয়ার বাম প্রান্তের শূন্য ডিগ্রি অ্যাঙ্গেল থেকে দূরের পোস্টে ডান পায়ে প্লেসিংয়ে গোলটি করেছেন তিনি। ইউটিউবে বারবার সার্চ দিয়ে দেখার মতো সুন্দর গোল। সবুজের ১০ মিনিট আগে চট্টগ্রামকে এগিয়ে দিয়েছিলেন নাইজেরিয়ান স্ট্রাইকার ওলাদিপো। দুই ম্যাচের নিষেধাজ্ঞা থাকায় লিগের প্রথম দুটি ম্যাচে মাঠে নামতে পারেননি নাইজেরিয়ান এই স্ট্রাইকার। আজ ফিরেই গোলের খাতা খুলে ফেললেন তিনি।
