
এই বছরটা বোধ হয় ওয়েস্ট ইন্ডিজের। বাংলাদেশে এ বছর অনূর্ধ্ব-১৯ বিশ্বকাপ জিতেছে। মেয়েরাও টি-টোয়েন্টি বিশ্বকাপের ফাইনালে উঠছে। এখন গেইলরা তো ভারতকে উড়িয়ে উঠে গেল ফাইনালে। টি-টোয়েন্টি বিশ্বকাপের সেমিফাইনালের এ ম্যাচে চোখ ছিল যেন পুরো বাংলাদেশের ক্রীড়ামোদীদের। ২ বল বাকি থাকতেই ফাইনালে ওঠায় গেইলদের জয়ে উচ্ছ্বসিত ফেসবুক ব্যবহারকারীরা। সামাজিক যোগাযোগ মাধ্যম ফেসবুকে একজন লিখেছেন আইসিসি ও ভারতের বিরুদ্ধে ওয়েস্ট ইন্ডিজের অমায়িক ‘দুর্ব্যবহার’। আসিফ মোহাইমেনের স্ট্যাটাস হলো—এত খুশি এর আগে কখনো হই নাই............অভিনন্দন উইন্ডিজ। ওয়েস্ট ইন্ডিজের জয়ে যতটা না খুশি হয়েছে ওয়েস্ট ইন্ডিজ তার চেয়ে বেশি, অনেক অনেক বেশি খুশি হয়েছে বাংলাদেশ—এ স্ট্যাটাস দিয়েছেন মেহেদি হাসান সোহেল। রাশেদুল হক নামের একজন লিখেছেন, ভারত হারলে জিতে যায় ক্রিকেট। অভিনন্দন ওয়েস্ট ইন্ডিজ জাতীয় ক্রিকেট দল। শাওন রহমান নামের একজন আর এক কাঠি সরেস। তিনি লিখেছেন, বাংলাদেশ টি২০ বিশ্বকাপের ফাইনালে উঠে গেছে। শামসুর রহমান ইনসান লিখেছেন, চান উঠছে, বাঁশি দিচ্ছে, চান উঠছে, বাঁশি দিচ্ছে, কালকে ঈদ, ইতনি খুশি। সবাই তো আর সৌম্যের মতো ক্যাচ ধরতে পারেন না—এ স্ট্যাটাস বোরহান উদ্দিন নামের একজনের। মুয়াজ ইবনে তারেক লিখেছেন, জগতের সব ক্রিকেটপ্রেমী অবশেষে মন ভরিয়া শান্তি পাইল। নিনো রহমান লিখেছেন, বাংলার ঘরে ঘরে আজ উৎসবের ঘনঘটা.... । প্রতিভা মেহনাজ লিখেছেন, ওয়েস্ট ইন্ডিজের হাসিমুখ দেখে যতটা না ভালো লাগে, ইন্ডিয়ান খেলোয়াড়দের হতাশা দেখলে তার চেয়েও বেশি আনন্দ লাগে। আতিকুর রহমান নামের একজনের স্ট্যাটাস, ভাবতে অবাক লাগে ভারত হেরেছে তাতে আমি আনন্দ পেয়েছি!!!!! আকতারুজ্জামান রনজু নামের এক লিখেছেন, আজ ১৬ কোটি বাংলাদেশিকে ওয়েস্ট ইন্ডিজ বেসম্ভব আনন্দ দিয়ে ভারতকে বিদায় দিল। 
২০১৫ সালের অস্ট্রেলিয়ায় বিশ্বকাপের কোয়ার্টার ফাইনালে ভারতের কাছে হেরেছে বাংলাদেশ। ওই ম্যাচে রুবেলের বলে রোহিত শর্মার আউট না হওয়া নিয়ে বিতর্ক ছড়িয়ে পড়ে বাংলাদেশের সোশ্যাল মিডিয়ায়। আম্পায়াররা নো ডাকে ওই বলে। এরপর এবারের টি-টোয়েন্টি বিশ্বকাপে ভারতের কাছে ১ রানে সেই হার। এরপর থেকেই ফেসবুক ব্যবহারকারীরা ভারতের বিপক্ষে স্ট্যাটাস দেন।
