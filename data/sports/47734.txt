
চট্টগ্রামে নিজেদের প্রথম ম্যাচে শেখ রাসেলকে হারিয়ে চমকে দিয়েছিল উত্তর বারিধারা। কিন্তু এরপর থেকে টানা হারের বৃত্তেই রয়েছে দলটি। আজ বঙ্গবন্ধু স্টেডিয়ামে উত্তর বারিধারাকে ৪-১ গোলে হারিয়েছে ফেনী সকার। লিগে এটি সকারের দ্বিতীয় জয়। এই জয়ে ছয় ম্যাচে আট পয়েন্ট নিয়ে ছয়ে উঠে এল ফেনী সকার। আর তিন পয়েন্ট নিয়ে ১২ দলের মধ্যে এগারোতে বারিধারা। বারিধারার এটি টানা পঞ্চম পরাজয়। হারের ধারা বেশ ধরে রেখেছে ক্লাবটি! হারই যেন তাদের ধারা।
ম্যাচে একাধিক গোলের সুযোগ নষ্ট করেছে ফেনী সকারের স্ট্রাইকার চৌমরিন রাখাইন, না হলে আজই হয়তো লিগের প্রথম হ্যাটট্রিক দেখতে পেতেন দর্শকেরা। কিন্তু ম্যাচ শেষে কক্সবাজারের এই ফরোয়ার্ড হয়তো আফসোসই করেছেন।ম্যাচের নয় মিনিটে রোহিত সরকারের গোলে প্রথমে এগিয়ে গিয়ে দিনটা নিজেদের করার আভাস দিচ্ছিল উত্তর বারিধারা। কিন্তু সেই অগ্রগামিতা বেশিক্ষণ ধরে রাখতে পারেনি। ১২ মিনিটে ফেনী সকার সমতায় ফেরে ফেলিক্সের গোলে। পরের গল্পটা শুধুই ফেনী সকারের। ম্যাচের ২৯ মিনিটে আকবর হোসেন রিদন স্কোরলাইন ২-১ করেন। দ্বিতীয়ার্ধে আক্রমণের ধার আরও বাড়িয়েছে ফেনী। ৬১ মিনিটে চৌমরিন রাখাইন করেন দলের তৃতীয় গোল। ৬৯ মিনিটে মাঝমাঠ থেকে একা বল টেনে নিয়ে বারিধারার গোলরক্ষক রাজীবকে ফাঁকি দিয়ে ফেলিক্স করেন ৪-১।৮২ ও ৮৩ মিনিটে পুরোপুরি ফাঁকা পোস্ট পেয়েও চৌমরিন বল বারের ওপর দিয়ে তুলে দেন বাইরে! না হলে হ্যাটট্রিকটা পেয়েই যেতেন। এটাই ম্যাচে একমাত্র আক্ষেপ হতে পারে ফেনীর।
