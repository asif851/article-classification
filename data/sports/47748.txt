
ডিয়েগো ম্যারাডোনাকে সম্ভবত একটু হতাশই হতে হচ্ছে। দেশের প্রতি, আর্জেন্টিনার ফুটবলের প্রতি তাঁর অন্ধ ভালোবাসার মূল্য সম্ভবত পাচ্ছেন না আর্জেন্টাইন কিংবদন্তি। দিন দুয়েক আগে বিনা বেতনে হলেও আরেকবার আর্জেন্টিনার কোচ হওয়ার ইচ্ছে জানিয়েছিলেন ম্যারাডোনা। কিন্তু এখন পর্যন্ত যা জানা যাচ্ছে, তাতে ম্যারাডোনা সম্ভবত আর্জেন্টিনা ফুটবল অ্যাসোসিয়েশনের (এএফএ) ভাবনাতে নেই। বরং ব্রাজিলিয়ান ক্লাব সাও পাওলোর কোচ এদগার্দো বাউজাকে কোচ করার কথা ভাবছে এএফএ। 
শতবার্ষিকী কোপা আমেরিকার ফাইনালে চিলির কাছে হারের পর আর্জেন্টিনার কোচের পদ থেকে সরে গেছেন জেরার্ডো মার্টিনো। তারপর থেকেই আলোচনায়, কে হবেন আর্জেন্টিনার পরের কোচ? এখন তাতে যোগ হলো বাউজার নাম। ব্রাজিলিয়ান ক্লাব সাও পাওলোর কোচ হলেও তিনি একজন আর্জেন্টাইন। আশির দশকে জাতীয় দলে তিনটি ম্যাচ খেলেছিলেন এই ডিফেন্ডার। গত বছরের ডিসেম্বরে সাও পাওলোর দায়িত্ব নেওয়ার আগে আর্জেন্টিনা, ইকুয়েডর ও পেরুতেও কোচিং করিয়েছেন এদগার্দো ‘পাতন’ বাউজা। এখন আর্জেন্টিনার কোচ হতে দেশটির ফুটবল অ্যাসোসিয়েশনের সঙ্গে কথাও বলেছেন। বাউজার ক্লাব সাও পাওলোই গতকাল বিষয়টি নিশ্চিত করেছে। প্রার্থী ঠিকই, তবে কোচ হতে গেলে এখনো অনেক পথ পাড়ি দিতে হবে বাউজাকে। কোচ হওয়ার দৌড়ে যে আরও অনেকের কথাই ভাবছে এএফএ। আর্জেন্টিনার অন্যতম প্রধান দৈনিক লা নাসিওনের প্রতিবেদন, এএফএর দেখভালের দায়িত্বে থাকা বিশেষ কমিটি (আর্জেন্টাইন ফুটবল ফেডারেশনের অনিয়ম ও দুর্নীতির কারণে এই কমিটিকে নিয়োগ দিয়েছে ফিফা) কোচের জন্য সব প্রার্থীর সঙ্গেই কথা বলবে। কমিটির প্রধান আরমান্দো পেরেজ বলেছেন, ‘কোচের বিষয়টা আমরা ভাবছি। তবে সবার সাক্ষাৎকার এখনো নেওয়া হয়নি। আগামী কয়েক দিনে কয়েকজন প্রার্থীর সঙ্গে কথা বলব।’ আজ সাক্ষাৎকার নেবেন বাউজা ও ভেলেজ সার্সফেল্ডের কোচ মিগুয়েল অ্যাঙ্গেল রুসোর। এরপর কোচ হওয়ার ব্যাপারে কথা বলতে ইউরোপে উড়ে যাবেন পেরেজ। ডিয়েগো সিমিওনে, মরিসিও পচেত্তিনো ও সাম্পাওলির সঙ্গে কথা বলবেন। শুধু কোচই নন, কোপার ফাইনালে পর হঠাৎ অবসরে যাওয়া লিওনেল মেসি, হাভিয়ের মাচেরানোদের সঙ্গেও কথা বলবেন এএফএর ভারপ্রাপ্ত প্রধান। আগামী সেপ্টেম্বরে উরুগুয়ে ও ভেনেজুয়েলার সঙ্গে বিশ্বকাপ বাছাইপর্বের ম্যাচ আর্জেন্টিনার। তার আগেই কোচ-খেলোয়াড় নিয়ে জটিলতা হয়তো কাটিয়ে উঠবে দেশটির ফুটবল অ্যাসোসিয়েশন। সূত্র : লা নাসিওন, রয়টার্স, গোলডটকম।
