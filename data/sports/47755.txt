
২০১৮ রাশিয়া বিশ্বকাপের টিকিট নিশ্চিত করেছে ব্রাজিল, মেক্সিকোসহ বেশ কিছু দল। বাছাইপর্বের বাকি ম্যাচগুলো নেইমার, চিচারিতোদের কাছে গুরুত্বহীন হয়ে পড়লেও এখনো ফাঁড়া কাটেনি লিওনেল মেসির আর্জেন্টিনার। মেসি ছাড়াও আরও কয়েকজন বড় তারকা এখনো নিশ্চিত করতে পারেননি বিশ্বকাপের টিকিট। একনজরে দেখে নেওয়া যাক এসব তারকা ও তাঁদের দেশের বিশ্বকাপে যাওয়ার সমীকরণ।
লিওনেল মেসি (আর্জেন্টিনা)২০১৪ বিশ্বকাপের ফাইনালে খেলা দল আর্জেন্টিনা এবারের বাছাইপর্বে উদ্দেশ্যহীন ফুটবল খেলেছে। ২৪ পয়েন্ট নিয়ে লাতিন অঞ্চলের ৫ নম্বরে আছেন মেসিরা। সর্বশেষ দুই ম্যাচে জয় না পেয়ে আর্জেন্টিনা নিজেদের সঁপে দিয়েছে নতুন কোচ হোর্হে সাম্পাওলির কাছে। দলে অনেক তারকা থাকলেও মেসি ছাড়া সবাই কেমন যেন নিষ্প্রভ। ৫ অক্টোবর ঘরের মাঠে পেরু ও ১০ অক্টোবর ইকুয়েডরে স্বাগতিকদের মুখোমুখি হতে হবে দিবালা-ডি মারিয়াদের। দুটি ম্যাচ জিতে গেলে সরাসরিই বিশ্বকাপের টিকিট মিলবে তাদের। একটি ম্যাচ হারলেও প্লে-অফ খেলার সুযোগ থাকবে আলবিসেলেস্তেদের। ১৮ মাস আগে সর্বশেষ পরপর দুই ম্যাচে জয় পেয়েছিল আর্জেন্টিনা। দল ও দেশের জন্য এবারও কি নিজেকে উজাড় করে দিতে পারবেন মেসি?আরিয়েন রোবেন (হল্যান্ড)গত দুটি বিশ্বকাপের শিরোপাই হাতে নিতে পারত হল্যান্ড। ২০১০ দক্ষিণ আফ্রিকা বিশ্বকাপে ফাইনালে আন্দ্রেস ইনিয়েস্তার সুযোগসন্ধানী গোলের কাছে হার মানতে হয়েছিল। ২০১৪ সালে ব্রাজিলে দুর্দান্ত খেলে সেমিফাইনালে তারা হেরে গিয়েছিল টাইব্রেকারের দুর্ভাগ্যে। কিন্তু সেই হল্যান্ডই কেন যেন জৌলুস হারিয়ে ফেলেছে। ২০১৬ ইউরো চ্যাম্পিয়নশিপের চূড়ান্তপর্বে সুযোগ না পাওয়া ডাচরা এখন শঙ্কায় বিশ্বকাপের টিকিট হাতে না পাওয়ার। এবারের বাছাইপর্বটা হল্যান্ডের জন্য রীতিমতো দুঃস্বপ্নের। ধুঁকতে থাকা দলটির বিশ্বকাপ-যাত্রা নির্ভর করছে ‘যদি’, ‘কিন্তু’র ওপর। ৭ ও ১০ অক্টোবর বেলারুশ ও সুইডেনের বিপক্ষে দুটি ম্যাচ জিতলেই কেবল প্লে-অফ খেলে বিশ্বকাপ যাওয়ার স্বপ্ন দেখতে পারে তারা। বিশ্বকাপে সুযোগ না পেলে আরিয়েন রোবেনের মতো তারকাকে রাশিয়াতে দর্শক হয়েই থাকতে হবে।গ্যারেথ বেল (ওয়েলস)ইতিহাসের প্রথম গ্যারেথ বেলের দামই ১০০ মিলিয়নের রেকর্ড ছুঁয়েছিল। এই ওয়েলশ ফরোয়ার্ডের দেখা মিলেছে ২০১৬ ইউরোতে। সেই আসরে সেমিফাইনালে খেলে নিজেদের ফুটবল-শক্তির প্রদর্শনটা ভালোভাবেই করেছিল ওয়েলস। কিন্তু বিশ্বকাপে তারা সুযোগ পাবে কি না, সেটা নিয়ে একটা অনিশ্চয়তা আছেই। ৬ অক্টোবর জর্জিয়ার মাঠে জিততে হবে বেলদের। এরপর ৯ অক্টোবর আয়ারল্যান্ডের বিপক্ষে ম্যাচে নির্ধারিত হবে গ্রুপ রানার্সআপ। বিপদের সম্ভাবনা থাকছে এরপরও। ইউরোপীয় অঞ্চলের ৯টি রানার্সআপদের মধ্যে সবচেয়ে কম পয়েন্ট পাওয়া দলটি প্লে-অফ থেকে বাদ পড়বে। তাই পয়েন্টের পাশাপাশি গোল ব্যবধান বাড়ানোর চিন্তায়ও থাকতে হবে বেলদের।অ্যালেক্সিস সানচেজ (চিলি)লাতিন অঞ্চলে ৬ নম্বরে রয়েছে দুবারের কোপা আমেরিকা বিজয়ী চিলি। আর্সেনাল তারকা অ্যালেক্সিস সানচেজ কিংবা বায়ার্ন তারকা আরতুরো ভিদাল এখনো নিশ্চিত করতে পারেননি রাশিয়া বিশ্বকাপ। দুই ম্যাচ হাতে রেখে দেশটির পয়েন্ট ২৩। স্বস্তির এটুকুই যে, শেষ দুই ম্যাচ জিতলে অন্তত প্লে-অফের সুযোগ থাকবে সানচেজদের সামনে। অথচ শুরুতে শীর্ষ তিনে থাকা চিলি শেষ চার ম্যাচের তিনটিতেই হেরেছে। রাশিয়ার টিকিট পেতে ১১ অক্টোবর বাছাইপর্বের শেষ ম্যাচে ব্রাজিলের বিপক্ষে অগ্নিপরীক্ষায় উত্তীর্ণ হতে হবে চিলিকে।
ইউরোপীয় অঞ্চলের কঠিন হিসাবে বিশ্বকাপ নিশ্চিত হয়নি অনেক বড় দলেরই। তারপরও শেষ দুই ম্যাচের প্রতিপক্ষ বিচারে ইতালি, ইংল্যান্ড, ফ্রান্সের মতো দলগুলোর বিশ্বকাপের চূড়ান্তপর্ব প্রায় নিশ্চিতই বলা চলে। এ ছাড়া দলের ব্যর্থতায় বিশ্বকাপ না খেলার শঙ্কায় আছেন তুরস্কের আরদা তুরান, বসনিয়ার এডিন জেকো, অস্ট্রিয়ার ডেভিড আলাবা, সেনেগালের সাদিও মানেসহ অনেক তারকা খেলোয়াড়। সূত্র: ইএসপিএন, ওয়েলসঅনলাইন, ইউরোস্পোর্ট
 
