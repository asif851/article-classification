
মাঠে নেইমারের ধার বাড়ছে ক্রমেই। প্রেমের ময়দানেও কিন্তু কম যাচ্ছেন না বার্সেলোনা ফরোয়ার্ড। খবর মিলছে ব্রাজিলীয় সেনসেশনের প্রেম-কাহিনির কিছুদিন পরপরই। সর্বশেষ পাওয়া গেল নেইমারের নতুন বান্ধবীর খবর। বলকান মডেল সোরাজা ভুচেলিচকে বার্সেলোনায় আনতে রীতিমতো ব্যক্তিগত বিমান পাঠিয়েছেন ব্রাজিল অধিনায়ক! বিষয়টি নিশ্চিত করেছে সার্বিয়ার সংবাদমাধ্যম।
মৌসুম চলায় এ মুহূর্তে ছুটিছাটা নেই খেলোয়াড়দের। তবে ‘এল ক্লাসিকো’র পর খানিকটা অবসর মিলেছিল নেইমারের। অল্প সময়ের জন্য ছুটি মিললেও বার্সেলোনার বাইরে যাওয়ার তো সুযোগ নেই। ছুটিটা কাজে লাগাতে নেইমার বার্সেলোনাতেই ডেকে নিয়ে এলেন ভুচেলিচকে। বার্সা তারকার সঙ্গে দেখা করতে অন্য বিমানের টিকিট কেটেছিলেন সার্বিয়ান মডেল কন্যা। নেইমার সে টিকিট বাতিল করে ব্যক্তিগত বিমানই পাঠিয়ে দিয়েছেন।  বেলগ্রেডভিত্তিক ট্যাবলয়েড ‘কুরির’ দাবি, গত গ্রীষ্মে ইবিসায় দুজনের পরিচয়। এরপর দুজনের নিয়মিত যোগাযোগ স্কাইপেতে। কথা ছিল, অক্টোবরের শেষে কদিনের জন্য বার্সেলোনায় বেড়াতে আসবেন ভুচেলিচ । কিন্তু এত তর সইল না দুজনেরই। তাই আগের সূচি বাতিল করে হঠাৎ ব্যক্তিগত বিমান পাঠিয়ে দিলেন নেইমার। ভুচেলিচ বলকান অঞ্চলে জনপ্রিয় মূলত সেখানকার বহুল আলোচিত অনুষ্ঠান ‘বিগ ব্রাদারে’ অংশগ্রহণ করে। অবশ্য নেইমারের সঙ্গে তাঁর সম্পর্কের গভীরতা কতটুকু, তা জানা যায়নি। এরই মধ্যে বিমানে বসে বার্সা ফরোয়ার্ডের জার্সিতে ছবি তুলে সামাজিক যোগাযোগমাধ্যমে পোস্ট করেছেন সার্বীয় মডেল। এতে আরও ঘনীভূত হয়েছে গুঞ্জন। মেইল অনলাইন।
