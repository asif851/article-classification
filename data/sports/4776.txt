
চার গোলে নিজের রেকর্ড নিজেই ভাঙলেন ক্রিস্টিয়ানো রোনালদো। দুঃসময় অতিক্রম করা করিম বেনজেমা পেলেন পাঁচ বছর পর হ্যাটট্রিক। গ্যারেথ বেল ছিলেন না ঠিকই, কিন্তু ‘বিবিসি’-এর ‘বি’ এবং ‘সি’র কল্যাণে চ্যাম্পিয়নস লিগে মালমোর বিপক্ষে ৮-০ গোলের রেকর্ড এক জয় ঠিকই আদায় করে নিল রিয়াল মাদ্রিদ। সেই সঙ্গে কোচ রাফায়েল বেনিতেজ বার্তা দিতে চাইলেন, তিনি আপাদমস্তক একজন আক্রমণাত্মক কোচ।রিয়ালের এই বিশাল জয়ে রোনালদোর চার আর বেনজেমার তিন গোলের সঙ্গে অবদান রেখেছেন মাতেও কোভাচিচ। রিয়ালের জার্সি গায়ে নিজের প্রথম গোলের দিনে রিয়ালের বড় জয় কোভাচিচকে এনে দিল উদ্‌যাপনের উপলক্ষই।মঙ্গলবার রাতে নিজের চার গোলে চ্যাম্পিয়নস লিগে দারুণ এক রেকর্ড নতুন করেই লিখলেন রোনালদো। এবারের ইউরোপ-সেরার লড়াইয়ের গ্রুপ পর্বে তাঁর ১১ গোল ছাড়িয়ে গেছে ২০১৩ / ১৪ মৌসুমে তাঁর ৯ গোলকেও। গত মৌসুমে শাখতার দোনেৎস্কের লুইজ আদ্রিয়ানোর পা থেকেও এসেছিল ৯ গোল।ম্যাচ শেষে নিজের প্রতিক্রিয়ায় রোনালদো জানিয়েছেন, এই অর্জনে তিনি ব্যক্তিগত পর্যায়ে খুশি। গত ২১ নভেম্বর বার্সেলোনার বিপক্ষে ‘এল ক্লাসিকো’য় ৪-০ গোলে বিধ্বস্ত হওয়ার পর টানা পাঁচটি ম্যাচ জিতেছে রিয়াল। ব্যক্তিগত অর্জনের চেয়েও রোনালদো খুশি দল এল ক্লাসিকোর দুঃস্বপ্ন ধীরে ধীরে কাটিয়ে উঠছে বলে, ‘সমালোচনায় আমরা অভ্যস্ত। তবে আমরা ধীরে ধীরে উন্নতি করছি। দলের অবস্থা এখন আগের চেয়ে ভালো। দলের খেলোয়াড়েরা আগের চেয়ে আত্মবিশ্বাসী। টানা পাঁচটি জয় প্রমাণ করছে আমরা ঠিক পথেই চলছি এবং সামনের পথগুলো আমাদের এভাবেই এগিয়ে যেতে হবে।’মালমোর বিপক্ষে কালকের ৮-০ গোলের জয় চ্যাম্পিয়নস লিগে বড় ব্যবধানে জয়ের একটা নতুন রেকর্ডও। ২০০৭ সালে লিভারপুল বেসিকতাসকে ৮-০ গোলে হারিয়েছিল। কাল রাতে বড় ব্যবধানের জয়ের রেকর্ডে লিভারপুলের পাশেই বসল রিয়াল। এর পাশাপাশি ২০০৩ সালে চ্যাম্পিয়নস লিগের একটি ম্যাচে ফরাসি ক্লাব মোনাকো ৮-৩ গোলে হারিয়েছিল স্পেনের দেপোর্তিভোকে।  তবে গোলের ব্যবধান হিসেবে চ্যাম্পিয়নস লিগের বড় জয়ের মালিক লিভারপুল আর রিয়াল মাদ্রিদই।মজার ব্যাপার হচ্ছে চ্যাম্পিয়নস লিগের এই দুটো রেকর্ড বড় জয়েই বিজয়ী দলের ডাগ আউটে থাকার সৌভাগ্য হলো রাফায়েল বেনিতেজের। ২০০৭ সালে এই বেনিতেজই ছিলেন লিভারপুলের কোচ। ঘটনাচক্রে বেনিতেজের অধীনেই মালমোর বিপক্ষে এই জয়টি তুলে নিল রিয়াল।বেনিতেজকে ম্যাচ শেষে এই তথ্যটা মনে করিয়ে দিতেই তিনি যেন সমালোচকদের কিছু শুনিয়ে দিতে চাইলেন, ‘সবাই আমাকে রক্ষণাত্মক কোচ হিসেবে অভিহিত করে। কিন্তু আজকের ম্যাচে আবারও প্রমাণিত হয়ে গেল আমার অধীনে এই দলটা আক্রমণাত্মকই খেলে।’ সূত্র: এএফপি।
