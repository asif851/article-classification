
পাঁচবারের বিশ্ব চ্যাম্পিয়ন, অথচ অলিম্পিকে এখনো একবারও সোনা জেতা হয়নি ব্রাজিলের। এবার নেইমারদের সেই আক্ষেপ ঘোচানোর সুযোগ নিজেদের মাটিতে। পরশু মারাকানা স্টেডিয়ামে হয়ে যাওয়া অলিম্পিক ফুটবলের ড্রয়ে ‘এ’ গ্রুপে বেশ সহজ গ্রুপেই পড়েছে স্বাগতিক ব্রাজিল। তাদের সঙ্গী দক্ষিণ আফ্রিকা, ইরাক ও ডেনমার্ক।২০০৪ ও ২০০৮ সালে টানা দুবার অলিম্পিক ফুটবলে সোনা জিতেছে আর্জেন্টিনা। এবার ‘ডি’ গ্রুপে আর্জেন্টিনার সঙ্গে আছে হন্ডুরাস, আলজেরিয়া ও পর্তুগাল। ‘বি’ গ্রুপে সুইডেন, কলম্বিয়া, নাইজেরিয়া ও জাপান। বর্তমান অলিম্পিক চ্যাম্পিয়ন মেক্সিকো ‘সি’ গ্রুপে পড়েছে বিশ্ব চ্যাম্পিয়ন জার্মানি, দক্ষিণ কোরিয়া ও ফিজির সঙ্গে। আগামী ৪ আগস্ট দক্ষিণ আফ্রিকার বিপক্ষে ম্যাচ দিয়ে শুরু হবে স্বাগতিকদের অলিম্পিক মিশন। একই দিন ‘এ’ গ্রুপে ইরাক-ডেনমার্ক ম্যাচ দিয়ে শুরু হবে টুর্নামেন্ট।মোট ১৬টি দল অংশ নিচ্ছে। সুতরাং দ্বিতীয় রাউন্ড থেকেই কোয়ার্টার ফাইনাল। প্রতিটি গ্রুপ থেকে ২টি করে দল যাবে শেষ আটে। এএফপি।
