
গুলির মতো তাঁর একেকটি শট লক্ষ্যভেদ করছে। ছুটে যাচ্ছে প্রতিপক্ষের জালে। ফর্মের তুঙ্গে থাকা জ্লাতান ইব্রাহিমোভিচ এবার পড়েছেন অন্য ফ্যাসাদে। গোল করে উদযাপনের সময় গুলি করার ভঙ্গি করায় সমালোচনার মুখে পড়েছেন প্যারিস সেন্ট জার্মেইয়ের এই স্ট্রাইকার। ছিলেন বড় ধরনের শাস্তির মুখোমুখি। তবে ব্যাপারটি অনিচ্ছাকৃত ছিল বলে ইব্রাকে কোনো শাস্তি দেয়নি ফরাসি ফুটবল সংস্থা (এলএফপি)। কেবল সতর্ক করা হয়েছে তাঁকে।গত সেপ্টেম্বরে ফরাসি লিগে তুলোর বিপক্ষে গোল করে প্রতিপক্ষের বেঞ্চের দিকে তাকিয়ে গুলি করার ভঙ্গি করেন এই সুইড স্ট্রাইকার। ম্যাচটা ২-০ গোলে জিতেছিল ইব্রার পিএসজি। ব্যাপারটি অনেকেরই ভালো লাগেনি। এলএফপির কাঠগড়ায়ও দাঁড়াতে হয়েছে ইব্রাকে। শোনা যাচ্ছিল, এক বা একাধিক ম্যাচের নিষেধাজ্ঞা পেতে পারেন ইব্রা। তবে ডিসিপ্লিনারি কমিটি শেষ পর্যন্ত বিষয়টি ক্ষমাসুন্দর দৃষ্টিতেই দেখায় শাস্তি পেতে হলো না তাঁকে।ফর্মের তুঙ্গে থাকা ইব্রা পিএসজির হয়ে গত ম্যাচে চার গোল করেছেন চ্যাম্পিয়নস লিগে। ক্লাব ও জাতীয় দল মিলে সর্বশেষ ৫ ম্যাচে তাঁর ১০ গোল!
