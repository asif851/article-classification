
আন্তর্জাতিক ক্রিকেট খেলছেন নয় বছরেরও বেশি। এই সময়ে ক্রিকেটের প্রায় সব রথী-মহারথীর বিপক্ষেই খেলা হয়ে গেছে সাকিব আল হাসানের। বিশ্ব জুড়ে টি-টোয়েন্টি খেলে বেড়ানোর সুবাদে সতীর্থ হিসাবেও পেয়েছেন অনেক বড় বড় ক্রিকেটারকে।কাউকে নেটে খেলেছেন, কাউকে বা ম্যাচে। এখানে কথা হচ্ছে ব্যাটসম্যান সাকিব আল হাসানকে নিয়ে।কিন্তু তিনি তো অলরাউন্ডার। বোলার হিসাবেও তো লড়াইয়ে নামতে হয়েছে কত ব্যাটসম্যানের সঙ্গে! তাঁদের মধ্যে সবচেয়ে কঠিন মনে হয়েছে কাকে?গত সোমবার খুলনার সিটি ইন হোটেলে এই প্রতিবেদকের প্রশ্নটা শুনে কিছুক্ষণ ভাবলেন সাকিব। তার পর বললেন, ‘এটা আসলে উইকেটের ওপর নির্ভর করে।’ পাল্টা প্রশ্ন করা হলো, ‘ধরুন, সব একই ধরনের উইকেট। কোন ব্যাটসম্যানকে বোলিং করতে চাইবেন না?’ এবার সাকিব আস্তে করে উচ্চারণ করলেন, ‘চন্দরপল।’ঠিক আগের দিনই আন্তর্জাতিক ক্রিকেট থেকে অবসর নিয়েছেন ওয়েস্ট ইন্ডিজের বাঁহাতি ব্যাটসম্যান। কেন তাঁকে সমস্যা মনে হতো—স্টান্সের কারণে? সাকিব সম্মতিসূচক মাথা ঝোঁকালেন। টেস্টে ৩০টি সেঞ্চুরি, প্রায় ১২ হাজার রান, কিন্তু অদ্ভুতুড়ে স্টান্স আর খেলার ধরন মিলিয়ে দেখার জন্য খুবই বাজে ছিল চন্দরপলের ব্যাটিং। সৌজন্য বজায় রাখার দায় না থাকলে যেটিকে ‘কুৎসিত’-ই বলে ফেলা যায়। সাকিব কথাটা শুনে বললেন, ‘এটাই তো সবাইকে আরও অনুপ্রেরণা দেবে যে, দেখার জন্য ভালো না হয়েও এত রান করা যায়, এত সেঞ্চুরি। এখানেই তো চন্দরপলের গ্রেটনেস।’শিবনারায়ন চন্দরপল যদি বোলার সাকিবের ‘অপছন্দ’ হয়, ব্যাটসম্যান সাকিব ‘অপছন্দ’ করেন কাকে? এখানেও অপ্রথাগত একজন—শ্রীলঙ্কান ফাস্ট বোলার লাসিথ মালিঙ্গা। চন্দরপলের ক্ষেত্রে কারণ ব্যতিক্রমী স্টান্স, মালিঙ্গার ক্ষেত্রে বোলিং অ্যাকশন।
