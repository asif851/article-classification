
ইনজুরির সঙ্গে দীর্ঘ লড়াইটায় হার মেনে ক্রিকেটকে বিদায় জানিয়েছিলেন। তবে লড়াইটা সম্ভবত অসমাপ্তই থেকে গিয়েছিল। অ্যান্ড্রু ফ্লিনটফ তাই আবার ক্রিকেটে ফিরছেন। ২০০৯ সালে সর্বশেষ খেলা এই ইংলিশ অলরাউন্ডার ন্যাটওয়েস্ট টি-টোয়েন্টি ব্লাস্ট টুর্নামেন্টে ল্যাঙ্কাশায়ারের হয়ে খেলবেন।৩৬ বছর বয়সী ফ্লিনটফ কিছুদিন ধরে তাঁর ঘরের কাউন্টি দলের হয়ে অনুশীলন করছিলেন। কিন্তু আবারও চোটই তাঁর প্রত্যাবর্তনের পথে বাধা হয়ে দাঁড়ায়। শেষ পর্যন্ত সব শঙ্কা মুছে সত্যিই ফিরছেন অন্যতম সেরা এই ইংলিশ অলরাউন্ডার। আগামী ৬ জুন ইয়র্কশায়ারের বিপক্ষে তাঁর খেলার খুব ভালো সম্ভাবনা আছে।ফ্লিনটফের ফেরার আনুষ্ঠানিক ঘোষণাও এরই মধ্যে এসে গেছে। ল্যাঙ্কাশায়ারের ওয়েবসাইটে ‘ফ্রেডি’ বলেছেন, ‘আরও একবার ল্যাঙ্কাশায়ার দলের অংশ হতে পেরে গর্ব বোধ করছি। এটা সত্যি হবে ভাবিনি। তবে কয়েক মাস ধরে দলের সঙ্গে অনুশীলন করার পর তারা আমাকে খেলার প্রস্তাব দেওয়ায় আমি খুশি। নিজেকে ফিট করে তুলতে কঠোর পরিশ্রম করেছি।’যে সময় ক্রিকেট ছেড়েছিলেন, তখনো টি-টোয়েন্টি এতটা রমরমা হয়ে ওঠেনি। খেলাটার ব্যাপারে তাঁর খুব বেশি অভিজ্ঞতাও নেই। তার ওপর বয়স। কিন্তু বয়সটাকে বাধা মানছেন না। এ ব্যাপারে ব্র্যাড হগকে মানছেন আদর্শ।
