
এক ওভারে ৬টি বল করা সম্ভব, তাতে ৫ উইকেট! মাত্র ১টি বলে উইকেট পাননি। হ্যাটট্রিক তো বটেই, ডাবল হ্যাটট্রিকও সম্ভব! বরং হ্যাটট্রিক না হওয়াটাই অসম্ভব। কিন্তু ক্রিকেটে অসম্ভব বলে আবার কিছু আছে নাকি! সেই অসম্ভবটা করে দেখালেন অ্যাড্রিয়ান বাটারওর্থ।
ঘটনাটি তাসমানিয়া অনূর্ধ্ব-১৭ প্রিমিয়ার লিগে। গত ২০ নভেম্বর মুখোমুখি হয়েছিল ক্ল্যারেন্স ক্রিকেট ও গ্লেনোর্চি সিসি। ক্ল্যারেন্সের ১২৫ রান তাড়া করতে নেমে ধুঁকছিল গ্লেনোর্চি। ১২ ওভারে মাত্র ১৬ রান করতেই হারিয়ে ফেলে ৫ উইকেট। ১৩তম ওভারটিতেই যত ঘটন-অঘটন। কোনো বল হওয়ার আগেই দুটি রান দিয়ে বসলেন বাটারওর্থ। তবে প্রথম শুদ্ধ বলে টমাস ব্ল্যাকওয়েলকে (প্রথম বল) বোল্ড করে শুরু হলো ধ্বংসযজ্ঞ। ব্যাটিং করতে নেমে একটি বল খেললেন স্যাম লুকাস, এর মাঝে একটি অতিরিক্ত রানও হলো। পরের বলেই আউট লুকাস (দ্বিতীয় বল)। নতুন ব্যাটসম্যান ব্রডি হোয়াইট নেমে একটা শুদ্ধ বল খেলার সুযোগ পাননি। অতিরিক্তসহ আরও তিনটি রান হয়ে গেল। ব্যাটিং প্রান্তে ২৮ বলে ৫ রান করা ইথান ডেয়ার। তাঁকেও (চতুর্থ বল) বোল্ড করে দিলেন বাটারওর্থ। ডেয়ার আউট হওয়ার পরের বলে আরেকটি অতিরিক্ত রান। এরপর অবশ্য দুটি ভালো বল, আউট হয়ে গেলেন ম্যাকরস ও টাকার (পঞ্চম ও ষষ্ঠ বল)।৪টি ওয়াইড, ১টি নো-বলসহ মোট ৭ রান হয়েছে এ ওভারে। তাতেই হলো অনন্য এক ঘটনা। ৬ বলে পাঁচ-পাঁচটি উইকেট তুলেও তাই হ্যাটট্রিক হলো না বাটারওর্থের। সূত্র: ডিএনএ।
