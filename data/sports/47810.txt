
বার্সেলোনায় কি শীতল যুদ্ধ শুরু হয়ে গেল? ফুটবলাররা কি ক্লাবের পরিচালনা পর্ষদকে কোনো বার্তা দিয়ে রাখলেন? পরশুর ঘটনাপ্রবাহ সেটারই ইঙ্গিত দিচ্ছে।
গত মঙ্গলবার বার্সেলোনা নিশ্চিত করেছে, নেইমারের কাছে ৮৫ লাখ ইউরো (প্রায় ৮১ কোটি টাকা) ফেরত চেয়ে আদালতে মামলা করেছে তারা। আর সেদিন রাতেই সাবেক সতীর্থদের সঙ্গে ছেলের জন্মদিন পালন করতে নেইমার গিয়ে হাজির বার্সেলোনায়। লিওনেল মেসিরা নেইমারের সঙ্গে ছবি তুলে তা সামাজিক যোগাযোগমাধ্যমে প্রকাশও করেছেন।
মেসি তাঁর ফেসবুক ও ইনস্টাগ্রাম অ্যাকাউন্টে নেইমারের সঙ্গে ছবি দিয়ে লিখেছেন ‘জেরার্ড পিকে, সে ফিরে এসেছে’। আর্জেন্টাইন মহাতারকা একটু মজাই করলেন বার্সা-সতীর্থ পিকের সঙ্গে। ‘সে থাকছে’, পিকের সেই বিখ্যাত টুইটকেই মনে করিয়ে দেওয়া আর কী। পিকের সঙ্গেও ছবি তুলেছেন নেইমার। রেকর্ডভাঙা চুক্তিতে বার্সা ছেড়ে প্যারিস সেন্ট-জার্মেইতে (পিএসজিতে) চলে যাওয়ার পর পরশুই প্রথম স্পেনে ফেরেন ব্রাজিলিয়ান ফরোয়ার্ড।
এর দুই দিন আগেই নেইমার দাবি করেছিলেন, তাঁর বার্সা ছাড়ার অন্যতম কারণ ক্লাবটির পরিচালনা পর্ষদ। রীতিমতো ক্ষুব্ধ হয়েই বলেছিলেন, ‘এই পর্ষদের বার্সার দায়িত্বেই থাকা উচিত নয়। বার্সা আরও ভালো পর্ষদ দাবি করে।’
এর পরপরই বার্সা জানিয়ে দেয়, চুক্তিভঙ্গের অভিযোগে ১১ আগস্টই বার্সেলোনার শ্রম আদালতে নেইমারের বিরুদ্ধে নালিশ করা হয়েছে। স্প্যানিশ ফুটবল ফেডারেশনকে অনুরোধ করেছে ফ্রেঞ্চ ফুটবল ফেডারেশন ও ফিফাকে নিজেদের দাবির ব্যাপারটা জানিয়ে দিতে। গত বছর বার্সার সঙ্গে চুক্তি নবায়ন করে ৮৫ লাখ ইউরো বোনাস পেয়েছিলেন নেইমার। বার্সার দাবি ১০ শতাংশ সুদসহ ফেরত দিতে হবে ওই অর্থ।
নেইমার অবশ্য জবাব দিতে দেরি করেননি। প্রতিনিধির মাধ্যমে জানিয়ে দিয়েছেন, তাঁর আইনজীবীরা মামলা লড়াইয়ের জন্য প্রস্তুতি নিচ্ছেন। বার্সার নতুন দাবিটা জেনে বিস্মিত নেইমারের প্রতিনিধি, ‘আমরা নতুন এই খবরে অবাক হয়েছি। বার্সার সঙ্গে হওয়া চুক্তির সব খুঁটিনাটি ও বাইআউট ক্লজের সব অর্থ পরিশোধ করেই সে বার্সেলোনা ছেড়েছে।’
বার্সার মামলার খবরে বিস্মিত পিএসজিও। বার্সার নেতিবাচক মনোভাবের সমালোচনা করেছে ফরাসি ক্লাবটি, ‘ক্লাব জানাচ্ছে যে নেইমার জুনিয়রের মতো অন্য সব ক্ষেত্রেও আমরা বিদ্যমান সব আইনকানুন কঠোরভাবে মেনে চলি। বার্সেলোনার এই আচরণে দুঃখ প্রকাশ করা ছাড়া আর কী করার আছে।’
বার্সেলোনার খেলোয়াড়েরা যে ক্লাবের ভূমিকা নিয়ে মাথা ঘামাচ্ছেন না, তা তো পরিষ্কার নেইমারের ছেলের জন্মদিনের অনুষ্ঠানেই। পিএসজি ও ব্রাজিল-সতীর্থ দানি আলভেজও নেইমারের সঙ্গে গিয়ে দেখা করেছেন সাবেক সতীর্থদের সঙ্গে।
নেইমাররা এমন সময়ে সাবেক সতীর্থদের সঙ্গে দেখা করলেন যখন মেসির বার্সা ছাড়া নিয়েও গুঞ্জন চলছে। ক্লাব রাজনীতিতেও চলছে অস্থিরতা। রয়টার্স, ডেইলি মেইল।
