
টানা চার ম্যাচে হার। দক্ষিণ আফ্রিকার বিপক্ষে বাংলাদেশ টি-টোয়েন্টি সিরিজ তো হেরেছেই। প্রথম ওয়ানডেতেও অসহায় আত্মসমর্পণ। স্বাভাবিকভাবেই খানিকটা হতাশ দর্শকেরা। একের পর এক সাফল্যে ভাসা দলটার হঠাৎ কী হলো! দলের এমন পরিস্থিতিতে দলের খেলোয়াড়দের সঙ্গে আজ বিকেলে জরুরি সভায় বসলেন বিসিবি সভাপতি নাজমুল হাসান। কী আলোচনা হলো খেলোয়াড়দের সঙ্গে? জবাবে বিসিবি সভাপতি সাংবাদিকদের জানালেন, ‘দক্ষিণ আফ্রিকার বিপক্ষে আমরা একদম লড়াই করতে পারছি না। এ ব্যাপারে আমাদের শক্তিশালী টেকনিক্যাল কমিটির কাছে অভিমত জানতে চেয়েছিলাম। তারা বলেছেন, বোলিংয়ে-ফিল্ডিংয়ে ভালো করেছি কিন্তু ব্যাটিংয়ে ভালো করতে পারছি না। খেলোয়াড়দের এই কথাগুলোই বলা হয়েছে। বলেছি, ভয়ের কারণ নেই। তোমরা ভালো খেলো। এই মুহূর্তে হয়তো হচ্ছে না। মুশফিককে বলেছি, ‘‘থিতু হওয়ার পর অমন শট না খেললেও পারতে। মনে রেখ, তোমার ওপর দায়িত্ব অনেক বেশি।’ ’ সৌম্য সরকারকে বলেছি, থিতু হয়ে গেলে একজন ব্যাটসম্যানের দায়িত্ব অনেক বেশি থাকে। ভয় পাওয়ার কোনো কারণ নেই।’ নাজমুল জানালেন, খেলোয়াড়দের সতর্কও করা হয়েছে আজ। বিসিবি সভাপতি বললেন, ‘কিছু কিছু জায়গায় সতর্ক করে দিতে হয়। আজ সেখানে সতর্ক করে দিয়েছি। খেলোয়াড়দের কিছু জায়গায় অলসতা আছে বা অন্যদিকে মনোযোগ সরে যাওয়ার ব্যাপার আছে। ওগুলো নির্দিষ্টভাবে বলে দিয়েছি। আমরা ঠিকমতো রান পাচ্ছি না, এটা নিয়ে যে ঘাবড়ানোর দরকার নেই। মোটকথা খেলোয়াড়দের অনুপ্রাণিত করতেই এই বৈঠক।’ এই সভায় পরের দুটো ওয়ানডেতে বাংলাদেশের একাদশ নিয়েও কথা হয়েছে—এ কথা জানিয়েছে বোর্ড সভাপতি নিজেই। তবে এ ব্যাপারে নিজের অবস্থান স্পষ্ট করেছেন তিনি, ‘আমি একাদশ নিয়ে কোনো হস্তক্ষেপ করিনি। ওটা আমার কাজ না। একাদশ ঠিক করা কোচ ও অধিনায়কের ব্যাপার। দলের দশজন খেলোয়াড়তে নিয়ে কোনো সমস্যা নেই। মতপার্থক্য কেবল একজনকে নিয়েই। ওই একজন কে হবে, সেটা ঠিক হবে কাল।’
