
জাতীয় দাবার সাব-জুনিয়র ও জুনিয়র চ্যাম্পিয়ন ইকরামুল হকের (সিয়াম) মা নাসিমা আক্তার আর নেই (ইন্না লিল্লাহি ওয়া ইন্না ইলাইহি রাজিউন)। বিদ্যুৎস্পৃষ্ট হয়ে হঠাৎই মৃত্যু হলো ৪২ বছর বয়সী ভদ্রমহিলার। যাত্রাবাড়ীর ভাড়া বাসার ছাদের গাছে কাল দুপুরে আম পাড়তে গেলে এমন মর্মান্তিক দুর্ঘটনার শিকার হন তিনি। তখন তাঁর হাতে ছিল স্টিলের লাঠি। বাড়ির পাশ দিয়ে বয়ে যাওয়া ৩২ হাজার ভোল্টেজের বিদ্যুৎ-সংযোগের তারে আচমকা লাঠির আঘাত লাগলে ছাদে থাকা পানিতে পড়ে যান তিনি। এরপর দ্রুত ঢাকা মেডিকেল কলেজ হাসপাতালে নিয়ে গেলে চিকিৎসকেরা মৃত ঘোষণা করেন তাঁকে। স্থানীয় স্কুলমাঠে জানাজার পর বারডেম হিমঘরে রাখা হয়েছে মরদেহ। সিয়ামের দুবাইপ্রবাসী বাবা মোহাম্মদ সেলিম ঢাকায় এলে আজ নারায়ণগঞ্জে দাফন করা হতে পারে মরহুমাকে। এই ঘটনায় গভীর শোক জানিয়েছে দাবা ফেডারেশন।
