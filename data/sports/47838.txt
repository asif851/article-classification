
খেলা থেকে অবসর নিয়েছেন বহু আগে। এখন ক্রিকেট প্রশাসনেই তাঁর ‘দাদাগিরি’। গত বছর শচীন-ওয়ার্নের ক্রিকেট অলস্টারসের সুবাদে আবারও দেখা মিলেছিল ব্যাটসম্যান গাঙ্গুলির। সেই স্মৃতি তাজা থাকতে থাকতেই আরেকটি সুখবর মিলল সৌরভ-ভক্তদের। আরব আমিরাতে অনুষ্ঠেয় মাস্টার্স চ্যাম্পিয়নস লিগেই দেখা যাবে আসল ‘দাদা’কে। এই টি-২০ টুর্নামেন্টে লিব্রা লিজেন্ডের অধিনায়কের দায়িত্ব নিয়েছেন সৌরভ।ভারতের ক্রিকেট ইতিহাসের সফল অধিনায়ক বললে পরিসংখ্যান মহেন্দ্র সিং ধোনির কথাই মনে পড়বে আগে। কিন্তু ক্রিকেটের মনোযোগী দর্শক মাত্রই জানেন ভারতীয় ক্রিকেটের চেহারা পালটে দিয়েছেন এক ‘দাদা’ই। চিরপরিচিত রক্ষণাত্মক মানসিকতার ভারতীয় দলে আক্রমণাত্মক মেজাজ এনে দিয়েছিলেন। তরুণ ক্রিকেটারদের দলে জায়গা করে দেওয়া, তাদের ওপর ছায়া দিয়ে আগলে রাখা—এ কারণেই তাঁর নাম হয়ে গিয়েছিল ‘দাদা’। সৌরভ যেন সত্যিকারের এক নেতা।২৮ জানুয়ারি শুরু হচ্ছে মাস্টার্স চ্যাম্পিয়নস লিগ। সাবেক ক্রিকেটাররা যাঁরা অনেকেই হয়তো জমজমাট টি-টোয়েন্টির স্বাদ পাননি তাঁরাও সুযোগ পাচ্ছেন এই টুর্নামেন্টে। ছয় দলের টুর্নামেন্টের দল বাছাই হয়ে গিয়েছিল গত মাসেই। কাল দলগুলো নিজ নিজ দলনেতাও বেছে নিয়েছে। লিব্রা লিজেন্ড নিলামে সর্বোচ্চ মূল্যে জ্যাক ক্যালিসকে কিনে নিলেও দলের দায়িত্ব সৌরভের কাঁধে তুলে দিতে এক মুহূর্তও ভাবেনি। দায়িত্ব পেয়ে সৌরভও আশার সৌরভ ছড়িয়ে দিলেন, ‘যে দলে ক্যালিস ও সোয়ান আছে, সে দল এমনিতেই ভালো। আমার দলে বেশ কয়েকজন বর্তমান ক্রিকেটারও আছে। দলটি ভালো, দারুণ মজা হবে। আশা করি এবার শীর্ষে থাকব আমরা।’
লিগের অন্যান্য দলগুলোর অধিনায়কের দায়িত্বে আছেন বীরেন্দর শেবাগ, অ্যাডাম গিলক্রিস্ট, গ্রায়েম স্মিথ, পল কলিংউড ও ব্রায়ান লারা। অধিনায়কত্বের লড়াইটিও জমবে এবার মাস্টার্স লিগে। পিটিআই।
