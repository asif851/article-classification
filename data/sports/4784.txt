
খেলোয়াড়ি জীবনে ছিলেন বার্সেলোনায় কিংবদন্তি কোচ ইয়োহান ক্রুইফের ‘ড্রিম টিমে’র একজন। ডাগআউটে বসার পরও বিস্ময়কর মুহূর্ত কম দেখেননি পেপ গার্দিওলা। কিন্তু এসবে তো স্প্যানিশ কোচের ভূমিকা ছিল। শুধু ভক্ত হিসেবে তাঁর প্রিয় মুহূর্ত কোনটি? উত্তরটা একটু চমকেই দেবে, ফুটবল মাঠে নয়, গার্দিওলার প্রিয় মুহূর্তটি গলফ কোর্সে। ২০১২ রাইডার কাপে পিছিয়ে থেকেও শেষ দিনের নাটকীয়তায় যুক্তরাষ্ট্রকে হারায় ইউরোপ। ইলিনয়ের মেদিনায় হওয়া যে টুর্নামেন্ট বিখ্যাত হয়ে আছে ‘মিরাকলস অব মেদিনা’ নামে। ইউরোপের গলফ দলের অধিনায়ক ছিলেন গার্দিওলারই বন্ধু হোসে মারিয়া ওলাজাবাল। গত শুক্রবার যুক্তরাষ্ট্রের মিনোসোটায় শুরু হয়েছে ইউরোপ ও আমেরিকার দ্বিবার্ষিক এই গলফ টুর্নামেন্ট। গার্দিওলার স্মৃতিচারণ, ‘মেদিনাতে রাইডার কাপে যে অভিজ্ঞতা হয়েছে, তার সঙ্গে কিছুরই তুলনা হয় না।’ এএফপি।
