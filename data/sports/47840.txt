
২, ৫, ৩, ৪...আর্জেন্টিনার গোলবন্যা চলছেই। এবার কোয়ার্টার ফাইনালেও এক হালি গোল পেয়েছে আর্জেন্টিনা। ভেনেজুয়েলাকে ৪-১ গোলে হারিয়ে চলে গেছে সেমিফাইনালে। কোপা আমেরিকার ইতিহাসে গ্রুপ পর্বে সবচেয়ে বেশি ১০ গোল করা আর্জেন্টিনা এখন পর্যন্ত চার ম্যাচে করেছে ১৪ গোল!
প্রথম ম্যাচে চিলির বিপক্ষে ২-১ গোলের জয়। এরপর পানামাকে ৫-০ গোলে উড়িয়ে দেওয়া। গ্রুপ পর্বের শেষ ম্যাচে বলিভিয়ার জালে মাত্র ৩২ মিনিটে ৩ গোলের পর জয়ের ব্যবধানটা ওই ৩-০–তেই রাখা। এরপর আজ চার গোল করল আর্জেন্টিনা। ক্লাব ও জাতীয় দল মিলে আর্জেন্টিনাই বোধ হয় বিশ্বের সেই বিরল দলগুলোর একটি, ৩-০ গোলে এগিয়ে যাওয়ার পর প্রতিপক্ষের অর্ধে যারা ৯ খেলোয়াড় নিয়েও খেলার দুঃসাহস দেখায়। আজকের ম্যাচেও তা-ই হয়েছে। এমনকি ভেনেজুয়েলা একটা গোল শোধ করার পাল্টা প্রতিশোধ আর্জেন্টিনা আজ নিয়েছে মাত্র ৩০ সেকেন্ডের ব্যবধানে।গ্রুপ পর্বে আর্জেন্টিনার ১০ গোলের মাত্র একটি ছিল স্ট্রাইকারদের। সেটিও বদলি হিসেবে নামা সার্জিও আগুয়েরোর। আজ ম্যাচের শুরুতেই দুটি দারুণ গোল করে স্ট্রাইকারদের নিয়ে দুশ্চিন্তা কমিয়ে দিয়েছেন গঞ্জালো হিগুয়েইন। নক আউপ পর্বের প্রথম ম্যাচেই ছন্দে ফিরলেন আর্জেন্টিনার মূল স্ট্রাইকার। এটাও সুখবর তো বটেই।তার চেয়েও বড় সুখবর পুরো টুর্নামেন্টটা মেসির উপভোগের মন্ত্র হিসেবে নেওয়া। আর্জেন্টিনার হয়ে মেসির ব্যর্থ হওয়ার মূল কারণ মানসিক চাপ নিয়ে নেওয়া। এবার যেন মেসি পণ করেছেন শিরোপার কথা মাথাতেই আনবেন না। নিজের মতো করে খেলে যাবেন। আজও ম্যাচে আলো ছড়ালেন। নিজে এক গোল করে আর্জেন্টিনার সর্বকালের গোলদাতার রেকর্ড ছুঁয়েছেন। দুটি গোলের উত্সও ছিলেন মেসি।টুর্নামেন্টের সর্বোচ্চ গোলদাতা এখন আর্জেন্টিনা অধিনায়ক। তিনটি করে গোল করেছেন ফিলিপে কৌতিনহো ও ক্লিন্ট ডেম্পসি। এর মধ্যে কৌতিনহোর ব্রাজিল বিদায় নিয়েছে, ডেম্পসির যুক্তরাষ্ট্রই সেমিফাইনালে মুখোমুখি হবে আর্জেন্টিনার। ২২ জুনের সেই ম্যাচটি মেসি বনাম ডেম্পসির লড়াইও। ডেম্পসি যে যুক্তরাষ্ট্রের জন্য মেসির সমান!এবারের আসরে আর্জেন্টিনার নয়জন খেলোয়াড় গোল পেয়েছেন! এমনকি বদলি হিসেবে নেমেও দুই গোল করেছেন এরিক লামেলা। একটি করে গোল সার্জিও আগুয়েরো, এজেকিয়েল লাভেজ্জি, এভার বানেগা, অ্যাঙ্গেল ডি মারিয়া, নিকোলাস ওটামেন্ডি ও ভিক্টর কুয়েস্তার। আর্জেন্টিনার যেখানে ১৪ গোল, টুর্নামেন্টে দ্বিতীয় সর্বোচ্চ সাতটি করে গোল করেছে যুক্তরাষ্ট্র, ইকুয়েডর ও ব্রাজিল। কলম্বিয়া গোল ছয়টি। অবশ্য গ্রুপ পর্বে সাত গোল করা চিলি ও ছয় গোল করা মেক্সিকোর ম্যাচটি এখনো শেষ হয়নি।
