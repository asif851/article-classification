
প্রতি দলবদলের মৌসুমেই রিয়াল মাদ্রিদ সমর্থকেরা বেশ আতঙ্কে থাকেন। ফ্লোরেন্তিনো পেরেজ এবার কাকে বেচে দিচ্ছেন? ক্রিস্টিয়ানো রোনালদো নয় তো! দলবদলের বাজারে রোনালদো যে অনেক দামি এক পণ্য। বয়স আর ফর্ম মিলিয়ে রোনালদোকে বেশ ভালো দামে বেচে দেওয়ার এটাই সুবর্ণ সুযোগ। ঝানু ব্যবসায়ী পেরেজের কাছেও আবেগের কোনো মূল্য নেই। তবে ভক্তদের আশ্বস্ত করেছেন রোনালদো। সুযোগ পেলে ৪০ বছর পর্যন্ত রিয়ালে খেলতে চান রোনালদো।রোনালদোর বয়স এখন ৩০। তার মানে কি আরও দশ বছর রিয়ালে দেখা যাবে তাঁকে? ভবিষ্যতে কী হবে কে বলতে পারে। তবে রোনালদোর কথায় ইঙ্গিত কিন্তু সে রকমই। চতুর্থবারের মতো গোল্ডেন বুট জিতেছেন রোনালদো। এই প্রথম কোনো খেলোয়াড় চারবার ইউরোপের সেরা গোলদাতার এই পুরস্কার জিতলেন।এমন অর্জনের পর স্প্যানিশ পত্রিকা মার্কাকে দেওয়া সাক্ষাৎকারে সিআর সেভেন বললেন, ‘২৫ বছর বয়সের আমার সঙ্গে বর্তমানের আমার মাঝে কোনো তফাৎ নেই। সবাই বলে ৩০ বছর হলেই আপনার ফর্ম পড়তে শুরু করে। কিন্তু আমি সেটি বিশ্বাস করি না। নিজের যত্ন নিতে পারলে, ঠিকমতো অনুশীলন করলে দিনকে দিন আপনি ভালো করবেন। কেউ তো আর রাতারাতি বুড়িয়ে যায় না। এটা খুব ধীরে ঘটে। নিজের যত্ন নিতে পারলে ৪০-এও আপনি খেলে যেতে পারবেন। আমার চালিয়ে যাওয়ার এই তীব্র ইচ্ছাটা আছে।’গোলের পর গোলেও তৃপ্ত নন। গোলক্ষুধা বরং দিনকে দিন বাড়ছে। জিততে চান আরও আরও শিরোপা। সাফল্যের জন্য এই বুভুক্ষাই তারুণ্য ধরে রাখতে সাহায্য করবে বলে মনে করেন রোনালদো, ‘আমি আরও অনেক কিছু জিততে চাই। এখনো অনেক ভালো অনুভব করছি, নিজেকে তরুণই মনে হয়। এখন ৩০ চলছে। আরও ৫-৬ বছর খেলতে চাই। এই বছরগুলোতে সাম্প্রতিক মৌসুমগুলোর ফর্মও ধরে রাখতে চাই। জানি এটা সব সময়ই কঠিন থেকে কঠিন হচ্ছে। কিন্তু আমি মনে করি, এটা সম্ভব। আমি জিততে চাই, আর সেটা করার জন্য বিশ্বের সেরা ক্লাবেই আছি। এখনকার চুক্তিটা শেষ হওয়ার সময় আমার বয়স হবে ৩৩। কিন্তু আগেও যেমনটা বলেছি, আমি রিয়ালেই শেষ করতে চাই। কারণ আমি খুব ভালো বোধ করছি, দলের জন্য নিজেকে এখনো অপরিহার্য মনে হয়। আমি তাই থাকতেই চাই।’এমনিতে পেরেজের অনেক প্রিয় খেলোয়াড় রোনালদো। কিছুদিন আগেই পিএসজির দিকে ১০০ কোটি ডলারের চ্যালেঞ্জ ছুড়ে দিয়ে আকারে ইঙ্গিতে জানিয়েছেন ‘রোনালদো বিক্রির জন্য নয়।’ সব ঠিক থাকলে রিয়ালেই ক্যারিয়ার শেষ করার কথা সি আর সেভেনের। ‘লস ব্লাঙ্কোস’দের সর্বকালের সর্বোচ্চ গোলদাতা হয়েছেন মাত্র কিছুদিন আগেই। তাই রিয়ালের জার্সিতে আরও অনেক দিন খেলার ইচ্ছা তাঁর।তবে গত ছয় বছরে পেরেজকে কাছ থেকে দেখেছেন বলেই হয়তো খুব বেশি আশাবাদী নন রোনালদো। দলের মাঝমাঠের দুই প্রাণভোমরা মেসুত ওজিল এবং অ্যাঙ্গেল ডি মারিয়াকে দলবদলের বাজারে উচ্চমূল্যে ছেড়ে দিয়েছে রিয়াল। সে জন্যই রিয়ালে নিজের ভবিষ্যৎ নিয়ে হালকা সংশয়ের সুর শোনা গেল এই পর্তুগিজের কণ্ঠে, ‘আগামী বছরে কি হতে যাচ্ছে তা কেউই জানে না।’পাঁচ আর ছয় নম্বর গোল্ডেন বুট দুটোও জেতা তাঁর আপাতত লক্ষ্য। দেখা যাক সেটি তিনি রিয়ালের জার্সিতেই জিততে পারেন কি না।
