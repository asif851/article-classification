
ওয়েস্ট ইন্ডিজের বিপক্ষে অ্যান্টিগা টেস্টের দ্বিতীয় দিনে আধিপত্য থাকল ভারতের। ক্যারিয়ারের প্রথম ডাবল সেঞ্চুরি করলেন বিরাট কোহলি। মোহাম্মদ আজহারউদ্দিনের পর প্রথম অধিনায়ক হিসেবে বিদেশের মাটিতে করলেন পঞ্চম সেঞ্চুরি—এমন কোহলিময় দিনে আলো ছড়িয়েছেন অপ্রত্যাশিত একজনও। রবিচন্দ্রন অশ্বিন পেয়েছেন তাঁর তৃতীয় টেস্ট সেঞ্চুরি। ৩৪০ মিনিট উইকেটে থেকে ২৫৩ বলে সাজানো অশ্বিনের ১১৩ রানের এই ইনিংস। বাউন্ডারি মেরেছেন ১২টি। ব্যাটিং অর্ডারে একটু ওপরের দিকে উঠে এসে খেলা এই ইনিংসে দারুণ উচ্ছ্বসিত অশ্বিন, ‘ব্যাটিং অর্ডারে ওপরে ওঠাটা দারুণ। আমি আমার ইনিংসটি বেশ উপভোগ করেছি। যদিও আমার নিজের ব্যাটিংয়ে আমি খুব একটা অবাক হইনি। আমি কুম্বলে ভাই ও কোহলিকে ধন্যবাদ জানাতে চাই।’ নিজের ব্যাটিং নিয়ে যথেষ্ট পরিশ্রমই করেন অশ্বিন। সব সময়ই কাজ করেন নিজের দুর্বলতাগুলো নিয়ে। অ্যান্টিগার ইনিংসটি যেন তাঁরই প্রমাণ, ‘অতীতে আমি অফ স্টাম্পের বাইরের বলে খোঁচা দিতাম। কিন্তু আমি জানি, ছয়-সাতে ব্যাট করলে আরও অনেক পরিশ্রম করতে হবে। আমি আমার অফ স্টাম্প নিয়ে কাজ করেছি। এই ইনিংসে অফ স্টাম্পের বাইরের যত বল ছেড়েছি, আগে কখনো এমনটা করিনি।’অশ্বিনের ইনিংসের পর ভারতের সংগ্রহকে পাহাড়ে তুলতে ভূমিকা রেখেছেন ঋদ্ধিমান সাহা ও অমিত মিশ্র। উইকেটকিপার-ব্যাটসম্যান ঋদ্ধিমানের ৪০ রানের পর মিশ্র করেছেন ৫৩। শেষের দিকে মোহাম্মদ শামির দ্রুতগতির ১৭ (৯ বলে) ভারতের সংগ্রহকে তুলে দেয় ৮ উইকেটে ৫৬৬-এ। ম্যারাথন বোলিং করতে হয়েছে দেবেন্দ্র বিশুসহ অন্য ওয়েস্ট ইন্ডিজ বোলারদের। বিশু করেছেন ৪৩ ওভার, রোস্টন চেজ করেছেন ৩৪ ওভার। এ ছাড়া শ্যানন গ্যাব্রিয়েল ২১, জেসন হোল্ডার ২৪, কার্লোস ব্রাফেট করেছেন ২৫ ওভার। বিশু তাঁর ৪৩ ওভারে ১৬৩ রান দিয়ে তুলে নিয়েছেন ৩ উইকেট। ৩ উইকেট পেয়েছেন ক্রেইগ ব্রাফেটও (১৪.৫ ওভারে)। পাশাপাশি গ্যাব্রিয়েল পেয়েছেন ২ উইকেট। ভারতের ৫৬৬ রানের জবাব দিতে গিয়ে শেষ বিকেলে ৩২ রানে তুলতেই একটি উইকেট হারিয়েছে ওয়েস্ট ইন্ডিজ। রাজেন্দ্র চন্দ্রিকা আউট হয়েছেন ১৬ রানে। ১১ রানে অপরাজিত আছেন ক্রেইগ ব্রাফেট। চন্দ্রিকার বিদায়ের পর উইকেটে এসেছেন নাইট ওয়াচম্যান বিশু। চোট কাটিয়ে দলে ফিরে ক্যারিবীয়দের প্রথম উইকেটটি নিয়েছেন শামি। সূত্র: টেন ২।
