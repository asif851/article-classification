
কোয়ার্টার ফাইনালে ভারতের কাছে হেরে থেমে গেছে বিশ্বকাপে বাংলাদেশের স্বপ্নের পথচলা। তবে মাশরাফিদের পারফরম্যান্স মুগ্ধ করেছে এ দেশের ক্রিকেটপ্রেমীদের। মুগ্ধ প্রধানমন্ত্রী শেখ হাসিনাও। মেলবোর্নে অবস্থানরত বাংলাদেশ দলকে ফোন করে অভিনন্দন জানিয়েছেন প্রধানমন্ত্রী। আশা প্রকাশ করেছেন, একদিন বাংলাদেশ অবশ্যই বিশ্বকাপ জিতবে।গতকাল বাংলাদেশ ক্রিকেট ফ্যানস, মেলবোর্নের ব্যানারে বাংলাদেশ দলকে সংবর্ধনা দেয় মেলবোর্নপ্রবাসী বাংলাদেশিরা। স্থানীয় হাঙ্গেরিয়ান কমিউনিটি হলে আয়োজিত হয় অনুষ্ঠান। হাজার খানেক লোকের উপস্থিতিতে অনুষ্ঠান চলাকালেই বাংলাদেশ ক্রিকেট বোর্ডের (বিসিবি) সভাপতি নাজমুল হাসানকে ফোন করেন প্রধানমন্ত্রী শেখ হাসিনা। নাজমুল হাসানের সঙ্গে কথা বলার পর তিনি অধিনায়ক মাশরাফি বিন মুর্তজার সঙ্গেও কথা বলেন। লাউড স্পিকারে সেই আলাপচারিতা শোনেন অনুষ্ঠানে উপস্থিত সবাই। মাশরাফিদের অভিনন্দন জানিয়ে প্রধানমন্ত্রী বলেন, ‘আমাদের দল খুবই ভালো খেলেছে। মন খারাপ করার কিছু নেই। আমাদের যেভাবে হারানো হয়েছে সেটা সারা পৃথিবী দেখেছে। ইনশা আল্লাহ, আমরা একদিন বিশ্বকাপ জিতব।’ভারতের বিপক্ষে ম্যাচে আম্পায়ারদের বাজে সিদ্ধান্তের শিকার হওয়ায় মধুর সমাপ্তি হয়নি বিশ্বকাপ মিশনে। প্রধানমন্ত্রীর ফোন সান্ত্বনা হয়ে এলেও অনুষ্ঠানে মাশরাফি-সাকিবদের চোখমুখই বলছিল মনটা তাঁদের ভালো নেই। তবে সেটা যথাসম্ভব আড়াল করেই বাংলাদেশ দলের পাশে থাকার জন্য মেলবোর্নপ্রবাসীদের ধন্যবাদ দেন মাশরাফি। হাঁটুর অস্ত্রোপচার করাতে আগে বেশ কয়েকবার মেলবোর্ন আসার স্মৃতিচারণা করে মাশরাফি বলেন, ‘মেলবোর্নে আমার সব দুঃখের স্মৃতি ছিল এত দিন। বারবার এখানে হাঁটুর ব্যথা নিয়ে অস্ত্রোপচার করতে আসতে হয়েছে। এবার বিশ্বকাপ খেলতে এসেছি এবং আপনাদের মন জয় করতে পেরেছি বলে আমরা আনন্দিত।’প্রিয় খেলোয়াড়দের কাছে পেয়ে উচ্ছ্বসিত ছিলেন প্রবাসীরাও। ভবিষ্যতের জন্য শুভকামনা জানানোর পাশাপাশি স্মৃতি হিসেবে খেলোয়াড়দের সঙ্গে ছবিও তুলে রেখেছেন অনেকে। এক তামিম ইকবাল ছাড়া দলের সবাইকে সইতে হয়েছে সেলফিশিকারিদের ‘মধুর অত্যাচার’। তামিমের কাল ছিল জন্মদিন। জন্মদিনটা নিজের মতো করে কাটাতে চেয়েছিলেন বলেই হয়তো অনুষ্ঠানে তিনি আসেননি।দেশের উদ্দেশে আজ মেলবোর্ন ছাড়বে বাংলাদেশ ক্রিকেট দল। অ্যাডিলেড-দুবাই হয়ে আগামীকাল সন্ধ্যায় ঢাকায় পৌঁছানোর কথা বাংলাদেশকে সেরা বিশ্বকাপের স্মৃতি উপহার দেওয়া ক্রিকেটারদের।
