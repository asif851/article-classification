
ঢাকা প্রিমিয়ার লিগে তৃতীয় হারের স্বাদ পেয়েছে বর্তমান চ্যাম্পিয়ন আবাহনী লিমিটেড। আজ বিকেএসপিতে প্রাইম দোলেশ্বরের কাছে আবাহনীর হার ৪ উইকেটে। প্রথমে ব্যাট করে আবাহনীর করা ৭ উইকেটে ২৪৬ রানের জবাবে শাহরিয়ার নাফীস আর মার্শাল আইয়ুবের ব্যাটে ভর করে ১৭ বল বাকি রেখেই জয় পেয়েছে দোলেশ্বর।
আবাহনীর ইনিংস শুরুই হয়েছে বিপর্যয় দিয়ে। শূন্য রানে ফেরেন দারুণ ফর্মে থাকা লিটন দাস। দলের রান তখন ১। একপর্যায়ে স্কোরবোর্ডে ৫০ রান উঠতেই ৪ উইকেট হারিয়ে ফেলে আবাহনী। তবে আবাহনীকে ভরসা জোগান আফিফ হোসেন। ৯৪ রানের এক ইনিংস খেলেন এই তরুণ। দুর্ভাগ্য সেঞ্চুরিটা পাননি। আফিফ পঞ্চম উইকেট জুটিতে মোহাম্মদ মিঠুনের সঙ্গে যোগ করেন ৮৯। এরপর শুভাগত হোম চৌধুরী ও মনন শর্মাকে সঙ্গে নিয়ে ষষ্ঠ ও সপ্তম উইকেট জুটিতে যথাক্রমে ২১ ও ৪৬ রান যোগ করে আবাহনীর সংগ্রহটা সম্মানজনক জায়গায় নিয়ে যান। আফিফের ৯৪ রানের ইনিংসে ছিল ১০ চার ও ৩টি ছয়। মিঠুন করেন ৩৪, মনন ৩৭। অষ্টম উইকেটে মনন শর্মা ও মোহাম্মদ সাইফউদ্দিন যোগ করেছেন ৪০ রান। ৮ বলে দুই ছক্কা ও এক চারে ২১ রান করেছেন সাইফউদ্দিন। দোলেশ্বরের আরাফাত সানি দারুণ বল করেছেন। ৩১ রান দিয়ে নিয়েছেন ২ উইকেট। একটি করে উইকেট নিয়েছেন ফরহাদ রেজা, হাবিবুর রহমান ও শরীফউল্লাহ। প্রাইম দোলেশ্বর লক্ষ্য পেরিয়েছে দুই জুটির ওপর দাঁড়িয়ে। ৫২ রানে ২ উইকেট ফেলে দেওয়ার পর আবাহনীর বোলাররা উজ্জীবিত হলেও তাদের ঠান্ডা করে দেন তৃতীয় উইকেট শাহরিয়ার নাফীস ও মার্শাল আইয়ুবের ৮৯ রানের জুটি। ৭৮ বলে ৬৯ রান করেছেন নাফীস। চার-ছয় মেরেছেন ৩টি করে। আইয়ুব রান আউট হওয়ার আগে ৯৪ বলে করেছেন ৮৩। তাঁর ইনিংসে ছিল ৯ চার ও একটি ছয়।  নাফীস ফেরার পর পঞ্চম উইকেটে আইয়ুব ও জাকির আলীর ৭৮ রানের জুটি সব শঙ্কা দূর করে দোলেশ্বরকে জয়ের খুব কাছে নিয়ে যায়। আবাহনীর আবু জায়েদ ৩ উইকেট নিলেও রান দিয়েছেন ৬৪।
