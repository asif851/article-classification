
একেকটা সিরিজ শেষ হয়েছে আর নিজেদের আরও উঁচুতে তুলে ধরেছেন ভারতের তরুণ ব্যাটসম্যানরা। কিছুদিন ধরে ভারতের ওয়ানডে মানেই যেন ফর্মে থাকা তরুণদের নিজেদের ছাড়িয়ে যাওয়ার মিশন। ফর্মের তুঙ্গে থাকা এই ব্যাটসম্যানরা মৌসুমের সবচেয়ে কঠিন পরীক্ষা দিতে হাজির দক্ষিণ আফ্রিকায়। দক্ষিণ আফ্রিকার মতো শক্ত প্রতিদ্বন্দ্বীর বিপক্ষে কোহলি, রোহিত, ধাওয়ানদের প্রথম পরীক্ষাটা হয়ে যাচ্ছে আজই। তিন ম্যাচ সিরিজের প্রথম ওয়ানডেটি আজ জোহানেসবার্গে।এই সিরিজ নিয়ে দুই বোর্ড রাজনীতি কম করেনি। মাঠের বাইরের সেই লড়াইয়ের কোপে পড়ে সংক্ষিপ্ত হয়ে যাওয়া সিরিজে মাঠের লড়াইটাও জমজমাট হওয়ার কথা। যদিও সিরিজ শুরুর আগে আইসিসি র‌্যাঙ্কিং দেখাচ্ছে ৫০ ওভারের ম্যাচের সেরা দল ভারতের মুখোমুখি পাঁচে থাকা দক্ষিণ আফ্রিকা। কিন্তু ওটা শুধুই কাগজে-কলমের হিসাব।দেশের মাটিতে ব্যাটিংয়ে ফুল ফোটানো ব্যাটসম্যানদের নিয়েই দক্ষিণ আফ্রিকায় গেছে ভারত। শিখর ধাওয়ান, রোহিত শর্মা ও বিরাট কোহলিরা প্রত্যেকেই ২০১৩ সালের এ পর্যন্ত ৫০-এর বেশি গড়ে করেছেন হাজারের ওপর রান। সময়টা দারুণ কাটছে অধিনায়ক মহেন্দ্র সিং ধোনিরও (২০১৩ সালে ব্যাটিং গড় ৬৬.৯০)। ভারত, ইংল্যান্ড, ওয়েস্ট ইন্ডিজ ও জিম্বাবুয়ের ভিন্ন ভিন্ন পরিবেশে রান পাওয়া এই ব্যাটসম্যানরা দক্ষিণ আফ্রিকার গতিময় উইকেটে স্টেইন-মরকেলদের কীভাবে সামলান দেখার বিষয় সেটাই।স্টেইন-মরকেলের পেসসঙ্গী হিসেবে ফিল্যান্ডার ও ক্যালিসও আছেন প্রোটিয়া দলে। এদের দুজন ক্যালিস ও স্টেইন পাকিস্তান-দক্ষিণ আফ্রিকার শেষ ওয়ানডেটা দেখেছেন মাঠের বাইরে বসে। তিন ম্যাচের ওই সিরিজটাই হতে পারে ভারতের অনুপ্রেরণা। প্রতিবেশী পাকিস্তানের সাফল্যে অনুপ্রাণিত হয়ে ভারতও প্রথমবারের মতো দক্ষিণ আফ্রিকায় ওয়ানডে সিরিজ জিততে পারে কি না, সেটাই এখন দেখার।ওয়ান্ডারার্সে আজ গতির ঝড় সামলে ভারতীয়রা ব্যাটে পাল্টা ঝড় তুলতে পারে কি না সেটা পরের ব্যাপার। গত তিন সপ্তাহের প্রতি সন্ধ্যাতেই কিন্তু সত্যিকারের ঝড়-বৃষ্টি দেখেছে জোহানেসবার্গ। বজ্রবৃষ্টির পূর্বাভাস আছে আজও। ওয়েবসাইট।
