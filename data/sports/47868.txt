



চ্যাম্পিয়নস লিগ সেমিফাইনালে রোমাকে সমর্থন করবেন মিলানের সাবেক প্রধান নির্বাহী আদ্রিয়ানো গ্যালিয়ানি
২০০৫ চ্যাম্পিয়নস লিগ ফাইনালে লিভারপুলের কাছে সেই হার গ্যালিয়ানি ভুলতে পারেননি
গ্যালিয়ানির ভাষ্য, ফাইনালে লিভারপুলের কাছে হারের পর তিনি তিন মাস ঘুমোতে পারেননি


১৩ বছর আগে ইস্তাম্বুলের সেই ‘অলৌকিক’ রাত মনে আছে? চ্যাম্পিয়নস লিগের ইতিহাস যে রাতকে মনে রেখেছে ‘মিরাকল অব ইস্তাম্বুল’ নামে। লিভারপুল সমর্থকদের জন্য তা চিরস্মরণীয়। কিন্তু এসি মিলানের সমর্থকেরা নিশ্চয়ই রাতটা ভুলে থাকতে চান। তবে অমন হার চাইলেই ভুলে থাকা যায় না। আদ্রিয়ানো গ্যালিয়ানিও ভুলতে পারেননি। মিলানের এই সাবেক প্রধান নির্বাহীর ভাষ্য, সেই রাতের পর তিন মাস ঘুমোতে পারেননি!
২০০৫ সালে চ্যাম্পিয়নস লিগের সেই ফাইনালের প্রসঙ্গ গ্যালিয়ানির এত দিন পর টেনে তোলার কারণ আছে। এবার যে চ্যাম্পিয়নস লিগের সেমিফাইনালে সেই লিভারপুলের মুখোমুখি হবে ইতালিয়ান ক্লাব এএস রোমা। ইস্তাম্বুলের সেই ফাইনাল যাঁরা দেখেছেন কিংবা ম্যাচের ফল জানেন তাঁরা বুঝতেই পারছেন গ্যালিয়ানি এবার কোন দলকে সমর্থন করবেন। ঠিকই ধরেছেন, এএস রোমা।মিলানের সাবেক মালিক সিলভিও বার্লুসকোনি জমানায় ৩০ বছর তাঁর ডান হাত হিসেবে কাজ করা গ্যালিয়ানি ইতালিয়ান সংবাদমাধ্যমকে বলেন, ‘২ মে আমি খেলা দেখব এবং রোমার প্রতি সমর্থন থাকবে। কারণ, বাইরে (ইউরোপের ময়দানে) জিতলে সেই জয়টা সবার (ইতালির)। যদিও ইতালিতে আমরা প্রতিদ্বন্দ্বী।’লিভারপুলের প্রসঙ্গ উঠতেই ৭৩ বছর বয়সী এই সিনেটর যেন হৃদয় খুঁড়ে বেদনা জাগালেন, ‘এটা বোঝা যায় যে, ইস্তাম্বুলে চ্যাম্পিয়নস লিগের সেই ফাইনালের পর লিভারপুলকে আমি কতটুকু পছন্দ করি। তিন মাস ঘুমোতে পারিনি। আমরা ৩-০ ব্যবধানে এগিয়ে থেকেও শিরোপাটা হারাই। টুর্নামেন্টটির ইতিহাসে তার আগে কখনো কোনো দলের ক্ষেত্রে এমন কিছু ঘটেনি।’ইস্তাম্বুলের মহাকাব্যিক সেই ফাইনালে ৪৪ মিনিটের মধ্যে ৩-০ গোলে এগিয়ে গিয়েছিল মিলান। গ্যালিয়ানি তখন ক্লাবটির সহসভাপতি। কিন্তু বিরতির পর তাঁর মতো অনেকেরই চক্ষু ছানাবড়া করে ৩ গোল শোধ করে ঘুরে দাঁড়িয়েছিল লিভারপুল। ইংলিশ ক্লাবটি পরে টাইব্রেকারে শিরোপাও জিতে নেয়।
