
পাকিস্তানি পেসার সোহেল খানের সঙ্গে বোলিং কোচ আজহার মেহমুদের দ্বন্দ্ব, আর সে কারণেই পাকিস্তান দল থেকে বাদ পড়েছেন তিনি। প্রধান নির্বাচক ইনজামাম-উল-হক ওয়েস্ট ইন্ডিজ সফর থেকে সোহেলের বাদ পড়ার কারণ ‘ফিটনেস আর ফিল্ডিংয়ে উন্নতি না করা’র কথা বললেও পাকিস্তানের বিভিন্ন দৈনিকের খবর, মূলত আজহার পছন্দ করছেন না বলেই সোহেলের ওপর নেমে এসেছে খড়্গ।উর্দু দৈনিক জংয়ের খবর অনুযায়ী, আজহারের সঙ্গে সোহেলের সমস্যাটার শুরু পাকিস্তান সুপার লিগে (পিএসএল)। সেখানে করাচি কিংসের হয়ে খেলেছিলেন সোহেল। আজহার ছিলেন ফ্র্যাঞ্চাইজিটির বোলিং কোচ। পাকিস্তানের কোচ মিকি আর্থার ছিলেন হেড কোচ। সেখানে ‘কথা না শোনা’র কারণে সোহেলের ওপর চটেছিলেন আজহার। যার জেরে জাতীয় দল থেকেও বাদ পড়েছেন তিনি। আজহার জাতীয় দলেরও বোলিং কোচ হিসেবে দায়িত্ব পালন করছেন।সোহেল খান নিজেও অভিযোগের আঙুল তুলেছেন আজহারের দিকে। পাকিস্তানের সাবেক এই অলরাউন্ডার নাকি সোহেলকে একদম পছন্দ করেন না, ‘আমি সব সময় দেখছি, তিনি আমাকে একেবারেই পছন্দ করেন না। তাঁর সব পক্ষপাত প্রিয়পাত্র ওয়াহাব রিয়াজ ও মোহাম্মদ আমিরের প্রতি। কারণে-অকারণে তিনি আমার খুঁত ধরে বেড়ান। এটা আমি এত দিন সহ্য করে এসেছি। আর করব না।’প্রধান নির্বাচকের সামনে ব্যাপারটা তোলা হলেও তিনি স্বীকার করেননি। সোহেলকে যে ফিটনেস ও ফিল্ডিংয়ে বাজে পারফরম্যান্সের জন্য বাদ দেওয়া হয়েছে—নিজের এ বক্তব্যেই অটল তিনি। তবে ওয়েস্ট ইন্ডিজ সফর থেকে সোহেলের বাদ পড়া নিয়ে চলছে বিতর্ক। পিএসএলের অন্যতম সেরা এই বোলারকে বাদ দিয়ে গণমাধ্যমের তোপের মুখে এখন ইনজামাম—আর্থাররা। সূত্র: ডিএনএ।
