
কিংবদন্তিদের নাকি তৈরি করা যায় না, তাঁরা জন্ম নেন। যেখানেই খেলবেন, নিজের ইতিহাস লিখে নেবেন নিজেই। একজন সত্যিকার কিংবদন্তি নিজেকে চ্যালেঞ্জ করেন। নতুন জায়গায় নিজেকে প্রমাণ করেন, এভাবেই রচিত হয় তাঁর গল্প ও ইতিহাস। লিওনেল মেসিকে হয়তো সেটাই মনে করিয়ে দিতে চাইছেন মিনো রাইওলা। আর্জেন্টাইন ফরোয়ার্ডকে বার্সা ছাড়ার পরামর্শ দিয়েছেন এই সুপার এজেন্ট। 
এখনো চুক্তি নবায়ন করেননি বার্সেলোনার ইতিহাসে সর্বোচ্চ গোলদাতা। গোল ও মার্কার সূত্রমতে, নয়া চুক্তিতে সম্মত হলেও সই করেননি মেসি। মেসির মুখের কথাকেই বার্সা যথেষ্ট শ্রদ্ধা করে। কিন্তু ওদিকে নেইমার কাগজে-কলমে সই করেও তো চলে গেল। ফলে মেসির এখনো চুক্তিপত্রে সই না করাটা বার্সা-সমর্থকদের জন্য চিন্তার কারণ। বাজারেও গুজব, সাবেক গুরু পেপ গার্দিওলা ম্যানচেস্টার সিটিতে নেওয়ার চেষ্টা করছেন মেসিকে। এ জন্যই ৩১ আগস্টের আগে রুদ্ধশ্বাস দিন কাটাতে হচ্ছে কাতালান ক্লাবটিকে। রাইওলা অবশ্য মেসির এজেন্ট নন। কিন্তু ইতালিয়ান বংশোদ্ভূত এই ডাচ এজেন্টের খেলোয়াড় তালিকায় আছেন পল পগবা, হেনরিক মিখতারিয়ান, রোমেলু লুকাকু, মার্কো ভেরাত্তি ও জ্লাতান ইব্রাহিমোভিচের মতো তারকারা। তাঁর মতে, মেসি আর বার্সেলোনার আলাদা পথ বেছে নিতে হবে, ‘মেসির মতো একজন খেলোয়াড়ের নতুন ক্লাবের ভিন্ন অভিজ্ঞতা নেওয়া উচিত। এতেই প্রমাণ হবে সে আসলে কত বড় খেলোয়াড়। আর বার্সেলোনারও নিজেকে নতুন করে আবিষ্কার করতে হবে।’ নেইমারের দলবদল নিয়েও মন্তব্য করেছেন এই এজেন্ট। দলবদলে কাতার যে নিজের পেট্রো ডলারের ঝলকানি দেখিয়েছে, সেই ইঙ্গিত দিয়ে রাইওলা বলেছেন, ‘এই অবস্থায়, দলবদলের বাজারের কোনো অস্তিত্ব নেই। এখন কেনাবেচা করছে দেশগুলো, এটা আর ফুটবল নয়।’এ জন্যই মেসির দলবদল হয়ে গেলে অবাক হবেন না বলে মন্তব্য তাঁর, ‌‘২০০ মিলিয়নের দলবদল এখন স্বাভাবিক ঘটনা। এতে আর অবাক হওয়ার কিছু নেই।’ সূত্র: গোল ও মার্কা।
