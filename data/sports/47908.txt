
বাংলাদেশ দলের পেসার আল আমিন হোসেনের দেশে ফেরত আসার খবর জানা গিয়েছিল গতকালই। সর্বশেষ খবর, অস্ট্রেলিয়া থেকে রওনা দিয়েছেন আল আমিন। এদিকে আল আমিনের জায়গায় দলে সুযোগ পাওয়া পেসার শফিউল ইসলামের আজ রাতেই উড়াল দেওয়ার কথা অস্ট্রেলিয়ার উদ্দেশে।মেলবোর্ন থেকে প্রথম আলো প্রতিনিধি উৎপল শুভ্র জানিয়েছেন, রওনা দেওয়ার আগে আল আমিন স্বাভাবিকভাবেই দলের সঙ্গে ছিলেন। তবে বিকেলে তিনি বাংলাদেশের উদ্দেশে হোটেল ছেড়েছেন।এদিকে বিসিবি সূত্র জানিয়েছে, আইসিসির অনুমোদনের পরিপ্রেক্ষিতে আজ রাত নয়টায় অস্ট্রেলিয়ার উদ্দেশে রওনা দেবেন পেসার শফিউল। তবে এমসিজিতে অনুষ্ঠেয় ২৬ ফেব্রুয়ারি শ্রীলঙ্কার বিপক্ষে ম্যাচে তিনি খেলতে পারবেন কি না, এ ব্যাপারে নিশ্চিত নয়।এদিকে ব্রিসবেনের মতো অতটা তীব্র না হলেও মেলবোর্নের আকাশও ভার! তবে বৃষ্টির চেয়ে বাংলাদেশ দলে বোধ হয় বড় ঝাপটা দিয়েছে আল আমিনের ঘটনাটাই!
