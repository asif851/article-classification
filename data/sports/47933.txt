
শুরুতে হাশিম আমলা-ডি কক আর শেষে এবি ডি ভিলিয়ার্স ও জেপি ডুমিনির ঝোড়ো ব্যাটিংয়ে রানের পাহাড় গড়েছে দক্ষিণ আফ্রিকা। নির্ধারিত ৫০ ওভার শেষে মাত্র ৪ উইকেট হারিয়েই ৩৫৮ রান সংগ্রহ করেছে দক্ষিণ আফ্রিকা। ভারতীয় বোলারদের ওপর সবচেয়ে বেশি চড়াও হয়েছেন কুইন্টন ডি কক। কড়া শাসনে তুলে নিয়েছেন ক্যারিয়ারের দ্বিতীয় ওয়ানডে সেঞ্চুরি। শেষ পর্যন্ত তাঁর ব্যাট থেকে এসেছে ১৩৫ রান।
টসে জিতে ফিল্ডিং নেওয়ায় হয়তো এখন আফসোসই হচ্ছে ধোনির। স্তন ক্যানসার প্রতিরোধ দিবস হিসেবে প্রোটিয়াদের গায়ে চড়েছে গোলাপি পোশাক। অনেকটাই অচেনা লাগছে ডি ভিলিয়ার্সদের। তবে পোশাক বদলালেও ব্যাটের ধার দিয়েই নিজেদের চিনিয়ে দিয়েছেন প্রোটিয়া ব্যাটসম্যানরা। উদ্বোধনী জুটিতেই ১৫২ রান যোগ করে দলকে বড় সংগ্রহের ভিত্তি গড়ে দিয়েছিলেন দুই ওপেনার ডি কক ও আমলা। ৩০তম ওভারে আমলাকে আউট করে যেন হাঁফ ছেড়ে বেঁচেছিল ভারতীয় শিবির। কিন্তু ধোনি বাহিনীকে খুব বেশিক্ষণ স্বস্তিতে থাকতে দেননি কক, অধিনায়ক ভিলিয়ার্স ও ডুমিনি। শেষ ২০ ওভারে ঝোড়ো ব্যাটিং করে তাঁরা সংগ্রহ করেছেন ২০৬ রান। এর মধ্যে শেষ আট ওভারেই এসেছে ১১০ রান। ৪৭ বলে ৭৭ রানের বিধ্বংসী ইনিংস খেলে শেষ ওভারে আউট হয়েছেন ভিলিয়ার্স। আর ২৯ বলে ৫৯ রান করে শেষ পর্যন্ত অপরাজিতই ছিলেন ডুমিনি। দক্ষিণ আফ্রিকার ব্যাটসম্যানদের মধ্যে অসফল শুধু জ্যাক ক্যালিস। মোহাম্মদ সামির শিকার হয়ে সাজঘরে ফেরার আগে তিনি করতে পেরেছেন মাত্র ১০ রান। আজ ভারতের পক্ষে সবচেয়ে সফল বোলারও এই সামিই। ১০ ওভার বল করে ৬৮ রানের বিনিময়ে দুটি উইকেট নিয়েছেন এই ডানহাতি পেসার।
আজ জোহানেসবার্গে শুরু হওয়া তিন ম্যাচেও ওয়ানডে সিরিজটা দিয়েই আসল পরীক্ষা শুরু হচ্ছে ধোনির তরুণ ব্রিগেডের। সিরিজের শুরুতেই এ কথাই ঘুরেফিরে এসেছে। রোহিত-কোহলি-ধাওয়ানরা দক্ষিণ আফ্রিকার মাটিতে ৩৫৯ রানের দুরূহ লক্ষ্য তাড়া করে জয় তুলে আনতে পারবেন কি না, সেটাই দেখার বিষয়।
 
দক্ষিণ আফ্রিকা-ভারত ম্যাচের সর্বশেষ স্কোর জানতে C লিখে এসএমএস করুন 2221 নম্বরে
