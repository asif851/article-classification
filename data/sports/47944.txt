
সেরেনা উইলিয়ামসকে একরকম তাঁর ‘যম’ই বলা যায়! গত দুটি ইউএস ওপেনের ফাইনালে সেরেনাই তো শিরোপাবঞ্চিত করেছেন ভিক্টোরিয়া আজারেঙ্কাকে। দুজনের জয়-পরাজয়ের পরিসংখ্যানের দিকেও দেখুন—সেরেনার ১৩টি জয়ের বিপরীতে আজারেঙ্কার জয় মাত্র ৩টি। সেরেনাকে তাও তো হারিয়েছেন, তাঁর বড় বোন ভেনাসকে যে কখনোই হারানো হয়নি আজারেঙ্কার। গত পরশু টোকিও প্যান প্যাসিফিক ওপেনের তৃতীয় রাউন্ডে ৬৩তম র‌্যাঙ্কিংয়ে থাকা ভেনাস ৬-২, ৬-৪ গেমে হারিয়ে দিয়েছেন র‌্যাঙ্কিংয়ের দুইয়ে থাকা আজারেঙ্কাকে। দুজনের মুখোমুখি লড়াইয়ের ফল এখন ৩-০। কাল রোমানিয়ার সিমোনা হালেপকে হারিয়ে টুর্নামেন্টের শেষ আটে উঠে গেছেন ভেনাস। প্রথম সেটে পিছিয়ে পড়েও শেষ পর্যন্ত জিতেছেন ৪-৬, ৭-৫, ৬-৩ গেমে। এএফপি।
