
কদিন আগেও পাকিস্তানের ক্রিকেটে ছিল কেবল দুঃসংবাদের ছড়াছড়ি। মাঠের বাইরে চিরাচরিত বিতর্ক তো ছিলই, মাঠের পারফরম্যান্সও বড্ড বিবর্ণ। অস্ট্রেলিয়ার বিপক্ষে ওয়ানডে সিরিজে ধবলধোলাই হওয়ার পর টেস্টে ফিরে এল সম্পূর্ণ ভিন্ন চেহারায়। দুই ম্যাচের সিরিজে অস্ট্রেলিয়ার বিপক্ষে প্রতিটি ইনিংসেই রেকর্ডের পর রেকর্ড গড়ছে পাকিস্তান!আবুধাবি টেস্টে অস্ট্রেলিয়াকে ৬০৩ রানের লক্ষ্য দিয়েছে পাকিস্তান। এ রান টপকাতে রীতিমতো ইতিহাস গড়তে হবে মাইকেল ক্লার্কের দলকে। পরাজয় এড়াতে অস্ট্রেলিয়ার সবচেয়ে সহজ উপায় ম্যাচটা ড্র করা। কিন্তু অস্ট্রেলিয়ার ব্যাটসম্যানরা উইকেট আঁকড়ে থাকতে পারবে কি না, সেটি দেখার। তবে তার আগে এ ম্যাচে পাকিস্তানের উল্লেখযোগ্য প্রাপ্তি দেখা যেতে পারে:
* টেস্ট ক্রিকেটে দ্রুততম সেঞ্চুরির রেকর্ড ছুঁয়েছেন মিসবাহ। মাত্র ৫৬ বলে সেঞ্চুরি করেছেন। ১৯৮৬ সালে ইংল্যান্ডের বিপক্ষে ওয়েস্ট ইন্ডিজ কিংবদন্তি ভিভ রিচার্ডসও সেঞ্চুরি করেছিলেন ৫৬ বলে। ২৮ বছর পর কোনো ব্যাটসম্যান স্পর্শ করল রিচার্ডসের রেকর্ড। এর আগে সবচেয়ে কম বলে টেস্ট ফিফটির রেকর্ড করেন মিসবাহ। মাত্র ২১ বলে ফিফটি তুলে নেন পাকিস্তান অধিনায়ক। ২০০৫ সালে জিম্বাবুয়ের বিপক্ষে ২৪ বলে ফিফটি করেছিল জ্যাক ক্যালিস।
* বলের দিক দিয়ে না হলেও সময়ের দিক দিয়ে রিচার্ডসকে ছাড়িয়েছেন মিসবাহ। রিচার্ডসের সেঞ্চুরি পেতে লেগেছিল ৭২ মিনিট, মিসবাহর ৬৮ মিনিট। সময়ের হিসাবে এটাই দ্রুততম সেঞ্চুরি। সেই সঙ্গে পাকিস্তান অধিনায়কের ফিফটি করতে লেগেছে ২৭ মিনিট।
* ম্যাচে জোড়া ব্যাটসম্যানের জোড়া সেঞ্চুরির রেকর্ড এর আগে টেস্ট ক্রিকেটে মাত্র একবারই ঘটেছিল। ১৯৭৪ সালে হ্যামিল্টন টেস্টে গ্রেগ চ্যাপেল ও ইয়ান চ্যাপেল দুই ইনিংসেই পেয়েছিলেন সেঞ্চুরি। আবুধাবি টেস্টে মিসবাহ-আজহার দুই ইনিংসেই করলেন সেঞ্চুরি।
* এই ম্যাচে আট হাজারি ক্লাবে ঢুকে পড়েছে ইউনুস খান। এর আগে পাকিস্তানের হয়ে টেস্টে আট হাজার রান করেছেন জাভেদ মিয়াঁদাদ ও ইনজামাম-উল-হক। টেস্টে ২৮তম ব্যাটসম্যান হিসেবে ইউনিস ছুঁয়েছেন আট হাজার রানের মাইলফলক।
* পাকিস্তানের পক্ষে টানা ৩ ইনিংসে সেঞ্চুরি করা চতুর্থ ব্যাটসম্যান ইউনিস। এর আগে এই রেকর্ড ছিল জহির আব্বাস (বিপক্ষ ভারত ১৯৮২-৮৩), মুদাসসর নজর (বিপক্ষ ভারত ১৯৮৩) ও মোহাম্মদ ইউসুফের (বিপক্ষ ওয়েস্ট ইন্ডিজ ২০০৬)।
* ৯০ বছর পর অস্ট্রেলিয়ার বিপক্ষে কোনো ব্যাটসম্যানের টানা তিন ইনিংসে সেঞ্চুরির রেকর্ড গড়লেন ইউনিস।
* টেস্টে পঞ্চম ডাবল সেঞ্চুরি পেলেন ইউনিস খান। ছয় ডাবল সেঞ্চুরি নিয়ে পাকিস্তানিদের মধ্যে প্রথম জাভেদ মিয়াঁদাদ।
* পাকিস্তানের হয়ে জুটিতে সবচেয়ে বেশি সেঞ্চুরি এখন ইউনিস-মিসবাহর। এ জুটি পেছনে ফেলেছেন ইনজামাম-ইউসুফ ও মিয়াঁদাদ-মুদাসসর জুটির ১০ সেঞ্চুরিকে।
* অধিনায়ক হিসেবে টেস্টে পাকিস্তানের হয়ে সবচেয়ে বেশি রান এখন মিসবাহর। প্রথম ইনিংসে সেঞ্চুরি করার পথেই ছাড়িয়েছেন ইমরান খানকে (২৪০৮)। মিসবাহর রান ২৫৪৮।
* এই ম্যাচটা জিতলে তো বটেই, ড্র হলেও সিরিজ জিতে যাবে পাকিস্তান। সেটি হলে ২০ বছর পর অস্ট্রেলিয়ার বিপক্ষে প্রথম টেস্ট সিরিজ জয়ের হাতছানি মিসবাহর দলের।
* এই ম্যাচটা জিতলে ১৯৮২-৮৩ মৌসুমের পর এবারই প্রথম অস্ট্রেলিয়াকে টেস্ট সিরিজে হোয়াইটওয়াশ করবে পাকিস্তান। তথ্যসূত্র: ক্রিকইনফো ও এএফপি।
