
পার্থে চলমান অ্যাশেজ সিরিজের তৃতীয় টেস্টে ফিক্সিং প্রচেষ্টা উদ্‌ঘাটনের দাবি করেছে ব্রিটিশ ট্যাবলয়েড ‘দ্য সান’। সংবাদমাধ্যমটির দাবি, তাদের কাছে ম্যাচের পাতানো মুহূর্তের বিশদ বিবরণী বিক্রির প্রস্তাব দিয়েছেন ‘মি. বিগ’ (ছদ্মনাম) নামে এক ভারতীয় বাজিকর। দুজন বাজিকর এই ফিক্সিং-প্রচেষ্টার সঙ্গে জড়িত। তাঁদের একজনের দাবি, এই ঘটনার সঙ্গে সাবেক এবং বর্তমান ক্রিকেটারদের সঙ্গে রয়েছেন বিশ্বকাপজয়ী এক অলরাউন্ডার! অস্ট্রেলিয়ান ক্রিকেটে ‘মি. সাইলেন্ট ম্যান’ নামে পরিচিত এক বুকি এই ফিক্সিং-প্রচেষ্টার মধ্যস্থতা করেছে বলে দাবি করেছেন সেই দুই বাজিকর।
তবে এই ঘটনায় অস্ট্রেলিয়া কিংবা ইংল্যান্ডের কোনো খেলোয়াড়ের নাম উল্লেখ করা হয়নি। সান দাবি করেছে, তাঁদের ছদ্মবেশী প্রতিবেদককে সর্বোচ্চ ১ লাখ ৪০ হাজার পাউন্ডের বিনিময়ে ‘স্পট ফিক্সিং’-এর প্রস্তাব দেওয়া হয়েছে। এক ওভারে ঠিক কত রান উঠবে, তা নিয়ে বাজি ধরতে বলা হয়েছিল সেই ছদ্মবেশী প্রতিবেদককে। এ নিয়ে এক বাজিকরের উদ্ধৃতিও প্রকাশ করা হয়, ‘ম্যাচের আগে আমি তোমাকে বলব, এই ওভারে এত রান উঠবে। তারপর তুমি সেই ওভারে সর্বোচ্চ অঙ্কের বাজি ধরবে।’ ওই ওভারে ঠিক কত রান উঠবে, সেই সূত্র কতটুকু সঠিক তা জানতে চাওয়া হলে বাজিকরের ভাষ্য ছিল, ‘নিঃসন্দেহে সঠিক তথ্য।’
দ্য সানের এই দাবিকে ‘ভীষণ গুরুতর’ ব্যাপার হিসেবে দেখছে আইসিসি। তাদের পক্ষ থেকে বলা হয়েছে, ‘দুর্নীতি নিয়ে সব ধরনের অভিযোগ আমরা খুব গুরুত্বের সঙ্গে নিচ্ছি এবং তথ্য ভাগাভাগি করার জন্য সানের প্রস্তাবকে স্বাগত জানানো হচ্ছে।’ ক্রিকেট অস্ট্রেলিয়ার (সিএ) পক্ষ থেকে বলা হচ্ছে, খেলায় যেকোনো ধরনের দুর্নীতির ব্যাপারে তারা ‘জিরো-টলারেন্স’ নীতিতে বিশ্বাসী। এ নিয়ে সিএর ভাষ্য, ‘সংবাদমাধ্যম যে অভিযোগ করেছে, তা ভীষণ গুরুতর ব্যাপার। আইসিসির দুর্নীতি দমনবিরোধী সংস্থাকে পূর্ণ সহায়তা দেবে ক্রিকেট অস্ট্রেলিয়া।’ সূত্র: এএফপি।
