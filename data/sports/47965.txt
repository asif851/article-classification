
ছোট্ট একটা দেশ। ১৬ কোটি মানুষ। কিন্তু নায়ক কোথায়? কোথায় আশার আলো? মানুষের আশার, আকাঙ্ক্ষার, স্বপ্নের যাবতীয় বিনিয়োগ এখন ক্রিকেট আর ক্রিকেটারদের ঘিরে। ক্রিকেট দল জিতলে পুরো বাংলাদেশ জেতে। ক্রিকেট দল হারলে যেন পুরো বাংলাদেশ মুষড়ে পড়ে।বাংলাদেশের মানুষদের এই আবেগকে বরাবরই শ্রদ্ধা করেন ক্রিকেটাররা। কখনো কখনো তাঁদের জাতীয় বীর হিসেবে তুলনা করা হয়। এটাও শ্রদ্ধার সঙ্গেই মেনে নেন। তবে মাশরাফি বিন মুর্তজা খুব বিনয়ের সঙ্গে স্মরণ করিয়ে দিলেন, দিন শেষে তাঁরা আসলে ‘এন্টারটেইনার’। মানুষকে বিনোদন দেওয়াই তাঁদের কাজ। বীর বা নায়ক তাঁরা নন। সত্যিকারের নায়ক একাত্তরের মুক্তিযোদ্ধারা।মাশরাফি আজ তাঁর ফেসবুক পেজে লিখেছেন, ‘আমাদের নিয়ে কিছু মোহ তৈরি হয়েছে। সেই মোহ আজ আমি ভেঙে চূর্ণ করে দিতে চাই। আমরা কিন্তু এন্টারটেইনার, বিনোদন দেওয়া আমাদের কাজ। আমরা নায়ক নই। সত্যিকারের নায়ক আমাদের মুক্তিযুদ্ধের বীর লড়াকুরা। জাতির জন্য আমরা এমন কিছু আত্মত্যাগ করি না, যেটা করেছেন মুক্তিযোদ্ধারা। আমাকে ভুল বুঝবেন না। ক্রিকেটই সবকিছু নয়। আমরা শুধু চেষ্টা করে যাই এই জাতির মুখে হাসি ফোটানোর।’প্রতি মুহূর্তে মুগ্ধ করে চলা মাশরাফি আজ আরও একটি অসাধারণ কথা বলে মানুষের মন জিতে নিয়েছেন। তিন ঘণ্টার মধ্যে তাঁর সেই পোস্টে এক লাখেরও বেশি মানুষ লাইক দিয়ে নিজেদের ভালোবাসা প্রকাশ করেছেন। ২ হাজারেও বেশি মন্তব্যও পড়েছে। এঁদের একজন আরেফিন শিমন লিখেছেন, “মুক্তিযোদ্ধারা অবশ্যই হিরো। কিন্তু আরও কিছু মানুষ আছে এ দেশে, যাঁদের জন্য দেশের নাম উজ্জ্বল হয়। সেটা যে ক্ষেত্রেই হোক। ক্রিকেটের ক্ষেত্রে আপনারা হলেন সেই হিরো। হ্যাঁ আপনিও আমাদের হিরো মাশরাফি ভাই। আপনাদের জন্যই আজ আমাদের ‘ছোট দল’ বলে ডাকা লোকগুলোর মুখ কালো হয়ে গেছে। আমরা যে ছোট না তা বুঝিয়ে দিয়েছেন আপনারাই। এটাও হিরোদেরই কাজ।”
