
বড় তারকার পতন তো চোখেই পড়ে। বড় তারকা না হলেও টেনিস বিশ্বের শীর্ষ খেলোয়াড়েরাও কিন্তু একে একে ঝরে পড়েছেন। এবারের অস্ট্রেলিয়ান ওপেন যেন তারকা পতনের মিছিল। এবার তাতে যোগ হলো শীর্ষ বাছাই অ্যান্ডি মারের নামও। অস্ট্রেলিয়ান ওপেনের চতুর্থ রাউন্ডে ব্রিটিশ তারকাকে হারিয়ে দিয়েছেন জার্মানির মিখা জেভেরেভ। ৭-৫, ৫-৭, ৬-২, ৬-৪ গেমের এই জয় দিয়ে জেভেরেভ ক্যারিয়ারে প্রথম কোনো গ্র্যান্ড স্লামের কোয়ার্টার ফাইনালে উঠে এলেন।বর্তমান চ্যাম্পিয়ন নোভাক জোকোভিচকে দ্বিতীয় রাউন্ডে হারিয়ে ফেলার পর এবার মারের বিদায়। শীর্ষ দুই বাছাইকে ছাড়াই এগিয়ে চলেছে অস্ট্রেলিয়ান ওপেন। ড্রয়ের আগে যে ৩২ জন খেলোয়াড়কে বাছাইয়ের তালিকায় রাখা হয়েছিল, তাঁর ২১ জনই এরই মধ্যে বিদায় নিয়েছেন! টিকে আছেন মাত্র ১১ জন।আশার কথা, একসময়ে টেনিসের রাজত্ব ছিল যে দুজনের দখলে, সেই রজার ফেদেরার ও রাফায়েল নাদাল এখনো আছেন। দুজনই কোয়ার্টার ফাইনালে ওঠার লড়াইয়ে কঠিন পরীক্ষার মুখে। ফেদেরারের প্রতিপক্ষ জাপানের কেই নিশিকোরি, নাদালের প্রতিপক্ষ ফ্রান্সের গায়েল মনফিলস।ফেদেরার জিতলে জেভেরেভেরই মুখোমুখি হবেন শেষ আটে। র‍্যাঙ্কিংয়ে ৫০ নম্বরে থাকা জেভেরেভ এর আগে সর্বোচ্চ তৃতীয় রাউন্ড পর্যন্ত গিয়েছিলেন কোনো গ্র্যান্ড স্লামে। সেটিও সেই ২০০৮ সালের উইম্বলডনে। এমনকি দ্বৈত ক্যারিয়ারেও কখনো শেষ আটের স্বাদ পাওয়া হয়নি তাঁর। কী এক স্বপ্নের দুয়ারে দাঁড়িয়ে এই ২৯ বছর বয়সী!একদিকে স্বপ্নের চর জাগা মানেই তো অন্যদিকে কারও পাড় ভাঙা। এবারের অস্ট্রেলিয়ান ওপেনে অপ্রত্যাশিতভাবে হারের মিছিলে আছেন মার্টিন সিলিচ, টমাস বারডিচ, ডেভিড ফেরার, স্যাম কুয়েরির মতো বাছাই খেলোয়াড়েরাও। ২৪তম বাছাই হিসেবে এবারের আসরে নেমে হেরেছেন মিখার ভাই আলেকজান্ডার জেভেরেভও। তবে সাবেক রুশ তারকা জেভেরেভ সিনিয়রের বড় ছেলে এখন পরিবারের নাম বইছে অস্ট্রেলিয়ান ওপেনে। দেখা যাক, কত দূর যেতে পারেন।
