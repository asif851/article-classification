
‘শুভ জন্মদিন, মিরাজ!’ কাল ১৯-এ পা দিয়েছেন মেহেদী হাসান মিরাজ। জন্মদিনের শুভেচ্ছা জানাতেই একগাল হাসলেন, ‘আপনাকে ধন্যবাদ। কিন্তু এটা আমার আসল জন্মদিন না! সার্টিফিকেটে দেওয়া তারিখ অনুযায়ী ২৫ অক্টোবর, কিন্তু আসলটা হচ্ছে ১৬ মে।’ তা ‘নকল’ জন্মদিনটা কেমন কাটল? আবারও হাসি মিরাজের, ‘ভালোই, সবাই অভিনন্দন জানাচ্ছে।’
দলের অন্যদের মতো হোটেলেই দিনটা কেটেছে মিরাজের। ইংল্যান্ডের সঙ্গে একই ফ্লাইটে বাংলাদেশ দল চট্টগ্রাম থেকে কাল ঢাকায় এসে পৌঁছেছে দুপুর ১২টার দিকে। অনুশীলন বা টিম মিটিং কোনোটিই না থাকায় খেলোয়াড়েরা দিনটা কাটিয়েছেন ছুটির আমেজেই। সন্ধ্যায় অবশ্য নৈশভোজের আমন্ত্রণে দুই দলের খেলোয়াড়, টিম ম্যানেজমেন্ট ও বিসিবির ঊর্ধ্বতন কর্মকর্তারা গেছেন ব্রিটিশ হাইকমিশনে।
চট্টগ্রাম টেস্ট শুরুর আগেই কিছুটা অসুস্থ ছিলেন সাব্বির রহমান। দুই ইনিংসেই ব্যাটিং করেছেন জ্বর ও গ্যাস্ট্রিকের ব্যথা নিয়ে। চট্টগ্রাম থেকে ফিরেই গিয়েছেন অ্যাপোলো হাসপাতালে। কিছু রিপোর্ট দেওয়া হয়েছে তাঁকে। রিপোর্ট দেখেই পরবর্তী করণীয় ঠিক করবে টিম ম্যানেজমেন্ট। তবে স্বস্তির খবর, ব্যথাটা কিছুটা কমেছে সাব্বিরের।
দুই দলের অনুশীলনে নামবে আজ। মিরপুর শেরেবাংলা স্টেডিয়ামে সকাল ১০টায় অনুশীলন করবে ইংল্যান্ড, দুপুর দেড়টায় শুরু করবে বাংলাদেশ।
 
