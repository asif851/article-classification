
বছর ঘুরে আবারও চলে এল ডিআরইউ মিডিয়া কাপ ফুটবল টুর্নামেন্ট। ১২ সেপ্টেম্বর শহীদ ক্যাপ্টেন (অব.) এম মনসুর আলী হ্যান্ডবল মাঠে শুরু হবে মিনিস্টার ফ্রিজ-ডিআরইউ মিডিয়া কাপ ফুটবল টুর্নামেন্টের এবারের আসর। 
আজ ঢাকা রিপোর্টার্স ইউনিটি (ডিআরইউ) আয়োজিত এক সংবাদ সম্মেলনে প্রতিযোগিতার বিভিন্ন তথ্য উপস্থাপন করেন সংগঠনের ক্রীড়া সম্পাদক মো. মুজিবুর রহমান। ডিআরইউ সভাপতি সাখাওয়াত হোসেন বাদশার সভাপতিত্বে সংবাদ সম্মেলনে উপস্থিত ছিলেন সাধারণ সম্পাদক মুরসালিন নোমানী, পৃষ্ঠপোষক প্রতিষ্ঠান মিনিস্টার হাই-টেক পার্কের ঊর্ধ্বতন কর্মকর্তা উজ্জ্বল কুমার রায় প্রমুখ।সংবাদ সম্মেলন অনুষ্ঠানে প্রতিযোগিতার ট্রফি উন্মোচন ও জার্সি প্রদর্শন করা হয়। চ্যাম্পিয়ন দল প্রাইজমানি হিসেবে পাবে নগদ ৪০ হাজার টাকা। রানার্সআপ দলের প্রাইজমানি ২০ হাজার টাকা। পাঁচ হাজার টাকা করে পাবে পরাজিত দুই সেমিফাইনালিস্ট দল। এ ছাড়া টুর্নামেন্টের সবচেয়ে সুশৃঙ্খল দলকে দেওয়া হবে ‘ফেয়ার প্লে ট্রফি’ পুরস্কার। এবারের আসরে ৪০টি জাতীয় দৈনিক, সংবাদ সংস্থা, অনলাইন মিডিয়া ও স্যাটেলাইট চ্যানেল অংশ নিচ্ছে।
