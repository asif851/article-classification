
বেনফিকা গোলকিপার এডারসন ও সাও পাওলো ডিফেন্ডার রদ্রিগো কায়ও দুজনেরই বয়স ২২ বছর। আর সান্তোস ফরোয়ার্ড গ্যাব্রিয়েলের বয়স আরও কম—১৯ বছর। উদীয়মান এই তিনজনকে রেখে পরশু কোপা আমেরিকার জন্য দল ঘোষণা করেছে ব্রাজিল। ৩-২৬ জুন যুক্তরাষ্ট্রে হবে এবারের কোপা আমেরিকা।তারুণ্যনির্ভর দল গড়তে গিয়ে ব্রাজিল কোচ কার্লোস দুঙ্গার দলে জায়গা হয়নি রবার্তো ফিরমিনো, অস্কার, ফার্নান্দিনহোর। আরও পরিচিত মুখ থিয়াগো সিলভা, ডেভিড লুইজ, মার্সেলো কিংবা কাকাকে ৪০ সদস্যের প্রাথমিক দল থেকে আগেই বাদ দিয়েছিলেন দুঙ্গা। ঘোষিত ২৩ সদস্যের দলে নেই নেইমারও। অলিম্পিকে ফুটবল খেলবেন বলে বার্সেলোনার অনুরোধ মেনে ব্রাজিল কোপার দলে রাখেনি নেইমারকে। নেইমারের দলে না থাকাটা অপ্রত্যাশিত না হলেও দলে তারুণ্যের ছড়াছড়ি অনেকের প্রত্যাশাকেও ছাড়িয়ে গেছে। এডারসন, রদ্রিগো ও গ্যাব্রিয়েল জাতীয় দলে এই প্রথম। এই তিনজন ছাড়াও ২৩ বছরের চেয়ে কমবয়সী আরও চার ফুটবলারের জায়গা হয়েছে দলে। এএফপি।দারুণ ফর্মে থাকা ফিরমিনো বাদ পড়লেও তাঁর লিভারপুল সতীর্থ ফিলিপে কুতিনহো আছেন দুঙ্গার দলে। হাল্ক, উইলিয়ানদের পাশাপাশি সুযোগ পেয়েছেন এই মৌসুমে নিজেদের ক্লাবের হয়ে আলো ছড়ানো ডগলাস কস্তা, কাসেমিরোরাও। দলের আক্রমণে গ্যাব্রিয়েল, হাল্কের সঙ্গে আছেন সান্তোসের রিকার্ডো অলিভিয়েরা। ৪ জুন ক্যালিফোর্নিয়ার প্যাসাডেনায় ইকুয়েডরের বিপক্ষে ম্যাচ দিয়ে কোপা আমেরিকা শুরু করবে ব্রাজিল।
