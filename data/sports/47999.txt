
১০৫ মিলিয়ন ইউরো! টাকার অঙ্কে বদলালে এই মুহূর্তে যেটা হবে প্রায় ৯০০ কোটি। এটাকে কি কোনোভাবে অল্প দাম বলা যায়?
হ্যাঁ, এই দামেই পল পগবাকে জুভেন্টাস থেকে কিনেছে ম্যানচেস্টার ইউনাইটেড। আর তাতেই আগের সব রেকর্ড ভেঙে দিয়ে বিশ্বের সবচেয়ে দামি খেলোয়াড় হয়েছেন ফরাসি মিডফিল্ডার। কিন্তু তাঁর প্রতিভা ও সামর্থ্যের তুলনায় এ দামটাকে নিতান্তই কম বলে মনে হচ্ছে ইউনাইটেড কোচ হোসে মরিনহোর কাছে। তাঁর দাবি, আর কয়েক বছর গেলেই নাকি সবাই বুঝতে পারবে, পগবাকে কত সস্তায় পেয়ে গিয়েছিল ইউনাইটেড!ইউনাইটেডের হয়ে এ মৌসুমে এখন পর্যন্ত সব ধরনের টুর্নামেন্টে ৩৪ ম্যাচ খেলেছেন পগবা। কখনো আস্থার প্রতিদান দিয়েছেন দারুণভাবে, আবার কোনো ম্যাচে একটু হতাশ করেছেন। কোচ মরিনহো অবশ্য বেশ খুশি তাঁর মিডফিল্ডারের পারফরম্যান্সে। বরং যখন পগবার সমালোচনা হয়, সেটাও তাঁর ওপর অতিরিক্ত প্রত্যাশার কারণেই হয় বলে মনে করেন মরিনহো, ‘তার ওপর সবাই খুব কড়া নজর রাখে। এটা কঠিন। সে যখন খুব ভালো খেলে, মানুষ সেটাকেই স্বাভাবিক বলে ধরে নেয়। আর যখন একটা ম্যাচে নিজের ছন্দে থাকে না, সমালোচক-সমর্থকেরা ঝাঁপিয়ে পড়ে। কিন্তু সে যেমন এবং তার দাম যত, তাতে এটা তাকে এটা শুনতেই হবে।’মরিনহোর বিশ্বাস, দল বদলের বাজারে যেভাবে খেলোয়াড়দের দাম বাড়ছে, তাতে পগবাকে ইউনাইটেড বেশ কম দামেই পেয়েছে। ব্যাখ্যা করেই বলেছেন, ‘দেখবেন, আগামী মৌসুমে তার অর্ধেক সামর্থ্যের অনেক খেলোয়াড় তার সমান দামে বিক্রি হবে অথবা এর চেয়েও বেশি দাম পড়বে। আমি অপেক্ষায় আছি, তখন হয়তো তার ওপর থেকে এই চাপটা কমবে। বছর দুয়েকের মধ্যেই সবাই বুঝতে পারবে, ওর দামটা কমই ছিল। আমি নিশ্চিত, অদূর ভবিষ্যতে কী হতে যাচ্ছে, খুব বেশি ক্লাব এটা বুঝতেই পারছে না।’কিন্তু মরিনহো বুঝতে পারছেন। আর সে কারণেই ভবিষ্যদ্বাণী করছেন, ‘আমার মনে হয়, আগামী গ্রীষ্মেই এই পর্যায়ে কিছু চমক দেখা যাবে। সম্ভবত পল (পগবা) বিশ্বের সবচেয়ে দামি খেলোয়াড়ের মর্যাদাটা হারাবে। এটা ওর জন্য ভালোই হবে।’ ইএসপিএন।
