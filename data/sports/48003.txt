
মাঠে দর্শক টানতে কতই না রংবাহারি প্রচারণা চলছে ফুটবল ফেডারেশনের! কাল সন্ধ্যায় বঙ্গবন্ধু স্টেডিয়াম-সংলগ্ন এলাকায় মাইকে বাজছিল, ‘বল বল বল, গলা ছেড়ে বল। লেটস শাউট ফর ফুটবল...’ গানটি। একই সঙ্গে মাইকে রেকর্ড করা ঘোষণায় সঞ্চালক বলছিলেন, ‘গ্যালারি সর্বসাধারণের জন্য উন্মুক্ত। টিকিট বুথ থেকে আপনার টিকিটটি সংগ্রহ করুন। র্যাফল ড্রয়ের মাধ্যমে দেওয়া হবে আকর্ষণীয় পুরস্কার।’ পুরস্কার মোটরসাইকেল, এলইডি টিভি, স্মার্টফোনসহ আরও অনেক কিছু।১১ দিন বিরতির পর আজ থেকে শুরু হচ্ছে বাংলাদেশ প্রিমিয়ার লিগ ফুটবল (বিপিএল)। বঙ্গবন্ধু স্টেডিয়ামে বিকেল সাড়ে তিনটায় প্রথম ম্যাচে শেখ জামালের মুখোমুখি হবে আরামবাগ। সন্ধ্যা সোয়া ৬টায় পরের ম্যাচে শেখ রাসেলের প্রতিপক্ষ উত্তর বারিধারা।প্রথম পর্ব শেষে ২৪ পয়েন্ট নিয়ে শীর্ষে রয়েছে চট্টগ্রাম আবাহনী। ২৩ পয়েন্ট পাওয়া ঢাকা আবাহনী দুইয়ে। তৃতীয় স্থানে থাকা রহমতগঞ্জের পয়েন্ট ২২। চতুর্থ শেখ জামালের ১৯, পঞ্চম মুক্তিযোদ্ধার ১৮।ঢাকা, চট্টগ্রাম, সিলেট, ময়মনসিংহের পাশাপাশি এবার দ্বিতীয় পর্বে যোগ হয়েছে নতুন ভেন্যু—গোপালগঞ্জ।বরাবরের মতো এবারও গোলদাতাদের তালিকায় বিদেশি খেলোয়াড়দেরই আধিপত্য। আবাহনীর সানডে সিজোবা ১০ গোল করে রয়েছেন শীর্ষে। ৯ গোল করে যুগ্মভাবে দ্বিতীয় স্থানে শেখ জামালের ওয়েডসন আনসালমে ও ব্রাদার্সের এনকোচা কিংসলে। তৃতীয় বিজেএমসির স্যামসান ইলিয়াসুর গোল ৭টি।শেখ জামাল ছেড়ে দেশে ফিরে গেছেন হাইতিয়ান স্ট্রাইকার ওয়েডসন আনসেলমে, যোগ দিয়েছে নতুন স্ট্রাইকার। প্রবাসী বাংলাদেশি সুইডিশ জোসেফ নূর অবশ্য স্থানীয় খেলোয়াড় হিসেবেই নাম নিবন্ধন করেছেন চ্যাম্পিয়ন দলটিতে। নাইজেরিয়ান স্টপার মালেক মেন্ডিকেও দেখা যাবে এই পর্বে।শেখ রাসেল ফিকরু তেফেরাকে অনেক আগেই বিদায় দিয়েছে। শেখ রাসেল ছেড়েছেন পল এমিলও। দলটির নতুন তিন বিদেশি মিসরের আহমেদ সাইদ হাসান, গাম্বিয়ার মুসুকুমা চিপুনগু ও হাইতির সেবাস্তিয়ান থুনিয়েন। আবাহনীতে যোগ দিয়েছেন ওয়েলসের জোনাথন ডেভিড, ফেনী সকার নিয়েছে গিনির ওলাবাউজি ওইয়েইয়েমিকে। ব্রাদার্সের নতুন বিদেশি নাইজেরিয়ার আগাডা সানডে।আজকের খেলাশেখ জামাল-আরামবাগ, শেখ রাসেল-উত্তর বারিধারা (বিকেল ৩–৩০মি. ও সন্ধ্যা ৬–১৫মি., বঙ্গবন্ধু স্টেডিয়াম)।
