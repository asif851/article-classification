
ফতুল্লায় একমাত্র টি-টোয়েন্টি প্রস্তুতি ম্যাচে বিসিবি একাদশের বিপক্ষে নিজেদের ভালোই ঝালিয়ে নিলেন প্রোটিয়া বোলাররা। দক্ষিণ আফ্রিকার বোলারদের তোপে ২ ওভার বাকি থাকতে ৯৯ রানেই গুটিয়ে গিয়েছে বিসিবি একাদশ।
টসে জিতে ব্যাট করতে নেমে শুরু থেকেই দক্ষিণ আফ্রিকার বোলারদের বিপক্ষে ধুঁকতে থাকে বিসিবি একাদশের ব্যাটসম্যানরা। কাইল অ্যাবটের বলে বোল্ড হয়ে ফিরেছেন দুই ওপেনার রনি তালুকদার ও এনামুল হক। সৈকত আলীকে নিয়ে তৃতীয় উ​ইকেটে অধিনায়ক ইমরুল কায়েস কিছুটা চেষ্টা চালান। তবে তা প্রয়োজনের তুলনায় সামান্যই। এ জুটিতে আসে ২৬ রান। অ্যারন ফাঙ্গিসোর বলে বোল্ড হওয়ার আগে সৈকত করেন মাত্র ৫ রান। চতুর্থ উইকেট জুটিতে শুভাগত হোমকে নিয়ে আরেকটা জুটি গড়ার চেষ্টা করেন ইমরুল। এ জুটিতে আসে ২৬ রান।এরপর আবারও বিপর্যয় ৭ রানের ব্যবধানে ৩ উইকেটের পতন। ডেভিড ভিসের বলে ফেরার আগে ইমরুলের ব্যাট থেকে এসেছে সর্বোচ্চ ২৯ রান। ভিসের বলে ফেরার আগে দ্বিতীয় সর্বোচ্চ ১৮ রান এসেছে শুভর ব্যাট থেকে। সপ্তম উইকেটে মাহমুদুল হাসান ও সোহাগ গাজীর ১৭ রানই যা একটু প্রতিরোধ গড়ে তুলেছিল। তবে শেষ ১৭ রানেই অবশিষ্ট ৪ উইকেট পতনে সংগ্রহটা মোটেও পর্যাপ্ত হয়নি বিসিবি একাদশের।প্রোটিয়াদের পক্ষে সর্বোচ্চ ৩ উইকেটে নিয়েছেন ডানহাতি পেসার ভিসে। এছাড়া ২টি করে উইকেট পেয়েছেন অ্যাবট ও ফাঙ্গিসো। বিসিবি একাদশের ছয় উইকেট নিয়েছেন প্রোটিয়া পেসাররা। বাকি চারটি স্পিনারদের দখলে। আউটগুলোর ধরন অবশ্য শঙ্কাজাগানিয়া। বিসিবি একাদশের পাঁচ ব্যাটসম্যান আউট হয়েছেন বোল্ড হয়ে।
