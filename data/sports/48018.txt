
বেশ আলোচিত হয়েছে দিল্লি টেস্টে শ্রীলঙ্কার খেলোয়াড়দের মাস্ক পরার ঘটনা। অস্বাস্থ্যকর ধোঁয়াশায় অসুস্থ হয়ে পড়েছিলেন শ্রীলঙ্কান ফিল্ডার-বোলাররা। বিপিএলে আজ মিরপুর শেরেবাংলা স্টেডিয়ামে মাস্ক পরে ফিল্ডিং করতে দেখা গেল কুমিল্লা ভিক্টোরিয়ানসের পাকিস্তানি পেসার হাসান আলীকে। স্বাভাবিকভাবেই কৌতূহল জাগল অনেকের। কেন এই মাস্ক?
দিল্লির মতো ঢাকার বাতাসও ভীষণ দূষিত। ধোঁয়া আগের তুলনায় কমলেও ঢাকার ধুলোর বড় কারণ এখন বাতাসে মিশে থাকা ধূলিকণা। কিন্তু মুখে মাস্ক পরার মতো পরিস্থিতি নিশ্চয় তৈরি হয়নি! আরও অনেক বিদেশি, এমনকি পাকিস্তানি ক্রিকেটাররাও মাস্ক ছাড়াই খেলছেন। কিন্তু হাসান কেন মাস্ক পরেছেন?বাংলাদেশ দলের সাবেক খেলোয়াড় ও বর্তমানে ধারাভাষ্যকর আতহার আলী খান বললেন, ‘আমরা শুনেছি ওর নাকি শ্বাসপ্রশ্বাসজনিত সমস্যা আছে। সে কারণে মাস্ক পরেছে। অন্য কিছু নয়।’আরেকটি সূত্র জানিয়েছে, হাসানের শ্বাসকষ্টের সমস্যা আছে। সে কারণেই মাস্ক পরেছেন। ফিল্ডিংয়ের সময় পরলেও ২৩ বছর বয়সী পাকিস্তানি পেসার বোলিং করেছেন মাস্ক খুলেই।
