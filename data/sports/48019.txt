

বাংলাদেশের খেলা খুব একটা দেখা না হলেও নিয়মিত খোঁজখবর রাখেন। আর তা থেকেই তাঁর চোখের সামনে স্পষ্ট হয়ে উঠেছে আন্তর্জাতিক ক্রিকেটে বাংলাদেশের উন্নতির গ্রাফ। ভারতের সাবেক অধিনায়ক বাংলাদেশের ব্যাপারে রীতিমতো মুগ্ধ।মিরপুর শেরেবাংলা স্টেডিয়ামে ভারত-শ্রীলঙ্কা প্রথম সেমিফাইনালের সংবাদ সম্মেলনে এসে আজ দুপুরে সেই মুগ্ধতার কথা জানালেন ভারতীয় দলের এক সময়কার ‘দ্য ওয়াল’। বাংলাদেশের ক্রিকেট নিয়ে রাহুল দ্রাবিড়ের মূল্যায়ন, ‘গত কয়েক বছর ধরে অসাধারণ সময় কাটাচ্ছে বাংলাদেশ দল। বিশেষ করে নিজেদের মাটিতে এবং সীমিত ওভারের ক্রিকেটে যে তারা এখন অনেক ভালো দল, এ ব্যাপারে কোনো সন্দেহই নেই।’বাংলাদেশের অনেক খেলোয়াড়েরই নাম ধরে ধরে প্রশংসা করেছেন দ্রাবিড়। আলাদা করে বললেন সাকিব, তামিম, মুশফিক, মাশরাফি আর মাহমুদউল্লাহর কথা। নতুনদের মধ্যে বাঁহাতি পেসার মুস্তাফিজুর রহমানের প্রশংসাই নাকি বেশি শুনেছেন মানুষের মুখে।অনূর্ধ্ব-১৯ বিশ্বকাপে খেলা আইসিসির সহযোগী সদস্য দেশগুলোও প্রশংসা পাচ্ছে দ্রাবিড়ের, ‘ফিজির মতো দলকে খেলতে দেখাও একটা দারুণ ব্যাপার। আয়ারল্যান্ড দল সম্পর্কে বলব তারা অন্যদের চেয়ে প্রতিষ্ঠিত দল। আমরা নেপাল ও নামিবিয়ার বিপক্ষে খেলেছি। এই দলগুলোতে প্রতিভাবান খেলোয়াড় আছে। তারা যে অনূর্ধ্ব-১৯ ক্রিকেটটাকে গুরুত্ব দিচ্ছে, সেটা দেখেও ভালো লেগেছে।’স্কটল্যান্ড, আয়ারল্যান্ডের মতো দেশে মানুষকে ক্রিকেটের প্রতি আগ্রহী করে তোলাটাকেও চ্যালেঞ্জ মনে হয় দ্রাবিড়ের। সে তুলনায় নিয়মিত ক্রিকেট খেলা দেশগুলোকে ভাগ্যবানই মনে করেন তিনি, ‘ভারত, বাংলাদেশ, শ্রীলঙ্কা, ইংল্যান্ড, অস্ট্রেলিয়া এবং নিউজিল্যান্ড—এই দেশগুলো অনেক ভাগ্যবান, কারণ এসব জায়গায় ক্রিকেটের কাঠামো মোটামুটি প্রতিষ্ঠিত হয়ে গেছে। বয়সভিত্তিক পর্যায়েও অনেক খেলা হয় এই দেশগুলোতে।’সে তুলনায় আইসিসির সহযোগী অনেক দেশের জন্য ক্রিকেট খেলাটা রীতিমতো সংগ্রামের কাজ। ক্রিকেট খেলা এই সব দেশে অতটা অর্থকরী না হলেও শুধু মাত্র খেলার টানে মাঠে ছুটে আসেন ক্রিকেটাররা। এসব দলের সঙ্গে খেলতে পারাটাকে সৌভাগ্যই মনে করেন দ্রাবিড়।
