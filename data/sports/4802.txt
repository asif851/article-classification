
গতকালই এক রেকর্ডে ভিভ রিচার্ডসকে পেরিয়ে গেছেন। কালকের ‘বিগ সেঞ্চুরি’ আসলে আরও কিছু বড় অর্জনের পাশে নাম লিখিয়ে দিয়েছে রোহিত শর্মার। একটি রেকর্ডে তিনি পেরিয়ে গেলেন ক্রিকেটের আরও দুই কিংবদন্তি শচীন টেন্ডুলকার ও ব্রায়ান লারাকেও।
টেন্ডুলকার-লারা দুজনেরই প্রিয় প্রতিপক্ষ অস্ট্রেলিয়া। লারা তো তাঁর মেয়ের নামই রেখেছেন সিডনি, এ মাঠে সবচেয়ে প্রিয় ইনিংসগুলোর একটি খেলেছিলেন বলে। সিডনিতেই টেন্ডুলকারের অপরাজিত ২৪১ তাঁর ক্যারিয়ারের সেরা ইনিংস ভাবা হয়। টেস্টে না হলেও ওয়ানডেতে রোহিতের কিন্তু প্রিয় প্রতিপক্ষ অস্ট্রেলিয়া। ক্যারিয়ারের ৯ সেঞ্চুরির চারটিই হলুদ জার্সিদের বিপক্ষে। এর মধ্যে তিনটিই আবার অস্ট্রেলিয়ার মাঠেই। অথচ ভারতের এক নম্বর ব্যাটসম্যান বিরাট কোহলি গতকালই প্রথম অস্ট্রেলিয়ায় অস্ট্রেলিয়ার বিপক্ষে ৫০ পেরোলেন আটবারের চেষ্টায়।রোহিত অস্ট্রেলিয়াকে কত ‘ভালোবাসেন’ সেটা পরিসংখ্যানেও স্পষ্ট। ১৯ ইনিংসেই অস্ট্রেলিয়ার বিপক্ষে ওয়ানডেতে এক হাজার রান পূর্ণ করেছেন রোহিত। লারা আর টেন্ডুলকারের দুজনেরই লেগেছিল ২০ ইনিংস। ১০২৭ রান করেছেন ৬৮.৪৬ গড়ে। অস্ট্রেলিয়ার বিপক্ষে কমপক্ষে ৫০০ রান করা ব্যাটসম্যানদের মধ্যে তাঁর গড়ই সর্বোচ্চ। চার সেঞ্চুরি দিয়ে রোহিত বসেছেন গ্রাহাম গুচ আর ভিভিএস লক্ষ্মণের পাশে। অস্ট্রেলিয়ার বিপক্ষে সর্বোচ্চ সেঞ্চুরির রেকর্ডে তাঁর ওপরে শুধু ডেসমন্ড হেইন্স (৬টি) ও টেন্ডুলকার (৯টি)। হেইন্সের এই অর্জন ৬৪ ম্যাচে, টেন্ডুলকারের ৭১টিতে। রোহিতের সামনে এখনো বিস্তর সময় পড়ে আছে।কালকের ইনিংসটি রোহিতের চতুর্থ ১৫০‍‍-এর স্কোর। নয় সেঞ্চুরির চারটিকেই ১৫০-এর দিকে নিয়ে গেছেন। সেঞ্চুরি করলেই সেটিকে বড় করার অভ্যাস আছে ওয়ানডের সর্বোচ্চ ইনিংসের মালিকের। সনাৎ​ জয়াসুরিয়া আর ক্রিস গেইলেরও আছে এমন চারটি করে ইনিংস। রোহিতের ওপরে আছেন কেবল টেন্ডুলকার, সেটিও মাত্র একটি বেশি ১৫০-এর ইনিংস নিয়ে।রোহিত অবশ্য আক্ষেপ করে বলতে পারেন, এত এত অর্জন দিয়ে লাভ হলো কী? ১৭১ করেও যে ম্যাচটা হারতে হলো!
