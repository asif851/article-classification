
# লা লিগায় ফ্রি কিক থেকে ২১ গোল করলেন মেসি# লিগে এ মৌসুমে ১৩ বার গোলপোস্টে বল মেরেছেন বার্সা তারকা
গোল করায় লিওনেল মেসি ও ক্রিস্টিয়ানো রোনালদোর মুনশিয়ানা নিয়ে কোনো প্রশ্ন চলে না। যদিও রোনালদো লা লিগায় নিজেকে এখনো সেভাবে মেলে ধরতে পারছেন না। ১৬ ম্যাচে মাত্র ৮ গোল। ওদিকে তাঁর চিরপ্রতিদ্বন্দ্বী মেসি ২০ গোল করে লিগের সর্বোচ্চ গোলদাতা। লা লিগার ইতিহাসে প্রথম খেলোয়াড় হিসেবে টানা ১০ মৌসুমে ন্যূনতম ২০টি করে গোল করলেন বার্সা তারকা। শুধুই তা-ই নয়, লিগে রোনালদো আরেকটি জায়গায় মেসির চেয়ে পিছিয়ে। ফ্রি কিক থেকে গোল করায়।আলাভেসের বিপক্ষে ৮৩ মিনিটে ফ্রি কিক থেকে গোল করেন মেসি। ২০০৪ সালে লা লিগায় অভিষেকের পর ফ্রি কিক থেকে এ নিয়ে ২১ গোল করলেন বার্সা তারকা। গত ১৪ বছরে ফ্রি কিক থেকে মেসির গোলসংখ্যাই সর্বোচ্চ। এ পথে তিনি টপকে গেলেন রোনালদোকে। ২০০৯ সালে লা লিগায় অভিষেকের পর ফ্রি কিক থেকে এ পর্যন্ত ২০ গোল করেছেন পর্তুগিজ ফরোয়ার্ড।
আলাভেসের জালে গোলের আগে আরও একটি ফ্রি কিক নিয়েছিলেন মেসি। গোলপোস্টে লেগে তা লক্ষ্যভ্রষ্ট হয়। এবার লিগে মেসি এ নিয়ে ১৩ বার প্রতিপক্ষের গোলপোস্ট কাঁপালেন! গোলপোস্ট বাধা হয়ে না দাঁড়ালে তাঁর গোলসংখ্যা আরও বাড়ত। রোনালদো অবশ্য এ ক্ষেত্রে তাঁর চেয়ে সৌভাগ্যবান। লিগে এ পর্যন্ত ছয়বার গোলপোস্টে বল মেরেছেন রিয়াল মাদ্রিদ তারকা।
