
গেঁগাঁর বিপক্ষেই কি পিএসজির হয়ে অভিষেকটা হয়ে যাবে নেইমারের? লিগ ওয়ানে নিজেদের দ্বিতীয় ম্যাচে এস্তাদে দু রোদুরুতে টানা দুই জয়ের মিশনে নামছে পিএসজি। এ ম্যাচে নেইমারের খেলার সম্ভাবনাই বেশি। কাগজপত্রের জটিলতা মিটে গেছে। স্কোয়াডেও নাম উঠেছে। কোচও আভাস দিয়েছেন, নেইমারের অভিষেক হবে আজ।
তবে প্রথম ম্যাচেই একটা অন্য রকম অভিজ্ঞতার মুখোমুখি হতে হবে নেইমারকে, যার সঙ্গে তিনি অভ্যস্ত নন। ব্রাজিলের মারাকানা কিংবা বার্সেলোনার ন্যু ক্যাম্পে লাখের কাছাকাছি দর্শক হয়। নেইমারের ফ্রান্স মিশনের অভিষেকই হচ্ছে এমন এক শহরে, যার অধিবাসী মাত্র সাত হাজার। স্টেডিয়ামের ধারণক্ষমতা অবশ্য ১৭ হাজার। বার্তা সংস্থা এএফপি লিখেছে, এটি নেইমারের কাছে হয়ে উঠতে পারে অচেনা অভিজ্ঞতার এক ধাক্কা বা ‌‘কালচারাল শক’।
স্পেনেও কিছু কিছু ক্লাবের স্টেডিয়ামের ধারণক্ষমতা কম। কিন্তু নেইমারের বহুল আলোচিত অভিষেক যে এমন স্টেডিয়ামে মানায় না, সেটা স্বীকার করেছেন গেঁগাঁর সভাপতি বারট্রান্ড দেসপ্লাত, ‘যদি সম্ভব হতো আমরা ৪০ হাজারের আসনও ভরিয়ে ফেলতাম অনায়াসে।’ নেইমারের দামের আট ভাগের এক ভাগ বাজেটের এই ক্লাবটি অবশ্য কথা দিয়েছে, নেইমারের অভিষেক হলে তারা আয়োজনের কমতি রাখবে না।
গেঁগাঁও অপেক্ষা করছে নেইমারের অভিষেকের। দলটির কোচ আতোয়াঁ কমবোয়া বলেছেন, ‘আমি চাই রোববার সমর্থকেরা নেইমার খেলছে এমন একটা দলের বিপক্ষে আমাদের জয় দেখতে আসুক।’
কিন্তু নেইমারে অভিষেক হচ্ছে তো? প্রায় দুই সপ্তাহ আগে দলবদল সম্পন্ন হলেও ট্রান্সফার সার্টিফিকেট জটিলতায় মাঠে নামা হয়নি নেইমারের। সংশয় ছিল এই ম্যাচেও তাঁর খেলা নিয়ে। তবে এর মধ্যে সব জটিলতার অবসান হয়ে গেছে।
পিএসজি কোচ উনাই এমেরিও আভাস দিয়েছেন, ‌‘পুরো ৯০ মিনিট খেলার জন্য ও শারীরিকভাবে তৈরি। ও বেশ মানিয়ে নিয়েছে, আমাদের কৌশল আর ফ্রি কিকগুলোও বুঝে নিয়েছে। আমরা সবাই ওকে একাদশে চাই, ওর মতো খেলোয়াড়কে দলে দরকার।’
শুক্রবার ফ্রেঞ্চ ফুটবল ফেডারেশনের বরাত দিয়ে পিএসজি নেইমার জটিলতার অবসানের কথা ঘোষণা করে। অ্যামিয়েন্সের বিপক্ষে প্রথম ম্যাচ গ্যালারিতে বসে দেখেছেন সাবেক বার্সেলোনা ও সান্তোস ফরোয়ার্ড। সে ম্যাচে ২-০ গোলের জয় পেয়েছিল পিএসজি।
ব্রাজিলের নেইমারের জন্য জায়গা ছেড়ে দিতে হচ্ছে আর্জেন্টিনার হাভিয়ের পাস্তোরেকে। এর আগে ১০ নম্বর জার্সিটি ছেড়ে দিয়েছিলেন, এবাব বাঁ প্রান্তটাও ছেড়ে দিতে হচ্ছে তাঁকে। সূত্র: এএফপি।
