
ঢাকায় জানিয়েছিলেন, জিম্বাবুয়ে সিরিজ নিয়ে কথা বলবেন খুলনায় গিয়ে। অবশেষে কথা বললেন সাকিব আল হাসান। সিরিজে নিজের লক্ষ্য নিয়ে অবশ্য নতুন কিছু বলেননি। ‘ভালো পারফর্ম করা, দলকে জেতাতে সাহায্য করা’—আজ শেখ আবু নাসের স্টেডিয়ামে পরিচিত কথাগুলোই এল ঘুরেফিরে।আসলে নতুন করে কী-ই বা বলবেন সাকিব? ক্যারিয়ারের দশ বছর হতে চলল। নিজের পারফরম্যান্স, দলের পারফরম্যান্স, কতই তো বললেন। কিন্তু এই যে দীর্ঘদিন জাতীয় দলের হয়ে খেলছেন, কীভাবে নিজেকে অনুপ্রাণিত করেন? সাকিবের নতুন অনুপ্রেরণার দরকারই পড়ে না। বাংলাদেশ দলের হয়ে খেলাটাই যে তাঁর জন্য বড় প্রেরণা, ‘অনুপ্রেরণার আসলে দরকার হয় না। আমরা যারা জাতীয় দলে খেলছি, বা যারা আসবে তারা অনুপ্রাণিত থাকেই। অনুপ্রেরণা নিয়ে কারও ভাবার কিছু থাকে না। এখন যে পর্যায়ে সবাই আছি, সবাই চেষ্টা করি এ জায়গা থেকে কীভাবে আরও ভালো করা যায়। উন্নতির তো শেষ নেই। মেসি-রোনালদোর কথা যদি ভাবেন, তারা কীভাবে টানা ৭-৮ বছর ধরে বিশ্বের সেরা দুইয়ে আছে। চ্যালেঞ্জটা তাদের মধ্যে যেমন, আমাদের মধ্যেও তা-ই।’২০১৫ সালটাকে সাফল্যের রঙে রাঙিয়েছে বাংলাদেশ। এ বছর কতটা পারবে—প্রশ্নটা আসছে ঘুরেফিরে। জয়ের ধারা অব্যাহত রাখার প্রত্যাশা সাকিবের, ‘অবশ্যই জেতা গুরুত্বপূর্ণ। জিততে থাকলে যে কোনো জিনিস সহজ হয়ে যায়। সামনে বড় দুটি টুর্নামেন্ট। ফলে পারফরম্যান্স করার এটাই সুযোগ (জিম্বাবুয়ে সিরিজ)। এতে ব্যক্তিগত ও দলের আত্মবিশ্বাস বাড়বে। সেটি পরের দুটি টুর্নামেন্টে কাজে দেবে।’কিছুদিন আগে বিপিএল শেষ হয়েছে। জিম্বাবুয়ে সিরিজ শেষে আগামী মাসে সাকিব খেলতে যাবেন পাকিস্তান সুপার লিগে (পিএসএল)। সাকিব ছাড়াও এই লিগে সুযোগ পেয়েছেন তামিম ইকবাল, মুশফিকুর রহিম ও মুস্তাফিজুর রহমান। মুস্তাফিজের অবশ্য পিএসএলে খেলা নিয়ে সংশয় রয়েছে। তাঁর ওপর চাপ কমাতে বিসিবি চিন্তা করছে তাঁকে এই টুর্নামেন্ট খেলা থেকে বিরত রাখার। আন্তর্জাতিক টি-টোয়েন্টিতে ভালো করতে এ ধরনের টুর্নামেন্ট কতটুকু কাজে দেয়—প্রশ্ন রয়েছে। সাকিব অবশ্য এর ইতিবাচক দিকই খুঁজে পেলেন, ‘খেলতে থাকাটাই আসলে গুরুত্বপূর্ণ। অনেক বেশি আন্তর্জাতিক টি-টোয়েন্টি তো আর হয় না। সবাই অভিজ্ঞতা নেয় আসলে ঘরোয়া লিগ ও কিংবা ফ্র্যাঞ্চাইজিভিত্তিক টুর্নামেন্টগুলো থেকে। ওখানে যারা ভালো খেলে, তাদের অনেকেই চলে আসে জাতীয় দলে। এ টুর্নামেন্ট থেকে অনেক অভিজ্ঞতা হয়। অনেক কঠিন পরিস্থিতি মোকাবিলা করতে হয়। শেখার থাকে অনেক।’
