
জেসন রয়ের ভীষণ আফসোস হচ্ছে নিশ্চয়ই! কাল টন্টনে সিরিজের দ্বিতীয় টি-টোয়েন্টিতে দক্ষিণ আফ্রিকার বিপক্ষে ইংলিশ ওপেনার অদ্ভুত আউট না হলে ম্যাচের গল্পটা হয়তো অন্যরকম হতো।
স্নায়ুক্ষয়ী ম্যাচে প্রোটিয়াদের বিপক্ষে শেষ পর্যন্ত ৩ রানে হেরেছে ইংল্যান্ড। দল হারলেও অদ্ভুত আউটে রেকর্ডের পাতায় নাম উঠেছে রয়ের।  ১৭৫ রান তাড়া করতে নেমে ভালোভাবেই এগোচ্ছিল ইংল্যান্ড। ৩০ বলে যখন তাদের প্রয়োজন ৪২ রান, আর হাতে ৮ উইকেট, তখনই রয়ের অমন আউট।
ক্রিস মরিসের করা ১৬ তম ওভারের প্রথম বলটা পয়েন্টে পাঠিয়েছিলেন লিয়াম লিভিংস্টোন। স্ট্রাইক প্রান্ত থেকে ‘না’ করার পরও এক রান নিতে মরিয়া রয় ততক্ষণে অনেকখানি এগিয়ে গেছেন। যখন বুঝলেন রান নেওয়া সম্ভব নয়, ইংলিশ ওপেনার তখন ঘুরে ক্রিজ মাড়িয়ে অন্য প্রান্ত দিয়ে ফেরার চেষ্টা করেছেন। প্রোটিয়া ফিল্ডার আন্দিলে ফিকোয়াওর থ্রো লাগে তাঁর পায়ে।  দক্ষিণ আফ্রিকা আউটের আবেদন করলে বিষয়টা গড়ায় থার্ড আম্পায়ারের কাছে। খানিক সময় নিয়ে শেষ পর্যন্ত ‘অবস্ট্রাকিং দ্য ফিল্ড’ (ফিল্ডারকে বাধা দেওয়া) আউট দেওয়া হয় ৪৫ বলে ৬৭ রান করা রয়কে। এই প্রথম ‘অবস্ট্রাকিং দ্য ফিল্ড’ আউট দেখল আন্তর্জাতিক টি-টোয়েন্টি।
ক্রিকেটের সংক্ষিপ্ততর সংস্করণে বিরল এই আউট প্রথম দেখা গেলেও ওয়ানডেতে দেখা গেছে ছয়বার।  রয় আউটের পরও ম্যাচে ভালোভাবেই ছিল ইংল্যান্ড। কিন্তু ৬ বলে ১২ রানের সমীকরণটা তারা মেলাতে পারেনি। শেষ ওভারে ইংলিশরা তোলে ৮ রান।
তিন ম্যাচের টি-টোয়েন্টি সিরিজ এখন ১-১ সমতায়।
সূত্র: ডেকান ক্রনিকেল ও এএফপি।
