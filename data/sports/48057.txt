
হায়দরাবাদে কেমন কাটছে মুস্তাফিজুর রহমানের? সময়টা যে ভালোই কাটছে, সামাজিক যোগাযোগমাধ্যমে তাঁর নানা রকম ছবি দেখেই বোঝা যাচ্ছে। সতীর্থদের সঙ্গে পুল খেলছেন, ভক্তদের সঙ্গে সেলফি তুলছেন। মুস্তাফিজের সেজো ভাই মোখলেসুর রহমানও কাল জানালেন, এখন পর্যন্ত কোনো সমস্যায় পড়েননি বাংলাদেশ দলের এই বাঁহাতি পেসার। সবকিছু বেশ উপভোগই করছেন। মুস্তাফিজের আরও ভালো লাগার কথা টম মুডির প্রশংসা শুনে। টি-টোয়েন্টি বিশ্বকাপেই হায়দরাবাদের কোচের সঙ্গে দেখা হয়েছিল তাঁর। ২০ বছর বয়সী এই বোলিং-বিস্ময়ের প্রশস্তিগাথা ছিল মুডির কণ্ঠে, ‘সে দারুণ প্রতিভাবান এক তরুণ খেলোয়াড়। সুযোগের অপেক্ষায় আছে এবং সে শেখার জন্য উন্মুখ। ক্রিকেটের মতো বড় খেলাটিকে মুস্তাফিজ নিয়েছে বেশ সহজভাবে। সেটি আমরা বিশ্বকাপ ও এশিয়া কাপে এরই মধ্যে দেখেছি। দক্ষিণ আফ্রিকার বিপক্ষে বড় ম্যাচ এবং ভারতে টি-টোয়েন্টি বিশ্বকাপেও দেখেছি। বড় ম্যাচে সে খুবই স্বচ্ছন্দ এবং নির্ভার থাকে। আমাদের বিশ্বাস, এখানে সে দ্রুতই মানিয়ে নিতে পারবে।’মুস্তাফিজ তো আছেনই, হায়দরাবাদের পেস আক্রমণ শক্তিশালী হয়ে উঠেছে ভারতের অভিজ্ঞ বাঁহাতি পেসার আশিস নেহরার কারণেও। দুজনকেই স্বাগত জানিয়েছেন মুডি, ‘পেস আক্রমণে আমরা কিছু বাঁহাতি বিকল্প রাখতে চেয়েছিলাম। আমাদের মনে হয়েছে, সংক্ষিপ্ততম সংস্করণে তারা খুবই কার্যকর। যেহেতু দুজনই বিশ্বমানের বোলার, তাই নেহরা-মুস্তাফিজকে আমাদের দলে নেওয়া হয়েছে।’ আইপিএলে মুস্তাফিজকে খেলতে হবে বিদেশি কোটায়। সব ম্যাচে তিনি নামতে পারবেন কি না, সেটি তাই নিশ্চিত নয়। তবে সুযোগ পেলে নিশ্চয়ই আস্থার প্রতিদান দিতে চাইবেন মুস্তাফিজ। হায়দরাবাদের প্রথম ম্যাচ ১২ এপ্রিল, চিন্নাস্বামী স্টেডিয়ামে মুস্তাফিজদের প্রতিপক্ষ রয়্যাল চ্যালেঞ্জার্স বেঙ্গালুরু।
