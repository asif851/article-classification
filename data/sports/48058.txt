
রেসটা এমনই এক কঠিন, এক-দুই ম্যাচে পা হড়কানোই নির্ধারণ করে দিতে পারে শিরোপা। কয়েক মৌসুম ধরে বার্সেলোনা ও রিয়াল মাদ্রিদের মধ্যে পয়েন্টের ব্যবধান যে ছিল সামান্যই। ফলে রিয়ালের পয়েন্ট হারানো যেমন বার্সার কাছে বিশাল সুখবর, বার্সার হোঁচটও রিয়ালকে এনে দেয় সে রকম আনন্দ। গত ম্যাচে যে আনন্দ পেতে পেতে বঞ্চিত হয়েছেন বার্সা সভাপতি সান্দ্রো রসেল। রিয়াল দুই পয়েন্ট হারাতে হারাতে শেষ মুহূর্তের বিতর্কিত পেনাল্টি গোলে জেতায়।সারা বিশ্বে বার্সা সমর্থকেরা রিয়ালের এই জয় নিয়ে প্রশ্ন তুলছেন। বার্সা সভাপতিও রিয়ালকে খোঁচা মেরে বলেছেন, ‘আমি এখনো এটা বিশ্বাস করতে পারছি না। যা হয়েছে তা তো সবাই দেখেছেই। এ ব্যাপারে আমার তাই আর বেশি কিছু বলার প্রয়োজন নেই।’ ‘বেশি কিছু’ না বলেও যেন অনেক কিছুই বলে দিলেন রসেল!
রেফারির বদান্যতায় জেতায় পুরো তিন পয়েন্টই পেয়েছে রিয়াল। ফলে বার্সার সঙ্গে তাদের পয়েন্টের ব্যবধান থাকল দুই-ই। যেটা হতে পারত চার! বার্সেলোনার পয়েন্ট ১৮। ছয় ম্যাচের সবগুলো জেতায় অ্যাটলেটিকো মাদ্রিদের পয়েন্টও তা-ই। এক ম্যাচ ড্র করে তিনে আছে রিয়াল।
চরম সমালোচনার মুখে রিয়ালের ম্যাচের রেফারি সিজার মুনিজ ফার্নান্দেজকে পরবর্তী দুই ম্যাচের জন্য ‘বিশ্রাম’ দিয়েছে স্পেনের রেফারিং টেকনিক্যাল কমিটি। বিশ্রাম, তবে সেটা নিশ্চয়ই শান্তিতে কাটবে না মুনিজের!
