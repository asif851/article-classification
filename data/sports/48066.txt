
প্রথম ইনিংসে ২৬ রান করেছিলেন মোহাম্মদ আশরাফুল। ৮৮ মিনিট ব্যাট করে ৬৩ বলে ৩ বাউন্ডারিতে সাজানো ইনিংসটি শেষ হয়েছিল ক্যাচ তুলে দিয়ে। দুই ঘণ্টার কাছাকাছি সময় ধরে নিজের ইনিংসের ভিত গড়েও শেষটা হয়েছিল বাজেভাবে। ম্যাচ ফিক্সিং-কাণ্ডে নিষেধাজ্ঞা কাটানো বাংলাদেশের সাবেক এই অধিনায়ক দ্বিতীয় ইনিংসে ভালো করবেন, এমন প্রত্যাশা ছিলই। কিন্তু দ্বিতীয়বারে তিনি আবারও পরিচয় দিলেন ব্যর্থতার। ৪০ বল খেলে মাত্র ২ রানেই শেষ হয়েছে তাঁর দ্বিতীয় ইনিংস।খুলনার শেখ আবু নাসের স্টেডিয়ামে বরিশাল বিভাগের বিপক্ষে জাতীয় ক্রিকেট লিগের ম্যাচে ফলোঅনে পড়া ঢাকা মহানগর ব্যাটসম্যানদের নৈপুণ্যেই শেষ পর্যন্ত ড্র করতে পেরেছে ম্যাচটি। বরিশালের ৪১৯ রানের জবাবে ২৪৫ রানে প্রথম ইনিংস শেষ করা মহানগর দ্বিতীয় ইনিংসে ৭ উইকেটে ৩৫৩ রান তোলার পরই ড্র মেনে নেয় দুদল। ওপেনার সাদমান ইসলামের ব্যাট থেকে এসেছে সর্বোচ্চ ৮৮ রান, মার্শাল আইয়ুব ৭৭, আসিফ আহমেদ ৬০। এ ছাড়া শামসুর রহমান করেছেন ৪৪।প্রায় এক ঘণ্টা (৫৯ মিনিট) উইকেটে থেকে ৪০ বল খেলে আশরাফুলের ২ রান তাঁর নামের প্রতি কোনোমতেই সুবিচার নয়। নিষেধাজ্ঞার কারণে প্রতিযোগিতামূলক ক্রিকেটে দীর্ঘ দিনের অনুপস্থিতি অবশ্যই বড় কারণ।বরিশাল বিভাগের বাঁ হাতি স্পিনার সালেহ আহমেদ শাওন দ্বিতীয় ইনিংসে ১০০ রানে নিয়েছেন ৩ উইকেট। পাঁচ ম্যাচের প্রথম শ্রেণির ক্যারিয়ারে অনূর্ধ্ব-১৯ দলের বোলারের এটাই সেরা বোলিং।সিলেটে রংপুরের কাছে ৫৬ রানে হেরেছে স্বাগতিক সিলেট। মাত্র ১৫৪ রানের লক্ষ্যে ব্যাট করতে নেমে গতকাল ৫৫ রানেই ৭ উইকেট হারানো সিলেট আজ অলআউট মাত্র ৯৭ রানে। আগের দিন ৬ উইকেট নেওয়া বাঁহাতি স্পিনার সোহরাওয়ার্দী শুভ আজ নিয়েছেন আরও একটি উইকেট।অন্যদিকে বগুড়ায় টানা তৃতীয় দিনের মতো খেলা হয়নি খুলনা-ঢাকা বিভাগ ম্যাচে।
