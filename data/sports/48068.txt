
স্পেন তো বটেই, বিশ্ব ফুটবলেরই অন্যতম সেরা গোলরক্ষক তিনি। উয়েফা চ্যাম্পিয়নস লিগ ফেসবুক পেজে ভক্তদের অনেক প্রশ্নের জবাব দিলেন রিয়াল মাদ্রিদ ছেড়ে পোর্তোতে যাওয়া ইকার ক্যাসিয়াস—
* গোলরক্ষক হলেন কেন? ছোটবেলা থেকেই এটি উপভোগ করতাম। আরেকটা কারণ, দুজন মিলে খেলার সময় আমার বাবা কখনো গোলরক্ষক হতে চাইতেন না। * ফুটবলে আপনার দেখা সেরা প্রতিভাবান কে?জিনেদিন জিদান। ওর খেলাটা সব সময়ই দেখতে ভালো লাগত আমার।* সেরা গোলরক্ষক হওয়ার জন্য আপনি কী পরামর্শ দেবেন?  আপনাকে মানসিকভাবে খুব শক্ত হতে হবে। গোলরক্ষক হওয়ার জন্য প্রয়োজন ঝুঁকি নেওয়ার মানসিকতা, সাহস ও বুদ্ধিমত্তা। * পোর্তো ড্রেসিংরুমের সবচেয়ে মজার সতীর্থ কে? হেলটন। ও নিজে সব সময় হাসিখুশি থাকে এবং অন্যদের হাসায়। * আপনার বিপক্ষে খেলা সেরা স্ট্রাইকার কে? লিওনেল মেসি। সব সময়ই লিওনেল মেসি। রিয়াল মাদ্রিদ ও বার্সেলোনার ম্যাচগুলোতে আমি ওর বিপক্ষে অনেকবার খেলেছি। * আপনার প্রিয় সেভ? লেভারকুসেনের বিপক্ষে যে সেভগুলো করেছিলাম (২০০২ উয়েফা চ্যাম্পিয়নস লিগ ফাইনাল)। বিশ্বকাপ ফাইনালে যখন আমি আরিয়ান রোবেনের শট ঠেকিয়েছিলাম, সেটাও আমার কাছে স্মরণীয়। * বেড়ে ওঠার সময় আপনার আদর্শ কে ছিলেন? পিটার স্মেইকেল।* সর্বকালের সেরা পাঁচ গোলরক্ষকের নাম বলুন...স্মেইকেল, ভিতর বাইয়া, জিয়ানলুইজি বুফন, অলিভার কান ও সান্তিয়াগো ক্যানিজারেস। * আপনাকে ফাঁকি দিয়ে করা সেরা গোল কোনটি? আমার মনে নেই। গোল খেলে আমি খুব রেগে যাই।
