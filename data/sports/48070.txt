
বেনোনিতে ক্রিকেট দক্ষিণ আফ্রিকা আমন্ত্রিত একাদশের বিপক্ষে তিন দিনের প্রস্তুতি ম্যাচে দ্বিতীয় ইনিংসে ব্যাটিং করছে বাংলাদেশ। শেষ খবর পাওয়া পর্যন্ত বাংলাদেশের সংগ্রহ ছিল ৩ উইকেটে ৯৬। আউট হয়ে ফিরেছেন দ্বিতীয় ইনিংসে ওপেনার হিসেবে খেলা লিটন দাস, ইমরুল কায়েস ও মুশফিকুর রহিম। লিটন ২৪ বলে ২ রান করে আউট হলেও ইমরুল আউট হয়েছেন ফিফটি করেই। প্রথম ইনিংসে ফিফটি করা মুশফিক আউট হয়েছেন বেশ দ্রুতই।ইমরুলের ইনিংসটি ছিল অনেকটা ওয়ানডে কেতাতেই। ৫৪ বলে ৫১ রানের ইনিংসটিতে আছে ৭টি চার ও একটি ছক্কা। শুরুতেই লিটন আউট হলে মুমিনুল হকের সঙ্গে ৭১ রানের জুটি গড়েছিলেন ইমরুল। ইমরুল-মুশফিকের বিদায়ের পর মুমিনুলের সঙ্গী মাহমুদউল্লাহ। মুমিনুল অপরাজিত ৩৩ রানে।তিন দিনের এই প্রস্তুতি ম্যাচে প্রথমে ব্যাটিং করে ৭ উইকেটে ৩০৬ করে প্রথম ইনিংস ঘোষণা করেছিল বাংলাদেশ। প্রথম ইনিংসে সর্বোচ্চ ৬৮ রান আসে মুমিনুলের ব্যাট থেকে। এ ছাড়া মুশফিক করেন ৬৩, সাব্বির রহমান অপরাজিত থাকেন ৫৮ রানে। পাশাপাশি সৌম্য করেন ৪৩ আর ইমরুল ৩৪। জবাবে ব্যাট করতে নেমে ৮ উইকেটে ৩১৩ রানে ইনিংস ঘোষণা করে ক্রিকেট দক্ষিণ আফ্রিকার আমন্ত্রিত একাদশ। বাংলাদেশের পক্ষে ২ উইকেট নেন শফিউল ইসলাম। এ ছাড়া মোস্তাফিজুর রহমান, শুভাশিস রায়, তাসকিন আহমেদ, তাইজুল ইসলাম ও মেহেদী হাসান মিরাজ—প্রত্যেকেই পেয়েছেন ১টি করে উইকেট।
