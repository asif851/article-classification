
পা, মাথা, চোখ—শরীরের প্রায় প্রতিটি অঙ্গ-প্রত্যঙ্গ স্বাভাবিক ছিল। শুধু কনুইয়ের পর থেকে হাত দুটি নেই। দুই হাত ছাড়াই ২৪ বছর আগে পৃথিবীতে এসেছিলেন জগবিন্দর সিং। সদ্যভূমিষ্ঠ শিশুটিকে নিয়ে হয়তো সেদিন চিন্তায় অস্থির হয়ে পড়েছিলেন তাঁর বাবা-মা; তাঁর ভবিষ্যৎ চিন্তায়, প্রাত্যহিক জীবনের রূঢ় বাস্তবতা সামনের দিনগুলোতে কোথায় নিয়ে ঠেকবে এই চিন্তায়। 
মা-বাবার সব দুশ্চিন্তা কেমন হাওয়ায় মিলিয়ে দিলেন জগবিন্দর! দুই হাত নেই, তো কী হয়েছে? দুটি পা আছে, মস্তিষ্ক সচল। ওটুকুই যথেষ্ট ছিল ভারতের চন্ডীগড়ের ২৪ বছর বয়সী যুবকের। সাধারণ সব হিসেব-নিকেশ উল্টে দিয়ে এরই মধ্যে রাজ্য জয় করে নিয়েছেন, এখন স্বপ্ন বিশ্বজয়ের। তা-ও এমন একটি খেলা দিয়ে, যাতে হাতের ব্যবহার অনেক বেশি—সাইক্লিং! চন্ডীগড় সাইক্লিং চ্যাম্পিয়নশিপে সোনা জিতেছেন, এবার তাঁর লক্ষ্য আগামী প্যারা অলিম্পিক থেকে দেশকে পদক এনে দেওয়ার। জগবিন্দর দেখিয়ে দিলেন, ইচ্ছাশক্তির জোরে বিশ্বের কোনো বাধাই স্বপ্ন বাস্তবায়নের পথে বাধা হতে পারে না। ‘শারীরিক প্রতিবন্ধী’ পরিচয়টাকে দূরে ঠেলে দিয়ে তিনি এখন অনেকের অনুপ্রেরণার উৎস। শুধু কি শারীরিক অক্ষমতা? জগবিন্দরকে লড়তে হয়েছে দারিদ্রের সঙ্গেও। কিন্তু কোনো কিছুই বাধা হয়ে দাঁড়াতে পারল না। হাত নেই দেখে প্রাত্যহিক জীবনের প্রায় প্রতিটি ক্ষেত্রেই পায়ের ব্যবহার করে আসছেন জগবিন্দর। খাওয়া-দাওয়া, রান্না করা—সব কিছুতেই। আর সঙ্গে ছিল ছবি আঁকা। পা দিয়েই ছবি আঁকতে পারেন তিনি, ছোট শিশুদের শেখানও। তবে তাঁর স্বপ্নের পরিধি বাড়িয়ে দিয়েছে ২০১২ অলিম্পিক। টিভিতে দেখেছিলেন ওই অলিম্পিকের খেলা। এরপরই তাঁর মাথায় আসে সাইক্লিংয়ের ধারনা। ভাবনাটাকে বাস্তবে রূপ দিতেও সময় লাগেনি। বাবা-মা শতবার নিষেধ করেছিলেন, নিষেধ না মেনেই প্রতি রাতে নিজের গ্রাম পত্রনের রাস্তায় সাইকেল নিয়ে নেমে পড়তেন। অনেকবার পড়ে গেছেন সাইকেল থেকে, ব্যথা পেয়েছেন, কিন্তু হার মানেননি জগবিন্দর। শিখতে খুব বেশি সময়ও লাগেনি। কয়েক সপ্তাহ পরই দেখা গেল, প্রতি সপ্তাহে তিনবার নিয়ম করে সাইকেল চালিয়ে পত্রন থেকে ২৫ কিলোমিটার দূরের পাতিয়ালা অঞ্চলে চলে যেতেন জগবিন্দর। সাইকেল চালানো শিখে নিলেও একটা সমস্যা বড় হয়ে দেখা দিল—অর্থ। সাধারণ সাইকেল দিয়ে তো আর সাইক্লিং রেস হয় না। কিন্তু বিশেষ সাইকেল কেনার টাকা কোথায় পাবেন? উত্তরটা নিজেই খুঁজে নিলেন‍—পেইন্টিং। ক্যানভাসে ছবি আঁকতে পারেন, সেই সামর্থ্য দিয়েই যেন স্বপ্নের ক্যানভাসে নিজের লক্ষ্যটাকে এঁকে নিলেন জগবিন্দর। ছবি আঁকার ক্লাস থেকে পাওয়া টাকা জমিয়ে কিনে ফেললেন সাইকেল। সঙ্গে শারীরিকভাবে নিজেকে আরও প্রস্তুত করে নিতে যোগ দিলেন জিমে। এত সংগ্রাম, এই হার না-মানার প্রতিজ্ঞার ফল পেলেন কিছুদিন আগে হয়ে যাওয়া চন্ডীগড় রাজ্য সাইক্লিং চ্যাম্পিয়নশিপে সোনা জিতে। এছাড়াও পদক জিতেছেন তিনি আরও অনেক প্রতিযোগিতায়। এখন স্বপ্ন বুনছেন বিশ্বজয়ের। এই বছরের প্যারালিম্পিকে সোনার পদক জিততে চান তিনি। নিজেই বলছিলেন তাঁর নিজেকে অনুপ্রাণিত করার গল্প, ‘নিজের অক্ষমতাকে বড় সমস্যা মনে করি না। যখনই কিছু করতে চাই, দেখি স্বাভাবিক লোকেরা সেটি কীভাবে করছে। তারপর নিজের মতো করে সেটি করার চেষ্টা করি।’ নিজের মতো করে করার, সফল হওয়ার এই জেদই জগবিন্দরকে নিয়ে এসেছে এই পর্যায়ে। শারীরিক অক্ষমতার কাছে যে প্রতিভা মাথা নত করে না, সেটির অনন্য উদাহরণ গড়েছেন জগবিন্দর। অনুপ্রাণিত করছেন এমন আরও অনেককে। কিছু কিছু মানুষ আসলে জন্ম থেকেই বিজয়ী। সূত্র: ফার্স্টপোস্ট।
