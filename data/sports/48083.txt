
কোচ জিনেদিন জিদান ক্রমেই উঠছেন অনন্য উচ্চতায়। মাত্র ছয় মাস দায়িত্বে থেকে জিতেছেন চ্যাম্পিয়নস লিগ। পরের মৌসুমে লা লিগা শিরোপা ফিরিয়েছেন সান্তিয়াগো বার্নাব্যুতে। আর আরিগো সাচ্চির পর একমাত্র কোচ হিসেবে জিতেছেন পরপর দুটি চ্যাম্পিয়নস লিগ। গতকাল রিয়াল সোসিয়েদাদের বিপক্ষে ৩-১ গোলে জয় দিয়ে টানা ৭৩ ম্যাচে গোল করেছে লস ব্লাঙ্কোস।
এতেই একটি বিশ্ব রেকর্ডে ভাগ বসিয়েছেন। এর আগে টানা সবচেয়ে বেশি ম্যাচে গোলের রেকর্ড ছিল পেলের সান্তোসের (১৯৬২ ও ৬৩), সেটাও ৭৩ ম্যাচের। পরের ম্যাচে রিয়াল বেটিসের বিপক্ষে গোল করলেই রেকর্ডটা নিজেদের করে নেবে ১২ বার চ্যাম্পিয়নস লিগ জেতা ক্লাবটি।
রিয়ালের এই গোলবন্যায় সবচেয়ে বেশি গোল করেছেন ক্রিস্টিয়ানো রোনালদো। এরপরই ফরাসি ফরোয়ার্ড করিম বেনজেমা। তিনে থাকা আলভারো মোরাতা অবশ্য এখন আর রিয়ালে নেই। চেলসির হয়ে খেলতে পাড়ি জমিয়েছেন ইংল্যান্ডে। শীর্ষ পাঁচে সার্জিও রামোসের উপস্থিতিই প্রমাণ করে রক্ষণের পাশাপাশি কতটা ধারালো আক্রমণ করতে জানেন রিয়াল অধিনায়ক।
রিয়ালের শীর্ষ ৫ গোলদাতা




নাম


গোলসংখ্যা




ক্রিস্টিয়ানো রোনালদো (পর্তুগাল) 


৪৯




করিম বেনজেমা (ফ্রান্স) 


২১




আলভারো মোরাতা (স্পেন) 


২০




মার্কো এসেনসিও (স্পেন) 


১৪




সার্জিও রামোস (স্পেন) 


১৩




৩০ এপ্রিল, ২০১৬-তে রিয়াল সোসিয়েদাদের মাঠ অ্যানোয়েতায় গোল উৎসবের শুরু। রেকর্ডের চক্র পূরণ হলো সেই অ্যানোয়েতায়, তবে সেটা নেহাতই কাকতালীয় ব্যাপার। এই ৭৩ ম্যাচে জিজুর দলের সবচেয়ে প্রিয় প্রতিপক্ষ দেপোর্তিভো লা করুনা, ১৪টি গোল হজম করেছে তারা। অবশ্য শীর্ষ পাঁচে আছে নগর প্রতিদ্বন্দ্বী অ্যাটলেটিকো মাদ্রিদও। প্রিয় প্রতিপক্ষ হতে পারে তারাও।
রিয়ালের প্রিয় ৫ প্রতিপক্ষ




ক্লাব


মোট গোল




দেপোর্তিভো লা করুনা


১৪




সেভিয়া


১৪




কালচারাল লিওনেসা


১৩




রিয়াল সোসিয়েদাদ


১০




অ্যাটলেটিকো মাদ্রিদ


৯




৭৩ ম্যাচের এই লম্বা সফরে রিয়াল জিতেছে ২টি করে চ্যাম্পিয়নস লিগ ও উয়েফা সুপার কোপা। ১টি করে লা লিগা, ক্লাব বিশ্বকাপ, ও স্প্যানিশ সুপার কোপাও জিতেছে রামোস বাহিনী। এর মধ্যে ৫৪ ম্যাচ জিতেছে, ৫ ম্যাচ হেরেছে, ১৪টি ম্যাচ ড্রও করেছে। কিন্তু গোল করতে ভুল হয়নি তাদের। সবচেয়ে বেশি ১২১টি গোল করেছে লা লিগায়। (সূত্র: মার্কা)
কোন প্রতিযোগিতায় কত গোল




প্রতিযোগিতা


গোল




লা লিগা


১২১




চ্যাম্পিয়নস লিগ


৪১




কোপা দেল রে


২২




ক্লাব বিশ্বকাপ


৬




উয়েফা সুপার কাপ


৫




স্প্যানিশ সুপার কাপ


৫




মোট


২০০




