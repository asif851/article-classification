
সাঈদ আজমলের পুনর্বাসনের দায়িত্ব দেওয়া হয়েছে সাকলাইন মুশতাককে। ব্যাপারটা মোটেও অবাক করার মতো কিছু নয়। আজমলকে ফিরে পেতে সাকলাইনের মতো একজন বিশেষজ্ঞের দ্বারস্থ পাকিস্তান ক্রিকেট বোর্ড হতেই পারে। কিন্তু মাথা ঘুরিয়ে দিতে পারে সাকলাইনের পারিশ্রমিকের অঙ্কটা! আজমলকে সাহায্য করার বিনিময়ে সাকলাইনের বেতন নির্ধারিত হয়েছে ‘মাত্র’ ১০ লাখ রুপি। এর পাশাপাশি অন্যান্য আনুষঙ্গিক সুযোগ-সুবিধার কথা না হয় না-ই বলা হলো!কেবল পাকিস্তানেরই নয়। সাকলাইন বিশ্ব ক্রিকেটেরই অন্যতম সেরা অফস্পিনার হিসেবে অভিহিত। নব্বইয়ের দশকের মাঝামাঝি সময়ে এই সাকলাইনই অফস্পিনকে অন্যমাত্রা দিয়েছিলেন তাঁর উদ্ভাবিত ‘দুসরা’ দিয়ে। সাকলাইনের দেখানো পথেই পরবর্তী সময়ে হেঁটেছেন মুত্তিয়া মুরালিধরন থেকে শুরু করে প্রায় সব অফব্রেক বোলারই। সেই সাকলাইন নিজের মেধা-বুদ্ধি এখন উজাড় করে দেবেন আজমলের পুনর্বাসনের লক্ষ্যে।সাকলাইনকে এত টাকা দিয়ে নিয়োগ দিয়ে দারুণ আশাবাদী পিসিবিও, ‘আমরা আশা করছি, সাকলাইন মুশতাকের মতো একজন কিংবদন্তি অফস্পিনার সাঈদ আজমলকে তাঁর দুঃসময় থেকে বের করে নিয়ে আসবেন।’সাকলাইনকে এত বিপুল অঙ্কের বেতন দিয়ে রাখার পাশাপাশি পিসিবি বায়োমেকানিক পরীক্ষার যন্ত্রপাতিও কিনছে। আজমলের পাশাপাশি ভবিষ্যতের কথা চিন্তা করেই পিসিবি অত্যন্ত দা​মি এই প্রযুক্তি আমদানি করছে।আপাতত আজমলকে ঘরোয়া ক্রিকেট থেকে দূরেই রাখতে চাচ্ছে পিসিবি। তারা চায় ঘরোয়া ক্রিকেট খেলে সময় নষ্ট না করে এই সময়টা পুরোপুরিই নিজের বোলিং অ্যাকশন শোধরানোর কাজে ব্যয় করুন আজমল।আজমলের সাহায্যে ইতিমধ্যেই ইংল্যান্ড থেকে পাকিস্তানে এসে পৌঁছেছেন সাকলাইন। ১০ লাখ রুপি বেতনের পাশাপাশি তাঁকে সার্বক্ষণিক গাড়ি ও বাসস্থানের সুবিধা দেওয়া হচ্ছে বলে জানা গেছে। সূত্র: পিটিআই।
