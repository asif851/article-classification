
সেভিয়াকে সাফল্যের পথেই হাঁটিয়েছেন। তারা কেন ছাড়বে হোর্হে সাম্পাওলিকে! চুক্তির মেয়াদও যেখানে বাকি আরও এক বছর! তবে দেশের ডাক ফেরাতে পারেননি সাম্পাওলি। দেশের দায়িত্ব নেওয়ার তীব্র ইচ্ছার কাছে বিপুল ব্যবধানে হেরে গেছে সেভিয়ার যাবতীয় আপত্তিও। গতকাল শুক্রবার আর্জেন্টাইন ফুটবল অ্যাসোসিয়েশনের সঙ্গে সমঝোতায় এসেছে স্প্যানিশ ক্লাবটি। এর অর্থ হচ্ছে, সাম্পাওলির কাঁধেই উঠতে যাচ্ছে লিওনেল মেসিদের দায়িত্ব।গত বিশ্বকাপ ও কোপা আমেরিকায় চিলির দায়িত্বে ছিলেন সাম্পাওলি। বিশ্বকাপে দুর্দান্ত খেলার পর ২০১৫ সালে আর্জেন্টিনাকে হারিয়েই কোপা আমেরিকার শিরোপা জয় করে চিলি। তখনই ফুটবল বিশ্বের নজর কেড়েছিলেন একসময় আর্জেন্টিনার বিখ্যাত ওল্ড বয়েজ ফুটবল ক্লাবে খেলা ৫৭ বছর বয়সী এই কোচ।সেভিয়ার কোচের দায়িত্ব নিয়ে দারুণ সফল সাম্পাওলি। এবারের লা লিগায় রিয়াল মাদ্রিদ, বার্সেলোনা ও অ্যাটলেটিকো মাদ্রিদের পেছনে থেকে লিগে চতুর্থ হয়েছে তারা। আর্জেন্টিনার ঘোর দুঃসময়েই দায়িত্ব নিতে যাচ্ছেন সাম্পাওলি। ২০১৮ সালে আর্জেন্টিনা রাশিয়ায় অনুষ্ঠেয় বিশ্বকাপের মূল পর্বে খেলতে পারবে কি না, সেটা নিয়ে আছে ঘোর সংশয়। পরের ম্যাচগুলোর প্রায় প্রতিটিতেই জিততে হবে দুবারের বিশ্বচ্যাম্পিয়নদের। বাছাইপর্বে দলের হতাশাজনক পারফরম্যান্সের কারণে খুব অল্প সময়েই চাকরি হারাতে হয়েছে এদগার্দো বাউজাকে। সাম্পাওলিকে তাই দেশের দায়িত্ব নিতে হচ্ছে বেশ চাপের মধ্যে থেকেই। সূত্র: এএফপি
