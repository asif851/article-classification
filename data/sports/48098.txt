

অস্ট্রেলিয়ার বিপক্ষে আসন্ন টেস্ট সিরিজই শেষ—এরপর আন্তর্জাতিক ক্রিকেটই আর খেলবেন না দক্ষিণ আফ্রিকার ফাস্ট বোলার মরনে মরকেল। কারণ ক্লান্তি। মাত্রাতিরিক্ত আন্তর্জাতিক ক্রিকেট তাঁকে শারীরিক ও মানসিক দিক দিয়ে ক্লান্ত করে তুলেছে বলেই এমন সিদ্ধান্ত নিতে যাচ্ছেন তিনি।মরকেল ইংল্যান্ডে চলে যাওয়ার পরিকল্পনা চূড়ান্ত করেছেন। কলপাক আইনের অধীনে তিনি খেলবেন ইংলিশ কাউন্টিতে। এই আইনের অধীনে যেকোনো ক্রিকেটারই একটা নির্দিষ্ট সময়ের পর ইংল্যান্ডে টেস্ট দলের জন্য বিবেচিত হতে পারেন। কিন্তু কলপাক হিসেবে নাম লেখালে সেই ক্রিকেটার আর জাতীয় দলে খেলতে পারবেন না।
সরাসরি এ সম্পর্কে কিছু না বললেও মরকেল আন্তর্জাতিক ক্রিকেট ছাড়ার কারণ হিসেবে পারিবারিক অসুবিধার কথাই বলেছেন, ‘খুবই কঠিন একটি সিদ্ধান্ত এটি। তবে আমি মনে করি, জীবনের নতুন অধ্যায় শুরু করার এটিই সবচেয়ে ভালো সময়। আমার পরিবার নতুন, আমার স্ত্রী বিদেশি। আন্তর্জাতিক ক্রিকেটের কঠিন সূচি আমার পারিবারিক জীবনে বড় ধরনের চাপ তৈরি করছে। তবে আমি মনে করি, আমার যা বয়স, তাতে আমার মধ্যে আরও অনেক ক্রিকেট বাকি রয়েছে। তবে আমি ভবিষ্যৎটা নিয়ে খুবই উত্তেজিত। এই মুহূর্তে অবশ্য আমার পূর্ণ মনোযোগ অস্ট্রেলিয়ার বিপক্ষে টেস্ট সিরিজের দিকে।’
৩৩ বছর বয়সী প্রোটিয়া এই বোলার ৮৩টি টেস্ট খেলে ২৯৪ উইকেট পেয়েছেন। ২০০৬ সালে ভারতের বিপক্ষে অভিষেক হওয়ার পর গতি আর সুইংয়ের সমন্বয় ঘটিয়ে দক্ষিণ আফ্রিকার অন্যতম ম্যাচজয়ী হিসেবে নিজেকে প্রতিষ্ঠিত করেছিলেন। ৫০ ওভারের ম্যাচ খেলেছেন ১১৭টি, ২০ ওভারের ৪৪টি। ক্রিকেটের তিন সংস্করণ মিলিয়ে তাঁর ৫২৯ উইকেট বলে দেয় দক্ষিণ আফ্রিকা দলে কতটা গুরুত্বপূর্ণ সদস্য তিনি ছিলেন।
এর আগে দক্ষিণ আফ্রিকার কাইল অ্যাবট আর রাইলি রুশোও কলপাক ক্রিকেটার হিসেবে ইংলিশ ক্রিকেটে চলে যান। আবার কলপাক হিসেবে নাম লিখিয়ে জাতীয় দলে ফেরারও টাটকা নজির আছে। জিম্বাবুয়ের ব্রেন্ডন টেলর যেমন ফিরে এসেছেন জাতীয় দলের ডাকে।
