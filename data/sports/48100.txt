
বিশ্বকাপে সেই কামড়কাণ্ডের পর চার মাসের নিষেধাজ্ঞা পেয়েছিলেন। এরপর ক্লাব দলে ফিরলেও জাতীয় দলের হয়ে প্রতিযোগিতামূলক ম্যাচ খেলতে অনেকটা সময় অপেক্ষা করতে হয়েছে। এবার লুইস সুয়ারেজের বড় আসরে খেলার অপেক্ষাও শেষ হতে যাচ্ছে, কোপা আমেরিকার জন্য ৪০ জনের উরুগুয়ে দলে সুয়ারেজকে রেখেছেন কোচ অস্কার তাবারেজ।তাবারেজের দলে সে রকম কোনো চমক নেই, তবে দুঙ্গার ব্রাজিলে ভালো চমকই আছে। থিয়াগো সিলভা, ডেভিড লুইজ, মার্সেলো—গত বিশ্বকাপের ব্রাজিলের রক্ষণের তিনজন এবার ৪০ জনের দলেই নেই। থিয়াগো সিলভা অবশ্য অনেক দিন ধরেই দলে নেই। গত কোপা আমেরিকার পর দুঙ্গা আর ডাকেননি পিএসজির এই ডিফেন্ডারকে। তবে তাঁর পিএসজি-সতীর্থ ডেভিড লুইজ দুঙ্গার অধীনে নিয়মিতই খেলেছেন। এমনকি দুটি ম্যাচে অধিনায়কও ছিলেন। কিন্তু তাঁরও জায়গা হয়নি।লুইজ-সিলভার ক্ষেত্রে ফর্মটারই প্রভাব ফেলার কথা, তবে মার্সেলোর ক্ষেত্রে অন্য একটা ব্যাপার প্রভাব ফেলতে পারে। ২০১৪ বিশ্বকাপের পর দুঙ্গার অধীনে পাঁচটি ম্যাচ খেলার সুযোগ পেয়েছিলেন রিয়াল মাদ্রিদের লেফটব্যাক। কিন্তু অনুশীলনে যোগ দেওয়া নিয়ে দুঙ্গার সঙ্গে মনোমালিন্য হওয়ায় বিশ্বকাপ বাছাইয়ে আর সুযোগ পাননি। এবার কোপাতেও দর্শক হয়ে থাকতে হবে।
ও হ্যাঁ, নেইমারও ৩৫ জনের দলে নেই। তবে সেটা প্রত্যাশিতই ছিল, বার্সেলোনা আগেই জানিয়েছিল কোপায় নেইমারকে তারা ছাড়বে না। ব্রাজিল ফুটবল ফেডারেশনও সেটি গত শুক্রবারই নিশ্চিত করেছিল। এবারের কোপা আমেরিকাকে ব্রাজিল বেশি গুরুত্ব দিতে চাইছে না, অথচ এবারের কোপা বিশেষ এক আসর। শতবর্ষ পূরণ হওয়ায় কোপা হবে দুই মহাদেশ জুড়ে, উত্তর আমেরিকার দলগুলোও খেলবে। আকার-আয়তন সবই বাড়ছে, আসর বসবেও যুক্তরাষ্ট্রে। তবে ব্রাজিলের কাছে কোপার চেয়ে বেশি গুরুত্ব পাচ্ছে অলিম্পিক ফুটবল। নিজেদের এত এত অর্জনের মধ্যে এখনো যে অলিম্পিক সোনাটি নেই। নিজেদের দেশে অনুষ্ঠেয় অলিম্পিকে এবারই এই পদকটি তাদের চাই-ই চাই। গোলডটকম।
