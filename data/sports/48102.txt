

অস্ট্রেলিয়ার সাবেক ব্যাটসম্যান ডিন জোন্সের মতে, এই মুহূর্তে বিশ্বের সেরা লেগ স্পিনার আফগানিস্তানের রশিদ খান
আফগান লেগ স্পিনার রশিদ খানের গুণমুগ্ধ অনেকেই। টি-টোয়েন্টি র‍্যাঙ্কিংয়ে শীর্ষ এই স্পিনারের আরও এক বড় ভক্ত খুঁজে পাওয়া গেছে। তিনি ডিন জোন্স। আশির দশকে ওয়ানডে ক্রিকেট কাঁপানো অস্ট্রেলিয়ার সাবেক এ ব্যাটসম্যানের ‘প্রশংসাপত্র’—‘রশিদ খান বিশ্বের সেরা লেগ স্পিনার।’আইপিএলে এবার সানরাইজার্স হায়দরাবাদের হয়ে খেলছেন রশিদ। ডিন জোনস আইপিএলের সম্প্রচারক প্রতিষ্ঠানে কাজ করছেন বিশেষজ্ঞ হিসেবে। ভারতের সংবাদমাধ্যম তাঁকে প্রশ্ন করেছিল, যুজবেন্দ্র চাহাল ও রশিদ খানের মধ্যে কে বেশি ভালো?গত বছর আফগানিস্তান জাতীয় দলের অন্তর্বর্তীকালীন কোচের দায়িত্ব পালন করা জোন্সের জবাব, ‘চাহালকে সম্মান দিয়েই বলছি, আমি রশিদ খানের বড় ভক্ত। আফগানিস্তান জাতীয় দলের কোচ ছিলাম, তাই আমি জানি, মাঠের বাইরেও সে কেমন। সে দুই দিকেই বল ঘোরাতে পারে এবং “রং ওয়ান” (গুগলি) করতে তার চারটি আলাদা “গ্রিপ” আছে। সে একজন নিখাদ সুপারস্টার। চাহালের সঙ্গে তুলনা করলে তার লেভেলটা আসলে আলাদা। আমার কাছে রশিদ খান বিশ্বের সেরা লেগ স্পিনার।’রয়্যাল চ্যালেঞ্জার্স বেঙ্গালুরুর হয়ে এবার চার ম্যাচে ৩ উইকেট নিয়েছেন চাহাল। রশিদ খান সানরাইজার্সের হয়ে ৩ ম্যাচে নিয়েছেন ২ উইকেট। এর মধ্যে মুম্বাই ইন্ডিয়ানসের বিপক্ষে রেকর্ড ১৮টি বল ‘ডট’ দিয়েছিলেন।
