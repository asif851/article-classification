
অনেক দিন পরেই ভারতের হয়ে মাঠে নেমেছেন মোহাম্মদ শামি। ক্যালেন্ডারের পাতার হিসাবে ১৬ মাস। কিন্তু দীর্ঘ বিরতি যে তাঁর বোলিংয়ের ধার এতটুকু কমিয়ে দেয়নি, তার প্রমাণ তিনি রাখলেন অ্যান্টিগা টেস্টে। সঙ্গে যোগ দিলেন উমেশ যাদব। প্রথম ইনিংসে ভারতের ৫৬৬ রানের জবাবে ২৪৩ রানে গুটিয়ে যাওয়ার পর ফলোঅনে পড়েছে ওয়েস্ট ইন্ডিজ। শামি-যাদব দুজনেই নিয়েছেন ৪টি করে উইকেট। শামির বোলিং পরিসংখ্যানটা এমন—২০-৪-৬৬-৪, যাদবের ১৮-৮-৪১-৪—দুজনের তোপেই গুড়িয়ে গেছে ওয়েস্ট ইন্ডিজ। ক্যারিবীয়দের পক্ষে সর্বোচ্চ ৭৪ রান করেছেন ক্রেইগ ব্রাফেট। ২৯১ মিনিট উইকেটে থেকে ২১৮ বল খেলে ব্রাফেটই যা একটু প্রতিরোধ গড়েছিলেন। ব্রাফেটকে কিছুটা সহায়তা দিয়েছেন লেট অর্ডারে ব্যাট করা শেন ডরিচ—তাঁর সংগ্রহ ৫৭। এ ছাড়া অধিনায়ক জেসন হোল্ডারের ব্যাট থেকে এসেছে ৩৬ রান। শামি ও যাদবের পাশাপাশি ২ উইকেট তুলে নেন লেগস্পিনার অমিত মিশ্র। ২৪৩ রানে অলআউট হয়ে ফলোঅনে নেমেও ধুঁকছে ওয়েস্ট ইন্ডিজ। স্কোরবোর্ডে ২১ রান তুলেতেই তারা হারিয়েছে প্রথম ইনিংসের সর্বোচ্চ স্কোরার ক্রেইগ ব্রাফেটকে। দ্বিতীয় ইনিংসে ব্রাফেটের উইকেটটিও তুলে নিয়েছেন মোহাম্মদ শামি। প্রথম ইনিংসেই টেস্টে ৫০ উইকেটের মাইলফলক ছুঁয়েছেন শামি। ১৩ টেস্টে ৫০ উইকেট নিয়ে শামি ভাগ বসিয়েছেন ভেংকটেশ প্রসাদের রেকর্ডে। প্রসাদও ১৩ টেস্টে ৫০ উইকেট নিয়েছিলেন। এই দুজনের চেয়ে দ্রুত আর কোনো ভারতীয়ই টেস্টে ৫০ উইকেটের মাইলফলক ছুঁতে পারেননি। রেকর্ড ছুঁয়েছেন উইকেটকিপার ঋদ্ধিমান সাহাও। ইনিংসে ৬ ক্যাচ নিয়ে তিনি ব্র্যাকেটবন্দী হয়েছেন মহেন্দ্র সিং ধোনি ও সৈয়দ কিরমানির সঙ্গে। ভারতের হয়ে এক ইনিংসে সর্বোচ্চ ছয়টি ক্যাচ নেওয়ার কীর্তি এর আগে এই দুজনেরই ছিল। সূত্র: টেন ২।
