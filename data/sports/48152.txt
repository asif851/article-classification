
সিএনএন এসপানলের হয়ে ক্রিস্টিয়ানো রোনালদোর সাক্ষাৎকার নিচ্ছিলেন সাংবাদিক আন্দ্রেস ওপেনহেইমার। কথায় কথায় ফিফার দুর্নীতি-কেলেঙ্কারি নিয়ে প্রশ্ন করলে বেজায় চটে যান সর্বশেষ ব্যালন ডি’অর জয়ী ফুটবলার। রাগত স্বরেই তিনি ওপেনহেইমারকে বলে দেন, ‘ফিফা গেলেও আমার কিছু আসে যায় না।’ তাঁকে ওপেনহেইমার ২০২২ সালের বিশ্বকাপের বিতর্ক ছড়ানো আয়োজক কাতার নিয়ে প্রশ্ন করলে রোনালদো রীতিমতো অভব্য আচরণই করে বসেন। মুখ খারাপ করে বচসা জুড়ে দেন তাঁর সঙ্গে।ঘটনাটা রিয়াল মাদ্রিদের সাম্প্রতিক যুক্তরাষ্ট্র সফরের সময়কার। রোনালদো নাকি ভেবেছিলেন ওই সাক্ষাৎকারে প্রশ্নকর্তা তাঁকে কিছু হালকা বিষয় নিয়ে প্রশ্ন করবেন। ফিফা নিয়ে প্রশ্ন করলে রেগে গিয়ে রিয়াল মাদ্রিদ তারকা বলেন, ‘শোনেন! সত্য কথাটাই বলি। ফিফা গোল্লায় গেলেও আমার কিছু যায় আসে না। আমি একজন পেশাদার ফুটবলার, আমি ফুটবল নিয়ে ভাবি। আমার ক্লাব রিয়াল মাদ্রিদ নিয়ে ভাবি। ফিফাতে কী হচ্ছে না হচ্ছে—এসব নিয়ে আমার কোনো আগ্রহ নেই। দয়া করে এসব প্রশ্ন করবেন না। আপনি নারী, হেয়ারকাট, ফ্যাশন, ইত্যাদি নিয়ে প্রশ্ন করতে পারেন...এরপর স্টুডিওতে অবশ্য আর বেশি সময় থাকেননি রোনালদা!
