
সৌরভ গাঙ্গুলী কদিন আগে ব্যাখ্যা দিয়েছিলেন, কেন ২০১৯ বিশ্বকাপ পর্যন্ত ভারতীয় দলে মহেন্দ্র সিং ধোনিকে দরকার। যুজবেন্দ্র চাহালও অনেকটা একই কথার পুনরাবৃত্তি করলেন। ভারতীয় দলে ধোনির প্রভাব কতটা, সেটিই বললেন তরুণ এই লেগ স্পিনার।
ধোনি টেস্ট অধিনায়কত্ব ছেড়েছেন ২০১৪ সালের ডিসেম্বরে। সীমিত ওভারের ক্রিকেটে অধিনায়কত্ব ছেড়েছেন গত জানুয়ারিতে। তিন সংস্করণেই ভারতের নেতৃত্ব বিরাট কোহলির কাঁধে তুলে দিয়ে ধোনি এখন খেলছেন শুধুই উইকেটকিপার-ব্যাটসম্যান হিসেবে। বয়স ৩৬, ব্যাটিংয়েও আগের সেই ধার নেই বলেই মনে হয়, তবু ২০১৯ বিশ্বকাপটা অনায়াসেই ধোনি খেলতে পারেন। কেন পারেন, কদিন আগেই ইন্ডিয়া টুডেকে সে সম্পর্কে যুক্তি দিয়েছেন সৌরভ, ‘ধোনির সবচেয়ে বড় সুবিধা হচ্ছে, বিরাট কোহলিই তাকে চায়। তার বয়স এখন ৩৬, সেই দুর্দান্ত ধোনিও এখন নেই, যেটা আমরা দেখেছিলাম ২০০৪ সালে পাকিস্তান সফরে। এখন সে অন্য ধরনের খেলোয়াড়। শুধু কিপার হিসেবেই নয়, ধোনিকে কোহলির প্রয়োজন তার নেতৃত্ব দক্ষতার কারণেও। স্টাম্পের পেছনে সবকিছু ভালোভাবে দেখতে পায় সে।’ধোনিকে সৌরভ দেখছেন তাঁর ক্ষুরধার ক্রিকেটীয় চোখ দিয়ে। সেটির সঙ্গে মিল আছে দলের তরুণ সদস্য চাহালের ভাবনারও। আনুষ্ঠানিকভাবে নেতৃত্ব ছাড়লেও চাহালের কাছে ধোনি এখনো বড় নেতাই, ‘ধোনি ভাইয়ের কাছে যাওয়াটা সহজ। জানি তিনি নেতৃত্ব ছেড়ে দিয়েছেন। তবে সবাই জানি, তিনি সব সময়ই দলের অধিনায়ক হয়ে থাকবেন। যখন কোহলি ভাই মিড অন কিংবা লং অনে ফিল্ডিং করেন, তখন আমাদের এমন একজনকে প্রয়োজন হয়, যে দিকনির্দেশনা দিতে পারে। কী করতে হবে, সেটি বলতে কোহলি ভাইয়ের আসা সম্ভব হয় না। তখন কাজটা করেন ধোনি ভাই। তিনি কোহলি ভাইকে বলেন, তুই ওখানে থাক, আমি দেখছি।’
