

আইপিএলের কারণে একটু দেরিতে যোগ দিয়েছিলেন ইংল্যান্ড সফরে। কন্ডিশনের সঙ্গে মানিয়ে নেওয়ার সেই মিশনে সবচেয়ে খামতি বোধ হয় থেকে গেছে সাকিব আল হাসানকে নিয়েই। দুটি প্রস্তুতি আর চারটি আন্তর্জাতিক ম্যাচ খেলেছেন। একটিও ফিফটি নেই, এক ম্যাচেও পাননি ৩ উইকেট। ১ জুন চ্যাম্পিয়নস ট্রফির আগে এক নম্বর অলরাউন্ডারের ব্যাটে-বলের ছন্দহীনতা বাংলাদেশকে চিন্তায় ফেলেছে। আজ ভারতের বিপক্ষে প্রস্তুতি ম্যাচে অধিনায়কের দায়িত্ব নিয়েও সাকিব পারলেন না দলকে অনুপ্রাণিত করতে।
সাকিবকে নিয়ে পক্ষে-বিপক্ষে আলোচনা যেন সব সময়ই হয়। সেটি তিনি এক নম্বর বলেই। ইদানীং আলোচনাটা একটু বেশি হওয়ার সুযোগ করে দিচ্ছেন সাকিব নিজেই। সর্বশেষ ৮ ওয়ানডে ইনিংসে ৩ ফিফটি। এই সময়ের মধ্যেই টেস্টে একটি ডাবল সেঞ্চুরিসহ দুটি সেঞ্চুরি ও দুটি ফিফটি। ফিফটির একটি আশির ঘরের ইনিংস। সাকিব কি ব্যাট হাতে সত্যিই অনুজ্জ্বল? নাকি নামটা সাকিব বলেই সমালোচনাটা একটু বেশিই হচ্ছে?বোলিংয়ে অবশ্য সাকিবের পক্ষে বোলার অস্ত্র খুব কমই। সাকিবের বোলিংয়ের ধার যে কমেছে, এটা নিয়ে বিতর্ক করার সুযোগ কম। ওয়ানডেতে গত ১৩ ইনিংসে ৩ উইকেট পেয়েছেন একবার। ২ উইকেট তিনবার। ১ উইকেটও তিনবার। বাকি ছয়বার উইকেটের দেখাই পাননি! গাজী আশরাফ হোসেন লিপু মনে করেন, সাকিব যে ক্যারিয়ারের সেরা সময় পেছনে ফেলে এসেছেন, এ বাস্তবতা মেনে নেওয়ার সময় এসে গেছে। চ্যাম্পিয়নস ট্রফি উপলক্ষে প্রথম আলোর বিশেষ ভিডিও আড্ডা ‘ছক্কা’য় এই ক্রিকেট বিশ্লেষক বলেছেন, সাকিব এখনো মাঝেমধ্যে একটি-দুটি দুর্দান্ত ডেলিভারি দিচ্ছে। কিন্তু সাকিব নামটার জন্য তা যথেষ্ট নয়। সাকিব পুরো ১০ ওভার বোলিং করবেন, এমনটা ভেবে রণকৌশল সাজানো হবে কি না, এখন এ নিয়েও ভাবার সময় এসেছে বলে মনে করেন আন্তর্জাতিক ক্রিকেটে বাংলাদেশের প্রথম অধিনায়ক। লিপু মনে করেন, সাকিব ১০ বছরের বেশি সময় ধরে বাংলাদেশের ক্রিকেটকে দিয়ে এসেছেন। স্বাভাবিক নিয়মেই খেলোয়াড়দের ক্যারিয়ারে মধ্যগগন পার হয় একসময়। লিপুর তাই মন্তব্য, ‌‘সত্যি বলতে কি, সাকিবের বিকল্প ভাবার সময় এসে গেছে।’ এমন নয়, এখনই সাকিবকে সরিয়ে দেওয়ার কথা বলছেন তিনি। তবে তাঁর বিকল্প হিসেবে দলে কে দায়িত্ব নেবেন, সেটি ভাবার সময় অন্তত এসে গেছে বলে মনে করেন লিপু। বিস্তারিত আলোচনা দেখুন ভিডিওতে—
 
