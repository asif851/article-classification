
প্রকৃতির রুদ্ররূপের কারণে পয়েন্ট ভাগাভাগি করে নিয়েছে বাংলাদেশ-অস্ট্রেলিয়া। আর এতে বেশ চাপে পড়ে গেছে প্রথম দুই ম্যাচে বড় ব্যবধানে হারা ইংল্যান্ড। চাপে লঙ্কানরাও। অন্যদিকে কোয়ার্টার ফাইনালে যাওয়ার সম্ভাবনা চরের মতো জেগে উঠেছে বাংলাদেশের। তবে মাশরাফি বিন মুর্তজা জানাচ্ছেন, কোন দল চাপে পড়ল না পড়ল, সেটি তাঁর ভাবার বিষয় নয়। নিজেদের সেরাটা উজাড় করে দিয়েই বাংলাদেশ যেতে চায় শেষ আটে।আজ ব্রিসবেনে মাশরাফি সাংবাদিকদের বলেছেন, ‘এখনো আমাদের দু্ই-তিনটা ম্যাচ জিততে হবে। আমরা সেগুলোর দিকেই তাকিয়ে। আমি বলতে পারি না যে ইংল্যান্ড আমাদের চেয়ে চাপে আছে। তবে ইংল্যান্ড, শ্রীলঙ্কা এমনকি স্কটল্যান্ডের বিপক্ষে খেলতে আমরা মুখিয়ে আছি। পুরোটাই প্রস্তুতির ব্যাপার। আমরা চেষ্টা করছি তাদের বিপক্ষে সেরা প্রস্তুতি নিতে। যদি আমরা আমাদের সেরাটা দিতে পারি, তবে আমাদের সুযোগ আছে।’তবে অস্ট্রেলিয়ার অন্যতম বিখ্যাত ভেন্যু গ্যাবায় না খেলতে পারার একটা আক্ষেপ রয়ে গেছে বাংলাদেশ অধিনায়কের, ‘আমরা সত্যি এখানে খেলতে মুখিয়ে ছিলাম। কারণ, অস্ট্রেলিয়ার মতো দলের বিপক্ষে এ ধরনের মাঠে খেলার সুযোগ খুব একটা মেলে না। এখানে দারুণ কিছু অভিজ্ঞতা নেওয়ার সুযোগ ছিল, যেটা ভবিষ্যতে কাজে লাগত। কিন্তু বৃষ্টি তো আমাদের নিয়ন্ত্রণে নেই। আপনাকে এটা মেনে নিতেই হবে। এখন আমরা পরের ম্যাচের দিকে তাকিয়ে।’অবশ্য পয়েন্ট ভাগাভাগিকে উজ্জীবিত হওয়ার প্রেরণা মানছেন মাশরাফি, ‘বিশ্বকাপে পয়েন্ট পাওয়া সবসময় উজ্জীবিত হওয়ার নিয়ামক হিসেবে কাজ করে। সবাই বেশ নি​শ্চিন্ত ও আত্মবিশ্বাসী। তারা যেকোনো কন্ডিশনে যেকোনো প্রতিপক্ষের বিপক্ষে খেলতে প্রস্তুত। আমরা যদি এ মানসিকতা ধরে রাখতে পারি, তবে টুর্নামেন্ট দারুণ কাটানোর সুযোগ আছে।’ তথ্যসূত্র: এএফপি।
