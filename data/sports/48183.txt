
এই সময়ের সেরাদের একজন তিনি। বিরাট কোহলির সামর্থ্য নিয়ে কেউ বোধ হয় প্রশ্ন তুলবেন না। তবে ভারতের টেস্ট অধিনায়কের লম্বা ইনিংস খেলার সামর্থ্য নিয়ে কিছুটা সংশয় ছিলই। দুই সপ্তাহ আগেও প্রথম শ্রেণির ক্রিকেটে কোনো ডাবল সেঞ্চুরি ছিল না। অ্যান্টিগা টেস্টে ২০০ রান করে কোহলি সেই সংশয় কিছুটা ঘুচিয়েছেন। এখন কপিল দেব বলছেন, কোহলির ৪০০ রান পেরিয়ে যাওয়ারও সামর্থ্য আছে! এমনকি ব্রায়ান লারার সেই ৪০০ রানের ইনিংসটার রেকর্ড কোহলি নাকি ভেঙে দিতে পারেন এই মৌসুমেই!
কপিল অনেক আগে থেকেই কোহলির গুণমুগ্ধ ভক্ত। ভারতের বিশ্বকাপজয়ী অধিনায়ক এবার কোহলির মধ্যে ক্রমোন্নতির লক্ষণও দেখছেন, ‘আমার কথাটা লিখে রাখুন, বিরাট কোহলি টেস্টে ৪০০ ছাড়ানো ইনিংস খেলবে। গত কিছুদিনে ওর অবিশ্বাস্য উন্নতি হয়েছে। এখনো আমি শচীনকেই বেশি প্রতিভাবান বলব। কিন্তু কোহলি যেকোনো বোলিং একাই ছিন্ন-বিচ্ছিন্ন করে দিতে পারে।’ এই ওয়েস্ট ইন্ডিজ সফরেই আরও দুটি টেস্ট খেলবে ভারত। এর পর দেশের মাটিতে নিউজিল্যান্ডকে আতিথ্য দেবে। সামনে একটা ব্যস্ত সময়ই অপেক্ষা করছে ভারতের জন্য। কপিল আশাবাদী, কোহলি সুযোগটা কাজে লাগাবেন, ‘এই মৌসুমে তো অনেক টেস্ট হবে (ভারতের ১৭টি)। আমি নিশ্চিত কোহলি এমন একটা পিচ পাবে যেখানে সে ৪০১ রানের রেকর্ডটা হুমকির মুখে ফেলতে পারবে। আমি জানি, স্পিন ধরে এ রকম পিচই বেশি থাকবে। আবার এটাও ঠিক, কোহলি তার মনমতো এক দুইটা পিচ পাবেই।’এখন পর্যন্ত টেস্ট ক্রিকেটে ৪০০তে ছুঁতে পারা একমাত্র ক্রিকেটার ব্রায়ান লারা। কোহলি কি তাঁর পথে হাঁটতে পারবেন?
