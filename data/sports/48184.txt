
টেস্ট-ওয়ানডে দুটিতেই অভিষেক হয়ে গেছে। বাকি ছিল শুধু টি-টোয়েন্টি। এবার ছোট সংস্করণের এই ক্রিকেটে খেলার দরজাও খুলে গেল জুবায়ের হোসেনের সামনে। দক্ষিণ আফ্রিকার বিপক্ষে দুই ম্যাচের টি-টোয়েন্টি সিরিজের জন্য কাল ঘোষিত ১৪ জনের দলে সুযোগ পেয়েছেন এই লেগ স্পিনার। দলে ফিরেছেন অফ স্পিনার সোহাগ গাজীও।গত বছরের আগস্টে ওয়েস্ট ইন্ডিজ সফরের দ্বিতীয় ওয়ানডেতে প্রশ্নবিদ্ধ হয় সোহাগের বোলিং অ্যাকশন। ঘরোয়া ক্রিকেটে খেলা চালিয়ে গেলেও আন্তর্জাতিক ক্রিকেটে তাঁর বোলিংয়ের ওপর নেমে আসে নিষেধাজ্ঞা। অ্যাকশন নিয়ে কাজ করার পরও ইংল্যান্ডের কার্ডিফে দেওয়া প্রথম পরীক্ষায় উত্তীর্ণ হতে পারেননি সোহাগ। পরে আরও কিছু কাজ করে পরীক্ষা দেন ভারতের চেন্নাইয়ে গিয়ে। ওই পরীক্ষার ফলাফলের ওপর ভিত্তি করেই গত ৭ ফেব্রুয়ারি আইসিসি তাঁর বোলিং অ্যাকশন বৈধ ঘোষণা করে।সোহাগ আন্তর্জাতিক ক্রিকেট থেকে দূরে থেকেছেন এরপরও। আইসিসির ছাড়পত্র পেলেও খেলা হয়নি বিশ্বকাপে। পাকিস্তান ও ভারতের বিপক্ষে হোম সিরিজেও ছিলেন দলের বাইরে। তাঁর ফিটনেস নিয়ে সন্তুষ্ট ছিল না টিম ম্যানেজমেন্ট এবং নির্বাচক কমিটি। ফিজিও, ট্রেনারদের দেওয়া ফিটনেসের কাজগুলো ঠিকঠাক না করারও অভিযোগ ছিল আন্তর্জাতিক ক্রিকেটে এসেই সাড়া ফেলে দেওয়া ২৩ বছর বয়সী এই ক্রিকেটারের বিরুদ্ধে।তবে সব অভিযোগ, সব নিষেধাজ্ঞা কাটিয়ে সোহাগ আবারও ফিরছেন আন্তর্জাতিক ক্রিকেটে। প্রধান নির্বাচক ফারুক আহমেদের ভাষায় তাঁকে দলে নেওয়ার কারণটা খুব সহজ-সরল, ‘দলে একজন অফ স্পিনার দরকার ছিল। বেশ কিছুদিন দলের বাইরে থাকলেও সে এখন নতুন অ্যাকশন নিয়ে ফিরেছে।’ সোহাগের চোখেও নতুন শুরুর স্বপ্ন, ‘জানতাম যেকোনো সময় ডাক পাব। সে জন্য নিজেকে সব সময় প্রস্তুত রেখেছি। অভিষেকের আগে প্রথম যখন জাতীয় দলে ডাক পেয়েছিলাম, অনেকটা সে রকমই লাগছে এখন।’ সামনে এখন একটাই চ্যালেঞ্জ দেখছেন এই অফ স্পিনার, নির্বাচকদের আস্থার প্রতিদান দেওয়া, ‘আমাদের দল এখন ভালো খেলছে। তার মধ্যেও ওনারা আমাকে দলে ডেকেছেন মানে নিশ্চয়ই তারা আমার কাছ থেকে বিশেষ কিছু চাচ্ছেন। আমিও তা দেওয়ার চেষ্টা করব।’১০ টেস্টে ৩৮, ২০ ওয়ানডেতে ২২ এবং ৯টি টি-টোয়েন্টি ম্যাচ খেলে ৪ উইকেট—এই হলো বোলিং অ্যাকশন বদলানোর আগে আন্তর্জাতিক ক্রিকেটে সোহাগের প্রাপ্তি। তাঁর বিশ্বাস, অ্যাকশনে পরিবর্তন এলেও সেটা পারফরম্যান্সে কোনো প্রভাব ফেলবে না, ‘অ্যাকশনে আসলে খুব বেশি পরিবর্তন আনা লাগেনি। পায়ের অবস্থান একটু বদলেছে, এটুকুই। তাতেও আমি এখন প্রায় অভ্যস্ত হয়ে গেছি। যত বেশি খেলব, প্র্যাকটিস করব ততই আরও বেশি অভ্যস্ত হব।’টি-টোয়েন্টি দলে প্রথম ডাক পাওয়া জুবায়েরও আছেন নিজেকে প্রমাণের অপেক্ষায়। টেস্ট, ওয়ানডে দুটিতেই সামর্থ্যের জানান দেওয়া ১৯ বছর বয়সী এই তরুণ কাল মুঠোফোনে বললেন, ‘দলে ডাক পেয়ে ভালো লাগছে। যদি খেলি, তাহলে নিজের সেরাটাই দেওয়ার চেষ্টা করব।’ ঘরোয়া ক্রিকেটেও স্বীকৃত টি-টোয়েন্টি ম্যাচ খেলার অভিজ্ঞতা নেই জুবায়েরের। কাজটা তাই তাঁর জন্য সহজ হওয়ার কথা নয়।ভারত সিরিজে শরীরের এক পাশে পাওয়া চোট এখনো সেরে ওঠেনি তাসকিন আহমেদের। মাহমুদউল্লাহ আঙুলে ব্যথা পেয়ে ভারত সিরিজ থেকেই ছিটকে পড়লেন। পাকিস্তান সিরিজের টি-টোয়েন্টি স্কোয়াডে থাকা এই দুজনের বাইরেও বাদ পড়েছেন পেসার আবুল হাসান। সোহাগের সঙ্গে দলে ফিরেছেন পেসার রুবেল হোসেন।দক্ষিণ আফ্রিকা সিরিজে বাংলাদেশ দলের ম্যানেজার হিসেবে থাকছেন সেই খালেদ মাহমুদই। ব্যাংকের চাকরি থেকে ছুটি নিয়ে আসতে হয় বলে বিশ্বকাপ ও ভারত সিরিজে ম্যানেজারের দায়িত্ব পালনের জন্য বিসিবি থেকে মোটা বেতন নিয়েছিলেন এই বিসিবি পরিচালক। মিডিয়া কমিটির প্রধান জালাল ইউনুস অবশ্য কাল বললেন, ‘আমার জানামতে কোনোরকম শর্ত ছাড়াই এবার ম্যানেজারের দায়িত্ব নিচ্ছেন মাহমুদ।’
দক্ষিণ আফ্রিকা সিরিজের টি-টোয়েন্টি দলমাশরাফি বিন মুর্তজা (অধিনায়ক), তামিম ইকবাল, লিটন দাস, রনি তালুকদার, সৌম্য সরকার, সাকিব আল হাসান (সহ-অধিনায়ক), মুশফিকুর রহিম, সাব্বির রহমান, নাসির হোসেন, আরাফাত সানি, জুবায়ের হোসেন, সোহাগ গাজী, রুবেল হোসেন ও মুস্তাফিজুর রহমান।
