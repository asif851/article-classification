
‘অবশ্যই ২০১৯ বিশ্বকাপ খেলতে চাই আমি।’ ভারতের বিপক্ষে একমাত্র টি-টোয়েন্টি দলে ফেরার পর ক্রিস গেইল জানিয়ে ছিলেন নিজের এ ইচ্ছের কথা। তবে ওয়ানডে বিশ্বকাপে সরাসরি খেলতে চাইলে কিছু অস্বাভাবিক কিছু করে দেখাতে হবে ওয়েস্ট ইন্ডিজকে। সে কারণেই হয়তো শেষ চেষ্টা করে দেখছে বোর্ড। তারকা খেলোয়াড়দের দলে ফেরাতে সমঝোতার পথে হাঁটছে ক্রিকেট ওয়েস্ট ইন্ডিজ। 
কিছুদিন ধরে ওয়েস্ট ইন্ডিজ দল মানেই এক গাদা নতুন মুখের ভিড়। যাঁদের চিনতে চাইলে শুধু ওয়েস্ট ইন্ডিজ দল নয়, তাঁদের বয়সভিত্তিক দলেরও অনুসারী হতে হয়। গেইল, দুই ব্রাভো ভাই, কাইরন পোলার্ড কিংবা সুনীল নারাইনরা যা সবাই ব্রাত্য হয়ে পড়েছিলেন জাতীয় দলে। দলকে টি-টোয়েন্টি বিশ্বকাপ জেতানোর পর থেকেই আর জার্সি গায়ে চাপাতে পারেননি ড্যারেন স্যামি। বোর্ডের মধ্যে চলা নানা অব্যবস্থাপনার কড়া সমালোচনাতেই এমন শাস্তি স্যামির। খেলোয়াড়দের সঙ্গে বোর্ডের দা-কুমড়া সম্পর্ক ছাড়াও বোর্ডের একটি নীতি প্রভাব ফেলেছিল এ সিদ্ধান্তে। যে খেলোয়াড় ওয়েস্ট ইন্ডিজের যে সংস্করণে খেলতে চান, তাঁকে স্থানীয় লিগের সেই সংস্করণে অংশ নিতে হবে। ফলে বিশ্বের বিভিন্ন ফ্র্যাঞ্চাইজি লিগে টি-টোয়েন্টি খেলে বেড়ানো তারকাদের জন্য ওয়েস্ট ইন্ডিজ দলে খেলাটা কঠিন হয়ে পড়েছিল। নিকোলাস পুরানের মতো উঠতি তারকাও স্থানীয় লিগে না খেলে বিপিএল এবং পিএসএলে খেলায় মনোযোগ দিয়েছেন। কিন্তু এতে জাতীয় দলের হয়ে টেস্ট কিংবা ওয়ানডে খেলার দরজাও বন্ধ হয়ে গিয়েছে তাঁর। তবে বোর্ড ও খেলোয়াড় সমিতির মধ্যে নতুন সমঝোতা হয়েছে। আপাতত এ নিয়ম কিছুদিনের জন্য শিথিল কড়া হচ্ছে। ফলে ইংল্যান্ড সফরে মারলন স্যামুয়েলস, লেন্ডল সিমন্স কিংবা স্যামিকেও দলে দেখার সম্ভাবনা জেগেছে। আনুষ্ঠানিকভাবে এখনো চূড়ান্ত সিদ্ধান্ত না জানালেও ক্রিকইনফোর দাবি, বোর্ডে এ প্রস্তাব তোলা হলে সেটি পাস করিয়ে দেওয়া হবে।কাগজে-কলমে ৩০ সেপ্টেম্বরের আগে শ্রীলঙ্কাকে টপকে যাওয়ার সম্ভাবনা আছে ক্যারিবীয়দের। উইন্ডিজ ক্রিকেট বোর্ডের এভাবে সিদ্ধান্ত বদলের পেছনে নতুন করে সৃষ্ট হওয়া সে আশা কাজ করছে কি না, তা নিশ্চিত করে বলা যাচ্ছে না। গেইল অবশ্য বিশ্বকাপের জন্য সেরা দলকে পাবেন বলে আশা করছেন, ‘খেলোয়াড় ও বোর্ডের মধ্যে ধীরে ধীরে সম্পর্ক ভালো হচ্ছে। সেরা খেলোয়াড়দের নিয়ে মাঠে নামার চেষ্টা করা উচিত আমাদের।’ সূত্র: ক্রিকইনফো।




আইসিসি ওয়ানডে র‍্যাঙ্কিং




র‍্যাঙ্কিং


দল


রেটিং পয়েন্ট




১


দ. আফ্রিকা


১১৯




২


অস্ট্রেলিয়া


১১৭




৩


ভারত


১১৪




৪


ইংল্যান্ড


১১৩




৫


নিউজিল্যান্ড


১১১




৬


পাকিস্তান


৯৫




৭


বাংলাদেশ


৯৪




৮


শ্রীলঙ্কা


৮৮




৯


ও. ইন্ডিজ


৭৮




১০


আফগানিস্তান


৫৪




১১


জিম্বাবুয়ে


৫২




