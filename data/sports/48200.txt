
ফিফা র‍্যাঙ্কিংয়ে ইতিহাসের সর্বনিম্ন অবস্থানে নেমে গেছে বাংলাদেশ। কাল প্রকাশিত সর্বশেষ র‍্যাঙ্কিংয়ে সাত ধাপ পিছিয়ে বাংলাদেশের ক্রম এখন ১৯৬। এই পতন অবশ্য অনুমিতই ছিল।
আন্তর্জাতিক ম্যাচ না খেলতে পারারই মাশুল গুনতে হচ্ছে বাংলাদেশকে। গত এক বছরে মাত্র দুটি ম্যাচ খেলেছে জাতীয় দল। দুটিই ভুটানের বিপক্ষে, যার একটিতে ড্র ও অন্যটিতে হেরে আন্তর্জাতিক ফুটবলে ‘নির্বাসন দণ্ড’ পেয়েছে বাংলাদেশ। অথচ ফিফা র‍্যাঙ্কিংয়ে সবচেয়ে বেশি গুরুত্ব পায় সর্বশেষ ১২ মাসের পারফরম্যান্স।
বাংলাদেশের পতনের দিনে এক নম্বর স্থানটা পুনরুদ্ধার করেছে জার্মানি। বর্তমান চ্যাম্পিয়নরা দুইয়ে ঠেলে দিয়েছে পাঁচবারের চ্যাম্পিয়ন ব্রাজিলকে। গত জুলাইয়েও একবার শীর্ষে উঠেছিল জার্মানরা। পিছিয়েছে ব্রাজিলের চিরপ্রতিদ্বন্দ্বী আর্জেন্টিনাও। ক্রিস্টিয়ানো রোনালদোর পর্তুগালকে তিনে জায়গা দিয়ে চারে নেমে গেছে মেসির আর্জেন্টিনা। পর্তুগিজরা এগিয়েছে তিন ধাপ। শীর্ষ পাঁচের শেষ দল বেলজিয়াম। বিশ্বকাপ বাছাইপর্বে সর্বশেষ দুই রাউন্ডের ফলাফলই অদলবদল ঘটিয়েছে র‍্যাঙ্কিংয়ে।
দক্ষিণ এশিয়ার দেশগুলোর মধ্যে সবার ওপরে আছে ভারত। তবে ভারতীয়রা ১০ ধাপ পিছিয়ে নেমে গেছে ১০৭ নম্বরে। সাফ অঞ্চলের দলগুলোর মধ্যে বাংলাদেশের নিচে আছে শ্রীলঙ্কা (১৯৮) ও পাকিস্তান (২০০)। তথ্যসূত্র: ফিফা।
