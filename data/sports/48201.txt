
অধিনায়ক মহেন্দ্র সিং ধোনির মনে নাকি শান্তি নেই। শান্তি না থাকাটাই স্বাভাবিক। যে বাংলাদেশকে উড়িয়ে দিয়ে ওয়ানডে সিরিজ জিততে এসেছিলেন, তাদের কাছে প্রথম দুটো ম্যাচে হেরে ধবলধোলাইয়ের মুখে থাকলে শান্তিতে আর কীভাবে থাকেন তিনি! কিন্তু ধোনির মনে অশান্তি নাকি ওয়ানডে সিরিজ শুরুর আগে থেকেই। মানসিকভাবে সুখী না থাকার কারণেই নাকি বাংলাদেশের বিপক্ষে পারফরম্যান্সটা ঠিক জুতসই হয়নি ভারত-অধিনায়কের। ধোনির অনেক পুরোনো এক কোচ জানিয়েছেন এই তথ্যটি। চঞ্চল ভট্টাচার্য তাঁর নাম। বাংলাদেশের বিপক্ষে ওয়ানডে সিরিজের প্রথম দুই ম্যাচে হারের পর এক ভারতীয় টেলিভিশন চ্যানেলে এমন কথাই বলেছেন তিনি। জানিয়েছে, ভারতীয় দলের সাজঘরের পরিবেশটা নিয়ে বেশ কিছু দিন ধরেই অসম্ভব বিরক্ত ধোনি। আর এরই প্রভাবেই নাকি বাংলাদেশ সফরে এত বাজে পারফরম্যান্স তাঁর। চঞ্চল ভট্টাচার্য বলেছেন, কোনো খেলোয়াড়ের পক্ষেই মানসিক অশান্তি নিয়ে নিজের সামর্থ্যের পুরোটা দেওয়া সম্ভব নয়। ধোনির ক্ষেত্রেও এমনটিই ঘটছে। এদিকে বিরাট কোহলির সাবেক কোচ রাজকুমার শর্মা প্রচণ্ড লজ্জিত ভারতীয় দলের এই পারফরম্যান্সে। বাংলাদেশের বিপক্ষে দ্বিতীয় ওয়ানডেতে ৬ উইকেটে হারার দিনটিকে তিনি অভিহিত করেছেন ভারতীয় ক্রিকেটের ‘কলঙ্কিত রোববার’ হিসেবে। তিনি বলেছেন, যেভাবে বাংলাদেশের টাইগাররা ভারতকে উড়িয়ে দিয়েছে, তাতে আক্ষরিক অর্থেই ওটা কলঙ্কিত রোববার। 
