
ভারতের সুপ্রিম কোর্ট আজ বড় এক সিদ্ধান্ত নিতে চলেছেন। ভারতীয় ক্রিকেট বোর্ড (বিসিসিআই) বনাম লোধা কমিশন নিয়ে চলা জটিলতা অন্য এক মাত্রা পেয়েছে। বিশ্বের সবচেয়ে ধনী ক্রিকেট বোর্ডটিকে আবারও সুশৃঙ্খল করার ধারাবাহিক প্রচেষ্টার সব উদ্যোগের ওপর থেকে সরে গিয়ে মনোযোগের আলো পুরোটাই এখন অনুরাগ ঠাকুরের ওপর। যত তরতর করে সিঁড়ি বেয়ে ওপরে উঠেছেন, অনুরাগের সামনে এখন তার চেয়েও দ্রুততায় পতন অপেক্ষা করছে। এমনও হতে পারে, আদালতের রায়ে বিসিসিআই–প্রধানের পদ ছেড়ে দিতে বাধ্য হবেন এই বিজে​পি নেতা। হতে পারে তাঁর জেলও!লোধা কমিশনের সুপারিশ বাস্তবায়ন নিয়ে এমনিতেই গড়িমসি করছিল বিসিসিআই। তবে অনুরাগ এর চেয়েও বড় অপরাধ করেছেন। তিনি ​আইসিসি–প্রধান শশাঙ্ক মনোহরকে যা অনুরোধ করেছিলেন, সেটা ছিল আদালতের ওপর হস্তক্ষেপের শামিল। এই অপরাধ তো আছেই, অনুরাগ আদালতে যে হলফনামা দিয়েছেন, তাতে দাবি করেছেন, মনোহরকে এমন অনুরোধ করেননি। মিথ্যা হলফনামা দেওয়াও এক অপরাধ।তিন বিচারকের সমন্বয়ে গঠিত বেঞ্চের প্রধান, ভারতের প্রধান বিচারপতি টি এস ঠাকুর সর্বশেষ শুনানির সময়ই হুঁশিয়ার করে দিয়ে বলেছিলেন, অনুরাগ ঠাকুর আদালতে হাজির হয়ে ক্ষমা না চাইলে তাঁকে ‘জেলে যেতে হবে’। অনুরাগকে এক সপ্তাহের সময় দেওয়া হয়েছিল অ্যাফিডেভিট জমা দেওয়ার। একই সঙ্গে বিসিসিআইকে নির্দেশ দিয়েছিল অন্তর্বর্তী একটি বোর্ড গঠন করতে, যারা লোধা প্যানেলের সুপারিশগুলো বাস্তবায়ন করতে পারবে। সাবেক স্বরাষ্ট্রসচিব জি কে পিল্লাইকে প্রধান পর্যবেক্ষক হিসেবে নিয়োগের সু​পারিশও করা হয়েছে, যাঁর নেতৃত্বে একজন স্বাধীন-নিরপেক্ষ নিরীক্ষক নিয়োগ দেওয়া হবে। যিনি বিসিসিআই প্রশাসনকে চোখে চোখে রাখবেন, বিশেষ করে বিভিন্ন চুক্তি কাকে কাকে দেওয়া হচ্ছে, তা নজরে রাখবেন। বোর্ডে আনা হবে স্বচ্ছতা।সর্বশেষ বিশেষ সাধারণ সভাতেও লোধা কমিশনের বেশ কিছু সুপারিশ মানতে অস্বীকৃতি জানিয়েছিল বিসিসিআই। অনুরাগও আদালতের নির্দেশ মেনে এখন পর্যন্ত কোনো অ্যাফিডেভিট দেননি। ভাবখানা এমন, তিনিও ‘লড়াই’য়ে প্রস্তুত। দরকার হলে জেলে যাবেন! তবে আজ বরফ গলতেও পারে।অনুরাগ নিঃশর্ত ক্ষমা চাইলে এবারের মতো পার পেয়ে যাবেন। তবে নানা দুর্নীতি ও অনিয়মে ডুবে থাকা বিসিসিআই শিগগির সুপ্রিম কোর্টের হাত থেকে মুক্তি পাচ্ছে না। আজ আদালত তাঁর চূড়ান্ত রায়ে কী বলেন, সেটাই দেখার। সূত্র: ইন্ডিয়া টুডে।
