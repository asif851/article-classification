
গোল করতেই হবে, তা সে যেভাবেই হোক। এই ভাবনা মাথায় রেখেই সাজানো হলো ভুটানের বিপক্ষে এশিয়ান কাপ প্লে অফের অ্যাওয়ে ম্যাচের বাংলাদেশ দল। ২৩ সদস্যের দলে রাখা হয়েছে আট ফরোয়ার্ড। যাঁদের মধ্যে আছেন বেশ কিছু দিন ধরে জাতীয় দলের বাইরে থাকা জাহিদ হাসান এমিলি ও এনামুল হক।ঢাকায় গত ৬ সেপ্টেম্বর প্রথম ম্যাচ গোলশূন্য ড্র হওয়ায় থিম্পুতে ১০ অক্টোবরের ফিরতি ম্যাচ যেন বাঁচা-মরার লড়াই। এশিয়ান কাপের বাছাইপর্বে খেলতে চাইলে এই ম্যাচে অন্তত ১-১, ২-২, ৩-৩ বা ৪-৪ ড্র করা চাই। আন্তর্জাতিক ফুটবলে আগামী দিনগুলোতে নিজেদের অস্তিত্ব টিকিয়ে রাখতে এই ম্যাচের বৈতরণি পার হতেই হবে জাতীয় দলকে। হারা যাবে না কোনোভাবেই।কোচ টম সেন্টফিট ভুটানের বিপক্ষে হোম ম্যাচে মামুনুলকে দলে রাখেননি। জাতীয় দলের অনুশীলন বাদ দিয়ে একটি সার্ভিস দলের হয়ে ম্যাচ খেলতে যাওয়ায় তাঁর ওপর চটেছিলেন সেন্টফিট। জায়গা না পেয়ে রাগে-ক্ষোভে জাতীয় দল থেকেই অবসর নেওয়ার কথা জানিয়ে দিয়েছিলেন মামুনুল। এক মাস পরেই অবশ্য নিজেই অবস্থান পাল্টে জাতীয় দলে ফেরার আগ্রহ দেখান। তাই তাঁকে আবার দলে নিয়েছেন সেন্টফিট। যদিও কদিন আগে মামুনুলের বাজে পারফরম্যান্সের সমালোচনা করেছিলেন কোচ।২৩ সদস্যের জাতীয় ফুটবল দল—গোলরক্ষক : আশরাফুল ইসলাম রানা, মামুন খান, নেহাল। রক্ষণ : তপু বর্মণ, আতিকুর রহমান ফাহাদ, আতিকুর রহমান মিশু, রায়হান হাসান, রেজাউল করিম, মামুন মিয়া, এনামুল হক শরিফ। মাঝমাঠ : হেমন্ত ভিনসেন্ট, মামুনুল ইসলাম, ইমন মাহমুদ, সোহেল রানা, মোহাম্মদ আবদুল্লাহ। ফরোয়ার্ড : রুবেল মিয়া, এনামুল হক, জুয়েল রানা, মোহাম্মদ সোহেল রানা, জাফর ইকবাল, মেহবুব হোসেন নয়ন, জাহিদ হাসান এমিলি ও শাখাওয়াত রনি।
