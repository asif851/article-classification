
সিঙ্গাপুরে ২০১৩ সালে প্রথম ইমার্জিং কাপের ফাইনালে ভারতের কাছে পাকিস্তান হেরেছিল ৯ উইকেটে। টানা দ্বিতীয়বার ফাইনাল উঠলেও শিরোপা আর জেতা হয়নি তাদের। পাকিস্তানকে এবার শিরোপাবঞ্চিত করেছে শ্রীলঙ্কা। চট্টগ্রামের জহুর আহমেদ চৌধুরী স্টেডিয়ামে পাকিস্তানকে ৫ উইকেট হারিয়ে প্রথমবারের মতো ইমার্জিং কাপ জিতেছে শ্রীলঙ্কানরা।
১৩৪ রানের সহজ লক্ষ্যটা শ্রীলঙ্কা ছুঁয়েছে একটু কঠিন করেই। দলের ২৩ রানে ফিরেছেন ওপেনার আভিস্কা ফার্নান্দো (১৭)। আরেক ওপেনার সাদিরা সামারাবিক্রামা অবশ্য এক প্রান্ত আগলে রেখেছিলেন। লেগ স্পিনার ওসামা মিরের শিকারের হওয়ার আগে সামারাবিক্রামা করে গেছেন ৪৫ রান। ৯৮ রানে ৫ উইকেট হারালেও শ্রীলঙ্কার লক্ষ্যে পৌঁছাতে খুব একটা কঠিন হয়নি।শুরুতেই উইকেট বিলিয়ে দেওয়ার মূল্য দিতে হয়েছে টস জিতে ব্যাটিং নেওয়া পাকিস্তানকে। ৪২ রানে ৪ উইকেট হারানো পাকিস্তানকে টেনে তুলতে চেয়েছিলেন অধিনায়ক মোহাম্মদ রিজওয়ান। কিন্তু শিহান জয়াসুরিয়ার দুর্দান্ত বোলিংয়ে সেটি হয়নি। শ্রীলঙ্কান অফ স্পিনারের টার্ন ঠিক বুঝতে না পেরে রিজওয়ান বোল্ড ২৬ রানে। ১১ রানের মধ্যে পরের দুটি উইকেটও পান জয়াসুরিয়া। ৮৫ রানে ৭ উইকেট হারানো পাকিস্তানকে কিছুটা আশা দিয়েছিল অষ্টম উইকেটে হাম্মদ আজম-উসামার ৪৭ রানের জুটি। লঙ্কান লেগ স্পিনার হাসারাঙ্গার বলে উসামা (২৬) বোল্ড হলে পাকিস্তানের অলআউট হওয়াটা যেন অনিবার্য হয়ে পড়ে। ১৩২ রানেই পড়েছে তাদের শেষ তিনটি উইকেট।সংক্ষিপ্ত স্কোরপাকিস্তান: ৪২.১ ওভারে ১৩৩ (উসামা ২৬, রিজওয়ান ২৬, হাম্মাদ ২৫, খুশদিল ২০; শিহান ৩/২২, হাসারাঙ্গা ২/১৩, চামিকা ২/২০)।শ্রীলঙ্কা: ২৩.৫ ওভারে ১৩৪/৫ (সামারাবিক্রামা ৪৫, ফার্নান্দো ১৭, হাসারাঙ্গা ২২*, ভিথানাগে ২০* ; সামিন ২/৩৩, গোলাম ১/৩২, জাফর ১/২০, উসামা ১/২২)।ফল: শ্রীলঙ্কা ৫ উইকেটে জয়ী।
 
