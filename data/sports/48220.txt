



 চ্যাম্পিয়নস লিগের শেষ ষোলোর প্রথম লেগে জিতেছে রিয়াল মাদ্রিদ।
এ ম্যাচের আগে রিয়ালকে আন্ডারডগ বলছিল অনেকেই।
নেইমার-এমবাপ্পে কেউই গোল পাননি।


ম্যাচ শেষ হয়ে গেছে মাত্র কিছুক্ষণ হলো। ক্লান্ত–বিধ্বস্ত নেইমার ধীরে ধীরে মাঠ ছেড়ে টানেলে চলে যাচ্ছেন। ওদিকে বার্নাব্যুর গর্জনকে আরেকটু উসকে দিতে ব্যস্ত রোনালদোরা। মাত্রই পিএসজিকে ৩-১ ব্যবধানে হারিয়েছে রিয়াল মাদ্রিদ। আরও একবার প্রমাণ করেছে, চ্যাম্পিয়নস লিগ এলেই ‘লস ব্লাঙ্কো’রা হয়ে ওঠে অন্য দল।
ম্যাচের শুরুটা ভয় পাইয়ে দিয়েছিল রিয়ালকে। ম্যাচে প্রথমে তো এগিয়ে গিয়েছিল প্যারিসের দলটিই। কিন্তু ধীরে ধীরে চাপ সামলে ঠিকই ম্যাচে ফিরেছে ১২ বারের চ্যাম্পিয়নস লিগজয়ীরা। প্রথমার্ধের ৪৫ মিনিটে সমতায় ফিরে দ্বিতীয়ার্ধে আরও দুই গোল। এমন চাপের ম্যাচ কীভাবে খেলতে হয়, সেটাই যেন দেখাল রিয়াল। অধিনায়ক সার্জিও রামোস তো আর শুধু শুধু বলেননি, ‘এটা খুব গুরুত্বপূর্ণ একটা জয়। চ্যাম্পিয়নস লিগের রাতগুলোই আপনি সব সময় মনে রাখতে চাইবেন। আর আমরা দেখিয়ে দিয়েছি কীভাবে খেলতে হয়।’
 এ জয় দিয়ে সমালোচকদের একহাত নিলেন রামোস। লিগে চতুর্থ স্থানে আছে রিয়াল। কোপা দেল রে থেকে বিদায় নিয়েছে পুঁচকে প্রতিপক্ষের কাছে হেরে। পিএসজির বিপক্ষে ভঙ্গুর রক্ষণ নিয়ে রিয়াল কী করে, এ নিয়ে সন্দিহান ছিলেন সবাই। অনেকেই পিএসজিকেই জিতিয়ে দিচ্ছিলেন ম্যাচের আগেই। রামোস তাই আবারও সতর্ক করলেন সবাইকে, ‘আমরা ব্যক্তিত্ব, দৃঢ়তা বুঝিয়ে দিয়েছি এবং আবারও প্রমাণ করেছি, আমাদের নিয়ে যত কথাই বলা হোক না কেন, মাদ্রিদ শেষ হয়ে গেছে, এটা কখনো ভাবা ঠিক না।’
