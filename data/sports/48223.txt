
আদিল রশিদ টুইটার-ফুইটার খুব একটা ব্যবহার করেন না। ইশান্ত শর্মাও। টুইট-ফ্রিক হলে হয়তো আদিলকে স্বাগতই জানাতেন। এত দিন বিশেষ এই ক্লাবে তিনি যে ছিলেন একাই। ১৩৮ বছর ধরে চলছে টেস্ট ক্রিকেট। আবুধাবির ম্যাচটি যেমন ছিল ২ হাজার ১৮০তম টেস্ট। একবার হলেও টেস্টে বল করেছেন ২ হাজার ৬৬ জন। কিন্তু একই টেস্টে এক ইনিংসে ১৫০-এর বেশি রান হজম করে উইকেটশূন্য আবার আরেক ইনিংসে ৫ উইকেট নেওয়ার কীর্তি এত দিন ইশান্তেরই ছিল। এবার তাঁর সঙ্গী হলেন আদিলও। ইশান্তের ক্লাবে থেকেও আবার যেন থাকলেনও না আদিল। একজনের অভিজ্ঞতা যদি হয় ‘হাসির পর কান্না’, অন্যজনের ঠিক উল্টোটাই। ২০১৪ সালের ফেব্রুয়ারিতে নিউজিল্যান্ডের বিপক্ষে ওয়েলিংটন টেস্টটার কথা ইশান্ত মনে রেখেছেন নিশ্চয়ই। ভোলা কঠিন। প্রথম ইনিংসে ‘পানির দরে’ উইকেট পাচ্ছিলেন। স্বাগতিকদের দশ উইকেটের ছয়টিই ছিল​ তাঁর। ইশান্তের বোলিংয়ের কোনো উত্তর যেন খুঁজে পাচ্ছিল না কিউই ব্যাটসম্যানরা। সেই ইশান্ত পরের ইনিংসে বুঝে গেলেন, উইকেট কত দামি, কত দুর্লভ। ৪৫ ওভার হাত ঘুরিয়ে, ঘাম ঝরিয়েও পেলেন না একটিও উইকেট! উল্টো খসাতে হলো ১৬৪ রান! এদিকে আদিল টেস্ট ক্যারিয়ার শুরুই করলেন অভিষেকে সবচেয়ে বেশি রান দিয়ে উইকেটশূন্য থাকার নতুন রেকর্ড গড়ে। ‘আদিল রশিদ আসছে’—ইংলিশ মিডিয়ার সৌজন্যে যাঁর নাম অনেক বছর ধরেই ক্রিকেটপ্রেমীরা শুনে আসছে, সেই আদিলের​ অভিষেকটা হলো এমন! আবুধাবি টেস্টের প্রথম চার দিন রাতে আদিল ঠিকমতো ঘুমোতে পেরেছেন কিনা কে জানে! আদিলও হয়তো ভাবতে পারেননি, সেই তাঁর কাছেই উইকেট ধরা দিতে থাকবে বড়শিবিদ্ধ হতে উন্মুখ মাছেদের মতো! ৬৪ রানে পেলেন ৫ উইকেট।
