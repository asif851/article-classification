
‘বাংলাদেশের প্রথম পেশাদার বক্সার হিসেবে আজ (গতকাল) অভিষেক ম্যাচ জিতলাম। এত দিনের পরিশ্রম সার্থক হলো...অনেক দূর যেতে চাই আরও!’ সামাজিক যোগাযোগমাধ্যম ফেসবুকে এভাবেই নিজের জয়ের উচ্ছ্বাস প্রকাশ করেছেন শুরু কৃষ্ণ চাকমা।
অ্যামেচার বক্সিং ছেড়ে পেশাদার বক্সিং জগতে নাম লেখানোর জন্য ২০১৫ সালে ইংল্যান্ডে পাড়ি জমিয়েছিলেন কৃষ্ণ। সেখানে মাত্র ছয় মাস অবস্থান করে দেশে ফিরে এসেছেন। তবে দেশে এসেও পেশাদার বক্সিং জগতে প্রবেশ করার জন্য ব্যক্তিগতভাবে প্রস্তুতি নিয়েছেন বাংলাদেশের এ বক্সার। প্রথমবারের মতো ভারতে প্রো বক্সিং টুর্নামেন্টে খেলতে গিয়ে মঙ্গলবার লাইট ওয়েট বিভাগে নিজের প্রথম ম্যাচে হরিয়ানা প্রদেশের চ্যাম্পিয়ন আশিস বর্মণকে নকআউট করেছেন কৃষ্ণ। প্রথম তিন রাউন্ডেই নকআউট করে ম্যাচ জিতে নিয়েছেন শুরু কৃষ্ণ।
টুর্নামেন্টে লক্ষ্য সম্পর্কে রাঙামাটির এই ছেলে বলেন, ‘এখানে কয়েক ম্যাচে জিততে পারলে ইউরোপে খেলার সুযোগ আসবে আমার সামনে। তখন আমি কারও সঙ্গে খেলতে চাইলে আমার সঙ্গেও খেলবে।’ কৃষ্ণ এর আগে বাংলাদেশ গেমসে সোনা জয় করেছিলেন। কিন্তু অ্যামেচার বক্সিংয়ের জীবন পার করে এখন পেশাদার বক্সিংয়ের জগতেই পদচারণ শুরু করবেন।
