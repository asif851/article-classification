



 শ্রীলঙ্কার বিপক্ষে মুশফিকের ছক্কা মারতে দেখে অবাক হয়েছেন বিসিবি সভাপতি!
 বিসিবি সভাপতির মন্তব্যে সতর্ক প্রতিক্রিয়াই জানালেন মুশফিক।


‘আপনাদের (সংবাদমাধ্যমের) কাজ হলো, আমাদেরটা তো হলো না!’—সিংহলিজ স্পোর্টস ক্লাবের(এসএসসি) ইনডোরের বারান্দায় মুশফিকুর রহিমের রসিকতা। সংবাদমাধ্যমের কাজ বলতে, মুশফিক আজ কথা বলেছেন। দুদিন ধরে সাংবাদিকেরা তাঁর কাছে যা জানতে চাইছিলেন, সবই বলেছেন।টিভি প্রতিবেদকেরা ‘বাইট’ পেয়ে গেছেন, পত্রিকার প্রতিবেদকেরা পেয়েছেন ‘অ্যাঙ্গেল’—সংবাদমাধ্যম মুশফিকের কথা পেয়ে ‘খুশি’ হলেও বাংলাদেশ দলের উইকেটকিপার ব্যাটসম্যান খুশি হতে পারছেন না অনুশীলন না করতে পেরে।
এমনিতেই গুঁড়ি গুঁড়ি বৃষ্টি, এসএসসির নেটটাও আবার অনুশীলনের উপযোগী নয়, অনুশীলন বাতিল করে হোটেলে ফিরে গেছে বাংলাদেশ দল। অনুশীলন নিয়ে বরাবরই বেশি মনোযোগী মুশফিকের খারাপ লাগাটাই স্বাভাবিক। তা শ্রীলঙ্কার বিপক্ষে দুর্দান্ত ব্যাটিংয়ের পর বিসিবি সভাপতি নাজমুল হাসান কাল যেটি বলেছেন, সেটি কেমন লেগেছে মুশফিকের? বিসিবি সভাপতি বলেছেন, ‘তামিম-সৌম্য যে মারতে পারে, সেটা জানি। লিটন মারতে পারে জানতাম না। মুশফিক? ওকে কাল বললাম, তুমি যে এমন মারতে পার, জানতামই না!’
আন্তর্জাতিক ক্রিকেটে যাঁর ১১৭টি ছক্কা, বাংলাদেশের ব্যাটসম্যানদের মধ্যে যেটি দ্বিতীয় সর্বোচ্চ—এ পরিসংখ্যানের পরও বিসিবি সভাপতির এমন মন্তব্যে না হেসে পারলেন না মুশফিক। তবে এ নিয়ে সতর্ক প্রতিক্রিয়াই জানালেন তিনি। নাজমুল হাসান যে উপলব্ধি করতে পেরেছেন বাংলাদেশ উইকেটকিপার ব্যাটসম্যান মারতে পারেন, তাতেই খুশি মুশি, ‘এ ইনিংসের পর হয়তো তিনি (বিসিবি সভাপতি) ভাববেন যে আমি অন্তত পারি। হয়তো তিনি অন্যভাবে আমার খেলা দেখেছেন। গত দুই-তিন মাস ধরে হয়তো ফল আমাদের পক্ষে আসেনি। অনুশীলনে যে কঠোর পরিশ্রম করি, সেটার যখন ফল মেলে, ভালো লাগে। অনুশীলন হয়তো তিনি দেখেননি, তবে ম্যাচে দেখেছেন।’
৩৫ বলে অপরাজিত ৭২ রানের দুর্দান্ত ইনিংস খেলার পর তাঁকে নিয়ে যে স্তুতি বা আলোচনা হচ্ছে, এটি অবশ্য বাড়াবাড়িই মনে হচ্ছে মুশফিকের, ‘(ইনিংসে) অবাক হওয়ার কিছু নেই। ভালো খেললে সেটা নিয়ে এত বেশি মাতামাতি করা খুব একটা পছন্দ করি না। উইকেট ব্যাটিংয়ের জন্য খুবই ভালো ছিল। এখানে কোনো একজন ব্যাটসম্যান এমন ইনিংস খেলবে সেটাই স্বাভাবিক।’শুধু বাংলাদেশে কেন মুশফিকের ইনিংসটা এখন শ্রীলঙ্কানদেরও মুখে মুখে। রাস্তাঘাটে বাংলাদেশের কাউকে দেখলেই প্রশংসার বৃষ্টি ঝরাচ্ছেন তারা। ‘বৃষ্টি’! নিদাহাস ট্রফির নতুন চিন্তা হয়ে দাঁড়িয়েছে বৃষ্টি নিয়ে। প্রায় প্রতিদিন দুপুর-বিকেলে কলম্বোর আকাশ কেঁদে উঠছে। সেটি অবশ্য অঝোরে নয়, টিপটিপিয়ে। এই বৃষ্টি দেখে ভারী বিরক্ত বিসিবির নির্বাচক হাবিবুল বাশার, ‘টিপ টিপ বৃষ্টি বাংলাদেশে দেখি, কিন্তু এখানে কেন? শ্রীলঙ্কার বৃষ্টির ধরন হচ্ছে ঘণ্টাখানেক ঝমঝমিয়ে নেমেই আকাশ পরিষ্কার। অথচ এবার দেখছি গুঁড়ি গুঁড়ি।’ বৃষ্টি নিয়ে হাবিবুলের চিন্তার কারণ আছে। বৃষ্টির উপদ্রবে ফাইনাল ওঠার আশায় না আবার ব্যাঘাত ঘটে!
