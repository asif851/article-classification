
এমন হাঙ্গামায় পড়তে হবে জানলে নিশ্চয়ই বেড়াতে যেতেন না কার্লোস তেভেজ। কেন বেড়াতে গেলেন, সেটি নিয়ে যে আর্জেন্টাইন ফুটবল তারকাকে এখন জবাবদিহি করতে হচ্ছে। ঘটনাটা গত শনিবারের। চোটের কারণে সেদিন চীনা ক্লাব সাংহাই শেনহুয়ার লিগের একটি ম্যাচ খেলেননি। আবার ওই দিনই কিনা স্ত্রী-সন্তান নিয়ে তেভেজকে ঘুরে বেড়াতে দেখা গেল সাংহাই ডিজনিল্যান্ডে। বিশ্বের সবচেয়ে বেশি বেতন পাওয়া ফুটবলারের ‘এমন কাণ্ডে’ হতাশ শেনহুয়া সমর্থকেরা সমালোচনার বান ছোটালেন। ম্যাচ খেলতে পারেন না, কিন্তু ঘুরে বেড়ান কীভাবে, এই প্রশ্নে জেরবার তেভেজ। উত্তর দিতে অবশ্য দেরি করেননি পায়ের পেশির চোটে ভোগা তেভেজ, ‘ওই দিন আমার ছুটি ছিল। অবসরে আমি পরিবারের সঙ্গে সময় কাটাতেই পারি।’ যুক্তিটা শেনহুয়ার সমর্থকেরা মেনেছেন কি? এএফপি।
