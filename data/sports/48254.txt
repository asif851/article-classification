



প্রথম ভারতীয় ক্রিকেটার হিসেবে টি-টোয়েন্টিতে ‘হিট উইকেট’ রাহুল
ওয়ানডেতে ‘হিট উইকেট’ হয়েছেন ৪ ভারতীয় ক্রিকেটার
 টেস্টে ‘হিট উইকেট’ ২০ ভারতীয় ক্রিকেটার
মহিন্দর অমরনাথ, নয়ন মঙ্গিয়া, বিরাট কোহলি হয়েছেন একাধিকবার


জীবন মেন্ডিসের বলে লেগের দিকে ঘুরিয়ে দিয়ে দ্রুত একটা রান চেয়েছিলেন লোকেশ রাহুল। কিন্তু কবজির মোচড়ে বলটা ঘুরিয়ে পায়ের ভারসাম্যটা রাখতে পারলেন না। ডান পা টা ভেঙে দিল তাঁর স্টাম্প। হিট উইকেট! নিদাহাস ট্রফিতে ভারতীয় ইনিংসের দশম ওভারের এই ঘটনাটি সঙ্গে সঙ্গেই ইতিহাসের পাতায় নিয়ে গেল রাহুলকে। প্রথম ভারতীয় ব্যাটসম্যান হিসেবে টি-টোয়েন্টি ক্রিকেটে ‘হিট উইকেট’ হয়ে ড্রেসিং রুমে ফিরলেন তিনি।
‘হিট উইকেট’ সব সময় ব্যাটসম্যানের জন্য নিরন্তর এক আক্ষেপের বিষয়। নিতান্তই দুর্ভাগা হলেই সাধারণত এ ধরনের ডিসমিসালের শিকার হন ব্যাটসম্যানরা। তবে রাহুল স্বস্তি পেতে পারেন এই ভেবে যে ভারতীয় হিসেবে এমন দুর্ভাগা কেবল তিনি একা নন। শচীন টেন্ডুলকার, অনিল কুম্বলে, নয়ন মঙ্গিয়া এমনকি বিরাট কোহলিও আছেন এই দলে। তবে এঁরা সকলেই হিট উইকেট হয়ে ফিরেছেন ৫০ ওভারের ক্রিকেটে।
প্রথম ভারতীয় ক্রিকেটার হিসেবে আন্তর্জাতিক ক্রিকেটে ‘হিট উইকেটে’র শিকার হয়েছিলেন লালা অমরনাথ। ১৯৪৯ সালের ২৭ জুন চেন্নাইয়ে (তখন মাদ্রাজ) ওয়েস্ট ইন্ডিজের বিপক্ষে ‘হিট উইকেট’ হয়েছিলেন তিনি। মজার ব্যাপার হচ্ছে, লালার ছেলে মহিন্দর অমরনাথ (যিনি ১৯৯৪ সালে বাংলাদেশের কোচ ছিলেন) ভারতীয় ক্রিকেটারদের মধ্যে সবচেয়ে বেশিবার ‘হিট উইকেট’ হয়েছেন। টেস্ট ক্রিকেটে তিনি তিনবার এভাবে আউট হয়েছেন—প্রথমবার পাকিস্তানের বিপক্ষে, লাহোরে, ১৯৭৮ সালে। পরের দুইবারের একবার মুম্বাইয়ে অস্ট্রেলিয়ার বিপক্ষে ১৯৭৯ সালে ও ফয়সলাবাদে, পাকিস্তানের বিপক্ষে ১৯৮৪ সালে।
একাধিকবার ‘হিট উইকেট’ হওয়া ভারতীয় ব্যাটসম্যানদের মধ্যে আছেন বিরাট কোহলি ও নয়ন মঙ্গিয়া। টেস্ট ও ওয়ানডে উভয় সংস্করণেই এই দুইজন ‘হিট উইকেটে’র শিকার। কোহলি ২০১৬ সালে রাজকোটে ইংল্যান্ডের বিপক্ষে হিট উইকেট হয়েছিলেন। মঙ্গিয়া মোহালিতে ওয়েস্ট ইন্ডিজের বিপক্ষে হয়েছিলেন ১৯৯৪ সালে।
টেস্টে যে সব ভারতীয় ব্যাটসম্যান হিট উইকেটের শিকার হয়েছেন তাঁদের মধ্যে লালা অমরনাথ মহিন্দর অমরনাথ, বিরাট কোহলি ও নয়ন মঙ্গিয়া ছাড়াও আছেন—মাধব আপতে (১৯৫৩), চান্দু বোর্দে (১৯৫৯) নারেন তামহানে (১৯৫৯), বুধি কুনদেরেন (১৯৬০), দিলীপ সারদেশাই (১৯৬১), বিজয় মাঞ্জরেকার (১৯৬২), হনুমন্ত সিং (১৯৬৫), এমএল জয়সীমা (১৯৬৫), সৈয়দ আবিদ আলী (১৯৬৮), মদন লাল (১৯৭৪), আশোক মানকড় (১৯৭৪), ব্রিজেশ প্যাটেল (১৯৭৭), দিলীপ ভেংসরকার (১৯৭৭), কিরণ মোরে (১৯৮৯), শিবসুন্দর দাস (২০০১), ভিভিএস লক্ষ্মণ (২০০২)।
ওয়ানডেতে টেন্ডুলকার হিট উইকেট হয়েছিলেন ব্রিসবেনে, অস্ট্রেলিয়ার বিপক্ষে ২০০৮ সালে। কুম্বলে ২০০৩ সালে নিউজিল্যান্ডের বিপক্ষে ওয়েলিংটনে। মঙ্গিয়া টেস্টে ‘হিট উইকেট’ হওয়ার এক বছর পরই ১৯৯৫ সালে শারজায় পাকিস্তানের বিপক্ষে ওয়ানডেতে একই দুর্ভাগ্যের শিকার হয়েছিলেন।
