
‘কুফা’—ডিয়েগো ম্যারাডোনা এ শব্দটি শুনেছিলেন বিশ্বকাপের প্রথম ম্যাচেই। সেদিন অ্যারেনা করিন্থিয়ানসে ঢুকে নিজের আসন খুঁজে পেতে বেশ কষ্টই হয়েছিল। পরে ভিআইপি বক্সে উষ্ণ অভ্যর্থনাই পেয়েছিলেন আর্জেন্টাইন কিংবদন্তি। কিন্তু ভিআইপি বক্সে বসতে না বসতেই ব্রাজিল আত্মঘাতী গোল খেয়ে বসে। সেখানে উপস্থিত ব্রাজিল সমর্থকদের কেউ কেউ বলে উঠলেন ম্যারাডোনা ব্রাজিলের অপয়া!কে ভেবেছিল আর্জেন্টিনার ম্যাচেও একই অপবাদ শুনতে হবে ম্যারাডোনাকে! গতকাল আর্জেন্টিনা-ইরান ম্যাচ দেখতে বেলো হরিজন্তের এস্তাদিও মিনেইরোতে মেয়ে জিয়ান্নিয়াকে নিয়ে হাজির হয়েছিলেন ম্যারাডোনা। নিষ্ফলা আর্জেন্টিনাকে দেখে হতাশ মনে হচ্ছিল তাঁকে। স্বভাবসুলভ ভঙ্গীতে হতাশা প্রকাশ করছিলেন। প্রায় শেষ পর্যন্ত মাঠে ছিলেন। কিন্তু গোলশূন্য ড্র হচ্ছে দেখে ম্যাচ শেষ হওয়ার আগেই উঠে চলে যান।তাঁর প্রস্থানের ঠিক পরেই মেসির সেই দুর্দান্ত গোল!বিষয়টি নিয়ে সামাজিক যোগাযোগ মাধ্যমে বিরাট তোলপাড়। আর্জেন্টিনার টুইটার ব্যবহারকারীরা কাল সবচেয়ে বেশিবার আলোচনা করেছেন ‘ম্যারাডোনা মুফা’ শব্দবন্দটি নিয়ে। স্প্যানিশ শব্দ মুফার মানে অপয়া, সোজা বাংলায় কুফা! টুইটার ট্রেন্ডে (সবচেয়ে বেশি আলোচনা হয় যেগুলো নিয়ে) সাধারণ ব্যবহারকারীদের মধ্যে ‘ম্যারাডোনামুফা’ ছিল শীর্ষে!ক্ষণিকের হতাশায় হয়তো সমর্থকেরা এটি করছেন। ম্যারাডোনা আর্জেন্টাইনদের কাছে দেবতুল্যই। এ মানুষটিই ২৮ বছর আগে আর্জেন্টিনাকে দ্বিতীয়বার শিরোপা এনে দিয়েছিল নীল-সাদাদের। ম্যারাডোনার প্রতি যে তাদের ভালোবাসায় খাদ নেই, সেটির প্রমাণ মেলে প্রতিনিয়তই।
