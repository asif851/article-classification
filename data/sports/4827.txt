
বিরাট কোহলির বউভাগ্য বেশ ভালো। এর মধ্যেই বেতন বাড়ার মতো সুসংবাদ পেয়ে গেছেন ভারতীয় অধিনায়ক। ভারতীয় ক্রিকেটারদের বেতন কাঠামোয় প্রায় ২০০ কোটি রুপি যোগ করার প্রস্তাব করেছে প্রশাসনিক কমিটি। এতে কোহলিদের বেতন বেড়ে প্রায় দ্বিগুণ হতে যাচ্ছে।
এখনো প্রস্তাবিত পর্যায়ে আছে, বাস্তবে রূপ নিতে বিসিসিআইয়ের সাধারণ কমিটি কর্তৃক অনুমোদিত হতে হবে। বর্তমানে কোহলিদের বেতন বাবদ ১৮০ কোটি রুপি খরচ করে ভারতীয় ক্রিকেট বোর্ড। এই প্রস্তাব অনুমোদিত হলে তা বেড়ে দাঁড়াবে ৩৮০ কোটি রুপি। তবে এই অর্থের পুরোটাই শুধু জাতীয় দলের ক্রিকেটারদের পকেটে যাচ্ছে না। সব স্তরের ক্রিকেটারদের বেতন বাড়াচ্ছে বিসিসিআই।
টাইমস অব ইন্ডিয়ার প্রতিবেদন অনুসারে বিসিসিআইয়ের রাজস্বের ২৬ শতাংশ ক্রিকেটারদের বেতন দিতে খরচ করা হয়। এর মধ্যে ১৩ শতাংশ পান আন্তর্জাতিক ক্রিকেটাররা, ১০.৬ শতাংশ ঘরোয়া ক্রিকেটার এবং ২.৪ শতাংশ নারী ও জুনিয়র ক্রিকেটারদের জন্য খরচ করা হয়।
২০১৭ সালে ৪৬টি ম্যাচ খেলেছেন বিরাট কোহলি। এ জন্য বিসিসিআই তাঁকে দিয়েছে ৫.৫১ কোটি রুপি। এই প্রস্তাব অনুমোদিত হলে তিনি ১০ কোটি রুপিরও বেশি আয় করবেন। রঞ্জি ট্রফি খেলা একজন ক্রিকেটার যেখানে বছরে ১২ থেকে ১৫ লাখ রুপি আয় করেন, তাঁর বেতনও বেড়ে ৩০ লাখ পর্যন্ত ছুঁতে পারে।
ভারতীয় সুপ্রিম কোর্টের মাধ্যমে নিয়োগপ্রাপ্ত হয়েছিল এই প্রশাসনিক কমিটি। বিসিসিআইয়ের এক সদস্য বলেছেন, ‌‘বিসিসিআইয়ের রাজস্বের উৎস তো এই ক্রিকেটাররাই। এদের বেতন বাড়াতে আরও ২০০ কোটি রুপি কি কাঠামোতে যোগ করা যায় না?’ তবে শেষ খবর অনুযায়ী বোর্ডের বিশেষ সাধারণ সভায় এই প্রস্তাব উত্থাপন করবেন সৌরভ গাঙ্গুলী।
