
লেগ স্পিনার গ্রায়েম ক্রেমারকে ফেরানো হয়েছে, ফিরেছেন উইকেটকিপার-ব্যাটসম্যান রেজিস চাকাভাও। মাত্রই আফগানিস্তানের সঙ্গে ওয়ানডে ও টি-টোয়েন্টি সিরিজে হেরে যাওয়া দল থেকে বাদ পড়েছেন ব্রায়ান চারি, কেভিন কাসুজা, টিনোটেন্ডা মুতুমবোজি ও ক্রিস্টোফার পোফু। বাংলাদেশ সফরে তিন ওয়ানডে ও দুটি টি-টোয়েন্টির সিরিজের জন্য কাল ঘোষিত জিম্বাবুয়ের দলে সদস্য সংখ্যা ১৬। সংখ্যাটা বেশি মনে হচ্ছে? যেটির কারণও অনুমান করা যাচ্ছে, সংক্ষিপ্ত সফরে ওয়ানডে আর টি-টোয়েন্টির জন্য দুটি আলাদা দল না করা।হারারেতে আয়ারল্যান্ডের বিপক্ষে জিম্বাবুয়ে ‘এ’ দলের হয়ে দুই ইনিংসেই সেঞ্চুরি করেছেন ২৮ বছর বয়সী চাকাভা। এরই পুরস্কার হিসেবে বাংলাদেশের বিমানে ওঠার সুযোগ পাচ্ছেন। লেগ স্পিনার ক্রেমার দলে ছিলেন এই মাসের শুরুর দিকে পাকিস্তানের সঙ্গে সিরিজটিতেও। আফগানিস্তানের সঙ্গে সিরিজে খেলতে পারেননি অ্যাঙ্কেলের চোটে পড়ে।পাকিস্তানের কাছে হারটা হয়তো প্রত্যাশিতই ছিল। কিন্তু এরপর আফগানিস্তানের সঙ্গেও মেনে নিতে হলো একই পরিণতি। বাংলাদেশ সফরে নিশ্চয়ই পরপর দুই সিরিজের ব্যর্থতা ভুলতে চাইবে জিম্বাবুয়ে। এই চিন্তা থেকেই দলটা নির্বাচন করা হয়েছে বলে জানালেন জিম্বাবুয়ে নির্বাচক কমিটির আহবায়ক কেনিয়ন জিয়েল, ‘আমরা এমন একটা দল গঠন করেছি যারা আফগানিস্তান সিরিজের হতাশা তাড়াতাড়ি ভুলিয়ে দিতে পারবে, বাংলাদেশ সফরে দেখিয়ে দিতে পারবে যে আমরা একটা লড়াকু জাতি।’জিম্বাবুয়ের মূল দল যখন বাংলাদেশে খেলবে, একই সময়ে বাংলাদেশ ‘এ’ দল জিম্বাবুয়েতে খেলবে তাদের ‘এ’ দলের বিপক্ষে। মূল দলের সঙ্গে ‘এ’ দলও ঘোষণা করা হয়েছে। আফগানিস্তান সিরিজের দল থেকে বাদ পড়া চার খেলোয়াড়ের জায়গা হয়েছে এই দলে।জিম্বাবুয়ে দল বাংলাদেশে আসছে ২ নভেম্বর। প্রথম ওয়ানডে ৭ নভেম্বর।জিম্বাবুয়ে দল: এলটন চিগুম্বুরা (অধিনায়ক), সিকান্দার রাজা, রেজিস চাকাভা, চামু চিবাবা, টেন্ডাই চিসোরো, গ্রায়েম ক্রেমার, ক্রেগ আরভিন, লুক জঙ্গুয়ে, নেভিল মাদিভা, ওয়েলিংটন মাসাকাদজা, রিচমন্ড মুতুম্বামি, টরাই মুজারাবানি, জন নিয়ুম্বু, টিনাশে পানিয়াঙ্গারা, ম্যালকম ওয়ালার, শন উইলিয়ামস। তথ্যসূত্র: ক্রিকইনফো।
