
ঐতিহ্যবাহী অ্যাশেজ সিরিজে খেলার জন্য মুখিয়ে থাকেন যেকোনো ইংলিশ বা অসি ক্রিকেটার। কিন্তু বিতর্কে জড়িয়ে অ্যাশেজ অভিষেকের সেই মোক্ষম সুযোগটি হারাতে বসেছিলেন ডেভিড ওয়ার্নার। চ্যাম্পিয়নস ট্রফি চলার সময় ইংল্যান্ডের জো রুটকে ঘুষি মেরে পেয়েছিলেন নিষেধাজ্ঞা। এখনো বহাল আছে সেই বহিষ্কারাদেশ। তবে খুব বেশি দিন হয়তো ব্যাট-বলের লড়াই থেকে দূরে থাকতে হবে না ওয়ার্নারকে। অ্যাশেজ সিরিজেই আবার মাঠে ফিরতে পারেন এই অস্ট্রেলিয়ান ব্যাটসম্যান। তেমন ইঙ্গিতই দিয়েছেন অস্ট্রেলিয়ার নতুন কোচ ড্যারেন লেহম্যান। বহিষ্কারাদেশ পেয়ে আন্তর্জাতিক ক্রিকেট থেকে দূরে সরে থাকলেও অনুশীলনটা বেশ ভালোমতোই চালিয়ে গেছেন ওয়ার্নার। আর তাতেই তিনি নজর কেড়ে নিয়েছেন লেহম্যানের। সম্প্রতি বিবিসিকে দেওয়া এক সাক্ষাত্কারে অসি কোচ বলেছেন, ‘সে অনুশীলনে খুবই ভালো করছে। আমি তাকে নিয়ে আশাবাদী। ওয়ার্নার খুবই প্রতিভাবান ক্রিকেটার। আমরা তার ব্যাপারটি নিয়ে ইতিমধ্যে কথাও বলেছি। আশা করছি অনাকাঙ্ক্ষিত কোনো ঘটনা আর ঘটবে না।’
তবে দলে ফিরলেও উদ্বোধনী ব্যাটসম্যান হিসেবে হয়তো দেখা যাবে না ওয়ার্নারকে। সে জায়গাটি ইতিমধ্যেই নিশ্চিত করে ফেলেছেন শেন ওয়াটসন ও ক্রিস রজার্স। তিন, চার ও পাঁচ নম্বরে আসবেন এড কোয়ান, মাইকেল ক্লার্ক ও ফিল হিউজ। ছয় নম্বরে জায়গা মিলতে পারে ওয়ার্নারের। ক্যারিয়ারের ৩৪টি টেস্ট ইনিংসে মাত্র একবারই তিন নম্বরে ব্যাট করেছেন ওয়ার্নার। বাকি সব কটিতেই তিনি মাঠে নেমেছিলেন উদ্বোধনী ব্যাটসম্যান হিসেবে। এখন ছয় নম্বরে ব্যাট করতে নেমে কি ভালো পারফরম্যান্স দেখাতে পারবেন এই ডানহাতি ব্যাটসম্যান? কোচ লেহম্যান অবশ্য প্রশ্নটাকে খুব বেশি গুরুত্ব দিচ্ছেন না। তাঁর মতে, ‘ওয়ার্নার যেকোনো জায়গায়ই ব্যাট করতে সক্ষম।’
১৪ জুলাই ট্রেন্টব্রিজে শুরু হবে অ্যাশেজ সিরিজের প্রথম টেস্ট।— রয়টার্স
