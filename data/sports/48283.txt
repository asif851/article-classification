
‘ব্যাটম্যান’ ও ‘সুপারম্যানে’র মধ্যে চলছে তীব্র প্রতিদ্বন্দ্বিতা। দুজনের লড়াইয়ে কে জিতবে, এ নিয়ে দ্বিধাবিভক্ত সবাই। কিন্তু সব তর্কের অবসান হয়ে গেল এক ঝটকায়। ব্যাটম্যান নিজেই কুর্নিশ করছেন সুপারম্যানকে। সুপারম্যানের শ্রেষ্ঠত্ব মেনে নিয়ে বলছেন, ‘তুমিই সেরা।’না, ডিসি কমিক্সের ‘ব্যাটম্যান বনাম সুপারম্যান: ডন অব জাস্টিস’ চলচ্চিত্রে নতুন করে সংযুক্ত কোনো দৃশ্য নয়। এই সময়ের সেরা ব্যাটসম্যান কে এই প্রশ্নে এবি ডি ভিলিয়ার্সকেই সেরা বলছেন তাঁর প্রতিদ্বন্দ্বী বিরাট কোহলি। এ দুজনের প্রসঙ্গে কথা বলতে গিয়ে এই দুই সুপার হিরোর নাম কেন—সেই প্রশ্নটিও আসতে পারে। তুলনাটি করেছেন এ দুই ব্যাটসম্যানের বেঙ্গালুরু সতীর্থ ক্রিস গেইল।এবারের আইপিএলে দুর্দান্ত খেলছেন ডি ভিলিয়ার্স ও কোহলি। সেরা দুই রান সংগ্রাহক এ দুজনই। ৬৮২ রান করে দ্বিতীয় স্থানে আছেন ডি ভিলিয়ার্স। আর অবিশ্বাস্য ফর্মে থাকা কোহলি ৮৩.৫৪ গড়ে করেছেন ৯১৯ রান! এই দুইয়ে মুগ্ধ গেইল কদিন আগে জানিয়েছেন, ‘ওরা দুজন এখন খেলছে “ব্যাটম্যান ও সুপারম্যানে”র মতো। জীবনের সেরা ফর্মে আছে ওরা। বেঙ্গালুরুর হয়ে দারুণ করছে দুজন।’আইপিএল পরিসংখ্যান দেখে কোহলিকেই সেরা মনে হচ্ছে। তবে রয়্যাল চ্যালেঞ্জার্স বেঙ্গালুরু অধিনায়কের চোখে সেরা ব্যাটসম্যান একজনই—এবি, ‘বর্তমানে সেরা ব্যাটসম্যান কে এ নিয়ে অনেক বিতর্ক হয়েছে, সব বিতর্ক আজ (কাল) থেমে গেছে। এ নিয়ে আর কারও মনে কোনো প্রশ্ন থাকা উচিত নয়।’কাল আইপিএলের কোয়ালিফায়ারে গুজরাট লায়নসের বিপক্ষে ১৫৯ তাড়া করতে নেমে ২৯ রানেই ৫ উইকেট পড়ে গিয়েছিল বেঙ্গালুরুর। মনে মনে দ্বিতীয় কোয়ালিফায়ারের প্রস্তুতিই বোধ হয় নিয়ে ফেলেছিলেন কোহলি। ওই পরিস্থিতিতে ৪৭ বলে ৭৯ রানের অবিশ্বাস্য এক ইনিংস খেলেছেন ডি ভিলিয়ার্স। দূরতিক্রম্য এক লক্ষ্যকে সহজ জয়ে পরিণত করেছে ওই ইনিংসটিই। ১০ বল হাতে রেখে ৬ উইকেটে জিতেছে কোহলির দল। ম্যাচ শেষে উচ্ছ্বসিত কোহলির আবেগে তাই কোনো বাঁধ মানল না, ‘অবিশ্বাস্য। বিশ্বাসই করতে পারছি না, আমি জয়ী দলের অধিনায়ক। বড় তারকারা বড় উপলক্ষ পেলেই জ্বলে ওঠেন। আমি তাঁকে কুর্নিশ করি। আমার দেখা চাপের মুখে খেলা সেরা ইনিংস। আমি তার ইনিংস দেখে তৃপ্ত।’কোহলির এবি-প্রশস্তি অবশ্য থামেনি এতেও। এই দক্ষিণ আফ্রিকান উইকেটে ছিলেন বলেই নাকি আশা ছাড়েননি তিনি, ‘আজ (কাল) টপ অর্ডার ভালো করেনি। কিন্তু এবি টিকে ছিল। শুধু ওর মানের একজন খেলোয়াড় উইকেটে থাকায় প্রতিপক্ষের চোখেমুখে দুশ্চিন্তা দেখেছি। প্রতিপক্ষ চাচ্ছিল ওকে দ্রুত ফেরাতে, কারণ সে কী করতে পারে সেটা তারা জানত।’কিন্তু এত চেষ্টার পরও ডি ভিলিয়ার্সকে থামাতে পারেনি গুজরাট। দলকে জিতিয়ে বিজয়ীর বেশেই ফিরেছেন ডি ভিলিয়ার্স। তাঁকে কুর্নিশ কেন করবেন না কোহলি?
