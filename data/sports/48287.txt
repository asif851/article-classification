
বেশ কয়েকটি উপলক্ষেই দাবিটা জানিয়ে রেখেছিলেন মুশফিকুর রহিম। সর্বশেষ নিউজিল্যান্ড সিরিজ শেষেও বলেছেন, দীর্ঘ মেয়াদে অধিনায়কত্ব পেলে পরিকল্পনা করে এগোনো যায়। ভবিষ্যতে যিনিই অধিনায়কত্ব পান, যেন লম্বা সময়ের জন্য পান। বাংলাদেশ অধিনায়কের সে ইচ্ছা অবশেষে পূরণ হলো। কাল বিসিবি পরিচালনা পর্ষদের সভায় ২০১৫ বিশ্বকাপ পর্যন্ত জাতীয় দলের অধিনায়কের দায়িত্ব দেওয়া হয়েছে মুশফিককে।সভা শেষে এক সংবাদ ব্রিফিংয়ে বিসিবি সভাপতি নাজমুল হাসান মুশফিকের অধিনায়কত্বের মেয়াদ বাড়ানোর সিদ্ধান্ত জানান। যার অর্থ, মাঝখানে অপ্রত্যাশিত কিছু না ঘটলে ২০১৫ বিশ্বকাপে মুশফিকুর-জার্গেনসেন জুটির ওপরই থাকবে বাংলাদেশ দলের দায়িত্ব। কোচ শেন জার্গেনসেনের মেয়াদ বাড়ানো হয়েছে নিউজিল্যান্ড সিরিজের আগেই।লম্বা সময়ের জন্য দায়িত্ব পেয়ে মুশফিক সবচেয়ে বেশি জোর দিচ্ছেন দলীয় পারফরম্যান্সের ধারাবাহিকতা ধরে রাখার ওপর। কাল রাতে বিসিবির মাধ্যমে দেওয়া আনুষ্ঠানিক প্রতিক্রিয়ায় অধিনায়ক বলেছেন, ‘বাংলাদেশ দলকে নেতৃত্ব দেওয়ার ব্যাপারে আমার সামর্থ্যের ওপর বিসিবি যে আস্থা দেখিয়েছে, সে জন্য সম্মানিত বোধ করছি। কোচ শেন জার্গেনসেন, খেলোয়াড় এবং টিম ম্যানেজমেন্টের বাকি সদস্যদের নিয়ে ভবিষ্যৎ পরিকল্পনা করার দারুণ এক সুযোগ এটা।’সাম্প্রতিক সময়ে বাংলাদেশ দলের পারফরম্যান্সের গ্রাফ বেশ ঊর্ধ্বমুখী। মুশফিক এই ধারাটাই ধরে রাখতে চান, ‘সাম্প্রতিক সময়ে আমাদের পারফরম্যান্স আগের চেয়ে ধারাবাহিক হয়েছে। আমি আন্তরিকভাবে চেষ্টা করব ইতিবাচক এই ধারাটা ধরে রাখতে। আশা করি, আমি দলের সব খেলোয়াড় এবং বোর্ডের পূর্ণ সমর্থন পাব।’পথটা বন্ধুর, তিনি জানেন। তবু দীর্ঘ মেয়াদে দায়িত্ব এই চ্যালেঞ্জ জয় করার ব্যাপারে আত্মবিশ্বাসও জোগাচ্ছে মুশফিককে, ‘এই পথটা খুব চ্যালেঞ্জিং জানি, তবে ইনশাআল্লাহ সব ধরনের ক্রিকেটেই আমরা আমাদের প্রত্যাশিত লক্ষ্যে পৌঁছাতে পারব।’২০১১ সালের অক্টোবরে ওয়েস্ট ইন্ডিজের বিপক্ষে সিরিজে অভিষেক হয়েছিল অধিনায়ক মুশফিকুর রহিমের। আন্তর্জাতিক ক্রিকেটে বাংলাদেশের রেকর্ড বিবেচনায় সফলই বলতে হবে তাঁকে। তাঁর নেতৃত্বে ১২টি টেস্ট খেলে বাংলাদেশ সাতটিতেই হারলেও জয়ও আছে একটি। চারটি টেস্ট ড্র করাও বলার মতোই। এর মধ্যে প্রথমটিতে বৃষ্টির বড় ভূমিকা থাকলেও গলে শ্রীলঙ্কার সঙ্গে এবং দেশের মাটিতে গত নিউজিল্যান্ড সিরিজের দুটি টেস্টই ড্র করতে পারাটা টেস্ট দল হিসেবে বাংলাদেশের এক ধাপ এগিয়ে যাওয়ারই প্রমাণ। অধিনায়ক মুশফিক ২৪ ওয়ানডেতে ১১টিতে জয় পেয়েছেন, আর ১৫টি-টোয়েন্টির ৬টিতে।
