
সিলেট সিক্সারসের বিপক্ষে বিপিএলে নিজের প্রথম ম্যাচে ব্যাটে-বলে দারুণ পারফরম্যান্স করেছিলেন শহীদ আফ্রিদি। আজ রাজশাহী কিংসের বিপক্ষে তাঁর ব্যাটে ঝড় না উঠলেও পুষিয়ে দিয়েছেন বোলিংয়ে। জয়ের জন্য ২০২ রানের লক্ষ্যে ব্যাটিংয়ে নামা রাজশাহী কিংসের সেরা তিন ব্যাটসম্যানই আফ্রিদির শিকার! সে ধাক্কা সামলাতে না পেরে ১৩৩ রানে থেমেছে রাজশাহীর ইনিংস। ৬৮ রানের জয় পেয়েছে ঢাকা ডায়নামাইটস।
ফিল্ডিংয়ের ক্যাচ ফসকানোর ব্যর্থতা ব্যাটিংয়ে ঢাকতে পারেননি রাজশাহী ওপেনার মুমিনুল হক। অবশ্য মুমিনুলের আগেই ফিরেছেন তাঁর ওপেনিং সতীর্থ রনি তালুকদার। প্রথম ওভারেই আবু হায়দারের বলে এলবিডব্লিউ। এবার প্রথম ম্যাচে ৪৭ রানের পর আর হাসেনি রনির ব্যাট। তৃতীয় ওভারে সামিত প্যাটেলকেও ফিরিয়ে রাজশাহীকে চাপে ফেলেন ঢাকার পেসার আবু হায়দার। মুমিনুল এ চাপ কাটিয়ে দলকে নিরাপদ করতে পারেননি। ৭.৪ ওভারে আফ্রিদিকে উড়িয়ে মারতে গিয়ে লং অফে আবু হায়দারের তালুবন্দী হন মুমিনুল (১৬)। রাজশাহীর স্কোর তখন ৩ উইকেটে ৬০।আগের ম্যাচে দ্যুতি ছড়ানোয় জাকির হাসানের ওপর ভরসা রেখেছিল রাজশাহী। আস্থার প্রতিদানে জাকিরের শুরুটা ছিল দারুণ। পঞ্চম ওভারে সুনীল নারাইনের প্রথম দুই বলেই বাউন্ডারি তুলে নেন ১৯ বছর বয়সী এ ব্যাটসম্যান। পরের ওভারে মোসাদ্দেক হোসেনকে মেরেছেন টানা তিন বাউন্ডারি! কিন্তু ঝোড়ো ইনিংস পেখম খোলার আগেই জাকিরকে পোলার্ডের ক্যাচে পরিণত করেন আফ্রিদি। ১ ছক্কা ও ৫ বাউন্ডারিতে ২৩ বলে ৩৬ রান করা জাকির আউট হওয়ার পরই (৯.২ ওভার) মূলত জয়ের পথ হারায় রাজশাহী। আফ্রিদির ওই ওভারেরই শেষ বলে পয়েন্টে দুর্দান্ত ক্যাচে মুশফিককে ফেরান নাদিফ চৌধুরী। ১০ ওভার শেষে রাজশাহীর স্কোর তখন ধ্বংসস্তূপ—৫ উইকেটে ৭২ রান।এরপর রাজশাহীর ইনিংস টিকেছে মাত্র ৮ ওভার। ফ্রাঙ্কলিন, মিরাজ, ফরহাদ রেজা এমনকি অধিনায়ক স্যামিও স্রোতের বিপরীতে লড়তে পারেননি। রাজশাহীকে দ্রুত মুড়িয়ে দেওয়ার নেপথ্যে আফ্রিদির (২৬/৪) মতো বড় ভূমিকা রয়েছে আবু হায়দার রনিরও। ৩ উইকেট নেওয়ার পাশাপাশি দুটি ক্যাচও নিয়েছেন এ পেসার।এর আগে এভিন লুইস ও কাইরন পোলার্ডের ঝোড়ো ব্যাটিংয়ে ভর করে দুইশোর্ধ্ব স্কোর পায় ঢাকা। ৩৮ বলে ৬৫ রান করেন ক্যারিবীয় ওপেনার লুইস। ২৫ বলে ৫২ রানে অপরাজিত থেকে ঢাকার ইনিংসে দারুণ শেষ টেনেছেন আরেক ক্যারিবীয় পোলার্ড।
