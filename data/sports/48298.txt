
শেষ কবে একই সঙ্গে ইংলিশ প্রিমিয়ার লিগের তিন পরাশক্তি নতুন কোচ নিয়ে মৌসুম শুরু করেছিল?ওয়ার্ল্ড সকার সাময়িকীর সম্পাদক গ্যাভিন হ্যামিল্টন স্মৃতি হাতড়ে জানালেন, তাঁর জীবদ্দশায় এমন কিছু দেখেননি। তবে শেষবার এ রকম বড় পরিবর্তন তিনি দেখেছিলেন প্রায় চার দশক আগে, ১৯৭৪ সালের গ্রীষ্মে। চ্যাম্পিয়ন লিডস ইউনাইটেডের দায়িত্ব ছেড়ে ডন রিভি ইংল্যান্ডের কোচ হলেন, লিডসের নতুন কোচ ব্রায়ান ক্লফ। লিভারপুলকে এফএ কাপ জিতিয়ে অবসরে গেলেন কোচ বিল শ্যাঙ্কলি। আর টমি ডোকার্টির ম্যানচেস্টার ইউনাইটেড নেমে গেল দ্বিতীয় বিভাগে!পরাশক্তিগুলোর নাম এত দিনে কিছুটা বদলেছে। গত মৌসুমের শেষ আর এই মৌসুমের শুরুর মাঝে বদলেছে আরও অনেক কিছুই। স্যার অ্যালেক্স ফার্গুসনের বিদায়ের পর ইউনাইটেডের দায়িত্ব নিয়েছেন ডেভিড ময়েস, হোসে মরিনহোর চেলসিতে ফেরা আর ম্যানচেস্টার সিটির কোচ হিসেবে ম্যানুয়েল পেলেগ্রিনির নতুন অভিযান। সব মিলিয়ে কাল থেকে যেন নতুন রূপেই শুরু হতে যাচ্ছে ইংলিশ প্রিমিয়ার লিগ। এএফপি, রয়টার্স।ফার্গুসনকে ছাড়া ম্যানচেস্টার ইউনাইটেড—এই প্রজন্মের কোনো ইউনাইটেড সমর্থকের কাছে যেন দৃশ্যকল্প। ইংলিশ ফুটবল ইতিহাসের সফলতম কোচের উত্তরসূরি হয়েছেন বলে ময়েসের সামনের পথটাই হয়তো সবচেয়ে কঠিন। যা-ই করেন না কেন, নিত্যই তাঁর তুলনা চলবে স্কটিশ বুড়োর সঙ্গে। ময়েসও জানেন এক জনমে ফার্গুসনতুল্য সাফল্য পাওয়া সম্ভব নয় তাঁর পক্ষে। নির্মম এই সত্য সামনে রেখে মৌসুম শুরু করতে যাওয়া সাবেক এভারটন কোচের জন্য আরও বড় দুঃসংবাদ, প্রথম পাঁচ ম্যাচের তিনটিতে তাঁর প্রতিপক্ষ চেলসি, লিভারপুল ও ম্যানচেস্টার সিটি। আছে লিগ কাপ চ্যাম্পিয়ন মাইকেল লাউড্রপের সোয়ানসি সিটিও। সূচি যে পছন্দ হয়নি সেটা জানাতে তাই কোনো রাখঢাক করেননি ইউনাইটেড কোচ, ‘আমার মনে হয় গত ২০ বছরে এটাই ম্যানচেস্টার ইউনাইটেডের সবচেয়ে কঠিন শুরু।’ ওয়েইন রুনিকে ধরে রাখা যাবে কি না উদ্বিগ্ন তিনি তা নিয়েও। চোটপ্রবণ রবিন ফন পার্সির কথা মাথায় রেখেই হয়তো রুনিকে বিক্রি না করার ব্যাপারে অনড় ময়েস।মরিনহোর চ্যালেঞ্জ এত বড় নয়। চেলসি মালিক, স্টামফোর্ড ব্রিজের মাঠ আর ফুটবলারদের অনেকেই তাঁর অনেক দিনের চেনা। তার ওপর গত কয়েক বছরে চেলসিতে কোচের আসা-যাওয়া ছিল স্টামফোর্ড ব্রিজ স্টপেজে লন্ডন সিটি বাসের আসা-যাওয়ার মতো নিয়মিত। মরিনহোর ফেরা আপাতত কিছুটা হলেও স্বস্তি দিয়েছে সমর্থকদের। দ্বিতীয় দফায় দায়িত্ব নিয়ে বেশ তত্পর পর্তুগিজ কোচও। এরই মধ্যে জার্মান ফরোয়ার্ড আন্দ্রে শুরলেকে দলে টেনে আক্রমণভাগ শক্তিশালী করেছেন। হাত বাড়িয়ে আছেন রুনির দিকেও। ল্যাম্পার্ড, টেরি আর কোলদের মতো পরীক্ষিতরা তো আছেনই। আপাতত মরিনহোর সবচেয়ে বড় চ্যালেঞ্জ ফার্নান্দো তোরেসকে গোল করতে শেখানো। তাহলেই এ মৌসুমে শিরোপার অন্যতম দাবিদার হবে চেলসি।শিরোপার দাবি তুলবে ম্যানচেস্টার সিটিও। দলবদলের বাজারে ইংলিশ লিগে তারাই ছিল সবচেয়ে সক্রিয় এবং নতুন কোচ পেলেগ্রিনিকে হাত খুলে খরচের স্বাধীনতা দিয়েছেন সিটির আরব ধনকুবের মালিকেরা। তবে নতুন মুখ ফার্নান্দিনহো, হেসুস নাভাস, আলভারো নেগ্রেদো ও স্টিভান জোভেটিচকে নিয়ে শুধু প্রিমিয়ার লিগ জয় নয়, চ্যাম্পিয়নস লিগের ব্যর্থ বলয়ও ভাঙতে চাইবে সিটি।শীর্ষ পাঁচের বাকি দুই দল লিভারপুল ও আর্সেনাল হয়তো চ্যাম্পিয়নস লিগে জায়গা নিশ্চিত করতে পারলেই খুশি থাকবে। আরেকটি দলবদল মৌসুম প্রায় ঘুমিয়ে পার করেছেন আর্সেন ওয়েঙ্গার। আট বছরের শিরোপা-খরা ঘোচানোর চেষ্টায় এবার দলে এনেছেন ফ্রান্স দ্বিতীয় বিভাগের ফরোয়ার্ড ইয়াইয়া সানোগোকে! শেষ দিকে লুইস সুয়ারেজকে পাওয়ার জন্য ৪৬ মিলিয়ন ইউরোর প্রস্তাব দিয়েছিলেন লিভারপুলকে। কিন্তু ‘যক্ষের ধন’ উরুগুইয়ান ফরোয়ার্ডকে বিক্রি না করার সিদ্ধান্তে অটল লিভারপুল। সুয়ারেজকে ধরে রাখতে পারলে তাঁর কাঁধে চড়েই লিভারপুল যেতে পারে চ্যাম্পিয়নস লিগ পর্যন্ত। ওদিকে টটেনহাম এখন পর্যন্ত গ্যারেথ বেলকে ধরে রাখতে পারলেও রিয়ালের শত মিলিয়ন ইউরোর প্রস্তাব শেষমেশ ঠেকিয়ে রাখতে পারবে কি না, তা নিয়ে সংশয় আছে। ‘রিয়াল মাদ্রিদ যাকে একবার চায় তাকে নিয়েই ছাড়ে’—মরিনহোর কথাটা সত্যি হতে পারে আরেকবার। ক্রিস্টাল প্যালেসের বিপক্ষে রোববার টটেনহামের প্রথম ম্যাচে খেলতে পারছেন না বেল। কোচ আন্দ্রে ভিলাস-বোয়াস বলছেন, চোট। যদিও জল্পনা, রিয়ালে যাবেন বলেই বেল আর খেলতে চাইছেন না স্পারদের হয়ে!শেষ পর্যন্ত বেল যদি চলেই যান, চ্যাম্পিয়নস লিগে জায়গা নিশ্চিত করাটা কঠিনই হয়ে যাবে টটেনহামের।ইংলিশ লিগের শিরোপাজয়ীরাম্যানচেস্টার ইউনাইটেড-২০, লিভারপুল-১৮, আর্সেনাল-১৩, এভারটন-৯, অ্যাস্টন ভিলা-৭, সান্ডারল্যান্ড-৬, চেলসি-৪, নিউক্যাসল ইউনাইটেড-৪, শেফিল্ড ওয়েন্সডে-৪, লিডস ইউনাইটেড-৩, উলভারহ্যাম্পটন-৩, ম্যানচেস্টার সিটি-৩, হাডার্সফিল্ড টাউন-৩, ব্ল্যাকবার্ন রোভার্স-৩, প্রেস্টন নর্থ এন্ড-২, টটেনহাম-২, ডার্বি কাউন্টি-২, বার্নলি-২, পোর্টসমাউথ-২, ইপসউইচ টাউন-১, নটিংহাম ফরেস্ট-১, শেফিল্ড ইউনাইটেড-১, ওয়েস্ট ব্রম-১
