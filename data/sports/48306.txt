



মাশরাফিকে টি-টোয়েন্টিতে ফেরাতে চান নির্বাচকেরা
টেস্টে খেলাটাও অনেকটা নির্ভর করছে মাশরাফির ইচ্ছের ওপর
প্রিমিয়ার লিগে ১৬ ম্যাচে ৩৯ উইকেট নিয়ে সর্বোচ্চ উইকেট শিকারি


৩৪ বছর বয়সে এসেও শেষ ঢাকা প্রিমিয়ার লিগে একরকম ভেলকিই দেখিয়েছেন মাশরাফি বিন মুর্তজা। ১৬ ম্যাচে ৩৯ উইকেট নিয়ে হয়েছেন সর্বোচ্চ উইকেট শিকারি। আলাদা করে চোখে পড়েছে তাঁর ফিটনেস। পুরো লিগে প্রায় সব ম্যাচে ১০ ওভার বল করে গেলেও ইনজুরির শিকার হননি। বরং লিস্ট ‘এ’ (স্বীকৃত ৫০ ওভারের ক্রিকেট) এক মৌসুমে সর্বোচ্চ উইকেটের নতুন রেকর্ড গড়েছেন।
ফিটনেস ও মাশরাফির সামর্থ্য নিয়ে যেহেতু কোনো সন্দেহ নেই, একটি প্রশ্ন বারবার সামনে চলে আসছে, মাশরাফিকে কি টেস্টে ফেরানো যায় না? আজও বিষয়টি নিয়ে কথা বলতে হয়েছে প্রধান নির্বাচককে। মিনহাজুল আবেদীন বলেছেন, ‘এটা পুরোপুরি ওর (মাশরাফি) এবং বিসিবির ব্যাপার। মাশরাফি যদি টেস্ট খেলতে চায় তাহলে খেলবে।’
পরক্ষণেই মিনহাজুল বলেছেন তাঁদের ইচ্ছের কথাটা, ‘আমরা চাচ্ছি মাশরাফি টি-টোয়েন্টিতে ফিরুক। ওখানে ওকে আমাদের বেশি দরকার।’
শুরুতে বহু চোটের সাক্ষী হলেও এই বয়সে এসে দারুণ ফিট মাশরাফি। কিন্তু সাম্প্রতিক সময়ে তরুণ ও অন্য অভিজ্ঞদের মধ্যে দেখা যাচ্ছে চোটের প্রবণতা। অভিজ্ঞ মুশফিকুর রহিমের পাশাপাশি চোটে পড়েছেন তরুণ নাসির হোসেন ও তাসকিন আহমেদ। মেহেদী হাসান মিরাজও চোটে ভুগছেন। তবে আফগানিস্তানের বিপক্ষে দ্বিপক্ষীয় সিরিজের আগেই সবাই সুস্থ হয়ে উঠবে বলে আশা মিনহাজুলের, ‘২৭ তারিখ বিসিএল শেষ হওয়ার পর খেলোয়াড়েরা দম ফিরে পেতে আড়াই থেকে তিন সপ্তাহ সময় পাবে। ফলে আমার মনে হয় ক্যাম্প শুরু হওয়ার আগে সবাইকে সুস্থ পাব।’
