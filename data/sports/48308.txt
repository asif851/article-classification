
এই তো কয়েক দিন আগে টেস্ট অধিনায়ক হিসেবে দায়িত্ব পেয়েছেন। জিম্বাবুয়ের বিপক্ষে একমাত্র টেস্টে জয় দিয়েই অধিনায়ক হিসেবে অভিষেক হয়েছে দিনেশ চান্ডিমালের। কিন্তু ভারতের বিপক্ষে সিরিজ শুরুর আগে সেই চান্ডিমালই ছিটকে গেলেন অসুস্থ হয়ে। নিউমোনিয়ায় আক্রান্ত চান্ডিমাল নিশ্চিতভাবেই তিন টেস্ট সিরিজের প্রথমটিতে খেলতে পারবেন না। দ্বিতীয় টেস্টে খেলা নিয়েও বেশ সংশয় আছে।
২৬ জুলাই গলে শুরু হবে শ্রীলঙ্কা-ভারত সিরিজের প্রথম টেস্ট। কলম্বোয় দ্বিতীয় টেস্ট ৩ আগস্ট থেকে। শ্রীলঙ্কার ক্রিকেট ম্যানেজার আশঙ্কা গুরুসিনহা কাল জানিয়েছেন, ‘আমরা গত রাতে (পরশু) ওর রক্ত পরীক্ষার ফল পেয়েছি। ওর নিউমোনিয়া হয়েছে। আজ (গতকাল) সকালেই সে হাসপাতালে ভর্তি হয়েছে। প্রথম টেস্টটা সে খেলতে পারবে না, এটা নিশ্চিত। চিকিৎসকেরা বলেছেন, প্রথম টেস্ট শেষ হলে ওকে আবার পরীক্ষা-নিরীক্ষা করে দেখা হবে সে দ্বিতীয় টেস্ট খেলতে পারবে কি না। না পারলে সেটাই মেনে নিতে হবে।’
অসুস্থ থাকায় পরশু অনুশীলনেও ছিলেন না চান্ডিমাল। আসেননি সংবাদ সম্মেলনেও। তাঁর জায়গায় সংবাদ সম্মেলনে আসেন শ্রীলঙ্কার সীমিত ওভারের অধিনায়ক উপুল থারাঙ্গা। তবে টেস্টে চান্ডিমালের জায়গায় সম্ভবত নেতৃত্ব দেবেন রঙ্গনা হেরাথ। গুরুসিনহাই বলেছেন, ‘খুব সম্ভবত অন্তর্বর্তীকালীন অধিনায়ক হতে যাচ্ছে রঙ্গনা। কারণ শুধু এক টেস্টের ব্যাপার এটা এবং সে আগেও নেতৃত্ব দিয়েছে।’ ক্রিকইনফো।
