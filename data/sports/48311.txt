
আয়ারল্যান্ডে ত্রিদেশীয় সিরিজের প্রথম ম্যাচে বাংলাদেশকে নেতৃত্ব দেবেন সাকিব আল হাসান। এপ্রিলে শ্রীলঙ্কার বিপক্ষে সিরিজের শেষ ওয়ানডেতে স্লো ওভার রেটের কারণে এক ওয়ানডেতে নিষেধাজ্ঞা পেয়েছিলেন মাশরাফি বিন মুর্তজা। ফলে ম্যাচটি খেলতে পারবেন না নিয়মিত অধিনায়ক।
এটি অবশ্য পুরোনো খবর। গত ১ এপ্রিল কলম্বোর সিংহলিজ স্পোর্টস ক্লাব মাঠে সিরিজের তৃতীয় ওয়ানডেতে বাংলাদেশ হেরে যায় ৭০ রানে। সে ম্যাচে বোলারদের দিয়ে নির্দিষ্ট সময়ের মধ্যে ৫০ ওভার শেষ করাতে পারেননি অধিনায়ক মাশরাফি। আইসিসির নিয়ম অনুযায়ী সেই ম্যাচে অধিনায়কসহ বাকি সবার ম্যাচ ফি কেটে নেওয়া হয়। মাশরাফির ৪০ শতাংশ ও বাকিদের ২০ শতাংশ ম্যাচ ফি জরিমানা করা হয়।ডাম্বুলার প্রথম ম্যাচেই এ ব্যাপারে সতর্কবার্তা পেয়েছিলেন। বৃষ্টির কারণে পরিত্যক্ত একই ভেন্যুর দ্বিতীয় ওয়ানডেতেও তাঁর দেরি ছিল ২৫ মিনিট। তবে সেই ম্যাচে শুধু সতর্কবার্তার ওপর দিয়েই পার পেয়ে গিয়েছিল বাংলাদেশ দল। জরিমানা গুনতে হয়নি। তবে এর আগে নিউজিল্যান্ড সফরে একটি ওয়ানডেতে বাংলাদেশ দল জরিমানা গুনেছিল। আইসিসির নিয়ম হলো, ১২ মাসের মধ্যে দুই ম্যাচে এমন শাস্তি পেলে আরও বড় শাস্তি পেতে হয় অধিনায়ককে। এক ম্যাচ নিষিদ্ধ হতে হয়। ফলে মাশরাফির বদলে সাকিবকে দিতে হবে নেতৃত্ব। যদিও অসুস্থ স্ত্রীকে দেখতে দেশে ফেরা মাশরাফির অনুপস্থিতিতে ভারপ্রাপ্ত অধিনায়কের দায়িত্ব সামলেছেন মুশফিকুর রহিম। তবে আইপিএল খেলে জাতীয় দলে যোগ দেওয়া সহ-অধিনায়ক সাকিব আগামী শুক্রবার ম্যাচটিতে অধিনায়কের ভার সামলাবেন।মাশরাফির বদলে নেতৃত্বভার নেওয়া সাকিবের জন্য নতুন নয়। আবার স্লো ওভার রেটের শাস্তিতে নিষিদ্ধ হওয়ায় নতুন নয় মাশরাফির জন্য। ২০১৫ বিশ্বকাপের কোয়ার্টার ফাইনালে ভারতের বিপক্ষে স্লো ওভার রেটের কারণে নিষিদ্ধ হয়েছিলেন তিনি। বিশ্বকাপের পর পাকিস্তানের বিপক্ষে ওয়ানডে সিরিজের প্রথম ওয়ানডেটি তাই খেলা হয়নি তাঁর। সেই ম্যাচেও অধিনায়ক ছিলেন সাকিব।
