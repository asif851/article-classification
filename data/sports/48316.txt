
নাগপুরে আজ ওয়ানডে সিরিজের শেষ ম্যাচে অস্ট্রেলিয়ার ইনিংসের পরই অনেকে আন্দাজ করে নিয়েছিলেন ম্যাচের ফল। শেষ পর্যন্ত তাঁদের ধারণাই সত্যি হলো। ২৪৩ রানের সাদামাটা টার্গেট তাড়া করতে নেমে ভারত জিতেছে ৭ উইকেটে। ৪–১ ব্যবধানে সিরিজ জিতে ওয়ানডে র‍্যাঙ্কিংয়ে শীর্ষস্থান পুনরুদ্ধার করল ভারত।
আগে ব্যাটিংয়ে নেমে মোটেও সুবিধা করতে পারেনি অস্ট্রেলিয়া। হাফ সেঞ্চুরি পেয়েছেন শুধু ডেভিড ওয়ার্নার। ভারতের মাটিতে ওয়ানডে ম্যাচে ৫০ ওভার ব্যাটিং করে ৮ বছর পর এই প্রথম আড়াই শর নিচের সংগ্রহ পায় অস্ট্রেলিয়া। স্টিভেন স্মিথের দলকে এ সংগ্রহ রক্ষার কোনো সুযোগই দেয়নি বিরাট কোহলির দল। উদ্বোধনী জুটিতেই ১২৪ রান তোলেন অজিঙ্কা রাহানে ও রোহিত শর্মা। এ বছর ওয়ানডেতে ভারতের ওপেনিং জুটিতে এটা ছিল অষ্টমবারের মতো ন্যূনতম শতরানের জুটি। রাহানের (৬১) ফিফটির পাশাপাশি বিশাল এক ছক্কায় ওয়ানডেতে ১৪তম সেঞ্চুরি তুলে নেন রোহিত (১২৫)। শনিবার রাঁচিতে তিন ম্যাচ টি২০ সিরিজের প্রথম ম্যাচে অস্ট্রেলিয়ার মুখোমুখি হবে বিরাট কোহলির দল। সূত্র : ক্রিকইনফো।
