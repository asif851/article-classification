
ম্যাচের প্রথম দিনেই দলকে খাদের কিনার থেকে তুলেছেন ব্যাট হাতে। দ্বিতীয় দিনে আবার বোলিংয়ে দিয়েছেন নেতৃত্ব। সাকিব আল হাসান যে বাংলাদেশের ক্রিকেটে একমেবাদ্বিতীয়ম, সেটা নতুন কিছু নয়। সেটা যেন কেউ ভুলে না যায়, সেটা নিশ্চিত করে গেলেন মেহেদী হাসান মিরাজ। আজ দিনের শেষের সংবাদ সম্মেলনে এসে জানিয়ে দিয়েছেন, সাকিব নামে শুধু একজনই আছেন।
গতকাল আগুনে এক স্পেলে বাংলাদেশের টপ অর্ডার শেষ করে দিয়েছেন প্যাট কামিন্স। ১০ রানে ৩ উইকেট হারানো দলের ভার নিজের কাঁধে তুলে নিয়েছিলেন সাকিব। তামিম ইকবালের সঙ্গে ১৫৫ রানের জুটি গড়ে দলকে বাঁচিয়ে দিলেন। ৮৬ রান করে আউট হয়েছিলেন বিশ্বসেরা এই অলরাউন্ডার। আজ বল হাতে ৫ উইকেট নিয়ে অস্ট্রেলিয়ার প্রথম ইনিংসও ধসিয়ে দিয়েছেন। সাকিবের ক্যারিয়ারের ১৬তম ৫ উইকেট এটি। সেই সঙ্গে একটি রেকর্ডও হয়ে গেল সাকিবের। টেস্ট খেলুড়ে প্রতিটি দলের বিপক্ষেই ইনিংসে ৫ উইকেট পাওয়ার চতুর্থ বোলার এখন সাকিব। আজ সাকিবকে অন্য পাশ থেকে সঙ্গ দিয়েছেন অফ স্পিনার মেহেদী হাসান মিরাজ। যাঁকে বাংলাদেশের ক্রিকেটের ‘দ্বিতীয় সাকিব’ হিসেবে ভাবা হচ্ছে। আজ ম্যাচের পরিস্থিতি নিয়ে কথা বলতে গিয়ে নিজের ‘বড় ভাই’ সাকিবকে প্রশংসায় ভাসিয়েছেন মিরাজ, ‘অলরাউন্ডার হিসেবে সাকিব ভাই তিন সংস্করণেই দাপট দেখাচ্ছেন। ভালো লাগে নিজেদের দেশে এমন একজন অলরাউন্ডার আছেন, যাঁর সঙ্গে খেলতে পারি। তাঁর কথা বলে শেষ করা যাবে না। আমরা সবাই জানি, সাকিব ভাই ইজ অনলি ওয়ান। আমার কাছে খুব ভালো লাগে তিনি এত রেকর্ড গড়ছেন আর আমি তাঁর সঙ্গে খেলছি।’এ মুগ্ধতা ধরে রেখে মিরাজ যত দ্রুত ‘দ্বিতীয় সাকিব’ হয়ে উঠবেন, বাংলাদেশের জন্য তত ভালো!
