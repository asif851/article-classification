
দ্বিতীয় ওয়ানডেতে পাকিস্তানকে ৩৭ রানে হারিয়ে সিরিজে সমতা ফিরিয়েছে ওয়েস্ট ইন্ডিজ। কাল গায়ানায় অনুষ্ঠিত ম্যাচে প্রথমে ব্যাট করে নির্ধারিত ৫০ ওভারে ওয়েস্ট ইন্ডিজের সংগৃহ ২৩২ রান। ২৩৩ রান তাড়া করতে নেমে পাকিস্তানের ইনিংস গুটিয়ে যায় ১৯৫ রানে। সুনীল নারাইন ও ডোয়াইন ব্রাভো নিজেদের মধ্যে মাত্র ৩৫ রানের বিনিময়ে ৬ উইকেট ভাগাভাগি করে ক্যারিবীয়দের জয়ে রাখেন অনন্য অবদান। নারাইন ২৬ রানে ৪টি এবং ব্রাভো মাত্র ৯ রানের বিনিময়ে তুলে নেন ২টি উইকেট।প্রথমে ব্যাট করে প্রাথমিক ধাক্কা সামলিয়ে স্কোরবোর্ডে ওয়েস্ট ইন্ডিজ তোলে মোটামুটি লড়াই করার মতো সংগ্রহ। ক্যারিবীয়দের এই সংগ্রহে মুখ্য ভূমিকা ছিল ড্যারেন ব্রাভো, তাঁর ভাই ডোয়াইন ব্রাভো ও কাইরন পোলার্ডের। ব্রাভো ৫৪ রান করে এক দিক সামাল দেন দারুণভাবে। ডোয়াইন ব্রাভোর ৪৩ ও পোলার্ডের ৩০ রান ছিল দারুণ গুরুত্বপূর্ণ। ওয়েস্ট ইন্ডিজের সংগ্রহে গুরুত্বপূর্ণ অবদান ছিল পাকিস্তানি বোলারদের এলোমেলো বোলিংও। ইনিংসে ৩৮টি অতিরিক্ত রান শেষ অবধি ওয়েস্ট ইন্ডিজের জন্য আসে রীতিমতো উপহার হয়েই। পাকিস্তানের পক্ষে শহীদ আফ্রিদি কালও নিজের বোলিং ফর্ম ধরে রেখেছেন। ১০ ওভার বল করে ২৯ রানের বিনিময়ে ২টি উইকেট নিয়ে তিনি ওয়েস্ট ইন্ডিজ ব্যাটিংয়ে ভীতির সঞ্চার করেছিলেন।আফ্রিদির পাশাপাশি অফ স্পিনার সাঈদ আজমল ছিলেন সফল। তিনি ৪৫ রানে তুলে নেন ২টি উইকেট। এ ছাড়া মোহাম্মদ ইরফান ও আসাদ আলী নিজেদের দখলে নিয়েছেন একটি করে উইকেট।
ক্যারিবীয়দের বেঁধে দেওয়া ২৩৩ রানের লক্ষ্য সামনে রেখে ব্যাট করতে নেমে পাকিস্তানের শুরুটাও একেবারে মন্দ ছিল না। কিন্তু শুরুর ভালোটা শেষ পর্যন্ত ধরে রাখতে পারেননি পাকিস্তানি ব্যাটসম্যানরা। উদ্বোধনী ব্যাটসম্যান নাসির জামশেদের ৫৪ রানের পাশাপাশি মিডল অর্ডারে উমর আকমলের ব্যাট থেকে আসে ৫০ রান। তবে এই দুই ব্যাটসম্যান কাল যোগ্য সঙ্গীর অভাবে নিজেদের দুটি ইনিংসকে কার্যকর প্রমাণ করতে পারেননি। টপ অর্ডারের তিন ব্যাটসম্যান—মোহাম্মদ হাফিজ, মিসবাহ-উল-হক ও আসাদ শফিক ইনিংসের শুরুটা ভালো করলেও তা টেনে নিয়ে যেতে পারেননি। নারাইন ও ব্রাভোর আঘাতে শেষ পর্যন্ত লক্ষ্যমাত্রার চেয়ে ৩৭ রান দূরেই থেমে যেতে হয় পাকিস্তানিদের। ইনিংসের বাকি তখনো ১৭ বল। সূত্র: রয়টার্স
সংক্ষিপ্ত স্কোর
ওয়েস্ট ইন্ডিজ ২৩২/৮ (৫০ ওভার)
ড্যারেন ব্রাভো ৫৪, ডোয়াইন ব্রাভো ৪৩, কাইরন পোলার্ড ৩০
আফ্রিদি ২/২৯, আজমল ২/৪৫
পাকিস্তান ১৯৫/১০ (৪৭.৫)
নাসির জামশেদ ৫৪, উমর আকমল ৫০
ম্যান অব দ্য ম্যাচ: সুনীল নারাইন
নারাইন ৪/২৬, ব্রাভো ২/৯
(ওয়েস্ট ইন্ডিজ ৩৭ রানে জয়ী)
