
 শচীন টেন্ডুলকারের বাবা রমেশ টেন্ডুলকার ছিলেন মারাঠি ভাষার জনপ্রিয় কবি ও লেখক। রমেশ টেন্ডুলকার শচীনের নাম রেখেছিলেন তাঁর প্রিয় সংগীত পরিচালকের নামে। নিশ্চয়ই বুঝে ফেলেছেন, কে সেই সংগীত পরিচালক? শচীন দেব বর্মণ। বিশ্বের সবচেয়ে ধনী ক্রিকেটারদের একজন তিনি। অথচ টেন্ডুলকারের কাছে সবচেয়ে অমূল্য সম্পদ কী জানেন? এক রুপির ১৩টি কয়েন। যখন রমাকান্ত আচরেকারের ছাত্র ছিলেন, তখন নেটে ব্যাটিংয়ের সময় স্টাম্পের ওপর এক রুপির একটি কয়েন রেখে দিতেন আচরেকার। যদি কোনো বোলার তাঁকে আউট করতে পারতেন, তাহলে কয়েনটি তিনি পেতেন। আর আউট না হলে পেতেন টেন্ডুলকার। বিনোদ কাম্বলির সঙ্গে স্কুল ক্রিকেটে ৬৬৪ রানের সেই বিখ্যাত জুটির সময় প্রতিপক্ষের এক বোলারকে আক্ষরিক অর্থেই কাঁদিয়ে ছেড়েছিলেন টেন্ডুলকার। বাকি বোলাররা একটা সময় আর বোলিংই করতে চাননি! ১৪ বছর বয়সে সুনীল গাভাস্কারের কাছ থেকে এক জোড়া প্যাড উপহার পেয়েছিলেন টেন্ডুলকার। গাভাস্কারের টেস্ট সেঞ্চুরির রেকর্ড ছাড়িয়ে যাওয়ার পর বলেছিলেন, ওই প্যাড জোড়াই ছিল তাঁর সবচেয়ে বড় অনুপ্রেরণা। গাভাস্কার অবশ্য বলেছিলেন, ‘আলট্রালাইট প্যাড শচীনকে দেওয়া ঠিক হয়নি। এই প্যাড হলো দৌড়ানোর সুবিধার জন্য, ও তো সব রান বাউন্ডারিতেই করে!’
 ক্রিকেটীয় কীর্তি দিয়ে শৈশব থেকেই প্রচারের আলোয় থেকেছেন বলেই হয়তো ব্যক্তিগত জীবনটাকে খুব বেশি সামনে নিয়ে আসেননি টেন্ডুলকার। ‘পরিবারের টেন্ডুলকার’ সম্পর্কে তাই খুব কম তথ্যই জানা আছে। টেন্ডুলকার বিয়ে করেছেন ১৯৯৫ সালে, তার চেয়ে ছয় বছরের বড় অঞ্জলি মেহতাকে। গুজরাটের বিখ্যাত শিল্পপতি আনন্দ মেহতার মেয়ে অঞ্জলি ব্যক্তিগত জীবনে চিকিত্সক। এক মেয়ে ও এক ছেলের বাবা-মা এই দম্পতি—সারা (জন্ম ১২ অক্টোবর, ১৯৯৭) ও অর্জুন (২৪ সেপ্টেম্বর, ১৯৯৯)। মুম্বাইভিত্তিক এনজিও ‘আপনালয়ে’র মাধ্যমে প্রতিবছর ২০০ জন সুবিধাবঞ্চিত শিশুর ভরণপোষণ করেন টেন্ডুলকার। এই এনজিওর সঙ্গে যুক্ত আছেন তাঁর শাশুড়ি অ্যানাবেন মেহতাও। টেলিভিশনে টেন্ডুলকারের ব্যাটিং দেখে স্যার ডন ব্রাডম্যান স্ত্রী জেসিকে ডেকে বলেছিলেন, ‘দেখো তো, ছেলেটা মনে হয় আমার মতোই ব্যাট করে।’ টিভিতে দেখে সর্বকালের সেরা ব্যাটসম্যানের কথায় সায় দিলেন তাঁর স্ত্রীও। বলতে গেলে বিতর্কহীন এক ক্যারিয়ার টেন্ডুলকারের। বড় বিতর্ক বলতে দক্ষিণ আফ্রিকা সফরে ম্যাচ রেফারি মাইক ডেনিস বল টেম্পারিংয়ের অভিযোগে তাঁকে এক ম্যাচের জন্য নিষিদ্ধ করেন। আইসিসির তদন্তে নির্দোষ প্রমাণিত হওয়ার পর অবশ্য নিষেধাজ্ঞা তুলে নেওয়া হয়। বিতর্ক হয়েছিল মাইকেল শুমাখারের কাছ থেকে উপহার পাওয়া ফেরারি ৩৬০ মডেনা গাড়ির কর মওকুফ করা নিয়েও। নানা বিতর্কের পর অবশেষে টেন্ডুলকার কর দিতে চাওয়ায় বিতর্কের অবসান হয়। এমনিতে তো আর পারেন না, মাঝেমধ্যে তাই পরচুলা পরে, ছদ্মবেশ নিয়ে সিনেমা দেখতে কিংবা শপিংয়ে বের হন টেন্ডুলকার। সাধে কি আর ইয়ান চ্যাপেল বলেছেন, ‘টেন্ডুলকারের মতো জীবন কাটাতে হলে আমি দম বন্ধ হয়ে মারা যেতাম।’ ক্রিকেটের পাশাপাশি রেস্টুরেন্টের ব্যবসায়ও ভালোই মজেছেন টেন্ডুলকার। মোট তিনটি রেস্টুরেন্টের মালিক তিনি। মুম্বাইয়ের কোলাবা ও মুলুন্দে রেস্টুরেন্ট দুটির নাম ‘টেন্ডুলকারস’ ও ‘শচীনস’, বেঙ্গালুরুরটি ‘শচীনস’। পরিচালনা করেন ‘এস ড্রাইভ অ্যান্ড শাচ’ নামের একটি স্পোর্টস ফিটনেস ও হেলথ কেয়ার সেন্টারও। বেশির ভাগ ক্রীড়াবিদের মতো কিছু কুসংস্কার মেনে চলেন টেন্ডুলকারও। সবচেয়ে উল্লেখযোগ্যটি হলো, বাঁ পায়ের প্যাড সব সময়ই আগে পরেন। আরেকটি অভ্যাস আছে তাঁর, মাঝেমধ্যে ঘুমের মধ্যে হাঁটেন! ছেলেবেলায় টেনিস গ্রেট জন ম্যাকেনরোর অন্ধ ভক্ত ছিলেন টেন্ডুলকার। বাবাকে দিয়ে ম্যাকেনরোর মতো একটি হেডব্যান্ড কিনিয়েছিলেন। হেডব্যান্ড পরার জন্য চুলও লম্বা করে ফেলেছিলেন। ডান হাতে ব্যাটিং-বোলিং করলেও টেন্ডুলকার কিন্তু লেখেন বাঁ হাতে! ১৯৮৭ বিশ্বকাপে ভারত-ইংল্যান্ড সেমিফাইনালে বল বয় ছিলেন টেন্ডুলকার। তাঁর কাজ ছিল বাউন্ডারিতে বল গেলে কুড়িয়ে মাঠে ফিরিয়ে দেওয়া। ভারতের তিহার জেলের একটি ওয়ার্ডের নামকরণ করা হয়েছে তাঁর নামে! ক্রিকেটে থার্ড আম্পায়ারের দেওয়া আউটের অভিষেক হয়েছিল টেন্ডুলকারকে দিয়েই। বিমানচালনা সম্পর্কে কোনো ধারণা না থাকা প্রথম ব্যক্তি হিসেবে ভারতীয় বিমান বাহিনীতে গ্রুপ ক্যাপটেনের র্যাঙ্ক পেয়েছেন টেন্ডুলকার। এই যে এত এত রেকর্ড, সেই টেন্ডুলকারের ওয়ানডে শুরুটা কেমন ছিল জানেন? প্রথম দুই ম্যাচেই মেরেছিলেন টানা দুটো শূন্য!
