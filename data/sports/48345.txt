
আফগানিস্তান সিরিজের প্রথম দুই ওয়ানডেতে রাখা হয়নি আল আমিনকে। আরাফাত সানি নেই আফগানিস্তান ও ইংল্যান্ড সিরিজের ওয়ানডে পুলেই। গত কিছুদিনে বাংলাদেশ দলের অপরিহার্য হয়ে ওঠা এই দুই বোলারকে দলে না রাখার ব্যাখ্যা দিলেন চন্ডিকা হাথুরুসিংহে।দুদিন আগে নির্বেচকেরা জানিয়েছিলেন, ফিটনেস ও ফিল্ডিংয়ের কারণে আল আমিনকে রাখা হয়নি দলে। এ নিয়ে নানা আলোচনা-সমালোচনা চারদিকে। বাংলাদেশ কোচ হাথুরুসিংহে আজ সংবাদ সম্মেলনে যে ব্যাখ্যা দিলেন তাতে অবশ্য আশা খুঁজে পেতে পারেন আল আমিন, ‘দলে নেই মানে এই না যে, সে ফুরিয়ে গেছে। যদি অন্য কোনো দলের বিপক্ষে আমরা খেলতাম তাহলে ছবিটা অন্যরকম হতে পারত। অধিনায়ককে সেরা বৈচিত্র্যময় আক্রমণটাই দিচ্ছি। ও অতীতে অনেক ভালো করেছে। শফিউল ফিট থাকলে সেও অন্যদের মতো ভালো বোলার। আমরা দুটি ম্যাচের জন্য তাকে নিয়েছি, দেখতে চাই সে (শফিউল) কেমন করে।’৬ সেপ্টেম্বর দেওয়া আফগানিস্তান ও ইংল্যান্ডের বিপক্ষে ২০ জনের ওয়ানডে পুলে রাখা হয়নি সানিকে। কাল তাসকিনের সঙ্গে বোলিং অ্যাকশন পরীক্ষায় উতরে গেছেন এই বাঁহাতি স্পিনার। সানির জায়গায় অবশ্য আগেই দলে সুযোগ পেয়েছেন আরেক বাঁহাতি স্পিনার তাইজুল ইসলাম।সানিকে দলে না রেখে তাইজুলকে নেওয়ার কারণটা বললেন কোচ, ‘আরাফাত সানি ভালো করছিল বলে তাইজুল সুযোগ পায়নি। যখনই সে (তাইজুল) খেলেছে ভালো করেছে। আমি আশাবাদী আরাফাত (সানি) যেভাবে খেলত, তাইজুলও সেটি করবে বা তার চেয়েও ভালো করবে। আর তাসকিনের চেয়ে আরাফাতের সমস্যাটা ভিন্ন। তাকে তাসকিনের চেয়ে বেশি অ্যাকশন বদলাতে হয়েছে। আমরা চাই ও প্রথম শ্রেণির ক্রিকেট খেলুক। নতুন অ্যাকশনের সঙ্গে অভ্যস্ত হোক। আমরা তার ঘরোয়া ক্রিকেটের পারফরম্যান্স মূল্যায়ন করব।’
