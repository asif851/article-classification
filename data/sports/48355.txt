
১৮৭৭-এর ১৫ মার্চ, ইতিহাসের প্রথম টেস্ট সেঞ্চুরিটা করেছিলেন চার্লস ব্যানারম্যান। সেই শুরু। যুগে যুগে আন্তর্জাতিক ক্রিকেটে সেঞ্চুরির মশালটা এগিয়ে নিয়েছেন কত শত অস্ট্রেলীয় ব্যাটসম্যান! ১, ২,৩ করে ১০০০; আন্তর্জাতিক ক্রিকেটে ‘সহস্র সেঞ্চুরি’ করে ফেললেন অস্ট্রেলীয় ব্যাটসম্যানরা। ওয়েস্ট ইন্ডিজের বিপক্ষে আজ মেলবোর্ন টেস্টের প্রথম দিনে ক্রিকেটের সব সংস্করণে অস্ট্রেলিয়ার হয়ে সহস্রতম সেঞ্চুরি করলেন ফর্মের তুঙ্গে থাকা উসমান খাজা।অস্ট্রেলিয়া প্রথম দল, আন্তর্জাতিক ক্রিকেটে যারা প্রথম ১০০০ সেঞ্চুরির রেকর্ড গড়ল। দীর্ঘ এ পথ চলায় তিন অঙ্ক ছুঁয়েছেন মোট ৪৮৯ ব্যাটসম্যান। সহস্র সেঞ্চুরি এসেছে ১৭২৫ ম্যাচের ২১৪৬০ ইনিংসে। ব্যাটসম্যানরা অপরাজিত ছিলেন ৩৪৪২ ইনিংসে। অস্ট্রেলিয়ার পরেই ইংল্যান্ড। ১৭০৪ ম্যাচে ইংলিশ ব্যাটসম্যানদের সেঞ্চুরি সংখ্যা ৯৬৪। এর পরেই ভারত, ১৪৪৩ ম্যাচে ৬৮৮। এ তালিকায় বাংলাদেশের অবস্থান জিম্বাবুয়েরও পরে। নয়ে থাকা জিম্বাবুয়ের ব্যাটসম্যানরা ৬০৬ ম্যাচে তিন অঙ্ক ছুঁয়েছেন ১০৭ বার। বাংলাদেশ সেখানে ৪৫১ ম্যাচে ৭৭ বার।
ক্রিকেটের সব সংস্করণে ১০০০ সেঞ্চুরি হলেও টেস্ট, ওয়ানডে ও টি-টোয়েন্টি আলাদা ধরলে কোনেটিতে শীর্ষে নেই অস্ট্রেলিয়া। টেস্টে সবচেয়ে বেশি সেঞ্চুরি ইংল্যান্ডের। ইংলিশ ব্যাটসম্যানদের সেঞ্চুরি ৮৩২টি। দুইয়ে থাকা অস্ট্রেলিয়ার ৮১১। ওয়ানডেতে সবচেয়ে বেশি সেঞ্চুরি ভারতীয় ব্যাটসম্যানের, ২৩৩টি। এখানেও দুইয়ে অস্ট্রেলিয়া, ১৮৮। টি-টোয়েন্টিতে তিনটি করে সেঞ্চুরিতে সবার ওপরে নিউজিল্যান্ড ও দক্ষিণ আফ্রিকা। মাত্র ১ সেঞ্চুরিতে অস্ট্রেলিয়া পাঁচে।টি-টোয়েন্টিতে বাংলাদেশের ব্যাটসম্যানদের সেঞ্চুরি নেই একটিও; টেস্টে আছে ৪২ ও ওয়ানডেতে ৩৫টি।
আন্তর্জাতিক ক্রিকেটে বিভিন্ন দেশের সেঞ্চুরি(শীর্ষ ১০)



 
ম্যাচ
 সেঞ্চুরি সংখ্যা


অস্ট্রেলিয়া 
১৭২৫ 
১০০০


ইংল্যান্ড
 ১৭০৪
 ৯৬৪


ভারত 
১৪৪৩
 ৬৮৮


ওয়েস্ট ইন্ডিজ 
১৩১৭
 ৬২৯


পাকিস্তান
 ১৩৪৫
 ৫৪৩


দক্ষিণ আফ্রিকা
 ১০২৬
 ৫০১


শ্রীলঙ্কা 
১০৭৭
 ৩৯৩


নিউজিল্যান্ড 
১১৮৩
 ৩৭৭


জিম্বাবুয়ে 
৬০৬
 ১০৭


বাংলাদেশ 
৪৫১ 
৭৭




