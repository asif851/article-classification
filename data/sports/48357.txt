
ঢাকার মাঠের ফুটবল মানেই বিদেশিদের দাপট। আরও পরিষ্কার করে বললে আফ্রিকানদের। বিশেষ করে শেখ জামাল ধানমন্ডির আক্রমণভাগ তো পুরোপুরি বিদেশি-নির্ভর। আজ বৃহস্পতিবার নিজেদের দ্বিতীয় ম্যাচে টিম বিজেএমসির বিপক্ষে জয় পেয়েছে ধানমন্ডির দলটি। তবে আফ্রিকান নন, দ্বিতীয়ার্ধের ৫৪ মিনিটে ম্যাচের একমাত্র গোলটি করেছেন দেশি স্ট্রাইকার নুরুল আবসার। এ মৌসুমেই রহমতগঞ্জ থেকে শেখ জামালে যোগ দিয়েছেন তিনি।
টানা বৃষ্টিতে বেহাল বঙ্গবন্ধু জাতীয় স্টেডিয়ামের মাঠ। ভালো ফুটবল বলতে যা বোঝায়, কর্দমাক্ত মাঠে তা পুরোপুরি অসম্ভব। প্রথমার্ধে গোলশূন্য ড্র নিয়ে বিরতিতে যায় দুই দল। দ্বিতীয়ার্ধের শুরুতেই শেখ জামাল-সমর্থকদের মুখে হাসি এনে দেন আবসার। মিডফিল্ডার আলী হোসেনের ক্রসে বাঁ পায়ের প্লেসিংয়ে দুর্দান্ত গোল করেন তিনি। শুধু গোল নয়, পুরো মাঠই দাপিয়ে বেড়িয়েছেন ছোটখাটো গড়নের দেশি এই স্ট্রাইকার। এ নিয়ে টানা দুই ম্যাচে জয় পেল জোসেফ আফুসির দল। মোহামেডানকে ২-০ গোলে হারিয়ে প্রিমিয়ার লিগে শুভ সূচনা করেছে তারা। আর প্রথম ম্যাচে ব্রাদার্সের বিপক্ষে গোলশূন্য ড্রয়ের পর হার দেখল বিজেএমসি।
