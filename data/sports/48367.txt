
প্রেমিকাকে গুলি করে হত্যা করেছেন। অচিন্তনীয় এই অপরাধ অস্কার পিস্টোরিয়াসকে কুরে কুরে খাচ্ছে। আদালতের কাঠগড়ায় দাঁড়িয়ে নিজের এই অপরাধকে অনিচ্ছাকৃত হিসেবে অভিহিত করলেও ‘নরহত্যা’র দুঃস্বপ্ন তাঁকে করেছে মানসিকভাবে বিধ্বস্ত। আপাতত জেলের ঘানি না টানলেও পিস্টোরিয়াস নিজেকে আবদ্ধ করে ফেলেছেন নির্দিষ্ট একটি গণ্ডির ভেতর, যে জীবন জেলবাসের চেয়ে কোনো অংশে কম নয়। ব্যাপারটি তিনি নিয়েছেন নিজের কৃতকর্মের প্রায়শ্চিত্ত হিসেবে।
মানসিকভাবে বিপন্ন এই অ্যাথলেট আপাতত খুঁজছেন বেঁচে থাকার সম্বল। বেঁচে থাকার লক্ষ্যে তিনি বেছে নিয়েছেন অনুশীলনই। ব্যক্তিগতভাবে অনুশীলন চালিয়ে তিনি এই মুহূর্তে খুঁজে ফিরছেন নিজের মানসিক শান্তি। অনুশীলনে ফিরলেও খুব তাড়াতাড়ি প্রতিযোগিতামূলক আসরে দৌড়ানোর কোনো পরিকল্পনা যে তাঁর নেই, সেটাও জানিয়ে রেখেছেন পিস্টোরিয়াস।
পরিবারের লোকজনও চায় পিস্টোরিয়াস অনুশীলন চালিয়ে যান। প্রেমিকাকে হত্যা ও এর বিচার-প্রক্রিয়ার মধ্য দিয়ে পিস্টোরিয়াসের ওপর যে ঝড় যাচ্ছে, তা থেকে মনোযোগ একটু অন্য দিকে নেওয়াই এই মুহূর্তে পিস্টোরিয়াসের জন্য বেশি জরুরি।
পিস্টোরিয়াসের পতনটা হলো একটু দ্রুতই। ‘ফাস্টেস্ট ম্যান অন্য আর্থ উইথ নো লেগ’ তকমাধারী এই অ্যাথলেটের ক্রীড়াদুনিয়ায় আদুরে নামটি ছিল ‘ব্লেড রানার’। লন্ডন অলিম্পিকে পদকের জন্য দৌড়েছিলেন সুস্থ-সবল অ্যাথলেটদের সঙ্গে। পদক না পেলেও সারা বিশ্বের তাবত ক্রীড়ানুরাগীর ভালোবাসার কোনো কমতি ছিল না তাঁর জন্য। গত ফেব্রুয়ারিতে ভ্যালেন্টাইন ডের দিনে সেই ভালোবাসাকে তিনি আস্তাকুঁড়ে নিক্ষেপ করেন প্রেমিকা রিভা স্টিনক্যাম্পকে গুলি করে হত্যা করে।
পিস্টোরিয়াস অবশ্য আদালতে দাবি করেছেন, ইচ্ছাকৃত নয়, বরং ভুল করে তিনি গুলি চালিয়ে বসেন তাঁর প্রেমিকার ওপর। আপাতত জামিনে থাকা পিস্টোরিয়াসের বিচারের শুনানির দিন ধার্য হয়েছে আগামী ১৯ আগস্ট। সূত্র: ওয়েবসাইট।
