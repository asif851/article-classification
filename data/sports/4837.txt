
দায়িত্ব নিয়েছেন মাত্র দিন চারেক হয়েছে। সামনেই আবার বিশ্বকাপের বাছাইপর্ব। অথচ আর্জেন্টিনা কোচ এদগার্দো বাউজাকে এখন মাথা ঘামাতে হচ্ছে অন্য একটা ব্যাপার নিয়ে। লিওনেল মেসিকে কি দলে ফেরাতে রাজি করাতে পারবেন? বিভিন্ন সূত্র থেকে যা খবর মিলছে, তাতে বাউজার ​প্রথম মিশন সফলই হওয়ার কথা। মেসি নিজেই নাকি জাতীয় দলে ​ফেরার ব্যাপারে কথা বলতে উন্মুখ হয়ে আছেন বাউজার অপেক্ষায়!
মেসির সঙ্গে কথা বলতে সামনের সপ্তাহেই বার্সেলোনায় উড়ে যেতে পারেন বাউজা। গত কোপা আমেরিকা ফাইনালের পর আন্তর্জাতিক ফুটবলকে বিদায় ঘোষণার যে সিদ্ধান্ত নিয়েছিলেন, মেসি সেটি বদলাতে চলেছেন বলেই ধারণা করা হচ্ছে। এখনো আনুষ্ঠানিক খবর না এলেও আর্জেন্টিনার প্রধান ক্রীড়া দৈনিক ওলে একরকম নিশ্চিত করেছে, মেসি ফিরছেন। শুধু তা-ই নয়, ১ সেপ্টেম্বর উরুগুয়ের বিপক্ষে বাছাইপর্বের ম্যাচেই দেখা যাবে ​তাঁকে।কোপা ফাইনালের শেষে সবাইকে স্তম্ভিত করে জাতীয় দলকে বিদায় বলে দিয়েছিলেন মেসি। অনেকেই মনে করেছিলেন, সিদ্ধান্তটা মুহূর্তের আবেগ থেকে নেওয়া। কিন্তু আর্জেন্টিনা অধিনায়ক এরপর থেকে মুখে কুলুপ এঁটে রাখেন, সিদ্ধান্ত বদলানোর কথাও কিছু জানাননি। এমনকি এ নিয়ে দেশটির রাষ্ট্রপতি কথা বলার পরও সিদ্ধান্ত বদলানোর কোনো বিবৃতি আসেনি।কিছুদিন আগেই আর্জেন্টিনা ফুটবল অ্যাসোসিয়েশনের ভারপ্রাপ্ত সভাপতি আরমান্দো পেরেজ স্পেনে গিয়েছিলেন। মেসির সঙ্গে দেখা করে নিশ্চয় বোঝানোরও চেষ্টা করেছেন। কিন্তু তবুও মেসি ফেরার কোনো ইঙ্গিত দেননি। বাউজাও দায়িত্ব নেওয়ার পরপরই বলেছেন, মেসির সঙ্গে কথা বলবেন, ‘আমি ওকে কোনো সিদ্ধান্ত পরিবর্তনের জন্য বলব না, শুধু ফুটবল নিয়ে কথা বলব। নিজের কাজ নিয়ে কথা বলব।’তবে ওলের সূত্র বলছে, ক্লান্তি ঝেড়ে ফেলে নতুন করে লড়াই করার জন্য মেসি প্রস্তুত। ওলের খবর সত্যি হলে আর্জেন্টিনা সমর্থকদের জন্য এ বড় সুখবর। এখন শুধু আনুষ্ঠানিক ঘোষণার অপেক্ষা।
