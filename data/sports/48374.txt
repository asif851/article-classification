
জার্মান ফরোয়ার্ড টমাস মুলারকে অকারণে ঢুস মেরেছিলেন। ফলটাও হাতেনাতে পেয়েছিলেন পেপে। সরাসরি লাল কার্ড দেখে মাঠের বাইরে গিয়েছিলেন। শোনা যাচ্ছিল, এ ঘটনায় তিন ম্যাচের জন্য নিষিদ্ধ হতে পারেন পর্তুগিজ ডিফেন্ডার। তবে অল্পতেই পার পেয়ে গেলেন তিনি। ঢুস-কাণ্ডে পেপেকে মাত্র এক ম্যাচের জন্য নিষিদ্ধ করেছে বিশ্ব ফুটবল নিয়ন্ত্রক সংস্থা ফিফা। একই সঙ্গে তাঁকে নয় হাজার ৮৬০ পাউন্ড জরিমানা করা হয়েছে, বাংলাদেশি মুদ্রায় যা দাঁড়ায় প্রায় ১৩ লাখ টাকা।এক বিবৃতিতে ফিফা জানিয়েছে, পেপের নিষেধাজ্ঞা রোববার রাতে যুক্তরাষ্ট্রের বিপক্ষে পর্তুগালের ম্যাচে কার্যকর হবে। ২৬ জুন ঘানার বিপক্ষে গ্রুপ পর্বে নিজেদের শেষ ম্যাচে খেলতে পারবেন পেপে।মাঠের ভেতরে এসব কাণ্ড এবং শাস্তি পাওয়ার অভিজ্ঞতা অবশ্য পেপের জন্য নতুন কিছু নয়। ২০০৯ সালে লা লিগায় গেটাফের বিপক্ষে রিয়ালের ম্যাচে তিনি যা করেছিলেন, সেটা ছিল আরও ভয়াবহ। গেটাফের এক খেলোয়াড়কে তিনি মাঠে ফাউল করেই ক্ষান্ত হননি, ফাউলের পর বসিয়ে দিয়েছিলেন কয়েকটি লাথি। ব্যাপারটি এতটাই বাজে ছিল যে তাঁকে ১০ ম্যাচের নিষেধাজ্ঞার ধাক্কা সামলাতে হয়েছে। ২০১১ সালেও বার্সেলোনা ও ব্রাজিলীয় তারকা দানি আলভেজকে খোঁচা মেরে দেখেছিলেন লাল কার্ড। এক ম্যাচে আঘাত করেছিলেন বার্সার আর্জেন্টাইন জাদুকর লিওনেল মেসিকেও।
