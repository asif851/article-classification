
আয়ারল্যান্ডে ত্রিদেশীয় সিরিজটা খুব ভালো যায়নি সাকিব আল হাসানের। ব্যাট হাতে প্রতিযোগিতার চার ম্যাচের তিনটিতে ব্যাট হাতে মাঠে নেমে করেছেন ৩৯! সিরিজের একেবারে শুরুর দিনে আয়ারল্যান্ডের বিপক্ষে বৃষ্টিতে পরিত্যক্ত ম্যাচে করেছিলেন ১৪। নিউজিল্যান্ডের বিপক্ষে প্রথম ম্যাচে ৬ রানে আউট হওয়ার পর কাল শেষ ম্যাচে করলেন ১৯। চ্যাম্পিয়নস ট্রফির আগে দলের অন্যতম গুরুত্বপূর্ণ স্তম্ভের ফর্মহীনতা ভাবাচ্ছে ক্রিকেটপ্রেমীদের। তবে অধিনায়ক মাশরাফি বিন মুর্তজা বিষয়টা নিয়ে একেবারেই মাথা ঘামাচ্ছেন না। এ নিয়ে কোনো দুশ্চিন্তাই নেই তাঁর। তিনি মনে করেন, সাকিব চ্যাম্পিয়নস ট্রফিতে স্বরূপে ফিরবেন বেশ ভালোভাবেই।মাশরাফির মুখে দলের অভিজ্ঞতার জয়গান। সাকিবকে তিনি মনে করেন সেই অভিজ্ঞতারই অংশ, ‘আমাদের দলের ব্যাটিংয়ের অভিজ্ঞতাটা অমূল্য। আমাদের আছে তামিম, সাকিব। যদিও সাকিব খুব ভালো ফর্মে নেই, কিন্তু আমি নিশ্চিত, সে স্বরূপে ফিরবে। তামিম, মুশফিকুর, মাহমুদউল্লাহ সবাই খুব ভালো ফর্মে আছে। আশা করছি, আমরা আরও ভালো করব।’ত্রিদেশীয় সিরিজ চ্যাম্পিয়নস ট্রফির আগে বাংলাদেশের প্রস্তুতিতে দারুণ সহায়ক হলো। তবে নিউজিল্যান্ডের বিপক্ষে বিদেশের মাটিতে প্রথম জয় প্রতিযোগিতায় দারুণ আত্মবিশ্বাসী করে তুলবে বাংলাদেশকে। তবে মাশরাফির মনে এখনো সব ম্যাচ না জেতার আক্ষেপ, ‘প্রথম ম্যাচে আয়ারল্যান্ডের বিপক্ষে আমাদের জয় হাতছাড়া হয়েছে বৃষ্টির কারণে। জয় হাতছাড়া হয়েছে নিউজিল্যান্ডের বিপক্ষে প্রথম ম্যাচেও; যদিও ম্যাচে প্রচণ্ড প্রতিদ্বন্দ্বিতা হয়েছে। তবে শেষ দুটি ম্যাচে আমরা খুব ভালো খেললাম। দলের আত্মবিশ্বাস এই মুহূর্তে আকাশছোঁয়াই।’চ্যাম্পিয়নস ট্রফির আগে দুটি প্রস্তুতি ম্যাচের দিকে তাকিয়ে মাশরাফি। ভারত ও পাকিস্তানের বিপক্ষে দুটি প্রস্তুতি ম্যাচে খেলবে বাংলাদেশ। প্রস্তুতি ম্যাচ দুটিতে গুরুত্বপূর্ণ ভাবার কারণ অধিনায়ক মনে করেন ইংল্যান্ডের কন্ডিশনটা আয়ারল্যান্ডের চেয়ে অন্য রকমই হবে, ‘মূল প্রতিযোগিতার আগে দুটি প্রস্তুতি ম্যাচ খুবই গুরুত্বপূর্ণ। আয়ারল্যান্ডের চেয়ে ইংল্যান্ডের উইকেট পুরোপুরি ভিন্ন। তবে ভারত ও পাকিস্তানের মতো দলের বিপক্ষে দুটি প্রস্তুতি ম্যাচে আমরা উইকেটের ব্যাপারে একটা ধারণা পাব। সুতরাং প্রস্তুতি ম্যাচ দুটোও আমাদের জন্য বড় ম্যাচ।’ সূত্র: এএফপি
