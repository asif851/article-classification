
অপেক্ষা শুধু এপ্রিলের ১ তারিখের। সেদিনই আইসিসির কাছ থেকে মহামূল্যবান সে চেকটা পেয়ে যাবেন বিরাট কোহলি। ১ মিলিয়ন ডলারের সে চেকটা নিজেদের কাছে রাখতে চাইলে ছোট্ট একটা কাজ করতে হবে, অস্ট্রেলিয়ার বিপক্ষে জিততে হবে শুধু একটা টেস্ট! চার টেস্টের সিরিজে ভারত নিজেদের মাটিতে একটি টেস্টও জিতবে না, তা কি হয়! আর সেই ম্যাচ জিতলেই অন্তত ১ এপ্রিল পর্যন্ত টেস্ট র‍্যাঙ্কিংয়ের শীর্ষে থাকাটা নিশ্চিত হয়ে যাবে ভারতের। সে কীর্তির পুরস্কার হিসেবে পাবেন টেস্ট চ্যাম্পিয়নশিপের লোভনীয় অঙ্কের সে চেক। 
দেশের মাটিতে ভারত যে ফর্মে আছে, তাতে অস্ট্রেলিয়ার বিপক্ষে হেসেখেলে জেতার কথা তাদের। তবু যদি অঘটন ঘটেই যায়, সে ক্ষেত্রেও সমস্যা নেই। কারণ, টেস্ট র‍্যাঙ্কিংয়ে ভারতের রেটিং পয়েন্ট এখন ১২১। দুইয়ে থাকা অস্ট্রেলিয়ার সেটা ১০৯। এ সিরিজে অস্ট্রেলিয়া যদি ৩-০ কিংবা ৪-০ ব্যবধানে জেতে, তাহলেই শুধু ভারতকে টপকে যাবে স্টিভ স্মিথের দল। কিন্তু ভারত যদি শুধু একটা টেস্টও জিতে যায়, তাহলে ৩-১ সিরিজ জিতেও লাভ হবে না স্মিথদের, ভগ্নাংশের ব্যবধানে হলেও দুইয়েই থাকতে হবে তাঁদের। আইসিসির টেস্ট চ্যাম্পিয়নশিপের পুরস্কার এখন দেওয়া হয় ১ এপ্রিলের মধ্যে যে দল র‍্যাঙ্কিংয়ের শীর্ষে থাকে, তাদের। একে ওঠার সঙ্গে সঙ্গে গদার মতো দেখতে ট্রফিটার হাত বদল হলেও প্রাইজমানি কিন্তু মেলে শুধু ওই তারিখে শীর্ষে থাকা দলের। যে অঙ্কটা ১ মিলিয়ন ডলারের! র‍্যাঙ্কিংয়ের একে উঠে গদাটা এরই মধ্যে নিজেদের দখলে নিয়ে রেখেছে ভারত। এবার চেকটাও নিজেদের ব্যাংক হিসাবে জমা পড়া মনে হচ্ছে সময়ের ব্যাপার।অস্ট্রেলিয়ার ৩-০ কিংবা ৪-০ ব্যবধানে জেতার সম্ভাবনা কিন্তু শুধু কাগজে-কলমে, গাণিতিক হিসাব-নিকাশ। ভারতের মাটিতে অস্ট্রেলিয়া স্বাগতিকদের ৩-০ ব্যবধানে সিরিজ হারাবে এমন দিবাস্বপ্ন সম্ভবত অধিনায়ক স্মিথ কিংবা কোচ ড্যারেন লেম্যানও দেখছেন না! সর্বশেষ দুই ভারত সফরেই ধবল ধোলাই হয়েছে অস্ট্রেলিয়া। আর ভারত যে টেস্টে হার কী, সেটাই ভুলে যেতে বসেছে। সেই ২০১৫ সালে গল টেস্টে হেরেছিল ভারত। এরপর টানা ১৯ টেস্টে অপরাজিত কোহলির দল। সে ধারাটা ভাঙার সম্ভাবনা খুব একটা দেখছেন না বিশেষজ্ঞরা। ক্ষীণ শক্তির শ্রীলঙ্কার কাছেই কদিন আগে ধবল ধোলাই হয়েছে অস্ট্রেলিয়া। এ সিরিজে হার এড়াতে পারলেই তাই হয়তো খুশি হবে তারা। কোহলির হাতে চেকটা দেখার নিশ্চয়তা নিয়ে নেওয়াই সে ক্ষেত্রে ভালো। সূত্র: পিটিআই।
