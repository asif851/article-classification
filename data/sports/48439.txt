
বিশেষ কোপা আমেরিকা কি বিশেষ হয়ে আসবে তাঁর জন্য? সেই বিশেষ মুহূর্ত, যাঁর জন্য লিওনেল মেসির এতকাল প্র​তীক্ষা! টানা দুটি বড় আসরে ফাইনালে উঠেও শিরোপা জিততে না পারা মেসির জন্য টানা তৃতীয় বছরে টানা তৃতীয় বড় টুর্নামেন্ট খেলার সুযোগ। সুযোগ আর্জেন্টিনার হয়ে অধরা ট্রফিটাও জিতে ফেলার। গত দুবারের হতাশা বুকে চেপে দৃঢ় স্বরে মেসি বলছেন, এবারই হবে!
স্পোর্টস ইলাস্ট্রেটেডকে আর্জেন্টিনা অধিনায়ক বলেছেন, ‘এবারের কোপা আমাদের জন্য খুবই গুরুত্বপূর্ণ, আমরা এটা জিততে যথাসাধ্য চেষ্টা করব। সবচেয়ে বড় ব্যাপার, অনেক দিন ধরেই আর্জেন্টিনা কিছু জেতেনি। এই দলটা বিশ্বকাপ ও কোপায় খুব কাছাকাছি গিয়েছিল। আমার মনে হয়, এবারের শিরোপাটা আমাদেরই প্রাপ্য।’যুক্তরাষ্ট্রে খেলা নিয়েও মেসি রোমাঞ্চিত, ‘এবারের আসর বিশেষ কিছু, কারণ এটি যুক্তরাষ্ট্রের মতো একটা জায়গায় হচ্ছে। এটা এই টুর্নামেন্টের জন্য সেরা ভেন্যু। স্টেডিয়ামগুলো অসাধারণ, অনেক দর্শক থাকবে। আমাদের এই সুযোগটা নিতে হবে।’আগামী ৬ জুন চিলির সঙ্গে ম্যাচ দিয়ে কোপা অভিযান শুরু করবে আর্জেন্টিনা। গত ২০১৫ কোপার ফাইনালে এই চিলিই তাদের নির্মম আঘাত দিয়েছে টাইব্রেকারে। সেই হারের ‘প্রতিশোধ’ নেওয়ার সুযোগ এসে যাচ্ছে প্রথম ম্যাচেই! মার্কা, গোলডটকম।
