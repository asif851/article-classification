
ফুটবল ইতিহাসের অন্যতম প্রতিনিধিত্বশীল দুই দেশ আর্জেন্টিনা আর জার্মানি খেলবে ব্রাজিল বিশ্বকাপের ফাইনালে। আমার দৃষ্টিতে জার্মানিই এই টুর্নামেন্টের সেরা দল, যেটা ওরা ২০০৬ থেকেই আস্তে আস্তে গড়ে তুলেছে। এই দলকে সামলানো যে কঠিন, সেটা ওরা ব্রাজিলের সঙ্গে দেখিয়েছে। ব্রাজিলের জন্য সেটা ছিল হৃদয়বিদারক এক অভিজ্ঞতা।আর্জেন্টিনা সেমিতে বিদায় করে দিয়েছে আমার দেখা সবচেয়ে বাজে খেলা ডাচ দলকে। বিশেষ করে যখন আপনি ‘ক্লকওয়ার্ক অরেঞ্জ’ বা মার্কো ফন বাস্তেনের খেলার সঙ্গে তুলনা করবেন। আমার আর্জেন্টিনা যদিও এর থেকে ঢের ভালো খেলত। মার্টিন ডেমিচেলিসকে খেলিয়ে সাবেলা ঠিক কাজটাই করেছে, এতে রক্ষণভাগে একটা ভারসাম্য এসেছে। আমি মনে করি আর্জেন্টিনা যোগ্যতর দল হিসেবেই জিতেছে, জয়টা আমাদের সেদিন পাওনা ছিল।যদিও ফাইনালের দুই দল সেমিতে জয় পেয়েছে দুই রকমভাবে, আমি মনে করি জার্মানির জন্য আর্জেন্টিনা সহজ প্রতিপক্ষ হবে না। মনে রাখতে হবে আর্জেন্টিনা ফাইনাল পর্যন্ত এসেছে মেসি তার সেরাটা না খেলার পরও। দলের খেলায় ভারসাম্য এসেছে ধীরে ধীরে। কোচ মাঝমাঠে ভারসাম্য এনেছেন দুর্দান্ত তিনজন কৌশলী খেলোয়াড়কে খেলিয়ে। জার্মানির খেলার ধরন মেসিকে তুলনামূলকভাবে একটু বেশি জায়গা দেবে। আমি মনে করি ফাইনাল হবে অনেক উন্মুক্ত। জার্মানি টুর্নামেন্টের সেরা দল, কিন্তু ফাইনালে আর্জেন্টিনাও ছেড়ে কথা বলবে না। শুরুটা আদর্শ না হলেও প্রতি খেলায় ওরা উন্নতি করেছে, ধীরে ধীরে ওদের খেলার মান ভালো হয়েছে। ফাইনালে যেকোনো কিছুই হতে পারে। বড় টুর্নামেন্টের ফাইনাল সব সময়ই প্রতিদ্বন্দ্বিতাপূর্ণ হয়। তাই আর্জেন্টিনা স্বপ্ন দেখতেই পারে।ফাইনালে প্রতিপক্ষ থেকে ভালো খেলতে হবে আর্জেন্টিনাকে। আমি আশা করি আর্জেন্টিনা সেটা জানে। অন্তত নকআউট পর্বের তিন ম্যাচ দেখে সেটাই মনে হয়েছে। মেসিদের বলব, জিততে হবে এটা ভেবে খেলতে যেয়ো না, খেলার জন্য খেলো।
