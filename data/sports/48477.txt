

সাইফ স্পোর্টিংয়ের কোচ হিসেবে ইতিমধ্যেই যোগ দিয়েছেন স্টুয়ার্ট হল। তাঁর সহকারী হিসেবে আসছেন তানজানিয়ান ডেনিস কিতাম্বি। তাঁকে ফুটবল ওয়েবসাইট গোল ডটকম বলছে ‘তানজানিয়ার জাদুকর’। তাঁর বাংলাদেশে আসা নিয়ে একটি প্রতিবেদনও করেছে তারা।
ঘরোয়া ফুটবল মৌসুম শুরু হতে এখনো অনেক বাকি। কিন্তু তার আগেই দেশের ফুটবলে সুসংবাদ নিয়ে আসছে সাইফ স্পোর্টিং ক্লাব। এরই মধ্যে প্রধান কোচ হিসেবে যোগ দিয়েছেন ইংল্যান্ডের স্টুয়ার্ট হল। কিন্তু তাঁর সহকারী কাম ট্রেনার হিসেব যাঁকে আনা হচ্ছে, সেই ডেনিস কিতাম্বির প্রোফাইল নাকি চমকে দেওয়ার মতোই। বিখ্যাত ফুটবল ওয়েবসাইট গোল ডটকম এক প্রতিবেদনে বলেছে, তানজানিয়ান এই ফুটবল কোচকে নাকি নিজের দেশে জাদুকর হিসেবেই ডাকা হয়। গোল ডটকম প্রতিবেদনের শিরোনামটি দিয়েছে এভাবে—‘কেনিয়া ছেড়ে বাংলাদেশে যাচ্ছেন তানজানিয়ার জাদুকর।’
ডেনিস সর্বশেষ কাজ করেছেন কেনিয়ান প্রিমিয়ার লিগের ১২ বারের চ্যাম্পিয়ন এফসি লেপার্ডের সহকারী কোচ হিসেবে। কেনিয়ার এই ক্লাবটিতে সাইফে আসা ইংলিশ কোচ স্টুয়ার্টের সঙ্গেই কাজ শুরু করেছেন তিনি। দুজনে একসঙ্গে কাজ করেছেন তানজানিয়া জাতীয় যুব দলেও। স্টুয়ার্টকে আগে ভাগে নিয়ে আসা হলেও ডেনিসকে এখনই ঢাকায় আনছে না বাংলাদেশ প্রিমিয়ার লিগের নতুন ক্লাবটি। ক্লাবের ব্যবস্থাপনা পরিচালক নাসির উদ্দিন চৌধুরী জানিয়েছেন, আসছে ঈদের পরপরই ঢাকায় আসবেন এই তানজানিয়ান।
