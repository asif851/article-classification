
দক্ষিণ আফ্রিকায় এখন পর্যন্ত সুখবর নেই বাংলাদেশের। সিলেটে তো আরও খারাপ অবস্থা। আফগানিস্তান অনূর্ধ্ব-১৯ দলের কাছে ৩৩ রানে হেরে ৩-১ ব্যবধানে যুব ওয়ানডে সিরিজ হেরেছে বাংলাদেশ যুবারা।গত ম্যাচে ১৩৪ রান তাড়া করতে নেমে বাংলাদেশ অলআউট হয়েছে ৮৮ রানে। আজ আফগানরা লক্ষ্য দেয় ২৪০ রান। তৌহিদ হৃদয়ের ৯৩ রানের সৌজন্যে বাংলাদেশ ৪৮.২ ওভারে অলআউট হওয়ার আগে করতে পেরেছে ২০৬। ম্যাচটা হারলেও প্রাপ্তি এতটুকুই, গত ম্যাচের মতো হুড়মুড়িয়ে ধসে পড়েনি বাংলাদেশের ইনিংস!আফগানিস্তানের বিপক্ষে যদিও সিরিজটা জয় দিয়ে শুরু করেছিল বাংলাদেশ অনূর্ধ্ব-১৯ দল। পরের ম্যাচটা ভেসে গেছে বৃষ্টিতে। এরপর টানা তিন ম্যাচে হার। দেশের মাঠে আফগানরা যেভাবে উড়িয়ে দিল সাইফ হাসানদের, এর কোনো ব্যাখ্যা খুঁজে পাচ্ছেন না বিসিবির জুনিয়র নির্বাচক এহসানুল হক, ‘ভয়াবহ বিপর্যয় হয়ে গেছে। অনূর্ধ্ব-১৯ দলে এমন ব্যর্থতা গত ১০-১৫ বছরে হয়নি। এই বিপর্যয়ের পর ঘুরে দাঁড়ানো কঠিন। সামনে সময়ও কম। আগামী নভেম্বরে এশিয়া কাপ। জানুয়ারিতে নিউজিল্যান্ডে যুব বিশ্বকাপ।’বোলিং যেমন-তেমন, এই সিরিজে বাংলাদেশকে ডুবিয়েছে আসলে ব্যাটসম্যানরা। কেন ব্যাটসম্যানরা হতাশ করেছেন, সেটির কিছু কারণ খুঁজে পেয়েছেন এহসান, ‘দলে প্রতিভাবান ব্যাটসম্যান আছে। সমস্যা আসলে প্রয়োগে। বেশি ম্যাচ খেলার অভিজ্ঞতা না থাকলে যেটা হয়। শুধু অনুশীলন করলে হবে না, প্রচুর প্রতিদ্বন্দ্বিতাপূর্ণ ম্যাচও খেলতে হবে। আমরা এই সিরিজের আগে একেবারে যে ম্যাচ খেলিনি, তা নয়। এইচপির (বিসিবির হাইপারফরম্যান্স দল) সঙ্গে খেলেছি। তবে আন্তর্জাতিক কোনো দলের সঙ্গে অনেক দিন খেলা হয়নি।’
