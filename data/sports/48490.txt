
গত বুধ ও বৃহস্পতিবার হাস্যকর এক জিনিস দেখিয়েছে আইপিএল। বুধবার রাতে শুরু হওয়া এলিমিনেটর ম্যাচে দ্বিতীয় দল ব্যাটিংয়ে নেমেছে বৃহস্পতিবারে! রাত ১১টায় যে খেলা শেষ হওয়ার কথা, সে ম্যাচ রাত দুটায় শেষ হতে দেখে কার ভালো লাগে? অন্তত নাথান কোল্টার-নাইলের তা মোটেও ভালো লাগেনি। অপেক্ষাটা যে ছিল বড় যন্ত্রণার। কলকাতা নাইট রাইডার্সের এ পেসার খুব বিরক্তি নিয়েই প্রশ্ন রেখেছেন, রাত ২টায় ক্রিকেট খেলা যায় নাকি!
সেদিন এলিমিনেটরে মাত্র ১২৮ রান করেছিল হায়দরাবাদ। এরপরই নামে বৃষ্টি। তখনই জানানো হয়, স্থানীয় সময় রাত ১টা ২০ মিনিট (বাংলাদেশ সময় রাত ১টা ৫০) পর্যন্ত অপেক্ষা করবেন আম্পায়াররা। ম্যাচ শুরু হলে সুপার ওভারে জয়-পরাজয় নির্ধারিত হবে। আর রাত ১২টা ৫৮ মিনিটে ম্যাচ শুরু হলে কমপক্ষে ৫ ওভার ব্যাটিংয়ের সুযোগ পাবে কলকাতা। সে ক্ষেত্রে লক্ষ্য হবে ৪১ রান। ১০ উইকেট হাতে নিয়ে লক্ষ্যটা কিন্তু বেশ সোজাই। শেষ পর্যন্ত ৬ ওভারে ৪৮ রানের লক্ষ্য পেয়েছিল কলকাতা এবং ৪ বল বাকি রেখে ম্যাচ জেতেন গৌতম গম্ভীররা।  জয় পেলেও এমন হাস্যকর পরিস্থিতি নিয়ে নিজের বিরক্তি আটকাতে পারেননি কোল্টার-নাইল, ‘১২টা ৪০–এর দিকে যখন আবার মাঠ পর্যবেক্ষণ করতে গেল, তখনই বেশ চিন্তায় ছিলাম। একেবারেই খেলতে ইচ্ছে করছিল না। আমার মতে কিছু নিয়ম পরিবর্তন করা দরকার। তখন রাত ২টা বাজে, আপনি রাত ২টায় ক্রিকেট খেলতে পারেন না।’ কোনো রিজার্ভ ডে না থাকায় ওই সময়েই ব্যাটিংয়ে নামতে হয়েছে কলকাতাকে। কারণ ম্যাচ বাতিল হলে গ্রুপ পর্বে এগিয়ে থাকায় জয় পেত হায়দরাবাদই। ফলে ম্যাচটা শেষ করার তাড়া কলকাতারই বেশি ছিল। সেদিনই ম্যাচ শেষ করতে হবে, এ দুশ্চিন্তা যে পুরো দলকেই ভুগিয়েছে, সেটাও জানিয়েছেন অস্ট্রেলিয়ান পেসার, ‘প্রথমে আমরা ভেবেছি যথেষ্ট সময় আছে। কিন্তু একবার বৃষ্টি থামছে তো আবার বৃষ্টি নেমেছে। ফলে একটু দুশ্চিন্তায় তো ছিলই।’শেষ পর্যন্ত দুদিনে গড়ানো ম্যাচটা জিতেই কোয়ালিফায়ারে উঠেছিল কলকাতা। তবে কাল মুম্বাইয়ের কাছে হেরে ফাইনাল না খেলেই বিদায় নিয়েছে তারা। ম্যাচটাও শেষ হয়েছে রাত ১১টার মধ্যেই।
