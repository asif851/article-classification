
অস্ট্রেলিয়া-নিউজিল্যান্ডে স্বপ্নের মতো এক বিশ্বকাপ গিয়েছিল মাহমুদউল্লাহর। এরপর পাকিস্তান সিরিজটা অবশ্য বলার মতো হয়নি। তবে ভারত সিরিজের আগে বিসিএলের শেষ পর্বে উত্তরাঞ্চলের বিপক্ষে সেঞ্চুরি করে দারুণ কিছুর ইঙ্গিত দিয়েছিলেন। ঠিক ওই সময় হানা দিল চোট। দর্শক হয়েই দেখতে হলো ভারতের বিপক্ষে দলের স্মরণীয় সিরিজ জয়। বিশ্বকাপে বাংলাদেশের অবিস্মরণীয় যাত্রার নায়ক মাহমুদউল্লাহ আবার ফিরেছেন দলে।দক্ষিণ আফ্রিকার বিপক্ষে প্রথম দুই ওয়ানডের দলে মাহমুদউল্লাহর সঙ্গে ফিরছেন এনামুল হকও। এনামুল চোটের কারণে ছিটকে গিয়েছিলেন বিশ্বকাপ থেকে। প্রধান নির্বাচক ফারুক আহমেদ বললেন, ‘আমরা চিকিৎসক আর ফিজিওর কাছ থেকে যে রিপোর্ট পেয়েছি, তার ভিত্তিতেই মাহমুদউল্লাহকে নেওয়া হয়েছে। ফিটনেসে কোনো সমস্যা নেই। পুরোপুরি ফিট। আর বিজয়ও (এনামুল) চোটের কারণে দলের বাইরে ছিল। সর্বশেষ সিরিজেও তাকে বাইরে রেখেছিলাম। তবে এখন মনে করছি, সে ফর্মে আছে। টিম ম্যানেজমেন্টের সঙ্গে আলোচনা করেই তাকে দলে নিয়েছি।’এনামুল সাধারণত খেলেন ওপেনার হিসেবে। কিন্তু তামিম ইকবালের সঙ্গে এখন নিয়মিত ওপেন করছেন সৌম্য সরকার। তাহলে এনামুলের জায়গা হবে কোথায়? ফারুক জানালেন, ‘ওকে (এনামুল) আমরা টপ অর্ডারের বিকল্প হিসেবে নিয়েছি। সে টপ অর্ডারেই খেলবে।’চোটের কারণে এ সিরিজেও দলের বাইরে তাসকিন আহমেদের। বাদ পড়েছেন ভারত সিরিজে দলে থাকা মুমিনুল হক ও রনি তালুকদার। রনি অনেক দিন ধরেই দলে আছেন। কিন্তু একাদশে সুযোগ পাচ্ছেন না। আজই প্রথম আন্তর্জাতিক ম্যাচ খেলার অভিজ্ঞতা হলো এ ডানহাতির, সেটি অবশ্য টি-টোয়েন্টিতে। ব্যাট হাতে খুব একটা খারাপও করেননি। দলের পক্ষে দ্বিতীয় সর্বোচ্চ ২১ রান করেছেন। খেলার সুযোগ না দিয়েই কেন রনিকে বাদ দেওয়া? প্রধান নির্বাচকের যুক্তি, ‘এনামুল ও মাহমুদউল্লাহ চোটে পড়েছিল বলে রনিকে দলে নিয়েছিলাম। রনি যে জায়গায় খেলে, সেখানে সৌম্য ইনিংস শুরু করেছে, মোটামুটি সফল হয়েছে। রনি দলের বাইরে থাকা মানে বাদ নয়। আমরা দুই ম্যাচের জন্য দলের সমন্বয় ঠিক করেছি। শেষ ম্যাচে হয়তো রনিকে দলে নেব। মাহমুদউল্লাহ ও এনামুল দলে আসায় সে বাইরে চলে গিয়েছে।’
বাংলাদেশ দল :তামিম ইকবাল, এনামুল হক, সৌম্য সরকার, মাহমুদউল্লাহ, লিটন কুমার দাস, সাকিব আল হাসান, মুশফিকুর রহিম, মাশরাফি বিন মুর্তজা (অধিনায়ক), সাব্বির রহমান, নাসির হোসেন, আরফাত সানি, রুবেল হোসেন, মুস্তাফিজুর রহমান ও জুবায়ের হোসেন।
