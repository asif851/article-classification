
জাতীয় দলে আসা-যাওয়ার মধ্যে ছিলেন। এবার কেন্দ্রীয় চুক্তি থেকেই বাদ পড়েছেন তাসকিন আহমেদ ও সৌম্য সরকার। শুধু তাসকিন-সৌম্যই নন, গত বছরের চুক্তি থেকে বাদ পড়েছেন ইমরুল কায়েস, মোসাদ্দেক হোসেন, কামরুল ইসলাম। আর সাব্বির রহমান যে কেন্দ্রীয় চুক্তিতে থাকছেন না, সেটি জানুয়ারিতেই জানা গিয়েছিল।
দুদিন আগে বিসিবি পরিচালনা কমিটির প্রধান আকরাম খান জানিয়েছিলেন, কেন্দ্রীয় চুক্তিতে খেলোয়াড়ের সংখ্যা কমিয়ে আনা হবে এবার। আজ বিসিবি পরিচালনা পর্ষদের সভা শেষে বিসিবি সভাপতি নাজমুল হাসান জানালেন, আগের চুক্তি থেকে রাখা হয়েছে ১০ জনকে। এর সঙ্গে যোগ হবেন তিন তরুণ খেলোয়াড়। কেন্দ্রীয় চুক্তিতে থাকবেন মোট ১৩ ক্রিকেটার। গত বছর সংখ্যাটি ছিল ১৬।
বিসিবির নতুন চুক্তিতে থাকছেন মাশরাফি বিন মুর্তজা, সাকিব আল হাসান, তামিম ইকবাল, মুশফিকুর রহিম, মাহমুদউল্লাহ, তাইজুল ইসলাম, মুমিনুল হক, মোস্তাফিজুর রহমান, রুবেল হোসেন ও মেহেদী হাসান মিরাজ। তাসকিন, সৌম্য, কামরুল, মোসাদ্দেক, ইমরুলদের বাদ পড়ার ব্যাখ্যা হিসেবে বিসিবি মিডিয়া কমিটির প্রধান জালাল ইউনুস বললেন, ‘এটা ক্রিকেট পরিচালনা বিভাগ ও নির্বাচকেরা ঠিক করেছে। তারা মনে করছে, এই খেলোয়াড়দের পারফরম্যান্স চুক্তিতে রাখার মতো যথেষ্ট নয়।’
দুদিন আগে বিসিবি পরিচালনা কমিটির প্রধান ইঙ্গিত দিয়েছিলেন, কিছুটা হলেও বেতন বাড়তে পারে এবার। তবে বিসিবি সভাপতি আজ সভা শেষে জানিয়েছেন, খেলোয়াড়দের বেতন বাড়ানো হচ্ছে না। চুক্তিবদ্ধ খেলোয়াড়েরা কে কোন ক্যাটাগরিতে পড়ছেন, সেটি অবশ্য এখনো নির্ধারিত হয়নি। আর নতুন কোন কোন খেলোয়াড় চুক্তিতে আসছেন, ঠিক হয়নি সেটিও।
