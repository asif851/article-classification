
ফুটবল তাঁরা খেলেন শখের বশে। লিঙ্কন রেড ইম্পস দলটির কেউ পুলিশ কর্মকর্তা, কেউ চাকরি করেন দমকল বাহিনীতে। কেউ বা পেশায় ট্যাক্সিচালক, শুল্ক কর্মকর্তা, মোমবাতি প্রস্তুতকারী, কেউ বেকারিতে কাজ করেন, এমনকি আছেন কসাইও। জিব্রাল্টারের এই আধা পেশাদার দলটিই গড়েছে ইতিহাস। নিজেদের মাঠে চ্যাম্পিয়নস লিগের বাছাইয়ের দ্বিতীয় রাউন্ডের প্রথম লেগে কাল তারা ১-০ গোলে হারিয়ে দিয়েছে স্কটিশ পরাশক্তি সেল্টিককে!
৪৭ বার স্কটিশ লিগ জেতা সেল্টিকের ঘরোয়া ফুটবলে যেমন ভীষণ দাপট, জিব্রাল্টার ঘরোয়া ফুটবলে লিঙ্কন রেডেরও প্রায় তেমনই। ২০০১ সাল থেকে টানা ১৪টি লিগ জিতেছে তারা। চ্যাম্পিয়নস লিগ বাছাইয়ের প্রথম রাউন্ডে দুই লেগ মিলিয়ে ২-১ ব্যবধানে হারিয়েছে অ্যান্ডোরার দল সান্টা কোলোমাকে। সেটি অবশ্য বলার মতো কিছু নয়। কিন্তু তাদের জন্য সেল্টিকের মতো ঐতিহ্যবাহী দলকে হারানো তো রীতিমতো রূপকথা।৪৮ মিনিটে লিঙ্কন রেডের জয়সূচক গোলটি করা লিও কাসারা পেশায় একজন পুলিশ কর্মকর্তা। ইতিহাস গড়া গোলটি করে তাঁর ঘোর যেন কাটতে চাইছে না, ‘পরাবাস্তব! সেল্টিকের মতো বড় দলকে হারানোর স্বপ্ন সবাই দেখে। আজ আমরা সেটা করেছি। জয়সূচক গোল করাটা সারা জীবন গল্প করার মতোই বিষয়।’ঐতিহাসিক জয়ের পর লিঙ্কন রেডের স্বপ্নের সীমানা অনেক বেড়ে গেছে। সেল্টিকের মাঠে দ্বিতীয় লেগেও অঘটন ঘটানোটা অসম্ভব মনে হচ্ছে না তাদের কাছে। গ্লাসগোতে সেটি যে কতটা কঠিন হবে, তা জানা আছে কাসারার, ‘৫০-৭০ হাজার দর্শকের সামনে সেল্টিকের মাঠে ভীষণ কঠিন হবে, এটা আমাদের জানা আছে। তবে আশা করি, সেখানেও অঘটন ঘটাতে পারব।’সেল্টিকের কোচ কিন্তু রীতিমতো বিখ্যাত। তিন বছরের লিভারপুল-অধ্যায় শেষ করে ব্রেন্ডন রজার্স গত মে মাসেই দায়িত্ব নিয়েছেন সেল্টিকের। মৌসুম শুরুর আগে চারটি প্রস্তুতি ম্যাচে অপরাজিত সেল্টিকের চোখে বিরাট স্বপ্ন—দুই মৌসুম পর আবার ফিরবে চ্যাম্পিয়নস লিগে। কিন্তু শুরুতেই হোঁচট খেল সেই স্বপ্ন। সেল্টিকের হয়ে প্রতিযোগিতামূলক ফুটবলে প্রথম ম্যাচেই রজার্সের শুরু হলো দুঃস্বপ্নের মতোই। যদিও পুঁচকে, অখ্যাত এক দলের কাছে হার মোটেও বিব্রত করছে না রজার্সকে, ‘এতে অপমানের কিছু নেই। কঠিন কন্ডিশনে কঠিন ম্যাচ। আমরা আমাদের সুযোগ কাজে লাগাতে পারিনি, ওরা পেরেছে।’রজার্স ‘খেলায় এমন হতেই পারে’ দর্শনে আশ্রয় খুঁজলেও ইংলিশ সংবাদমাধ্যম কিন্তু ছাড়ছে না। ১৯৬৬-৬৭ মৌসুমে ইউরোপিয়ান কাপজয়ী (এখনকার চ্যাম্পিয়নস লিগ) দলের এমন হারে ব্যঙ্গ আর তির্যক শিরোনাম পত্রপত্রিকায়। ডেইলি মেইল যেমন শিরোনাম করেছে, ‘দুর্দান্ত রজার্স! সেল্টিক হারল কসাই, রুটিওয়ালা, মোমবাতি প্রস্তুতকারীদের কাছে’! সূত্র : এএফপি, মেইল অনলাইন।
