
অনেক দিন ধরেই অসুস্থ ছিলেন। হাসপাতালে যাওয়া-আসাটা পরিণত হয়েছিল নিয়মিত ব্যাপারেই। ৩২ বছর ধরে ভুগছিলেন পারকিনসন রোগে। শেষ পর্যন্ত পৃথিবীর মায়া কাটালেন মোহাম্মদ আলী। ৭৪ বছর বয়সে মারা গেছেন বক্সিং কিংবদন্তি মোহাম্মদ আলী।​পেশাদার হেভিওয়েট বক্সিংয়ে তাঁর অনন্য সব কীর্তি তাঁকে পরিণত করেছিল সর্বকালের অন্যতম সেরা বক্সিং তারকায়। তিনবারের হেভিওয়েট চ্যাম্পিয়ন আলী ১৯৬০ সালে জিতেছিলেন অলিম্পিক সোনা।আলীর পারিবারিক মুখপাত্র জানিয়েছেন, পারকিনসন রোগ তাঁর শ্বাস-প্রশ্বাসের সমস্যা বাড়িয়ে তুললে তিনি শেষ নিঃশ্বাস ত্যাগ করেন। ১৯৮১ সালে পেশাদার বক্সিং থেকে অবসর নেওয়ার পর থেকেই পারকিনসন রোগে আক্রান্ত হন আলী। ২০১৫ সালের শুরুর দিকে গুরুতর অসুস্থ অবস্থায় তাঁকে হাসপাতালে ভর্তি করা হয়েছিল। তাঁর পারিবারিক সূত্রে জানা গেছে, জন্মস্থান কেনটাকির লুইসভিলে তাঁর শেষকৃত্য অনুষ্ঠিত হবে। মোহাম্মদ আলীর আগের নাম ছিল ক্যাসিয়াস ক্লে। এই নামেই তিনি বক্সার হিসেবে বিখ্যাত হয়ে ওঠেন। 
১৯৬০ সালে রোম অলিম্পিকে লাইট হেভিওয়েট বিভাগে ক্যাসিয়াস ক্লে নামেই সোনা জেতেন আলী। ১৯৬৪ সালে সনি লিস্টনকে হারিয়ে প্রথমবারের মতো হেভিওয়েট বক্সিংয়ের বিশ্বসেরা হন তিনি। তিনিই প্রথম পেশাদার বক্সার, যিনি তিনবার বিশ্বসেরার খেতাব জিতেছিলেন।  নিজের ৬১টি পেশাদার লড়াইয়ের ৫৬ টিতেই জিতেছিলেন আলী। ৩৭টি লড়াইয়ে প্রতিপক্ষকে নক-আউট করেছিলেন সরাসরি। তাঁর নিজের অবশ্য একবারও নক-আউট হওয়ার রেকর্ড নেই। ১৯৭৮ সালে বাংলাদেশ সরকারের আমন্ত্রণে তিনি বাংলাদেশে এসেছিলেন। তাঁকে সে সময় বাংলাদেশের সম্মানসূচক নাগরিকত্ব দিয়ে সম্মানিত করা হয়েছিল।
