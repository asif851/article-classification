
গতবার নেপাল থেকে চ্যাম্পিয়ন হয়েই ফিরেছিল বাংলাদেশ। এবারও এএফসি অনূর্ধ্ব ১৪ ফুটবলে শুভসূচনা করল বাংলাদেশের মেয়েরা। আজ তাজিকিস্তানের দুশানবেতে ভারতকে হারিয়ে দিল ৩-১ গোলে। যেকোনো পর্যায়ের মেয়েদের ফুটবলে ভারতের বিপক্ষে বাংলাদেশের এটি প্রথম জয়।
৩৪ মিনিটে তহুরা ও ৪২ মিনিটে মারিয়ার গোলে প্রথমার্ধেই ২-০ গোলে এগিয়ে যায় বাংলাদেশ। দ্বিতীয়ার্ধের দ্বিতীয় মিনিটে তহুরা নিজের দ্বিতীয় ও দলের তৃতীয় গোলটি করে। ৪৯ মিনিটে এক গোল শোধ দিলেও ভারত আর ফিরে আসতে পারেনি ম্যাচে। সুস্মিতার গোলটি শেষ পর্যন্ত হয়ে যায় ভারতের জন্য সান্ত্বনার।গতবার গ্রুপ পর্বে ইরানের মতো দলকে হারানো বাংলাদেশের আত্মবিশ্বাস বাড়িয়ে​ দিয়েছিল। এবার ভারতকে হারানোও দেবে বাড়তি আত্মবিশ্বাস। ২৭ এপ্রিল বাংলাদেশের দ্বিতীয় ম্যাচ, প্রতিপক্ষ নেপাল।
