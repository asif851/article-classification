
কক্সবাজারের শেখ কামাল আন্তর্জাতিক ক্রিকেট স্টেডিয়ামে আসল কাজটা প্রথমার্ধেই সেরে নিয়েছিল বাংলাদেশের মেয়েরা। জিম্বাবুয়ের মেয়েদের দলকে বেঁধে ফেলেছিল ৬৯ রানে। কাল দ্বিতীয় টি-টোয়েন্টি ম্যাচে পরে ব্যাট করে ২ উইকেটে জাহানারা আলমের দল জয়ের প্রয়োজনীয় রান তুলে ফেলে ৪৯ বল হাতে রেখেই! তাই দুই ম্যাচ সিরিজের টি-টোয়েন্টিতে জিম্বাবুয়ে ধবলধোলাই হয় বাংলাদেশের মেয়েদের হাতে।স্বাগতিক দলকে সামনে থেকে নেতৃত্ব দিয়েছেন প্রথমবারের মতো টি-টোয়েন্টির অধিনায়কত্ব পাওয়া জাহানারা। আগের ম্যাচে ছিলেন উইকেটশূন্য, কাল বল হাতে শুরু থেকেই চড়াও হয়েছিলেন টসে হেরে ব্যাটিংয়ে নামা জিম্বাবুয়ে ব্যাটারদের ওপর। নিজের ৩ ওভারের প্রথম স্পেলে ফিরিয়ে দেন জিম্বাবুয়ের দুই ওপেনারকে। শেষ দিকে আরও একটি উইকেট তুলে নিয়ে ম্যাচসেরা জাহানারা বোলিং ফিগার দাঁড় করান ৪-২-১১-৩!শুরুর ধাক্কার পর আর মাথা তুলে দাঁড়াতে পারেনি জিম্বাবুয়ে। প্রথম পাঁচ ব্যাটারের কেউই পেরোতে পারেননি দুই অঙ্ক। শেষ পর্যন্ত ৬ উইকেটে জিম্বাবুয়ে যে ৬৯ রান করল, তাতে বড় অবদান ৬ ও ৭ নম্বরে ব্যাট করা মেয়ার্স (২১) ও মারাঙ্গের (১৬*)।বাংলাদেশ ইনিংসের শুরুতেই শারমিন আক্তারকে (৫) হারালেও আগের ম্যাচে ফিফটি করা ওপেনার আয়েশা করেন ২৮ রান। শায়লার সঙ্গে তাঁর ৩৯ রানের জুটিই এনে দিয়েছে সহজ জয়।সংক্ষিপ্ত স্কোরজিম্বাবুয়ে: ২০ ওভার ৬৯/৬ (মেয়ার্স ২১, মারাঙ্গে ১৬ *, নিয়াথি ৯, মুসোন্দা ৮; জাহানারা ৩/১১, পান্না ১/৯, রুমানা ১/১২)।বাংলাদেশ: ১১.৫ ওভারে ৭০/২ (আয়েশা ২৮, শায়লা ২৩ *, রুমানা ১২ *, শারমিন ৫; মারাঙ্গে ১/১৮, চাতোনজুয়া ১/১৫)।ফল: বাংলাদেশ ৮ উইকেটে জয়ী।
