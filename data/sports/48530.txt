
সাভারের রানা প্লাজা দুর্ঘটনায় ক্ষতিগ্রস্ত ব্যক্তিদের পাশে দাঁড়িয়েছেন বাংলাদেশের ক্রিকেটাররা। জিম্বাবুয়ে সফরের ম্যাচ ফির অর্থ থেকে ২০ লাখ টাকা ক্ষতিগ্রস্তদের মধ্যে বিতরণের জন্য প্রধানমন্ত্রীর ত্রাণ ও কল্যাণ তহবিলে জমা দিয়েছেন ক্রিকেট দলের সদস্যরা। খবর বাসসের।আজ সোমবার সকালে প্রধানমন্ত্রীর কার্যালয়ে এক অনাড়ম্বর অনুষ্ঠানে শেখ হাসিনার কাছে ২০ লাখ টাকার চেক হস্তান্তর করেন ক্রিকেট দলের অধিনায়ক মুশফিকুর রহিম ও ক্রিকেট বোর্ডের সভাপতি নাজমুল হাসান পাপন। চেক হস্তান্তর অনুষ্ঠানে বাংলাদেশ ক্রিকেট দলের খেলোয়াড় ও কর্মকর্তা এবং বিসিবির কর্মকর্তারা উপস্থিত ছিলেন।গত ২৪ এপ্রিল সাভারে রানা প্লাজা ধসের ঘটনায় সহস্রাধিক মানুষ প্রাণ হারান। আহত হয়েছেন আড়াই হাজারের বেশি মানুষ।
