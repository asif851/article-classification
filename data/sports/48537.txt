
অবনমনের শঙ্কায় দল। খেলোয়াড়দের মনোবল চাঙা রাখতে কত প্রণোদনার ঘোষণাই না দেওয়া হয়। সিরি ‘আ’র ক্লাব ক্রোতোনের কোচ দাভিদে নিকোলাও প্রতিশ্রুতি দিয়েছিলেন শিষ্যদের। তবে একটু অন্য রকমই ছিল প্রতিশ্রুতিটা। ২৯ রাউন্ড শেষে অবনমন অঞ্চলে ছিল ক্রোতোনে। সে সময় নিকোলা বলেছিলেন দল অবনমন এড়ালে সাইকেলে চড়ে পুরো ইতালি পাড়ি দেবেন। শেষ ৯ ম্যাচে দারুণ খেলে ২ পয়েন্টের ব্যবধানে অবনমন এড়িয়েছে ক্রোতোনে। প্রতিশ্রুতি রেখেছেন ৪৪ বছর বয়সী নিকোলা। ইতালির মূল ভূখণ্ডের একেবারে দক্ষিণের শহর ক্রোতোনে থেকে সাইকেল চালিয়ে গত পরশু ফ্রান্সের সীমান্তবর্তী নিজ শহর ভিগোনেতে পৌঁছান নিকোলা। ১ হাজার ৩০০ কিলোমিটার পাড়ি দিতে ৯ দিন লেগেছে তাঁর। বিবিসি।  
