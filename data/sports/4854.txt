
বাংলাদেশের ফুটবলের নতুন তারা এখন মেয়েরা। ছেলেদের ছাড়িয়ে আশার প্রদীপ জ্বালানো মেয়েদের মাথায় এবার উঠেছে দক্ষিণ এশিয়ার শ্রেষ্ঠত্বের মুকুট। সাফ অনূর্ধ্ব-১৫ ফুটবল চ্যাম্পিয়নশিপে বাঘিনীদের দোর্দণ্ড প্রতাপ ছিটকে দিয়েছে বাকি সব দলকে, অপরাজিত চ্যাম্পিয়ন হয়েছে বাংলাদেশ। আন্তর্জাতিক ফুটবলে নিজেদের নতুন পরিচয় লেখার এই স্বর্ণালি মুহূর্তে বাঘিনীদের অভিনন্দন জানাচ্ছেন টাইগাররা। বাংলাদেশের ক্রিকেটের সবচেয়ে বড় দুই তারকা মাশরাফি ও সাকিব নিজেদের ফেসবুক পেজে অভিনন্দিত করেছেন মারিয়া-আঁখিদের।
গতকাল সাফ চ্যাম্পিয়নশিপের ফাইনালে শামসুন্নাহারের গোলে ভারতকে ১-০ গোলে হারিয়ে শিরোপা জিতেছে বাংলাদেশ। কমলাপুরে বীরশ্রেষ্ঠ শহীদ সিপাহি মুস্তফা কামাল স্টেডিয়ামে মারিয়াদের জয়ের পরই দেশের মানুষ সামাজিক যোগাযোগমাধ্যমে শুভেচ্ছা জানিয়েছেন। বাংলাদেশ ক্রিকেট দলের ওয়ানডে অধিনায়ক মাশরাফি বিন মুর্তজা তাঁর ফেসবুক পেজে লিখেছেন, ‘ভারতকে হারিয়ে আজ অপরাজিত চ্যাম্পিয়ন হলো বাংলাদেশ। কত বাধা পাড়ি দিয়ে এসে নিজেকে একজন চ্যাম্পিয়ন হিসেবে তৈরি করা যায়, তা এই বিজয়ী মেয়েদের জীবনগল্পের প্রতিটি প্যারাতে লেখা।’ এরপর ইংরেজিতে পুরো দলকে অভিনন্দন জানিয়েছেন দেশের ক্রিকেটের অঘোষিত চ্যাম্পিয়ন।
বাদ থাকেননি টেস্ট ও টি-টোয়েন্টি অধিনায়ক সাকিব আল হাসানও। তাঁর অফিশিয়াল পেজের পোস্টে তিনি লিখেছেন, ‘বাংলাদেশের মেয়েদের অসাধারণ এক শিরোপা অর্জন! মেয়েদের অনূর্ধ্ব-১৫ সাফ ফুটবল চ্যাম্পিয়নশিপের ফাইনালে ভারতকে হারিয়ে অপরাজিত চ্যাম্পিয়ন হওয়ায় বাংলাদেশ অনূর্ধ্ব-১৫ নারী ফুটবল দলকে জানাই প্রাণঢালা অভিনন্দন।’ দুই অধিনায়কই পোস্টে মেয়েদের ছবি সংযুক্ত করেছেন।
ক্রিকেটে বাংলাদেশের উত্থানটা মাশরাফির হাত ধরেই। আর সাকিবের আগমনে তো নতুন যুগের সূচনা হয়েছিল ক্রিকেটে। মেয়েদের ফুটবলের নবজাগরণে বাঘিনীদের পিঠ চাপড়ে দিতে ভুললেন না দুই অধিনায়ক। ক্রিকেটের চ্যাম্পিয়নদের আশীর্বাদে বদলে যাক মেয়েদের ফুটবল।
