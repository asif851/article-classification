
ডেভিড ওয়ার্নার-উসমান খাজারা বিমানে থাকতেই সামাজিক যোগাযোগমাধ্যমে ছবি পোস্ট করে জানিয়েছেন, তাঁরা আসছেন। অস্ট্রেলিয়া দল যে বাংলাদেশে আসছে, সেটির আমেজ তাই পাওয়া যাচ্ছিল আগ থেকেই। আজ রাত পৌনে ১১টায় বাংলাদেশের মাটিতে পা পড়েছে অস্ট্রেলিয়া ক্রিকেট দলের। শেষ হয়েছে দীর্ঘ অপেক্ষার। 
বিমানবন্দরের আনুষ্ঠানিকতা সেরে রাত সাড়ে ১১টায় হোটেল র‍্যাডিসনে উঠেছেন স্মিথরা। সকালে বিশ্রাম নিয়ে কাল বিকেলে অস্ট্রেলিয়া দল আসবে মিরপুর শেরেবাংলা স্টেডিয়ামে। সূচি অনুযায়ী, তাদের ব্যাটিং-বোলিং অনুশীলন নেই কাল। জিম করেই সময় কাটাবেন খেলোয়াড়েরা। মিরপুরে প্রথম টেস্টটি শুরু হবে ২৭ আগস্ট। ৪ সেপ্টেম্বর থেকে দ্বিতীয় টেস্ট চট্টগ্রামের জহুর আহমেদ চৌধুরী স্টেডিয়ামে। ২২ আগস্ট দুই দিনের একটি প্রস্তুতি ম্যাচ দিয়ে মাঠে নেমে যাওয়ার কথা স্টিভেন স্মিথের অস্ট্রেলিয়া দলের। সিরিজটা হওয়ার কথা ছিল সেই ২০১১ সালে। নানা কারণে গত ছয় বছরে শুধু পিছিয়েছে সিরিজটা। তবে সুখবর এটাই, অবশেষে আলোর মুখ দেখছে প্রতীক্ষিত অস্ট্রেলিয়া সিরিজ। অস্ট্রেলিয়া সর্বশেষ টেস্ট সিরিজ খেলতে বাংলাদেশ এসেছে ২০০৬ সালে।
 
