
পেলে না ম্যারাডোনা? সর্বকালের সেরা ফুটবলার কে? প্রশ্নটা নিয়ে ফুটবল বিশ্বে চলছে অন্তহীন বিতর্ক। সৌরভ গাঙ্গুলী অবশ্য এত বিতর্কের ধার ধারেন না। আর্জেন্টাইন কিংবদন্তি ম্যারাডোনাই তাঁর কাছে ফুটবলের প্রতীক। ক্রিকেটে যেমন শচীন টেন্ডুলকার। দীর্ঘদিনের সতীর্থ টেন্ডুলকারকে ক্রিকেটের ম্যারাডোনা বলেই আখ্যায়িত করেছেন গাঙ্গুলী।সম্প্রতি এক সাক্ষাত্কারে ভারতের সাবেক এই অধিনায়ক বলেছেন, ‘ডিয়েগো ম্যারাডোনা আমার খুবই পছন্দের খেলোয়াড়। শচীনও তাই। দুজনেই খুবই প্রতিভাবান খেলোয়াড়।’ঘরের মাঠ মুম্বাইয়ে দুই যুগের বিস্ময়কর ক্রিকেট ক্যারিয়ারটার ইতি টেনেছেন টেন্ডুলকার। আন্তর্জাতিক ক্রিকেটে ১০০টি সেঞ্চুরির মালিক টেন্ডুলকার শেষ টেস্টটাতেও আরেকটি শতরানের ইনিংস খেলবেন বলেই প্রত্যাশা করেছিলেন ভক্তরা। অনেক কাছাকাছিও চলে গিয়েছিলেন ভারতের এই ব্যাটিং-বিস্ময়। কিন্তু শেষ পর্যন্ত ক্যারিয়ারের শেষ ইনিংসটি শেষ করেছেন ৭৪ রানে। অনেকেই আক্ষেপ করলেও গাঙ্গুলীর চোখে এটাই ছিল শেষ তিন বছরে টেন্ডুলকারের সবচেয়ে ভালো ইনিংস। তিনি বলেছেন, ‘আমি গত তিন বছরে শচীনকে এত ভালো ব্যাটিং করতে দেখিনি।’ওয়েস্ট ইন্ডিজের বিপক্ষে ক্যারিয়ারের ২০০তম টেস্টটি শেষে লিটল মাস্টার যে বিদায়ী ভাষণটি দিয়েছেন, তা অনেকের চোখেই পানি এনেছে। টেন্ডুলকার নিজেও হয়ে উঠেছিলেন আবেগাপ্লুত। গাঙ্গুলীর ভাষায়, ‘শচীন এই বক্তৃতাটি দিয়ে সবাইকে বাকরুদ্ধ করে ফেলেছে।’অনেক অনেক মানুষের সঙ্গে টেন্ডুলকারের মুখে এসেছিল গাঙ্গুলীর নামও। এটাকে খুব বড় পাওয়া বলেই মনে করছেন গাঙ্গুলী, ‘আমার খুবই ভালো লেগেছে, কারণ আমরা দীর্ঘদিন এক সঙ্গেই খেলেছি। সেই ১৫টি বছর সত্যিই অর্থবহ কিছু ছিল। এটা দেখিয়েছে যে, আমরা শুধু সংখ্যার হিসাবে ক্রিকেট খেলিনি। আমরা খেলেছি এই মুহূর্তগুলোর জন্যও।’
 
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে
