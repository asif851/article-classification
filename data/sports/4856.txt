
মুম্বাই ইন্ডিয়ানসের হয়ে নিজেদের প্রথম ছয়টি ম্যাচই খেলার সুযোগ পেয়েছেন মোস্তাফিজুর রহমান। কিন্তু আজ পুনেতে চেন্নাই সুপার কিংসের বিপক্ষে একাদশে থাকছেন না বাঁহাতি পেসার। মোস্তাফিজের জায়গায় সুযোগ পাচ্ছেন অস্ট্রেলিয়ার বেন কাটিং।
এখন পর্যন্ত যে ছয় ম্যাচ খেলেছেন, মোস্তাফিজ উইকেট নিয়েছেন ৭টি। একটি উইকেট পেতে তাঁকে খরচ করতে হয়েছে ২৮ রান, মুম্বাইয়ের মূল বোলারদের মধ্যে যেটি সবচেয়ে ব্যয়বহুল। ৮.৩৪ ইকোনমি বলে দিচ্ছে, ব্যাটসম্যানদের কাছে খুব একটা সমীহ পাচ্ছেন না মোস্তাফিজ। সবচেয়ে বাজে অবস্থা তাঁর স্ট্রাইক রেটে। ২০টিরও বেশি বল খরচ করতে হচ্ছে একেকটি উইকেট নিতে। অর্থাৎ তিন ওভারেরও বেশি।
মুম্বাই তাঁকে দলে নিয়েছে জসপ্রীত বুমরার সঙ্গে ডেথ ওভারটা সামাল দেবেন বলে। প্রথম এক-দুই ওভার ভালো করলেও বেশি মার খাচ্ছেন ডেথ ওভারে এসে। যদিও সবশেষ ম্যাচে সানরাইজার্স হায়দরাবাদের বিপক্ষে খারাপ বোলিং করেননি তিনি। ৩.৪ ওভারে ১৮ রান দিয়ে পেয়েছিলেন ১ উইকেট। তবুও চেন্নাইয়ের বিপক্ষে মোস্তাফিজ কেন বাদ?
আইপিএলের উদ্বোধনী ম্যাচে চেন্নাইয়ের বিপক্ষে মোস্তাফিজের পারফরম্যান্স হয়তো মাথায় রেখেছে মুম্বাই টিম ম্যানেজমেন্ট। ওয়াংখেড়ে সেই ম্যাচে ৩.৫ ওভারে ১০.১৭ ইকোনমিতে ৩৯ রান দিয়ে ১ উইকেট পেয়েছিলেন মোস্তাফিজ। চেন্নাইয়ের বিপক্ষে একাদশে ফিজের ওপর দ্বিতীয়বার আস্থা রাখতে পারেনি মুম্বাইয়ের থিংক ট্যাংক। মোস্তাফিজের সঙ্গে বাদ পড়েছেন কাইরন পোলার্ড। তাঁর জায়গায় আজ খেলছেন জেপি ডুমিনি।
এবারের আইপিএলে মোস্তাফিজ




ম্যাচ


উইকেট


সেরা


গড়


ইকোনমি


স্ট্রাইক




৬


৭


৩/২৪


২৮


৮.৩৪


২০.১




