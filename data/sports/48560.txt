
খুব শখ ছিল ফাস্ট বোলার হবেন। জ্যামাইকা থেকে একের পর এক গতিদানব যুগে যুগে পেয়ে এসেছে ওয়েস্ট ইন্ডিজের ক্রিকেট। উসাইন বোল্ট অবশ্য শেষ পর্যন্ত হয়েছেন স্প্রিন্টার। পৃথিবীর সর্বকালের সেরা দ্রুততম মানব। সেই অধ্যায়ের ইতি টেনে দিচ্ছেন আগামী আগস্টে। অলিম্পিকে ৮টি আর বিশ্বচ্যাম্পিয়নশিপে ১১টি সোনার পদক জেতার পর আর কীই–বা পাওয়ার থাকে। 
৩০ বছর বয়সে বুটজোড়াও তুলে রাখতে ইচ্ছা করছে না বোল্টের। তিনি এবার অন্য খেলায় নিজেকে পরখ করে দেখতে চান। না, ক্রিকেট নয়; বোল্টের আগ্রহ ফুটবলে। কিন্তু এই চাওয়া শখের বশে যে নয়, সেটি পরিষ্কার করে দিলেন এই জ্যামাইকান। শীর্ষ পর্যায়ের ফুটবলেই খেলার ইচ্ছে তাঁর। সেটিও ফরোয়ার্ড হিসেবে।ফ্রান্সের সো ফুট সাময়িকীকে বোল্ট বলেছেন, ‘বিশ্বের সেরা ৫০ ফুটবলারের একজন হওয়ার বাসনা আছে আমার। যদি নিয়মিত খেলার সুযোগ পাই, আমার ইচ্ছা এমন একজন ফরোয়ার্ড হওয়া, যে প্রতি মৌসুমে কমপক্ষে ২০ গোল করবে। আমি কিন্তু শীর্ষ পর্যায়ের ফুটবলেই খেলতে চাই।’ম্যানচেস্টার ইউনাইটেডের পাঁড় ভক্ত বোল্ট কেন ফুটবল বেছে নিতে চাইছেন, তাও বললেন, ‘এই খেলাটা আমি ভীষণ ভালোবাসি। অনেক বছর ধরেই এটা আমার মাথার মধ্যে আছে। গত কয়েক মাসে কয়েকটি ক্লাবের সঙ্গে এ নিয়ে কথা বলেছি। যেকোনো একটি ক্লাবে নাম লেখানোর সম্ভাবনা তো আছেই। তবে এখনই কোনো কিছু চূড়ান্ত নয়। আরও অপেক্ষা করতে হবে কী ঘটছে তা বোঝার জন্য।’ইউনাইটেড নয়, বেশ ভালো সম্ভাবনা আছে বোল্ট আগামী সেপ্টেম্বরে বরুসিয়া ডর্টমুন্ডের জার্সি পরবেন। আগস্টে লন্ডনে বিশ্বচ্যাম্পিয়নশিপে নিজের ট্র্যাক অ্যান্ড ফিল্ডের ক্যারিয়ারের ইতি টেনে দিয়ে পরের মাসেই নতুন অধ্যায়ের সূচনা! ডর্টমুন্ডের হয়ে অবশ্য মাঠে নামবেন না, তিন-চার দিন অনুশীলন করবেন। বোল্ট আপাতত নিজের ফুটবল সামর্থ্য পরখ করে দেখতে চান। তারপর নেবেন সিদ্ধান্ত, ‌‘আগে দেখতে চাই যতটা ভালো মনে করছি আমি ততটা ভালো কি না। ফুটবলে শরীরের ওপর অনেক ধকল নিতে হয়। আমিও আগের মতো তরুণ নই। তবে আমি মনে করি, কমপক্ষে চার বছর ভালো খেলার সামর্থ্য আমার আছে।’কিন্তু আসলেই কোন পর্যায়ের ফুটবল খেলার সামর্থ্য আছে তাঁর? সাময়িকীটি প্রশ্ন করেছিল, ফ্রান্সের দ্বিতীয় বিভাগে খেলতে রাজি আছেন বোল্ট? দ্রুততম মানবের উত্তর, ‌‘কেন নয়? নিজেকে প্রমাণ করতে হলে আমাকে তো কোনো না কোনো জায়গা থেকে শুরু করতে হবে। তবে আমি এমন একটা দলে খেলতে চাই, যারা বড় স্বপ্ন দেখে।’ সূত্র: এএফপি।
