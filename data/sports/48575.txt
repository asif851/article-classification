
ছোট্ট মেঘ যেন ছোট্টটিও আর নেই। এত অল্প বয়সেই পৃথিবীর রূঢ়তম রূপ দেখে ফেলেছে। হারিয়ে ফেলেছে বাবা-মাকে। নিহত সাংবাদিক দম্পতি সাগর-রুনির একমাত্র সন্তান, বয়সের তুলনায় পরিণত হয়ে ওঠা মাহির সারোয়ার মেঘ এবার বাংলাদেশ ক্রিকেট বোর্ডের (বিসিবি) সভাপতি নাজমুল হাসানকেও চমকে দিয়েছে। বলেছে, সাকিবের শাস্তি যেন তুলে নেন বিসিবি সভাপতি।এ নিয়ে আবেগময় একটি ফেসবুক স্ট্যাটাস দিয়েছেন মেঘের মামা নওশের রোমান। নওশের ইন্ডিপেনডেন্ট টেলিভিশনের বার্তা প্রযোজক। ইন্ডিপেনডেন্ট টিভির তৃতীয় জন্মদিনে অতিথি হয়ে এসেছিলেন নাজমুল। তখন ইন্ডিপেনডেন্ট টেলিভিশনের বার্তা প্রধান ও জনপ্রিয় টক শো আজকের বাংলাদেশের উপস্থাপক খালেদ মুহিউদ্দীন নাজমুলের সঙ্গে মেঘের পরিচয় করিয়ে দেন।
আট বছর বয়সী মেঘ তখন বিসিবি সভাপতিকে সাকিবের নিষেধাজ্ঞা তুলে নিতে বলে। নওশের তাঁর স্ট্যাটাসে লিখেছেন, ‘মেঘ বোর্ড সভাপতিকে জিজ্ঞেস করে, “আপনি তো বিসিবি...।” পাপন ভাই বলেন, “হ্যাঁ”। তখন মেঘ আমাদের সবাইকে অবাক করে বলে ওঠে, “আচ্ছা, আপনি কেন এখনো সাকিবকে মাফ করে দিচ্ছেন না... আমার অনুরোধ ওর শাস্তি কমিয়ে দিন”।’
ছোট্ট মেঘের কাছ থেকে এমন কথা শোনার জন্য মোটেও প্রস্তুত ছিলেন না নাজমুল। তিনি কিছুটা অবাকই হয়ে যান। তবে মেঘকে তিনি আশ্বস্ত করেন, ‘তুমি বলছো! ঠিক আছে, তুমি যখন বলছো আমি ওর শাস্তি তুলে নিব।’ মেঘ তখন বলে, ‘অনেক তো শাস্তি হয়েছে। সাকিব অনেক ভালো। ওর শাস্তি মাফ করে দেন, ও যেন খেলতে পারে। ও আমার সাথে দেখা করছে। ও আমার মা-বাবার এক্সিবিশনেও এসেছিল।’
স্নেহের পরশ বুলিয়ে নাজমুল তখন মেঘকে বলেন, ‘তুমি বলেছো এখন তো আর শাস্তি রাখার প্রশ্নই আসে না। আমি ওর শাস্তি তুলে নিব। আর তুমি ওকে বলবা ও যেন তোমার সঙ্গে সব সময় দেখা করে।’ ছোট্ট মেঘ বিসিবি সভাপতির কাছ থেকে বিদায় নেওয়ার সময়ও বলেছে, ‘আপনি আমাকে বলেছেন আপনি সাকিবকে মাফ করে দেবেন। আমি কিন্তু পরে সাকিবকে ফোন দিয়ে জিজ্ঞেস করব মাফ করেছেন কি না।’
