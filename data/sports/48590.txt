
কদিন আগেই বিশ্ব ডোপবিরোধী সংস্থার (ওয়াডা) এক তদন্ত প্রতিবেদনে জানা গিয়েছিল, নিষিদ্ধ ওষুধ গ্রহণের ব্যাপারটি রাশিয়ান অ্যাথলেটদের ক্রীড়াসংস্কৃতির অংশই হয়ে দাঁড়িয়েছে। আর এ ব্যাপারে তাঁরা রাষ্ট্রীয় পৃষ্ঠপোষকতাও পান পুরোপুরি। এরপর থেকেই বাতাসে কান পেতে শোনা যাচ্ছিল আন্তর্জাতিক অ্যাথলেটিকস থেকে রাশিয়ার নিষিদ্ধ হওয়ার আশঙ্কা। শঙ্কাটা ‘সাময়িকভাবে’ সত্যি হলো। গতকাল আন্তর্জাতিক অ্যাথলেটিকস সংস্থা (আইএএএফ) অল রাশিয়া অ্যাথলেটিক ফেডারেশনকে সাময়িকভাবে নিষিদ্ধ করে দিয়েছে। এর ফলে মাত্র ৯ মাস পরে শুরু রিও অলিম্পিকে রুশ অ্যাথলেটদের অংশগ্রহণ সংশয়ে পড়ে গেছে।গতকাল আইএএএফের কাউন্সিল সদস্যদের ভোটে ভাগ্য নির্ধারিত হয় রুশ অ্যাথলেটদের। তাতে রাশিয়াকে সাময়িকভাবে নিষিদ্ধ করার পক্ষে ভোটের ফল ছিল ২২-১! সিদ্ধান্তটি কত দিনের জন্য আইএএফ তা পরিষ্কার না জানালেও সন্দেহ করা হচ্ছে পুরো ২০১৬ সালটি নিষেধাজ্ঞায় কাটাতে হতে পারে রাশিয়াকে। এ ব্যাপারে আইএএএফের সভাপতি সেবাস্তিয়ান কো বলেছেন, ‘আমাদের রাশিয়ান অ্যাথলেটিকস ফেডারেশনের ব্যর্থতার দায় মেটাতে হচ্ছে। এ জন্যই তাদের সাময়িকভাবে নিষিদ্ধ করা হয়েছে। পরিস্থিতি বিচার করলে আপাতত এর চেয়ে কঠিন কোনো সিদ্ধান্ত নেওয়া সম্ভব ছিল না।’ তবে অ্যাথলেটিকসের এমন কলঙ্কময় অধ্যায়ের দায় শুধু রাশিয়ার ওপরই চাপাচ্ছেন না তিনি। তাঁর মতে এর দায় নিতে হবে সবাইকে, ‘আমরা এ ব্যাপারে অনেক আলোচনা করেছি। যে উত্তরটি পেলাম তা হলো শুধু রাশিয়া নয়, সারা বিশ্বেই অ্যাথলেটিকসের কাঠামো ভেঙে পড়েছে। এটি আমাদের জন্য লজ্জাজনক সতর্কবার্তা। যেকোনো পর্যায়েই এখন থেকে কোনো প্রতারণা মেনে নেওয়া হবে না।’ এমন বিপর্যয়েও রাশিয়ার ক্রীড়ামন্ত্রী ভিতালি মুতকো মত পাল্টাননি। তাঁর বিশ্বাস, কাউন্সিল সদস্যদের এমন সিদ্ধান্ত নিতে প্রভাবিত করা হয়েছে। তাই নিষেধাজ্ঞার ঘোষণায় তিনি খুব একটা অবাক হননি, ‘তাঁদের ওপর যে চাপ প্রয়োগ করা হয়েছে, তাতে আমার মনে হয় না অন্য কোনো সিদ্ধান্ত তাঁরা নিতে পারতেন।’ তবে নিজের অনড় অবস্থা থেকে খানিকটা সরে এসেছেন মুতকো। আইএএএফ যদি চায় তাহলে নাকি রাশিয়ায় নতুন করে মাদকবিরোধী সংস্থাও গড়তে রাজি তিনি। এমনকি এ ব্যাপারে বিদেশি সাহায্য নিতেও তিনি প্রস্তুত। আইএএএফও জানিয়েছে, সংস্থার সদস্যপদ ফিরে পেতে হলে রাশিয়াকে অনেকগুলো শর্ত পূরণ করতে হবে। এএফপি।
