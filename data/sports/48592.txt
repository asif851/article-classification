
ভারতের বিপক্ষে প্রথম ম্যাচে উইকেট পাননি। কিন্তু সংযুক্ত আরব আমিরাতের বিপক্ষে পরের ম্যাচেই দারুণ ভাবে ঘুরে দাঁড়িয়েছিলেন মুস্তাফিজুর রহমান। ৪ ওভারে মাত্র ১৩ রান দিয়ে ২ উইকেট। কাল শ্রীলঙ্কার বিপক্ষেও সেই চেনা মুস্তাফিজ, এবার ১৯ রানে ১ উইকেট। ম্যাচটাও বাংলাদেশ জিতেছে ২৩ রানে। তবে এই ম্যাচই আবার বাংলাদেশ দলের জন্য নিয়ে এসেছে একটা দুঃসংবাদও। চোট পাওয়ায় এশিয়া কাপের পরের ম্যাচগুলোয় অনিশ্চিত মুস্তাফিজ।শ্রীলঙ্কার বিপক্ষে ম্যাচের পরই শরীরের একপাশে ব্যথা অনুভব করেন মুস্তাফিজ। আজ জানা গেছে, সেই চোটটা ভালোই ভোগাচ্ছে তাঁকে। এ প্রতিবেদন লেখার সময়, পরীক্ষা-নিরীক্ষার জন্য মুস্তাফিজ ঢাকার অ্যাপোলো হাসপাতালে ছিলেন। তবে ধারণা করা হচ্ছে, চোটের কারণে পরশু পাকিস্তানের বিপক্ষে বাংলাদেশের পরের ম্যাচে তরুণ এই পেসারের খেলার সম্ভাবনা নেই বললেই চলে। এমনকি বাংলাদেশ যদি ফাইনালে ওঠে, সেখানেও মুস্তাফিজের খেলা নিয়ে সংশয় আছে। টিম ম্যানেজমেন্ট সূত্রে জানা গেছে, সামনে টি-টোয়েন্টি বিশ্বকাপ বলে মুস্তাফিজকে নিয়ে কোনোরকম ঝুঁকি নিতে চায় না বাংলাদেশ। এদিকে সদ্য ভূমিষ্ঠ পুত্র সন্তানের মুখ দেখে আজ দুপুরেই দেশে ফিরেছেন তামিম ইকবাল। বিমান বন্দর থেকেই সরাসরি মিরপুর এসে অনুশীলনে নেমে পড়েছেন বাংলাদেশ ওপেনার। এ সময় কোচ চন্ডিকা হাথুরুসিংহেও ছিলেন মাঠে। এশিয়া কাপের দলে যদিও তামিম নেই। তবে এখন মুস্তাফিজ চোটে পড়ায় বিকল্প হিসেবে তাঁকে নেওয়ার কথা ভাবছে টিম ম্যানেজমেন্ট। সে জন্য অবশ্য আগে এসিসির টেকনিক্যাল কমিটির অনুমোদন নিতে হবে। শেষ পর্যন্ত মুস্তাফিজের জায়গায় তামিম দলে আসছেন কি না, তা অবশ্য আজই পরিষ্কার হয়ে যেতে পারে।
