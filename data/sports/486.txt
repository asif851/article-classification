
আঁতোইন গ্রিজমান বলেছিলেন, পুরস্কারটা তাঁর প্রাপ্য। কিন্তু গ্রিজমান বা রিয়াল মাদ্রিদের সতীর্থ গ্যারেথ বেল নয়, ইউরোপসেরার পুরস্কারটা পেলেন ক্রিস্টিয়ানো রোনালদোই। ক্যারিয়ারে দ্বিতীয়বারের মতো উয়েফা বর্ষসেরা পুরস্কার পেলেন সি-আর সেভেন। এই বছর রিয়ালকে নিয়ে চ্যাম্পিয়নস লিগের শিরোপা জিতেছেন। পরে পর্তুগালকে নিয়ে জিতেছেন ইউরো। দুই বছর আরও একবার এই পুরস্কার উঠেছে সি-আর সেভেনের কাছে। পুরস্কার বিতরণী মঞ্চে রোনালদোর সঙ্গে ছিলেন বেল ও গ্রিজমানও। নিজের নাম ঘোষণার পর অবশ্য রোনালদো গ্রিজমানের সঙ্গে রসিকতাও করেছেন, ‘দুইটি ফাইনালের জন্য দুঃখিত। তুমি দারুণ একজন ফুটবলার, এই পুরস্কারটা তুমিও পেতে পারতে।’ গ্রিজমান নিশ্চয় পরের বার পুরস্কারটা পাখির চোখ করবেন! 
