

কন্ডিশনের সুবিধা নিতে প্রথমে বল করতে চেয়েছেন। টসে জিতলেনও। কিন্তু বোলিং করবে বলেও শেষ পর্যন্ত ওয়েস্ট ইন্ডিজকে ব্যাটিংই করতে হয়েছে। টস নিয়ে এমন কাণ্ড কোনো পাড়াতো ম্যাচে নয়, ঘটেছে মেয়েদের বিশ্বকাপে! শেষ পর্যন্ত অস্ট্রেলিয়ার কাছে ম্যাচটা ৮ উইকেটের বড় ব্যবধানে হেরেছে ওয়েস্ট ইন্ডিজ।
কাল দুই দলেরই প্রথম ম্যাচ ছিল। আর ম্যাচ শুরুর আগেই লেগে গেল গোলমাল। টস করতে নেমেছিলেন ওয়েস্ট ইন্ডিজ অধিনায়ক স্টেফানি টেলর আর অস্ট্রেলিয়া অধিনায়ক মেগ ল্যানিং। টসে জেতার পর টেলর ল্যানিং ও ম্যাচ রেফারিকে বলেন, তিনি ব্যাটিং করবেন। কিন্তু খানিক পরে বদলে ফেলেন মত!
টিভি উপস্থাপক ইয়ান বিশপকে টেলর প্রথমে বলেন, ব্যাটিং করব। বিশপ জানতে চান, কেন এই সিদ্ধান্ত। টেলর তখন শুধরে নিয়ে বলেন, ‌‘না, দুঃখিত, আমরা বোলিং করব।’ বিশপ তখন আবার জানতে চান, ‘আচ্ছা ঠিক আছে। কেন আগে বল করার সিদ্ধান্ত?’ টেলর বলেন, ‘শুরুর দিকে উইকেটে কিছু আছে, আশা করি, সেটার সুবিধা নিতে পারব।’
অস্ট্রেলিয়া অধিনায়ক ল্যানিংকে মনে হচ্ছিল বিভ্রান্ত। কারণ, প্রথমে বিশপকে তিনি যা বলেন, তা শুনে মনে হয়েছে, টেলরের কথা তিনি মন দিয়ে শোনেননি। টেলর যে এরই মধ্যে সিদ্ধান্ত বদলেছেন, তা ল্যানিং জানেন না! কারণ, তিনিও বলেন, ‘আমরা প্রথমে বল করব, যাক আমাদের বিশ্বকাপ অবশেষে শুরু হচ্ছে।’
এরপর পাশে দাঁড়িয়ে থাকা ম্যাচ রেফারি দুজনকে ডেকে নেন। ভাগ্যিস ডেকে নিয়েছিলেন। না হলে দুই দলই হয়তো বোলিং করার জন্য একই সঙ্গে নেমে পড়ত মাঠে! ম্যাচ রেফারির কাছ থেকে সব শুনে ল্যানিং ক্ষোভ প্রকাশ করেন। এরপর ম্যাচ রেফারি টেলরকে জানান, যেহেতু প্রথমে তিনি প্রতিপক্ষ অধিনায়ক ও ম্যাচ রেফারিকে বলেছেন ব্যাটিং করবেন, আইসিসির নিয়ম অনুযায়ী ওয়েস্ট ইন্ডিজকে ব্যাটিংই করতে হবে। এ সময় টেলরকেও রাগান্বিত দেখাচ্ছিল। দুই অধিনায়কই নাখোশ হয়ে মাঠ ছাড়েন। এভাবেই মাঠে গড়ায় মেয়েদের বিশ্বকাপের এই আসরের চতুর্থ ম্যাচ।
ইংল্যান্ডের টন্টনে ওয়েস্ট ইন্ডিজ ২ উইকেটে ১২৩ রান তুলেও শেষ পর্যন্ত ২০৪ রানে অলআউট হয়ে যায়। নিকোল বল্টনের অপরাজিত সেঞ্চুরিতে ৩৯তম ওভারের প্রথম বলেই জয়ের বন্দরে পৌঁছায় অস্ট্রেলিয়া। ক্রিকেট অস্ট্রেলিয়া।
