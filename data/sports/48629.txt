
অভিষেকে মোস্তাফিজুর রহমানের বোলিং তোপে ভারতকে ৭৯ রানে হারাল বাংলাদেশ। বলা হচ্ছে, এ জয়ের ফলে ওয়ানডে র‍্যাঙ্কিংয়ের ৭ নম্বরে উঠে গেল মাশরাফি-সাকিবরা। মিরপুরে এ পরাজয়ের পর ভারতের অনলাইন সংবাদমাধ্যমে প্রশংসাই করা হয়েছে বাংলাদেশের। বলা হয়েছে অলরাউন্ড নৈপুণ্যে ভারতকে হতবিহ্বল করে দিয়েছে মাশরাফিরা।মিরপুরে খেলা শেষে ভারতের টাইমস অব ইন্ডিয়া তাদের খবরে বলেছে, ‘অলরাউন্ড নৈপুণ্যে ভারতকে হতবিহ্বল করে দিয়ে ৭৯ রানে জিতেছে বাংলাদেশ।’ দ্যা হিন্দুর খবরে বলা হয়েছে, ‘ভারতকে সম্পূর্ণরূপে পরাজিত করেছে বাংলাদেশ। ৭৯ রানের পরাজয়ের পর ভারত ছত্রভঙ্গ।’ অভিষিক্ত মোস্তফিজের ৫ উইকেটে ভারতকে বিমূঢ় করে দিয়ে ৭৯ রানে জয় ঘরে তুলেছে বাংলাদেশ। এই শিরোনাম করেছে এনডিটিভি। জি-নিউজ বলেছে, বাংলাদেশের কাছে ৭৯ রানে ভারতের পরাজয়।তবে পশ্চিমবঙ্গের বাংলা পত্রিকাগুলো বাংলাদেশ ও ভারতের প্রথম ওয়ানডের নিউজ করলেও খেলা শেষে কোনো আপডেট খবর দেয়নি।বৃহস্পতিবার মিরপুরে বাংলাদেশের ছোড়া ৩০৮ রানের লক্ষ্যে ব্যাট করকে নেমে ২২৮ রানে সব উইকেট হারায় ভারত। মোস্তাফিজুর ৫ উইকেট নিয়েছেন। তাসকিন আহমেদ ও সাকিব আল হাসান ২টি করে এবং মাশরাফি একটি উইকেট নিয়েছেন। এই জয়ে তিন ম্যাচের সিরিজে ১-০ তে এগিয়ে গেল মাশরাফি বাহিনী। তিন ম্যাচ সিরিজের দ্বিতীয় ওয়ানডে হবে রোববার মিরপুর শেরেবাংলা স্টেডিয়ামে।এদিকে বাংলাদেশের ক্রিকেটে ১৮ জুন এক কালজয়ী দিন। আজ থেকে ১০ বছর আগে এই দিনে ক্রিকেট বিশ্বকে তাক লাগিয়ে দিয়েছিল বাংলাদেশ দল। আজ যেমন মিরপুর ওই দিন কার্ডিফে। মোহাম্মদ আশরাফুলের ব্যাটে ওই দিন অস্ট্রেলিয়াকে হারিয়েছিল টাইগাররা।
