
বৃষ্টিতে ভেসে যাওয়া আয়ারল্যান্ড ম্যাচও কিছু প্রাপ্তির গল্প এনে দিয়েছে বাংলাদেশকে। দুই ওপেনার বেশ ভালো ব্যাটিং করেছেন, টুর্নামেন্টে সামনের দিকে আরও ভালো কিছুর আশা জাগিয়েছেন। এর সঙ্গে যোগ হয়েছে একটা ব্যক্তিগত প্রাপ্তি, দেশের হয়ে টি-টোয়েন্টিতে সবচেয়ে বেশি রান হয়ে গেছে তামিম ইকবালের। ২৬ বলে ৪৭ রানের ঝোড়ো ইনিংসটি খেলার পথে সাকিব আল হাসানের ৯৭৯ পেরিয়ে গেছেন বাঁহাতি ওপেনার। তাঁর রান এখন ৯৮৯!
এতে একটা সুন্দর ‘প্রতিযোগিতা’রও সম্ভাবনা দাঁড়িয়ে গেছে। আজ ওমান ম্যাচ হবে কি হবে না, সেটি প্রকৃতির ওপর নির্ভর করছে। যদি হয়, তাহলে সাকিব আর তামিমের মধ্যে যে একটা ‘তুমি আগে না আমি আগে’ প্রতিযোগিতা শুরু হয়ে যাবে। কে আগে টি-টোয়েন্টিতে বাংলাদেশের হয়ে ১০০০-রানের মাইলফলক ছুঁতে পারবেন?ব্যাটিংয়ের সুযোগ আর ফর্ম বলছে, সম্ভাবনাটা তামিমেরই বেশি। টুর্নামেন্টে দুই ম্যাচে এখন পর্যন্ত ১৩০ রান হয়ে গেছে তাঁর। আয়ারল্যান্ড ম্যাচে তো একটা অনন্য রেকর্ডও গড়েছেন, বাংলাদেশের হয়ে সব সংস্করণের ক্রিকেটে সর্বোচ্চ রান এখন তামিমের। ফর্ম তাঁর সঙ্গেই আছে। আর ওপেনিংয়ে নামায় সুযোগটাও পাবেন আগে। তাই হাজারি ক্লাবে তামিমই প্রথম টিকিট কাটার কথা।তবে ফর্ম নিয়ে কিছুটা লড়াই করতে থাকা সাকিবের সামনেও সুযোগ থাকছে আগে হাজারি ক্লাবে ঢোকার। এর জন্য তামিমকে দ্রুত আউট হতে হবে। কিন্তু সাকিব নিশ্চয়ই চাইবেন না এটি। বরং তামিম আগে এক হাজার পূর্ণ করলেও আপত্তি থাকার কথা নয়। বিশেষ করে সাকিব যে অর্জনের সামনে দাঁড়িয়ে, সেটি তামিমের পক্ষে ছোঁয়া সম্ভবই না। টি-টোয়েন্টিতে এক হাজার রান ও ৫০ উইকেটের ‘ডাবল’ আছে কেবল শহীদ আফ্রিদির। আগেই ৫০ উইকেট পূর্ণ করা সাকিব এখন সেই অর্জনের সামনে।কিন্তু সাকিব আগে, নাকি তামিম—এর চেয়েও বড় প্রশ্ন এখন, খেলা হবে তো!
