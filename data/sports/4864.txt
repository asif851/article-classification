
শেখ কামাল আন্তর্জাতিক স্টেডিয়ামে জিম্বাবুয়ে ‘এ’ দলের বিপক্ষে দুই ইনিংসে দুর্দান্ত পারফর্ম করেছেন সাকলাইন সজীব। প্রথম ইনিংসে ৮২ রানে ৯ উইকেট নিয়ে প্রথম শ্রেণির ক্রিকেটে এক ইনিংসে বাংলাদেশি বোলারদের মধ্যে সেরা বোলিংয়ে শীর্ষে অবস্থান করে নিয়েছেন। দ্বিতীয় ইনিংসে ৫০ রানে ৬ উইকেট। দুই ইনিংস মিলে ১৩২ রানে ১৫ উইকেট।প্রথম শ্রেণির ক্রিকেট ম্যাচে এটা বাংলাদেশি বোলারদের সেরা বোলিং। আবদুর রাজ্জাকেরও প্রথম শ্রেণির ক্রিকেটে ১৫ উইকেট পাওয়ার রেকর্ড রয়েছে। তবে সেটি ১৯৩ রানের বিনিময়ে। রানের ব্যবধানে প্রথম স্থানটি এখন সাকলাইনের দখলেই। স্বাভাবিকভাবেই এ কীর্তিতে উচ্ছ্বসিত সাকলাইন। কক্সবাজার থেকে ফোনে বললেন, ‘খবরটা পেয়েছি। তবে এ রেকর্ড আর কারও আছে কি না, সঠিক জানা নেই। অবশ্যই ভালো লাগছে।’ কক্সবাজারের উইকেটের নানা চরিত্র দেখা গেল গত তিন দিনে। এ প্রসঙ্গে সাকলাইনের জবাব, ‘উইকেট থেকে সহায়তা পেয়েছি। সঠিক জায়গায় বল ফেলেছি এবং উইকেট পেয়েছি।’ প্রতিটি খেলোয়াড়েরই জাতীয় দলে খেলার স্বপ্ন থাকে, সাকলাইনেরও আছে। বললেন, ‘পারফর্ম করছি। আশা আছে, জাতীয় দলে ডাকবে একদিন। জাতীয় দলে খেলার স্বপ্ন বহুদিন থেকেই। সুযোগ পেলে স্বপ্নটা পূরণ হয়ে যাবে। প্রথম ইনিংসে ৯ উইকেট পাওয়ার পর পত্রপত্রিকায় সংবাদ দেখে পরিবার-পরিজন, আমার এলাকা রাজশাহীর মানুষের মনে আশা সঞ্চার হয়েছে।’ঘরোয়া ক্রিকেটে মাঝে হারিয়ে গিয়েছিলেন। আবার দারুণভাবে ফিরে এসেছেন। এ প্রসঙ্গে বললেন, ‘গত দুই-তিন বছরে যে পারফর্ম করতে পারিনি, গত দুই তিন-দিনে সেটি করেছি’!
