
বাংলাদেশের ফিল্ডাররা কোনো সহজ ক্যাচ ফেলেননি। বোলাররাও করেননি একের পর এক ‘আলগা’ বল। বরং গলের টেস্টের ব্যর্থতা ঝেড়ে কলম্বোর পি সারা ওভালে নিজেদের শততম টেস্টে এক চনমনে বাংলাদেশকেই দেখা গেল আজ। টেস্টের প্রথম দিনে শ্রীলঙ্কার স্কোর ৭ উইকেটে ২৩৮। দিন শেষে শ্রীলঙ্কার শেষ ৩ উইকেট নিতে না পারার আক্ষেপ থাকলেও সাব্বির রহমান বলছেন, ম্যাচে এখনো বাংলাদেশ ভালো অবস্থানেই আছে।বাংলাদেশ আজ একেবারেই ভাগ্যের ছোঁয়া পায়নি। আম্পায়ার আউট দেওয়ার পরও রিভিউ নিয়ে শ্রীলঙ্কান ব্যাটসম্যানরা বেঁচে গেছেন তিনবার। ফাইন লেগে দিনেশ চান্ডিমালের দুর্দান্ত এক ক্যাচ নিয়েছিলেন মেহেদী হাসান মিরাজ। কিন্তু টেলিভিশন রিপ্লেতে বেঁচে যান লঙ্কান এই ব্যাটসম্যান। প্রথম সেশনে ৪ উইকেট ফেলে দেওয়া বাংলাদেশ পরের দুই সেশনে তুলে নিতে পেরেছে ৩ উইকেট।দিন শেষে সংবাদ সম্মেলনে এসে দিনটাকে সব মিলিয়ে নিজেদেরই বলছেন সাব্বির রহমান, ‘এখন পর্যন্ত খুব ভালো অবস্থানে আছি আমরা। সবাই খুব রোমাঞ্চিত, যেভাবেই হোক ম্যাচটা জিততে হবে আমাদের। আমরা জেতার জন্যই খেলতে নেমেছি। আমরা জেতার জন্য খেলি সব ম্যাচেই। এই ম্যাচটা জিততে পারলে খুব ভালো হবে।’শ্রীলঙ্কাকে ৩০০ রানের নিচে আটকে রাখার সুযোগ এখন বাংলাদেশের সামনে। কাল দ্রুতই প্রতিপক্ষকে অলআউট করতে সাব্বির ভীষণ আশাবাদী, ‘৩০০ রানের নিচে ওদের অলআউট করা খুব সম্ভব। আর তিনটা উইকেট আছে। কাল তাড়াতাড়ি যদি ওদের অলআউট করতে পারি ,তাহলে ওরা ৩০০ করতে পারবে না।’শততম টেস্টে খেলারই কথা ছিল না সাব্বিরের। চোটে পড়ে লিটন দাস ছিটকে যাওয়ায় আকস্মিক সুযোগ পেয়েছেন তিনি। এখন সুযোগটা কাজে লাগাতে যান সাব্বির, ‘আমি মানসিকভাবে প্রস্তুত ছিলাম, যেকোনো সময় সুযোগ আসতে পারে। সুযোগটা কাজে লাগানোর চেষ্টা করব।’
 
