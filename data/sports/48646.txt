
আন্তর্জাতিক ক্রিকেটকে খুব শিগগিরই বিদায় বলছেন নিউজিল্যান্ড অধিনায়ক ব্রেন্ডন ম্যাককালাম। মঙ্গলবার তিনি জানিয়েছেন, আগামী ফেব্রুয়ারি মাসে অস্ট্রেলিয়ার বিপক্ষে টেস্ট সিরিজের পরপরই আন্তর্জাতিক ক্রিকেট থেকে অবসরে যাবেন তিনি। কিছু দিন আগেই টানা টেস্ট খেলে ভেঙেছেন এবি ডি ভিলিয়ার্সের রেকর্ড। একশ ছক্কা হাঁকিয়ে টেস্ট ক্রিকেটের সবচেয়ে মারকুটে ব্যাটসম্যান হিসেবে বসেছেন অ্যাডাম গিলক্রিস্টের পাশে। নিউজিল্যান্ডের অধিনায়ক হিসেবে পেয়েছেন একাদশ টেস্ট জয়। বৃহস্পতি তুঙ্গেই দেখা যাচ্ছে এই কিউই ব্যাটসম্যানের। তবে হঠাৎ​ কেন এই সিদ্ধান্ত? ম্যাককালাম এমন প্রশ্নের উত্তরে বলেছেন, ‘সব ভালো জিনিসেরই একটা শেষ আছে।’আগামী ফেব্রুয়ারিতে ক্রাইস্টচার্চে অস্ট্রেলিয়ার বিপক্ষে নিজের ১০১তম টেস্টটি খেলেই আন্তর্জাতিক ক্রিকেট থেকে ‘অতীত’ হয়ে যাবেন তিনি। বিদায়ের জন্য ক্রাইস্টচার্চকেই বেছে নিচ্ছেন, কারণ এ জে তাঁর শহর। নিজের মাঠে খেলে আন্তর্জাতিক ক্রিকেটকে বিদায় জানানোর এই উপলক্ষ এখন থেকেই রোমাঞ্চিত করা শুরু করেছে তাঁকে।বিদায়ের ঘোষণাটা আরও পরে দিতে চেয়েছিলেন। কিন্তু এখনই দিয়ে দিলেন, কারণ, সামনেই টি-টোয়েন্টি বিশ্বকাপ। ভারতে আয়োজিত এবারের টি-টোয়েন্টি ​বিশ্বকাপটা খেলবেন না বলেই বিদায়ের সিদ্ধান্তটা আগেভাগেই জানিয়ে দিলেন। এ ব্যাপারে কোনো বিভ্রান্তি রাখতে চান না তিনি, ‘টি-টোয়েন্টি বিশ্বকাপের স্কোয়াড ঘোষণা হবে খুব শিগগিরই। সেখানে আমার নাম না দেখে সবার মধ্যে বিভ্রান্তির সৃষ্টি হতে পারে, তাই এই সিদ্ধান্তটা আগেই জানিয়ে রাখ​লাম। আমি সব ধরনের বিভ্রান্তি এড়িয়েই বিদায়টা নিতে চাই।’নিউজিল্যান্ড দলে খেলার তৃপ্তিটা তাঁর কাছে অন্যরকমই, ‘আমি নিউজিল্যান্ডের হয়ে খেলার সুযোগ পেয়ে নিজেকে ভাগ্যবান মনে করি। ব্যাপারটা আমি উপভোগ করি। ব্ল্যাকক্যাপসদের অধিনায়কত্ব করার সুযোগটাও আমি খুব উপভোগ ক​রেছি।’বর্ণাঢ্য এক ক্যারিয়ারকে সঙ্গী করেই আন্তর্জাতিক ক্রিকেটকে বিদায় জানাতে যাচ্ছেন ম্যাককালাম। নিউজিল্যান্ডের পক্ষে সর্বোচ্চ ব্যক্তিগত সংগ্রহের অধিকারী তিনিই (৩০২)। খেলেছেন ৯৯টি টেস্ট। ১১টি সেঞ্চুরিসহ তাঁর ব্যক্তিগত রান সংখ্যা ৬ হাজার ১৭২।ম্যাককালাম ওয়ানডে খেলেছেন ২৫৪টি। ৫ সেঞ্চুরিতে তাঁর রান ৫ হাজার ৯০৯। ক্রিকেটের ক্ষুদ্রতম ফরম্যাটেও ২টি সেঞ্চুরিসহ সর্বাধিক ছক্কার রেকর্ড তাঁর সঙ্গী। ম্যাককালামের পর নিউজিল্যান্ডের অধিনায়কের দায়িত্ব নেবেন কেন উইলিয়ামসন। সূত্র: এএফপি।
