
একজন গেলেন, আরেকজন এলেন। বেশ দক্ষতার সঙ্গেই ‘নাটক’ মঞ্চায়ন করল বাফুফে! একসময় বাংলাদেশ জাতীয় দলের কোচের চেয়ার দেড়-দুই বছরও শূন্য পড়ে থাকত। এবার এক-দুই মিনিটও খালি থাকল না! লোডভিক ডি ক্রুইফের জুতায় পা গলাতে একটুও দেরি হলো না ফাবিও লোপেজের।পুরো কাজটাই হয়েছে গোপনে গোপনে, তবে পরশুই লোপেজের বিষয়টি এগোয় চূড়ান্ত পরিণতির দিকে। ৪২ বছর বয়সী এই ইতালিয়ান কোচকে নিয়ে স্থানীয় একটি হোটেলে আলোচনায় বসেন বাফুফের কয়েকজন নীতিনির্ধারক। সেখানেই চূড়ান্ত হয়ে যায় বাংলাদেশের ফুটবলে ১৬তম বিদেশি কোচ হিসেবে তাঁর নিয়োগ। পরশু রাতেই ডি ক্রুইফকে জানিয়ে দেওয়া হয়, তাঁর সঙ্গে আর নতুন চুক্তি নয়। ডাচ কোচ তাই কাল ভোরেই বাফুফেতে তাঁর আড়াই বছরের ঘটনাবহুল অধ্যায়ের শেষে টেনে ঢাকা ছেড়ে গেছেন।নতুন কোচের নিয়োগ কালই বাফুফের জরুরি সভায় অনুমোদিত হয়েছে। কথা ছিল বিকেল সোয়া ৪টায় এ নিয়ে সংবাদ সম্মেলন হবে। কোচ রাস্তায় যানজটে আটকে পড়ায় সেই সংবাদ সম্মেলন হলো সন্ধ্যা ৬টায়। দুপুর থেকেই বাফুফে ভবনে অপেক্ষায় থাকা সাংবাদিক গোষ্ঠী অবশেষে পেল নতুন কোচের দর্শন।তাঁকে সঙ্গে নিয়ে সংবাদ সম্মেলনে বাফুফের সহসভাপতি ও জাতীয় দল কমিটির সদস্য তাবিথ আউয়াল দিলেন ঘোষণাটা। পরে চুক্তিপত্রে সই করেছে দুই পক্ষ। চুক্তি অনুযায়ী আগামী ২৩ ডিসেম্বর থেকে ৩ জানুয়ারি ভারতের কেরালায় অনুষ্ঠেয় সাফ ফুটবল পর্যন্ত জাতীয় দলের কোচ থাকবেন ফাবিও। গতকাল থেকেই তাঁর সঙ্গে শুরু হওয়া চার মাসের প্রাথমিক চুক্তি শেষ হবে ৯ জানুয়ারি। মাঝখানে থাকছে ১৩ অক্টোবর বিশ্বকাপ বাছাইয়ে কিরগিজস্তান, নভেম্বরে তাজিকিস্তান ও অস্ট্রেলিয়া ম্যাচ। নভেম্বরে মালদ্বীপেও খেলতে যাওয়ার সম্ভাবনা আছে বাংলাদেশ দলের।এই নতুন যাত্রায় প্রধান কোচ তাঁর সহকারী ও ট্রেনার হিসেবে নিচ্ছেন দুই স্বদেশিকেই। এই দুজনের ঢাকায় আসার কথা ১৩ সেপ্টেম্বর। ১৫ তারিখ থেকে শুরু জাতীয় দলের ক্যাম্প। ক্রুইফের সঙ্গে কাজ করা ডাচ গোলরক্ষক কোচ ক্রিস্টিয়ান শোয়েচলারও থাকছেন, সাফ পর্যন্ত চুক্তি আছে তাঁর সঙ্গেও। যার অর্থ, কোচিং স্টাফে চারজন থাকছেন বিদেশি।কিন্তু বড় প্রশ্ন হলো, ডি ক্রুইফ যেভাবে বেতন না পাওয়ার অভিযোগ তুলে দুই দিন পরপরই হইচই ফেলতেন, নতুন কোচের ক্ষেত্রেও কি একই চিত্রনাট্য দেখা যাবে? তাবিথ আউয়াল প্রশ্নটা এড়িয়ে গেলেন, ‘ক্রুইফের সঙ্গে আমাদের কোনো সমস্যা হয়নি।’ তাহলে তাঁকে আর না রাখার কারণ কী? তাবিথ পক্ষে-বিপক্ষে কোনো যুক্তিই দেননি, ‘কোনো চুক্তিই শেষ কথা নয়। আমরা এখন সামনে এগোতে চাই। পেছনের কথা আর টেনে না আনাই ভালো।’এটা পরিষ্কার, অস্ট্রেলিয়া গিয়ে বেতনের দাবিতে অনুশীলন করাতে রাজি না হওয়ায় ক্রুইফের ওপর ক্ষুব্ধ হন বাফুফে সভাপতি কাজী সালাউদ্দিন। এরই জেরে কঠোর সিদ্ধান্ত। যদিও ডি ক্রুইফকে কয়েক মাস আগে বরখাস্ত করে কিছুদিন পর আবার ফিরিয়ে আনা হয়েছিল। এরপর আর্থিক সংকটের কথা বলে তাঁকে খণ্ডকালীন দায়িত্ব দেওয়ার পথেই হাঁটে বাফুফে।নতুন কোচও এক অর্থে খণ্ডকালীন, তবে পারফরম্যান্স দেখে তাঁর সঙ্গে দীর্ঘ মেয়াদে চুক্তি হতে পারে বলে জানিয়েছেন তাবিথ। কিন্তু তার আগে ঘুরেফিরে সেই প্রশ্নটা সামনে এসে দাঁড়াচ্ছে। ক্রুইফকে নিয়ে তিক্ততার পর কোচের সঙ্গে বাফুফের সম্পর্কটা কি এবার আরেকটু পেশাদার হবে?
