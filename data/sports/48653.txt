
জেমিমা গোল্ডস্মিথের সঙ্গে সম্পকর্টা টুঁটে গেছে প্রায় ১০ বছর হয়ে গেল। জেমিমার পর ইমরান খানের জীবনে কি তবে নতুন কেউ এল? হাওয়ার জোর গুজব। পাকিস্তানি কিংবদন্তির হৃদয়ে নতুন এক নারী এসেছেন। শুধু তা-ই নয়, গত সপ্তাহে তাঁরা নাকি গোপনে বিয়েও সেরে ফেলেছেন!ইমরানের বিয়ের গুজব নিয়ে ফলাও করে সংবাদ প্রকাশ করেছে ভারত ও ব্রিটিশ সংবাদমাধ্যম। ৬২ বছর বয়সী ইমরানের পাত্রী রেহাম খান বর্তমানে পাকিস্তানের একটি বেসরকারি চ্যানেলের সংবাদ পাঠক ও বিবিসির সাবেক আবহাওয়ার ঘোষক। এর আগে এক চিকিৎসকের সঙ্গে ৪১ বছর বয়সী রেহামের বিয়ে হয়েছিল। পরে তাঁদের বিচ্ছেদ ঘটে। তিন সন্তানের মা রেহাম জন্মসূত্রে পাকিস্তানি হলেও বিয়ের সূত্রে বেশ কবছর ছিলেন ইংল্যান্ডে।ঘটনা কতটুকু সত্য—এ নিয়ে এখনো ধোঁয়াশা থাকলেও বেশ কিছু বিষয়ে অনেকে দুইয়ে দুইয়ে চার মেলাচ্ছেন। যেমন—গত ২৭ ডিসেম্বর পাকিস্তানের এক জনপ্রিয় সংবাদ পাঠক ফারহাত জাভেদ রাবানি টুইট করেন, ‘আজই এক উপস্থাপককে বিয়ে করলেন এক রাজনীতিক’। ইমরানের সাবেক স্ত্রী জেমিমা গত অক্টোবরে জানিয়েছিলেন, ‘ইমরান আবারও বিয়ের ইচ্ছা প্রকাশ করায় তিনি “খান” পদবি বদলে পুনরায় পুরোনো পরিচয়ে ফিরে যাওয়ার সিদ্ধান্ত নিয়েছেন।’পাকিস্তানের আরেক কিংবদন্তি ওয়াসিম আকরাম ভারতের এক বাংলা দৈনিককে বলেছেন, ‘ইমরানের সঙ্গে শেষ যখন কথা হয়েছিল, আমাকে বলেছিল, আবার বিয়ে করতে চায়। জানি না অধিনায়কের সে ইচ্ছেটা পূর্ণতা পেল কি না!’ ইমরানের বিয়ে নিয়ে তাঁর ঘনিষ্ঠ বন্ধু ও রাজনৈতিক ভাষ্যকর ডা. শহীদ মাসুদ বললেন, ‘ইমরান খবরটি স্বীকারও করেনি আবার অস্বীকার করেনি।’ সূত্র: মেইল অনলাইন ও ডেইলি মিরর।
