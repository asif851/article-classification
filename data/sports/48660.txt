
কাগিসো রাবাদা গতকালই ঢুকে পড়েছেন ইতিহাসের পাতায়। অভিষেকে হ্যাটট্রিকসহ ৬ উইকেট নিয়ে রীতিমতো তাক লাগিয়ে দিয়েছেন। ২০ বছর বয়সী প্রোটিয়া পেসারের তোপে অসহায় আত্মসমর্পণে বাধ্য হয়েছে সম্প্রতি ওয়ানডেতে দুরন্ত হয়ে ওঠা বাংলাদেশ। তবে এমন কীর্তির পরও রাবাদাকে আহামরি বোলার ভাবতে নারাজ নাসির হোসেন।গতকাল প্রথম ওয়ানডেতে ধ্বংসস্তূপের মধ্যে দারুণ লড়াই চালিয়েছিলেন নাসির। একটা সময় সংশয় ছিল, বাংলাদেশের ১৫০ পার হয় কিনা! আটে নামা নাসিরের ৩১ রানের কল্যাণেই বাংলাদেশ যেতে পেরেছিল ১৬০ রান পর্যন্ত। রাবাদার এক ওভার মোকাবিলা করেছিলেন নাসির। সেই ২৭ তম ওভারটি মেডেন পেয়েছিলেন রাবাদা। ৪৪ বলে ৩১ রান করা নাসির সতীর্থদের বার্তা দিয়েছেন, কখনো কখনো কোনো বোলারকে একটু বুঝেই খেলতে হয়।নিজে বেশ সামলাতে পারলেও রাবাদার বলে সতীর্থদের খাবি খাওয়া প্রসঙ্গে আজ সংবাদ সম্মেলনে নাসির বললেন, ‘রাবাদার উইকেটগুলো দেখলে দেখবেন, কয়েকটা ছিল সফট ডিসমিসাল। লিটন, সৌম্য সফট ডিসমিসালে ফিরেছে। তবে দুই-একটা উইকেট পেয়েছে ভালো বোলিং করেই। একজন বোলার ৬ উইকেট পেতেই পারে। এ নিয়ে চিন্তার কিছু নেই। মনে করি না, সে এমন কোনো আহামরি বোলার, যাকে আমরা সামলাতে পারব না।’দুটো টি-টোয়েন্টিতে হার। প্রথম ওয়ানডেতেও পরাজয়ের হতাশা। তবুও নাসির বিশ্বাস করেন, সিরিজে ফেরার যথেষ্ট সুযোগ আছে বাংলাদেশের, ‘দক্ষিণ আফ্রিকাকে হারানোর সামর্থ্য আমাদের আছে। আমরা ঠিকঠাক খেলতে পারছি না। ব্যাটসম্যানরা ঠিক খেলতে পারলেই ওদের হারানো সম্ভব।’আজ বিকেলে আকস্মিকভাবে খেলোয়াড়দের সঙ্গে সভা করেছেন বিসিবি সভাপতি নাজমুল হোসেন। সভা শেষে সাংবাদিকদের বিসিবি সভাপতি জানিয়েছেন, ‘কয়েকজন খেলোয়াড়কে সতর্ক করা হয়েছে’। নাসির অবশ্য জানালেন তেমন কিছুই বলেননি নাজমুল হাসান, ‘বোর্ড সভাপতি আমাদের সব সময় সাহস দেন। কোনো আনুষ্ঠানিক সভা ছিল না এটি। এমনি কথা বলেছেন। সাহস দিয়েছেন। উনি আমাদের তেমন খারাপ কিছু বলেননি। ইতিবাচক কথাই বলেছেন। আর সতর্ক ঠিক নয়; সবাইকে তিনি আরও গুরুত্ব দিয়ে খেলতে বলেছেন।’গত ভারত-পাকিস্তান সিরিজে যে ধরনের উইকেট ছিল, দক্ষিণ আফ্রিকার বিপক্ষে তা নয়। স্পিন-সহায়ক এ উইকেটে বাংলাদেশের ব্যাটসম্যানদের নাকাল হতে দেখে প্রশ্ন উঠেছে, তবে কি সাকিব-তামিমদের জন্য কঠিন হয়ে গেল মিরপুরের ২২ গজ? নাসির তা মনে করেন না। বললেন, ‘এ উইকেট কঠিন মনে হচ্ছে না। হারলে অনেক কথা হয়। ভালো করতে পারলে দেখবেন সব কিছু পাল্টে যাবে।’
