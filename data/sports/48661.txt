
শ্রীলঙ্কায় টেন ক্রিকেটের ধারাভাষ্যকার হিসেবে বাংলাদেশকে খুব কাছ থেকেই দেখছেন সাবেক অস্ট্রেলীয় ক্রিকেটার ডিন জোন্স। কলম্বোর পি সারাভানামুত্তু ওভালে বাংলাদেশের জয়ে উচ্ছ্বসিত প্রশংসা ঝরেছে তাঁর কণ্ঠে। মোসাদ্দেক, সৌম্য, মোস্তাফিজদের পারফরম্যান্সে বারবারই মুগ্ধ করেছে তাঁকে। মুগ্ধ করেছে তামিম, সাব্বিরের ম্যাচজয়ী ব্যাটিং, সাকিবের দুর্দান্ত সেঞ্চুরি কিংবা বোলিং। মেহেদী হাসান মিরাজকে ‘কিড’ সম্বোধন করে তাঁর প্রতিভায় হয়েছেন আপ্লুত। কেবল এবারের শ্রীলঙ্কা সফরই নয়, গত বেশ কয়েক বছর খুব কাছ থেকে দেখা চোখে বাংলাদেশের উন্নতিটাও তাঁর কাছে খুব স্পষ্ট। তাঁর মতে, আগামী আগস্টে বাংলাদেশের বিপক্ষে জিততে অস্ট্রেলিয়াকে সেরা ক্রিকেটটাই খেলতে হবে।
টুইটারে জোন্স লিখেছেন, ‘আগস্টে বাংলাদেশকে হারাতে হলে অস্ট্রেলিয়াকে সেরা খেলাটাই খেলতে হবে, না হলে তারা বাংলাদেশের কাছে হারবে।’ ২০১৫ সালের অক্টোবরে বাংলাদেশ সফরে এসে দুটি টেস্ট খেলার কথা ছিল অস্ট্রেলিয়ার। কিন্তু নিরাপত্তাহীনতার কারণ দেখিয়ে সেবার বাংলাদেশ সফর শেষ মুহূর্তে স্থগিত করে তারা। গত বছর জুলাইয়ে গুলশানের হোলি আর্টিজান রেস্তোরাঁয় সন্ত্রাসী হামলার পর বাংলাদেশের কাছ থেকে সর্বোচ্চ নিরাপত্তার আশ্বাস পেয়ে অক্টোবরেই বাংলাদেশ সফর করে ইংল্যান্ড। বাংলাদেশ সফরের নিরাপত্তা ব্যবস্থাপনা নিয়ে ইংলিশরা ছিল উচ্ছ্বসিত। সফরের সময়ই ক্রিকেট অস্ট্রেলিয়া বাংলাদেশের নিরাপত্তা পরিস্থিতি পর্যালোচনা করতে প্রতিনিধি পাঠায়। এর পরপরই এ বছরের আগস্টে বাংলাদেশ সফরের কথা বলে অস্ট্রেলিয়ান বোর্ড।২০০৬ সালে বাংলাদেশের বিপক্ষে সর্বশেষ টেস্ট খেলেছিল অস্ট্রেলিয়া। ফতুল্লার প্রথম টেস্টটিতে রিকি পন্টিংয়ের বীরত্বে বেশ কষ্ট করেই জিততে হয়েছিল সে সময়কার শক্তিশালী অস্ট্রেলিয়ার। চট্টগ্রামের পরের টেস্টটি জেসন গিলেস্পির ডাবল সেঞ্চুরির জন্য স্মরণীয় হয়ে আছেন।২০০৮ সালে অস্ট্রেলিয়া সফরে গিয়ে তিনটি ওয়ানডে খেলেছিল বাংলাদেশ। ২০১১ বিশ্বকাপের পর অস্ট্রেলিয়া ঢাকায় এসে তিন ম্যাচের ওয়ানডে সিরিজ খেলেছিল। সূত্র: টুইটার।
