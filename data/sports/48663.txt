
এ কালের ফুটবলে আনুগত্য বড় ঠুনকো। পেশাদারিতে আবেগের জায়গাও সামান্যই। স্বপ্নের ক্লাব আর স্বপ্নের খেলোয়াড়ের সঙ্গে জুটি বেঁধে খেলার ইচ্ছাটা যে টাকার কাছে হার মানবে না—কেইবা নিশ্চিত করে বলতে পারে। ম্যানচেস্টার ইউনাইটেড থেকে ​যখন লোভনীয় সব অঙ্কের হাতছানির গুঞ্জন, সেই সময় নেইমারের বেতন এক লাফে বাড়িয়ে দিচ্ছে বার্সেলোনা। দেওয়া হয়েছে নতুন চুক্তির প্রস্তাব।২০১৩ সালে করা পাঁচ বছরের চুক্তির মেয়াদ ২০১৮ পর্যন্ত আছে বটে। কিন্তু দুটো কারণে নেইমারের সঙ্গে নতুন করে চুক্তি করছে বার্সা। লুইস সুয়ারেজ আসার পর বার্সার সর্বোচ্চ পারিশ্রমিকের তালিকায় দুই থেকে তিনে চলে গেছেন নেইমার। সুয়ারেজ তাঁর চেয়ে বেশি পান। সেই বেতনের অঙ্ক বাড়িয়ে নেইমারকে মেসির পর সর্বোচ্চ পারিশ্রমিক দিতে চাইছে বার্সা। বাড়িয়ে দেওয়া হচ্ছে তাঁর ‘বাই আউট ক্লজে’র অঙ্কের পরিমাণও। এই দুই সুযোগ ব্যবহার করেই নাকি নেইমারকে ভাগিয়ে নিতে চায় ইউনাইটেড।আলোচনাটা শুরু হলেও সেই চুক্তি হবে আগামী বছরে, এই মৌসুমের শেষাশেষি। এতে করে ২০২১ সাল পর্যন্ত নেইমারকে দলে পাকাপাকিভাবে রেখে দেওয়া নিশ্চিত করতে পারবে বার্সা। এখন বছরে করটর বাদ দিয়েও ৮৮ লাখ ইউরো পান নেইমার। পাউন্ডের হিসাবে ৬৪ লাখ। যেখানে সুয়ারেজ পান ৭৩ লাখ পাউন্ড। ১ কোটি ৪৬ লাখ পাউন্ড বার্ষিক বেতনধারী মেসি ফুটবলের ইতিহাসেই সর্বোচ্চ পারিশ্রমিক পাওয়া খেলোয়াড়।নেইমারের বেতন ঠিক কত হচ্ছে, তা এখনো নিশ্চিত করা যায়নি। তবে তাঁর বাই আউট ক্লজের পরিমাণ বাড়িয়ে ২৫ কোটি ইউরো করা হচ্ছে। আগে যেটি ছিল সাড়ে ২২ কোটি। অর্থাৎ​ বার্সার অনুমতি ছাড়া ২০২১-এর আগে নেইমারকে ভাগিয়ে নিতে চাইলে এই বিশাল অঙ্কের টাকা ক্ষতিপূরণ হিসেবে দিতে হবে আগ্রহী ক্লাবকে।দলবদলের​ বাজারে দুদিন পর পর শোরগোল ফেলে দেওয়া খবরের জন্ম দিচ্ছে ঠিকই, কিন্তু সেই খবরটি পরে হাস্যকর করে ফেলছে ইউনাইটেড। নেইমারের বদলির গুঞ্জনও সে রকমই আরেকটি খবর হয়ে যাচ্ছে। এর পরও যদি কোনো ইউনাইটেড সমর্থকের মনে নেইমারকে পাওয়ার শেষ আশা থেকে থাকে, কিংবা কোনো বার্সা সমর্থকের মনে থেকে থাকে হারিয়ে ফেলার শঙ্কা; জেনে রাখুন, নিজ সন্তান আর প্রেমিকাকে পাকাপাকিভাবে ব্রাজিল থেকে বার্সেলোনায় নিয়ে আসছেন এই ফরোয়ার্ড। অর্থাৎ​ এখানে দীর্ঘমেয়াদি সংসার শুরুর পরিকল্পনা নেইমার এরই মধ্যে করে ফেলেছেন। সূত্র: মার্কা ও স্পোর্ত।
অারও পড়ুন :-
নেইমারকে পেতে বিশ্ব রেকর্ডেরও তিনগুণ!
