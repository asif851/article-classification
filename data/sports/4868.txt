
স্টিভেন স্মিথ, ঋষভ পান্তই ব্যতিক্রম। এই দুজনই যেন স্বচ্ছন্দে খেলতে পারছেন মুস্তাফিজুর রহমানের বল। কিন্তু বাদবাকি সবার ‘ত্রাহি মধুসূদন’ দশা। আইপিএলে অধিকাংশ ব্যাটসম্যানই যে বিভ্রান্ত মুস্তাফিজের কাটার, স্লোয়ার কিংবা ইয়র্কারে।ব্যাটসম্যানরা অবশ্য খানিকটা সান্ত্বনা খুঁজে নিতে পারেন আম্পায়ারদের কাছ থেকে। খোদ আম্পায়াররাই যে বুঝতে পারছেন না মুস্তাফিজের বলে যে সিদ্ধান্ত দিচ্ছেন, তা সঠিক হচ্ছে কি না! আইপিএলে দায়িত্ব পালন করছেন এমন এক আম্পায়ার টাইমস অব ইন্ডিয়াকে মুস্তাফিজ সম্পর্কে বলেছেন, ‘তার বলে অনেক বৈচিত্র্য। নিজের ইচ্ছেমতো বলের দিক পরিবর্তন করতে পারে। তার কার্যকর কিছু কাটার আছে। আর বল করার সময় অফ স্টাম্প কিংবা লেগ স্টাম্পে পিচ করতেই পছন্দ করে। মিডল স্টাম্প ঘরানার বোলার সে নয়।’আম্পায়ারদের দোষ দেওয়া যাচ্ছে না। কখনো অফ কাটার কিংবা লেগ কাটার, কখনো-বা স্লোয়ার করছেন আবার প্রয়োজনমতো ১৪০ কিলোমিটার গতিতে ইয়র্কারও দিচ্ছেন। ব্যাটসম্যানের সঙ্গে সঙ্গে আম্পায়াররাও তাই চিন্তায় পড়ে যান পরের বলটি কী হবে! মুস্তাফিজের বোলিং দেখলেই বোঝা যায় লেগ স্টাম্প লাইনে বল করাতেই স্বচ্ছন্দ তিনি। মুস্তাফিজের বলের বৈচিত্র্যের কারণে তাই সিদ্ধান্ত নেওয়া কঠিন হয়ে যাচ্ছে আম্পায়ারদের জন্য। অধিকাংশ ক্ষেত্রেই ঠিক বুঝে উঠতে পারেন না বলটি লেগ স্টাম্পে লাগবে, নাকি কোন দিক দিয়ে বেরিয়ে যাবে! তাঁর বলে এলবিডব্লুর সিদ্ধান্ত দেওয়া নিয়ে দ্বিধান্বিত আম্পায়াররা।সর্বশেষ দুই ম্যাচে অবশ্য উইকেটশূন্য মুস্তাফিজ। আগামীকাল কিংস ইলেভেন পাঞ্জাবের বিপক্ষে ম্যাচে নিশ্চয়ই ফিরে আসবেন সবাইকে বিভ্রান্তিতে ফেলা মুস্তাফিজ! সূত্র: টাইমস অব ইন্ডিয়া
