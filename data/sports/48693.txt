
মৌসুমের শেষপর্যায়ে এসে যেন দিশেহারাই হয়ে গেছে ইউরোপের অন্যতম সেরা ক্লাব বার্সেলোনা। ইউরোপিয়ান চ্যাম্পিয়নস লিগ থেকে বিদায়ের বেদনা ভুলতে না-ভুলতেই আরও একটা বড় হোঁচট খেয়েছে কাতালানরা। লা লিগার ম্যাচে ১-০ গোলে হেরে গেছে নিচের সারির দল গ্রানাডার কাছে। আকস্মিক এই হারের ফলে এখন স্প্যানিশ লিগের শিরোপা জয়ের কাজটা বেশ কঠিনই হয়ে গেল বার্সার জন্য। অপরদিকে চ্যাম্পিয়নস লিগের সেমিফাইনাল নিশ্চিত করার পর স্প্যানিশ লিগেও ভালো অবস্থানে চলে গেছে রিয়াল মাদ্রিদ। গতকাল নিজেদের মাঠে তারা আলমেরিয়াকে হারিয়েছে ৪-০ গোলের বড় ব্যবধানে।লা লিগার শিরোপা জেতার জন্য এখন শুধু নিজেদের ভালো পারফরম্যান্সই যথেষ্ট হবে না বার্সার জন্য। সঙ্গে চাইতে হবে অন্যদের অমঙ্গলও। ৩৩ ম্যাচ শেষে ৭৮ পয়েন্ট নিয়ে কাতালানরা আছে তৃতীয় স্থানে। সমানসংখ্যক ম্যাচ খেলে রিয়ালের সংগ্রহ ৭৯ পয়েন্ট। আর এক ম্যাচ কম খেলেই ৭৯ পয়েন্ট নিয়ে শীর্ষে আছে অ্যাটলেটিকো মাদ্রিদ। আজ গেটাফের বিপক্ষে জিতলেই নগর প্রতিদ্বন্দ্বীদের চেয়ে তিন পয়েন্টের ব্যবধানে এগিয়ে যাবেন ডিয়েগো সিমিওনের শিষ্যরা। লা লিগার শিরোপা যে হাতছাড়া হয়ে যাওয়ার পথে, সেটা স্বীকারও করে নিয়েছেন বার্সার কোচ জেরার্ডো মার্টিনো। ম্যাচশেষে আর্জেন্টাইন এই কোচ বলেছেন, ‘লিগটা এখন আর আমাদের নিজেদের হাতে নেই। খেলোয়াড়দের সমালোচনা করার কিছু নেই। তারা সর্বোচ্চ চেষ্টাই করেছে। বলটাই শুধু জালে পাঠানো যায়নি।’
গতকাল গ্রানাডার বিপক্ষে ম্যাচে ৮১ শতাংশ সময় বল ছিল বার্সার দখলে। প্রতিপক্ষের গোলমুখে বারবার আক্রমণও চালিয়েছেন মেসি-নেইমার-ইনিয়েস্তারা। কিন্তু কাঙ্ক্ষিত লক্ষ্যে একবারও বল পাঠাতে পারেননি। বেশ কয়েকবার বার্সার গোলপ্রচেষ্টা দারুণ দক্ষতায় রুখে দিয়েছেন গ্রানাডার গোলরক্ষক ওরেসটিস কারনেজিজ। প্রথমার্ধের ১৬ মিনিটে গ্রানাডার মিডফিল্ডার ইয়াসিনে ব্রাহমির করা গোলটিই নির্ধারণ করে দিয়েছে ম্যাচের ভাগ্য।
অপরদিকে চ্যাম্পিয়নস লিগের সাফল্যের ধারা স্প্যানিশ লিগেও ধরে রেখেছে বার্সার চিরপ্রতিদ্বন্দ্বী রিয়াল। দলের প্রাণভোমরা ক্রিস্টিয়ানো রোনালদো না থাকলেও আলমেরিয়ার বিপক্ষে ৪-০ গোলের জয় পেয়েছে লস ব্লাঙ্কোসরা। প্রথমার্ধের ২৮ মিনিটে দলের পক্ষে প্রথম গোলটি করেছিলেন অ্যাঙ্গেল ডি মারিয়া। এরপর দ্বিতীয়ার্ধে আরও তিনটি গোল করেছেন গ্যারেথ বেল, ইসকো ও আলভারো মোরাতা।— রয়টার্স
