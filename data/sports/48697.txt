
ব্রাজিলকে তিনি কাঁদাতে চেয়েছিলেন শিরোপা জয়ের আনন্দে। কাঁদালেন ঠিকই, তবে আনন্দে নয়। গোটা ফুটবল বিশ্বকে কাঁদিয়ে মাঠ ছাড়লেন স্ট্রেচারে শুয়ে। ব্রাজিল ছন্দে ফিরলে কী হবে, বিশ্বকাপটাই যে শেষ হয়ে গেছে দলের প্রাণভোমরা হয়ে ওঠা নেইমারের।কিন্তু এই শোকই ব্রাজিলের বিশ্বকাপ জয়ের প্রেরণা হয়ে উঠবে বলে ভাবছেন হাল্ক। নেইমারের জন্যই ব্রাজিলিয়ান ফরোয়ার্ড জিততে চান বিশ্বকাপ!দলের পুরো ভারটা ন্যস্ত ছিল তাঁর তরুণ কাঁধে। অথচ সব চাপ সামলে ঠিকই শিরোপার পথে এগিয়ে চলছিলেন নেইমার। হাসপাতালের বেডে শুয়ে থাকা নেইমারের কাঁধে হয়তো এখন আর চাপ নেই, কিন্তু এভাবে নির্ভার হতে তিনি নিশ্চয়ই চাননি! সতীর্থ হাল্ক তাই দায়িত্বটা এখন তুলে নিতে চান নিজেদের কাঁধেই, ‘বিশ্বকাপ জয়ের জন্য এখন আমরা বাড়তি একটা লক্ষ্য পেয়েছি। যদি ঈশ্বর সহায় হন এবং বিশ্বকাপটা আমরা জিততে পারি, সেই জয় হবে শুধু নেইমারের জন্য।’সাংবাদিকেদের হাল্ক জানালেন বিশ্বকাপ নিয়ে কতটা শিহরিত ছিলেন নেইমার। বিশ্বকাপের কথা ভেবে অনেক আগে থেকেই নাকি চেষ্টা করছিলেন চোট থেকে দূরে থাকার । বিশ্বকাপ নিয়েই যেন ছিল তাঁর সব ভাবনা। কিন্তু শেষমেশ সেই চোটই থমকে দিল তাঁর পথচলা। কলম্বিয়ার বিপক্ষে ম্যাচসেরা ডেভিড লুইজ অবশ্য মেনেই নিতে পারছেন না নেইমারের অনুপস্থিতি, ‘স্বপ্নটা আমরা এক সঙ্গেই দেখেছিলাম। নেইমারের সঙ্গে বিশ্বকাপ জিততে পারাটা দারুণ কিছু হতো।’প্রথম ম্যাচ থেকে দলের জন্য নিজের পুরো সামর্থ্যটা ঢেলে দিয়েছেন নেইমার। এখন সতীর্থদের বোধ হয় সময় এসেছে তাঁকে কিছু ফিরিয়ে দেবার। নেইমারের না থাকাও যদি দলকে প্রেরণা জোগাতে পারে, সেই জয় তো আসলে নেইমারেরই!

