
ডিয়েগো ম্যারা​ডোনা তো বলেছেনই, এবার বলছেন হকির ম্যারাডোনা। আর্জেন্টিনার হকি কিংবদ​ন্তি লুসিয়ানা আইমার বললেন, আর্জেন্টিনার মানুষের ফুটবল নিয়ে মাত্রাতিরিক্ত আবেগ আর প্রত্যাশার চাপই দলের সর্বনাশ করছে কি না, তা ভেবে দেখা দরকার। নারী হকির এই অবসর নেওয়া খেলোয়াড় আকুল আবেদন জানিয়েছেন, মেসিকে আপাতত তাঁর মতো থাকতে দেওয়া হোক। আকুতি জানিয়েছেন মেসির কাছেও, ‘মেসি, প্লিজ যেয়ো না।’
আইমার বলেছেন, ‘আমাদের দেশে ফুটবল চরম উন্মাদনার একটা খেলা। আমরা আর্জেন্টাইনরা রক্তেই সেই আবেগ বহন করি। সত্যি বলতে কি, এটাই আমি ভালোবাসি। কিন্তু এই মাত্রাতিরিক্ত আবেগটাই আমাদের এগোতে দিচ্ছে না। আমাদের দারুণ দুর্দান্ত সব খেলোয়াড় আর কোচ আছে। আমি নিশ্চিত, ওর (মেসি) উত্তেজনা যখন থিতিয়ে আসবে, ভেবে দেখার সময় যখন পাওয়া যাবে, সবকিছু ঠিক হয়ে যাবে।’মেসিকে নিয়ে টানাহেঁচড়া না করে শান্তি থাকতে দেওয়ার অনুরোধ জানিয়েছেন আইমার, ‘এখন ওর যদি বিশ্রাম লাগে, বিশ্রাম নিতে দিন। যদি ভাববার সময় লাগে, তা দিন। ওকে ওর মতো থাকতে দিন, যা করতে ইচ্ছে করে করতে দিন। একজন নারী ক্রীড়াবিদ ও মেসির পাগল ভক্ত হিসেবে আমি অবশ্যই চাই ও আর্জেন্টিনার জার্সিতে খেলুক। দেখতে চাই সেই সব জাদুকরী ব্যাপারগুলো, যা সেই শুধু করতে পারে। তবে এই মুহূর্তে সবার উচিত মেসিকে শান্তিতে থাকতে দেওয়া। ওকেই ভাবতে দেওয়া ও আসলে কী চায়।’
