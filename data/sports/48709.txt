
অস্ট্রেলিয়ার কিংবদন্তি ক্রিকেটার ও ধারাভাষ্যকার রিচি বেনো আর নেই। আজ শুক্রবার এএফপিকে চ্যানেল নাইন জানায়, রাতে ঘুমের মধ্যে মারা যান তিনি। লেগ স্পিন বোলিংয়ের অগ্রদূত ছিলেন তিনি। মৃত্যুকালে অস্ট্রেলিয়ার ক্রিকেট দলের সাবেক এই অধিনায়কের বয়স হয়েছিল ৮৪ বছর। তাঁকে ‘ক্রিকেটের কণ্ঠস্বর’ বলা হতো।বিবিসির খবরে জানা যায়, ১৯৬৪ সালে ক্রিকেট থেকে বিদায় নেন বেনো। রেখে যান উজ্জ্বল এক ক্যারিয়ার। বেনো খেলেছেন ৬৩টি টেস্ট ম্যাচ। টেস্ট ম্যাচে প্রথম ক্রিকেটার হিসেবে বেনো দুই হাজার রান করেছেন ও ২০০টি উইকেট নিয়েছেন। ২৫৯টি প্রথম শ্রেণির ম্যাচ খেলে ৯৪৫টি উইকেট নেন বেনো। ২৩টি শতকসহ ৩৬.৫০ গড়ে ১১ হাজার ৭১৯ রানও করেন তিনি।বেনো অস্ট্রেলিয়ার এমন এক অধিনায়ক, যাঁর নেতৃত্বে কোনো টেস্ট সিরিজে পরাজয় আসেনি। তাঁর নেতৃত্বে অস্ট্রেলিয়া পাঁচটি সিরিজ জেতে আর দুটি ড্র করে।১৯৬০ সালে বিবিসি রেডিওতে বেনো প্রথমবার ধারাভাষ্য দেন। এর তিন বছর পরে তিনি টেলিভিশনে ধারাভাষ্য দেওয়া শুরু করেন। প্রাণবন্ত ধারাভাষ্যের কারণে অল্প দিনেই বেশ জনপ্রিয় হয়ে ওঠেন বেনো। ১৯৭৭ সাল থেকে তিনি অস্ট্রেলিয়ার টিভি চ্যানেল নাইনের প্রধান ধারাভাষ্যকার হন। ২০১৩ সাল পর্যন্ত সেখানেই কর্মরত ছিলেন বেনো। ২০০৫ সালে ইংল্যান্ডের অ্যাসেজ সিরিজে ধারাভাষ্য দেন বেনো।
গত নভেম্বরে জানা যায়, বেনো ত্বকের ক্যানসারে ভুগছেন।
শুধু ক্রিকেটার হিসেবেই নয়, লেখক, কলামিস্ট ও ধারাভাষ্যকার হিসেবে দারুণ সফল ছিলেন বেনো। তিনি স্ত্রী ও প্রথম পক্ষের দুই সন্তান রেখে গেছেন।
