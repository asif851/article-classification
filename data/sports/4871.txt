
একটা বাংলা প্রবাদ আছে—পুরুষের বেতন আর নারীদের বয়স কখনো জিজ্ঞেস করতে নেই! কার্লোস তেভেজকে কেউ তাঁর বেতনের কথা জিজ্ঞেস করেনি। সংবাদমাধ্যম জানিয়েছিল সাংহাই শেনহুয়ায় তেভেজের সাপ্তাহিক বেতন ৬ লাখ ১৫ হাজার পাউন্ড। লিওনেল মেসি, ক্রিস্টিয়ানো রোনালদোদের পেছনে ফেলে সর্বোচ্চ বেতনের ফুটবলার এখন তিনি! খবরটি বিশ্ব ফুটবলকে বেশ নাড়িয়েই দিয়েছিল। এটি নিয়ে তেভেজ মুখ খুললেন নতুন ক্লাবে তাঁর আত্মপ্রকাশের দিনে। সাংবাদিকদের উল্টো প্রশ্ন করলেন—আমি কি কখনো আমার বেতন কত তা বলেছি? প্রবাদ মেনে নয়, বিনয়ী তেভেজ তাঁর বেতনের অঙ্কটা বলতে চান না সতীর্থদের প্রতি শ্রদ্ধা দেখিয়েই, ‘সতীর্থদের প্রতি শ্রদ্ধা আছে বলেই আমি আপনাদের বলছি না আমার বেতন কত।’ 
