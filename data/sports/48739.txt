
এখন পর্যন্ত ১৩টি গ্র্যান্ড স্লাম শিরোপা জিতেছেন। তবে বছরের শেষ এটিপি ওয়ার্ল্ড ট্যুর ফাইনালসের শিরোপা একবারও হাতে তুলতে পারেননি রাফায়েল নাদাল। ২০১০ সালে ফাইনালে উঠলেও হেরে যান রজার ফেদেরারের কাছে। সেই ফেদেরারকে হারিয়ে এবার ফাইনালে উঠেছিলেন নাদাল। কিন্তু স্প্যানিশ তারকার আক্ষেপ ঘুচল না। নাদালকে ৬-৩, ৬-৪ গেমে হারিয়ে গত রাতে শিরোপা জিতে নিয়েছেন নোভাক জোকোভিচ।গত মাসে নাদালের কাছে র‌্যাঙ্কিংয়ের শীর্ষস্থানটা হারান জোকোভিচ। সেই নাদালকে উড়িয়ে বছরের শেষ প্রতিযোগিতার শিরোপা জিতলেও সেটা অবশ্য পুনরুদ্ধার হচ্ছে না। তবে তৃতীয়বারের মতো বছরের শেষ ট্রফিটা জিতলেন, সার্বীয় তারকার স্বস্তি এটাই।বছরের প্রথম গ্র্যান্ড স্লাম অস্ট্রেলিয়ান ওপেনের শিরোপা জিতেছিলেন জোকোভিচ। বছরজুড়ে গ্র্যান্ড স্লাম শিরোপা ওই একটিই। অন্যদিকে গত ফেব্রুয়ারিতে ইনজুরি কাটিয়ে ফেরার পর নাদাল জেতেন দুটি গ্র্যান্ড স্লাম—ফ্রেঞ্চ ওপেন ও ইউএস ওপেন। গত রাতে লন্ডনে এটিপি মাস্টার্সের ফাইনালে জোকোভিচের কাছে হারের পর নাদালের প্রতিক্রিয়া, ‘গ্র্যান্ড স্লাম লড়াইয়ে সর্বোচ্চ মানের টেনিস খেলতে হয়। কারণ প্রতিটি ম্যাচ খেলতে হয় শীর্ষ খেলোয়াড়দের সঙ্গে। এ বছর প্যারিস ও লন্ডন মাস্টার্স পর পর  হওয়ায় খেলাটা কঠিন ছিল। এর পরও যেভাবে খেলেছি, তাতে আমি গর্বিত।’
ট্রফি জিতে বছরটা শেষ করতে পারলেন বলে স্বাভাবিকভাবেই বেশি উচ্ছ্বসিত জোকোভিচ, ‘আমি কঠোর পরিশ্রম করেছি, ভালো খেলেছি। বছরটা শেষ করার এর চেয়ে ভালো উপায় নিঃসন্দেহে ছিল না।’ শীর্ষে থেকে বছরটা শেষ করতে পারছেন বলে আক্ষেপ নেই সার্বীয় তারকার, ‘দেখুন, শীর্ষস্থানটা নাদালেরই প্রাপ্য। সে এ বছর দুটি গ্র্যান্ড স্লাম জিতেছে। সবচেয়ে বেশি ট্রফি, বছরে সবার চেয়ে ভালো সময় কেটেছে নাদালের।’ সূত্র: রয়টার্স।ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে।
 
