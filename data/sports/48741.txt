
প্যারিস জেন্ট জার্মেইয়ে এসে ভালোই জমিয়ে নিয়েছিলেন নেইমার। তাঁর প্রথম মৌসুমেই ফরাসি ক্লাবটিকে যেমন হারানোর কেউ ছিল না, নেইমারও তেমনি দুরন্ত ফর্মে (১৭ ম্যাচে ১৫ গোল, ৯ অ্যাসিস্ট)। ব্রাজিলিয়ান ফরোয়ার্ডের এই ‘সুখস্বপ্ন’ অবশ্য কেটে গেছে আজ রাতে স্ট্রাসবুর্গের মাঠে। মাত্র দুই মৌসুম আগেও ফরাসি লিগের তৃতীয় বিভাগে খেলা স্ট্রাসবুর্গ কি না হারিয়ে দিল নেইমারের পিএসজিকে!
ঘরোয়া লিগ আর ইউরোপের ময়দান মিলিয়ে মৌসুমের শুরু থেকেই অপরাজিত ছিল পিএসজি। পয়েন্ট টেবিলে তলানির সারির দল স্ট্রাসবুর্গের মাঠে তাই অবধারিত জয়ের সুবাস পেয়েছিল ক্লাবটির সমর্থকেরা। কিন্তু ম্যাচ শেষে স্কোরলাইন ২-১! ১৩ মিনিটে নুনো দা কস্তা স্বাগতিকদের এগিয়ে দেওয়ার পর প্রথমার্ধ শেষের তিন মিনিট আগে পিএসজিকে সমতায় ফেরান কিলিয়ান এমবাপ্পে। কিন্তু ৬৫ মিনিটে স্ট্রাসবুর্গ স্ট্রাইকার স্টেফান বাওকেনের গোলে মৌসুমের প্রথম হারের তেতো স্বাদ পেতে হয় লিগ টেবিলে শীর্ষস্থানীয় দলটিকে। নেইমার পিএসজিতে যোগ দেওয়ার পর দলটির হয়ে এটা তাঁরও প্রথম হার।
গত মৌসুমে লিগ টু জিতে এবার লিগ ওয়ানে উঠে আসা স্ট্রাসবুর্গের জন্য এ জয় বিশেষ কিছু—অবনমন অঞ্চল থেকে তাঁরা উঠে এসেছে ১৪তম স্থানে। ধারে কিংবা ভারে কাছে-কিনারায় নেই, এমন একটি দলের বিপক্ষে হারটা পিএসজির জন্য শুধুই লজ্জার। পয়েন্ট টেবিলে যে তাঁদের কোনো নড়চড় হয়নি! ১৬ ম্যাচে ৪১ পয়েন্ট নিয়ে টেবিলের শীর্ষস্থান ধরে রেখেছে পিএসজি। টেবিলে দ্বিতীয় মার্শেই (১৫ ম্যাচ) থেকে তাঁরা ১০ পয়েন্ট ব্যবধানে এগিয়ে। সূত্র: এএফপি
