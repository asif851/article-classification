
নিউজিল্যান্ডে পৌঁছে একটু ঘোরাঘুরি, ওয়াঙ্গানুইর মেয়রের সংবর্ধনা, কোবহাম ওভালে অনুশীলন—ব্যস্ত সময়ই কাটছে বাংলাদেশ দলের। তবে মাশরাফিদের আসল ব্যস্ততা শুরু হচ্ছে কাল থেকে। আগামীকাল ভোর চারটায় (বাংলাদেশ সময়) ওয়াঙ্গানুইর কোবহাম ওভালে নিউজিল্যান্ড একাদশের সঙ্গে তাঁরা খেলবেন ৫০ ওভারের একটি প্রস্তুতি ম্যাচ। গতকাল প্রস্তুতি ম্যাচ ও প্রথম ওয়ানডের দলও ঘোষণা করেছে বিসিবি।১৫ জনের দলে নতুন মুখ তিনজন। ইংল্যান্ডের বিপক্ষে টেস্টে দুর্দান্ত খেলা মেহেদী হাসান মিরাজ সুযোগ পেয়েছেন প্রথম ওয়ানডে দলে। ১৯ বছর বয়সী অফ স্পিনারের অন্তর্ভুক্তি নিয়ে প্রধান নির্বাচক মিনহাজুল আবেদীন বললেন, ‘মিরাজ এখনো ওয়ানডে খেলেনি। তবে সীমিত ওভারে কার্যকরী অলরাউন্ডার হওয়ার সব গুণ তার মধ্যে আছে। আমাদের বিশ্বাস, সব সংস্করণেই ভালো খেলার সামর্থ্য ওর আছে।’ইংল্যান্ডের বিপক্ষে ঢাকা টেস্টের স্কোয়াডে থাকলেও একাদশে জায়গা হয়নি শুভাশিস রায়ের। এখনো কোনো আন্তর্জাতিক ম্যাচ না খেলা ২৮ বছর বয়সী পেসারকে রাখা হয়েছে নিউজিল্যান্ডের বিপক্ষে প্রথম ওয়ানডে ও প্রস্তুতি ম্যাচের দলে। শুভাশিসকে নিয়ে মিনহাজুলের ব্যাখ্যা, ‘উইকেটের বাউন্স ও মুভমেন্ট কাজে লাগাতে পারে, নিউজিল্যান্ড কন্ডিশনে ভীষণ কার্যকরী হতে পারে সে।’লেগ স্পিনের রোমাঞ্চ নিয়ে আসা জুবায়ের হোসেন আপাতত দৃশ্যপটের বাইরে। তবে অস্ট্রেলিয়ায় প্রস্তুতি ম্যাচে আরেক লেগ স্পিনার তানভীর হায়দারের পারফরম্যান্স বেশ মন কেড়েছে নির্বাচকদের। মিনহাজুলের কথা শুনেও সেটাই মনে হলো, ‘ওখানে যারা ভালো করেছে, তাদের দলে রেখেছি। আমরা তানভীরের ওপর নজর রেখেছি। আমাদের অফ স্পিনে বৈচিত্র্য আছে। একজন লেগ স্পিনার থাকলে বোলিং আক্রমণ আরও শক্তিশালী হয়।’অক্টোবরে ইংল্যান্ড সিরিজে না থাকা রুবেল হোসেন আছেন প্রথম ওয়ানডের দলে। কাঁধের চোট কাটিয়ে দলে ফিরেছেন মোস্তাফিজুর রহমান। বাঁহাতি পেসার সর্বশেষ আন্তর্জাতিক ম্যাচ খেলেছেন গত ২৬ মার্চ, গত টি-টোয়েন্টি বিশ্বকাপে। ২২ জুলাই ইংল্যান্ডের ন্যাটওয়েস্ট টি-টোয়েন্টি ব্ল্যাস্টে সাসেক্সের হয়ে সারের বিপক্ষে ম্যাচে চোট পান মোস্তাফিজ। এরপর প্রায় ছয় মাস ছিলেন মাঠের বাইরে। মোস্তাফিজের ফেরা নিয়ে প্রধান নির্বাচক কাল বললেন, ‘এখনো পর্যন্ত আমাদের কাছে যে রিপোর্ট আছে, নেটে সে ভালোই বোলিং করেছে। কিছু লম্বা থ্রো করেছে। ওর যে ফিটনেস, আগামীকালের (আজ) প্রস্তুতি ম্যাচটি সে খেলবে।’তবে ২৬ ডিসেম্বর সিরিজের প্রথম ওয়ানডেতে মোস্তাফিজ খেলবেন কি না সেটি নির্ভর করছে আজ তাঁর পারফরম্যান্সের ওপর। মিনহাজুল বললেন, ‘অস্ত্রোপচারের পর সে অনেক দিন ম্যাচ খেলেনি। দীর্ঘ পুনর্বাসন শেষে ফিটনেস ফিরে পেয়েছে। আগামীকালের প্রস্তুতি ম্যাচটা ওর জন্য খুবই জরুরি। তাতে ওর অবস্থাটা ভালোভাবে বোঝা যাবে। সে যদি তিনটি স্পেলে ৭-৮ ওভার বোলিং করতে পারে, আমরা তাকে ওয়ানডেতে রাখব।’ওয়াঙ্গানুইতে পা রেখে এক দিনের ছুটি কাটিয়ে বেশ ঝরঝরে বাংলাদেশ দল। প্রস্তুতি ম্যাচের আগে কাল কোবহাম ওভালে সকালে অনুশীলন সারেন মাশরাফি-সাকিবরা। অনুশীলনের পর খেলোয়াড়েরা যোগ দেন ওয়াঙ্গানুই মেয়রের সংবর্ধনায়। অনুষ্ঠানে স্থানীয় ঐতিহ্য অনুযায়ী নেচে-গেয়ে বরণ করে নেওয়া হয় বাংলাদেশ ক্রিকেট দলকে। মাঠের বাইরের সময়টা আনন্দময় কাটলেও মাশরাফিরা নিশ্চয়ই চাইবেন মাঠেও সেটি ধরে রাখতে।প্রথম ওয়ানডেতে বাংলাদেশ দলমাশরাফি বিন মুর্তজা (অধিনায়ক), সাকিব আল হাসান (সহ-অধিনায়ক), তামিম ইকবাল, মুশফিকুর রহিম, মাহমুদউল্লাহ, ইমরুল কায়েস, সৌম্য সরকার, সাব্বির রহমান, মোসাদ্দেক হোসেন, রুবেল হোসেন, তাসকিন আহমেদ, মোস্তাফিজুর রহমান, মেহেদী হাসান মিরাজ, শুভাশিস রায় ও তানভীর হায়দার।
