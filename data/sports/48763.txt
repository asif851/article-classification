
বাবার পছন্দের ফুটবলার ছিলেন রোনালদো। মায়ের জিনেদিন জিদান। সেই সূত্রেই ছেলের নাম রোনালদো জিনেদিন! মা-বাবা শখ করে ছেলের নাম যা খুশি রাখতেই পারেন। কিন্তু সেই ছেলেও যে ফুটবলার হবে কে জানত!ছেলে যখন মায়ের গর্ভে তখন ক্লাব ফুটবলে রিয়ালের দোর্দণ্ড দাপট। ব্রাজিলের হয়ে ২০০২ বিশ্বকাপ জিতে ‘দ্য ফেনোমেনন’ রোনালদো যোগ দিলেন রিয়ালের ‘চাঁদের হাটে’। যেখানে আগে থেকেই জাজ্বল্যমান জিনেদিন জিদান। ভিসেন্তে দেল বস্কের অধীনে সেই ২০০১-০২ মৌসুমে লিগ শিরোপা ছাড়াও, উয়েফা চ্যাম্পিয়নস লিগ, উয়েফা সুপার কাপ এবং ইন্টারকন্টিনেন্টাল কাপ জেতে রিয়াল। রিয়ালভক্ত মেক্সিকান দম্পতি প্রিয় দলের খেলা দেখতেন। আর মায়ের গর্ভে থাকা ছেলে নড়েচড়ে উঠত। মা ধরেই নিয়েছিলেন তাঁর ছেলে নির্ঘাত ফুটবলার হবে। একদিন স্বামীর কাছে কথাটা পাড়লেনও, ‘দেখো সে ওই দুজনের (রোনালদো, জিদান) মতোই খেলোয়াড় হতে যাচ্ছে।’বাবা ব্রাজিলিয়ান স্ট্রাইকারের ভক্ত হওয়ায় ছেলের নাম তিনি রোনালদোই রাখতে চেয়েছিলেন। আর মায়ের ইচ্ছা ছিল ছেলের নাম হবে জিনেদিন। শেষ পর্যন্ত দুজনের ইচ্ছার সমন্বয় ঘটিয়েই ২০০২ সালে পৃথিবীর আলোর দেখা ছেলের নাম রাখা হলো রোনালদো জিনেদিন!১৪ বছর পর সেই ছেলেকে নিয়ে কেন এই লেখা? মেক্সিকোর প্রথম বিভাগ লিগের দল সন্তোস লাগুনার বয়সভিত্তিক দলে খেলা রোনালদো জিনেদিন সম্প্রতি ডাক পেয়েছেন মেক্সিকো অনূর্ধ্ব-১৫ ফুটবল দলের অনুশীলন ক্যাম্পে! তাঁর বড় ফুটবলার হওয়ার পথে যেটিকে দেখা হচ্ছে প্রথম সোপান হিসেবে।মা-বাবার স্বপ্ন পূরণ কি করতে পারবেন রোনালদো জিনেদিন? গোলডটকম।
