
শনিবার নিশ্চিতভাবে জানা গেল, কুতিনহোকে দলে টানতে কত আগ্রহী ছিল বার্সেলোনা। ব্রাজিলিয়ান ফরোয়ার্ডকে ৫ বছরে ১১৫ মিলিয়ন ইউরো বেতন দিতে রাজি ছিল বার্সেলোনা। বার্সেলোনা ব্যবস্থাপনা বোর্ডের চেয়ারম্যান অস্কার গ্রাউয়ের ই-মেইলের জবাবে লিভারপুলের স্পোর্টিং ডিরেক্টর মাইকেল এডওয়ার্ডস লিখেছিলেন, ‘কোনো অঙ্কেই আমাদের সিদ্ধান্ত বদলাবে না।’ ধারে-ভারে বার্সেলোনা হয়তো মাইল খানেক এগিয়ে, কিন্তু তাতে ভীত হয়নি লিভারপুল। বারবার জানিয়েছে, কুতিনহোর কোনো বিকল্প তাদের কাছে নেই। কিন্তু চাইলেই তো অন্য খেলোয়াড় কিনতে পারা যায়। বার্সাকে তবে ফিরিয়ে দেওয়া কেন?
উত্তরটাও শনিবারই পাওয়া গেল। তবে এবার আর ফুটবল লিকসের ওয়েবসাইটে নয়, লেস্টার সিটির মাঠ কিং পাওয়ার স্টেডিয়ামে জবাবটা দিলেন কুতিনহো নিজেই। মৌসুমে দ্বিতীয়বার ম্যাচের শুরু থেকেই মাঠে নেমে আলো ছড়ালেন ব্রাজিলিয়ান প্লে-মেকার। তাঁর এক গোল আর এক অ্যাসিস্টে ৪ ম্যাচ পর জয়ের মুখ দেখেছে অল রেডরা, লেস্টার সিটিকে হারিয়েছে ৩-২ গোলে।
১৫ মিনিটে বাঁ প্রান্ত ধরে আক্রমণে গিয়েছিল লিভারপুল। বক্সে থাকা মোহামেদ সালাহ কয়েক মিলিসেকেন্ডের জন্য হাত তুলেছিলেন বল পাওয়ার জন্য, কারও খেয়াল করার কথা নয়। সালাহ ছিলেন পুরোপুরি উল্টো প্রান্তে, তার ওপর খর্বকায় একজন ফরোয়ার্ডকে হেড করতে আশা করাটা কিছুটা বোকামি তো বটেই। কিন্তু কুতিনহোর জন্য ও-ই যথেষ্ট, দ্রুতগতির বাঁকানো ক্রসে শুধু সালাহই পৌঁছাতে পারতেন। দুরূহ কোণ থেকে হেড করে লিভারপুলকে এগিয়ে দিয়েছেন মিসরীয় ফরোয়ার্ড।
২২ মিনিটে পোস্টের ২৫ গজ দূরে আলবার্তো মোরেনোকে ফাউল করেন উইলফ্রেড এনডিডি। গোল করার আদর্শ জায়গায় ডান পায়ে আরও একটি বাঁকানো ফ্রি কিক। লেস্টার গোলরক্ষক ক্যাসপার স্মাইকেল যখন জাল থেকে বল কুড়িয়ে বের করছেন, ততক্ষণে স্টেডিয়ামের সফরকারী সমর্থকেরা ‘কুতিনহো’ ‘কুতিনহো’ স্লোগানে মুখর। তাঁদের সামনে গিয়ে দুই হাত প্রসারিত করে উদ্‌যাপন করলেন কুতিনহো, উসকে দিলেন আরও সমর্থনের জন্য।
একজন প্লে-মেকারের গোছানো খেলায় বদলে গেল লিভারপুল। প্রিমিয়ার লিগে কুতিনহোর অভিষেকের পর বক্সের বাইরে থেকে সবচেয়ে বেশি গোল করেছেন এই ব্রাজিলিয়ান, ১৬টি। তাঁকে তুলে নিতেই আবার পুরোনো লিভারপুল। গোল করেছেন জেমি ভার্ডি, সিমোনে মিনোলে তাঁর পেনাল্টি না বাঁচালে হয়তো ড্র-ই করত ক্লপের শিষ্যরা। জার্মান কোচের কাছে কুতিনহোর কোনো বিকল্প আসলেই নেই। আর দলবদল মৌসুমকে পেছনে ফেলে পেশাদার খেলোয়াড়ের মতোই বর্তমান ক্লাবকেই নিজের পুরোটা দিচ্ছেন কুতিনহো। সূত্র: গোল।
