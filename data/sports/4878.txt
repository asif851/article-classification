
বিরাট কোহলির ক্যারিয়ার সাফল্যে মোড়া। তাঁর সাফল্যের মুকুটে প্রতিনিয়তই যোগ হচ্ছে নতুন নতুন রত্ন। আন্তর্জাতিক ক্রিকেটে ইতিহাসের দ্রুততম সময়ে ৫০তম সেঞ্চুরি তুলে নিলেন ভারত-অধিনায়ক। সেঞ্চুরির ‘ফিফটি’ করতে তিনি খেলেছেন ৩৪৮টি ইনিংস। কোহলির সঙ্গে এখানে অবশ্য ‘খেলা’ অমীমাংসিতই থাকছে হাশিম আমলার। প্রোটিয়া ব্যাটসম্যানও নিজের আন্তর্জাতিক সেঞ্চুরির ‘ফিফটি’ করতে খেলেছেন ৩৪৮টি ইনিংস।
কলকাতা টেস্টের পঞ্চম দিনে হঠাৎ করেই চালকের আসনে চলে এসেছে ভারত। সেটি যে অধিনায়ক কোহলির সেঞ্চুরির সুবাদেই, তা না বললেও চলছে। পঞ্চম দিনের উইকেটেও দারুণ স্বচ্ছন্দে ১১৯ বলে ১০৪ রানের ইনিংস খেলে অপরাজিত ছিলেন। এর আগে গতকাল দুই ওপেনার লোকেশ রাহুল (৭৯) ও শিখর ধাওয়ানের (৯৪) দ্রুতগতির দুটি ইনিংসেই ৩৫২ রানে ইনিংস ঘোষণা করতে পেরেছেন কোহলি।গতকাল দুই ওপেনারের গড়ে দেওয়া ভিত্তিটা আজ অবশ্য ভেস্তে যেতে বসেছিল। মাত্র ২১ রানের মধ্যে ৩ উইকেট হারিয়ে ফেলেছিল ভারত। আড়াই শ ছাড়ানোর আগেই পঞ্চম উইকেট হারিয়ে ফেলা ভারত তখন বেশ বিপদেই। অন্য প্রান্ত থেকে কোনো সহযোগিতা ছাড়াই একাই দলকে টেনে নিয়েছেন কোহলি। দলকে লিড এনে দিয়েছেন ২৩০ রানের।বোলাররাও মান রেখেছেন কোহলির এই ইনিংসে। এ টেস্ট ড্র করতে হলে কমপক্ষে ৪৭ ওভার ব্যাট করতে হবে শ্রীলঙ্কাকে। আর জিততে চাইলে এর মাঝেই তুলে নিতে হবে ২৩১ রান। নবম ওভারেই ১৪ রানে ৩ উইকেট হারিয়ে ফেলা শ্রীলঙ্কার সংগ্রহ ১৮ ওভারে ৪ উইকেটে ৬২।
