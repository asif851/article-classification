
রয়্যাল চ্যালেঞ্জার্স বেঙ্গালুরুর সামনের অন্তত দুটি ম্যাচে খেলা হচ্ছে না ক্রিস গেইলের। দেশে ফিরে গেছেন ওয়েস্ট ইন্ডিয়ান ওপেনার। না, চোট কিংবা কোনো নিষেধাজ্ঞা নয়। এবারের আইপিএলের প্রথম দুই ম্যাচে ০ ও ১ রান করা গেইলকে হঠাৎ দল থেকে বাদও দেয়নি বেঙ্গালুরু। ক্যারিবীয় ওপেনার জ্যামাইকা ফিরে গেছেন একটা সুসংবাদ পেয়ে, বান্ধবী নাতাশা বেরিজের কোল আলো করে আসছে নতুন অতিথি। বাবা হচ্ছেন ক্রিস গেইল!গত পরশু রয়্যাল চ্যালেঞ্জারসের এক কর্মকর্তা ভারতীয় সংবাদমাধ্যমকে বিষয়টি নিশ্চিত করেছেন। টুইটারেও নিজের বিমানভ্রমণের একটি ছবি দিয়েছেন গেইল, সঙ্গে ‘গেইলীয়’ ক্যাপশন—‘আসছি আমি, প্রিয়তমা!’ খুশির খবরটা হয়তো কয়েক দিন পর শুনবেন, অনেক শুভেচ্ছা-অভিনন্দনও পাবেন তখন। তবে পরশু বিমানে যাওয়ার সময়ই অগ্রিম অভিবাদন পেয়ে গেছেন ৩৬ বছর বয়সী ক্যারিবিয়ান। ‘অভিনন্দন’ লেখা একটি কেক দিয়ে গেইলকে শুভেচ্ছা জানিয়েছেন বিমানের ক্রুরা। ডেকান ক্রনিকল।
