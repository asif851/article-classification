
দর্শক-সমর্থকের ভিড়ে লুকা টনি কতবার যে হারিয়ে গেছেন আগে! ইতালিকে বিশ্বকাপ জিতিয়েছেন, বায়ার্ন মিউনিখ-জুভেন্টাসের মতো দলে খেলেছেন। ভালোবাসার আলিঙ্গন তো ক্যারিয়ারে কম পাননি। পরশু ১৫ জন মানুষ যখন তাঁর গাড়িটা ঘিরে ফেলল, সাবেক স্ট্রাইকার হয়তো ভেবেছিলেন ও রকমই কিছু হচ্ছে। কিন্তু ভুল ভাঙতে সময় লাগেনি। ঘুষি ও লাথি পড়তে লাগল গাড়িতে, একটা জানালাও ভেঙে পড়ল। ঘটনাটা ঘটেছে ইতালির দ্বিতীয় বিভাগের দল অ্যাভেল্লিনোর স্টেডিয়ামের কাছে। হেল্লাস ভেরোনার ক্লাব সভাপতির সঙ্গে একই গাড়িতে ম্যাচ দেখতে যাচ্ছিলেন গত মৌসুমে এই ক্লাবেই অবসর নেওয়া টনি। এ দুজনকে সাধারণ দর্শক মনে করে হামলা চালায় অ্যাভেল্লিনোর উগ্র সমর্থকেরা। আপাতত ঘটনার নিন্দা জানিয়ে বিবৃতি দিয়েছে ভেরোনা। গোলডটকম।
