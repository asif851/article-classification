
সেপ ব্ল্যাটারকে ‘সাময়িক’ বহিষ্কার করা নিয়ে বুধবার ফিফার এথিকস কমিটিতে নাকি জোর আলোচনা হয়েছে। কিন্তু ফিফা সভাপতির আইনজীবীরা জানিয়েছেন, এথিকস কমিটির বৈঠক থেকে এ ধরনের কোনো তথ্য তারা পাননি। এ ব্যাপারে ব্ল্যাটারকে কমিটির সামনেও নাকি হাজির হতে হয়নি। এদিকে, ব্রিটিশ গণমাধ্যমের খবর অনুযায়ী বুধবার অনুষ্ঠিত ফিফার এথিকস কমিটির বৈঠকে ফৌজদারি মামলায় বিচারের সম্মুখীন ব্ল্যাটারকে ফিফার সভাপতি পদ থেকে সাময়িক বহিষ্কারের ব্যাপারটি নিয়ে নাকি জোর আলোচনা হয়েছে। কমিটি তাঁকে ফুটবলের সর্বোচ্চ সংস্থার অভিভাবক পদ থেকে সাময়িকভাবে সরে যাওয়ার আহ্বানও নাকি জানিয়েছে। ব্ল্যাটারের আইনজীবীরা এক বিবৃতিতে তাদের জানিয়েছেন, ফিফার এথিকস কমিটির বৈঠক থেকে বহিষ্কার-সংক্রান্ত কোনো তথ্য তারা পাননি। আইনজীবীরা আশা করছেন, তাদের মক্কেলের বিরুদ্ধে যেকোনো সিদ্ধান্ত নেওয়ার আগে ফিফার এথিকস কমিটি যেন তাঁর সঙ্গে আলোচনায় বসেন এবং তাঁর কথা শোনেন। হাওয়ার ওপরে সিদ্ধান্ত না নিয়ে দালিলিক বিষয়গুলোকে যেন তারা আমলে নেন। বার্তা সংস্থা এএফপি জানিয়েছে, বুধবার এথিকস কমিটির বৈঠকে ফিফার সভাপতি পদের আসন্ন নির্বাচনে দুই প্রার্থী মিশেল প্লাতিনি ও চুং মোং-জুনকে নিয়েও নাকি আলোচনা হয়েছে। বিশ্ব ফুটবলের সাম্প্রতিক ডামাডোলে দুর্নীতির অভিযোগ উঠেছে এই দুজনের বিরুদ্ধেও। গত সোমবার থেকে শুরু হওয়া এই এথিকস কমিটির বৈঠকটিকে এক ধরনের গোপনীয়তার বাতাবরণে বন্দী করেই রেখেছে ফুটবলের অভিভাবক সংস্থা। তবে ফিফার কর্মকর্তার বিরুদ্ধে ওঠা আর্থিক কেলেঙ্কারির অভিযোগগুলো যে এই বৈঠকের এজেন্ডা, সে ব্যাপারে মোটামুটি নিশ্চিত সকলেই। ফিফা সভাপতি ব্ল্যাটার ফৌজদারি মামলায় জড়িয়ে যাওয়া এর নিষ্পত্তি না হওয়া পর্যন্ত তাঁর সাময়িক বহিষ্কারাদেশের বিষয়টিও এই বৈঠকের অন্যতম এজেন্ডা। ২০১১ সালে সেপ ব্ল্যাটারের কাছ থেকে মিশেল প্লাতিনি ঘুষ নিয়েছিলেন—এমন অভিযোগও আলোচিত হওয়ার কথা এখানে। আলোচিত হচ্ছে ফিফা সহসভাপতি জেরম ভালকের টিকিট কেলেঙ্কারির বিষয়টিও। গত মে মাসে ফিফা কংগ্রেসের সময় দুর্নীতির অভিযোগে সুইস পুলিশ আটক করে ফিফার বেশ কয়েকজন শীর্ষ কর্মকর্তাকে। তাঁর দুদিন পরেই সভাপতি পদে অনুষ্ঠিত নির্বাচনে পঞ্চমবারের মতো ফিফার সভাপতি নির্বাচিত হন ৭৯ বছর বয়সী সেপ ব্ল্যাটার। কিন্তু বিভিন্ন আর্থিক কেলেঙ্কারি তাঁকে এতটাই বিতর্কিত করে তুলেছিল যে নির্বাচিত হওয়ার পরপরই তিনি ফিফার সভাপতি পদ থেকে সরে যাওয়ার ঘোষণা দেন। আগামী ফেব্রুয়ারি মাসে নতুন করে অনুষ্ঠিত হবে ফিফার সভাপতি পদের নির্বাচন। ব্ল্যাটার বলেছেন, ওই সময় পর্যন্ত তিনি তাঁর বিরুদ্ধে ওঠা অভিযোগগুলো খণ্ডনের যুদ্ধ করে যাবেন।
