
নেইমার-কাভানি স্পট কিক বিতর্ক নিয়ে মুখ খুলেছেন সতীর্থ দানি আলভেজ। ফ্রি কিক নিতে এগিয়ে আসা কাভানির হাত থেকে বল কেড়ে নিয়েছিলেন এই রাইট ব্যাক। পরে লিওঁর বিপক্ষে পেনাল্টি পেয়েছিল পিএসজি, যেটি নিয়েছিলেন কাভানি। সে সময় নেইমার পেনাল্টি নিতে এগিয়ে এলেও তাঁকে ফিরিয়ে দিয়েছিলেন কাভানি। দুটি স্পট কিকের কোনোটাতেই গোল হয়নি। 
এ নিয়ে বিতর্ক যখন তুঙ্গে, তখন আলভেজের দাবি, নেইমার নয়, ফ্রি কিকটা তিনি নিজে নিতে চেয়েছিলেন বলেই বল কেড়ে নেন। ব্রাজিলের স্পোর্টিভিকে আলভেজ বলেছেন, ‘এ রকম জায়গা থেকে আমি আগেও গোল করেছি। আত্মবিশ্বাসী ছিলাম, আরও একটা গোল করতে পারব।’ যদিও ম্যাচের দৃশ্য বলছে অন্য কথা। আলভেজ বল কেড়ে নেইমারকেই দিতে চেয়েছিলেন। বোঝা যাচ্ছে, জাতীয় দলের অধিনায়ককে এ বিতর্ক থেকে আড়াল করতে চাইছেন এই ডিফেন্ডার।
দলকেও এই বিতর্কের ঘোর থেকে বাইরে টেনে তুলতে চাইছেন আলভেজ। বলছেন, ‘কে শট নিল, সেটা খুবই নগণ্য ব্যাপার। দলের জয়টাই সবচেয়ে গুরুত্বপূর্ণ, আর সেটা সব সময়ই ব্যক্তিগত সাফল্যের ঊর্ধ্বে থাকে।’
লিওঁর বিপক্ষে জয় ছাপিয়ে বারবার আলোচনায় আসছে স্পট কিক নিতে চাওয়া নিয়ে নেইমার-কাভানির ঝগড়া। চলতি মৌসুমের সব ম্যাচে জয় পাওয়া পিএসজি রেকর্ড ২২২ মিলিয়ন ইউরোয় দলে এনেছে নেইমারকে। সঙ্গে এসেছেন কিলিয়ান এমবাপ্পে। কিন্তু এত এত তারকার ভিড়েও মাঠের নেতা যে তৈরি হয়নি, সেটা বোঝা গেল সর্বশেষ ম্যাচে।
আলভেজের কথায়ও সেটা পরিষ্কার, ‌‘যখন দেখবেন, ম্যাচের ফল আপনার পক্ষে যাচ্ছে না, তখন আপনাকে দায়িত্ব নিতে হবে। আমি সেটাই করছিলাম।’ কে ফ্রি কিক নেবেন বা পেনাল্টি নেবেন, সেটা অনুশীলনেই নির্ধারিত থাকার কথা। মাঠে কোনো পরিবর্তনের প্রয়োজন হলে সাধারণত অধিনায়কই তা করে থাকেন। অধিনায়কের বাহুবন্ধনী এই তিনজনের কারও নেই। এসব পরিস্থিতিতে দলের কোনো সিনিয়র খেলোয়াড়ের হস্তক্ষেপ কাজে দেয়। থিয়াগো সিলভার যে ব্যক্তিত্ব, তাতে তাঁর পক্ষেও এটা সামলানো সম্ভব না।
একাধিক তারকা থাকলে ব্যক্তিত্বের সংঘাতও দেখা দিতে পারে। এখন একজন নেতাকে দরকার, যিনি সব সামলে নেবেন। সেই নেতা কে হবেন, সেটাই দেখার। সূত্র: মার্কা।
