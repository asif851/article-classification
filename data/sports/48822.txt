
গতবার সাবের হোসেন চৌধুরী অন্তত কাউন্সিলর হয়েছিলেন। এবার সেটিও হননি বিসিবির সাবেক এই সভাপতি। বিসিবির নির্বাচনে কার্যত শুধু নাজমুল হাসানের পক্ষই অংশ নিচ্ছে, সেটি আগে থেকেই পরিষ্কার। বিসিবির বর্তমান সভাপতি আজ বিকেলে যখন তাঁর প্যানেল ঘোষণা করলেন, স্বাভাবিকভাবেই তাতে ছিল না নির্বাচনের উত্তাপ। পুরোনো চিত্রনাট্য মেনে নাজমুলের নেতৃত্বে প্রায় একই পরিচালনা পর্ষদই হয়তো নতুন করে দায়িত্ব নিতে পারে আগামী ১ নভেম্বর।
গতবার সাবের হোসেন ও তাঁর সমর্থকেরা সরে দাঁড়ানোয় যে ২৩ পরিচালক নির্বাচিত হওয়ার কথা ছিল, তাঁদের মধ্যে ১৯ জনই নির্বাচিত হয়েছিলেন বিনা প্রতিদ্বন্দ্বিতায়। এবারও ফাঁকে মাঠে গোলাদাতার সংখ্যা বাড়ার সম্ভাবনাই বেশি। দু-চারটি পরিবর্তন বাদে ঘুরে-ফিরে আবারও একই মুখ হয়তো দেখা যাবে পরিচালনা পর্ষদে।আজ মনোনয়নপত্র কিনেছেন ৩০ প্রার্থী। এর মধ্যে ক্যাটাগরি-২, অর্থাৎ ঢাকার ক্লাবগুলো থেকে নাজমুল হাসানের প্যানেলে থাকা ১২ কাউন্সিলরের বাইরে কেউ মনোনয়নপত্রই কেনেননি। সবাই এখানে বিনা প্রতিদ্বন্দ্বিতায় নির্বাচিত হয়েই গেলেন বলতে গেলে। এমনকি গত নির্বাচনে তুমুল প্রতিদ্বন্দ্বিতা হয়েছিল বিভিন্ন প্রতিষ্ঠান, সংস্থা ও সাবেক ক্রিকেটারদের নিয়ে গড়া ক্যাটাগরি-৩-এ। গাজী আশরাফ হোসেনকে হারিয়ে পরিচালক হয়েছিলেন খালেদ মাহমুদ। তবে এবার এই ক্যাটাগরিতে খালেদ মাহমুদ ছাড়া আর কেউ মনোনয়নপত্র না তোলায় এখানেও কোনো লড়াই হচ্ছে না। ২৫ পরিচালকের মধ্যে ১৩টি তো এখানেই নিশ্চিত।যা একটু প্রতিদ্বন্দ্বিতা হতে পারে জেলা ও বিভাগীয় ক্রীড়া সংস্থা নিয়ে গড়া ক্যাটাগরি-১-এ; বিশেষ করে ঢাকা বিভাগে। ঢাকা বিভাগে দুই পরিচালক পদের বিপরীতে আজ মনোনয়নপত্র কিনেছেন ছয়জন। নাজমুল হাসানের প্যানেল থেকে নিয়েছেন বাংলাদেশের প্রথম টেস্ট অধিনায়ক ও বর্তমানে বিসিবির পরিচালক নাঈমুর রহমান। তাঁর সম্ভাব্য প্রতিদ্বন্দ্বী নারায়ণগঞ্জের কাউন্সিলর তানভীর আহমেদ, মুন্সিগঞ্জের জুনায়েদ হোসেন, কিশোরগঞ্জের আশফাকুল ইসলাম, নরসিংদীর শাহীনুল ইসলাম ও গোপালগঞ্জের ব্যারিস্টার শেখ ফজলে নাঈম।ঢাকা বিভাগের বাইরে প্রতিদ্বন্দ্বিতা হতে পারে বরিশাল বিভাগে। একটি পরিচালক পদে এই বিভাগ থেকে মনোনয়ন নিয়েছেন বরগুনার আলমগীর হোসেন। আর নাজমুলের প্যানেল থেকে নিয়েছেন বর্তমান বিসিবির পরিচালক এম এ আউয়াল চৌধুরী। মনোনয়নপত্র প্রত্যাহার ও প্রার্থীদের চূড়ান্ত তালিকা প্রকাশ ২৯ অক্টোবর। গতবারের মতো এবারও হয়তো সব মনোনয়নপত্র বৈধ ঘোষণা করা হবে। সেটি হলে ঢাকা-বরিশাল বিভাগের তিনটি বাদে বাকি ২২ পরিচালক পদেই (জাতীয় ক্রীড়া পরিষদের দুটি কোটাসহ) বিনা প্রতিদ্বন্দ্বিতায় নির্বাচিত হবেন নাজমুল ও তাঁর সমর্থকেরা।প্যানেল ঘোষণার সময় নাজমুল বললেন, ‘গতবার প্যানেল যেমন ছিল, এবারও সেটিই থাকছে। খুব একটা পরিবর্তন নেই।’বিসিবির আগামী পরিচালনা পর্ষদেও যে খুব একটা পরিবর্তন আসছে না, সেটি না বলে দিলেও চলছে। নাজমুল নিজে একবার আভাস দিয়েছিলেন, নেতৃত্বে নতুন প্রজন্ম এলে সরে দাঁড়াবেন। তবে এই মেয়াদে সেটি হচ্ছে না, তা নিশ্চিত।




এক নজরে বিসিবি নির্বাচন ২০১৭
৩১ অক্টোবর বিসিবির পরিচালনা পর্ষদের নির্বাচন হবে ২৫ পদে। এর মধ্যে ২২জনই নির্বাচিত হতে পারেন বিনা প্রতিদ্বন্দ্বিতায়!ক্যাটগরি-১ : জেলা ও বিভাগীয় ক্রীড়া সংস্থা থেকে ১০ জনএই ক্যাটাগরি থেকে বিনা প্রতিদ্বন্দ্বিতায় নির্বাচিত হতে পারেন সাতজন— চট্টগ্রাম: আকরাম খান ও আ জ ম নাসির। খুলনা: কাজী ইনাম আহমেদ ও শেখ সোহেল। রাজশাহী: সাইফুল আলম স্বপন চৌধুরী সিলেট: শফিউল আলম চৌধুরীরংপুর: আনোয়ারুল ইসলাম
ক্যাটগরি-২ : ঢাকার ক্লাব থেকে ১২ জন এই ক্যাটাগরি থেকে বিনা প্রতিদ্বন্দ্বিতায় নির্বাচিত হতে পারেন সবাই—নাজমুল হাসান, আহমেদ সাজ্জাদ উল আলম, এনায়েত হোসেন সিরাজ, মাহবুব আনাম, আফজালুর রহমান, মনজুর কাদের, জালাল ইউনুস, নজিব আহমেদ, ইসমাইল হায়দার মল্লিক, গাজী গোলাম মুর্তজা, লোকমান হোসেন ভূঁইয়া, হানিফ ভুঁইয়া, শওকত আজিজ রাসেল ও তানজিল চৌধুর (১৪জনের মধ্যে দুজন আসবেন জাতীয় ক্রীড়া পরিষদের কোটায়)।
ক্যাটগরি-৩ : বিভিন্ন প্রতিষ্ঠান ও সাবেক ক্রিকেটার থেকে ১ জন এই ক্যাটাগরি থেকে বিনা প্রতিদ্বন্দ্বিতায় নির্বাচিত হতে পারেন সাবেক অধিনায়ক খালেদ মাহমুদ।




