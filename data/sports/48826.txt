
বিশ্ব ক্রিকেটে ছোট দলের তকমাটা খুব একঘেয়ে লাগছে বাংলাদেশ অধিনায়ক মাশরাফি বিন মুর্তজার। নামের সঙ্গে চৌদ্দ বছর ধরে আষ্টেপৃষ্ঠে জড়িয়ে থাকা ‘ছোট দল’ বিশেষণটি এবারের বিশ্বকাপেই মুছে ফেলতে চান তিনি। আর সেই লক্ষ্যে মেলবোর্নে ভারতের বিপক্ষে কোয়ার্টার ফাইনালের লড়াইটা যে অসম্ভব গুরুত্বপূর্ণ, সেটা মনে-প্রাণেই বিশ্বাস করেন তিনি।১৯ মার্চের কোয়ার্টার ফাইনাল সামনে রেখে বাংলাদেশ দল ইতিমধ্যেই পা রেখেছে মেলবোর্নে। রোববার দিনটা নিজেদের মতো করে কাটিয়ে আজ সকাল থেকেই অনুশীলনে নেমে পড়েছেন তাঁরা। চলছে নিজেদের ঝালিয়ে নেওয়া। সবারই চোয়ালবদ্ধ প্রতিজ্ঞা, ভারতের বিপক্ষে কিছু একটা করতেই হবে। নিজেদের প্রমাণ করতে হবে।বার্তা সংস্থা এএফপির সঙ্গে এক সাক্ষাৎকারে দলনায়ক মাশরাফির কণ্ঠেও ঝরেছে একই প্রতিজ্ঞা, ‘কোয়ার্টার ফাইনালে ভালো করে আমরা বাংলাদেশের ক্রিকেটকে নিয়ে যেতে চাই অন্য এক উচ্চতায়। যেখান থেকে কেউ যেন আমাদের নিয়ে কটাক্ষ করার সাহস না পায়। এটা আমাদের “বড় দল” হয়ে ওঠার লড়াইও।’মেলবোর্নের ম্যাচটিকে তো এ দেশের ক্রিকেট ইতিহাসের সবচেয়ে গুরুত্বপূর্ণ ম্যাচ হিসেবেই অভিহিত করা চলে। নিজেদের ক্রিকেট ইতিহাসের নতুন অধ্যায় রচনার পটভূমিতে ম্যাচটি আমাদের ক্রিকেটারদের জন্য কিন্তু বিরাট বড় চ্যালেঞ্জেরও। বিশ্বকাপের শেষ আটে খেলার চাপ, মেলবোর্নে ৯০ হাজার দর্শকের সামনে খেলার চাপ—ব্যাপারগুলো কিন্তু ভাবাচ্ছে মাশরাফিকেও, ‘বিশ্বকাপের শেষ আটে খেলার বিষয়টি খেলোয়াড়দের মানসিকভাবে প্রচণ্ড তাতিয়ে রেখেছে। তাঁরা উন্মুখ হয়ে আছেন তাঁদের জীবনের সবচেয়ে গুরুত্বপূর্ণ এই ম্যাচে খেলার জন্য। আর এ ব্যাপারটাই বড় একটা চ্যালেঞ্জ। পেশাদার দল হিসেবে সব ভুলে আমাদের নিজেদের খেলায় মনোযোগী হতে হবে। উত্তেজনা নিয়ন্ত্রণে আনাটা বেশ কঠিনই। খেলোয়াড়দের এ ব্যাপারটা বুঝতে হবে।’আবেগ নিয়ন্ত্রণে রাখাটাও কিন্তু বড় দলের একটা বৈশিষ্ট্য।
