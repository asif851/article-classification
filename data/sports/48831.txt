

বৃহস্পতি তুঙ্গে থাকলে সাফল্যের ঘোড়াটাও ছুটে চলে ঝোড়ো গতিতে। ক্রিস্টিয়ানো রোনালদোর সাফল্যের ঘোড়াও ছুটছে দারুণ গতিতে। পা হড়কানোর আপাতত কোনোই সম্ভাবনা নেই! মাঠে নামছেন আর গোলের বন্যায় ভাসিয়ে দিচ্ছেন প্রতিপক্ষকে। গতকাল চ্যাম্পিয়নস লিগের গ্রুপ পর্বে কোপেনহেগেনের বিপক্ষেও পেয়েছেন গোল। টুর্নামেন্টে সবচেয়ে বেশি নয়টি গোলের রেকর্ড এখন রোনালদোর দখলে।
দারুণ এই রেকর্ড গড়ে দারুণ খুশি রোনালদো,‘লক্ষ্য পূরণ হয়েছে। মাঠ সুবিধার ছিল না তবুও দল খুবই ভালো খেলেছে। ব্যক্তিগতভাবে চ্যাম্পিয়ন লিগের রেকর্ড ভেঙেছি। দারুণ খুশি।’ সহজ জয়ে রিয়াল শিবির বেশ চনমনে, সেটিও জানালেন সিআর সেভেন, ‘দল এখন খুবই ভালো, আত্মবিশ্বাসী। দৃষ্টিনন্দন ফুটবল খেলছে রিয়াল মাদ্রিদ।’
রোনালদোর অভিধানে ‘বিনয়’ শব্দটি নাকি খুঁজে পাওয়া ভার। তবে এদিন বিনয় যেন চুঁইয়ে পড়ল পর্তুগিজ উইঙ্গারের কণ্ঠে, ‘আমি একটু একটু করে ফিরে আসছি। ভালো পর্যায়ে রয়েছি ঠিকই, তবে একে সেরা বলা যাবে না। এমনিতে ভালো লাগছে। দলকে সহায়তা করতে সব সময়ই মুখিয়ে থাকি। কেননা প্রতিটি গোলই দলের জন্য গুরুত্বপূর্ণ। রেকর্ড গড়া অবশ্যই আলাদা কিছু। কিন্তু আমি এসব রেকর্ড-টেকর্ড নিয়ে ভাবি না। আমার প্রধান লক্ষ্যই হচ্ছে জেতা।’
