
সাবেক কোচ এমেকা ইজিউগোর বেতন-ভাতাসংক্রান্ত সমস্যা মেটাতে ব্যর্থ হওয়ায় মোহামেডান স্পোর্টিং ক্লাবের চলতি প্রিমিয়ার লিগে সংগৃহীত পয়েন্ট থেকে ৩ পয়েন্ট কেটে নিতে বাফুফেকে নির্দেশ দিয়েছে ফিফা। পয়েন্ট কেটে নেওয়ার পরও যদি সাবেক কোচের বেতন পরিশোধ করা না হয়, তবে দেশের অন্যতম জনপ্রিয় ও ঐতিহ্যবাহী এই ক্লাবকে নিচের বিভাগে নামিয়ে দেওয়ারও নির্দেশ দেওয়া হয়েছে।
২০১২ সালে মোহামেডানের কোচের দায়িত্ব পালন করেছিলেন এমেকা। কিন্তু তাঁর অভিজ্ঞতা সুখকর হয়নি। মোহামেডানের ইতিহাসের অন্যতম সেরা ও দর্শকনন্দিত এই নাইজেরীয় তারকা ১৯৯৪ সালে যুক্তরাষ্ট্র বিশ্বকাপে নাইজেরিয়ার জার্সি গায়ে খেলেছিলেন।
কোচ হিসেবে মোহামেডান তাঁর সঙ্গে ভালো আচরণ করেনি। বেতনও পুরো পাননি তিনি। মৌসুমের মাঝপথে চলে যেতে হয় তাঁকে। বেতন না পেয়ে ফিফাকে নালিশ জানান তিনি। ফিফার বিরোধ নিষ্পত্তি কর্তৃপক্ষ এ ব্যাপারে এমেকার পক্ষেই রায় দিয়েছে। বেতন পরিশোধ করার নির্দেশ দিয়ে বাফুফেকে চিঠি দিয়েছে বলেও জানিয়েছে নাইজেরিয়ার একটি সংবাদমাধ্যম। সব মিলিয়ে মোহামেডানের কাছে ২২ হাজার ডলার পাওনা এমেকার। এই অর্থ পরিশোধ না করলে ইতিহাসে প্রথমবারের মতো অবনমনের খাঁড়ায় পড়তে হবে ক্লাবটিকে।
নাইজেরীয় সংবাদমাধ্যমটি জানিয়েছে, ফিফার পক্ষ থেকে পাঠানো চিঠিতে মোহামেডানের পাশাপাশি বাফুফেকেও সতর্ক করা হয়েছে। পয়েন্ট কাটার প্রমাণ পাঠাতে বলা হয়েছে। সিদ্ধান্তের ব্যত্যয় ঘটলে ফিফার ডিসিপ্লিনারি কমিটির সিদ্ধান্তই চূড়ান্ত বলে গণ্য করা হবে। এমন অবাধ্যতার ক্ষেত্রে ফিফার সব প্রতিযোগিতা থেকে নিষিদ্ধ করা হতে পারে বাফুফেকে।
এককালীন টাকা পরিশোধ করতে ব্যর্থ হলে বার্ষিক ৫ শতাংশ সুদ প্রযোজ্য হবে বলেও নাকি চিঠিতে উল্লেখ করা রয়েছে। বিষয়টি সম্পর্কে জানতে ফেসবুকে এমেকার সঙ্গে যোগাযোগ করা হলে তিনি ব্যাপারটির সত্যতা নিশ্চিত করেন। যদিও বাফুফের সাধারণ সম্পাদক আবু নাইম সোহাগ জানিয়েছেন, এমন কোনো চিঠি তাঁরা পাননি। তবে চিঠি পেলে সে অনুযায়ী ব্যবস্থা নেওয়ার আশ্বাস দিয়েছেন তিনি।
