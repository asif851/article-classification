

সেরা ব্যাটসম্যানকে আউট করতে দিনের সেরা বলটাই করতে হলো তাসকিন আহমেদকে। গুড লেংথে পিচ করে বলটা একটু ভেতরে এল বলটা। দুর্দান্ত ব্যাট করতে থাকা কেন উইলিয়ামসন ইনিংসের প্রথম ভুলটা করে বসলেন। পুরো ইনিংসেরই প্রথম ভুল, তাসকিনের বলটা সোজা ব্যাটে না খেলা। আলতো একটু ছোঁয়া, ওতেই আউট হয়ে গেলেন আগের বলেই ফিফটি করা নিউজিল্যান্ড অধিনায়ক। তাসকিন পেয়ে গেলেন তাঁর প্রথম টেস্ট-উইকেট। উইলিয়ামসনের পর ফিরে গেছেন রস টেলরও। কামরুল ইসলাম রাব্বীর বলে পুল করতে গিয়ে মিড উইকেটে মাহমুদউল্লাহকে ক্যাচ দিয়েছেন তিনি। দলের দুই সেরা ব্যাটসম্যানকে হারালেও নিউজিল্যান্ডের ইনিংসের হাল দারুণভাবে ধরে রেখেছেন টম ল্যাথাম। তাঁর ষষ্ঠ টেস্ট সেঞ্চুরিতে ওয়েলিংটন টেস্টের তৃতীয় দিনে লড়াইয়ে ভালোভাবেই আছে নিউজিল্যান্ড। ৩ উইকেট হারিয়ে তাদের সংগ্রহ ২৯২। এখনো ৩০৩ রানে পিছিয়ে তারা। কন্ডিশন বিচারেই পেসারদের ওপর ভরসা বাংলাদেশের। তবে দিনের সিংহভাগ ওভার করেছেন অফ স্পিনার মেহেদী হাসান মিরাজ। ২৬ ওভার বল করে ৮২ রান দিয়ে উইকেট-শূন্য মিরাজ। ভালো বল করলেও উইকেট পাননি অভিষিক্ত শুভাশিস। ১৬ ওভার বল করে তিনি ৪৬ রান দিয়েও উইকেটের কপাল খোলেনি তাঁর। তাসকিন ১৫ ওভারে ৭৯ রান দিয়ে নিয়েছেন ১ উইকেট। কামরুল ২ উইকেট পেয়েছেন ১৩ ওভারে ৫৩ রান দিয়ে। সাকিব ৭ ওভারের বেশি বল করেননি। নিজের ৭ ওভারে তাঁর খরচ ৩০ রান।বেসিন রিজার্ভে অনুষ্ঠিত হওয়া ৫৯টি টেস্টে চতুর্থ নিউজিল্যান্ড-ওপেনার হিসেবে সেঞ্চুরি করলেন ল্যাথাম। এই মাঠে সবচেয়ে বেশি সেঞ্চুরি জন রাইটের-৩টি। রাইট-ল্যাথামের বাইরে এই মাঠে সেঞ্চুরি পেয়েছিলেন স্টুয়ার্ট ডেম্পস্টার ও জ্যাকি মিলস। এই দুজনই সেঞ্চুরি পেয়েছিলেন সেই ১৯৩০ সালে। রাইটের তিনটি সেঞ্চুরি ১৯৮৭, ১৯৯০ ও ১৯৯২ সালে। সে হিসেবে ২৫ বছর পর বেসিন রিজার্ভে সেঞ্চুরি পেলেন নিউজিল্যান্ডের কোনো ওপেনার।ল্যাথাম দিন শেষে অপরাজিত ১১৯ রানে। ২২২ বল খেলে ১৩টি চারে সাজানো ল্যাথামের ইনিংসটি নিউজিল্যান্ডের ইনিংসের প্রাণই বলা যেতে পারে। উই​লিয়ামসন আউট হয়েছেন ৫৩ রান করে, টেলর ৪০ রান করে। ল্যাথাম প্রথমে উইলিয়ামসনের সঙ্গে বাঁধেন ৭৭ রানের জুটি। এরপর টেলরকে নিয়ে যোগ করেন আরও ৭৪ রান। দিন শেষে ৩৫ রানে অপরাজিত হেনরি নিকোলসের সঙ্গে তাঁর অবিচ্ছিন্ন জুটিটি ৮৭ রানের। দিনের প্রথম ঘণ্টায় সাব্বিরের ফিফটির পর (৫৪*) ৫৯৫ রানে ইনিংস ঘোষণা করে বাংলাদেশ।
