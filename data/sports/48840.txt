
ছুটে চলেছে ভারতীয় ফুটবলের জয়রথ। সর্বশেষ প্রকাশিত ফিফা র‍্যাঙ্কিংয়ে ১০১ নম্বর স্থানে উঠে এসেছে তারা। গত ২১ বছরের মধ্যে এটি ভারতের সবচেয়ে সেরা র‍্যাঙ্কিং। 
অন্যদিকে বাংলাদেশের অবস্থান ১৯৩-এ। গত আট বছরে বাংলাদেশ র‍্যাঙ্কিংয়ে সর্বোচ্চ ১৩৮ নম্বরে উঠলেও দিন দিন এটি নামছেই। বাংলাদেশের ফুটবলপ্রেমীদের মনে এখন শঙ্কা ২০০ নম্বর স্থানটি নিয়ে। ফিফা র‍্যাঙ্কিংয়ের মোট দল ২১১টি। দক্ষিণ এশিয়াতে কেবল শ্রীলঙ্কা ও পাকিস্তান বাংলাদেশের পেছনে। ১৯৯৬ সালে ফিফা র‍্যাঙ্কিংয়ে সর্বোচ্চ ১১০ নম্বর স্থানে উঠেছিল বাংলাদেশ।এক সময় ফিফা র‍্যাঙ্কিংয়ে ভারতের ওপরে ছিল বাংলাদেশ। সেটিও খুব বেশি আগের কথা নয়। ২০১০ থেকে ২০১২ পর্যন্ত র‍্যাঙ্কিংয়ে বাংলাদেশের পেছনে বেশ কয়েকবারই নিজেদের আবিষ্কার করেছে ভারত। সেই তারা এখন বিশ্বের সেরা ১০০ দলের দিকে যাত্রা করছে। আর বাংলাদেশ ছুটছে ২০০-র দিকে!সাম্প্রতিক সময়ে কম্বোডিয়া, পুয়ের্তোরিকো, আফগানিস্তান, লাওস প্রভৃতি দলের বিপক্ষে জয় পেয়েছে ভারত। পুয়ের্তোরিকোকে ৪-২ ও লাওসকে ৬-১ গোল হারানো ভারত এখন খেলছে এশিয়ান কাপ ফুটবলের বাছাইপর্বে। এশিয়ান কাপের বাছাইয়েও শুরুটা হয়েছে দুর্দান্ত। হারিয়েছে মিয়ানমারকে। অন্যদিকে বাংলাদেশ ফুটবলের চিত্রটা বেদনার। বিশ্বকাপ বাছাইয়ে জর্ডানের কাছে ৮-০ গোলে হারের রেকর্ড আছে বাংলাদেশের। মালদ্বীপ ও আফগানিস্তানও সহজে হারিয়েছে বাংলাদেশকে। ভুটানের কাছে হেরেই তো এশিয়ান কাপের বাছাইপর্বে খেলার অধিকার হারিয়েছে বাংলাদেশ। জাতীয় দলের বাজে অবস্থার জন্য সম্প্রতি বঙ্গবন্ধু কাপও পিছিয়ে দিতে হয়েছে বাংলাদেশ ফুটবল ফেডারেশনকে।
