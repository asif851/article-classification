
বয়স মাত্র ২৪। ক্যারিয়ারের সোনালি সময়টা এখনো সামনেই পড়ে আছে। অথচ নেইমার এখনই যেভাবে তরতর করে সিঁড়ি পেরিয়ে যাচ্ছেন, চূড়ায় উঠতে খুব বেশি সময় নেবেন বলে মনে হয় না। বলিভিয়ার সঙ্গে আজ গোল পেয়েছেন ব্রাজিল ফরোয়ার্ড, জাতীয় দলের হয়ে এখন তাঁর গোল ৪৯টি। পেছনে ফেলে দিয়েছেন জিকোকে, সামনে শুধু রোনালদো, রোমারিও এবং পেলে। নেইমারের দেখিয়ে দেওয়া পথেই তো ব্রাজিল বিশ্বকাপ বাছাইয়ে বলিভিয়াকে উড়িয়ে দিয়েছে ৫-০ গোলে।তিতে দায়িত্ব নেওয়ার পর থেকেই যেন একটু একটু করে পুরোনো সেই ব্রাজিলকে দেখা যাচ্ছে। আজ প্রথমার্ধে ব্রাজিল যেভাবে সৌরভ ছড়িয়েছে, সর্বশেষ কবে এমন জোগো বনিতোর আলো ছড়িয়েছে সেটা মনে করতে কষ্ট হওয়ার কথা। শুরুটা ছিল নেইমারকে দিয়ে, ১০ মিনিটেই গ্যাব্রিয়েল জেসুসের সঙ্গে তাঁর ওয়ান-টুতে এগিয়ে গেছে ব্রাজিল। ২৬ মিনিটে গোল করেছেন লিভারপুল ফরোয়ার্ড ফিলিপে কুতিনহো, দানি আলভেস-জিউলিয়ানোর দুর্দান্ত পাসিংয়ে শেষের টান দিয়েছেন কুতিনহো। ৩৯ মিনিটে ফেলিপে লুইসের গোলটা বানিয়ে দিয়েছেন নেইমারই, চারজন ডিফেন্ডারকে কাটিয়ে তাঁর দেওয়া দারুণ এক পাস থেকেই গোল পেয়েছেন ব্রাজিল লেফটব্যাক। স্বপ্নের এক প্রথমার্ধের শেষটা রঙিন করেছেন ম্যান সিটির তরুণ স্ট্রাইকার গ্যাব্রিয়েল। এবারও নেইমারই কারিগর, তাঁর পাস থেকেই দারুণ এক চিপে গোল করেছেন গ্যাব্রিয়েল।দ্বিতীয়ার্ধে অবশ্য ব্রাজিল সেভাবে আর গোলের নেশায় মেতে ওঠেনি। ৭৬ মিনিটে বদলি নেমে রবার্তো ফিরমিনো ব্রাজিলকে এনে দিয়েছেন পঞ্চম গোল। নতুন কোচ তিতের সময়টা স্বপ্নের মতোই যাচ্ছে, টানা তিন ম্যাচে পেয়েছেন তিন জয়। নয় ম্যাচে ১৮ পয়েন্ট নিয়ে বিশ্বকাপ বাছাইয়ে দক্ষিণ আমেরিকার পয়েন্ট তালিকার দুইয়ে আছে ব্রাজিল।
