
এবারের বিশ্বকাপ জিতবে কে, এ নিয়ে জল্পনা-কল্পনার যেন শেষ নেই। বাসা-বাড়ি, অফিস, চায়ের দোকান, আড্ডা—সব জায়গাতেই এখন একই আলোচনা। তর্ক-বিতর্ক। নিজ নিজ পছন্দের দলকে নিয়ে ভবিষ্যদ্বাণীও করছেন অনেকে। আর্জেন্টিনা, ব্রাজিল, জার্মানি, ইতালি, স্পেনের সম্ভাবনার বাইরে অনেকেরই প্রত্যাশা নতুন কোনো দলের বিশ্বকাপ জয়। মোটকথা, বিশ্বকাপ সামনে রেখে এ দেশের ফুটবলপ্রেমীরা প্রত্যেকেই হয়ে উঠেছেন একেকজন বিশেষজ্ঞ।সত্যিকারের বিশেষজ্ঞরা এই বিষয়টি নিয়ে কোনো ভবিষ্যদ্বাণীতে যেতে চান না। যেমনটা চাননি বাংলাদেশ ফুটবল ফেডারেশনের সভাপতি কাজী সালাউদ্দিন। প্রথম আলোর সঙ্গে এক একান্ত আলাপচারিতাতেও তিনি বিষয়টাকে এভাবেই দেখতে চাইলেন, ‘আমি কোনো ভবিষ্যদ্বাণী করব না। একজন সাবেক ফুটবলার ও ফুটবল-সংশ্লিষ্ট ব্যক্তি হিসেবে এ ব্যাপারে আমি কেবল একটু আলোচনাই করতে পারি।’দেশের ফুটবলের এই জীবন্ত কিংবদন্তির দৃষ্টিতে এবারের বিশ্বকাপ জয়ের বড় সম্ভাবনা আর্জেন্টিনার। লিওনেল মেসি, ডি মারিয়া, আগুয়েরোর সমন্বয়ে আর্জেন্টাইন আক্রমণভাগকেই বিশ্বকাপের সেরা মনে করেন সালাউদ্দিন, ‘সম্ভাবনার কথা যদি বলেন, তা হলে আমি আর্জেন্টিনাকেই এগিয়ে রাখব। মনে রাখতে হবে, খেলাটা লাতিন আমেরিকায় হচ্ছে। মেসির ফর্ম, সে আর কত দিন খেলতে পারবে, আরও একটি বিশ্বকাপ সে পাবে কি না, সবকিছু বিচার করে আমার মনে হয়, সে এবার দুর্দান্ত ফুটবলই খেলবে। মেসি জ্বলে উঠলে আর্জেন্টিনাও হয়ে উঠতে পারে ভয়ংকর দল। ওদের আক্রমণভাগটাও দারুণ।’
ব্রাজিল ও জার্মানিকেও খুব একটা পিছিয়ে রাখতে চান না সালাউদ্দিন। বিশেষ করে ঘরের মাঠ বিবেচনায় নেইমারদের যথেষ্ট সম্ভাবনাই দেখছেন সালাউদ্দিন, ‘ব্রাজিল নিজের মাঠে খেলবে। ঘরের মাঠে ব্রাজিল সব সময়ই দুর্দান্ত। কনফেডারেশনস কাপে সেটা তাঁরা দেখিয়ে দিয়েছে। নেইমারও দারুণ ফর্মে আছে।’
লাতিন আমেরিকায় খেলা বলে সালাউদ্দিন সম্ভাবনায় জার্মানিকে রাখতে চান আর্জেন্টিনা-ব্রাজিলের পরপরই, ‘জার্মানির জন্য এবারের বিশ্বকাপ বিরাট সুযোগ। দলটি অনেক দিন ধরে একসঙ্গে আছে। দলটির অনেক খেলোয়াড়ের এটাই শেষ বিশ্বকাপ। আমি জার্মানিকেও সম্ভাবনার তালিকায় রাখব। তবে এ ক্ষেত্রে তারা আর্জেন্টিনা-ব্রাজিলের চেয়ে কিছুটা পিছিয়েই থাকবে।’
বিশ্বকাপে ব্রাজিল-ক্রোয়েশিয়ার উদ্বোধনী খেলাটি মাঠে বসেই দেখবেন সালাউদ্দিন। বিশ্বকাপ শুরু হওয়ার আগে অনুষ্ঠিত হবে ফিফা কংগ্রেস। সেখানে তিনি বাংলাদেশের প্রতিনিধি। কংগ্রেস শেষে উদ্বোধনী ম্যাচটি দেখেই তিনি ধরবেন দেশের বিমান।
