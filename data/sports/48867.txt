
ব্যাট হাতে তাঁর কাছে প্রত্যাশা ছিল আকাশছোঁয়াই। কিন্তু সৌম্য সরকার সেই প্রত্যাশার ধারেকাছেও হাঁটতে পারেননি। ব্যাট হাতে ব্যর্থ হলেও সৌম্য দারুণভাবেই আলোচিত তাঁর দুটি দুর্দান্ত ক্যাচের জন্য। প্রথমটি পাকিস্তানের বিপক্ষে কলকাতার ইডেনে বাউন্ডারি লাইনে দাঁড়িয়ে অসম্ভব বুদ্ধিমত্তায় ধরা সেই ক্যাচটির জন্য, পরেরটা বেঙ্গালুরুর চিন্নাস্বামী স্টেডিয়ামে ডাইভ দিয়ে ধরা ভারতের হার্দিক পান্ডিয়ার সেই ক্যাচটি।
ডাইভ দিয়ে ধরা পান্ডিয়ার সেই ক্যাচটি স্থান পেয়েছে এবারের টি-টোয়েন্টি বিশ্বকাপের সেরা ১০ মুহূর্তের একটি হিসেবে।সেদিন ৭ বলে ১৫ রান করে বেশ ভয়ংকরই হয়ে উঠছিলেন পান্ডিয়া। ডিপ মিড উইকেটের দিকে তাঁর একটি নিচু শট দশ মিটারের মতো ঝাঁপিয়ে লুফে নেন সৌম্য। দুর্দান্ত এই ক্যাচটি সে ম্যাচে ভারতের সংগ্রহকে ১৪৬-এ আটকে দিতে রেখেছিল গুরুত্বপূর্ণ ভূমিকা।বিশ্বকাপের সেরা ১০ মুহূর্তের তালিকায় বাংলাদেশের আছে আরও এক জায়গায়। ভারতের বিপক্ষে ম্যাচটিতে মুস্তাফিজুর রহমানের রান আউট হওয়ার সেই উত্তেজনাপূর্ণ মুহূর্তটিও স্থান পেয়েছে সেরা ১০-এর ভেতরে। সেরা মুহূর্তের তালিকায় আরও আছে নিউজিল্যান্ডের বিপক্ষে সুরেশ রায়নার সেই দুর্দান্ত রান আউটটি, আছে প্রথম পর্বে আয়ারল্যান্ডের বিপক্ষে ওমানের মাকসুদের ক্যাচও। ধর্মশালায় মিচেল স্যান্টনারের স্পিনে অস্ট্রেলীয় অধিনায়ক স্টিভেন স্মিথের কাবু হওয়ার ব্যাপারটিও স্থান করে নিয়েছে সেরা মুহূর্তগুলোর তালিকায়।
