
ডিয়েগো ম্যারাডোনার মতো কিংবদন্তিকে পঞ্চম বিভাগের একটা ক্লাবের কোচ হিসেবে ঠিক মানায় না। তার পরও গত বছর বন্ধুর অনুরোধে দায়িত্ব নিয়েছিলেন ডিপোর্তিভো রিয়েস্ত্রার। মূলত খেলোয়াড়দের মানসিকভাবে উজ্জীবিত করার দায়িত্বই ছিল ম্যারাডোনার কাঁধে। আর্জেন্টিনার সেই ক্লাবটিতে আবারও পা রাখতে যাচ্ছেন আর্জেন্টিনার বিশ্বকাপজয়ী এই অধিনায়ক।
ম্যারাডোনা খুব বেশি সময় অবশ্য দেননি আর্জেন্টিনার ছোট্ট এই ক্লাবটিতে। কিন্তু সর্বকালের অন্যতম সেরা এই ফুটবলারের নামটিই যেন বদলে দিয়েছে রিয়েস্ত্রাকে। এবারের মৌসুমে তারা প্রথমবারের মতো খেলতে যাচ্ছে চতুর্থ বিভাগে। তবে গতবারের মতো এবারও ম্যারাডোনার সান্নিধ্য খুব বেশি একটা পাবেন না রিয়েস্ত্রোর খেলোয়াড়েরা। কারণ ম্যারাডোনা এখন কাজ করছেন দুবাই স্পোর্টস কাউন্সিলের বিশেষ দূত হিসেবে। তবে রিয়েস্ত্রার ফুটবলারদের যে অনেক কিছু শেখাতে পারেন, সেটা অস্বীকার করেননি এই আর্জেন্টাইন কিংবদন্তি, ‘এমন অনেক কিছুই আছে যা আমি তাদের শেখাতে পারি, করতে পারি। কিন্তু আমি এখানে থাকছি না। দুবাইয়ে আমার একটা চুক্তি আছে। আর ১০ বা ১২ দিন পরেই আমি সেখানে চলে যাব।’চতুর্থ বিভাগের একটা ক্লাব যদি এই ১০-১২ দিনের জন্যও ম্যারাডোনার মতো কালজয়ী ফুটবলারের সান্নিধ্য পায়, সেটাও কম কী?— জি নিউজ
