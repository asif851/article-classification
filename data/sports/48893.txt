
আইপিএল খেলার জন্য গতকালই মুম্বাই পৌঁছেছেন মোস্তাফিজুর রহমান। বাঁহাতি পেসারকে নিয়ে এর মধ্যেই দুটি টুইট করে ফেলেছে মুম্বাই ইন্ডিয়ানস। নতুন দলে নতুন পরিবেশে মানিয়ে নিতে নিতেই হয়তো মোস্তাফিজের মনে পড়েছে ডেভিড ওয়ার্নারের কথা। সে জন্যই তাঁর প্রতি সমবেদনা জানিয়ে করেছেন আবেগপ্রবণ এক টুইট।
মোস্তাফিজের আইপিএল অভিষেক সানরাইজার্স হায়দরাবাদে। গত দুই মৌসুম হায়দরাবাদে মোস্তাফিজ খেলেছিলেন ওয়ার্নারের অধিনায়কত্বেই। সানরাইজার্স হায়দরাবাদকে শিরোপা জেতানোর পথে মোস্তাফিজ সেবার নিয়েছিলেন ১৭ উইকেট। প্রথমবার ব্যাটে ওয়ার্নার আর বলে মোস্তাফিজে—এ সূত্রেই সানরাইজার্স হয়েছে চ্যাম্পিয়ন। তাঁদের সম্পর্কটাও বেশ আন্তরিক। মোস্তাফিজের জন্য তো রীতিমতো বাংলা শেখার চেষ্টা করেছিলেন ওয়ার্নার!
দল বদলে মোস্তাফিজ এখন মুম্বাইতে। অন্যদিকে, ওয়ার্নার জেরবার বল টেম্পারিং কেলেঙ্কারিতে। এক বছরের জন্য নিষিদ্ধ জাতীয় দল থেকে, নিষিদ্ধ আইপিএলেও। তাঁর এই দুঃসময় ছুঁয়ে গেছে মোস্তাফিজকে। টুইটারে পাশে দাঁড়িয়েছেন সাবেক অধিনায়কের, ‘আমার কাছে ডেভিড ওয়ার্নার মানে একটা হাসিমাখা মুখ। যে সর্বদা অন্যকে অনুপ্রাণিত করে ও তাদের সেরাটা বের করে আনতে সাহায্য করে। তোমার বর্তমান অবস্থাটা মেনে নেওয়া সত্যিই কঠিন। ভেঙে পোড়ো না বন্ধু; শক্ত এবং ইতিবাচক থাকো। আইপিএলে তোমাকে মিস করব।’ মোস্তাফিজও নিশ্চয় মিস করবেন তাঁকে!
এবারের আইপিএলের প্রথম দিনেই মোস্তাফিজকে মাঠে দেখার সম্ভাবনা আছে। ৭ এপ্রিল আইপিএলের উদ্বোধনী ম্যাচে মুম্বাইয়ের প্রতিপক্ষ চেন্নাই সুপার কিংস।

