
মাশরাফি বিন মুর্তজা সর্বশেষ প্রথম শ্রেণির ম্যাচ খেলেছেন ২০১৪ সালের ফেব্রুয়ারিতে। বড় দৈর্ঘ্যের ক্রিকেটে আবারও ফিরছেন বাংলাদেশ ওয়ানডে অধিনায়ক। 
পরশু থেকে শুরু জাতীয় লিগে খুলনার হয়ে রংপুরের বিপক্ষে খেলতে কাল খুলনায় রওনা দেবেন মাশরাফি। ২০০৯ সালের জুলাইয়ে ওয়েস্ট ইন্ডিজ সফরে চোটে পড়ার পর থেকেই বড় দৈর্ঘ্যের ক্রিকেটে অনিয়মিত তিনি। গত আট বছরে চারটি প্রথম শ্রেণির ম্যাচ খেলেছেন তিনি। এবার অবশ্য টেস্টে ফেরার উদ্দেশ্যে নয়, জাতীয় লিগের ম্যাচটা মাশরাফি খেলছেন নিজের বোলিংটা ঝালিয়ে নিতে।
বাংলাদেশ ওয়ানডে অধিনায়ক বললেন, ‘অনেক দিন ম্যাচ খেলি না। এর মাঝে একদিনের ম্যাচও নেই। জাতীয় লিগ খেলার সিদ্ধান্ত সে কারণেই। আপাতত প্রথম ম্যাচটি খেলে দেখি। পরেরটা খেলব কি না পরে দেখা যাবে।’
সামনে দক্ষিণ আফ্রিকা সফর। বাংলাদেশ টেস্ট দল রওনা হয়ে যাবে ১৬ সেপ্টেম্বর রাতে। দেশে থাকা ওয়ানডে দলের সদস্যরা যাবেন অক্টোবরের প্রথম সপ্তাহে। সে হিসেবে জাতীয় লিগের দুটি ম্যাচ খেলার সুযোগ থাকছে মাশরাফির সামনে।
 
