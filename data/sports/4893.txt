
নেইমারের সঙ্গে হাসিখুশি একটা ছবি দিয়েছেন। ছবির ক্যাপশন: ‘ও থেকে যাচ্ছে’। বার্সেলোনার অঘোষিত সভাপতি জেরার্ড পিকে যখন বলছেন, তাহলে আর দুশ্চিন্তার কী কারণ! না, কারণ আছে। বার্সা ডিফেন্ডার যে এখন বলছেন, নেইমার থেকে যাবেন, এমন শতভাগ নিশ্চয়তা তিনিও দিতে পারবেন না।
পিকের সেই ছবিটা বেশ আলোড়ন তুলেছিল। অনেকে ভেবেছিল, এত নিশ্চিত করে পিকে লিখেছেন যখন। কিন্তু সাংবাদিকেরা বিষয়টি নিয়ে তাঁর কাছে জানতে চাওয়ার পর পিকের কণ্ঠে অন্য সুর, ‌‘ওর সঙ্গে কথা বলে আমার যা মনে হয়েছে, তার ভিত্তিতে এটা ছিল আমার ব্যক্তিগত অভিমত। আমার মন যা বলছে, সেটাই বলেছি। কিন্তু এটা আনুষ্ঠানিক কোনো বক্তব্য নয়। তা ছাড়া থাকবে কি থাকবে না, এটা বলা আমার কাজও নয়।’নেইমারের পিএসজি-নাটকে নতুন বাঁক যোগ করেন পিকে, গত রোববার ইনস্টাগ্রামে সেই পোস্টটি দিয়ে। কিন্তু এখন পিকের কাছ থেকে মিলছে অন্য উত্তর। সবকিছু যদি নিশ্চিত না-ই হবে, তিনিইবা আগ বাড়িয়ে এমন পোস্ট দিতে গেলেন কেন? নেইমার তো বিষয়টি অন্যভাবেও নিতে পারেন, যদি তাঁর মনে অন্য ভাবনা থেকে থাকে?পিকের উত্তর, ‘কাল রাতে নেইমার আর ওর কিছু বন্ধুসহ ওর রুমে ছিলাম। ও মোটেও রাগ করেনি। বরং উল্টোটা, ও খুশি হয়েছে। আমরা ওর সঙ্গে কথা বলছিলাম। আমাদের সম্পর্কটা অনেক গভীর। শুধু ক্লাব সতীর্থ হিসেবে নয়, বন্ধু হিসেবেও।’তবে নেইমারের মনের মধ্যে যে বিষয়টি নিয়ে দোলাচল চলছে, সেটা বোঝা যায় পিকের পরের কথায়। পিকে বলেছেন, নেইমার টাকার জন্য পিএসজিতে যেতে চাইছেন না। তাঁর ব্যক্তিগত মিশন অন্য রকম। তবে পিকের সাবধান বাণী, ‘ও যদি প্যারিসে গিয়ে চ্যাম্পিয়নস লিগ না জিততে পারে, ও কিন্তু ওর প্রাপ্য স্বীকৃতি পাবে না।’আর হাভিয়ের মাসচেরানোও সতর্ক করেছেন, ভালো-মন্দ সবদিক ভেবেই নেইমারের সিদ্ধান্ত নেওয়া উচিত। সূত্র: এএফপি।
