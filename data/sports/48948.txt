
দুজন কি তাহলে আবার বন্ধু হয়ে গেলেন? টস করতে নেমে দুজনের মুখে হাসি। সঞ্চালক রবি শাস্ত্রীও দুজনকে পরিচয় করিয়ে দিলেন বন্ধু হিসেবে। একজন পুনে রাইজিং সুপারজায়ান্টসের অধিনায়ক স্টিভ স্মিথ। অন্যজন রয়্যাল চ্যালেঞ্জার্স বেঙ্গালুরুর অধিনায়ক বিরাট কোহলি। অস্ট্রেলিয়া আর ভারতের অধিনায়ক হিসেবে কিছুদিন আগে শেষ হয়ে যাওয়া সিরিজটায় যাঁরা হয়ে গিয়েছিলেন প্রবল শত্রু!
সেই দুজন আবার মুখোমুখি! আইপিএলে গতকাল বেঙ্গালুরুর চিন্নাস্বামী স্টেডিয়ামে পুনে আর বেঙ্গালুরুর ম্যাচটি এ কারণেই আলাদা আকর্ষণের কারণ হয়ে গিয়েছিল।ভারত-অস্ট্রেলিয়া সিরিজে কত বিতর্ক! বেঙ্গালুরুর চিন্নাস্বামী স্টেডিয়ামেই অনেক বিতর্ক ডালপালা মেলেছে। ড্রেসিংরুমের দিকে তাকিয়ে অস্ট্রেলীয় অধিনায়ক স্মিথের ডিআরএস চেয়ে ‘ধরা’ খাওয়া। সেটি নিয়ে বিতর্ক। কোহলির অস্ট্রেলীয় গণমাধ্যমের লক্ষ্যবস্তু হয়ে যাওয়া, সিরিজ জয়ের পর অস্ট্রেলীয় ড্রেসিংরুমে বিয়ার পানের আমন্ত্রণে কোহলির ‘না’, এ নিয়ে তুমুল সমালোচনা! সিরিজ শেষে কোহলি তো বলেই দিয়েছিলেন, এরপর থেকে নাকি অস্ট্রেলিয়ান ক্রিকেটারদের সঙ্গে তাঁর বন্ধুত্ব আর আগের মতো থাকবে না।কোহলির এই কথা নিয়েও বিতর্ক হয়েছে অনেক। সে কারণেই পুনে-বেঙ্গালুরু ম্যাচে টস নিয়ে আলাদা আগ্রহ ছিল। টসটা যেহেতু দুই অধিনায়ক একসঙ্গে করেন, নিজেদের মধ্যে কথাবার্তাও বলেন, তাই চিন্নাস্বামী স্টেডিয়াম তো বটেই, গোটা ক্রিকেট দুনিয়ারই আলাদা একটা কৌতূহল কাজ করেছে এই টসকে ঘিরে।নাহ্! ভারত-অস্ট্রেলিয়া সিরিজের ‘শত্রুতা’র কোনো ছাপ এই টসে খুঁজে পাওয়া যায়নি। দুই অধিনায়কই হাসিমুখে টস করতে নেমেছেন। সবচেয়ে বড় ব্যাপার টস-পর্বের সঞ্চালক ধারাভাষ্যকার রবি শাস্ত্রী এতে কাজ করেছেন ‘শান্তিদূত’ হিসেবে।টসের শুরুতেই শাস্ত্রী দুই অধিনায়ককে পরিচয় করিয়ে দেন ‘দুই বন্ধু’ হিসেবে। এরপর আরও টেলিভিশন ক্যামেরায় পুরো স্মিথ-কোহলিকে ধরা হয়েছিল একই ফ্রেমে। স্মিথ প্রতিক্রিয়া দেওয়ার সময় ক্যামেরার ফ্রেমে তাঁর সঙ্গে ছিলেন কোহলি। কোহলির সময় স্মিথ। টস–পর্ব শেষ হয় দুই অধিনায়কের হাত মেলানোর মধ্য দিয়েই।টসে জিতে ব্যাটিং নিয়ে ২০ ওভারে ৮ উইকেটে ১৬১ রান তুলেছিল পুনে। জবাবে ২০ ওভারে বেঙ্গালুরু ৯ উইকেট হারিয়ে ১৩৪ রানের বেশি করতে পারেনি। ২৭ রানে হারের ম্যাচে কোহলির ব্যাটও হাসেনি। অস্ট্রেলিয়া সিরিজে পাওয়া কাঁধের চোটের কারণে আইপিএলে শুরু থেকে খেলেননি ভারত অধিনায়ক। কাল ব্যর্থ তিনি। সূত্র: জি নিউজ।
