

গত বছর এএফসির নিষিদ্ধ কোচের তালিকায় ছিলেন। তিনি নাকি কোচিং সনদ জাল করেছেন! তাই শেখ জামালের কোচ হয়ে ফিরতে পারেননি। নিষেধাজ্ঞা উঠে যাওয়ায় এবার মৌসুম শুরুর অনেক আগেই পুরোনো কোচকে নিয়ে এসেছে শেখ জামাল। এসেই এএফসির নিষেধাজ্ঞার বিষয়টিকে ভুল-বোঝাবুঝি বললেন যোসেফ আপুসি

*বাংলাদেশে আবার আসবেন ভাবতে পেরেছিলেন? 
যোসেফ আপুসি: বাংলাদেশকে সব সময়ই আমি নিজের দ্বিতীয় বাড়ি মনে করি। আর শেখ জামাল ক্লাব তো আমার ঘর। সেই ঘরে যখন-তখনই আমি আসতে পারি।
* আপনি ২০১১ সালে শেখ জামালে খেলোয়াড় হিসেবে এলেও আবু ইউসুফের সঙ্গে সহকারী কোচ হিসেবেও কাজ করেছেন। এরপর হয়েছেন দলটির প্রধান কোচ। এ নিয়ে চতুর্থবার কোচ হিসেবে শেখ জামালে। ভাগ্যই কি বারবার টেনে আনে আপনাকে, নাকি বিশেষ কোনো কারণ?
আপুসি: ভাগ্য কি না জানি না। তবে শেখ জামালের কর্মকর্তাদের সঙ্গে আমার ভালো সম্পর্ক আছে। তাঁরা আমাকে পছন্দ করেন। আমার ওপর আস্থা রাখেন।
*কিন্তু গত বছর শেখ জামাল আপনাকে চেয়েও পায়নি। কারণ, এশিয়ান ফুটবল কনফেডারেশন (এএফসি) নাকি আপনার কোচিং সনদ জাল বলে প্রমাণ পেয়েছে। আপনাকে এক বছর নিষিদ্ধও করা হয়েছিল। 
আপুসি: কে বলেছে আপনাকে এসব?
*বাংলাদেশ ফুটবল ফেডারেশন বলেছে। আপনাকে এএফসি ৩ হাজার ডলারও নাকি জরিমানা করেছে। 
আপুসি: আসলে এমন কিছু নয়। আমি গত বছর শেখ জামালে আসতে পারিনি ব্যক্তিগত সমস্যার কারণে। তবে হ্যাঁ, এএফসির সঙ্গে আমার একটা সমস্যা হয়েছিল, যেটিকে আমি বলব ভুল-বোঝাবুঝি।
*ভুল-বোঝাবুঝির কারণে তো এএফসি এক বছর নিষিদ্ধ করতে পারে না একজন কোচকে। তবে আমরা শুনেছি শেখ জামাল ক্লাব আপনাকে অগ্রিম অনেক টাকা দিয়েছিল। তা ছাড়া আপনি এই ফাঁকে কোচিং সনদ নিয়েছেন। এটা কি ঠিক? 
আপুসি: আগেই বলেছি, শেখ জামালের সঙ্গে আমার সম্পর্কটা অন্য রকম। তাদের সঙ্গে আমার দেনা-পাওনা থাকতেই পারে। আর কোচিং সনদের ব্যাপারে যেটা বললেন, আসলে ইউরোপের কোচিং সনদ আর এশিয়ার কোচিং সনদের মধ্যে পার্থক্য আছে। এখানেই এএফসি মূল জিনিসটা ধরতে পারেনি। এর বেশি আমি কিছু বলতে চাই না। এটা বড় কোনো ইস্যুও নয়।
*ঠিক আছে, অন্য প্রসঙ্গে আসি। গত লিগের আগের লিগের মাঝপথে আপনি এসেছিলেন শেখ জামালের কোচ হয়ে। মাঝের সময়টা কোথায় ছিলেন? 
আপুসি: লন্ডনে আমার একটি একাডেমি আছে। ওখানে ছিলাম। এদিক-সেদিক দৌড়াদৌড়ি কিছু করতে হয়েছে। সব মিলিয়ে ব্যস্তই ছিলাম।
*এবার জুনে মৌসুম হবে ঢাকায়। অনেকটা আগেই আপনাকে নিয়ে আসা হয়েছে। শেখ জামালের প্রস্তুতিও শুরু করেছেন আপনি এসে। তা কী ভাবছেন নতুন মৌসুম নিয়ে? 
আপুসি: আমি তো সব সময়ই ইতিবাচক মানুষ। শেখ জামাল ভালো একটা অবস্থানে থাকতেই দল গড়ে। এবার নবীন খেলোয়াড়নির্ভর দল গড়ছে ওরা। তবে আমি আশাবাদী, এবারও ভালো কিছু উপহার দিতে পারব।
