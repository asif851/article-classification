
২০০৪ সালে বাবার হাত ধরে ছোট্ট ছেলেটি মোহামেডান ক্লাব চত্বরে আসত। তখনই ফুটবলের সঙ্গে আবিদ হোসেনের প্রেম। আবিদের বাবা আবুল হোসেন তখন মোহামেডানের কোচ। আবুল হোসেনকে আলাদা করে পরিচয় করিয়ে দেওয়ার কিছু নেই। আশির দশকে মোহামেডানের নামী ডিফেন্ডার। সাদা-কালো দলকে সর্বশেষ ২০০৪ সালে কোচিং করিয়ে সপরিবারে যুক্তরাষ্ট্রের ফ্লোরিডায় বসত গড়েন আবুল।তাঁরই ছেলে আবিদ ফ্লোরিডার জন আই লেনার্ড স্কুল ও কলেজ দলের হয়ে ফুটবল খেলেন। স্থানীয় প্রতিযোগিতায় গত দুবার সর্বোচ্চ গোলও করেছেন আবিদ (১৫ ও ১৭ গোল)। কিন্তু তাঁর স্বপ্ন ঢাকায় খেলবেন। সেই স্বপ্ন পূরণ করতে মোহামেডানে এসেছেন আবিদ, এবার প্রিমিয়ার লিগে মোহামেডানে তাঁকে নিবন্ধনও করা হয়েছে বলে জানালেন দলটির ম্যানেজার আমিরুল ইসলাম বাবু।২১ বছর বয়সী আবিদের বিশ্বাস, মোহামেডান কোচ সৈয়দ নইমুদ্দিনের দৃষ্টি কাড়তে পারবেন। তবে সাদা-কালো জার্সি পরার আগেই ‘বাবার ক্লাবে’ আসতে পেরে দারুণ রোমাঞ্চিত আবিদ, ‘এই ক্লাবে আমার বাবা খেলেছেন। ছোটবেলায় তাঁর সঙ্গে ক্লাবে এলে খুব ভালো লাগত। এবার এসে এখানে থাকছি এখন, এটা শুধু ভালো লাগাই নয়, আমার একটু গর্বও হচ্ছে।’
