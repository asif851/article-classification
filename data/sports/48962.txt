



প্রিমিয়ার লিগে নিজের দ্বিতীয় সেঞ্চুরি করলেন শাহরিয়ার নাফীস
 নাফীসের সেঞ্চুরিতেই কলাবাগানকে হারিয়েছে আগ্রণী ব্যাংক
 লিগে একটি ম্যাচে ৯৯ রানে ফিরেছেন নাফীস


প্রিমিয়ার লিগে নিজের চতুর্থ সেঞ্চুরিটি উদ্‌যাপনই করতে পারলেন না মোহাম্মদ আশরাফুল। তাঁকে ছাপিয়ে ম্যাচের নায়ক শাহরিয়ার নাফীস। জাতীয় দলের বাইরে থাকা এই ওপেনারের ১০৯ রানের ইনিংসে প্রিমিয়ার লিগের অবনমন এড়ানোর লড়াইয়ে কলাবাগান ক্রীড়াচক্রকে ৬ উইকেটে হারিয়েছে আগ্রণী ব্যাংক।নাফীস পেলেন প্রিমিয়ার লিগে তাঁর দ্বিতীয় সেঞ্চুরি। এবারের লিগে ১০ ম্যাচে ২টি সেঞ্চুরি আর ২টি ফিফটি এই বাঁ হাতি ব্যাটসম্যানের। আগের ম্যাচেই লিজেন্ড অব রূপগঞ্জের বিপক্ষে খেলেছিলেন ৮২ রানের ইনিংস। অন্য সেঞ্চুরিটি করেছেন আবাহনীর বিপক্ষে। কলাবাগানের বিপক্ষে আগের ম্যাচটি নিয়ে তাঁর আক্ষেপ থাকতেই পারে—সে ম্যাচে যে ৯৯ রানে ফিরেছিলেন তিনি।আজ অবনমন এড়ানোর ম্যাচে অগ্রণী ব্যাংকের সামনে লক্ষ্য ছিল ২৪৭ রানের। চ্যালেঞ্জিং লক্ষ্য। কিন্তু সেটি সহজ হয়ে যায় নাফীসের ব্যাটিংয়েই। সঙ্গী হিসেবে পেয়েছিলেন সালমান হোসেনকে। দলীয় ৪৫ রানের মাথায় ফেরেন অপর ওপেনার সৌম্য সরকার—২ চার ও ২ ছক্কায় ২৪ রান করে। সৌম্যর বিদায়ের পর সালমান আর নাফীস মিলে স্কোরবোর্ডে যোগ করেন আরও ১৭২ রান। জয়ের রাস্তাও কলাবাগানের জন্য পরিষ্কার হয়ে যায় এই জুটির কল্যাণেই। নাফীস ১৪২ বলে ১০৯ রান করেন। মেরেছেন ১৩টি চার ও দুটি ছক্কা। সালমান ৯৩ বলে ১১টি চার মেরে করেন ৮৩।আশরাফুল সেঞ্চুরির পর বল হাতেও নেন ২ উইকেট। মজার ব্যাপার হচ্ছে, আশরাফুলের বলেই মাহমুদুল হাসানকে ক্যাচ দিয়ে ফেরেন ম্যাচের নায়ক নাফীস।
