
বাংলাদেশের বিপক্ষে দুই টেস্টের সিরিজ শুরু হওয়ার আগে একটি প্রস্তুতিমূলক ম্যাচ খেলবে অস্ট্রেলিয়া। ৩ অক্টোবর ফতুল্লায় মাঠে গড়ানো সেই তিন দিনের ম্যাচটির জন্য বাংলাদেশ ক্রিকেট বোর্ড যে খেলোয়াড় তালিকা দিয়েছে, তাতে নেই কোনো বিশেষজ্ঞ স্পিনার। ক্রিকেট অস্ট্রেলিয়ার ওয়েবসাইট ফতুল্লার নির্জীব উইকেটে ‘পেস নির্ভর’ একটি দল খেলানোর ব্যাপারটিকে অভিহিত করেছে ‘শক্তি আড়াল করা’ হিসেবে। অস্ট্রেলিয়ার বিপক্ষে প্রস্তুতিমূলক ম্যাচটির জন্য বিসিবি একাদশের মোড়কে যে ১৩ ক্রিকেটারকে ডাকা হয়েছে তাতে আছে পেস বোলারদের আধিক্য। দু-একজন স্পিনিং অলরাউন্ডার ছাড়া এই দলের বাকি সবাইই বিশেষজ্ঞ ব্যাটসম্যান। ব্যাপারটা নিয়ে সরাসরি কোনো প্রশ্ন না তুললেও ক্রিকেট অস্ট্রেলিয়ার প্রতিবেদনটিতে হাবে-ভাবে প্রকাশ পেয়েছে হতাশা। টেস্ট সিরিজ শুরু হওয়ার আগে ফতুল্লার প্রস্তুতিমূলক ম্যাচটিতে দুই-একজন বিশেষজ্ঞ স্পিনারের প্রত্যাশা অস্ট্রেলিয়া দল যে করেছিল সেটা এই প্রতিবেদনে খুব স্পষ্ট। জাতীয় নির্বাচক মিনহাজুল আবেদীন অবশ্য পুরো ব্যাপারটিকেই স্বাভাবিক প্রক্রিয়া হিসেবে অভিহিত করেছেন, ‘আমরা ঘরের মাঠের সুবিধা নিচ্ছি। এটা খুবই স্বাভাবিক একটা ব্যাপার। সবাই তা-ই নিয়ে থাকে।’ স্পিন বোলিংকে অস্ট্রেলিয়ার বিপক্ষে বাংলাদেশের তুরুপের তাস হিসেবে চিহ্নিত করে মিনহাজুল বলেছেন, ‘সফরকারী দল হিসেবে অস্ট্রেলিয়ার জন্য স্পিন বোলিংকে আমরা একটা চ্যালেঞ্জ হিসেবে দাঁড় করাতে চাই। এই সিরিজে স্পিন বোলিং আমাদের সবচেয়ে বড় শক্তি। স্পিন বোলিংয়ের ব্যাপারে অস্ট্রেলীয় দলের আদর্শ প্রস্তুতিতে বাধা সৃষ্টি করাও এমন দল ঘোষণার উদ্দেশ্য।’ ফতুল্লার প্রস্তুতিমূলক ম্যাচের জন্য বিসিবি একাদশ: ইমরুল কায়েস, এনামুল হক, মাহমুদুল হাসান, মোহাম্মদ মিঠুন, সৌম্য সরকার, সাব্বির রহমান, মোসাদ্দেক হোসেন, শুভাগত হোম চৌধুরী, নাঈম ইসলাম, আল আমিন হোসেন, কামরুল ইসলাম রাব্বি, আবু জায়েদ ও শফিউল ইসলাম।
