
রোনালদিনহোর যেন পুনর্জন্ম হয়েছে। পায়ে ফিরে এসেছে সেই জাদু। কদিন আগে অ্যাটলেটিকো মিনেইরোর হয়ে কোপা লিবার্তাদোরেস জেতার পর এই মিডফিল্ডারের ওপর আবার চোখ পড়েছে ইউরোপের ক্লাবগুলোর। শোনা যাচ্ছে, জার্মান ক্লাব শালকে তাঁর ব্যাপারে আগ্রহী। সবকিছু মিলে গেলে আবারও হয়তো ইউরোপের ক্লাব ফুটবলে ফিরবেন ৩৩ বছর বয়সী এই অ্যাটাকিং মিডফিল্ডার।২০০১ সালে ব্রাজিলের ক্লাব গ্রেমিও থেকে ইউরোপ জয় করতে ফ্রান্সের পিএসজিতে পাড়ি জমিয়েছিলেন রোনালদিনহো। সত্যি সত্যিই তিনি ইউরোপ জয় করেছেন বার্সেলোনার হয়ে। ২০০৬ সালে জিতেছেন চ্যাম্পিয়নস লিগ। ২০০৪ ও ২০০৫ সালে হয়েছিলেন ফিফা বর্ষসেরা খেলোয়াড়ও। সেই রোনালদিনহো হুট করে পথ হারিয়ে অচেনা আঁধারে ঢেকে গেলেন। বার্সায় জায়গা হারিয়ে ফিরে গেলেন ব্রাজিলের ফুটবলে। অবশেষে আবারও ব্যর্থতার ধুলো ঝেড়ে রোনালদিনহো ফিরেছেন স্বরূপে।বুন্দেসলিগার ক্লাবটি দলের শক্তি বাড়াতে অভিজ্ঞ একজন খেলোয়াড়ই খুঁজছিল। তাদের প্রথম পছন্দ ছিলেন ইতো। কিন্তু ক্যামেরুনের এই তারকা চেলসিতে চলে যাওয়ায় বিকল্প হিসেবে রোনালদিনহোর কথাই শালকে ভাবছে বলে খবর দিয়েছে ব্রাজিলের গ্লোবোস্পোর্ত। অবশ্য রোনালদিনহো কিংবা তাঁর এজেন্টের পক্ষ থেকে এ ব্যাপারে এখনো কিছু বলা হয়নি।
