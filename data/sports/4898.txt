
কলম্বিয়ার মেদেচিন শহরে যাওয়ার পথে গতকাল সোমবার বিমান বিধ্বস্ত হওয়ার ঘটনায় এখন পর্যন্ত ৭৬ জন নিহত হয়েছেন। মৃতের সংখ্যা আরও বাড়তে পারে বলে আশঙ্কা করা হচ্ছে। বিমানে ব্রাজিলের একটি ফুটবল দলের সদস্যসহ ৭২জন যাত্রী ও নয়জন ক্রু ছিলেন।
আজ মঙ্গলবার দেশটির কর্তৃপক্ষের বরাত দিয়ে বার্তা সংস্থা এএফপির এক প্রতিবেদনে বলা হয়েছে, বৈদ্যুতিক গোলযোগের কারণে বিমানটি বিধ্বস্ত হয়েছে। এখন পর্যন্ত বিমানের পাঁচ যাত্রী বেঁচে আছেন। তাঁদের মধ্যে একজন ওই ফুটবল দলের সদস্য আছেন বলে ধারণা করা হচ্ছে।
দুর্ঘটনাস্থলের কাছাকাছি লা সেজা শহরের মেয়র অসপিনা বলেন, ব্রাজিলের ফুটবল দলের ২৫ বছর বয়সী একজন সদস্যকে জীবিত উদ্ধার করা হয়েছে।
পুলিশ কমান্ডার হোসে গেরারদো আচেভেদো বলেন, ‘আমরা ছয়জনকে জীবিত উদ্ধার করেছিলাম। কিন্তু হাসপাতালে যাওয়ার পথে একজনের মৃত্যু হয়েছে।’
খবরে জানানো হয়, লামিয়া এয়ারলাইনসের ভাড়া করা বিমানটি বলিভিয়া থেকে মেদেচিনের উদ্দেশে উড়ে যায়। ওই বিমানে অন্য যাত্রীদের সঙ্গে ব্রাজিলের শাপোকোয়েনসে ফুটবল দলের সদস্যরাও ছিলেন। কোপা সুদামেরিকানা টুর্নামেন্টের ফাইনালে আগামীকাল বুধবার কলম্বিয়ার অ্যাটলেটিকো ন্যাশনালের বিপক্ষে তা​দের খেলার কথা ছিল। এ ঘটনায় দক্ষিণ আমেরিকান ফুটবল ফেডারেশন কনমেবল পরবর্তী সিদ্ধান্ত না হওয়া পর্যন্ত খেলা স্থগিত ঘোষণা করেছে।
 
আরও পড়ুন:বিমান দুর্ঘটনায় বেঁচে গেছেন ৩ ফুটবলার
 
