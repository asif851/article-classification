
পেপ গার্দিওলার বার্সেলোনা ভিন্ন গ্রহের ফুটবল খেলত। চার বছরে তিনটি লা লিগা ও দুইটি চ্যাম্পিয়নস লিগ শিরোপা জিতিয়ে সেই কথার যথার্থতাও প্রমাণ করেছিলেন এই স্প্যানিশ কোচ। এবার বায়ার্ন মিউনিখকেও সেই অবস্থানে নিয়ে যাওয়ার ফন্দি আঁটছেন গার্দিওলা। সেই লক্ষ্যে নতুন নতুন রণকৌশল বাজিয়ে দেখছেন। সাফল্য কতখানি পাওয়া যাবে, সেটা এখনো নিশ্চিত করে বলা যাচ্ছে না। তবে গার্দিওলার পদ্ধতিটা অদ্ভুতই ঠেকছে বায়ার্নের ফরাসি উইঙ্গার ফ্রাঙ্ক রিবেরির কাছে।
ইউরোপিয়ান ফুটবলের গত মৌসুমে অপ্রতিরোধ্য হয়ে উঠেছিল বায়ার্ন মিউনিখ। ইয়ুপ হেইঙ্কেসের তত্ত্বাবধানে ট্রেবলজয়ী প্রথম জার্মান ক্লাব হিসেবে ইতিহাস গড়েছে বাভারিয়ানরা। এবার সেই সাফল্যের ধারা অব্যাহত রাখার প্রত্যাশা নিয়েই নতুন কোচের দায়িত্ব গ্রহণ করেছেন গার্দিওলা। তবে শুধু পুরোনো পদ্ধতির পুনরাবৃত্তি করে সেই প্রত্যাশা পূরণের পথে হাঁটছেন না এ সময়ের অন্যতম সফল এই কোচ। আলিয়াঞ্জ অ্যারেনাতে পুরোপুরি ভিন্ন ধরনের এক ফরমেশন নিয়েই কাজ করতে চান তিনি।
নতুন এই পদ্ধতিতে অবাক হলেও এটাই স্বাভাবিক বলে মন্তব্য করেছেন বায়ার্ন মাঝমাঠের অন্যতম প্রধান ভরসা রিবেরি, ‘৪-১-৪-১ পদ্ধতিটা খুবই অদ্ভুত। এটা নতুন, পুরোপুরিই আলাদা। আমাদের আরও অনেক অনুশীলন করতে হবে। কীভাবে এই ফরমেশনে খেলে দক্ষতা অর্জন করা যায়, সেটা শিখতে হবে। কোচ যে নতুন নতুন জিনিস পরীক্ষা করে দেখতে চাইবেন, সেটাই স্বাভাবিক।’ এখন দেখা যাক নতুন পদ্ধতিতে বায়ার্ন মিউনিখ কতখানি সফল হতে পারে।
আগামী ৯ আগস্ট নিজেদের মাঠে বুরুশিয়া মনশেনগ্লাডবাখের বিপক্ষে ম্যাচটি দিয়ে শুরু হবে বায়ার্নের এবারের মৌসুম।
