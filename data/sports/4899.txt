
রিয়াল মাদ্রিদ বছরটা শুরু করেছিল দুঃস্বপ্নের মতো। দুই প্রতিদ্বন্দ্বীর চেয়ে লা লিগার শিরোপা–দৌড়ে পিছিয়ে পড়েছিল অনেকটাই। কাগজপত্রের হাস্যকর ভুলে এর আগেই বাদ পড়েছিল কোপা ডেল রে থেকে। কিন্তু জিনেদিন জিদানের ছোঁয়ায় সে দলটিই বছরটা শেষ করল চওড়া হাসি নিয়ে। তিনটি আন্তর্জাতিক শিরোপা জয়ের পর রিয়াল খেলোয়াড়দের এ বছরের বোনাসটাও জুটেছে দুর্দান্ত। স্কোয়াডের প্রত্যেক খেলোয়াড় পেয়েছেন ১ দশমিক ১ মিলিয়ন ইউরো!এ অর্থ তাঁদের প্রাপ্যই। ২০১৬ বছরটা যে অসাধারণ গেছে রিয়ালের। লিগে ১২ পয়েন্ট পিছিয়ে থেকে দৌড় শুরু করে মাত্র ১ পয়েন্টের ব্যবধানে দ্বিতীয় হওয়া, ১১তম বারের চ্যাম্পিয়নস লিগ জেতা। ২০১৬-১৭ মৌসুমের শুরুটা হলো উয়েফা সুপার কাপ জিতে, আর বছরটা পূর্ণতা পেল ক্লাব বিশ্বকাপ জয়ে। ২০১৬ সালে ‘লস ব্লাঙ্কো’রা হেরেছে মাত্র দুই ম্যাচে, আর শিরোপা জিতেছে তিনটি! এমন স্কোয়াডকে কে অসুখী রাখতে চায়!ক্লাব সভাপতি ফ্লোরেন্তিনো পেরেজ খেলোয়াড়দের পুরস্কৃত করা কর্তব্যই ভেবেছেন। তিনটি শিরোপা জয়ের আনন্দে রিয়ালের প্রত্যেক খেলোয়াড়কে দিয়েছেন ১১ লাখ ১০ হাজার ইউরোর বোনাস, বাংলাদেশি মূল্যমানে যা ৯ কোটি ১৮ লাখ টাকারও বেশি। এর মাঝে ৭ লাখ ইউরো চ্যাম্পিয়নস লিগ জেতার জন্য। সুপার কাপ ও ক্লাব বিশ্বকাপ জেতার জন্য ২ লাখ ৬০ হাজার ইউরো।বাদবাকি দেড় লাখ ইউরো দেওয়া হয়েছে কোপা ডেল রে খেলতে না পারার দুঃখ ভোলার জন্য। যেহেতু ক্লাবের ভুলেই কোপা ডেল রের পরবর্তী রাউন্ড খেলা হয়নি, সে জন্য দেওয়া হয়েছে এ অর্থ। সঙ্গে প্রত্যেক খেলোয়াড় পেয়েছেন একটি করে অডি গাড়ি। ক্রিস্টিয়ানো রোনালদো, গ্যারেথ বেল, এমনকি এ মৌসুমেই দলে যোগ দেওয়া মার্কো এসেনসিও, মারিয়ানো দিয়াজরাও পেয়েছেন নিজেদের পছন্দের অডি। কোচ জিদানও বাদ যাননি, নিজের জন্য বেছে নিয়েছেন আরএস সিক্স সিরিজের দারুণ একটি গাড়ি!
