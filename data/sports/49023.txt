
দক্ষিণ লন্ডনের মেঘাচ্ছন্ন সন্ধ্যায় আলো হয়ে থাকলেন ইংলিশ ব্যাটসম্যান জেসন রয়। তাঁর অনবদ্য, ১৬২ রানে শ্রীলঙ্কার ৩০৫ রানের সংগ্রহকে দারুণভাবে পেরিয়ে গেল ইংল্যান্ড।রয়ের ১৬২ ওয়ানডেতে ইংলিশ ব্যাটসম্যানদের মধ্যে দ্বিতীয় সর্বোচ্চ ব্যক্তিগত সংগ্রহ। তাঁর এই অনন্য ইনিংসের সঙ্গে জো রুটের ৬৫, এউইন মরগান (২২), জনি বেয়ারস্টো (২৯ *) এবং জশ বাটলারের (১৭ *)—কার্যকরী কয়েকটি ইনিংসের কল্যাণে ইংল্যান্ড সফরের সেরা ব্যাটিং পারফরম্যান্সের দিনে লঙ্কানরা পরাজিত ৬ উইকেটে।বৃষ্টিবিঘ্নিত ম্যাচে ডাকওয়ার্থ-লুইস পদ্ধতিতে ইংল্যান্ডের লক্ষ্যমাত্রা বেড়ে দাঁড়ায় ৪২ ওভারে ৩০৮। নিঃসন্দেহেই কঠিন লক্ষ্যমাত্রা। কিন্তু এই কঠিন লক্ষ্য কঠিন থাকেনি রয়ের দুর্দান্ত ব্যাটিংয়ে। ১১৮ বলে ১৩ চার আর ৩ ছয়ে ১৬২ রান করে নুয়ান প্রদীপের বলে যখন বোল্ড হন, তখন জয়ের পথে অনেকটাই এগিয়ে গেছে ইংলিশরা। যদিও শুরুটা একেবারেই ভালো ছিল না ইংল্যান্ডের। মাত্র ১৮ রানে মঈন আলীর উইকেট হারিয়ে বেশ খানিকটা চাপেই পড়ে গিয়েছিল তারা। মঈন ৭ বলে ২ রান করে প্রদীপের বলে উইকেটকিপার দিনেশ চান্ডিমালের ক্যাচে পরিণত হন।দ্বিতীয় উইকেট জুটিতে রুট আর রয় মিলে ১৭.৫ ওভারে ১৪৯ রান যোগ করলে খেলায় ইংল্যান্ড দারুণভাবেই ফিরে আসে। তৃতীয় উইকেটে অধিনায়ক মরগানকে সঙ্গে নিয়ে আরও ৫৪ রান যোগ করেন রয়। চতুর্থ উইকেটে রয়ের সঙ্গে যোগ দেন বেয়ারস্টো—এই দুজন গড়েন ৬০ রানের জুটি। এই তিনটি জুটিতেই ভাগ্য পরিষ্কার হয়ে যায় ম্যাচের।শ্রীলঙ্কার পক্ষে নুয়ান প্রদীপ ২ উইকেট পেয়েছেন। এর পাশাপাশি সুরাঙ্গা লাকমাল ও ধানুষ্কা গুনাতিলকে তুলে নেন একটি করে উইকেট।এর আগে, টসে হেরে লন্ডনের কেনিংটন ওভালে প্রথমে ব্যাট করে শ্রীলঙ্কা। গুনাতিলকের ৬২, কুশল মেন্ডিজের ৭৭, দিনেশ চান্ডিমালের ৬৩ আর অ্যাঞ্জেলো ম্যাথুসের ৬৭ রানে নির্ধারিত ৪২ ওভারে ৫ উইকেটে ৩০৫ রান তোলে শ্রীলঙ্কা।ইংল্যান্ডের পক্ষে ২টি করে উইকেট পান ডেভিড উইলি ও আদিল রশিদ।এজবাস্টনে এর আগের ম্যাচেও দুর্দান্ত এক সেঞ্চুরিতে দলকে জয় এনে দিয়েছিলেন রয়। সেদিন অবশ্য তিনি একা ছিলেন না। সঙ্গে ছিলেন অ্যালেক্স হেলস। তবে গতকালকের ম্যাচে রয়ের আফসোস হতেই পারে ২১ বছর আগের রেকর্ডটি পেরিয়ে যেতে না পেরে। ১৯৯৩ সালে এজবাস্টনে অস্ট্রেলিয়ার বিপক্ষে ১৬৭ রানের দুর্দান্ত এক ইনিংস খেলেছিলেন রবিন স্মিথ। এখন পর্যন্ত স্মিথের ১৬৭-ই হয়ে আছে ওয়ানডেতে ইংল্যান্ডের পক্ষে সর্বোচ্চ সংগ্রহ।ম্যাচ শেষে উচ্ছ্বসিত রয় বলেছেন, ‘একদিন না একদিন স্মিথের রেকর্ডটা নিশ্চই কেউ ভেঙে দেবে। দারুণ একটা উইকেটে খেলা হয়েছে, যে উইকেটে রান ঠেকানো কঠিন। শ্রীলঙ্কাকে অবশ্যই প্রশংসা করতে হবে। তারা দারুণ ব্যাট করেছে।’এই জয়ে ৫ ম্যাচ সিরিজে ২-০-তে এগিয়ে থাকল ইংল্যান্ড। সূত্র: এএফপি।
