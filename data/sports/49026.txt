
লিওনেল মেসিকেও দুয়োধ্বনি শুনতে হয়! সেটাও ঘরের মাঠ ন্যু ক্যাম্পের দর্শকদের কাছ থেকে। অবিশ্বাস্যই বটে। এবারের মৌসুমের আগেও যা ছিল প্রায় অকল্পনীয়, সেই কাণ্ডটাই গত শনিবার ঘটেছে লা লিগায় বার্সার শেষ ম্যাচে। অ্যাটলেটিকো মাদ্রিদের সঙ্গে ১-১ গোলে ড্র করে শিরোপা খোয়ানোর পর মেসিকে দুয়োধ্বনি দিয়েছে বার্সেলোনার কিছু সমর্থক। আর্জেন্টাইন তারকা যে এতে বেশ কষ্টই পেয়েছেন, তা সহজেই অনুমান করা যায় তাঁর সাম্প্রতিক মন্তব্য দেখে। বার্সেলোনা থেকে যদি আগের মতো ভালোবাসা না পান, তা হলে ভিন্ন কিছুই ভাববেন বলে জানিয়েছেন এ সময়ের অন্যতম সেরা এই ফুটবলার।অ্যাটলেটিকো মাদ্রিদের বিপক্ষে শিরোপা নির্ধারণী ম্যাচটির আগেই নতুন চুক্তি স্বাক্ষর করেছিলেন মেসি। এই চুক্তি নিয়েও দুই পক্ষের টানাপোড়েন চলেছিল অনেক দিন ধরেই। সবকিছু মনমতো না হলে বার্সা ছেড়ে দিতে পারেন—এমন গুজবও উঠেছিল ইউরোপিয়ান ফুটবলে। শেষ পর্যন্ত নতুন চুক্তি স্বাক্ষরের আনুষ্ঠানিকতা শেষ হলেও মেসির ক্লাব বদলের গুঞ্জন শেষ হলো না। বার্সা সমর্থকদের কাছ থেকে দুয়োধ্বনি শোনার পর মেসি বলেছেন, ‘আমার ভবিষ্যত্ কী হবে সেটা বার্সেলোনার মানুষই ঠিক করে দেবে। আগের মতো ভালোবাসা পেলে আমি এখানেই থাকতে চাই। কিন্তু পরিস্থিতি অন্য রকম হলে আমি সেটা সমাধানের কথা ভাবব।’ইনজুরি সমস্যা, ট্যাক্স ফাঁকি দেওয়ার বিতর্কে জড়িয়ে এবারের মৌসুমটা মোটেও ভালো কাটেনি মেসির। বার্সেলোনাও ঘরে তুলতে পারেনি বড় কোনো শিরোপা। মৌসুমের শুরুতে জেতা স্প্যানিশ সুপার কাপ নিয়েই সন্তুষ্ট থাকতে হয়েছে কাতালানদের। সমর্থকদের হতাশ হওয়ার যে যৌক্তিক কারণ আছে, সেটাও স্বীকার করে নিয়েছেন আর্জেন্টাইন তারকা। বলেছেন, ‘আমরা যে রকম প্রত্যাশা করেছিলাম, সেভাবে সবকিছু হয়নি। ব্যক্তিগত ও দলগতভাবে এটা ছিল খুবই কঠিন একটা বছর। লা লিগার শেষ ম্যাচে আমরা লক্ষ্য পূরণের একটা সুযোগ পেয়েছিলাম। কিন্তু আমরা সেই সুবিধাটা কাজে লাগাতে পারিনি। আমি বার্সেলোনার সমর্থকদের কাছে দুঃখ প্রকাশ করছি। আর আগামী মৌসুমে সবার প্রত্যাশা পূরণের প্রতিশ্রুতি দিচ্ছি।’— গোল ডটকম
