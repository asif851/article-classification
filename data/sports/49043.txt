
এবারের ইউরোয় ইউরোপের কোন ক্লাব থেকে সবচেয়ে বেশি খেলোয়াড় খেলতে এসেছে? উত্তরটা অনেকেরই জানা। লিভারপুল। ইংলিশ এই ক্লাবের মোট ১২ জন খেলোয়াড় বিভিন্ন দেশের হয়ে ইউরোয় প্রতিনিধিত্ব করেছেন। তবে প্রথম পর্ব শেষে ইউরোর সবচেয়ে ‘সফল’ ক্লাব কিন্তু লিভারপুল নয়, রিয়াল মাদ্রিদ!জুভেন্টাস থেকে রিয়ালে যোগ দিতে যাওয়া আলভারো মোরাতাকে ‘ব্লাঙ্কো’ হিসেবে ধরে নিলে চ্যাম্পিয়নস লিগজয়ী রিয়ালের ৯ খেলোয়াড় ইউরোয় খেলছেন। সবচেয়ে বেশি ৯টি গোলও করেছেন রিয়ালের খেলোয়াড়রা। ৬টি গোল করেছেন গ্যারেথ বেল ও মোরাতা মিলে (৩টি করে)। বাকি ৩ গোলের ২টি ক্রিস্টিয়ানো রোনালদোর আর একটি ক্রোয়েশিয়ার লুকা মডরিচের। রিয়ালের সব খেলোয়াড়ই টিকে আছে নক আউট পর্বে।এবারের ইউরোয় বার্সেলোনার খেলোয়াড় ছিলেন ৮ জন। এঁদের মধ্যে কেবল তুরস্কের আরদা তুরানকেই প্রথম পর্ব থেকে বিদায় নিতে হয়েছে। বাকিরা সাফল্যের সঙ্গেই পেরিয়েছেন প্রথম পর্বের বাধা। তবে গোলের দিক দিয়ে চিরপ্রতিদ্বন্দ্বী রিয়ালের অনেক পেছনেই থাকছে বার্সেলোনা। বার্সা খেলোয়াড়রা গোল করেছেন মাত্র ২টি।
২০১২ সালের সর্বশেষ ইউরোতেও রিয়াল খেলোয়াড়রাই সবচেয়ে বেশি গোল করেছিলেন। সূত্র: মার্কা।
