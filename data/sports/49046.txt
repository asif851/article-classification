
বিশ্বজুড়ে অগুনতি ভক্ত লিওনেল মেসির। তাঁর একটা সই পেলে, তাঁর সঙ্গে একটা ছবি তুলতে পারলেই সবাই বর্তে যায়। এর মধ্যেও মেসি যখন কাউকে নিজের জার্সি পাঠিয়ে দেন, বুঝে নিতে হবে সেই দুজন একটু ‘স্পেশাল’ কেউ। সাশা ও মালিয়া নামে এই দুজন আসলেই আলাদা, যুক্তরাষ্ট্রের প্রেসিডেন্ট বারাক ওবামার দুই মেয়ে বলে কথা! ব্যাপারটার শুরু গত সপ্তাহে। আর্জেন্টিনায় একটা সফরে গিয়েছিলেন ওবামা। সেখানেই বলেছিলেন, তাঁর দুই মেয়ে মেসির দারুণ ভক্ত। আর্জেন্টিনা ফরোয়ার্ডের সঙ্গে দুজন দেখাও করতে চায়। কিন্তু সমস্যা হচ্ছে, মেসি সে সময় বিশ্বকাপ বাছাই পর্বের ম্যাচ খেলতে ছিলেন চিলিতে। তার চেয়েও বড় সমস্যা, ওবামার দুই মেয়েও তাঁর সঙ্গে আর্জেন্টিনা যাননি। মেসির কানে অবশ্য কথাটা গিয়েছিল। কিন্তু শিগগিরই যে চাইলে দুই তরুণী ভক্তকে দেখা দেবেন, সে উপায় নেই। কোপা আমেরিকা খেলতে জুনে যুক্তরাষ্ট্রে যাবে আর্জেন্টিনা, সেটিরও মাস তিনেক বাকি। মেসি তাই আর দেরি করেননি, মার্কিন প্রেসিডেন্টের দুই মেয়েকে পাঠিয়ে দিলেন নিজের সই করা জার্সি।
