
মাত্র চারটি বল খেলেছেন। একটি চারে ৮ রান করে অপরাজিত। তবু ম্যাচ সেরার পুরস্কার উঠল মাহমুদউল্লাহর হাতে। এদিন যে ব্যাটসম্যান মাহমুদউল্লাহর প্রয়োজনই পড়েনি। বোলার মাহমুদউল্লাহ যা করার করে দিয়েছেন। তাঁর দুর্দান্ত বোলিংয়ে করাচি কিংসকে ৬ উইকেটে হারিয়েছে কোয়েটা গ্ল্যাডিয়েটরস। এই জয়ে পিএসএলে প্লে অফ খেলা নিশ্চিত হয়ে গেল মাহমুদউল্লাহদের দলের।
আন্তর্জাতিক ক্রিকেটে ইদানীং নিজের বোলার পরিচয়টা ভুলেই গেছেন মাহমুদউল্লাহ। না হলে গত বিপিএলেও কিন্তু বল হাতে নিলেই চমক দেখাচ্ছিলেন। বোলিং অলরাউন্ডার হিসেবে ক্যারিয়ার শুরু করেও পরে পুরোদস্তুর ব্যাটসম্যান বনে যাওয়া মাহমুদউল্লাহর অ​ফ স্পিনের ঝলক দেখা গেল কাল। কিছুতেই ওপেনিং জুটি ভাঙছে না দেখেই হয়তো তাঁকে আক্রমণে নিয়ে আসেন অধিনায়ক সরফরাজ আহমেদ। ষষ্ঠ বোলার হিসেবে ইনিংসের অষ্টম ওভারে আক্রমণে এসেছিলেন। প্রথম বলেই চার খেলেন। কিন্তু ওই ওভারের পঞ্চম বলে দুর্দান্ত ফ্লাইটে পরাস্ত করলেন কুমার সাঙ্গাকারার মতো ব্যাটসম্যানকে। স্টাম্পিংয়ের ফাঁদে পড়লেন সাঙ্গা।তাঁকে আর তাই আক্রমণ থেকে সরানোর বোকামি করলেন না সরফরাজ। টানা চার ওভার বোলিং করলেন মাহমুদউল্লাহ। নিজের তৃতীয় ওভারে ফেরালেন অন্য ওপেনার বাবর আজমকে। চতুর্থ ওভারে ফেরালেন শোয়েব মা​লিককেও। ৪ ওভারে ২১ রান দিয়ে ৩ উইকেট। কৃপণ বো​লিংয়ে চার হজম করেছেন মাত্র দুটি।১৫৫ রানের লক্ষ্যে ব্যাট করতে নেমে ওপেনিং জুটিতেই ১০৫ তুলে ফেলেছিল কোয়েটা। ইনিংসের ত্রয়োদশ ওভারেই ৩ উইকেট হারিয়ে কিছুটা চাপে পড়ে যায় তারা। পরে রাইলি রুশোও আউট হয়ে ফিরলে ব্যাট হাতে নামেন মাহমুদউল্লাহ। ততক্ষণে জয় মাত্র ১৩ রান দূরে। এর ৮-ই নিজের ব্যাটে নিয়ে জুটির সঙ্গী সরফরাজকে বুঝিয়ে দেন, বলের মতো ব্যাটেও তাঁকে আরও ভালোভাবে ব্যবহার করতেই পারেন অধিনায়ক। সূত্র : ক্রিকইনফো।
