
যাক, ভয়ের কিছু নেই। সুস্থই হয়ে উঠছেন ময়েজেস হেনরিকেস ও তাঁর সারে-সতীর্থ ররি বার্নস। পরশু ভয়ই পাইয়ে দিয়েছিলেন সারের এই দুই ক্রিকেটার। সাসেক্সের আরুনডেলে ন্যাটওয়েস্ট টি-টোয়েন্টির ম্যাচ খেলছিল সাসেক্স ও সারে। সাসেক্সের ইনিংসের ১৯তম ওভারে ক্যাচ নিতে গিয়েই ভয়াবহ সংঘর্ষ হয় হেনরিকেস ও বার্নসের মধ্যে। বার্নস বলের দিকে চোখ রেখে ছুটছিলেন ডিপ কভার থেকে, হেনরিকেস পয়েন্ট থেকে। দুজনের মধ্যে সংঘর্ষে কিছুক্ষণ অজ্ঞান হয়ে মাঠে পড়ে থাকেন এই দুই ক্রিকেটার। আতঙ্কিত আম্পায়াররা তাৎক্ষণিক বন্ধ করে দেন খেলা।মাঠ থেকে হাসপাতালে নেওয়ার আগেই অবশ্য জ্ঞান ফেরে দুজনের। সংঘর্ষে চোয়ালের তিন জায়গায় চিড় ধরেছে হেনরিকেসের। বার্নস আঘাত পেয়েছেন মাথা ও মুখে। বার্নসকে গতকালই হাসপাতাল থেকে ছেড়ে দেওয়ার কথা। অস্ট্রেলিয়ার হয়ে ১৩টি ম্যাচ খেলা হেনরিকেসকে আরও ২৪ ঘণ্টা হাসপাতালে পর্যবেক্ষণে রাখা হবে। এএফপি।
