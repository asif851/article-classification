
বিরাট কোহলি কি শচীন টেন্ডুলকারকে ছাড়িয়ে যেতে পারবেন? এ নিয়ে আলোচনা চলছে, হয়তো চলতে থাকবে আরও অনেক বছর। তবে অস্ট্রেলিয়ার সাবেক অলরাউন্ডার ব্র্যাড হগের মতে, টেন্ডুলকার ও কোহলির মধ্যে, কে এগিয়ে এটি নিয়ে বিতর্ক থাকতে পারে, কিন্তু এই দুজনই যে ক্রিকেট খেলাটাকে রোমাঞ্চকর বানিয়েছেন, এ নিয়ে কোনো সন্দেহ নেই।
কোহলি আর টেন্ডুলকারের মধ্যকার তুলনাটাকেই খুব একটা পছন্দ করেন না হগ, ‘আমি অতীত ও বর্তমান ক্রিকেটারদের মধ্যকার তুলনাটাই পছন্দ করি না। ক্রিকেট এগিয়ে যাচ্ছে। আগের জায়গা থেকে সরে আসছে। আমরা দেখি ভিন্ন ভিন্ন যুগে ভিন্ন খেলোয়াড়ের খেলা ক্রিকেটকে রোমাঞ্চকর বানিয়েছে। টেন্ডুলকার ও কোহলি দুই সময়ের এমনই দুজন ক্রিকেটার। টেন্ডুলকার যেসময় খেলেছে, সে তুলনায় কোহলির সময়টা ভিন্ন। তবে দুজনেই অনেক উঁচু মানের ক্রিকেটার। অন্য মাত্রার ক্রিকেটার। টেন্ডুলকারের আবির্ভাবে ক্রিকেটের উন্নতি হয়েছে, আমার মনে হয় কোহলি যখন নিজের ক্যারিয়ারের শেষ পর্যায়ে চলে যাবে, তত দিনে সেও টেন্ডুলকারের মতোই ক্রিকেটের উন্নয়নে অবদান রাখবে।’হগ নিজে ছিলেন চায়নাম্যান। ভারতের জাতীয় দলও এখন এক চায়নাম্যান পেয়েছে। কুলদীপ যাদবকে নিয়েও দারুণ আশাবাদী হগ। তাঁর মতে, ‌‘দীর্ঘ আন্তর্জাতিক ক্যারিয়ারের সব গুণাবলিই কুলদীপের আছে। সে ভারতীয় ক্রিকেট দলের জন্য দারুণ সম্ভাবনাময় একজন ক্রিকেটার। ক্যারিয়ারের প্রথম টেস্টেই ৪ উইকেট পেয়েছে।’পৃথিবীর সেরা টি-টোয়েন্টি লিগ কোনটি আইপিএল নাকি বিগ ব্যাশ? হগ অবশ্য এই দুই লিগের গুণগত পার্থক্য দেখেন কেবল উইকেটে, ‘খেলার স্টাইলে এই দুই লিগে কোনো পার্থক্য নেই। তবে যেখানে পার্থক্য, সেটা হচ্ছে উইকেট। অস্ট্রেলিয়ার উইকেট ভারতের চেয়ে পুরোপুরি অন্যরকম। এই লিগগুলোর মূল উদ্দেশ্য হওয়া উচিত খেলোয়াড়েরা যেন এগুলোতে খেলার সঠিক কারণ খুঁজে পায়।’ সূত্র: ডেকান ক্রনিকলস।
