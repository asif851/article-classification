
রয়্যাল চ্যালেঞ্জার্স বেঙ্গালুরু ১৭১ রানের লক্ষ্য দিয়েছিল মুম্বাই ইন্ডিয়ানসকে। লক্ষ্যটা ২ ওভার ও ৬ উইকেট হাতে রেখেই পেরিয়ে গেল মুম্বাই । মুম্বাইয়ের ওয়াংখেড়ে স্টেডিয়ামে পাত্তাই পাননি বেঙ্গালুরুর বোলাররা। টানা দুই ম্যাচে হারার পর জয়ে ফিরল মুম্বাই। পাঁচ ম্যাচে দলটির দ্বিতীয় জয় এটি। বেঙ্গালুরু হারল তিন ম্যাচের দুটিতে।টস হেরে ব্যাট করা বেঙ্গালুরু ৭ উইকেটে করেছিল ১৭০ রান। ২৪ বলে ইনিংস সর্বোচ্চ ৩৭ রান অ​স্ট্রেলিয়ান ব্যাটসম্যান ট্রাভিস হেডের। এ ছাড়া ৩০ বলে ৩৩ রান করেছেন বিরাট কোহলি। টানা চার টি-টোয়েন্টিতে ফিফটি পর কালই ‘ব্যর্থ’ ভারতের টেস্ট অ​ধিনায়ক।জবাবে ইনিংসে দ্বিতীয় ওভারের প্রথম বলে পার্থিব প্যাটেলকে হারালেও দলকে বিপদে পড়তে দেননি অধিনায়ক রোহিত শর্মা। ৪৪ বলের ৪ চার ও ৩ ছয়ে ৬২ রান করেছেন রোহিত। ১৯ বলে দ্বিতীয় সর্বোচ্চ ৪০ রান কাইরন পোলার্ডের। ক্যারিবীয় ব্যাটসম্যানের অপরাজিত ইনিংসে ছিল ৪টি চার ও ৩টি ছক্কা।
