
অস্ট্রেলীয় ক্রিকেট দলের বাংলাদেশ সফর আরও অনিশ্চিত হয়ে পড়েছে। এ ব্যাপারে অবশ্য এখনো চূড়ান্ত কোনো সিদ্ধান্ত হয়নি। বাংলাদেশের নিরাপত্তা ব্যবস্থা পর্যবেক্ষণে আসা অস্ট্রেলিয়ার অগ্রবর্তী দলটির নিরাপত্তার ব্যাপারে মনোভাব খুব একটা ইতিবাচক নয় বলেই জানিয়েছে এবিসি অনলাইন। ক্রিকেট অস্ট্রেলিয়ার নিরাপত্তা প্রধান শন ক্যারলের নেতৃত্বাধীন এই পর্যবেক্ষক দলে ছিলেন অস্ট্রেলীয় ক্রিকেট দলের টিম ম্যানেজার গ্যাভিন ডোভি, নিরাপত্তা কর্মকর্তা ফ্রাঙ্ক ডিমাসি। এঁদের পাঠানো প্রতিবেদনে অস্ট্রেলীয় স্বার্থে জঙ্গি গোষ্ঠীর সন্ত্রাসী হামলার আশঙ্কা করা হয়েছে। এবিসি জানিয়েছে, গতকালই যুক্তরাষ্ট্র ও যুক্তরাজ্য বাংলাদেশ ভ্রমণে তাদের নিজ নাগরিকদের সতর্ক করে দেওয়ার পর অস্ট্রেলীয় ক্রিকেট দলের বাংলাদেশ সফর আরও বড় ধরনের অনিশ্চয়তার মধ্যে পড়েছে।
এদিকে, গতকালই দেশের পথে ঢাকা ত্যাগ করেছে ক্রিকেট অস্ট্রেলিয়ার নিরাপত্তা পর্যবেক্ষক দল। তারা দেশে গিয়ে অস্ট্রেলীয় ক্রিকেট দলের খেলোয়াড় ও ক্রিকেট অস্ট্রেলিয়ার অন্যান্য কর্মকর্তাদের সঙ্গে তাঁদের বাংলাদেশ সফরের অভিজ্ঞতা বিনিময় করবেন। তারা অস্ট্রেলিয়ার পররাষ্ট্র ও বাণিজ্য বিষয়ক দপ্তরের (ডিএফএটি) কর্মকর্তাদের সঙ্গেও বৈঠকে মিলিত হবেন। উল্লেখ্য, গত শুক্রবার হঠাৎ করেই অস্ট্রেলিয়ার পররাষ্ট্র ও বাণিজ্য বিষয়ক দপ্তর এক প্রতিবেদন প্রকাশ করে বাংলাদেশে অস্ট্রেলীয় নাগরিকদের ওপর জঙ্গিগোষ্ঠীর হামলার শঙ্কার কথা জানায়। সেই প্রতিবেদনের ওপর ভিত্তি করে ক্রিকেট অস্ট্রেলিয়া বাংলাদেশে দুই টেস্টের সফর স্থগিত করে। পূর্ব পরিকল্পনা অনুযায়ী গতকাল সোমবারই বাংলাদেশে পা রাখার কথা ছিল অস্ট্রেলীয় ক্রিকেট দলের। ডিএফএটির প্রতিবেদনের ফলশ্রুতিতে বাংলাদেশে একটি নিরাপত্তা পর্যবেক্ষক দল পাঠায় ক্রিকেট অস্ট্রেলিয়া। বোর্ডের নিরাপত্তা প্রধান শন ক্যারলের সঙ্গে এই দলে ছিলেন অস্ট্রেলীয় ক্রিকেট দলের ম্যানেজার গ্যাভিন ডোভি এবং দলের নিরাপত্তা ম্যানেজার ফ্রাঙ্ক ডিমাসি। তাঁরা বাংলাদেশে বিভিন্ন গোয়েন্দা সংস্থার প্রতিনিধিদের সঙ্গে গতকাল এক উচ্চ পর্যায়ের বৈঠকে মিলিত হন। সেখানে উপস্থিত ছিলেন বাংলাদেশ ক্রিকেট বোর্ডের (বিসিবি) সভাপতি নাজমুল হাসানও বাংলাদেশে অস্ট্রেলীয় হাইকমিশনার গ্রেগ উইলকক। অস্ট্রেলিয়ার নিরাপত্তা পর্যবেক্ষক দলটি বাংলাদেশের স্বরাষ্ট্রমন্ত্রী আসাদুজ্জামান খান কামালের সঙ্গেও দেখা করেন। বাংলাদেশের তরফ থেকে অস্ট্রেলীয় ক্রিকেট দলকে ‘ভিভিআইপি’ নিরাপত্তা ব্যবস্থার নিশ্চয়তাও দেওয়া হয়।
আসন্ন টেস্ট সিরিজকে সামনে রেখে গতকালই প্রথম টেস্টের জন্য ১৪ সদস্যের দল ঘোষণা করেছে বাংলাদেশ।
