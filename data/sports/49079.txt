
ম্যাচের সব আনুষ্ঠানিকতা যখন শেষ হলো, উল্লাসটা মাত্রা ছড়াল না। অথচ শিরোপা ধরে রাখার উৎসবে মাতার কথা শাপেকোয়েনসের। কিন্তু শিরোপা এনে দেওয়া দলই যে আর নেই! তাই আনন্দ নয়, অশ্রুভেজা চোখে কাল চ্যাম্পিওনাতো কাতারিনেনসের শিরোপা জিতে নিল শাপেকোয়েনস। গত নভেম্বরের ওই ভয়ংকর বিমান দুর্ঘটনার পর দলটির প্রথম শিরোপা।
গত ২৮ নভেম্বর কোপা সুদামেরিকানার ফাইনাল খেলতে গিয়ে প্রায় শেষ হয়ে যেতে বসেছিল শাপেকোয়েনস। ভয়াবহ এক বিমান দুর্ঘটনায় ৭১ জন যাত্রীই হারিয়ে গেছেন চিরদিনের জন্য। শাপেকো শহরের গর্বের ফুটবল দলের ১৯ জনই ছিলেন হারিয়ে যাওয়াদের তালিকায়। মাত্র তিনজন খেলোয়াড়ই বেঁচে ফিরেছেন। এ মৌসুমে তাই একদম নতুন করে দল সাজাতে হয়েছে ব্রাজিলের এই ক্লাবটিকে। নতুন ২৫ জন খেলোয়াড় যুক্ত হয়েছে। যাঁদের অর্ধেকই সাহায্যের হাত বাড়িয়ে দেওয়া প্রতিদ্বন্দ্বী ক্লাবগুলোর খেলোয়াড়। ধারে খেলতে এসে শাপেকোয়েনসের পুনর্গঠনের সঙ্গী হয়েছেন।
এর মধ্যেই অবশ্য একটি শিরোপা জয় হয়েছে তাদের। যে কোপা সুদামেরিকানার (ইউরোপের ইউরোপা লিগের দক্ষিণ আমেরিকান সংস্করণ) ফাইনাল খেলতে গিয়ে এমন দুর্ঘটনা; সেটা কিন্তু ক্লাবের ট্রফি ক্যাবিনেটে স্থান নিয়েছে। বন্ধুত্ব ও শ্রদ্ধার নিদর্শন হিসেবে কলম্বিয়ার অ্যাটলেটিকো ন্যাসিওনাল শিরোপাটা দিয়ে দিয়েছে শাপেকোয়েনসকে। কিন্তু মাঠে খেলে শিরোপা জিততেও খুব বেশি সময় নেয়নি পুনর্জন্ম নেওয়া ক্লাবটি।
ব্রাজিলের সান্তা কাতারিনা রাজ্যের চ্যাম্পিয়নসের ফাইনালে এভাইয়ের কাছে নিজেদের মাঠে ১-০ ব্যবধানে হেরেছে শাপেকোয়েনস। তবে আগের লেগে একই ব্যবধানে জিতে আসায় এবং পুরো মৌসুমে এভাইয়ের চেয়ে এগিয়ে থাকায় শিরোপাটা শাপেকো শহরেই রয়ে গেল। ২০১৬ সালেই পঞ্চমবারের মতো এ শিরোপা জয়ের উৎসবে মেতেছিল শাপেকো।
তবে শিগগিরই আরেকটি শিরোপা জেতার সুযোগ আছে শাপেকোয়েনসের। বন্ধুতে রূপ নেওয়া ন্যাসিওনালের সঙ্গে রিকোপা সুদামেরিকানার (ইউরোপিয়ান সুপার কাপের দক্ষিণ আমেরিকান সংস্করণ, সুদামেরিকানা ও লিবার্তোদোরেস বিজয়ীর মধ্যকার ম্যাচ) ফাইনাল খেলতে যাচ্ছে তারা। সেই কলম্বিয়াতেই হবে ফাইনালের দ্বিতীয় লেগ। প্রথম লেগে নিজেদের মাঠে ২-১ গোলে জিতে অর্ধেক কাজ সেরে রেখেছে শাপেকোয়েনস। শাপেকোয়েনসের গল্পটা ট্র্যাজেডিতে রূপ নিয়েছিল গত নভেম্বরে। কিন্তু শাপেকোয়েনস যে বারবার রূপকথা লিখতেই এসেছে। সূত্র: রয়টার্স, এএফপি।
