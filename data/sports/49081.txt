

•এ মৌসুমে ২০৬৩ মিলিয়ন ইউরো খরচ করেছে ইংলিশ ক্লাবগুলো। • শীতকালীন দলবদলেই খরচ হয়েছে ৪৫৬ মিলিয়ন ইউরো। • ইতালিয়ান লিগে খরচ হয়েছে ২৪ মিলিয়ন ইউরো।
ফুটবল বদলে গেছে অনেক। খেলার চেয়ে এখন বড় হয়ে গেছে টাকা। টাকার অঙ্কগুলো এখন অনেক বেশি প্রভাব ফেলেছে দলের ওপর। এমনকি খেলোয়াড়দের ওপরও। এত দিন টাকার খেলা থেকে কিছুটা দূরেই ছিল ইংলিশ প্রিমিয়ার লিগ। ক্লাবের প্রতি ভালোবাসায় অনেকেই পুরো ক্যারিয়ার কাটিয়ে দিয়েছেন এক ক্লাবে। তবে এবার দলবদলে অনেক কিছু বদলে গেছে। এই মৌসুমে প্রায় ২০০ কোটি ইউরো খরচ করেছে প্রিমিয়ার লিগের ক্লাবগুলো। বাংলাদেশের মূল্যমানে ২১ হাজার ৪৬১ কোটি টাকা!
গ্রীষ্মকালীন দলবদলে প্রিমিয়ার লিগের দলগুলো খরচ করেছিল ১৬০৭ মিলিয়ন ইউরো; যা কিনা আগের সব রেকর্ড ছাড়িয়ে নতুন রেকর্ডের সূচনা করেছিল। এতেও থামেনি দলগুলো। এই শীতকালীন দলবদলের মৌসুমেও নতুন রেকর্ড হয়েছে। সাধারণত শীতকালীন দলবদলে একটি-দুটি পরিবর্তন আসত বিভিন্ন দলে। এবার কিনা ৪৫৬ মিলিয়ন ইউরো খরচ করল দলগুলো! আতশ কাচের নিচে রাখলে দেখা যাবে, এ মৌসুমে ইংলিশ লিগের খরচের তালিকাটা ইউরোপের বাকি শীর্ষ চার লিগের মোট খরচেরও বেশি।
ইংলিশ লিগে খরচের তালিকায় সবচেয়ে বেশি খরচ করেছে পেপ গার্দিওলার ম্যানচেস্টার সিটি। তবে এই শীতকালীন দলবদলের মৌসুমে সবচেয়ে বড় অঙ্কের দলবদল করেছে লিভারপুল। লিভারপুল তাদের বহু আকাঙ্ক্ষিত ভার্জিল ফন ডাইককে নিজেদের করে নিয়েছে ৮৫ মিলিয়ন ইউরো দিয়ে। আর্সেনাল শেষ মুহূর্তে ছেড়েছে অলিভার জিরুকে আর ভিড়িয়েছে অবামেয়াংকে। টটেনহাম পিএসজি থেকে ব্রাজিলিয়ান খেলোয়াড় লুকাস মৌরাকে ৩০ মিলিয়ন দিয়ে দলে টেনেছে। তবে সবচেয়ে আশ্চর্যজনক হয়েছে ম্যানচেস্টার ইউনাইটেড ও আর্সেনালের মধ্যকার দলবদল। মিখিতেরিয়ান ও অ্যালেক্সিজ সানচেজ দল বদলেছেন এক চুক্তিতে। দুই দলের মাঝে বিনা অর্থে দুই খেলোয়াড়ের এমন দলবদল অবাক করেছে অনেককেই।
তবে অনেককে অবাক করে দিয়ে এই মৌসুমে এভারটন খরচ করেছে ২০০ মিলিয়ন ইউরোর ওপরে। দলবদলে এত খরচ করাও তাদের ভালো অবস্থানে তুলতে পারেনি লিগে। তবে এভাবে চলতে চলতে মুদ্রাস্ফীতি ফুটবলে যেভাবে জায়গা করে নিচ্ছে তাতে ভবিষ্যতে মোটামুটি মানের কোনো খেলোয়াড়ের দাম ১০০ মিলিয়নের নিচে হলেই অবাক হতে হবে!
