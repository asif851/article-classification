
কদিন আগে বার্সেলোনার কোনো আশাই তাঁরা দেখছিলেন না। এখন লেখালেখি শুরু হয়েছে—ট্রেবলের দিকে ছুটছে বার্সা। কাল সংবাদ সম্মেলনে সুযোগ পেয়ে একটা খোঁচা দিয়ে দিলেন লুইস এনরিকে।
গত ৫ ম্যাচের একটি জিতেছে রিয়াল মাদ্রিদ। কাপ থেকে ছিটকে পড়েছে। লিগেও বার্সার সঙ্গে দূরত্ব কমে এসেছে ২ পয়েন্টে। রিয়াল অবশ্য এক ম্যাচ কম খেলেছে লিগে। ওদিকে বার্সা নিজেদের ছন্দ খুঁজে পেয়েছে। গতকাল সংবাদ সম্মেলনের প্রশ্নের ধরন দেখে বার্সা কোচ খোঁচাই দিলেন সাংবাদিকদের, ‘আপনারা এত ঘন ঘন মত বদলান দেখে সত্যি অবাক লাগে। ক সপ্তাহ আগেই তো এমন ভাব করছিলেন যেন বার্সেলোনার জন্য সব ধ্বংস ​হয়ে গেছে।’রিয়ালের এখনকার পরিস্থিতি দেখে বার্সার উল্লসিত অংশকে সতর্কও করে দিচ্ছেন এনরিকে, ‘আমরা সব সময় লড়াই চালিয়ে যেতে চাই। কিন্তু এখনো মৌসুমের অনেক বাকি।’লা লিগায় শুধু নিজেরা জিতলে হয় না, প্রতিপক্ষের পা হড়াকানোর দিকেও তাকিয়ে থাকতে হয়। অন্য লিগের তুলনায় স্পেনে এটা বেশি প্রয়োজন পড়ে। এনরিকে বললেন, ‘বার্সেলোনা বা মাদ্রিদের মতো ক্লাবগুলোর জন্য নিজেদের জেতার পাশাপাশি অন্যদের খোঁড়াতেও হয়। সবকিছু গা ঘেঁষাঘেঁষি করে চলে বলে। কিন্তু আমরা শুধু আমাদের খেলাটাই নিয়ন্ত্রণ করতে পারি। আগেও বলেছি, আবার বলি, এখনো সামনে অনেক লম্বা সময়। তাই সবকিছু অতিনাটকীয় বানিয়ে দেবেন না।’
