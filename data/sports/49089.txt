
মুশফিকুর রহিমের আশায় টিম হোটেল মুভএনপিকের সামনে দাঁড়িয়ে কজন সাংবাদিক। কাল শ্রীলঙ্কার বিপক্ষে ম্যাচের নায়ক আসেননি সংবাদ সম্মেলনে। বাংলাদেশ দলের মিডিয়া ম্যানেজারকে তিনি বলে দিয়েছেন, কথা বলবেন না আজও।
দলের প্রতিনিধি হয়ে দুপুরে কথা বলেছেন বাংলাদেশকে দুর্দান্ত শুরু এনে দেওয়া লিটন দাস। কিন্তু মুশফিকের কাছ থেকে কিছু শোনা হলো না। অসাধারণ ইনিংস, খ্যাপাটে উদ্‌যাপন, নাগিন নাচ—কত কিছু জানার ছিল তাঁর কাছে। বেলা ২টার দিকে টিম হোটেলের নিচে নামলেন মুশফিক। আলোকচিত্রীদের বারবার অনুরোধে মুখে খানিকটা হাসি ফোটালেন বটে। তবে সেটি মুহূর্তেই হারিয়ে গেল গোমড়া মুখের আড়ালে। পুরো বাংলাদেশ দলকে অবশ্য পাওয়া যাচ্ছে ফুরফুরে মেজাজে। অবশেষে যে জয় নামের ‘রত্ন’টা মিলল!
এক ভারতীয় সাংবাদিক মুশফিককে অভিনন্দন জানালেন, ‘কাল আপনার উদ্‌যাপনটা দারুণ হয়েছে। সামাজিক যোগাযোগমাধ্যমে ছড়িয়ে পড়েছে। এটার পেছনের গল্পটা কি বলবেন?’‘নাচটা আসলে আমাদের অপুর। ওর উদ্‌যাপনটাই আমি করেছি’—মুশফিকের সংক্ষিপ্ত উত্তর শুনে ভারতীয় সাংবাদিকটি জানতে চাইলেন এই ‘অপু’টা কে? অপু বলতে নাজমুল ইসলাম, বাংলাদেশ দলের তরুণ বাঁহাতি স্পিনার ঠিক তখনই তামিম ইকবাল, সৌম্য সরকারের সঙ্গে টিম হোটেলে ফিরছিলেন। ভারতীয় সাংবাদিকের সঙ্গে পরিচয় করিয়ে দেওয়া হলো, মুশফিকের হাত ধরে আন্তর্জাতিকভাবে বিখ্যাত হয়ে যাওয়া নাগিন নাচের ‘আবিষ্কারক’ হচ্ছেন এই নাজমুল—যিনি উইকেট পেলেই ‘ছোবল মারা’র ভঙ্গিতে নাচেন! আরে এঁকেই তো খুঁজছি—এমন অভিব্যক্তিতে ভদ্রলোক চটপট হাতে থাকা খাতাটা এগিয়ে দিলেন নাজমুলের দিকে, ‘আপনার অটোগ্রাফটা দিন!’ নাজমুলের অটোগ্রাফ দিতে দেখে তামিম-সৌম্যর টিপ্পনী! গত শুক্রবার বিকেলে খেলোয়াড়দের মুখে যে আঁধার দেখা গিয়েছিল, এক দিনের ব্যবধানে সেটি সরে গেছে এক জয়েই।
শ্রীলঙ্কান খাবারে হাঁপিয়ে ওঠা নির্বাচক হাবিবুল বাশার দলের ম্যানেজার খালেদ মাহমুদকে নিয়ে মন ভরে খাওয়া যায়, এমন রেস্তোরাঁর সন্ধানে বেরিয়েছেন। প্রত্যাশামতো রেস্তোরাঁর সন্ধান পাওয়া যাবে কি না, সেটি নিশ্চিত না হলেও তিনি কিছুটা তৃপ্ত, পরাজয়ের ভিড়ে একটা জয়ের সন্ধান অন্তত মিলেছে! যদিও হাবিবুল বলছেন, ‘জয়টা আত্মবিশ্বাস দিচ্ছে ঠিকই, তবে এখনো যেতে হবে বহু দূর।’
