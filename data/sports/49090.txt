
দৌড়ে গিয়ে একটা লাফ দিলেন। এরপর কয়েকবার জার্সির পেছন দিকে হাত দিয়ে ড্রেসিংরুমের দিকে দেখালেন। বোঝাতে চাইলেন, লর্ডসের অনার্স বোর্ডে নাম তোলার পরীক্ষায় পাস তো করলাম! এবার তবে লিখে ফেলো! 
লর্ডসে সেঞ্চুরির পর তামিম ইকবালের রাজকীয় উদ্‌যাপন আজও ক্রিকেট রোমান্টিকদের চোখে ভাসে। সে-ও কী সেঞ্চুরি! দ্বিতীয় ইনিংসে ১৫ চার আর ২ ছয়ে মাঠ আলো করে মাত্র ৯৪ বলে। লর্ডসে কোনো বাংলাদেশির প্রথম সেঞ্চুরি। উদ্‌যাপনের গল্পটা অনেকবারই বলেছেন বাংলাদেশ দলের বাঁহাতি ওপেনার। সেই মধুময় স্মৃতির পর লর্ডসে তামিমের আর সুযোগ হয়নি বাংলাদেশের হয়ে ম্যাচ খেলার।
লর্ডসে আরেকটি ম্যাচ খেলার সুযোগ অবশ্য হয়েছিল ২০১৪ সালের জুলাইয়ে। ক্রিকেটের আইনপ্রণেতা মেরিলিবোন ক্রিকেট ক্লাবের (এমসিসি) মাঠ লর্ডসে ২০০তম প্রতিষ্ঠাবার্ষিকী উপলক্ষে বাকি বিশ্ব একাদশের হয়ে খেলেছিলেন তামিম। তবে ম্যাচটা রাঙাতে পারেননি, করেছিলেন মাত্র ১ রান। তামিমের আবারও সুযোগ হচ্ছে লর্ডসে খেলার।
গত বছর হারিকেন ইরমা ও মারিয়ার তাণ্ডবে ক্ষতিগ্রস্ত হয়েছে ক্যারিবীয় অঞ্চলের বেশ কিছু স্টেডিয়াম। পাঁচটি স্টেডিয়াম পুনর্গঠনের জন্য তহবিল সংগ্রহ করা হচ্ছে। তহবিল গঠনের উদ্দেশে ৩১ মে লন্ডনে একটি চ্যারিটি টি-টোয়েন্টি ম্যাচের আয়োজন করা হয়েছে। ওয়েস্ট ইন্ডিজের বিপক্ষে একটি টি-টোয়েন্টি ম্যাচ খেলবে আইসিসি বিশ্ব একাদশ।
বিশ্ব একাদশের হয়ে এই ম্যাচটি খেলার সুযোগ পেয়ে তামিম আপ্লুত, ‘ক্রিকেট এমন একটি খেলা, যেটি মানুষকে একত্র করে, দূরত্ব ঘুচিয়ে দেয়। খেলোয়াড় ও দল একে অপরকে সমর্থন করে। যে কথাটা বললাম, এই ম্যাচটি সেটিরই সাক্ষ্য দেয়। আবারও আইসিসি বিশ্ব একাদশে খেলার সুযোগ পেয়ে আনন্দিত। এ ধরনের ম্যাচ ক্রিকেটকে আরও বড় ও সুন্দর করে তোলে।’
লর্ডসে খেলার কথা ভাবতেই তামিমের স্মৃতিতে অবধারিতভাবে ফিরে আসে ২০১০ সালে করা সেই সেঞ্চুরিটা। বাংলাদেশের হয়ে না হোক, এবার তামিম চান পুরোনো স্মৃতি আবারও পুনরাবৃত্তি করতে, ‘লর্ডসে খেলাটা যেকোনো ক্রিকেটারের বিরাট সম্মান। আন্তর্জাতিক ক্রিকেটে লর্ডসে আমি একবারই খেলেছি, ২০১০ সালে। অতীতের স্মৃতি ফিরিয়ে আনতে উন্মুখ হয়ে আছি। এই সময়ের দুর্দান্ত কিছু খেলোয়াড়ের সঙ্গে ও বিপক্ষে খেলার এ সুযোগ আরও রঙিন করে রাখবে উপলক্ষটা।’
ম্যাচটি খেলতে তামিম কবে রওনা দেবেন, সেটি অবশ্য এখনই জানাতে পারেননি। বাঁ হাঁটুর চোটে পড়া বাংলাদেশ দলের এই ওপেনার এখন ব্যস্ত পুনর্বাসন প্রক্রিয়া নিয়ে। এই ম্যাচটি খেলবেন সাকিব আল হাসানও।
