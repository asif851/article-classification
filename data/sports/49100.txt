
লিগের শুরুতে শেখ জামাল ধানমন্ডিকে গোনায় রাখেনি কেউ। এ দলে কোনো তারকা নেই। সেই জামালই ছুটছে দুর্দান্ত গতিতে। আজ শিরোপাপ্রত্যাশী চট্টগ্রাম আবাহনীকে ৩-১ গোলে হারিয়ে দিয়েছে জামাল। চট্টগ্রামের দলটিকে শিরোপার পথ থেকে ছিটকে দিয়ে নিজেরা এগিয়ে গেল দৌড়ে। তবে জয়ের আনন্দ নয়, একটি দুঃসংবাদ নিয়ে মাঠ ছেড়েছে দলটি। মাঠে আঘাত পেয়ে তাদের মামাদু বাকে যেতে হয়েছে হাসপাতালে।
শিরোপাপ্রত্যাশী দুই দলের ম্যাচটা ছিল উত্তেজনায় ভরপুর। প্রথমার্ধেই দুই গোলের লিড নিয়েছে জামাল। ১১ মিনিটে আলী হোসেনের শট চট্টগ্রাম আবাহনীর ডিফেন্ডার ক্লিয়ার করতে পারেনি। জটলা থেকে প্লেসিংয়ে ১-০ করেছেন রাফায়েল ওনব্রেবে। নাইজেরিয়ান এই স্ট্রাইকার গোল করলে গাম্বিয়ান উইঙ্গার সলোমন গোল করবে, এবার এটাই যেন অলিখিত নিয়ম। ৩৫ মিনিটে ব্যবধান দ্বিগুণ করলেন সলোমন কানফর্ম। রাফায়েলের বদলি নামা বার বাড়ানো বলে আলতো ছোঁয়ায় ব্যবধান বাড়ান কানফর্ম। লিগে রাফায়েল ও সলোমন জুটির গোল হলো ২৯টি ‍(রাফায়েল ১৫ ও সলোমন ১৪)।
৬৩ মিনিটে ম্যাচে ফিরে চট্টগ্রাম আবাহনী। জাহিদ হোসেনের কর্নারে ২-১ করেন এলিসন উদোকা। কিন্তু ১৫ মিনিট পরে ম্যাচের মীমাংসা করে দেন জাবেদ খান। তারার থ্রো ইন থেকে বক্সের মধ্যে বল নিয়ন্ত্রণে নিয়ে দেখেশুনে গোল (৩-১)। ম্যাচের শেষ মুহূর্তে ঘটে দুর্ঘটনা। বলের নিয়ন্ত্রণ নিতে গিয়ে সংঘর্ষ হয় সুশান্ত ত্রিপুরা ও বাহর মধ্যে। আহত বাকে শেষ পর্যন্ত অ্যাম্বুলেন্সে করে হাসপাতালে নেওয়া হয়।
আজকের হারে শিরোপা দৌড় থেকে অনেকটাই ছিটকে গেল চট্টগ্রাম আবাহনী। অন্যদিকে আবাহনীর (ঢাকা) শিরোপা জয়ের জন্য প্রয়োজন মাত্র তিন পয়েন্ট। পরের ম্যাচে শেখ জামালকে হারালে ষষ্ঠবারের মতো বাংলাদেশ প্রিমিয়ার লিগের চ্যাম্পিয়ন হবে ঢাকা আবাহনী।
