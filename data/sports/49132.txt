
পাকিস্তানে আন্তর্জাতিক ক্রিকেট হচ্ছে না বহু দিন। নিরাপত্তার হুমকিতে থাকা সেই পাকিস্তানেই দুটি প্রীতি ফুটবল ম্যাচ খেলে ফেললেন রোনালদিনহো ও রায়ান গিগস! করাচি ও লাহোরে দর্শকে ভরা গ্যালারির ভালোবাসায় আপ্লুত রোনালদিনহোও তাই বিদায়বেলায় জানালেন, ‘ধন্যবাদ পাকিস্তান!’ 
ক্রিকেটপাগল পাকিস্তানে ফুটবল অনেক পিছিয়ে আছে। অব্যবস্থাপনা ও অবকাঠামোগত দুর্বলতায় বিশ্ব ফুটবলের ২০০তম দল এখন পাকিস্তান। তাই ফুটবলের প্রতি আকৃষ্ট করতে শুধু রোনালদিনহো নন, আরও বেশ কয়েকজন সাবেক তারকা ফুটবলারকে ডেকে এনেছিল পাকিস্তান। শনিবার করাচিতে ও আজ লাহোরে অনুষ্ঠিত হয়েছে এই দুটি প্রদর্শনী ম্যাচ। সাবেক বার্সেলোনা তারকা রোনালদিনহোর নেতৃত্বে খেলেছে ‘রোনালদিনহো অ্যান্ড ফ্রেন্ডস’ গ্রুপ। সেভেন-এ-সাইড ম্যাচে দুই দলে ভাগ হয়ে খেলা এই তারকাদের সঙ্গী ছিলেন পাকিস্তানের তারকা ফুটবলাররা। রোনালদিনহো ও ম্যানচেস্টার ইউনাইটেড কিংবদন্তি গিগস ছাড়াও পাকিস্তান ফুটবলে জোয়ার তুলতে গিয়েছেন সাবেক ইংলিশ গোলরক্ষক ডেভিড জেমস, ডাচ তারকা জর্জ বোয়াটেং, সাবেক ফরাসি তারকা রবার্ট পিরেজ ও নিকোলাস আনেলকা এবং পর্তুগিজ তারকা লুইস বোয়া মোর্তে। এই তারকাদের নিরাপত্তা নিশ্চিত করতে সর্বোচ্চ ব্যবস্থা নিয়েছে পাকিস্তানি সেনাবাহিনী। তারকাদের হোটেল ও স্টেডিয়ামে সর্বোচ্চ স্তরের নিরাপত্তাব্যবস্থা ছিল। যদিও জয়-পরাজয় গুরুত্বপূর্ণ ছিল না এ ম্যাচে, তবে স্থানীয় দর্শকদের পরিপূর্ণ তৃপ্তি দিতেই যেন দুই ম্যাচেই গিগসের দলকে হারিয়েছেন রোনালদিনহোর দল। দেখা যাক, রোনালদিনহোর ছোঁয়াতেও পাকিস্তানের ফুটবল জেগে উঠতে পারে কি না। সূত্র: এএফপি
 
