
বাংলাদেশ অনূর্ধ্ব-১৯ দল কলম্বোয় পৌঁছেছে পরশু সন্ধ্যায়। সেখান থেকে মাতারায় গেছে কাল বিকেলে। আফগানিস্তানের বিপক্ষে আজ বাংলাদেশের প্রথম ম্যাচ এখানেই। যুব এশিয়া কাপের উদ্বোধনী অনুষ্ঠানে অংশ নিতে অনূর্ধ্ব-১৯ দলকে এক দিন থাকতে হয়েছে কলম্বোয়।মাতারায় পৌঁছেই সাইফ-আফিফরা চলে গেছেন মাঠে। অনুশীলনের পরই হোটেলে চেক-ইন। কাল বিকেল পর্যন্ত প্রতিপক্ষ সম্পর্কে খুব একটা ‘হোমওয়ার্ক’ করার সুযোগ পাননি তাঁরা। অবশ্য বয়সভিত্তিক ক্রিকেটে প্রতিপক্ষ সম্পর্কে আগ থেকে স্পষ্ট ধারণা পাওয়া কঠিন। তবে বাংলাদেশকে অনুপ্রাণিত করবে মুখোমুখি পরিসংখ্যান। যুব ওয়ানডেতে একবারই আফগানিস্তানের সঙ্গে খেলেছে তারা। সেটিতে আফগানদের ১০ উইকেটে হারিয়েছে বাংলাদেশ। এবারও ভালো কিছুর আশা করছেন দলের ম্যানেজার এহসানুল হক, ‘ম্যাচটা আমাদের জন্য গুরুত্বপূর্ণ। এবারের অনূর্ধ্ব-১৯ দলটা এখনো কোনো আন্তর্জাতিক দলের সঙ্গে খেলেনি। এই ম্যাচ দিয়েই শুরু। আফগান-বাধা পেরিয়ে যেতে পারলে টুর্নামেন্টে পরের ম্যাচগুলো সহজ হয়ে যাবে। তবে আফগানিস্তানের বিপক্ষে জেতা উচিত আমাদের।’যুবদলের ভাবনায় এখন বৃষ্টি। অনুশীলনে নামতে হয়েছে বৃষ্টি মাথায়। আজ বাংলাদেশের সামনে প্রকৃতি না আবার বাধা হয়ে দাঁড়ায়!
বাংলাদেশের ম্যাচ১৫ ডিসেম্বর আফগানিস্তান মাতারা১৬ ডিসেম্বর সিঙ্গাপুর গল১৮ ডিসেম্বর পাকিস্তান গল
