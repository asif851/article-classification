
স্ত্রী, সন্তানদের গতকালই হল্যান্ড পাঠিয়ে দিয়েছেন বড়দিন উদ্যাপনের জন্য। নিজে যাবেন ঢাকায় ১৭ ডিসেম্বর বিশ্বকাপ ট্রফি আসার পরদিন। ঢাকায় ফিরতে ফিরতে জানুয়ারির দ্বিতীয় সপ্তাহ। এসে কী করবেন, তা এখনো ঠিক হয়নি। জানুয়ারির শেষ এবং ফেব্রুয়ারির প্রথম দিকে ইন্দোনেশিয়ায় একটা টুর্নামেন্টে জাতীয় দল নিয়ে যেতে চেয়েছিলেন, কিন্তু নানা কারণে বাফুফে থেকে সাড়া পাননি লোডভিক ডি ক্রুইফ। আপাতত ফেডারেশন কাপ দেখেই তাঁর সময় কাটছে।কেমন দেখছেন মৌসুমসূচক টুর্নামেন্ট? কাল বিকেলে বাফুফে ভবনে এসে বললেন, ‘ফাইনালে ওঠা শেখ জামাল দারুণ খেলছে। সনি নর্দে তো দারুণ এক খেলোয়াড়। অন্যদের সঙ্গে শেখ জামালের অনেক পার্থক্য।’ ব্যাখ্যাও দিলেন, ‘ওরা ডাচ ছকে তিন স্ট্রাইকার খেলাচ্ছে। ফিটনেস থেকে শুরু করে সবকিছুতেই দলটি অন্যদের চেয়ে এগিয়ে।’ক্রুইফের মুখে মোহামেডানেরও প্রশংসা, ‘মোহামেডানও ডাচ ছন্দে খেলে। দলটি ফেডারেশন কাপের শেষ আট থেকে বিদায় নিলেও তাদের খেলা আমার ভালো লেগেছে।’প্রতিটি দলই বিদেশি খেলোয়াড়নির্ভর। সত্তর থেকে আশি ভাগ ম্যাচেরই নিয়ন্ত্রক বিদেশিরা। গুরুত্বপূর্ণ পজিশনে তারাই খেলছে। এটা চোখ এড়ায়নি ক্রুইফের। সেটি উল্লেখ করে বলছিলেন, বিদেশিরা ভালো করলে সেটা ক্লাবের জন্য ভালো হতে পারে। তবে তাঁর (ক্রুইফের) জন্য নয়। জাতীয় দলের কোচ দেখতে চান স্থানীয়রা ভালো করছে।‘আমার চোখ স্থানীয়দের ওপরই। আমি চাই তারা গুরুত্বপূর্ণ পজিশনে খেলুক’—আশাবাদ জাতীয় দলের কোচের। ৫-১০ জন নতুন খেলোয়াড়কে নজরে রেখেছেন বলে জানিয়ে ক্রুইফের সংযোজন, ‘সব পজিশনের জন্য স্থানীয় ভালো খেলোয়াড় খুঁজছি। দেশের পরিস্থিতি ভালো হলে সব জায়গায় কোচ পাঠিয়ে খেলোয়াড় বাছাই করব। এ দেশে অনেক প্রতিভা আছে, যেমন অনূর্ধ্ব-১৯ দলের অধিনায়ক হেমন্ত। সে মোহামেডানের জার্সি গায়ে বেশ ভালো খেলছে। তাকে আমরা হল্যান্ডে পাঠিয়েছি এফসি টোয়েন্টিতে ট্রায়াল দেওয়ার জন্য।’কথা বলেছেন জাতীয় দলে তাঁর সহকারী হিসেবে মোহামেডান কোচ সাইফুল বারীর নিয়োগ প্রসঙ্গেও। তিনি চাইছিলেন স্থানীয় একজন কোচ, যিনি শতভাগ নিরপেক্ষ থেকে ভালো খেলোয়াড় পছন্দ করবেন, ভালোভাবে সহায়তা করতে পারবেন তাঁকে। সাইফুলের নিয়োগ মোটামুটি চূড়ান্ত হয়ে যাওয়ায় খুশিই দেখাল ক্রুইফকে।কিন্তু কোচিং স্টাফ শক্তিশালী করা হলেও জাতীয় দলের জন্য খেলা তো আয়োজন করা যাচ্ছে না!
