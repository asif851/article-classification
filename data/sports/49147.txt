
তখনই বোঝা যাচ্ছিল ঝামেলা একটা বাধবে। জোনাথন ট্রটের অভিব্যক্তি, টিভি রিপ্লে—সবকিছুই বলে দিচ্ছিল আউটটা নিয়ে সংশয় আছে। বলা হচ্ছে, ট্রেন্ট ব্রিজ টেস্টে ইংল্যান্ডের দ্বিতীয় ইনিংসে ট্রটের আউটের কথা। আউটের পরপরই ম্যাচ রেফারি রঞ্জন মাদুগালের কাছে গিয়ে ব্যাখ্যা দাবি করে এসেছেন ইংল্যান্ডের টিম ডিরেক্টর অ্যান্ডি ফ্লাওয়ার। পরে ভুল স্বীকার করে দুঃখ প্রকাশ করেছে আইসিসি ও হট স্পটের উদ্ভাবক ওয়ারেন ব্রেনান। ওয়েবসাইট। পরশু ইংল্যান্ডের দ্বিতীয় ইনিংসে মিচেল স্টার্কের ভেতরে ঢোকা এক বল পায়ে লাগে ট্রটের। জোরালো আবেদনে আম্পায়ার আলিম দার সাড়া না দিলে রিভিউ চায় অস্ট্রেলিয়া। বল লাইনে পিচ করেছে, লাগতও অফ-মিডল স্টাম্পে। কিন্তু বল ব্যাটে লেগেছিল কিনা পরিষ্কার দেখাতে পারেনি রিপ্লে। হট স্পটের ‘ফ্রন্ট অন’ ক্যামেরায় রিপ্লে দেখালেও ‘সাইড অন’ ক্যামেরার রিপ্লে পাওয়া যায়নি। সাইড অন রিপ্লে না দেখেই আউট দিয়ে দেন তৃতীয় আম্পায়ার মারাইস ইরাসমাস। টেস্ট ক্যারিয়ারে প্রথমবার প্রথম বলে আউট হয়ে ট্রট ফিরে যান মাথা নাড়তে নাড়তে।
হট স্পটের উদ্ভাবক ব্রেনান পরে দায়টা তাঁর অপারেটরের জানিয়ে দুঃখ প্রকাশ করেন, ‘ভুলটা অপারেটরের। আমার অপারেটর তখন আগের বলেই আউট হওয়া জো রুটের রিপ্লে দেখানোর আয়োজন করছিল, তাই ট্রটের আউটকে ধরতে পারেনি। সাধারণ একটা ভুল, যে কেউ করতে পারত। তবে এই অপারেটর ২০০৭ সাল থেকে আমার সঙ্গে কাজ করছে এবং আমার জানামতে এটাই তার প্রথম গুরুতর কোনো ভুল।’ আইসিসির প্রধান নির্বাহী ডেভ রিচার্ডসনও পরে ইসিবি চেয়ারম্যান জাইলস ক্লার্কের কাছে দুঃখ প্রকাশ করে বলেছেন, আম্পায়ার ইরাসমাস ভুল করেছেন।
