
একজন অলরাউন্ডার থেকে বোলারে রূপান্তরিত হয়েছেন। আরেকজন বোলার হিসেবে দলে ঢুকে এখন টেস্টের বিশ্বসেরা অলরাউন্ডার। রবীন্দ্র জাদেজা ও রবিচন্দ্রন অশ্বিন—বদলে যাওয়া এই দুজনের ব্যাটেই স্বস্তি পেল ভারত। দ্বিতীয় দিন শেষে ৬ উইকেট হারিয়ে ২৭১ রান করেছে স্বাগতিক দল, ইংল্যান্ডের চেয়ে মাত্র ১২ রান পিছিয়ে ভারত।
অথচ দিনের খেলা শেষ হওয়ার ১ ঘণ্টা আগেও লিড নেওয়ার স্বপ্ন দেখতে শুরু করেছিল ইংল্যান্ড। বিরাট কোহলিকে যখন উইকেটের পেছনে ক্যাচ দিতে বাধ্য করলেন বেন স্টোকস। ২০৪ রানে ৬ উইকেট হারিয়ে মহা বিপদে তখন ভারত। অবিচ্ছিন্ন সপ্তম উইকেট জুটিতে ৬৭ রান যোগ করে দলকে বিপদমুক্ত করেছেন অশ্বিন ও জাদেজা। দারুণ সব শটে ক্যারিয়ারের নবম ফিফটি (৫৭*) তুলে নিয়েছেন টেস্ট র‍্যাঙ্কিংয়ে এক নম্বর অলরাউন্ডার অশ্বিন। তাঁকে যোগ্য সঙ্গ দেওয়া জাদেজা অপরাজিত আছেন ৩১ রানে। আগে অশ্বিনকে অলরাউন্ডার লিখতে ঊর্ধ্বকমা ব্যবহার করা হতো। এখন অশ্বিন পরিপূর্ণ অলরাউন্ডারই হয়ে উঠেছেন।চা-বিরতির সময়ও পরিষ্কার এগিয়ে ছিল ভারত। ইংল্যান্ডকে ২৮৩ রানে অলআউট করে ২ উইকেটে ১৪৮ রান তুলে ফেলেছিল। বিরতি থেকে ফিরে দ্বিতীয় বলেই আউট হয়ে গেলেন চেতেশ্বর পূজারা (৫১)। ৩ ওভার ও ৮ রানের মধ্যে আরও ২ উইকেট হারিয়ে হঠাৎই ছন্নছাড়া ভারতের ইনিংস। এর মাঝে ৯২তম ব্যাটসম্যান হিসেবে টেস্টের অভিষেক ইনিংসে রান আউট হলেন করুণ নায়ার। ১৯ বলের মধ্যে একটা ভূমিকম্পই যেন ধাক্কা দিয়েছিল ভারতকে।অশ্বিনকে নিয়ে ৪৮ রানের জুটিতে প্রাথমিক ধাক্কা সামলে নিয়েছিলেন কোহলি। কিন্তু পানি বিরতির ২ ওভার আগে কোহলিও (৬২) ফিরলে শঙ্কা পেয়ে বসে ভারতকে। দিনের শেষ ওভারগুলোতে আর কোনো উইকেট পড়তে দেননি অশ্বিন-জাদেজা। ভারতও তাই স্বস্তি নিয়েই দিনটা শেষ করতে পেরেছে।
