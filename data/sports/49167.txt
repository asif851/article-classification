
প্রথম আলোর অনলাইন ক্রীড়া জরিপের প্রশ্ন ছিল, ‘ক্রিস্টিয়ানো রোনালদো রিয়াল মাদ্রিদের সর্বকালের সেরা খেলোয়াড়—মাইকেল ওয়েনের বক্তব্যের সঙ্গে আপনি কি একমত?’ ৫৮.৫৩ শতাংশ পাঠক ‘হ্যাঁ’ বলেছেন, ‘না’ বলেছেন ৩৯.৪৫ শতাংশ। ‘মন্তব্য নেই’ ২.০২ শতাংশ পাঠকের। অর্থাত্ অধিকাংশ পাঠকের বিচারে রোনালদোই রিয়াল মাদ্রিদের সর্বকালের সেরা।
যদিও রোনালদো রিয়ালের সর্বকালের সেরা কি না, সেটি বলার সময় এখনো আসেনি। এখনো বহু পথ বাকি। রিয়ালের জার্সি গায়ে পর্তুগিজ উইঙ্গার ২৪৩ ম্যাচে গোল করেছেন ২৫০। তাঁর সামনে রয়েছে রাউল গঞ্জালেস (৭৪১ ম্যাচে ৩২৩ গোল), আলফ্রেডো ডি স্টেফানো (৩৯২ ম্যাচে ৩০৮) এবং সান্তিয়ানা (৬৪৫ ম্যাচে ২৯০)। যে গতিতে ছুটছেন সিআর সেভেন, তাতে যে রেকর্ড ভেঙে চুরমার হবে, সেটি বলা কি ভুল হবে?
মেসুত ওজিল যখন রিয়াল ছেড়ে পাড়ি জমালেন আর্সেনালে, অনেকেই বলেছিলেন, রোনালদোকে এবার গোল বানিয়ে দেবে কে? কোথায় কী! এ যেন রজনিকান্তের সেই ‘রোবট’, যাকে থামানোর সাধ্য নেই! যত আটকানোর চেষ্টা করা হয়, ততই শক্তি বৃদ্ধি পায়!                    
চলতি মৌসুমে রোনালদো ম্যাচপ্রতি গোল করেছেন ১.১১। যা তাঁর ক্যারিয়ার সেরা। ম্যানচেস্টার ইউনাইটেডে থাকার সময় রোনালদোর সেরা মৌসুম এসেছিল ২০০৭-০৮। সেই মৌসুমেও রোনালদো ৪৯ ম্যাচে করেছিলেন ৪২ গোল। ম্যাচপ্রতি গোলের হার ছিল দশমিক ৮৬। অনেকে বলতে পারেন, ‘এমন রোনালদোকে কেউ দেখেনি’ দাবি করাটা ভুল। কেন, ২০১১-১২ মৌসুমেই তো ৫৫ ম্যাচে ৬০ গোল করলেন রোনালদো। সাদা চোখের হিসাবে শুভংকরের ফাঁকিটা হয়তো বুঝতে পারছেন না। সেই মৌসুমেও রোনালদোর গোল গড় ছিল ১.০৯। আর এবার? ৪৪ ম্যাচে ৪৯ গোল। গোল গড় ১.১১!
টানা চতুর্থবারের মতো ৫০ কিংবা তারও অধিক গোল করতে যাচ্ছেন সিআর সেভেন। রিয়ালের জার্সি গায়ে চড়িয়েছেন, পাঁচ মৌসুম হতে যাচ্ছে। প্রথম মৌসুম অর্থাত্ ২০০৯-১০ মৌসুমে গোল করেছিলেন ৩৫ ম্যাচে ৩৩টি। এরপর ৫৪ ম্যাচে ৫৩, ৫৫ ম্যাচে ৬০, গত মৌসুমে ৫৫ ম্যাচে ৫৫। আর একটি গোল করলেই এ মৌসুমের গোলের ফিফটি! এখনো এ মৌসুমে চারটি ম্যাচ বাকি রয়েছে রিয়ালের (চ্যাম্পিয়নস লিগের ফাইনালসহ)। সব ঠিক থাকলে এ মৌসুমে নিশ্চিতভাবেই ৫০ গোল ছাড়িয়ে যাবেন রোনালাদো।
৩০ গোল করে লা লিগায় সর্বোচ্চ গোলাদাতা, চ্যাম্পিয়নস লিগে লিওনেল মেসির রেকর্ড ভেঙে ১০ ম্যাচে করেছেন ১৬ গোল। ইনজুরির কারণে বেশ কিছুদিন বাইরে থাকতে হয়েছে। লাল কার্ডের ফাঁড়ায় পড়ে লিগে তিনটি ম্যাচ খেলতে পারেননি। নইলে ২০১১-১২ মৌসুমে ৬০ ম্যাচের রেকর্ডও হয়তো ভেঙে ফেলতেন।
শুধু গোলের বন্যা বইয়ে দিচ্ছেন বলেই নয়। ২০১১-১২ মৌসুমটির তুলনায় এবার রোনালদোকে অন্য উচ্চতায় তুলে দিচ্ছে প্রতিটা প্রতিযোগিতায় দলের হয়ে ব্যবধান গড়ে দেওয়ায়। ২০১১-১২ মৌসুমে অবিশ্বাস্য হারে গোল করেও কেবল লিগ জিতেছিলেন। কিন্তু এবার রোনালদোর সামনে আছে লিগ-কাপ-চ্যাম্পিয়নস লিগের ট্রেবল জয়ের সম্ভাবনাও।
সব মিলিয়ে দুর্দান্ত সময় কাটছে রোনালদোর। বছর শুরু না হতেই হাতে উঠেছে ব্যালন ডি’অর। আর মাঠে গোলের প্লাবন তো চলছেই। এবার কোপা ডেল রে-র সেমিফাইনালে অ্যাটলেটিকো মাদ্রিদের বিপক্ষে ১৭ মিনিটে পেনাল্টি থেকে গোল করার পর আরেকটি অনন্য রেকর্ড গড়েছেন সিআর সেভেন।
রেকর্ডটি এমনই, তা ফুটবলপ্রেমীদের চোখ ছনাবড়া হতে বাধ্য। ফুটবলের ৯০ মিনিটের প্রতিটি মিনিটেই গোল করার এক অসামান্য রেকর্ড গড়েছেন রোনালদো। অর্থাত্ প্রথম, দ্বিতীয়, তৃতীয় থেকে শুরু করে ৯০তম মিনিটের প্রতিটাতেই কোনো না কোনো ম্যাচে গোল করেছেন এই পর্তুগিজ জাদুকর। যেভাবে ছুটছেন রিয়াল তারকা, তাতে একটি প্রশ্ন হতে পারে—এ রোনালদোকে রুখবে, সাধ্য কার!
