
আগ্রাসী ব্যাটিংয়ের জন্য ভালো নাম ডাক আছে বেন স্টোকসের। কিন্তু তাই বলে এভাবে ঘরের মাঠে দক্ষিণ আফ্রিকার নাকের জল চোখের জল এক করে দেবেন! কেপটাউন টেস্টের দ্বিতীয় দিনের শুরুতে বোলারদের এমন কচু-কাটা করলেন, টেস্টে দ্বিতীয় দ্রুততম ডাবল সেঞ্চুরির রেকর্ডই হয়ে গেল স্টোকসের। তবে এখানেই থামেননি ইংলিশ ব্যাটসম্যান, আরও বেশ কয়েকটি রেকর্ড করে ফেলেছেন এই এক ইনিংসেই।
প্রথম দিন শেষে ৭৪ রানে অপরাজিত ছিলেন। ৯৩ বলে ৭৪ রান নিয়ে ব্যাট করতে নেমে এই বাঁ হাতি নিজের ‘আসল চেহারা’ দেখালেন আজ, পেয়েছেন নিজের প্রথম ডাবল সেঞ্চুরি। লাঞ্চের আগে ৭৪ বলে করেছেন ১৩০ রান। মধ্যাহ্নভোজন বিরতিতে যখন অপরাজিত থেকে মাঠ ছাড়ছেন তখন তাঁর রান ২০৪, ১৬৭ বলে। অবশ্য ২০০ ছুঁয়েছেন ১৬৩ বলে। ২০০১ সালে ইংল্যান্ডের বিপক্ষে নিউজিল্যান্ডের নাথান অ্যাস্টল ১৫৩ বলে ছুঁয়েছিলেন ডাবল সেঞ্চুরি। আজ বেশ কিছুক্ষণ সেই রেকর্ডকে হুমকির মুখে রেখে শেষ পর্যন্ত পারলেন না মাত্র দশটি বলের জন্য।অ্যাস্টলের রেকর্ড হাতছাড়া হলেও স্টোকস কিন্তু রেকর্ড বইয়ে বেশ কিছু ওলটপালট এনে দিয়েছেন এরই মধ্যে। যার মধ্যে প্রথমটি অনেকটাই অবিশ্বাস্য। ১৩৮ বছরের টেস্ট ইতিহাসে ছয়ে নেমে কখনো ডাবল সেঞ্চুরি করতে পারেনি কোনো ইংলিশ ব্যাটসম্যান। প্রথম ইংলিশ হিসেবে সেই কীর্তি গড়ে ট্রিপল সেঞ্চুরির দিকেই ছুটে যাচ্ছিলেন এই ২৪ বছর বয়সী। ক্যাচ তুলে ভাগ্যক্রমে বেঁচে গিয়ে ওই বলেই দুর্ভাগ্যের রান আউট না-হলে দ্রুততম ট্রিপল সেঞ্চুরিটাও হয়তো করেই ফেলতেন।তবে ছয়ে নেমে সর্বোচ্চ রানের রেকর্ডটি এখন তাঁরই। ১৯৮ বলে করা ৩০ চার ও ১১ ছক্কার ২৫৮ রানের ইনিংসটি পেছনে ফেলে দিয়েছে ১৯৭৭ সালে অস্ট্রেলিয়ান ডগ ওয়াল্টারের করা ২৫০-এর ইনিংসটি।যেভাবে খেলতে খেলতে আউট হয়েছে, স্টোকস আক্ষেপ করতেই পারেন। তবে এই ইনিংসেই এরই মধ্যে রেকর্ড বইয়ে নাম লিখিয়েছেন বেশ কয়েকবার। আজ প্রথম সেশনে ১৩০ রান করেছেন স্টোকস, টেস্টের যেকোনো দিনের প্রথম সেশনে (লাঞ্চের আগে) সবচেয়ে বেশি রান তোলার বিশ্ব রেকর্ড! লেস অ্যামেস ১৯৩৫ সালে ওভালে দক্ষিণ আফ্রিকার বিপক্ষেই প্রথম সেশনে ১২৩ রান করেছিলেন। ৮০ বছর পরে সেই রেকর্ড ভাঙলেন আরেক ইংলিশ।২২৩ রানে পঞ্চম উইকেট পড়ার পর জনি বেয়ারস্টোর সঙ্গে ৩৯৯ রানের জুটি গড়েছেন স্টোকস। ষষ্ঠ উইকেট জুটিতে ইংল্যান্ডের নতুন রেকর্ড জুটি ভাঙার পর ভেঙেছেন বিশ্ব রেকর্ডও। এর আগে ষষ্ঠ উইকেটে কেন উইলিয়ামসন ও বিজে ওয়াটলিং গড়েছিলেন ৩৬৫ রানের জুটি। ষষ্ঠ উইকেটে প্রথম চার শর জুটি হতে গিয়েও হলো না মাত্র এক রানের জন্য।রেকর্ডের তালিকা এখানেই থামছে না! আরও একটি বিশ্ব রেকর্ডে নাম লেখা হলো স্টোকস-বেয়ারস্টোর। আড়াই শ রান ছাড়ানো জুটির ক্ষেত্রে সবচেয়ে দ্রুততম রান তোলা জুটিও এটি।এতগুলো রেকর্ডের ভারে চাপা পড়ে প্রোটিয়াদের অবস্থা অনুমিতভাবেই করুণ। ওভারে পাঁচের কাছাকাছি রান তুলেছে ইংল্যান্ড। ৬ উইকেট ৬২৯ করে ইনিংস ঘোষণা করেছে তারা। টেস্ট ক্যারিয়ারের প্রথম সেঞ্চুরি করা বেয়ারস্টো মাঠ ছেড়েছেন ১৫০ রানে অপরাজিত থেকে। ৭ রান তুলতে এরই মধ্যে এক উইকেট হারিয়েও ফেলেছে দক্ষিণ আফ্রিকা।
