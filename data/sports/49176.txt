
পাকিস্তানে আন্তর্জাতিক ক্রিকেট হচ্ছে না অনেক দিন হলো। নিরাপত্তার হুমকিতে থাকা দেশটিতে কবে আন্তর্জাতিক ম্যাচ ফিরবে, সেটি বলার উপায় নেই। এই নিরাপত্তা হুমকির মধ্যেই পাকিস্তানে দুটি প্রীতি ফুটবল ম্যাচ খেলতে যাচ্ছেন ব্রাজিলের সাবেক ফুটবল তারকা রোনালদিনহো। ফিফা র‍্যাঙ্কিংয়ে ২০০ নম্বরে থাকা পাকিস্তানকে ফুটবলের প্রতি আকৃষ্ট করতে শুধু রোনালদিনহোই নন, প্রীতি ম্যাচে থাকছেন আরও আট সুপারস্টার।
পাকিস্তান ফুটবল ফেডারেশনের আয়োজনে আগামী শনিবার করাচিতে ও রোববার লাহোরে অনুষ্ঠিত হবে এই দুটি প্রদর্শনী ম্যাচ। সাবেক বার্সেলোনা তারকা রোনালদিনহো নেতৃত্ব দেবেন ‘রোনালদিনহো অ্যান্ড ফ্রেন্ডস’ গ্রুপের। ম্যাচে অংশ নিতে যাওয়া খেলোয়াড়দের মধ্যে থাকছেন ম্যানচেস্টার ইউনাইটেডের সাবেক তারকা রায়ান গিগস, ব্রাজিলীয় তারকা রবার্তো কার্লোস, সাবেক ইংলিশ গোলরক্ষক ডেভিড জেমস, ডাচ তারকা জর্জ বোয়াটেং, সাবেক ফরাসি তারকা রবার্ট পিরেজ ও নিকোলাস আনেলকা এবং পর্তুগিজ তারকা লুইস বোয়া মোর্তে।ক্রিকেটপাগল পাকিস্তানে প্রীতি ফুটবল ম্যাচ খেলতে যাওয়া নিয়ে রোনালদিনহো বেশ রোমাঞ্চিত, ‘পাকিস্তানে খেলার জন্য অপেক্ষায় আছি। পাকিস্তানের তরুণ খেলোয়াড়দের ফুটবলে আকৃষ্ট করার এটি দারুণ সুযোগ। আমরা সর্বোচ্চ চেষ্টা করব।’ সূত্র: এএফপি
