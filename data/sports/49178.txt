
বেশ ভালো সম্ভাবনা আছে। মুম্বাই ইন্ডিয়ানসের প্রথম ৬ ম্যাচ খেলে গত ম্যাচে বাদ পড়া মোস্তাফিজুর রহমান আজ আবার একাদশে ফিরে পেতে পারেন নিজের জায়গা। বাংলাদেশ সময় রাত সাড়ে আটটায় বিরাট কোহলির রয়্যাল চ্যালেঞ্জার্স বেঙ্গালুরুর মুখোমুখি হবে মোস্তাফিজের মুম্বাই। দুই দলের জন্যই এটি টিকে থাকার ম্যাচ।
ম্যাচটি হবে বেঙ্গালুরুর চিন্নাস্বামী স্টেডিয়ামে। এ কারণেই মোস্তাফিজের খেলার সম্ভাবনা বাড়ছে। এ মাঠের উইকেট মোস্তাফিজের বোলিংয়ের জন্য বেশ সহায়ক। মোস্তাফিজকে দলে ফিরিয়ে আনতে পারে বেন কাটিংয়ের জায়গাটির অপচয়। গত ম্যাচে মোস্তাফিজের বদলে কাটিংকে খেলানো হয়েছিল মূলত লোয়ার অর্ডারে তাঁর ব্যাটিংটা বেশ ভালো, এ জন্য। মোস্তাফিজ আইপিএল ক্যারিয়ারে আগের ম্যাচে ব্যাটিং পেয়েছিলেন প্রথমবারের মতো। কিন্তু ব্যাটিংটা তাঁর দুর্বল জায়গা।
মুম্বাইয়ের জন্যও আট নম্বরে কাটিংকে রাখা খুব একটা লাভজনক হচ্ছে না। উল্টো কাটিং তাঁর মূল যে দায়িত্ব, সেই বোলিংয়েও অব্যবহৃত থাকছেন। গত ম্যাচে বল পেয়েছেনই মাত্র ১ ওভার। বল করতে এসেছেন ষষ্ঠ বোলার হিসেবে। অধিনায়কের খুব একটা আস্থা যে নেই বোঝাই যাচ্ছে। এক ওভারে ১৪ রান দিয়ে কাটিংও আস্থা ফেরানোর মতো বোলিং করেননি।
এর আগে আরও একটি ম্যাচ কাটিং খেলেছিলেন। শুরুর দিকে সানরাইজার্স হায়দরাবাদের বিপক্ষে। সে ম্যাচে ৯ বলে ৯ রান করলেও বল হাতে ৪ ওভারে ৪০ রান দিয়ে ছিলেন উইকেটশূন্য। সে ম্যাচেই মোস্তাফিজ আইপিএলে নিজের দ্বিতীয় সেরা বোলিংটা করেন। ২৪ রান দিয়ে নেন ৩ উইকেট। সবচেয়ে বড় কথা, মোস্তাফিজ আর জসপ্রীত বুমরার জুটিটা বেশ জমে উঠছিল।
যদিও এও সত্যি, মোস্তাফিজ ভালো বোলিং করতে করতেই খুবই বাজে কিছু ডেলিভারি দিচ্ছেন। এ কারণে ৬ ম্যাচে ৫০টি ডট বল করলেও তাঁর ইকোনমি রেট ভালো নয়। ৮.৩৪। টানা ডট দিয়ে চাপ তৈরি করছেন। কিন্তু নিজে আবার টানা লুজ বল দিয়ে চাপটা নিজের ওপর ফিরিয়ে নিচ্ছেন।
মুম্বাইয়ের সব বোলারদের মধ্যে ‘ডট’ দেওয়ায় মোস্তাফিজ শীর্ষ তিনে আছেন। জসপ্রীত বুমরা (৬৮), মৈনাক মারাকান্দের (৫১) পরেই আছেন মোস্তাফিজ (৫০)। ভারতের দুই বোলারের চেয়ে মোস্তাফিজ এক ম্যাচ কমও খেলেছেন। ফলে তাঁর বোলিংটা একটু শুধরে নিতে পারলে কাটিংয়ের চেয়ে যে অনেক বেশি কার্যকর হবেন, এতে সন্দেহ নেই।
ফলে আজ মোস্তাফিজকে একাদশে দেখা যেতেই পারে। ভারতের শীর্ষ দুই ক্রিকেট সাইটের একটি ক্রিকবাজ তাদের অনুমিত একাদশে মোস্তাফিজকে রেখেছে। যদিও ক্রিকইনফোর সম্ভাব্য একাদশে মোস্তাফিজ নেই। তাদের মতে, বেঙ্গালুরুর শক্তি ব্যাটিং, দুর্বল জায়গা হচ্ছে বোলিং। ফলে কৌশলগত দিক দিয়ে দেখলে বেঙ্গালুরুর বিপক্ষে ব্যাটিং শক্তিটা বাড়াতে চাইবে মুম্বাই। সে ক্ষেত্রে তারা মূল বোলারদের একজনকে কমিয়ে খেলতেও পারে, যাতে ব্যাটিং লাইনআপটা দীর্ঘ হয়। শেষের ওভারে মেরে খেলতে সুবিধা পাওয়া যায়।
আর এটাই কৌশল হলে গত ম্যাচে ১ ওভার বোলিং করা কাটিং আবারও কেটে দিতে পারেন মোস্তাফিজের দলে ফেরার আশা!
এবারের আইপিএলে মোস্তাফিজ




ম্যাচ


উইকেট


সেরা


ডট বল


গড়


ইকোনমি


স্ট্রাইক




৬


৭


৩/২৪


৫০


২৮


৮.৩৪


২০.১




