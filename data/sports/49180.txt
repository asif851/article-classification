



ফুটবলে সাধারণত কোচরাই হয়ে থাকেন দলের সর্বেসর্বা 
কিন্তু আর্জেন্টিনা দলে মেসিই নাকি সব 
আজ ইতালির বিপক্ষে প্রীতি ম্যাচে মাঠে নামবে আর্জেন্টিনা 
বাংলাদেশ সময় রাত ১টা ৪৫ মিনিটে শুরু হবে ম্যাচ


ফুটবলে কোচই হলেন সর্বেসর্বা। দলের ভালো-মন্দ সবকিছুর দায়িত্ব ন্যস্ত থাকে তাঁর হাতে। দল ভালো করলে কারিশমা, খারাপ করলে চাকরি নেই। মাঠে হয়তো খেলেন না। কিন্তু সাইডলাইনে দাঁড়িয়ে ম্যাচের পুরোটা নিয়ন্ত্রণ করেন কোচই। কে কোথায় খেলবে, কীভাবে খেলবে, বদলি নামবে কে...সবই কোচের এখতিয়ার। অধিনায়কের এখানে খুব বেশি ভূমিকা রাখার নেই। কিন্তু আর্জেন্টিনার ক্ষেত্রে বিষয়টি ভিন্ন। লিওনেল মেসিই এই দলের সব। আর্জেন্টিনা কোচ হোর্হে সাম্পাওলি নিজেই মানছেন সে কথা।
রাশিয়া বিশ্বকাপে দুবারের বিশ্বকাপ জয়ী আর্জেন্টিনাকে দেখা যাবে না, এমন পরিস্থিতি হয়েছিল বাছাইপর্বে। কিন্তু ইকুয়েডরের বিপক্ষে হ্যাটট্রিক করে খাদের কিনার থেকে বিশ্বকাপের টিকিট এনে দিয়েছেন মেসি। এবার চূড়ান্ত পর্বেও মেসিকে কেন্দ্র করেই ছক সাজাচ্ছেন সাম্পাওলি। সাম্পাওলি বলছেন, এই দলটি তাঁর নয়, মেসির, ‘দলটি মেসিরই হতে যাচ্ছে। ও-ই দুনিয়ার সেরা খেলোয়াড়। এখন ওর সেই দায়িত্ববোধ এসেছে পুরো দলটাকে কাঁধে বয়ে নেওয়ার। দলটা আমার চেয়ে তারই বেশি।’
এমনকি অন্য যেকোনো জাতীয় দলে অনায়াসে জায়গা পেয়ে যেতেন যিনি, সেই পাওলো দিবালার জায়গা হচ্ছে না মেসির কারণে। অনেকটা মেসির মতো, মেসির জায়গায় খেলেন। তাঁকে মানিয়ে নেওয়ার খুব বেশি সুযোগ হয়তো দেওয়া হয়নি। মেসির আর দিবালা একসঙ্গে খুব বেশি ম্যাচ খেলেননি। তবে বিশ্বকাপটা দিবালাকে দর্শক হয়ে দেখতে হতে পারে।
অনুশীলন, প্রস্তুতি থেকে শুরু করে মেসির খেলার সঙ্গে মানানসই এমন খেলোয়াড়কে খুঁজছেন সাম্পাওলি। তাই হয়তো দলে জায়গা হচ্ছে না চলতি মৌসুমে ২১ গোল করা দিবালার। এমন ইঙ্গিতই দিয়েছেন সাম্পাওলি, ‘আমাদের দেখতে হবে আমাদের ফরম্যাটে কোন খেলোয়াড়েরা মেসির সঙ্গে বেশি মানিয়ে যায়।’
