
• ইন্টারনেট সেনসেশন প্রিয়া ওয়ারিওরের সঙ্গে লুঙ্গি এনগিদির একটি ভিডিও বানিয়ে টুইটারে ছাড়া হয়েছে। • প্রোটিয়া এ পেসার সেই ভিডিও তাঁর টুইটার অ্যাকাউন্ট থেকে শেয়ার দিয়েছেন। • আইপিএলে তাঁর ফ্র্যাঞ্চাইজি দল চেন্নাই সুপার কিংস এ নিয়ে মজা করেছে।
প্রিয়া প্রকাশ ওয়ারিওরের চোখের ইশারায় হইচই পড়ে গেছে সামাজিক যোগাযোগমাধ্যমে! কেরালায় জন্ম নেওয়া মালায়লাম ছবির এই নবাগত নায়িকা গুগল সার্চ লিস্টে পাল্লা দিচ্ছেন ক্যাটরিনা কাইফ, আলিয়া ভাটদের মতো হেভিওয়েট নায়িকাদের সঙ্গে। প্রিয়ার বেশ কিছু ভিডিও ইন্টারনেট সেনসেশনে পরিণত হওয়ায় তাঁর জনপ্রিয়তা ছড়িয়ে পড়েছে ভারতের বাইরেও। সেটা সুদূর দক্ষিণ আফ্রিকা পর্যন্ত এবং তাঁর মধ্যে ‘ভালোবাসা’র রেশ পেয়েছেন দেশটির জাতীয় দলের এক ক্রিকেটারও!
সেই ক্রিকেটারের বয়স ২১ বছর। আন্তর্জাতিক অভিষেক গত বছরের জানুয়ারিতে। তবে নজর কেড়েছেন এ বছর দক্ষিণ আফ্রিকা-ভারত টেস্ট সিরিজ দিয়ে। তিনি লুঙ্গি এনগিদি। তাঁকে এবং প্রিয়াকে নিয়ে বানানো একটি ভিডিও টুইটারে বেশ আলোচনার জন্ম দিয়েছে। ভিডিওটা প্রোটিয়া পেসারেরও নজর এড়ায়নি। নিজের টুইটার অ্যাকাউন্ট থেকে এনগিদি সেই ভিডিও ১৫ ফেব্রুয়ারি শেয়ার দিয়ে লিখেছেন, ‘ভালোবাসা দিবস হয়ে গেল।’লুঙ্গি এবার আইপিএলে খেলবেন চেন্নাই সুপার কিংসের হয়ে। ফ্র্যাঞ্চাইজি দলটি এ নিয়ে বেশ মজাও করেছে। টুইটারে তাঁদের পেসারের শেয়ার করা ভিডিও লিংকের নিচে আরেকটি ভিডিও শেয়ার করেছে চেন্নাই। সেই ভিডিওটি প্রাণী মনোবিদ কেভিন রিচার্ডসন এবং একটি সিংহের, যেখানে দেখা যাচ্ছে সিংহটিকে আলিঙ্গন করছেন রিচার্ডসন।এখন প্রশ্ন হলো চেন্নাই এ ভিডিও দিয়ে ঠিক কী বোঝাতে চেয়েছে? অ্যান্ডারসনের জন্ম দক্ষিণ আফ্রিকায়। আর চেন্নাই সুপার কিংসের লোগোয় রয়েছে সিংহের ছাপ। লুঙ্গি ভারতীয় এক মেয়ের মধ্যে ভালোবাসার রেশ পাওয়ায় চেন্নাই নিশ্চয়ই ভীষণ খুশি!
