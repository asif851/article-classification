



সেমিফাইনালে কিরগিজস্তানের বিপক্ষে ৩-২ সেটে জিতেছে বাংলাদেশ
শুক্রবার ফাইনালে বাংলাদেশের প্রতিপক্ষ তুর্কমিনিস্তান
টুর্নামেন্টের বর্তমান চ্যাম্পিয়ন বাংলাদেশ


০-১, ১-১, ২-১, ২-২, ৩-২!ম্যাচের টাইমলাইন দেখেই বোঝা যাচ্ছে সোহরাওয়ার্দী ইনডোর স্টেডিয়ামে কতটা রোমাঞ্চ ছড়িয়েছিল আজ । যার শেষ হয়েছে বাংলাদেশের জয়ে। দারুণ প্রতিদ্বন্দ্বিতামূলক ম্যাচে কিরগিজস্তানের বিপক্ষে ৩-২ সেটে জিতে এশিয়ান সিনিয়র মেনজ সেন্ট্রাল জোন ইন্টারন্যাশনাল ভলিবল চ্যাম্পিয়নশিপের ফাইনালে নাম লিখিয়েছে বাংলাদেশ। শুক্রবার ফাইনালে বাংলাদেশের প্রতিপক্ষ তুর্কমিনিস্তান।
২৫-১৫ পয়েন্টে প্রথম সেট হেরে যায় বাংলাদেশ। দ্বিতীয় সেটে ২৫-২০ পয়েন্টে জিতে সমতায় ফেরে স্বাগতিকেরা। ১-১ সমতায় থাকা অবস্থায় তৃতীয় সেটের মাঝামাঝি পর্যন্ত চরম নাটকীয়তা। কিন্তু শেষ পর্যন্ত ২৫-১৯ পয়েন্টে জিতে ২-১ সেটে এগিয়ে যায় বাংলাদেশ। নাটকের তখনো অনেক বাকি। চতুর্থ সেটে জিতলে বাংলাদেশের ফাইনাল যখন নিশ্চিত, তখনই ২৫-১৩ পয়েন্টের বড় ব্যবধানে জিতে ম্যাচে ফিরে আসে কিরগিজস্তান। ম্যাচ গড়ায় পঞ্চম সেটে।
ভলিবলের নিয়ম অনুযায়ী, পঞ্চম ও শেষ সেটের নিষ্পত্তি হয় ১৫ পয়েন্টে। শেষ সেটে তীব্র লড়াই করে ১৫-১৩ পয়েন্টে জয় তুলে নিয়ে শেষ হাসি বাংলাদেশের।
