
‘মওকা মওকা’ বিজ্ঞাপনটির নির্মাতা নিশ্চয়ই মাথার চুল ছিঁড়ছেন! কী বিড়ম্বনাটাই না হচ্ছে। কিছুদিন আগেই বহু সমর্থক ভারতীয় ক্রিকেট বোর্ডের অফিসের নাম্বারে ফোন করে ‘মওকা মওকা শুনিয়ে দিয়েছিল। বাধ্য হয়ে তো ফোনের সংযোগই বিচ্ছিন্ন করে রেখেছিল ভারতীয় ক্রিকেট বোর্ড। এবার ভারতীয় ক্রিকেট বোর্ডকে আরেকটু খোঁচা দিলেন ওয়ানডে ক্রিকেটে সদ্যই সাবেক হওয়া শহীদ আফ্রিদি। তিনিও গাইলেন, ‘মওকা মওকা!সম্প্রতি এক টেলিভিশন চ্যানেলের অনুষ্ঠানে গিয়েছিলেন পাকিস্তান অলরাউন্ডার। উপস্থাপক তাঁকে জিজ্ঞেস করলেন, সেমিফাইনালে ভারত হারার পর আফ্রিদির কি মনে হয়েছিল? কিছুক্ষণ চুপ থেকে আফ্রিদি গেয়ে উঠলেন, ‘মওকা মওকা’! গাওয়ার পরই হাসলেন আফ্রিদি, হাসির রোল উঠল উপস্থিত দর্শকদের মধ্যেও। পরে আফ্রিদি জানান, আগে বিজ্ঞাপনটি দেখেননি। সেমিফাইনালে অস্ট্রেলিয়ার বিপক্ষে ম্যাচটিতে হারের পর কেউ একজন একটি ভিডিও ক্লিপ পাঠিয়েছিল তাঁকে। সেই ক্লিপ দেখে জানতে পারেন ‘মওকা মওকা’র বিস্তারিত কাহিনি।বিশ্বকাপে ভারত-পাকিস্তান ম্যাচের আগে প্রথম প্রচারিত হয় ‘মওকা মওকা’ বিজ্ঞাপনটি। তারপর পুরো টুর্নামেন্ট জুড়েই বিভিন্ন সময়ে ভারতের প্রতিপক্ষদের কটাক্ষ করে বিজ্ঞাপনটির বিভিন্ন সংস্করণ প্রকাশিত হয়। তুমুল জনপ্রিয় হয়েছিল বিজ্ঞাপনটি। কিন্তু এ বিজ্ঞাপনটি এখন হিতে বিপরীত হয়েছে ভারতের। হারের পর সবাই এক যোগে ‘প্রতিশোধ’ নিচ্ছে ওই বিজ্ঞাপন দিয়েই। তথ্যসূত্র: এনডিটিভি।
