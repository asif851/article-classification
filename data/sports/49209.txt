
বছরের প্রথম এশিয়ান ট্যুর এসএমবিসি সিঙ্গাপুর ওপেনে কাট মিস করেছেন। কিন্তু তারপরও নিজের খেলা নিয়ে সন্তুষ্ট গলফার সিদ্দিকুর রহমান। কাল সিঙ্গাপুর থেকে টেলিফোনে জানালেন নতুন বছর নিয়ে তাঁর স্বপ্ন ও পরিকল্পনার কথা* বছরের শুরুতেই কাট মিস করে নিশ্চয় হতাশ হয়েছেন?সিদ্দিকুর রহমান: কাল (পরশু) ভালো খেললেও আজ মোটেও ভালো করতে পারিনি। কাল চারটি বার্ডি করেছিলাম। আজ দুটি করেছি। আর বগি করেছি দুটি। এই টুর্নামেন্টে কাট মিস করেছি, এটা দেখে অনেকেরই মনে হতে পারে যে আমি খুব খারাপ খেলেছি। সাম্প্রতিক সময়ে কিন্তু বেশ ভালোই খেলছি। আর সিঙ্গাপুরে যা খেলেছি, তাতে আমি অনেক সন্তুষ্ট।* আগামী ১ ফেব্রুয়ারি ঢাকায় কুর্মিটোলা গলফ ক্লাবে শুরু হচ্ছে বসুন্ধরা বাংলাদেশ ওপেন। এই টুর্নামেন্ট নিয়ে কেমন প্রস্তুতি আপনার?সিদ্দিকুর: এই টুর্নামেন্টের জন্য আলাদা কোনো প্রস্তুতি নেই। তবে যেহেতু ঘরের মাঠে খেলব, তাই আমি এখানে প্রতিটি রাউন্ড উপভোগ করতে চাই। ঘরের মাঠে সবাই আমার দিকে চেয়ে থাকে। আমার ওপর সবার প্রত্যাশাও অনেক, সেটাও জানি। আসলে প্রতিটি টুর্নামেন্টেই ভালো করতে চেষ্টার কমতি রাখি না। নিজের সেরাটাই সব সময় দেওয়ার চেষ্টা করি। এখানেও ভালো করার চেষ্টা থাকবে। আমি আশাবাদী। গত দুবারের চেয়ে ঢাকায় বাংলাদেশ ওপেনে ভালো করতে চাই।* তা আপনি দেশে ফিরবেন কবে? এসেই কি অনুশীলনে নেমে পড়বেন?সিদ্দিকুর: ২২ জানুয়ারি ঢাকায় ফিরব। এসেই নতুন করে অনুশীলন শুরু করব বসুন্ধরা বাংলাদেশ ওপেন গলফ টুর্নামেন্টের জন্য। এবার আমি নিয়মিত সময়ের চেয়ে কয়েক ঘণ্টা বেশি অনুশীলন করতে চাই। আগে প্রতিদিন অন্তত আট ঘণ্টা অনুশীলন করতাম। এবার ১০-১২ ঘণ্টা করে অনুশীলন করব।* গত বছর ১৮টি টুর্নামেন্টে খেলেছেন। এবার কতগুলোতে খেলার ইচ্ছা?সিদ্দিকুর: এবারও আমি গত বছরের মতোই খেলব। এর আগের বছর খেলেছিলাম ১৯টিতে। তবে কখনোই আমি একটানা খেলতে চাই না। মাঝে কিছুদিন বিরতি দিয়ে তবেই খেলতে চাই। এ জন্য ২৬ জানুয়ারি মিয়ানমারের টুর্নামেন্টে যাচ্ছি না। তবে ৯ ফেব্রুয়ারি মালয়েশিয়ায় মে ব্যাংক চ্যাম্পিয়নশিপে, ১৬ ফেব্রুয়ারি অস্ট্রেলিয়ার পার্থে ওয়ার্ল্ড সুপার সিক্সে ও ৯ মার্চ ভারতে হিরো ইন্ডিয়ান ওপেনে খেলব।* বর্তমানে আপনার পিঠের ব্যথার কী অবস্থা?সিদ্দিকুর: আল্লাহর রহমতে এখন আমি অনেক ফিট। আগের মতো পিঠে তেমন ব্যথা নেই। খুবই নিশ্চিন্তে খেলছি ইদানীং। ফিজিও বা কোচের সঙ্গেও আপাতত দেখা করছি না। কোনো পরামর্শও নেব না তাঁদের। অনুশীলনটা বেশি সময় ধরে করতে চাই, কারণ এ বছর ভালো কিছু করতেই হবে।
