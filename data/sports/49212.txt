
স্পট ফিক্সিং নিয়ে সন্দেহ করা হচ্ছে কোনো পাকিস্তানি ক্রিকেটারকে—এমন কথায় ইদানীং আর বিস্ময় জাগে না। নতুন করে দুজন ক্রিকেটারকে নিয়ে সন্দেহে আছে পাকিস্তান ক্রিকেট বোর্ড (পিসিবি)। একজন বুকির স্বীকারোক্তিতে উমর আকমল ও মোহাম্মদ সামির নাম আসার পর নতুন করে তদন্তের সিদ্ধান্ত নিয়েছে পিসিবি। যুক্তরাজ্যের ন্যাশনাল ক্রাইম এজেন্সির (এনসিএ) কাছে স্বীকারোক্তি দিয়েছেন মোহাম্মদ ইউসুফ নামের এক বাজিকর। তাঁর স্বীকারোক্তিতেই নাকি বেশ কয়েকবার উঠে এসেছে পাকিস্তান দলের এই দুই ক্রিকেটারের নাম। উর্দু দৈনিক জংয়ের কাছে পিসিবি এক সূত্র জানিয়েছে, তারা দুই ক্রিকেটারকে নজরদারিতে রাখছে, ‘ওদের নাম স্বীকারোক্তিতে পাওয়া গেছে এবং এনসিএর কর্মকর্তারা বলেছেন, মোহাম্মদ ইউসুফ বেশ কয়েকবার তাদের নাম বলেছে।’ তবে বোর্ড এখনো এ নিয়ে কোনো নোটিশ পাঠাতে পারেনি। বোর্ডের দুর্নীতিবিরোধী নীতিমালা ভাঙার কোনো প্রমাণ না পাওয়ায় ব্যবস্থা নেওয়া যাচ্ছে না। দুজন ক্রিকেটারই সম্প্রতি পাকিস্তান দলে জায়গা হারিয়েছেন। তবে আগামী নভেম্বরে বাংলাদেশ প্রিমিয়ার লিগে (বিপিএল) খেলার কথা আছে দুজনেরই। বাংলাদেশের এই টি-টোয়েন্টি লিগে দুজনের আচরণের ওপর তাই কড়া নজর রাখার সিদ্ধান্ত নিয়েছে পিসিবি। পাকিস্তান সুপার লিগে (পিএসএল) স্পট ফিক্সিংয়ের কারণে এ বছরের শুরুতেই শারজিল খান ও খালিদ লতিফকে দুবাই থেকে পাকিস্তানে ফেরত পাঠিয়ে দেওয়া হয়েছিল। একই টুর্নামেন্টে বাজিকরদের প্রস্তাব পেয়েও সেটি বোর্ডকে না জানানোয় ১২ মাসের নিষেধাজ্ঞা জুটেছে পেসার মোহাম্মদ ইরফানের।তিক্ত অভিজ্ঞতা থেকেই আগে থেকেই পিসিবির এই নজরদারি। বিপিএলে যে প্রায় প্রতিটি ফ্র্যাঞ্চাইজিতেই খেলতে আসেন পাকিস্তানি ক্রিকেটাররা। সূত্র: টাইমস অব ইন্ডিয়া।
