
বার্সেলোনা সমর্থকদের শোক এখনো কাটেনি। না কাটারই কথা। পরাজয়ের যন্ত্রণা তো আছেই, পেনাল্টির সিদ্ধান্তটা পক্ষে না যাওয়ায় রক্তক্ষরণ হচ্ছে আরও বেশি। আর এই না-হওয়া পেনাল্টির কেন্দ্রে ছিলেন যিনি, সেই গ্যাবি স্বীকার করেছেন, বলটা হাতেই লেগেছে। তবে তিনি নিশ্চিত নন সে সময় বক্সের ভেতরে ছিলেন কি না। গ্যাবি অবশ্য এ নিয়ে বিতর্ক তৈরি করতে চাইলেন না। বরং সোজাসুজি বললেন, তিনি বক্সের ভেতরে থেকে থাকলে ওটা পেনাল্টিই ছিল।
বার্সেলোনা-অ্যাটলেটিকো কোয়ার্টার ফাইনালের শেষ মুহূর্তে বক্সে বল হাতে লাগিয়েছিলেন গ্যাবি। রেফারি বাঁশি বাজালেও পেনাল্টি নয়, বার্সা বক্সের প্রান্তে পেয়েছে ফ্রি কিক। যদিও রিপ্লেতে দেখা গেছে, গ্যাবি তখন বক্সের ভেতরেই ছিলেন।ফ্রি কিক থেকে লিওনেল মেসি গোল করতে পারেননি। পেনাল্টি পেলে বার্সা গোল পেত কি না, তাও তো বলার উপায় নেই। তবে যদি গোল পেত, বেঁচে যেত বার্সার আশা। আর এই ‘যদি’টাতেই ক্ষুব্ধ বার্সা সমর্থকেরা। কোয়ার্টার ফাইনালে রেফারির এমন মহা গুরুত্বপূর্ণ সিদ্ধান্ত দলের বিপক্ষে গেলে সমর্থকদের ক্ষুব্ধ হওয়াই স্বাভাবিক।এ ব্যাপারে ওই ম্যাচের অধিনায়ক নিজে কী বলেন? গ্যাবি বলেছেন, ‘হ্যাঁ, ওটা হ্যান্ডবল ছিল। আমি অবশ্য নিশ্চিত নই সে সময় ভেতরে ছিলাম নাকি বাইরে। ফুটবলে অবশ্য এসব হয়ই। কখনো পেনাল্টি পাবেন, কখনো পাবেন না। তবে যদি আমি ভেতরে থেকে থাকি সে সময়, আমি বলব ওটা পেনাল্টিই ছিল।’
