
রোনালদো পরিবার দিন দিন বড় হয়ে উঠছে। সবকিছু ঠিকঠাকভাবে চললে আগামী নভেম্বরেই নিজের চতুর্থ সন্তানকে স্বাগত জানাবেন ক্রিস্টিয়ানো রোনালদো। অধীর আগ্রহ নিয়ে সেই দিনের অপেক্ষায় রোনালদো ও তাঁর বান্ধবী জর্জিনা রদ্রিগেজ। সে জন্যই হয়তো ভূমিষ্ঠ হওয়ার আগেই সন্তানের নাম জানিয়ে দিল এ জুটি।
নিজেদের আনন্দ সবার সঙ্গে ভাগাভাগি করতে সামাজিক যোগাযোগমাধ্যমের সহযোগিতা নিয়েছেন রোনালদো। ইনস্টাগ্রামের লাইভ ভিডিওতে এসে জানিয়েছেন, তাঁদের কন্যার নাম রাখছেন এলেনা মার্টিনা। নামটা যে দুজনের পছন্দেই নেওয়া হয়েছে, সেটা জানাতে ভোলেননি রোনালদো, ‘আমি প্রথম অংশটা বেছে নিয়েছি আর জিও দ্বিতীয় অংশ।’ রোনালদোর এমন আগাম উচ্ছ্বাস একটু বিস্ময়কর। তাঁর প্রথম সন্তানের জন্ম রহস্যাবৃত ছিল অনেক দিন। সাত বছরের ক্রিস্টিয়ানো জুনিয়রের পর রোনালদো কদিন আগেই আবার বাবা হয়েছেন। গত জুনে যমজ সন্তানের জন্মের পরই তাদের ব্যাপারে জেনেছে সবাই। মাতেও (ছেলে) ও ইভার (মেয়ে) খবরটা জন্মের এক সপ্তাহের মাথায় সামাজিক যোগাযোগমাধ্যমে নিশ্চিত করেছিলেন রোনালদো। তবে এলেনার ক্ষেত্রে অত দিন অপেক্ষা করালেন না রোনালদো। সূত্র: গোল।
