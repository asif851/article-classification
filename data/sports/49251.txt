
ব্যাটে ঝড় তোলা শুরু হলে যেমন ক্রিস গেইলকে থামানো কঠিন, মুখ খুললেও তাই। গতকাল ম্যাচের মাঝপথেই তাঁকে যাঁরা বুড়ো বলে বাতিল করে দিয়েছিলেন, তাঁদের এক হাত নিয়েছেন। ম্যাচ শেষেও কথার তোড়ে সবাইকে উড়িয়ে দিয়েছেন ক্যারিবীয় ওপেনার। আইপিএলে নিলামের শেষ মুহূর্তে গেইলকে কেনার সিদ্ধান্ত নিয়ে বীরেন্দর শেবাগ নাকি টুর্নামেন্টটাই বাঁচিয়েছেন!
বয়স ৩৯ ছুঁই ছুঁই। ব্যাটে আগের মতো নাকি ঝড় তোলেন না, ফিল্ডিংয়েও রাজ্যের আলস্য। আগে কাজ চালানোর মতো অফস্পিন করতেন, সেটাও আর দেখা যায় না। এবারের আইপিএলের নিলামে তাই দুই দফা তাঁর নাম ডেকেও নিলামের হাতুড়ি নিচে নামতে পারেনি। একদম শেষে তৃতীয়বারে গেইলকে দলে টেনেছেন কিংস ইলেভেন পাঞ্জাবের পরিচালক শেবাগ।
প্রথম দুই ম্যাচে তবু বসে থাকতে হয়েছে গেইলকে। তৃতীয় ম্যাচে সুযোগ পেয়েই বলপ্রতি প্রায় দুই রান করে তুলেছেন ৬৩। কাল তো সেটাকেও তুচ্ছ বানিয়ে পেয়েছেন ক্যারিয়ারের ২১তম টি-টোয়েন্টি সেঞ্চুরি। দুই ম্যাচ বসে থাকার পর টানা দুই ম্যাচে ম্যাচ সেরা! নিজেকে অবজ্ঞার জবাব এভাবেই বোধ হয় দিতে হয়। গেইল অবশ্য জবাবের প্রসঙ্গ উড়িয়ে দিলেন, তাঁর মারা ছক্কাগুলোর মতোই, ‘আমি সব সময়ই দৃঢ়প্রতিজ্ঞ। অনেকেই বলতে পারে, গেইলের প্রমাণ করার আছে অনেক কিছু, কারণ ওকে আগের ম্যাচে নেওয়া হয়নি কিংবা নিলামের শুরুতে কেনা হয়নি। কিন্তু আমি বলব,  বীরেন্দর শেবাগ, তুমি আমাকে নিয়ে আইপিএলকে বাঁচিয়েছ!’
এ বয়সে এসে গেইলের এ নতুন করে প্রমাণ করার নেই, সেটা সবাই মানেন। কিন্তু সমালোচকেরা হয়তো সেটা ভুলে গিয়েছিলেন। কাল ম্যাচ শেষে গেইল তাই আবারও মনে করিয়ে দিলেন, ‘সময় কারও জন্য বসে থাকবে না। আমি এখানে কিছু প্রমাণ করতে আসিনি। আমি এসব আগেই দেখেছি, সবকিছু করা শেষ আমার। এ নামটাকে একটু শ্রদ্ধা করুন। সব কোচকেও বলছি, একটু শ্রদ্ধা রাখুন।’
এমন কথার পরও যদি কেউ ভুলে যান, তবে তাঁদের উচিত হবে গেইলের হুমকিটা শুনে রাখা, ‘নামটা ভুলে যেয়ো না। এ নামকে একটু শ্রদ্ধা করো!’
