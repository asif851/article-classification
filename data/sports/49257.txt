
২০১৫ সালের নভেম্বরের পর আর ওয়ানডে খেলেননি। ২০১৬-এর ফেব্রুয়ারিতে বাংলাদেশের এশিয়া কাপে হাঁটুতে চোট পাওয়ার পর পুরোপুরি সুস্থ হতেই কেটে গেছে লম্বা সময়। গত ফেব্রুয়ারিতে অস্ট্রেলিয়ার বিপক্ষে টি-টোয়েন্টি সিরিজ দিয়ে ফিরেছেন। এ মাসের শুরুতে বাংলাদেশের বিপক্ষে টি-টোয়েন্টিতে করেছেন হ্যাটট্রিকও। দলে লাসিথ মালিঙ্গাকে রেখেই চ্যাম্পিয়নস ট্রফির দল ঘোষণা করলেন শ্রীলঙ্কান নির্বাচকেরা। চোটমুক্ত হয়ে দলে ফিরছেন নিয়মিত অধিনায়ক অ্যাঞ্জেলো ম্যাথুস।
শ্রীলঙ্কান দলে আরও এক চমক চামারা কাপুগেদারা। ২০১৬ সালের জানুয়ারি মাসে শেষবারের মতো ওয়ানডে খেলেছিলেন। ১ জুন থেকে শুরু হওয়া চ্যাম্পিয়নস ট্রফিতে ভারত, পাকিস্তান ও দক্ষিণ আফ্রিকার গ্রুপে খেলবে শ্রীলঙ্কা। ৩ জুন ওভালে তাদের প্রথম ম্যাচ প্রোটিয়াদের বিপক্ষে। একই ভেন্যুতে ৮ জুন ভারতের বিপক্ষে তাদের দ্বিতীয় ম্যাচ। ১২ জুন পাকিস্তানের বিপক্ষে লঙ্কানদের শেষ ম্যাচ কার্ডিফে।
শ্রীলঙ্কা দল: অ্যাঞ্জেলো ম্যাথুস (অধিনায়ক), উপুল থারাঙ্গা (সহ-অধিনায়ক), নিরোশান ডিকভেলা, কুশল পেরেরা, কুশল মেন্ডিস, চামারা কাপুগেদারা, আসেলা গুনারত্নে, দিনেশ চান্ডিমাল, লাসিথ মালিঙ্গা, সুরঙ্গা লাকমল, নুয়ান প্রদীপ, নুয়ান কুলাসেকেরা, থিসারা পেরেরা, লক্ষ্মণ সানদাকান, সেকুগে প্রসন্ন।
