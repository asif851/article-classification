
হন্ডুরাসের সঙ্গে প্রীতি ম্যাচ খেলতে নেইমার এখন যুক্তরাষ্ট্রে। সেখানেই দেখা হয়ে গেল ইংল্যান্ডের সাবেক তারকা ডেভিড বেকহামের সঙ্গে। প্রিয় ফুটবলারের সঙ্গে দেখা হওয়ার পর ছবি তোলার মোক্ষম সুযোগটা হাতছাড়া করেননি নেইমার। লাভ হয়েছে বেকহামেরও। দেখাটা না হলে তিনি হয়তো জানতেও পারতেন না যে, এ সময়ের তারকা ফুটবলার নেইমারও তাঁর কত বড় ভক্ত।সামাজিক যোগাযোগের মাধ্যম ইন্সটাগ্রামে ছবিটা প্রকাশ করার পর নেইমার লিখেছেন, ‘ডেভিড বেকহাম ... শ্রদ্ধেয় ফুটবলার।’ বেকহামের সঙ্গে এক ফ্রেমে বন্দী হয়েছেন ব্রাজিলের আরেক তারকা ডেভিড লুইসও। চেলসির এই ডিফেন্ডারও যে বেকহামের গুণমুগ্ধ, সেটাও বোঝা গেছে ছবির ক্যাপশন দেখে। বেকহামের সঙ্গে ছবিটা প্রকাশের সময় লুইস লিখেছেন, ‘কিংবদন্তি ডেভিড বেকহাম।’ব্রাজিলের দুই তারকার প্রতিক্রিয়া দেখে খুব সহজেই আন্দাজ করা যায়, বিশ্ব ফুটবলে এখনো কতখানি জায়গা দখল করে আছেন বেকহাম। সেটার আনুষ্ঠানিক স্বীকৃতিও হয়তো খুব দ্রুতই পেতে যাচ্ছেন ইংল্যান্ডের সাবেক অধিনায়ক। খুব শিগগির হয়তো ‘নাইট’ সম্মানে ভূষিত করা হতে পারে বেকহামকে।
