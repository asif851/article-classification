
বৃষ্টির কারণে চতুর্থ দিনের খেলা হয়নি। পঞ্চম দিনের খেলাও পরিত্যক্ত হয়ে গেল একটি বলও মাঠে না গড়িয়ে। চট্টগ্রাম ​টেস্টের ভাগ্যও আনুষ্ঠানিকভাবে নির্ধারিত হয়ে গেল এর মধ্য দিয়ে। উত্তেজনা-প্রতিদ্বন্দ্বিতার প্রতিশ্রুতি দিয়েও বাংলাদেশ-দক্ষিণ আফ্রিকার মধ্যকার সিরিজের প্রথম টেস্টটি শেষ হল অমীমাংসিতভাবেই।প্রোটিয়াদের বিপক্ষে এর আগে আট টেস্টের সাতটিতেই ইনিংস ব্যবধানে হেরেছিল বাংলাদেশ। একটি টেস্টে হেরেছিল ৫ উইকেটে। এই প্রথমবারের মতো দক্ষিণ আফ্রিকার বিপক্ষে বাংলাদেশের কোনো টেস্ট হল।চট্টগ্রাম টেস্ট ড্র হলেও তাতে অবশ্যই খুশি নয় বাংলাদেশ। টেস্টের বেশিরভাগ সময়ই দক্ষিণ আফ্রিকার বিপক্ষে আধিপত্য গড়েও বৃষ্টি-বিধৌত এই ড্র অতৃপ্তি ছড়িয়েছে বাংলাদেশ-শিবিরে।টসে জিতে ব্যাট করতে নেমে মুস্তাফিজুর রহমান ও জুবায়ের হোসেনের অনবদ্য বোলিংয়ে প্রথম ইনিংসে ২৪৮ রানে অলআউট হয়ে যায় দক্ষিণ আফ্রিকা। জবাবে বাংলাদেশ তামিম, মাহমুদউল্লাহ আর লিটন কুমার দাসের ফিফটিতে ৩২৬ রান তুলে ৭৮ রানে এগিয়ে যায়। দক্ষিণ আফ্রিকা দ্বিতীয় ইনিংসে বিনা উইকেটে ৬১ রান তোলার পর চতুর্থ ও পঞ্চম দিনে বৃষ্টি আর খেলা হতেই দিল না।
