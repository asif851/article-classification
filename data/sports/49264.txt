
পারফরম্যান্সটা সন্তোষজনক বলা যাবে না। লা লিগার ম্যাচে নিচের সারির দল মালাগার বিপক্ষে হয়তো আরও বড় জয়ই প্রত্যাশা করেছিলেন রিয়াল সমর্থকেরা। কিন্তু শেষ পর্যন্ত ১-০ গোলের জয় নিয়ে মাঠ ছাড়তে হয়েছে কার্লো আনচেলত্তির শিষ্যদের। জয়সূচক একমাত্র গোলটি করেছেন ক্রিস্টিয়ানো রোনালদো।জয়টা বড় ব্যবধানের না হলেও খুব বেশি আফসোস হয়তো করবেন না রিয়াল মাদ্রিদ সমর্থকেরা। কারণ স্প্যানিশ লিগে পয়েন্ট তালিকার শীর্ষস্থান এখনো বেশ ভালোমতোই নিজেদের দখলে রেখেছে ইউরোপের অন্যতম সেরা এ ক্লাবটি। ২৮ ম্যাচ শেষে রিয়ালের সংগ্রহ ৭০ পয়েন্ট। সমানসংখ্যক ম্যাচ খেলে ৬৭ পয়েন্ট নিয়ে দ্বিতীয় স্থানে আছে তাদের নগর প্রতিদ্বন্দ্বী অ্যাটলেটিকো মাদ্রিদ। মৌসুমের শুরু থেকে বেশির ভাগ সময় শীর্ষস্থান নিজেদের দখলে রাখতে পারলেও এখন তৃতীয় স্থানে নেমে যেতে হয়েছে বার্সেলোনাকে। ২৭ ম্যাচ শেষে তাদের ঝুলিতে জমা হয়েছে ৬৩ পয়েন্ট। আজ ওসাসুনার বিপক্ষে জিতলেও তৃতীয় স্থান নিয়েই সন্তুষ্ট থাকতে হবে কাতালানদের।গতকাল মালাগার বিপক্ষে প্রথমার্ধের ২৩ মিনিটে ম্যাচের একমাত্র গোলটি করেছিলেন রোনালদো। ব্যবধান বাড়িয়ে নেওয়ার ভালো সুযোগ পেয়েছিলেন ইসকো। কিন্তু সেই সুযোগটা কাজে লাগাতে পারেননি এই স্প্যানিশ মিডফিল্ডার। ম্যাচশেষে নিজেদের পারফরম্যান্স নিয়ে অসন্তুষ্টি প্রকাশ করেছেন জাবি আলোনসো, ‘আমাদের অনেক ভুগতে হয়েছে। কারণ দ্বিতীয়ার্ধে ওরা আমাদের চাপে রেখেছিল। আর আমরাও খুব বেশি আক্রমণাত্মক হয়ে খেলতে পারিনি। মাঝমাঠ থেকে আক্রমণে যাওয়ার মতো সুযোগও আমরা খুব বেশি তৈরি করতে পারিনি। আমাদের সমন্বয়টাও ভালো ছিল না।’
লা লিগার অপর ম্যাচে শিরোপার অন্যতম প্রধান দাবিদার অ্যাটলেটিকো মাদ্রিদও গতকাল এসপানিওলের বিপক্ষে পেয়েছে ১-০ গোলের জয়। এই ম্যাচে জয়সূচক গোলটি করেছেন অ্যাটলেটিকোর প্রাণভোমড়া ডিয়েগো কস্তা।— রয়টার্স
