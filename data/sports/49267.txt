
এডগার ডেভিডস এখনো কালো চশমা পরেই খেলেন। বয়স বাড়লেও জি সুং পার্কের দৌড়াতে এখনো ক্লান্তি নেই। রিভালদোও যেন আগের মতোই। বক্সের বাইরে থেকে আচানক শট, বক্সের ভেতরে র‍্যাবোনা শট নিতে গিয়ে গোল মিস করা...। ২৫ গজ দূর থেকে ডুইট ইয়র্কের গোলটা যেন আনন্দের সঙ্গে একটু দীর্ঘশ্বাসও ছড়াল।
আর দীর্ঘশ্বাস ছড়ালেন তিনি। এখনো ঝলমলে হাসি। আর ম্যাচজুড়ে ‘নো লুক’ পাস, দুর্দান্ত সব চিপ থ্রু...কে বলবে রোনালদিনহো খেলাটা ছেড়ে দিয়েছেন! ইয়েসপার ব্লমকভিস্টকে তো এক ‘নাটমেগে’ বিভ্রান্তও করে ফেললেন।
পরশু পুরোনো দিনের রোমাঞ্চ ফেরাল ন্যু ক্যাম্পে বার্সেলোনা লেজেন্ডস ও ম্যানচেস্টার ইউনাইটেড লেজেন্ডদের ম্যাচ। যাতে ৩-১ গোলে জিতেছে ইউনাইটেড। ইয়র্কের পাশাপাশি ইউনাইটেডের অন্য গোল দুটি করেছেন ব্লমকভিস্ট ও পোবরস্কি। বার্সার গোলটি ফ্রেদেরিক দেহুর। গোলডটকম।
 
