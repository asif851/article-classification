
ভারতকে হারানোর ক্ষমতা যে পাকিস্তানের আছে, সেটা জানেন সবাই। তবু আইসিসির যেকোনো প্রতিযোগিতার আগেই ঘটা করে এটা সবাইকে জানাতে হয়। কারণ, বিশ্ব আসরে যে ভারতের সামনে একেবারেই নতজানু অবস্থা পাকিস্তানের। তাই চ্যাম্পিয়নস ট্রফি শুরু হওয়ার আগে উত্তরসূরিদের নতুন করে সাহস দিচ্ছেন ইউনিস খান, পাকিস্তান পারবে ভারতকে হারাতে।
বিশ্বকাপে এখন পর্যন্ত ১১ বার মুখোমুখি হয়ে ভারতকে হারাতে পারেনি পাকিস্তান। চ্যাম্পিয়নস ট্রফির পরিসংখ্যানে অবশ্য এগিয়ে আছে তারা। তিন ম্যাচের দুটিতে জয়ী। দুই দলের মধ্যে এখন শক্তিমত্তা অনেক পার্থক্য। কিন্তু টুর্নামেন্টটা চ্যাম্পিয়নস ট্রফি বলেই এখানে ফেবারিট নাকি পাকিস্তান। ইউনিসের যুক্তি তো সেটাই।অতীত ইতিহাস টেনেই পাকিস্তানকে সাহস দিচ্ছেন সদ্য অবসর নেওয়া ইউনিস, ‘ভারতকে হারানোর ক্ষমতা আছে পাকিস্তানের। কারণ, অতীতে চ্যাম্পিয়নস ট্রফিতে ভারতের চেয়ে পাকিস্তানই ভালো করেছে।’আর সে জয় পেতে ব্যাটিং বা বোলিং নয়, ইউনিসের কাছে সবচেয়ে গুরুত্ব পাচ্ছে পাকিস্তানের ফিল্ডিং। তাঁর ধারণা, ৪ জুন ইতিবাচক ফল আনতে চাইলে উন্নতি করতে হবে ফিল্ডিংয়ে, ‘আধুনিক ক্রিকেটে ওয়ানডে ও টি-টোয়েন্টি জেতার জন্য ফিল্ডিংয়ে ভালো করা সবচেয়ে গুরুত্বপূর্ণ। পাকিস্তানের উচিত হবে ফিল্ডিংয়ে মনোযোগ দেওয়া। যে সুযোগ আসবে, সেটাই কাজে লাগানো।’তবে কাজটা অনেক কঠিন হবে পাকিস্তানের জন্য। অনভিজ্ঞ এক দল নিয়ে ইংল্যান্ডে গেছেন সরফরাজ আহমেদ। ইউনিসের কাছে অবশ্য এটা দুর্বলতা নয়, বড় সুযোগ বলেই মনে হচ্ছে, ‘সরফরাজ আহমেদের জন্য এটা দারুণ এক সুযোগ দলকে ভালোভাবে নেতৃত্ব দেওয়ার এবং পাকিস্তান ক্রিকেটকে এগিয়ে নিয়ে যাওয়ার। সবকিছুই নির্ভর করছে সে কীভাবে দলকে চালায় সেটার ওপর।’ইউনিসের ধারণা, এ টুর্নামেন্টে ইংল্যান্ডের চিরপরিচিত পেসবান্ধব কন্ডিশনের দেখাও নাকি মিলবে না, ‘পিচ দেখে খুব ভালো মনে হচ্ছে। এবারের চ্যাম্পিয়নস ট্রফিতে ৪০০ রান তাড়া করাও সম্ভব মনে হচ্ছে।’ সূত্র: দ্য ডন।
