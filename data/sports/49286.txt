
তীরে এসে তরি ডোবার যন্ত্রণা সাব্বির রহমান কাল আরও একবার অনুভব করলেন। বিপিএলে নিজেদের প্রথম ম্যাচে খুলনা টাইটানসের কাছে ৩ রানে হেরে যাওয়ার পর রাজশাহী কিংসের ‘আইকন’-এর মনে পড়ে গেল টি-টোয়েন্টি বিশ্বকাপে ভারতের বিপক্ষে সেই ম্যাচের দুঃসহ স্মৃতি। ভারতের সঙ্গে শেষ ওভারে বাংলাদেশের দরকার ছিল ১১ রান, শেষ ৩ বলে সেটি নেমে আসে ২ রানে। মুশফিকুর রহিম-মাহমুদউল্লাহর মতো ব্যাটসম্যান থাকার পরও বাংলাদেশ হেরে যায় ম্যাচটি।  বেঙ্গালুরুর ওই ম্যাচের সঙ্গে গতকালের ম্যাচের তুলনা হয় না। দুই প্রতিযোগিতার মানের পার্থক্যও অনেক। কিন্তু যত মিল হতাশার জায়গাটিতেই। দুই ম্যাচেই জিততে জিততে হারের দুঃখ পাওয়া। খুলনার বিপক্ষে শেষ ওভারে যখন ৭ রান দরকার, ৩ উইকেট হাতে নিয়েও রাজশাহী তা করতে পারেনি। সাব্বিরের জন্য ব্যাপারটি চূড়ান্ত হতাশারই। যতই পেশাদারির বর্ম থাকুক, আবেগের কাছে তা হার মানছেই। তবে একই সঙ্গে ঘুরে দাঁড়ানোর প্রত্যয়ও কাজ করছে তাঁর মনে, ‘পেশাদার ক্রিকেটারের কাজ হচ্ছে খেলা। তবুও খারাপ লাগে। এমন হারে আবেগ কাজ করে। খারাপ লাগছে আমারও। আমিও মানুষ। ভারতের ম্যাচের কথা মনে পড়েছে। দুর্ভাগ্যজনকভাবে এটি হয়ে গেছে। এখান থেকে শিক্ষা নিয়ে সামনের ম্যাচে আবার ঘুরে দাঁড়াব ইনশা আল্লাহ।’ সহজ একটা সমীকরণ কেন মেলাতে পারেনি রাজশাহী, উত্তরটা জানাই সাব্বিরের, ‘ওই পরিস্থিতি মেরে খেলার কিছু ছিল না। এক রান নেওয়ার সামর্থ্য সবারই ছিল। ব্যাটসম্যানরা হয়তো ভেবেছিল, চার বা ছয় মেরে শেষ করবে। এটা আসলে ভুল সিদ্ধান্ত ছিল।’ হতাশার মধ্যেও সাব্বিরের দৃষ্টি এখন সামনেই। তিনি জানেন, পরের ম্যাচটা জিতলেই কেবল এই হতাশা থেকে বেরিয়ে আসা যাবে।
