
ইউরো, বিশ্বকাপ, এরপর আবার ইউরো! স্পেনকে গত তিনটি টুর্নামেন্টে শিরোপা এনে দেওয়া অধিনায়ক ইকার ক্যাসিয়াস ক্লাবের পরিণতি বরণ করতে চলেছেন জাতীয় দলেও। এর আগে ভিসেন্তে দেল বস্কের সমর্থন পেয়ে এলেও স্পেন কোচ এবার জানিয়ে দিয়েছেন, একাদশে ক্যাসিয়াসের জায়গা সুনিশ্চিত নয়!বেলারুশের বিপক্ষে গত ম্যাচেও গোলপোস্টের নিচে ছিলেন ভিক্টর ভালদেস। বার্সার হয়ে দুর্দান্ত ফর্মে থাকা এই গোলরক্ষকই আপাতত দেল বস্কের প্রথম পছন্দ। আজ রাতে বাছাইপর্বের শেষ ম্যাচে জর্জিয়ার বিপক্ষে ম্যাচটিতেও হয়তো বেঞ্চে বসে থাকতে হতে পারে ক্যাসিয়াসকে। কারণ চূড়ান্ত পর্ব থেকে মাত্র এক পয়েন্ট দূরে থাকা স্পেন দলকে নিয়ে পরীক্ষা-নিরীক্ষা করলেও গোলপোস্টের নিচের জায়গাটিতে ক্যাসিয়াসের বদলে দেখা যেতে পারে পেপে রেইনাকে।ক্যাসিয়াসকে নেবেন কি না, ম্যাচের আগে এমন প্রশ্নের সরাসরি কোনো উত্তর দেননি দেল বস্ক, ‘আমরা অবশ্যই কিছু পরিবর্তন আনব। এর একটা হতে পারে গোলপোস্টের নিচে। আমাদের তিনজন দুর্দান্ত গোলরক্ষক আছে, এদের যেকোনো একজন খেলবে। এদের মধ্যে থেকে কাকে বেছে নেব, এটা কোনো সমস্যা নয়। আমাদের হাতে এত এত বিকল্প আছে এটাই আসলে সমস্যা।’স্পেন দলটার মধ্যে সেই ধার খুঁজে পাওয়া যাচ্ছে না। গত ম্যাচেও যেমন ঘাম ঝরিয়ে জিততে হয়েছে। তবে দেল বস্ক আশাবাদী, ব্রাজিলে যাওয়ার আগেই সব ঠিক হয়ে যাবে।
