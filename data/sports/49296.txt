
বার্সেলোনা চায় নেইমার নতুন চুক্তিতে সই করুন। নেইমার নিজেও বার্সেলোনায় থাকতে চান। গল্পটা তো তাহলে এমন হওয়ার কথা ছিল—‘অতঃপর তাহারা সুখে শান্তিতে ফুটবল খেলিতে লাগিল...।’ কিন্তু গল্পটাকে ষড়ভূজ প্রেমের কাহিনী বানিয়ে দিয়ে নেইমারের কাছে প্রস্তাব নিয়ে হাজির হয়েছে আরও চারটি ক্লাব।
মাঠে দুর্দান্ত পারফরম্যান্স, কিন্তু মাঠের বাইরের ঝামেলা নিয়ে বার্সেলোনায় একটু অতিষ্ঠ হয়ে পড়েছেন নেইমার। অন্যদিকে বার্সাও আর্থিক দিক থেকে একটু কোণঠাসা হয়ে পড়ায় চুক্তি নিয়ে গড়িমসি করছে। নেইমারের চুক্তিটি তাই অনেকদিন ধরেই ঝুলছে। অন্য ক্লাবগুলোও পরিস্থিতির সুযোগ নিতে চাইছে। কোন চারটি ক্লাব প্রস্তাব দিয়েছে সেটি খুব সহজেই অনুমান করে নিতে পারেন। নেইমারের ১৯০ মিলিয়ন ইউরো ‘রিলিজ ক্লজ’ দেওয়ার সামর্থ্য বর্তমান সময়ে কটি ক্লাবেরই বা আছে?নেইমারকে পেতে সবচেয়ে বেশি উন্মুখ ক্লাবটি বার্সেলোনার সবচেয়ে বড় ‘শত্রু’—রিয়াল মাদ্রিদ। স্প্যানিশ সংবাদমাধ্যমগুলোর খবর, এই মুহূর্তে রিয়াল সভাপতি ফ্লোরেন্তিনো পেরেজের ভাবনাজুড়ে আছেন শুধুই নেইমার। ৩১-এ পা দেওয়া ক্রিস্টিয়ানো রোনালদো আর বেশি দিন হয়তো গত কয়েক বছরের অবিশ্বাস্য মানে খেলতে পারবেন না। আর পর্তুগিজ ফরোয়ার্ডের শূন্যতা পূরণে নেইমারের চেয়ে ভালো বিকল্প কে-ই বা আছেন! বার্সা ফরোয়ার্ডের জন্য তাই ৪০০ মিলিয়ন ইউরোর অবিশ্বাস্য প্রস্তাব নিয়ে হাজির হচ্ছে রিয়াল, যার ফলে প্রতি মৌসুমে নেইমারের আয় হবে প্রায় ৩৫ মিলিয়ন ইউরো। আর দলে যোগ দেওয়ার সঙ্গে সঙ্গেই নেইমারের বাবার হাতে ‘সাইনিং বোনাস’ উঠে যাবে ৩০ মিলিয়ন।রিয়ালের পরের নামটি ম্যানচেস্টার সিটি। আগামী মৌসুমে পেপ গার্দিওলাকে কোচ হিসেবে পাচ্ছে সিটি। আর সাবেক বার্সেলোনা ও বর্তমান বায়ার্ন মিউনিখ কোচের প্রথম পছন্দই নাকি নেইমার। টাকার হিসেবে অবশ্য সিটির প্রস্তাবটাই বেশি লোভনীয়। ইংলিশ ক্লাবটি প্রতি মৌসুমে নেইমারকে ৬০ মিলিয়ন ইউরো বেতন দিতে রাজি!শুধু সিটিই নয়, আসলে বলা উচিত পুরো ম্যানচেস্টার শহরই নেইমারকে চাইছে। আনুষ্ঠানিক ঘোষণা আসতে বাকি, ইংলিশ ও স্প্যানিশ সংবাদমাধ্যমগুলোর খবর, আগামী মৌসুমে ম্যানচেস্টার ইউনাইটেড কোচ হিসেবে আনছে রিয়াল মাদ্রিদের সাবেক কোচ হোসে মরিনহোকে। আর পর্তুগিজ কোচেরও প্রথম পছন্দ নেইমার। বার্সা ফরোয়ার্ডকে সিটির সমান মৌসুমপ্রতি ৬০ মিলিয়ন ইউরো বেতনের প্রস্তাব দিচ্ছে ইউনাইটেডও।চারটি প্রস্তাবের মধ্যে বাকিটি প্যারিস সেন্ট জার্মেইয়ের। ধীরে ধীরে ইউরোপে বড় শক্তি হিসেবে আবির্ভূত হয়ে ওঠা পিএসজি নেইমারকে প্রতি মৌসুমে ৪০ মিলিয়ন ইউরো বেতনের প্রস্তাব দিয়ে ভাগিয়ে নিতে চাইছে।বেতনের হিসেবে অবশ্য বার্সেলোনায় নতুন চুক্তিতে কিছুটা কমই পাবেন নেইমার। তবে স্প্যানিশ সংবাদমাধ্যমের খবর, সুয়ারেজ-মেসির সঙ্গে বন্ধুত্ব, আর আরও অনেক শিরোপা জয়ের সম্ভাবনা বিবেচনায় বার্সাতেই থাকতে চাইছেন ব্রাজিল ফরোয়ার্ড। কিন্তু তাঁর মন যে বদলাবে না এই নিশ্চয়তা কে দিতে পারে? সূত্র: স্পোর্ত।
