
বাংলাদেশ, নিউজিল্যান্ড ও আয়ারল্যান্ডকে নিয়ে শুক্রবার শুরু হচ্ছে ত্রিদেশীয় সিরিজ। এই সিরিজ সামনে রেখে আজ দল ঘোষণা করেছে স্বাগতিক আয়ারল্যান্ড। সর্বশেষ ইংল্যান্ড সিরিজের দল থেকে আইরিশদের একটাই পরিবর্তন, সুযোগ পেয়েছেন আন্তর্জাতিক অভিষেকের অপেক্ষায় থাকা সিমি সিং।
দুদিন আগেই ইংল্যান্ডের বিপক্ষে ২-০ ব্যবধানে সিরিজ হারের তিক্ত অভিজ্ঞতা নিয়ে দেশের মাঠে ত্রিদেশীয় সিরিজ শুরু করতে যাচ্ছে আয়ারল্যান্ড। দল নিয়ে আয়ারল্যান্ডের প্রধান কোচ জন ব্রেসওয়েল বলেছেন, ‘আমরা প্রথম দুই ম্যাচের জন্য ১৪ জনের দল দিয়েছি। আগামী সপ্তাহের ম্যাচগুলোয় নতুন কাউকে জায়গা দেওয়ার সুযোগটা তাই থাকছে।’নতুন মুখ সিমি আয়ারল্যান্ডের নাগরিকত্বই পেয়েছেন গত সপ্তাহে। সিমির জন্ম ভারতের পাঞ্জাবে। ক্রিকেট খেলাটা ভারতে শুরু করলেও শেষে ভাগ্যের সন্ধানে বেশ তরুণ বয়সে আয়ারল্যান্ডে আসা। আন্তর্জাতিক ক্রিকেটের স্বাদ পাবেন এতটা আশা করেছিলেন কি না কে জানে। যদিও তাঁর দাবি, আইরিশ জার্সিতে খেলার স্বপ্ন তাঁর বহু দিনের।৩০ বছর বয়সী এই বংশোদ্ভূত অলরাউন্ডার বলেছেন, ‘ডাক পেয়ে ভীষণ খুশি। ম্যাচ খেলতে উন্মুখ হয়ে আছি। সবুজ জার্সিটা গায়ে চাপানোর স্বপ্ন নিয়ে কৈশোরে আয়ারল্যান্ডে এসেছি। এখন এই সম্মান পেয়ে নিজেকে সৌভাগ্যবান মনে করছি।’ভারতে জন্ম নেওয়া বা ভারতীয় বংশোদ্ভূত কোনো ক্রিকেটার আয়ারল্যান্ডের হয়ে খেলছেন, এ বড় বিরল সংবাদ। এখন মাঠে কী করেন, সেটাই দেখার।১২ মে ডাবলিনে প্রথম দিনেই আয়ারল্যান্ডের প্রতিপক্ষ বাংলাদেশ। সূত্র: ক্রিকেট আয়ারল্যান্ড।
আয়ারল্যান্ড দল:উইলিয়াম পোর্টারফিল্ড (অধিনায়ক), অ্যান্ড্রু ব্যালবিরিন, পিটার চেজ, জর্জ ডকরেল, এড জয়েস, টিম মার্টাগ, ব্যারি ম্যাকক্যার্থি, কেভিন ও’ব্রায়েন, নিল ও’ব্রায়েন, সিমি সিং, পল স্টার্লিং, স্টুয়ার্ট টমসন, গ্যারি উইলসন, ক্রেগ ইয়াং।
ত্রিদেশীয় সিরিজের সূচি
১২ মে বাংলাদেশ-আয়ারল্যান্ড১৪ মে আয়ারল্যান্ড-নিউজিল্যান্ড১৭ মে বাংলাদেশ-নিউজিল্যান্ড১৯ মে বাংলাদেশ-আয়ারল্যান্ড২১ মে আয়ারল্যান্ড-নিউজিল্যান্ড২৪ মে বাংলাদেশ-নিউজিল্যান্ড
