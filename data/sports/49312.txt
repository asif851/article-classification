
নেইমারের চোটে ‘খুশি’ই হওয়ার কথা জার্মানির। কিন্তু বাস্তবে দেখা যাচ্ছে ঠিক উল্টোটাই। বরং নেইমার না থাকায় জার্মানি যেন আরও বেশি ভয়ই পাচ্ছে। খেলোয়াড়ি কূটনীতি থেকে মুখে তারা বলছে বটে, নেইমার না থাকায় তারাও দুঃখিত। তবে এই ভয়টাও জার্মানির আছে, নেইমারের জন্য বিশ্বকাপ এনে দিতে উজ্জীবিত ব্রাজিল না শেষে নিজেদের উজাড় করে দিয়ে খেলে!জার্মান মিডফিল্ডার বাস্তিয়ান শোয়েনস্টাইগার বললেন, ‘সে খেলতে পারবে না জেনে আমরা গভীর দুঃখ প্রকাশ করছি। মাঠে প্রতিপক্ষের সব সেরা খেলোয়াড় থাকলেই ভালো হয়। নেইমার না থাকায় ব্রাজিল দল আরও একতাবদ্ধ হবে। ওর জন্য দল শিরোপা জিততে চাইবে। তার জন্য গোটা দল সর্বোচ্চটা ঢেলে দেবে।’ তা ছাড়া ব্রাজিল দলে যে স্কলারি-পাহেইরার মতো বিশ্বকাপজয়ী অভিজ্ঞ কোচ আছে, সেটাও শোয়েইনি মনে করিয়ে দিয়েছেন, ‘শিরোপা জিততে সবচেয়ে সূক্ষ্ম বুদ্ধিসম্পন্ন কোচ ব্রাজিল দলে আছে। একই সঙ্গে ঘরের মাঠে খেলার সুবিধা তো রয়েছেই।’জার্মানি অধিনায়ক ফিলিপ লামও বলছেন, নেইমারের শূন্যতা খুব একটা অনুভব করবে না ব্রাজিল, ‘নেইমার দুর্দান্ত খেলোয়াড়। বিশ্বকাপে সে তার জাত চিনিয়েছে। তবে নেইমারের স্থান পূরণে সহায়তা করতে ব্রাজিলের অনেক খেলোয়াড় আছে।’ স্যামি খেদিরাও যেন নেইমার না থাকায় ব্যথিত, ‘এটি আমাদের ও সমর্থকদের জন্য দুঃসংবাদ। তবে নেইমারকে ছাড়াও ব্রাজিল নিজেদের সেরা দল প্রমাণ করতে পারবে।’ এএফপি ও রয়টার্স।
