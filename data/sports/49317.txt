
চাকরিহীন রাফায়েল বেনিতেজ এই মুহূর্তে ক্লাব খুঁজছেন। শুয়ে-বসে না থেকে বিশেষজ্ঞ হিসেবে একটু টিভিতে হাজিরা দিলে মন্দ কী! রাফায়েল বেনিতেজ তাই চ্যাম্পিয়নস লিগের ম্যাচের আগে বিটি স্পোর্টের একটা অনুষ্ঠানে গিয়েছিলেন। কিন্তু সেখানেই এমন কিছু বলেছেন, যার জন্য ৪০ লাখ ইউরো গচ্চা দিতে হতে পারে রিয়াল মাদ্রিদের সাবেক কোচকে! বিটি স্পোর্টের ওই অনুষ্ঠানে বেনিতেজের সঙ্গে ছিলেন সাবেক ইংলিশ স্ট্রাইকার গ্যারি লিনেকার। কথায় কথায় রিয়াল মাদ্রিদে বেনিতেজের সময়ের কথাও এসে গেল। গত জানুয়ারিতেই বার্নাব্যুতে থেকে বিদায় নিতে হয়েছে বেনিতেজকে। কেন বিদায় নিতে হলো, উঠল এই প্রশ্নটাও। বেনিতেজ বলে বসলেন, ‘যখনই আপনি কোনো ভুল করবেন বা সভাপতি মনে করবেন আপনি ভুল করেছেন তখনই সমস্যাটা তৈরি হবে।’ বেনিতেজ এও স্বীকার করলেন, রিয়ালে খেলার নিজস্ব কোনো ধরনও তিনি তৈরি করতে পারেননি। আর পারেননি বেঞ্চের খেলোয়াড়দের অস্থিতিশীলতার দরুন। এমনিতে এটি এমন কিছু বিস্ফোরক মন্তব্য নয়। সাবেক ক্লাবের বিপক্ষে যায় এমন চাছাছোলা কথা কতজনই তো বলেছেন। কিন্তু বেনিতেজের মন্তব্য স্পর্শকাতর হয়ে গেছে অন্য একটা কারণে। রিয়াল থেকে বিদায় নেওয়ার সময় চুক্তিতে একটা ধারা ছিল, এই বছরের ৩০ জুন পর্যন্ত ক্লাবে নিজের সময় নিয়ে কিছু বলতে পারবেন না। এমনিতে ক্লাব তাঁকে বরখাস্ত করায় ৪০ লাখ ইউরো ক্ষতিপূরণ পাওয়ার কথা। কিন্তু চুক্তির ধারা ভঙ্গ করলে টাকার বেশিটাই পাবেন না, এমনকি পুরোটাই নাও পেতে পারেন। কিন্তু বেনিতেজের ওই অনুষ্ঠানের কথাগুলো চুক্তির সঙ্গে সাংঘর্ষিক কি না এমন প্রশ্ন উঠে যাচ্ছে। 
বেনিতেজের এজেন্ট অবশ্য দাবি করছেন, বেনিতেজ মাদ্রিদ থেকে যা পাওয়ার কথা সবই পেয়ে গেছেন, আর কোনো দেনাপাওনা নেই। কিন্তু স্প্যানিশ প্রচারমাধ্যমের দাবি, পুরো টাকাটা এখনো হাতে পাননি। আসলে ব্যাপারটা কী কে জানে! সূত্র: এএস। 
