
ভালো একটা সপ্তাহই কাটল লিওনেল মেসির। দীর্ঘদিনের বান্ধবী আন্তোনেল্লা রোকুজ্জোকে বিয়ে করেছেন, বার্সেলোনার সঙ্গে চুক্তিও নবায়ন করেছেন। আর গতকাল সুখবর পেলেন, কর ফাঁকির দায়ে ২১ মাসের স্থগিত কারাদণ্ডের যে শাস্তি গত বছর পেয়েছিলেন মেসি, জরিমানার বিনিময়ে সেটি তুলে নিতে সম্মত হয়েছেন বার্সেলোনার আদালত। জরিমানার অঙ্ক ২ লাখ ৫২ হাজার ইউরো।
২০০৭ থেকে ২০০৯ সালের মধ্যে ৪১ লাখ ইউরো কর ফাঁকি দেন মেসিরা। যে কারণে গত বছর জরিমানার পাশাপাশি মেসিকে ২১ মাস ও তাঁর বাবাকে ১৫ মাসের স্থগিত কারাদণ্ড দিয়েছিলেন আদালত। কিন্তু অভিযোগটা যখন উঠেছিল, তখনই বকেয়া করের পুরো টাকা পরিশোধ করে দেন মেসি। সেটি বিবেচনায় নিয়েই গত মাসেই স্প্যানিশ কৌঁসুলি বলেছিলেন, জরিমানার বিনিময়ে মেসি স্থগিত কারাদণ্ডের এই শাস্তিটাও কাটিয়ে নিতে পারেন। প্রতিদিন ৪০০ ইউরো হিসাবে নির্ধারিত হয়েছে ২১ মাসের জরিমানার অঙ্ক। অপেক্ষা ছিল শুধু আদালতের সম্মতির, সেটিও মিলে গেল কাল। এএফপি।
