
• শ্রীলঙ্কার বিপক্ষে দুই টি-টোয়েন্টিতে ৬ জন ক্রিকেটারের অভিষেক হয়েছে। • টেস্ট সিরিজের জন্য অনূর্ধ্ব-১৯ বিশ্বকাপ শেষ হওয়ার আগেই ডেকে আনা হয়েছিল নাঈম হাসানকে। • ২০১৯ বিশ্বকাপের কথা চিন্তা করেই তরুণদের সুযোগ দেওয়ার চিন্তা বোর্ডের।
টেস্ট সিরিজের দল ঘোষণা করেই চমকে দিয়েছিল নির্বাচকেরা। অনূর্ধ্ব-১৯ বিশ্বকাপে থাকা অফ স্পিনার নাঈম হাসানকে ডেকে আনা হয়েছিল চট জলদি। তবে আন্তর্জাতিক ক্রিকেটের স্বাদ পাননি এই তরুণ। তবে টি-টোয়েন্টিতে ঠিকই ৬ ক্রিকেটারকে সে স্বাদ দিয়েছে দল। দল নিয়ে পরীক্ষা নিরীক্ষার এমন ফল অবশ্য কাজে লাগেনি। টি-টোয়েন্টিতে ধবল ধোলাই হয়েছে বাংলাদেশ। 
দুই ম্যাচে ছয়জন ক্রিকেটারের এভাবে সুযোগ পাওয়াকে দল নিয়ে পরীক্ষা নিরীক্ষা বলবেন সবাই। তবে দলের পরিচালক খালেদ মাহমুদ এমন কথায় যথেষ্ট আপত্তি তুললেন, ‘এতে (এক্সপেরিমেন্ট) আমার একটা আপত্তি আছে। আমরা কোনো এক্সপেরিমেন্ট করি নাই (একটু ক্ষেপে)। আমরা পারফরম্যান্সকে মূল্যায়ন করার চেষ্টা করেছিলাম। এক সাকিব না থাকলে অনেক সময় সমস্যা হয়। সাকিবের অভাব পূরণ করতে ২ জন লাগে।’ মাহমুদের চোখে দলের ভবিষ্যতের কথা চিন্তা করেই তরুণ ক্রিকেটারদের সুযোগ করে দেওয়া হচ্ছে, ‘যারা গত সিরিজে টি-টুয়েন্টিতে সুযোগ পেয়েছিল সবাই এক্সসাইটিং ক্রিকেটার, ফিউচার ক্রিকেটার। আমাদের তো কোনো না কোনো জায়গায় নতুনদের এক্সপোজার দিতে হবে। আমি মনে করি টেস্ট ও ওয়ানডে আমরা খুব ভালো খেলি। ওখানে আন্তর্জাতিক ক্রিকেটের সঙ্গে পরিচয় করিয়ে দেওয়ার সময় এখনো হয়নি। টি-টোয়েন্টিতে শুরু করতে হবে।’ আন্তর্জাতিক সব দলই এভাবে খেলোয়াড় বের করে আনে। টি-টোয়েন্টি দিয়ে আন্তর্জাতিক ক্রিকেটের সঙ্গে পরিচয় করিয়ে দিয়ে ধীরে ধীরে ওয়ানডে ও টেস্টে আনা হয় তাঁদের। আর বাংলাদেশের ক্রিকেটের ভবিষ্যৎ চিন্তা করেই নতুন ক্রিকেটারদের ডেকে আনার সিদ্ধান্ত নিয়েছে ম্যানেজমেন্ট, ‘একটা সময় দল খেলোয়াড়শূন্য হয়ে যাবে। সামনে যে লম্বা সূচি আসছে বাংলাদেশ দলের সেখানে প্রায় ১৫৫ দিন সফরে থাকব। এর মধ্যে কোনো বিশ্রাম নেই। এর মধ্যে চোট থাকতে পারে, অফ ফর্ম থাকতে পারে। ভবিষ্যতের কথা ভেবে খেলোয়াড় তো তৈরি করতে হবে ২০১৯ থেকে। এখনো কিছু প্লেয়ারকে এক্সপোজার দিতে চাই।’
