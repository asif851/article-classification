
৩১ বছর আগে হুয়ানিতো যে কথাটা বলেছিলেন জিনেদিন জিদানের সেটা জানা আছে? উয়েফা কাপে ইন্টার মিলানের কাছে প্রথম লেগে ২-০ গোলে হেরেছিল রিয়াল মাদ্রিদ। পরের লেগে ৩-০ গোলে জয়ে অবিস্মরণীয় এক প্রত্যাবর্তনের পর প্রয়াত রিয়াল কিংবদন্তি হুয়ানিতো বলেছিলেন, ‘বার্নাব্যুতে ৯০ মিনিট মানে অনেক, অনেক দীর্ঘ সময়।’ জিদান তো চাইবেন, আজ যেন ভলফ্‌সবুর্গের কাছে ৯০ মিনিট অনন্তকাল মনে হয়। প্রথম লেগে ২-০ গোলে পিছিয়ে পড়ার পর রিয়ালের সামনে ৩ গোলের ব্যবধানে জেতা ছাড়া উপায় নেই!
আগের লেগে ২ গোলের হার রিয়ালের কাছে ছিল অপ্রত্যাশিত এক আঘাত। হকচকিত ভাবটা এই সপ্তাহেই কাটিয়ে উঠে এইবারকে তারা হারিয়েছে ৪-০ গোলে। রোনালদোদের সামনে আজ হিসাবটা জলের মতো সহজ—শুরু থেকে আক্রমণ করো, ভলফ্‌সবুর্গকে ছিঁড়েখুঁড়ে ফেলো। রিয়াল ডিফেন্ডার দানি কারভাহাল তো ‘যুদ্ধই’ ঘোষণা করে বসলেন, ‘মঙ্গলবার একটা যুদ্ধ হবে। ৮০ হাজার দর্শক নিয়ে আমরা চেষ্টা করব ভলফ্‌সবুর্গ যাতে দাঁড়াতেই না পারে।’ সতীর্থ উইঙ্গার লুকাস ভাসকেজও যুদ্ধংদেহী, ‘আমরা শেষ পর্যন্ত চেষ্টা করে যাব। ৮০ হাজার হৃদয়ও আমাদের সঙ্গে থাকবে।’ গত কিছুদিনে যে বার্নাব্যুর দর্শক মুখ ফিরিয়ে নিয়েছে রোনালদোদের থেকে, তাদের তো আজ খুব করেই দরকার!
কিন্তু যুদ্ধ তো শুধু হৃদয় দিয়ে জেতা যায় না, সেটির জন্য মস্তিষ্কও লাগে। রোনালদো জানেন, অতি আবেগ বরং সর্বনাশ ডেকে আনতে পারে। ঘুরে দাঁড়ানোর উদাত্ত আহ্বান জানিয়েও সিআর-৭ মনে করিয়ে দিলেন, ‘মঙ্গলবার হবে জাদুর রাত। আমি আশা করব, বার্নাব্যুর ঠাসা গ্যালারি আমাদের পক্ষে যাবে। আমি খুবই রোমাঞ্চিত। অবশ্যই দর্শক সমর্থন করলে সবকিছু আমাদের পক্ষে যাবে। কিন্তু আমাদের খুব ঠান্ডা মাথায় খেলতে হবে। আমাদের ধৈর্য ধরতে হবে। মনে রাখতে হবে, যথেষ্ট কাঠখড় পোড়াতে হবে আমাদের।’ মিডফিল্ডার টনি ক্রুসের কণ্ঠেও সেই প্রতিধ্বনি, ‘আমাদের আক্রমণ করতে হবে, কিন্তু মেপে। রক্ষণটা উন্মুক্ত করতে দেওয়া যাবে না কোনোভাবেই। ওদের ড্রেক্সলারের মতো খেলোয়াড় আছে, বাকিরাও ভালো। আমাদের দল হিসেবেই রক্ষণ করতে হবে। কোনোভাবেই গোল খাওয়া চলবে না।’
আর ভলফ্সবুর্গ জানে, বার্নাব্যুতে একটা গোল দিলেই খেলা শেষ হয়ে যেতে পারে। তখন রিয়ালকে দিতে হবে ৪ গোল। জার্মান ক্লাবের উইঙ্গার ভিয়েরিনহা সেটাই মনে করিয়ে দিলেন, ‘একটা গোল করলেই সেটা যথেষ্ট হওয়া উচিত।’ আরেক উইঙ্গার আন্দ্রে শুরলেও রিয়ালকে বার্তা দিয়ে রাখছেন, ‘নিজেদের শতভাগ ঢেলে দেব আমরা, জীবন দিয়ে দৌড়াব।’
রোমাঞ্চকর একটা রাতের জন্য এখন থেকেই আশায় বুক বাঁধতে পারেন! এএফপি, রয়টার্স।
