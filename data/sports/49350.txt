
ভারতের নতুন কোচের খোঁজ চলছে। অনিল কুম্বলে এখনো ভারতীয় ক্রিকেট বোর্ডের (বিসিসিআই) প্রথম পছন্দ। হয়তো কুম্বলেকেই আবারও নিয়োগ দেওয়া হবে। তবে রিকি পন্টিং একটা ভিন্ন ভাবনা এনে হাজির করেছেন। সাবেক অস্ট্রেলীয় অধিনায়কের মতে, ভারতের উচিত রাহুল দ্রাবিড়কে কোচ করা।
ভারতের যুবদল কিংবা ‌‌‘এ’ দলকে নিয়ে কাজ করে এরই মধ্যে দ্রাবিড় আলাদা নজর কেড়েছেন। পন্টিং মনে করেন, এবার তাঁকে জাতীয় দলেও ভাবা উচিত, ‘ভারতের কোচ কে হবে, তা তো আর আমার সিদ্ধান্তের ওপর নির্ভর করে না। এটা বিসিসিআইয়ের ব্যাপার। ওরা কি ভারতীয় কোচ চায়, নাকি বিদেশি? আমার মনে হয় না বিসিসিআই ওর (দ্রাবিড়) চেয়ে ভালো কোনো প্রার্থী পাবে। ও যদি এ কাজের ব্যাপারে আগ্রহী হয়, আমার ধারণা সে দুর্দান্ত করবে।’দ্রাবিড় কেন ভালো কোচ হবেন, সেই ব্যাখ্যাও দিয়েছেন, ‘খেলাটার ব্যাপারে ওর অসামান্য জ্ঞান। ও অনেক অভিজ্ঞ। তিন ফরম্যাটই ও খুব ভালো বোঝে, কারণ আইপিএলেও সে কাজ করেছে। প্রার্থীদের মধ্যে ও অসাধারণ একজন হবে সন্দেহ নেই, তবে ভারতের কোচ হিসেবে কে সবচেয়ে মানানসই হবে, তা বিসিসিআই ঠিক করবে। তা ছাড়া অধিনায়ক কাকে চায়, সেটিও বড় ব্যাপার। বিরাট (কোহলি) ওর টেস্ট দলকে ঘিরে যা চাইবে, বিসিসিআই সেটাই করবে বলে আমি নিশ্চিত।’কোহলি অবশ্য সরাসরি না হলেও এরই মধ্যে নিজের পছন্দের কথা জানিয়ে দিয়েছেন। কুম্বলেকেই এখানে জুটি হিসেবে চান তিনি।
