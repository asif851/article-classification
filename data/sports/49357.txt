
যেভাবে ম্যাচটা এগোচ্ছিল, ড্রই মনে হচ্ছিল সম্ভাব্য ফল। কিন্তু ৮০ মিনিটে লাল কার্ড দেখে ঢাকা আবাহনীর ডিফেন্ডার নাসিরউদ্দিনের মাঠ ছাড়া যেন শাপেবর হয়ে গেল ঢাকার প্রিমিয়ার লিগ চ্যাম্পিয়নদের। নাসির মাঠ ছাড়তেই মিডফিল্ডার সোহেল রানাকে তুলে ফরোয়ার্ড সাদউদ্দীনকে মাঠে পাঠান আবাহনী কোচ দ্রাগো মামিচ। আর মাঠে এসেই পাল্টা এক আক্রমণে গোল করে নায়ক হয়ে গেলেন সাদ। এক গোলে পিছিয়ে বেঙ্গালুরু এফসি যখন সমতা ফেরাতে মরিয়া, অতিরিক্ত সময়ে (৯২ মিনিট) উল্টো তাদের জালে দ্বিতীয়বার বল পাঠাল আবাহনী। বেঙ্গালুরু গোলরক্ষক পোস্ট ছেড়ে মাঝ মাঠে চলে আসেন। এই সুযোগে মাঝবৃত্তের একটু সামনে থেকে রুবেল মিয়া বল ভাসিয়ে দেন বেঙ্গালুরুর পোস্টে। গোল! টানা তিন ম্যাচ হেরে দেয়ালে পিঠ ঠেকে যাওয়া আবাহনী এর চেয়ে আর ভালোভাবে ফিরে আসতে পারত না! এএফসি কাপে থেকে এরই মধ্যে বিদায় নেওয়া আকাশি-নীলেরা আজ বঙ্গবন্ধু স্টেডিয়ামে শেষ বেলার চমকে গ্রুপের সবচেয়ে বড় দলটাকেই শিকার করল (২-০), প্রথম ম্যাচে এই দলের কাছে আবাহনীর হারও ২-০ গালে। আজ যেন মধুর প্রতিশোধ নিল আবাহনী! 
এই বেঙ্গালুরু আগের তিন ম্যাচে জিতেই স্বপ্ন দেখছিল গ্রুপ সেরা হয়ে আজই পরের রাউন্ড প্রায় নিশ্চিত করে ফেলার। কিন্তু আবাহনী মরণ কামড় দিয়ে তা হতে দিল না। প্রথমার্ধে প্রাধান্য রেখে খেলছিল স্বাগতিক দলই। দ্বিতীয়ার্ধে বেঙ্গালুরু আক্রমণে এলেও আবাহনীও গোলের সুযোগ তৈরি করছিল বারবার। দুই উইং থেকে রুবেল মিয়া ও সোহেল রানা ক্রস ফেলছিলেন বক্সে। এমেকা তা কাজে লাগাতে পারছিলেন না। এমন অবস্থায় ডিফেন্ডার নাসিরউদ্দিনের লালকার্ডের মাশুল গোনার শঙ্কা যখন ঘিরে ধরে সবাইকে, তখনই দশ জনের আবাহনী প্রথম গোলের আনন্দে মাতিয়ে তোলে বঙ্গবন্ধু স্টেডিয়ামের গ্যালারি। এই দলের কাছে হেরে হতাশা নিয়ে দেশে ফিরতে হচ্ছে আই লিগের পঞ্চম দল বেঙ্গালুরুকে। আফসোস, আবাহনী জ্বলে উঠল, কিন্তু অনেক দেরিতে! তাও ভালো, একটা জয় অন্তত ধরা দিয়েছে।
