



পিছিয়ে পড়েও রোমাকে ২-১ গোলে হারিয়েছে শাখতার।
ফ্রি কিক থেকে গোল করে দল জিতিয়েছেন ফ্রেড।
ফিরতি লেগ আগামী ১৩ মার্চ।


পেশাদার ফুটবলে সাত বছরের ক্যারিয়ারে কম উত্থান-পতন দেখেননি ফ্রেড। ২০১৩ সালে ইউক্রেন সংকট চলার সময় পাঁচ সতীর্থকে নিয়ে দোনেৎস্ক ফিরতে চাননি এ মিডফিল্ডার। এরপর ২০১৫ সালে কোপা আমেরিকায় ডোপ টেস্টে ‘পজিটিভ’ হয়েছিলেন। এবার বোধ হয় ফ্রেডের কপাল খুলতে শুরু করেছে। চ্যাম্পিয়নস লিগ শেষ ষোলো প্রথম লেগে কাল রোমার বিপক্ষে যে গোলটি করলেন, তাতে ম্যানচেস্টার সিটি কিন্তু তাঁকে যত দ্রুত সম্ভব দলে টানতে চাইবে!ইউরোপিয়ান সংবাদমাধ্যম জানিয়েছে শাখতার দোনেৎস্কের এই মিডফিল্ডারকে ৪৪.৫ মিলিয়ন পাউন্ডে কেনার প্রস্তুতি সেরে ফেলেছে সিটি। খারকিভ স্টেডিয়ামে ফ্রেডের পারফরম্যান্স দেখার পর সিটি নিশ্চয়ই আর দেরি করতে চাইবে না! ম্যাচের ৭০ মিনিট পর্যন্তও ইতালিয়ান ‘জায়ান্ট’দের সঙ্গে ১-১ গোলে সমতায় ছিল ইউক্রেনের লিগ চ্যাম্পিয়নরা। পরের মিনিটে ফ্রি কিক পায় শাখতার। ফ্রেডের বাঁকানো শট রোমার ‘মানবদেয়াল’-এর ওপর দিয়ে আশ্রয় নেয় জালে।  চ্যাম্পিয়নস লিগে ফ্রেডের প্রথম এ গোলেই রোমাকে ২-১ ব্যবধানে হারিয়েছে শাখতার। অথচ, ৪১ মিনিটে তুরস্কের উইঙ্গার চেনজিগ আন্ডারের গোলে রোমাই এগিয়ে ছিল ম্যাচে। অ্যান্টোনিও কাসানোর পর ক্লাবটির ইতিহাসে দ্বিতীয় সর্বকনিষ্ঠ (২০ বছর ২২২ দিন) খেলোয়াড় হিসেবে গোল করলেন চেনজিগ। চ্যাম্পিয়নস লিগে তাঁর প্রথম এ গোলটি আবার তুরস্কের হয়ে সর্বকনিষ্ঠ গোলদাতার রেকর্ডও।বিরতির পর ৫২ মিনিটে ফেরেইরার গোলে সমতায় ফেরে শাখতার। এরপর চ্যাম্পিয়নস লিগের নকআউট পর্বে রোমার শাখতার ‘প্রেম’ ধরে রাখেন ফ্রেড। আসরটির নকআউট পর্বে শাখতার এ পর্যন্ত যে তিন ম্যাচ জিতেছে তার সবগুলোই রোমার বিপক্ষে!শাখতারের ব্রাজিলিয়ান খেলোয়াড় সংগ্রহের ঐতিহ্য বেশ পুরোনো। বর্তমান দলটিতে রয়েছেন অধিনায়ক তাইসন, বের্নাড, ফ্রেড ও ইসমাইলি। ক্লাবটির ব্রাজিলিয়ানদের মধ্যে ১৪তম আলাদা খেলোয়াড় হিসেবে গোল করলেন ফ্রেড। আসরটির ইতিহাসে ব্রাজিলিয়ান খেলোয়াড় দিয়ে গোল করানোর ক্ষেত্রে তাঁদের টেক্কা দিতে পেরেছে শুধু পোর্তো। তাঁদের গোলদাতাদের মধ্যে ২১ জন ব্রাজিলিয়ান!
