
ড্যারেন স্যামির মুখ থেকে টুর্নামেন্টজুড়েই অনেকবার শোনা গেছে কথাটা, ওয়েস্ট ইন্ডিজ দলের জন্য এই লড়াই ‘আমরা বনাম বাকি সবাই’। বাইরের কয়েকজন ক্রিকেট বিশ্লেষকের সমালোচনা ছিল, টি-টোয়েন্টি বিশ্বকাপ খেলতে আসার আগে ওয়েস্ট ইন্ডিজ ক্রিকেট বোর্ডের (ডব্লুআইসিবি) সঙ্গেও বেতন নিয়ে মতভেদ হয়েছিল স্যামিদের। সব সমালোচনা, ঝামেলা পেছনে ফেলে ২০ ওভারের ক্রিকেটের বিশ্বসেরা হয়ে ফিরছেন ক্যারিবীয় ক্রিকেটাররা। সুখস্মৃতির সঙ্গে বাড়ি ফেরার পথে আরও একটি সুখবরও সঙ্গী হলো স্যামি-গেইলদের, বেতন নিয়ে নতুন করে তাঁদের সঙ্গে আলোচনায় বসতে চাইছে ওয়েস্ট ইন্ডিজ ক্রিকেট বোর্ড।নিজেদের সুখবরের পাশে ক্যারিবীয় ক্রিকেট-ভক্তদের একটা প্রতিশ্রুতি দিলেন স্যামি—টি-টোয়েন্টির সাফল্য থেকে প্রেরণা নিয়ে টেস্ট ক্রিকেটেও এমন দাপট ফিরিয়ে আনার চেষ্টা করবে ওয়েস্ট ইন্ডিজ।রুদ্ধশ্বাস ফাইনালে পরশু ইংল্যান্ডকে হারিয়ে ইতিহাসে প্রথম দল হিসেবে দ্বিতীয়বারের মতো টি-টোয়েন্টি বিশ্বকাপ জিতল ওয়েস্ট ইন্ডিজ। তবে জয়ের পর বোর্ডের কাছ থেকে কোনো অভিনন্দনসূচক ফোন না পাওয়ায় হতাশা ব্যক্ত করেছিলেন স্যামি।পর্দার আড়ালে যা-ই হোক, স্বাভাবিকভাবেই ডব্লুআইসিবির কর্তাদের বিষয়টি সহজে মেনে নেওয়ার কথা নয়। ক্যারিবীয় বোর্ডটির সভাপতি ডেভ ক্যামেরনের কাছেও স্যামির মন্তব্যটি ‘অনাকাঙ্ক্ষিত’। পরশু নিজের বিবৃতিতে অবশ্য খেলোয়াড়দের সঙ্গে আলোচনার প্রতিশ্রুতি দিয়েছেন ক্যামেরন, ‘এই বছরের মে মাসে খেলোয়াড়, ডব্লুআইপিএ (খেলোয়াড়দের অ্যাসোসিয়েশন), নির্বাচন ও টেকনিক্যাল টিমের সঙ্গে বার্ষিক পর্যালোচনায় বসবে বোর্ড। আমরা এমন একটা উপায় বের করে নিতে চাই, যাতে প্রতিটি অঞ্চলের সেরা খেলোয়াড়েরাই ওয়েস্ট ইন্ডিজ দলের জন্য নির্বাচিত হয়।’মাঠের বাইরের ঝামেলাটা হয়তো মিটে যাবে। তবে একটা প্রশ্ন এই রঙিন সময়টাতেও তেতো স্বাদ দিয়ে যাচ্ছে ক্যারিবীয় খেলোয়াড়দের—সংক্ষিপ্ত সংস্করণে বিশ্বজয়ী দলটিই টেস্টে নামলে মিইয়ে যায় কেন? আশির দশকে টেস্ট ক্রিকেটে ছড়ি ঘোরানো ক্যারিবীয়রা এখন টেস্ট র্যা ঙ্কিংয়ে ১০ দলের মধ্যে অষ্টম! স্যামির চোখে সমস্যাটা নিজেদের খেলার ধরনে, ‘টেস্ট ক্রিকেটটা আমরা যেভাবে খেলি, যেখানেই যাই, আমরা সমালোচনার মুখে পড়ি। ব্যাপারটা হচ্ছে, জেতার মতো ব্র্যান্ডের টেস্ট ক্রিকেট আমরা এখনো খেলতে পারিনি।’আরেকটা কারণ হতে পারে, টি-টোয়েন্টির এই দলের অনেক খেলোয়াড়কেই টেস্টে, এমনকি ওয়ানডেতেও দেখা যায় না। তবে স্যামির আশা, টি-টোয়েন্টির সাফল্য টেস্ট দলকেও ভালো করতে উদ্বুদ্ধ করবে, ‘আমরা যেভাবে টি-টোয়েন্টি খেললাম, ওরা (টেস্ট দল) সেখান থেকে অনুপ্রাণিত হবে। আশা করি, এই জয় আমাদের টেস্ট ক্রিকেটারদের আরও ভালো খেলোয়াড় হতে সাহায্য করবে।’ এএফপি, রয়টার্স।
