
পাকিস্তানকে হারানোর এটাই সেরা সুযোগ-এমন মন্তব্য কিছু দিন আগেই করেছিলেন সাকিব আল হাসান। ভাবনা-চিন্তা না করে কোনো কিছু বলার মানুষ সাকিব নন। পাকিস্তানকে নিয়ে এমন মন্তব্য সাকিব করেছিলেন ভেবে-চিন্তেই। পরিস্থিতি বিবেচনা করেই। ওয়ানডে সিরিজ শুরু হওয়ার আগের দিন আজ মিরপুরে আয়োজিত সংবাদ সম্মেলনেও সাকিব তাঁর আগের মন্তব্যেই অটল থাকলেন। এবার আসলেই পাকিস্তানকে হারানোর সেরা সুযোগ এসেছে বাংলাদেশের সামনে। এটা মনে-প্রাণেই বিশ্বাস করেন তিনি। বলেছেন, বিশ্বকাপ-পরবর্তী সময়ে দুই দলের আত্মবিশ্বাসের পার্থক্য বিবেচনায় এই সিরিজে বাংলাদেশ একটু হলেও এগিয়ে থাকবে। তাঁর দৃঢ় বিশ্বাস, সত্যিকার অর্থেই পাকিস্তান দল খুব একটা ফর্মে নেই।পাকিস্তান ফর্মে নেই বলেই কী সিরিজটা বাংলাদেশের জন্য সহজ? সাকিব সে পথে হাঁটলেন না। বললেন, ফর্মে না থাকলেও পাকিস্তান দলে কিন্তু ম্যাচ উইনারের অভাব নেই। দলটিতে এমন কিছু খেলোয়াড় আছেন, যাঁরা নিজেদের দিনে ম্যাচের গতিপথ পাল্টে দিতে পারেন। এমন দলের বিপক্ষে বাংলাদেশকে কিন্তু সেরা খেলাটাই খেলতে হবে।সাঈদ আজমলের প্রত্যাবর্তন নিয়ে একেবারেই বাড়তি কিছু ভাবতে চান না সাকিব। এর মূল কারণ আন্তর্জাতিক ক্রিকেটে তাঁর মাঝখানের অনুপস্থিতি। বোলিং অ্যাকশন পরিবর্তন করে আন্তর্জাতিক ক্রিকেটে ফেরাটাকে অনেক কঠিন ব্যাপারই মনে করেন সাকিব। তাই ‘পরিবর্তিত’ আজমল যে বাংলাদেশের জন্য খুব বিপজ্জনক কিছু হয়ে উঠবেন, এমনটা মনে করতে নারাজ সাকিব।বিশ্বকাপে তিন পেসার খেলিয়ে সাফল্য পেয়েছিল বাংলাদেশ। পাকিস্তানের বিপক্ষে ঘরের মাঠে সিরিজেও কী এমন পথেই হাঁটবে দল? সাকিব অবশ্য এই প্রশ্নের সরাসরি কোনো উত্তর দেননি। বলেছেন, ভিন্ন একটি কন্ডিশনে তিন পেসার নিয়ে সাফল্য পেয়েছিল বাংলাদেশ। তবে পাকিস্তান সিরিজে উইকেটের চরিত্র বিবেচনা করেই একাদশ ঠিক করা হবে। তবে দেশের কন্ডিশনে স্পিনারদের দায়িত্বটাকে একটু বেশিই মনে করেন দেশসেরা এই অলরাউন্ডার।
