
বীরেন্দর শেবাগ কেবল ঝড়ই তুলতে পারতেন না, ঝড়টাকে দীর্ঘও করতে পারতেন! দারুণ গতিতে ইনিংস বড় করার অসাধারণ ক্ষমতা ছিল ‘বীরু’র। সমকালীন মারকুটে ব্যাটসম্যানদের সঙ্গে তাঁর মূল পার্থক্য এখানেই। এ কারণে টেস্টে একটি জায়গায় শচীন টেন্ডুলকারের চেয়েও এগিয়ে শেবাগ। আরও বড় পরিসরে দেখলে, টেস্ট ইতিহাসে একটি জায়গায় স্যার ডন ব্র্যাডম্যানের পরই ভারতীয় ওপেনারের অবস্থান!টেস্টে ভারতীয় ব্যাটসম্যানদের এক ইনিংসে সর্বোচ্চ রানের তালিকাটা দেখুন। শীর্ষ তিনেই শেবাগের নাম। ভারতের একমাত্র ব্যাটসম্যান হিসেবে টেস্টে ট্রিপল সেঞ্চুরি আছে তাঁর, সেটিও দুবার! রানের এভারেস্ট গড়ে ক্রিকেট থেকে বিদায় নেওয়া টেন্ডুলকারও কোনো দিন ৩০০ ছুঁতে পারেননি। শেবাগ ছাড়া টেস্টে দুবার ট্রিপল সেঞ্চুরি আর আছে মাত্র তিনজনের—ব্র্যাডম্যান, ব্রায়ান লারা, ক্রিস গেইল।টেস্ট ইতিহাসে চার কিংবা তারও বেশি ইনিংসে ২৫০ করেছেন এমন দুজন ব্যাটসম্যানের একজন শেবাগ। আরেকজন স্যার ডন। এ ক্রিকেট কিংবদন্তি ২৫০‍+ ইনিংস খেলেছেন পাঁচবার। শেবাগ চারবার। রেকর্ডের আরও একটি অধ্যায়ে ব্র্যাডম্যানের পরই শেবাগ। শুধুমাত্র সেঞ্চুরি ইনিংসগুলোর মোট রান যোগ করলে শেবাগের সামনে আছেন কেবল ব্র্যাডম্যান। ব্র্যাডম্যানের ২৯ সেঞ্চুরি ইনিংসের মোট রান ৫৩৯৩। অন্যদিকে শেবাগের ২৩ সেঞ্চুরিতে এসেছে ৩৯৯৬ রান। ব্র্যাডম্যানের সেঞ্চুরি করা ইনিংসগুলোর গড় ১৮৫.৯৭। সেখানে শেবাগের ১৭৩.৭৪। সেঞ্চুরির ইনিংসগুলো বড় করার ক্ষমতার দিক দিয়ে ব্র্যাডম্যানের পরেই আছে শেবাগ।
টেস্টে ২৫০-এর বেশি ইনিংস


ব্যাটসম্যানসংখ্যা

ডন ব্র্যাডম্যান
 ৫টি


বীরেন্দর শেবাগ
 ৪টি


জাভেদ মিয়াঁদাদ
৩টি


ব্রায়ান লারা
 ৩টি


কুমার সাঙ্গাকারা
 ৩টি




