
ভারতের একটা প্রজন্মের ‘ক্রিকেট আইডল’ হয়ে আছেন তিনি। এবার শচীন টেন্ডুলকারকে দেখা গেল ‘ইন্ডিয়ান আইডলে’। সেটিও অতিথি হয়ে নয়, গায়ক হিসেবেই। প্রখ্যাত সংগীত তারকা সনু নিগমের সঙ্গে দ্বৈতকণ্ঠে টেন্ডুলকার গেয়েছেন ‘ক্রিকেটওয়ালি বিট পে’ শিরোনামে একটি গান। বাংলায় যার শিরোনাম ক্রিকেটের ছন্দে গাও। সংগীত প্রতিভা খুঁজে আনার জনপ্রিয় রিয়েলিটি অনুষ্ঠানের গ্র্যান্ড ফিনালেতে প্রচারিত হয়েছে গানটি।
টেন্ডুলকারকে নিবেদিত একটি অ্যাপ ছাড়া হয়েছে। হান্ড্রেড এমবি নামের সেই অ্যাপে দেখা যাবে টেন্ডুলকারের গানটি। এই অ্যাপে টেন্ডুলকারের ভক্তরা তাঁর সঙ্গে সরাসরি যোগাযোগ করতে পারবেন। পাশাপাশি ক্রিকেটের স্কোর, সূচি ও খেলোয়াড়দের পরিসংখ্যানও জানতে পারবেন। ‘ক্রিকেটওয়ালি বিট পে’ গানটি বেশ সুরেলা, গানের কথাও বেশ সহজ-সরল। আমজনতার মুখের ভাষা। টেন্ডুলকার গানটি গেয়েছেনও বেশ মন দিয়ে। সবচেয়ে বড় কথা, ভিডিও দেখে মনে হয়েছে, একেবারেই তাঁর চরিত্রের সঙ্গে মানায় না এমন একটা কাজ করেও ভীষণ আনন্দ পেয়েছেন। টেন্ডুলকারের কণ্ঠে সুরের জায়গায় অবশ্যই ঘাটতি আছে। কিন্তু তা বোঝা যায়নি একবারও। প্রযুক্তির পাশাপাশি সনু নিগমের দরজা গলা টেন্ডুলকারের সেই ঘাটতি পুষিয়ে দিয়েছে। তবে সনুকে তো সবাই গাইতেই দেখে। হররোজ তাঁর গান শোনাও যায়। টেন্ডুলকারের গান তো আর নিয়মিত ব্যাপার নয়। তাই টেন্ডুলকারের গানই ভক্তরা উপভোগ করছেন বেশি। গানের পাশাপাশি টেন্ডুলকার এখন ব্যস্ত আছেন তাঁর জীবন কাহিনি নির্ভর ছবি শচীন: আ বিলিয়ন ড্রিমস-এর প্রচারণা নিয়ে।গানটির প্রথম লাইন এমন: বল আসছে, ব্যাট ঘোরালো, ছক্কা মারল, শচীন শচীন...নাচো নাচো সবাই ক্রিকেটের ছন্দে। সূত্র: জি নিউজ।
