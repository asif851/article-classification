
নাহ, এবারও ধারাভাষ্যে ফেরা হলো না হার্শা ভোগলের। গত বছর টি-টোয়েন্টি বিশ্বকাপে শেষবারের মতো কোনো ক্রিকেট ম্যাচে শোনা গিয়েছিল তাঁর কণ্ঠ। এক বছরের বেশি সময় ধরে তিনি অনুপস্থিত ধারাভাষ্যকক্ষে। কদিন আগেই শোনা গিয়েছিল, অবশেষে শেষ হচ্ছে হার্শার নির্বাসন। কিন্তু এবার আইপিএলে ভারতীয় ক্রিকেট বোর্ড (বিসিসিআই) যে ২০ ধারাভাষ্যকারের নাম ঘোষণা করেছে, তাতে নেই তাঁর নাম। 
১০ম আইপিএলে ধারাভাষ্য দেবেন রবি শাস্ত্রী, সুনীল গাভাস্কার, সঞ্জয় মাঞ্জরেকার, মুরালি কার্তিক, ড্যানি মরিসন, মাইক হাসি, ম্যাথু হেইডেন, ব্রেট লি, স্কট স্টাইরিস, আনজুম চোপরা, ইশা গুহদের মতো নিয়মিত মুখ। এবার ধারাভাষ্য কক্ষে অভিষেক হবে মাইকেল ক্লার্ক, ড্যারেন গঙ্গা, কেভিন পিটারসেনের মতো কিছু নতুন মুখও। তবে অবহেলিত থাকছেন হার্শা।গত টি-টোয়েন্টি বিশ্বকাপে হার্শার ধারাভাষ্য পছন্দ হয়নি ওই সময়ের ভারতীয় অধিনায়ক মহেন্দ্র সিং ধোনিসহ ভারতীয় ক্রিকেট দলের অনেকেরই। অমিতাভ বচ্চন এক টুইট বার্তায় ভীষণ ক্ষোভ ঝেড়েছিলেন হার্শার ওপর। সুপার টেনে বেঙ্গালুরুতে বাংলাদেশের বিপক্ষে ম্যাচে হার্শা ভারতীয় ক্রিকেট দলের চেয়ে বাংলাদেশের প্রশংসাই বেশি করেছেন—এটাই নাকি তাঁর অপরাধ! বিশ্বকাপের পরপরই আইপিএলে ধারাভাষ্য দেওয়ার অধিকার হারান তিনি। এমনকি ভারতের কোনো ম্যাচেও দেখা যায়নি তাঁকে। এ নিয়ে হতাশা প্রকাশ করেছিলেন ভারতীয় ক্রিকেটের সবচেয়ে পরিচিত কণ্ঠস্বর হয়ে ওঠা হার্শা।
