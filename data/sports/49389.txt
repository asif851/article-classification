
এবি ডি ভিলিয়ার্স কিংবা কুইন্টন ডি ককরা আর আইপিএলে খেলার অনুমতি পাবেন না? পরিস্থিতি তো তেমনই দাঁড়াতে যাচ্ছে। ভারতীয় ক্রিকেট বোর্ডের (বিসিসিআই) সঙ্গে দক্ষিণ আফ্রিকা বোর্ডের (সিএসএ) দ্বন্দ্বে পরের আইপিএলে প্রোটিয়া ক্রিকেটাররা খেলতে পারবেন কি না, এ নিয়ে দেখা দিয়েছে অনিশ্চয়তা।দুই বোর্ডে মতপার্থক্য তো আছেই। আইসিসিতে ‘তিন মোড়ল’ ইস্যুই মূলত ভারত ও দক্ষিণ আফ্রিকাকে দুই মেরুতে দাঁড় করিয়েছিল। ক্রিকেটের বিশ্বসভায় তিন মোড়ল তত্ত্বের সবচেয়ে বড় বিরোধিতাকারী দেশ দক্ষিণ আফ্রিকাই। গত মাসে আইসিসির বোর্ড সভাতেও ‘তিন মোড়ল’ ও লভ্যাংশ ইস্যুতে ভারতের বিপক্ষে স্বাভাবিকভাবেই ভোট দিয়েছে দক্ষিণ আফ্রিকা। বিসিসিআইয়ের সঙ্গে সিএসএর নতুন দ্বন্দ্বটা ডিসেম্বরের সফর নিয়ে। ভারত নাকি বারবার তাগাদা সত্ত্বেও এখন পর্যন্ত এই সফরের ব্যাপারটি নিশ্চিত করেনি।সিএসএর প্রধান নির্বাহী হারুন লরগাত সম্প্রতি বিসিসিআইকে একটি চিঠি পাঠিয়েছেন। সেখানে তিনি দ্রুত ডিসেম্বরের সফরের ব্যাপারটি নিশ্চিত করার ‘অনুরোধ’ জানিয়েছেন। সেখানে ‘হুমকি’ও দিয়ে রেখেছেন তিনি। জানিয়ে দিয়েছেন, এই সফরে না এলে ভবিষ্যতে এবি ডি ভিলিয়ার্স, কুইন্টন ডি কক, হাশিম আমলা, কাগিসো রাবাদা, ক্রিস মরিস কিংবা ডেভিড মিলারের মতো ক্রিকেটারদের আইপিএলে খেলার অনুমতি দেওয়া হবে না।বিসিসিআই অবশ্য সিএসএর এই চিঠি নিয়ে খুব চিন্তিত নয়। বোর্ডের নির্বাহী রাহুল জোহরি বলেছেন, ‘এই চিঠির জবাব দেওয়ারও প্রয়োজনীয়তা অনুভব করছি না। আমরা যথা সময়ের ব্যাপারটি নিয়ে এগোব।’এদিকে, নিজেদের ক্রিকেটারদের আইপিএলে খেলার অনুমতি না দেওয়ার ব্যাপারটি নাকি ক্রিকেট অস্ট্রেলিয়াও (সিএ) ভাবছে। সম্প্রতি কেন্দ্রীয় চুক্তি নিয়ে ক্রিকেটারদের সঙ্গে দ্বন্দ্বের কারণে সিএ চুক্তির যে নতুন মডেল ভাবছে, সেটিতে নাকি আইপিএলে ক্রিকেটারদের না খেলার কথা বলা হবে। সূত্র : টাইমস অব ইন্ডিয়া।
 
