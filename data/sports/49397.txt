
স্প্যানিশ লিগের পর ইউরোপ-সেরার মুকুটও মাথায় পরেছেন। দারুণ এক ভালো লাগা নিয়ে ছুটি কাটাতে গিয়েছিলেন জিনেদিন জিদান। ইতালির নানা সৈকতে পরিবার নিয়ে ঘুরে বেড়াচ্ছিলেন। ক্রিস্টিয়ানো রোনালদোর আর রিয়াল মাদ্রিদে থাকতে না চাওয়ার খবরটি সেখানেই শুনেছেন। রিয়ালের কোচের আনন্দ এরপর পরিণত হয়েছে বিষাদে! খবরটি শুনে তাঁর মাথায় যেন আকাশ ভেঙে পড়েছে। 
কনফেডারেশনস কাপে খেলতে রোনালদো রয়েছেন রাশিয়ায়। জিদান ইতালিতে। উপায় নেই যে রোনালদোকে কাছে ডেকে জিজ্ঞেস করবেন হয়েছেটা কী! স্প্যানিশ ক্রীড়া দৈনিক মার্কার খবর, ছুটি সংক্ষিপ্ত করে ফিরে আসছেন জিদান। রোনালদোর সঙ্গে দেখা করে তাঁকে বোঝাবেন। এর আগে অস্থির জিদান দলের সবচেয়ে বড় তারকাকে জানিয়েছেন অনুরোধ—রিয়াল ছেড়ে যেয়ো না ক্রিস, তোমাকে খুব প্রয়োজন আমাদের!’ রিয়ালের অধিনায়ক সার্জিও রামোসও রোনালদোকে একই অনুরোধ করেছেন।
রোনালদো রিয়াল ছাড়তে পারেন, এই বোমাটি ফাটিয়েছে পর্তুগিজ দৈনিক আ বোলা। সাত মাস আগেই রিয়ালের সঙ্গে পাঁচ বছরের নতুন চুক্তি করেছেন রোনালদো। কিন্তু স্পেনের কর কর্তৃপক্ষ রোনালদোর বিরুদ্ধে ২০১১ থেকে ২০১৪ সালের মধ্যে ১৪.৭ মিলিয়ন ইউরো কর ফাঁকি দেওয়ার মামলা করেছে! কেউ কেউ এটিকেই দেখছেন তাঁর চলে যেতে চাওয়ার কারণ হিসেব। জিদান আর রামোসের অনুরোধও পর্তুগিজ অধিনায়ক রাখবেন বলে মনে হয় না। মার্কার খবর, জাতীয় দলের সতীর্থদের রোনালদো বলেছেন সিদ্ধান্ত বদলাবেন না। রিয়ালের সভাপতি ফ্লোরেন্তিনো পেরেজের ভাবনা জিদান-রামোসের মতো নয়। তাঁর কথা একটাই, ‘যেতে চাইলে যাও, তবে আমাদের ব্ল্যাকমেল করো না।’ মার্কা।
