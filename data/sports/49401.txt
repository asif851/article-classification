
প্রথমার্ধের পর দ্বিতীয়ার্ধের খেলাও শেষ হয়েছে গোলশূন্য ড্র নিয়ে। আক্রমণ-পাল্টা আক্রমণে জমজমাট এক ম্যাচ উপহার দিলেও নির্ধারিত ৯০ মিনিটে গোলের দেখা পাননি আর্জেন্টিনা ও জার্মানির খেলোয়াড়েরা। খেলা গড়িয়েছে অতিরিক্ত সময়ে।
দ্বিতীয়ার্ধে, ৪৭ মিনিটে দলকে এগিয়ে দেওয়ার দারুন সুযোগ পেয়েছিলেন আর্জেন্টিনার অধিনায়ক লিওনেল মেসি। কিন্তু কাঙ্ক্ষিত লক্ষ্যে বল পাঠাতে পারেননি। তাঁর শট চলে যায় জার্মান গোলপোস্টের কিছুটা বাইরে দিয়ে। ৮০ মিনিটের মাথায় গোলের সুযোগ পেয়েছিলেন বেনেডিক্ট হুভেডেস। কিন্তু গোলপোস্টের একদম সামনে বল পেয়েও শট নিতে পারেননি এই জার্মান ডিফেন্ডার। দুই মিনিট পরে টনি ক্রুসের একটি শটও চলে গেছে আর্জেন্টিনার গোলপোস্টের কিছুটা বাইরে দিয়ে।এর আগে প্রথমার্ধে, ২১ মিনিটের মাথায় গোল করার দারুণ একটি সুযোগ পেয়েছিলেন গঞ্জালো হিগুয়েইন। বল ক্লিয়ার করতে গিয়ে হিগুয়েইনের পায়েই বল তুলে দিয়েছিলেন টনি ক্রুস। কিন্তু সামনে শুধু গোলরক্ষক থাকলেও কাঙ্ক্ষিত লক্ষ্যে শট নিতে পারেননি হিগুয়েইন। ৩০ মিনিটে একবার জার্মানির জালে বলও জড়িয়ে দিয়েছিলেন আর্জেন্টিনার এই তারকা স্ট্রাইকার। কিন্তু গোলটি বাতিল হয়ে যায় অফসাইডের কারণে। ৪০ মিনিটে লিওনেল মেসিও পেয়েছিলেন গোল করার দারুণ সুযোগ। কিন্তু গোললাইনের একেবারে সামনে থেকে বল বিপদমুক্ত করেন জার্মান ডিফেন্ডার জেরোমে বোয়েটাং।জার্মানিও বেশ কয়েকবার আতঙ্ক ছড়িয়েছে আর্জেন্টিনার রক্ষণভাগে। ১৩ মিনিটে মুলারের দারুণ এক ক্রসে মাথা ছোঁয়াতে পারেননি মিরোস্লাভ ক্লোসা। প্রথমার্ধের একেবারে শেষমুহূর্তে এমন দৃশ্য দেখা গেছে আরও একবার। ৩৭ মিনিটে আন্দ্রে শুরলের দারুণ এক শট রুখে দেন আর্জেন্টিনার গোলরক্ষক সার্জিও রোমেরো।
