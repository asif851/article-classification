
এশিয়ান গেমস ক্রিকেটে দল পাঠায়নি ভারত। শুধু ছেলেদের নয়, মেয়েদের ক্রিকেটেও। এই ব্যাপারটা নিয়ে ভীষণ খেপেছে অলিম্পিক কাউন্সিল অব এশিয়া (ওসিএ)। ওসিএ-প্রধান বলেছেন, ভারতের এই সিদ্ধান্ত খেলাটাকে খুন করছে।
গত আসরে প্রথমবারের মতো ক্রিকেট চালু হয়। সেবারও দল পাঠায়নি ভারত। আর এবার দেশটির শীর্ষ ক্রিকেটারদের প্রায় সবাই ব্যস্ত ছিলেন চ্যাম্পিয়নস লিগ টি-টোয়েন্টিতে। ওসিএ সভাপতি শেখ আহমেদ আল ফালাহ আল সাবাহ ক্ষোভের বিস্ফোরণই ঘটিয়েছেন, ‘তারা ক্রিকেটকে খুন করছে। একজন ক্রীড়ানুরাগী হিসেবে কথাটা বলতে আমার কষ্ট হচ্ছে, কিন্তু বাস্তবতা এটাই। খেলাটার সঙ্গে জড়িত কর্তাদের সবাই ব্যবসায়ী, তারা শুধু এখান থেকে টাকাটাই চায়। তারা বাজারটা নিয়ন্ত্রণ করতে চায়, খেলাটাও। বড় খেলোয়াড়দের শুধু নিজেদের জন্য রেখে দিতে চায়। এটা খেলা নয়, বাণিজ্য।’ এই ব্যাপারটাই ক্রিকেটের বিশ্বায়নে বাধার সৃষ্টি করছে বলে মত শেখ আহমেদের, ‘আপনি খেলা থেকে অনেক আয় করতে পারেন, কিন্তু অন্যদিকে আপনার খেয়াল রাখতে হবে। এ কারণেই ক্রিকেট এখনো শুধু কমনওয়েলথ দেশগুলোর একটা খেলা।’ রয়টার্স।
গতবার ছেলেদের বিভাগে টেস্ট সদস্যদের মধ্যে পাকিস্তান, শ্রীলঙ্কা ও বাংলাদেশ অংশ নিয়েছিল। এবার ইনচন এশিয়ান গেমসে অংশ নিয়েছে শ্রীলঙ্কা ও বাংলাদেশ। 
