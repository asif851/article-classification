
টেস্ট সিরিজের কেবল মাঝামাঝি! তবে অস্ট্রেলিয়ার সঙ্গে পাঁচ ম্যাচের ওয়ানডে সিরিজ ও তিনটি টি-টোয়েন্টির জন্য আগেই দল ঘোষণা করে রাখল ইংল্যান্ড। আগামী ১২ জানুয়ারি থেকে শুরু হতে যাওয়া ওয়ানডে সিরিজে বিশ্রাম দেওয়া হয়েছে কেভিন পিটারসেন, গ্রায়েম সোয়ান ও জেমস অ্যান্ডারসনকে। মানসিক অবসাদজনিত অসুস্থতায় আগে থেকেই নেই জোনাথন ট্রট। একসঙ্গে এতজন নিয়মিত ক্রিকেটারকে বিশ্রাম দেওয়ার কারণটা জানিয়েছেন কোচ অ্যান্ডি ফ্লাওয়ার, ‘অ্যান্ডারসন-পিটারসেনের মতো খেলোয়াড়েরা এখন ত্রিশের কোঠায়। ওরা দলের বড় সম্পদ এবং আমাদের দায়িত্ব ওদের দেখে রাখা।’ ওয়ানডে দলেরও অধিনায়ক অ্যালিস্টার কুক, টি-টোয়েন্টির স্টুয়ার্ট ব্রড।ওয়ানডে দল ঘোষণা না করলেও একই দিন পার্থ টেস্টের দল ঘোষণা করেছে অস্ট্রেলিয়া। কোনো নতুন মুখ নেই সেখানে, অপরিবর্তিত রাখা হয়েছে অ্যাডিলেড টেস্টের দলটাই।দুবাইয়ে পাকিস্তানের কাছে প্রথম টেস্টে হারা দক্ষিণ আফ্রিকা সিরিজে সমতা ফেরায় দ্বিতীয় টেস্ট জিতে। এই টেস্টের দলটা অপরিবর্তিত রেখেই ভারতের বিপক্ষে দুই টেস্টের সিরিজের জন্য দল ঘোষণা করেছে দক্ষিণ আফ্রিকা। ১৮ ডিসেম্বর জোহানেসবার্গে শুরু প্রথম টেস্ট। ডারবানে দ্বিতীয় টেস্ট ২৬ ডিসেম্বর থেকে। এএফপি।
