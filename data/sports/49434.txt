
২০০৫ সালের ইংল্যান্ড সফরের কথা বললে প্রথমে কী মনে পড়ে?হাবিবুল বাশার: সেবার আমরা প্রথম লর্ডসে খেলি। এটাই প্রথম মনে পড়ে।এমন নয় যে প্রশ্নের ইঙ্গিতটা হাবিবুল বোঝেননি। তবু এড়িয়ে যেতে চাইলেন, কারণ বিষাদের স্মৃতি কেউ মনে রাখতে চায় না। জাতীয় দলের অধিনায়ক হিসেবে ওই সফরেই যে সবচেয়ে কঠিন সময় পার করতে হয়েছে তাঁকে।প্রথমে লর্ডস ও চেস্টার-লি-স্ট্রিটে ইংল্যান্ডের বিপক্ষে দুই টেস্টের সিরিজ, পরে ইংল্যান্ড ও অস্ট্রেলিয়ার সঙ্গে তিন জাতি ন্যাটওয়েস্ট ওয়ানডে সিরিজ—এই ছিল সেবারের ইংল্যান্ড সফর। টেস্ট খেলতে ওটাই ছিল বাংলাদেশ দলের প্রথম ইংল্যান্ডে যাওয়া।কার্ডিফে অস্ট্রেলিয়ার বিপক্ষে জয় ন্যাটওয়েস্ট সিরিজটাকে এখনো স্মরণীয় করে রেখেছে। কিন্তু ক্রিকেটের জন্মভূমিতে গিয়ে ক্রিকেট নিয়ে বিরূপ অভিজ্ঞতা যে তার আগেই হয়ে যায় বাংলাদেশ দলের! দুই টেস্টেই লজ্জাজনক হার। তিন দিন পুরো খেলা হয়নি কোনোটিতেই। দ্বিতীয় টেস্টে তো তৃতীয় দিনে খেলা হলো মাত্র ২৬ বল! ইংল্যান্ড অ্যান্ড ওয়েলস ক্রিকেট বোর্ডের (ইসিবি) নিয়ম অনুযায়ী ওই টেস্টের পাঁচ দিনের টিকিট কাটা দর্শকদের পুরো টাকাই ফেরত দিতে হয়েছিল। লর্ডসেও ফেরত দিতে হয়েছিল ৫০ শতাংশ দাম।বাংলাদেশ টেস্ট কেন খেলে—সুযোগ পেয়ে সেই প্রশ্নও তুলে দিয়েছিল ইংল্যান্ডের সংবাদমাধ্যম। সঙ্গে ব্যঙ্গ-বিদ্রূপ তো আছেই। টেস্ট সিরিজের সংবাদ সম্মেলনে যাওয়াটা তাই বিব্রতকরই হয়ে দাঁড়িয়েছিল হাবিবুল বাশারের জন্য। তাঁকে প্রশ্নের তির থেকে বাঁচাতে কোচ ডেভ হোয়াটমোরই বেশি মুখোমুখি হতেন সংবাদমাধ্যমের।এ রকম একটা সফরের স্মৃতি হাবিবুলের ভুলে যেতে চাওয়াই স্বাভাবিক। ক্রিকেট-তীর্থ লর্ডসে খেলেছেন—টেস্ট সিরিজ থেকে সেই স্মৃতিটাই শুধু মনে রাখতে চান তিনি। তবে ব্রিটিশ সংবাদমাধ্যমের সমালোচনার জবাবে লর্ডসেই একটা কথা বলে এসেছিলেন বর্তমানে বিসিবির এই নির্বাচক, ‘অধিনায়ক হিসেবে আমার সবচেয়ে বাজে অভিজ্ঞতা হয়েছিল ওই সিরিজেই। আমাদের নিয়ে ওরা অনেক কথাই বলেছিল। সব এখন মনে নেই। তবে আমি বলেছিলাম, এরপর যখন বাংলাদেশ দল লর্ডসে খেলবে, পরিস্থিতি এ রকম থাকবে না। দিন বদলাবে।’২০১০ সালের ইংল্যান্ড সফরে সাবেক অধিনায়কের কথা কিছুটা হলেও প্রমাণ করতে পেরেছিলেন তাঁর অনুজরা। ৮ উইকেটে হারলেও লর্ডস টেস্টটা সেবার পঞ্চম দিনে নিয়েছিল বাংলাদেশ। বাংলাদেশের ক্রিকেটারদের সামর্থ্যের প্রতীক হয়ে উঠেছিল তামিম ইকবালের সেঞ্চুরি আর শাহাদাত হোসেনের ৫ উইকেট। অনার্স বোর্ডে নাম উঠেছিল দুজনেরই।মাইকেল ভনের নেতৃত্বে ২০০৫ সালের ইংল্যান্ড দলটা ছিল দুর্দান্ত। তার ওপর ওই কন্ডিশনে খেলার অভিজ্ঞতা ছিল না ক্রিকেটারদের। আর টেস্ট দল হিসেবে তো তখনো বাংলাদেশ নতুনই। হাবিবুলের দৃষ্টিতে বিপর্যয়ের কারণ ছিল এসবই, ‘ওই সফরের ওয়ানডেতে আমরা ভালো খেলেছিলাম। কিন্তু টেস্টে বাজে ফলাফলের বড় কারণ ছিল কন্ডিশন। তা ছাড়া ইংল্যান্ডের ওই সময়ের দলটাও ছিল বেশ শক্তিশালী।’দুই দলের সেই আকাশ-পাতাল ব্যবধান যে এখন বেশ কমে এসেছে, এবারের সিরিজই সেটিরই প্রমাণ। তবে ইংল্যান্ডের সাবেক অলরাউন্ডার ইয়ান বোথাম আবার তা মানেন না। বাংলাদেশের জয়ের পেছনে টার্নিং উইকেটের ভূমিকাই নাকি বেশি দেখছেন তিনি। উইকেট বানানো হয়েছে বাংলাদেশ দলের শক্তিমত্তার দিকটা চিন্তা করে। বাংলাদেশ দলের দিকে তাই বিদেশের মাটিতে ভালো কিছু করে দেখানোর চ্যালেঞ্জ ছুড়ে দিয়েছেন বোথাম।তাঁর কথার জবাব হাবিবুল সরাসরি না দিলেও বলেছেন, ‘কে কী বলল না বলল, আমি সেসব নিয়ে ভাবতে চাই না। কারণ এসবের জবাব আমরা আমাদের খেলা দিয়েই দিচ্ছি।’ উইকেট নিয়ে বোথামের অমন মন্তব্যও গ্রহণযোগ্য নয় সাবেক এই অধিনায়কের কাছে, ‘আমরা যখন অন্য দেশে খেলতে যাই, তারা কি আমাদের কথা চিন্তা করে উইকেট বানায় নাকি তাদের শক্তিমত্তার দিকটাই ভাবে? ফাস্ট বোলারদের জন্য সুবিধা থাকলে কোনো সমস্যা নেই, আর স্পিন উইকেট হলেই সমস্যা! পৃথিবীর সব দেশেই স্বাগতিক দল নিজেদের শক্তিমত্তার দিকটা ভেবে উইকেট বানায়, এটা নতুন কিছু নয়।’বোথামকে জবাব দিতে পারছেন যখন, এবারের সিরিজের পর হাবিবুল নিশ্চয়ই ভুলতে পারবেন ২০০৫-এর দুঃসহ স্মৃতিটাও।
