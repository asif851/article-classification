
করাচিতে টি-টোয়েন্টি ম্যাচ দিয়ে বাংলাদেশ নারী ক্রিকেট দলের বহুল আলোচিত পাকিস্তান সফর শুরু হয়েছে। ম্যাচে টসে জিতে ব্যাটিং করা পাকিস্তানের মেয়েদের ইনিংস শেষ হয়েছে ১২৪ রানেই।বোলিংটা দারুণ হয়েছে সালমা-বাহিনীর। নিয়মিত বিরতিতে উইকেট তুলে নিয়ে সানা মীরদের বেশিদূর এগোতে দেননি নাহিদা আকতার-জাহানারা আলমরা। এই প্রতিবেদন লেখার সময় পাকিস্তানের ১২৪ রানের জবাবে ব্যাট করছিল বাংলাদেশ। শেষ খবর পাওয়া পর্যন্ত বাংলাদেশের সংগ্রহ ১৪ ওভারে ৩ উইকেটে ৬৫ রান।পাকিস্তানের ইনিংস ধাক্কা খায় ইনিংসের প্রথম ওভারেই। ওপেনার মারিনা ইকবালকে রান আউটের ফাঁদে ফেলে সাজঘরে ফিরিয়ে দেন নিগার সুলতানা। দ্বিতীয় উইকেট জুটিতে জাভেরিয়া খান ও বিসমাহ মারুফ ৮৭ রান যোগ করেন। জাভেরিয়া ৪৪ রান তুলে ফিরে যান নাহিদা আকতারের বলে স্টাম্পিংয়ে শিকার হয়ে। এরপর আর কেউই উইকেটে এসে খুব বেশি সময় দাঁড়াতে পারেননি। কিন্তু ওপর প্রান্তে থাকা বিসমাহ দলকে নিয়ে যান সম্মানজনক জায়গায়। পাকিস্তানি এই ব্যাটার অপরাজিত ছিলেন ৬৫ রানে। বাংলাদেশ দলের হয়ে নাহিদা আকতার নিয়েছেন দুই উইকেট। জাহানারা আলমের ঝুলিতে মাত্র ১ উইকেট গেলেও রান খরচে তিনি ছিলেন বড্ড কৃপণ। তবে হতাশ করেছেন অধিনায়ক সালমা খাতুন। ৩ ওভার বল করে ২৮ রান দিয়েও বাংলাদেশ অধিনায়ক ছিলেন উইকেট-শূন্য।১২৫ রান তাড়া করতে গিয়ে বাংলাদেশের শারমিন আকতার আউট হয়েছেন রানের খাতা না খুলেই। ফারজানা হক এবং আয়েশা রহমান দুজনেই ২৩ রানে ফিরেছেন। এই মুহূর্তে বাংলাদেশের স্বপ্ন ধারণ করে উইকেটে আছেন লতা মণ্ডল আর রুমানা আহমেদ। সূত্র: ক্রিকইনফো।
