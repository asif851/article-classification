
ওয়ানডেতে উদ্বোধনী জুটির রেকর্ডটা কাদের? অভ্যাসবশে সনৎ জয়াসুরিয়া ও উপুল থারাঙ্গা বলে ফেলতেই পারেন। এক দশক ধরে তো উত্তর এটাই। ছেলেদের ক্রিকেট হিসাব করলে এখনো তা–ই। তবে এর সঙ্গে মেয়েদের ক্রিকেট যোগ করলে গতকাল থেকে সে রেকর্ড শুধুই দীপ্তি শর্মা ও পুনম রাউতের। আয়ারল্যান্ডের বিপক্ষে ইনিংস উদ্বোধন করতে নেমে ৩২০ রান তুলেছেন এই দুই ওপেনার।
২০০৬ সালে লিডসে অবিশ্বাস্য এক কাণ্ড ঘটিয়েছিলেন সনৎ জয়াসুরিয়া ও উপুল থারাঙ্গা। ইংল্যান্ডের ৩২১ রান তাড়া করতে নেমে ৩৮ ওভারেই ম্যাচ শেষ করে দিয়েছিল শ্রীলঙ্কা। থারাঙ্গা-জয়াসুরিয়াই শেষ করে দিয়েছিলেন ম্যাচের সব আগ্রহ। ৩১.৫ ওভারেই তুলে ফেলেছিলেন ২৮৬ রান। উদ্বোধনী জুটির সে রেকর্ড এখনো ভাঙা যায়নি। থারাঙ্গাই একবার তিলকরত্নে দিলশানকে সঙ্গী করে চেষ্টা করেছিলেন। কিন্তু ২০১১ সালে তাঁদের সে জুটি থেমেছিল ২৮২ রানে। কদিন আগে পাকিস্তানের বিপক্ষে ডেভিড ওয়ার্নার ও ট্রাভিস হেড করেছিলেন ২৮৪ রান। এভাবেই বারবার ‘এত কাছে তবু কত দূরে’র ঘটনায় এ রেকর্ডটা আরও কিছুদিন টিকে যাবে বলেই মনে হচ্ছিল।তবে দীপ্তি-পুনম ভেবে রেখেছিলেন অন্য কিছু। দক্ষিণ আফ্রিকায় চার জাতির টুর্নামেন্টে আয়ারল্যান্ডের বিপক্ষে ভারতের দুই ওপেনার যেন পণ করেই নেমেছিলেন সব রেকর্ড ভেঙেচুরে ফেলবেন। একদিক থেকে ঝড় তুলেছেন দীপ্তি, তাঁকে যোগ্য সঙ্গ দিয়েছেন পুনম। ১৬০ বলে ২৭ চার ও দুই ছক্কায় ১৮৮ রান করে যখন দীপ্তি আউট হলেন, স্কোরকার্ডে তখন ৩২০। উদ্বোধনী জুটি তো বটেই, মেয়েদের ওয়ানডের যেকোনো উইকেট জুটিরই সর্বোচ্চ রানের রেকর্ড এটি। ২ রান পরেই পুনম আউট হয়েছেন ১০৯ রান করে। তাঁর ১১৬ বলের ইনিংসে ছিল ১১ চার। ওপেনারদের এমন ভিত্তিটা কাজে লাগিয়ে ভারতও গড়েছে ৩৫৮ রানের পাহাড়।জবাব একদমই জুতসই হয়নি আইরিশদের। ৪০ ওভার ব্যাট করে মাত্র ১০৯ রানে অলআউট হয়ে ২৪৯ রানে হেরেছে আয়ারল্যান্ড।
