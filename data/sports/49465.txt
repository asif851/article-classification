



টানা ১০ ম্যাচে গোল করার রেকর্ড ডাকছে রোনালদোকে
এক মৌসুমে সর্বোচ্চ গোলের রেকর্ডও এবার ভাঙতে পারেন রোনালদো
চ্যাম্পিয়নস লিগে প্রথম দল হিসেবে ১৫০ জয় পেতে আর দুই ম্যাচ জিততে হবে রিয়াল মাদ্রিদকে


রিয়াল-জুভেন্টাস ম্যাচ ইউরোপীয় ফুটবলের অভিজাত দ্বৈরথগুলোর একটি। স্রেফ এই দুটি ক্লাবের ইতিহাস ও ঐতিহ্য নিয়েই তো পাতার পর পাতা লেখা যায়। তার ওপর ক্লাব দুটির মুখোমুখি লড়াইয়ের ইতিহাস তো আছেই। ইউরোপিয়ান কাপ/চ্যাম্পিয়নস লিগ মিলিয়ে ১৯ বারের মুখোমুখিতে ৯ বার জিতেছে রিয়াল মাদ্রিদ। জুভেন্টাস জিতেছে ৮টিতে। বাকি ২ ম্যাচ ড্রয়ের পাশাপাশি দুই ক্লাবের গোলসংখ্যাও সমান—২২! আজ রাতে এগিয়ে যাবে কোন দল?চ্যাম্পিয়নস লিগ কোয়ার্টার ফাইনালের প্রথম লেগের এই ম্যাচটা যেহেতু তুরিনে, তাই মনস্তাত্ত্বিকভাবে জুভেন্টাসেরই এগিয়ে থাকার কথা। কিন্তু প্রতিপক্ষের নাম যে রিয়াল; সর্বশেষ দুই আসরেরই চ্যাম্পিয়ন। আর এই দলে রয়েছেন ক্রিস্টিয়ানো রোনালদোর মতো স্ট্রাইকার; মনস্তাত্ত্বিক দেয়াল গড়ে যাঁকে অন্তত চ্যাম্পিয়নস লিগের ম্যাচে আটকে রাখার স্বপ্ন দেখাটা একধরনের দুঃসাহসই। সন্দেহ আছে? কোয়ার্টার ফাইনালে রোনালদোর গোল পরিসংখ্যান দেখুন। ১৮ ম্যাচে ২০ গোল। শেষ আটের এই মঞ্চে তাঁর নিকটতম দুই প্রতিদ্বন্দ্বীর মোট গোলসংখ্যা রোনালদোর সমান! সেই দুই প্রতিদ্বন্দ্বীর একজন আবার লিওনেল মেসি, ১৮ ম্যাচে যাঁর গোলসংখ্যা ১০। রাউল গঞ্জালেসের গোলসংখ্যাও মেসির সমান ১০।রোনালদোর সামনে কিন্তু এবার তার নিজের গড়া রেকর্ডই টপকে যাওয়ার হাতছানি। ২০১৩-১৪ মৌসুমে সর্বোচ্চ ১৭ গোল করেছিলেন রিয়ালের এ ফরোয়ার্ড। এবার কোয়ার্টার ফাইনালে মাঠে নামার আগ পর্যন্ত তাঁর গোলসংখ্যা ১২। রিয়াল ফাইনালে উঠতে পারলে সব মিলিয়ে ৫ ম্যাচ পাবেন রোনালদো। এই পাঁচ ম্যাচে কিন্তু নিজের সেই রেকর্ডটা ভেঙে দিতেই পারেন। এই টুর্নামেন্টে সর্বশেষ ১৩ ম্যাচে তাঁর ২২ গোলের ধারাবাহিকতা কিন্তু তারই ইঙ্গিত। গত ৮ ম্যাচ তাঁর গোল—২-২-১-১-২-২!  চ্যাম্পিয়নস লিগের কোয়ার্টার ফাইনালের আগ পর্যন্ত পর্যন্ত আর কোনো খেলোয়াড়ই রোনালদোর চেয়ে বেশি গোল করতে পারেননি। ২০১৩-১৪ ও ২০১৫-১৬ মৌসুমে এ পর্যন্ত তাঁর গোলসংখ্যা ছিল ১৩। তুরিনে আজ গোল করতে পারলে চ্যাম্পিয়নস লিগের ইতিহাসে প্রথম খেলোয়াড় হিসেবে টানা ১০ ম্যাচে গোলের রেকর্ড গড়বেন রোনালদো। এ পর্যন্ত টানা নয় ম্যাচে গোল করে রেকর্ডটি ভাগ করে নিয়েছেন ডাচ তারকা রুদ ফন নিস্তেলরুইয়ের সঙ্গে।কোয়ার্টার ফাইনালে দুটি ম্যাচই খেললে চ্যাম্পিয়নস লিগে ১৫০তম ম্যাচের মাইলফলক ছোঁবেন পর্তুগিজ তারকা। টুর্নামেন্টের ইতিহাসে তৃতীয় খেলোয়াড় হিসেবে তিনি দেড় শ ম্যাচ খেলবেন তিনি। রিয়াল সেমিফাইনালে উঠলে রোনালদো যদি দুই লেগেই খেলার সুযোগ পান, তাহলে জাভি হার্নান্দেজকে (১৫১) টপকে সর্বোচ্চসংখ্যক ম্যাচ খেলার তালিকায় উঠে আসবেন দুইয়ে।মাইলফলক হাতছানি দিয়ে ডাকছে রিয়ালকেও। আর দুটি ম্যাচ জিতলেই চ্যাম্পিয়নস লিগে প্রথম দল হিসেবে ১৫০তম জয়ের মাইলফলক গড়বে স্প্যানিশ ক্লাবটি। ১৩৭ ম্যাচ জিতে দ্বিতীয় বার্সেলোনা। কোয়ার্টার ফাইনাল (দুই লেগ মিলিয়ে) জয়েও রিয়াল বাকিদের চেয়ে এগিয়ে। টুর্নামেন্টে রেকর্ড ১২টি কোয়ার্টার ফাইনাল জিতেছে তাঁরা। অর্থাৎ জুভেন্টাসের বিপক্ষেও জিতলে রেকর্ডটি আরও লম্বা হবে।
