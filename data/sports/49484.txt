
কিছুদিন আগেই ‘পাঁচ না সাত?’ প্রশ্ন উঠেছিল দেশের ক্রিকেট অঙ্গনে। আইসিসি নিশ্চিত করল র‌্যাঙ্কিংয়ে এখনো সাতেই আছে বাংলাদেশ। বার্ষিক হালনাগাদের পর কাল প্রকাশিত সর্বশেষ আইসিসি ওয়ানডে র‌্যাঙ্কিংয়ে আগের মতোই ৭ নম্বরে থাকলেও বাংলাদেশের পয়েন্ট বেড়েছে ১। পাকিস্তানকে টপকে ৮-এ উঠে যাওয়া ওয়েস্ট ইন্ডিজের সঙ্গে বাংলাদেশের পয়েন্টের ব্যবধান এখন ১০। ২ পয়েন্ট হারিয়েও শীর্ষস্থান ধরে রেখেছে অস্ট্রেলিয়া (১২৪)। দুই ও তিনে আছে নিউজিল্যান্ড (১১৩) ও দক্ষিণ আফ্রিকা (১১৩)।টি-টোয়েন্টি র‌্যাঙ্কিংয়েও কোনো পরিবর্তন হয়নি, বাংলাদেশ এখনো ১০ নম্বরে। রেটিং পয়েন্টও একই আছে (৭৪)। তবে আফগানিস্তান মাত্র ৩ পয়েন্ট এগিয়ে আছে নয়ে। ওই ৩টি পয়েন্টই কমেছে আফগানদের। টি-টোয়েন্টি বিশ্বকাপে দারুণ খেলার ফল পেয়েছে নিউজিল্যান্ড, দুই ধাপ এগিয়ে শীর্ষে উঠেছে তারা (১৩২)। ৬ পয়েন্ট বাড়লেও তাই দুইয়ে নেমে যেতে হয়েছে ভারতকে (১৩২)। আর বিশ্ব চ্যাম্পিয়ন হয়েও ৩ পয়েন্ট হারিয়ে তিনে নেমে যেতে হয়েছে ওয়েস্ট ইন্ডিজকে (১২২)। তথ্যসূত্র: আইসিসি বিজ্ঞপ্তি।
