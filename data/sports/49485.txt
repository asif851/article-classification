
আজ বিকেল সাড়ে ৪টা পর্যন্ত সময় আছে। তার আগে প্রথম টি-টোয়েন্টির বাংলাদেশ দলে মিনহাজুল আবেদীনের নির্বাচক কমিটি আরও দু-একজন খেলোয়াড় নিয়ে নিলে অবাক হওয়ার কিছু থাকবে না। তবে সাড়ে ৪টায়-ই কিন্তু সুযোগ শেষ। ওই সময় টস করতে নামবেন দুই অধিনায়ক। নিয়ম অনুযায়ী চাইলেও এরপর নতুন কাউকে নেওয়া যাবে না।ত্রিদেশীয় সিরিজ থেকেই দল ঘোষণা হচ্ছে খুব অদ্ভুতভাবে। নির্বাচকেরা একটা দল দিচ্ছেন। এরপর খেলার আগ পর্যন্ত সেই দলে যোগ হতে থাকে আরও খেলোয়াড়। শ্রীলঙ্কার বিপক্ষে আজকের প্রথম টি-টোয়েন্টির দলের ক্ষেত্রেও একই ঘটনা ঘটল। সাকিব আল হাসানকে রেখে দল ঘোষণার পর জানা গেল আঙুলের চোট পুরো ভালো না হওয়ায় তিনি প্রথম টি-টোয়েন্টিতে খেলতে পারবেন না। তাঁর জায়গায় পরশু নেওয়া হয় বাঁহাতি স্পিনার নাজমুল ইসলামকে।এখানেই শেষ নয়। দলে কাল সর্বশেষ যোগ হলেন মোহাম্মদ মিঠুন, যাঁর আসলে টি-টোয়েন্টি সিরিজের জন্য প্রথমে ঘোষিত দলেই থাকা উচিত ছিল। মিঠুনকে শেষ পর্যন্ত নেওয়ার কারণ, চোটের কারণে তামিম ইকবাল ও মুশফিকুর রহিমকে নিয়ে শঙ্কা। কাল সকাল থেকে বাঁ হাতের মাংসপেশিতে ব্যথা অনুভব করছেন তামিম। আগের দিন অনুশীলনে অতিরিক্ত ব্যাটিং অনুশীলনকেই এর কারণ মনে করা হচ্ছে। মাঝ উইকেট থেকে নাকি ৫০-৬০টি শুধু ছক্কাই মেরেছেন! মুশফিকের ডান হাতের কবজিতেও কাল সকাল থেকেই ব্যথা। স্ক্যান রিপোর্টে ছোটখাটো সমস্যা ধরা পড়ায় দুজনেরই প্রথম টি-টোয়েন্টিতে খেলা নিয়ে একটু সংশয় আছে। তবে অধিনায়ক মাহমুদউল্লাহ আশাবাদী, দুজনকেই আজ দলে পাবেন। বিসিবির ডাক্তারদের কাছ থেকেও মিলেছে সে রকম আশাবাদ। ব্যথা যেহেতু দুজনের কারোরই খুব বেশি নয়, ইনজেকশনের মাধ্যমে সেটি নিয়ন্ত্রণ করেও খেলা সম্ভব। তার ওপর ম্যাচটা ২০ ওভারের। ব্যথা গতকালের চেয়ে বেড়ে না গেলে তামিম, মুশফিক দুজনকেই হয়তো আজ মাঠে দেখা যাবে।সেটা হলে তো ভালোই, কিন্তু না হলে স্মরণকালের মধ্যে সবচেয়ে অনভিজ্ঞ দল নিয়েই খেলতে নামবে বাংলাদেশ দল। অভিজ্ঞ পাঁচ ক্রিকেটারের মধ্যে থাকবেন না সাকিব, তামিম ও মুশফিক। মাহমুদউল্লাহকে নেতৃত্ব দিতে হবে তারুণ্যনির্ভর এক দলকে, যেটির এক-তৃতীয়াংশই নতুন মুখ। এদের মধ্যে আফিফ হোসেনের তো আজ অভিষেক হয়ে যাওয়ায়ও মোটামুটি নিশ্চিত। তবে নতুন বলে মাহমুদউল্লাহ কাউকে পিছিয়ে রাখছেন না, ‘ওরা সবাই দলে আসার যোগ্য। বিপিএলে সবাই ভালো খেলেছে, আশা করি সেই ফর্মটা এখানেও ধরে রাখবে।’বিপিএলের বদৌলতে টি-টোয়েন্টি ক্রিকেটটা এখন বাংলাদেশের প্রায় সব খেলোয়াড়ই কমবেশি জানেন। তবু আন্তর্জাতিক ক্রিকেটের সঙ্গে একটা পার্থক্য তো থাকেই। সবচেয়ে বড় দেশের হয়ে খেলার চাপ। মাহমুদউল্লাহ চেষ্টা করছেন নতুনদের কানে সেই চাপ কাটিয়ে ওঠার মন্ত্র পড়ে দিতে, ‘টি-টোয়েন্টি ক্রিকেট উপভোগ করতে হবে। এর আবহটা উপভোগ করতে হবে। সবকিছুই উপভোগ করতে হবে।’ কিন্তু উপভোগের আনন্দ আসবে তখনই, যখন বুকে থাকবে আত্মবিশ্বাস। অধিনায়ক তাই পুরো দলের কাছেই চান ভয়ডরহীন ক্রিকেট, ‘টি-টোয়েন্টিতে ভয়ডরহীন ক্রিকেট খেলা উচিত। ব্যর্থতা নিয়ে চিন্তা করলে সাফল্যের পরিমাণটা এখানে কমে যাবে। সবাইকে এই বার্তাই দেওয়ার চেষ্টা করছি। ভীতি বা ব্যর্থতা নিয়ে না ভেবে ইতিবাচকভাবে খেলতে হবে।’
শ্রীলঙ্কা শিবিরে কষ্ট করে কোনো বার্তা ছড়িয়ে দেওয়ার দরকার নেই। ইতিবাচক ক্রিকেট কী, বাংলাদেশে এসে প্রতি ম্যাচেই সেটি তারা দেখাচ্ছে। তবে নতুন মুখ আছে এই দলেও। আসিথা ফার্নান্ডো, শেহান মাদুশঙ্কা ও আমিয়া আপনসোর এখনো টি-টোয়েন্টি অভিষেক হয়নি। দলের প্রতিনিধি হয়ে সংবাদ সম্মেলনে এসে কাল তাই মাহমুদউল্লাহর মতো উপুল থারাঙ্গাকেও কথা বলতে হয়েছে নতুনদের নিয়ে।ত্রিদেশীয় সিরিজ ও টেস্ট সিরিজের অভিজ্ঞতার পর টি-টোয়েন্টি সিরিজেও আছে সেই ‘কমন’ আলোচনা-উইকেট। কাল আইসিসির এক ঘোষণায় সেটি আরও জোরালো হলো। অতিরিক্ত টার্ন আর অসম বাউন্সের উইকেটে শ্রীলঙ্কার বিপক্ষে দ্বিতীয় টেস্টটা আড়াই দিনেই শেষ হয়ে যাওয়ায় একটি ডিমেরিট পয়েন্ট পেয়েছে শেরেবাংলা স্টেডিয়ামের উইকেট। রানের খেলা টি-টোয়েন্টিতেও তাই উইকেট নিয়ে জুজু থাকছে। অনভিজ্ঞ দল আর উইকেট নিয়ে আতঙ্কের মধ্যে বাংলাদেশ এগিয়ে শুধু এক জায়গাতেই। শ্রীলঙ্কার মাটিতে দুই দলের মধ্যকার সর্বশেষ টি-টোয়েন্টি সিরিজটা তারা ড্র করতে পেরেছিল, সেটিও দুই দলের সর্বশেষ টি-টোয়েন্টি ম্যাচে জিতে।
