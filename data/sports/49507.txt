
মেসির চোট নিয়ে বার্সেলোনা যতটা চিন্তিত, তাঁর দেশ আর্জেন্টিনার দুশ্চিন্তার পরিমাণ একটুও কম নয়। দুয়ারে যে বিশ্বকাপ। তৃতীয়বারের মতো বিশ্ব জয়ের লড়াইয়ে মেসি যে আর্জেন্টিনার অন্যতম স্বপ্ন-সারথি! আর্জেন্টাইন কোচ আলেসান্দ্রো সাবেলার নিবিড় দৃষ্টির মধ্যেই আছেন মেসি। আর্জেন্টিনার কোচ মনে করেন, দলের প্রাণভোমরার সেরে ওঠাটা সঠিক পথেই আছে। মেসির মানসিক অবস্থাও তাঁর কাছে যথেষ্ট ‘ঝরঝরে’ মনে হচ্ছে।মেসি এখন আর্জেন্টিনাতেই। বুয়েনস এইরেসের একটু দূরে জাতীয় দলের ট্রেনারদের সঙ্গে নিয়েই মাঠে ফেলার লড়াই চালিয়ে যাচ্ছেন। ওই ক্যাম্পেই সাবেলার সঙ্গে দেখাও হয়েছে মেসির। তাঁর সঙ্গে কথা বলে দারুণ আশাবাদী আর্জেন্টাইন কোচও, ‘ওর সঙ্গে দেখা হয়েছে। কথাও হয়েছে। আমার কাছে মনে হয়েছে, মেসি খুব দ্রুতই সেরে উঠছে। মানসিকভাবেও সে যথেষ্ট ঝরঝরেই।’তবে মেসিকে সময় দিতে চান সাবেলা। এ নিয়ে তাঁর দিক দিয়ে কোনো তাড়াহুড়া নেই বলেই জানিয়েছেন তিনি, ‘মেসি যে ধরনের চোটে আক্রান্ত, তা থেকে চট করে রেহাই মিলবে না। এতে যথেষ্ট সময়ের প্রয়োজন। আমাদেরও ব্যাপারটি নিয়ে ধৈর্যশীল হতে হবে।’
গত মাসে বার্সেলোনার হয়ে লা লিগার ম্যাচে চোট পাওয়া মেসি দেশের জার্সি গায়ে চড়াতে পারেননি সর্বশেষ চারটি ম্যাচে। এগুলোর মধ্যে দুটি ছিল বিশ্বকাপ বাছাইপর্বের, বাকি দুটো প্রীতি ম্যাচ। আগামীকাল শুক্রবার বিশ্বকাপের ড্রয়ে ফিফা র‌্যাঙ্কিংয়ের ৩ নম্বর দল আর্জেন্টিনা আছে শীর্ষ বাছাই হিসেবেই। ড্র অনুষ্ঠানে অংশ নিতে আর্জেন্টিনা ছাড়ার আগে মেসির খবর নেওয়াটা দায়িত্বই মনে করেছেন সাবেলা। ছয় মাস পর ব্রাজিলের মাঠে মেসিই যে তাঁর প্রধান অস্ত্র। সূত্র: রয়টার্স। 
দক্ষিণ আফ্রিকা-ভারত ম্যাচের সর্বশেষ স্কোর জানতে C লিখে এসএমএস করুন 2221 নম্বরে
