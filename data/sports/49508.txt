
বসার ঘরের এক কোণে বেশ কিছু স্মারক স্টাম্প। এর মধ্যে কয়েকটি ভাঙা। বোঝাই যাচ্ছে, ব্যাটসম্যানদের কেবল বোল্ড করেননি, স্টাম্পও ভেঙে ছেড়েছেন!
‘ভাইঙ্গে দিমু—বিজ্ঞাপনটা তো আপনার করার দরকার ছিল’! এমন রসিকতায় লাজুক হাসেন তাসকিন আহমেদ। তবে স্টাম্পগুলো বেশ প্রেরণা দেয় তাঁকে। ছন্দে ফেরার শক্তি যেন লুকিয়ে কাঠের দণ্ডগুলোর ভেতর। চোখ-মুখে ফুটে ওঠা প্রত্যয় বলছে, আবারও একেকটি ডেলিভারিতে চুরমার করতে চান ব্যাটসম্যানদের স্টাম্প! আর সে আনন্দে উড়তে চান ডানা মেলে।বছরের শুরুটা দারুণ হয়েছিল তাসকিনের। ঘরোয়া ক্রিকেটের পারফরম্যান্স দিয়ে সুযোগ পেলেন বিশ্বকাপে। প্রথমবারের মতো ক্রিকেটের বড় মঞ্চে খেলতে নেমে দারুণভাবে মেলে ধরেছিলেন নিজেকে। ৬ ম্যাচে নিয়েছিলেন ৯ উইকেট। এ বিশ্বকাপে বাংলাদেশের সর্বোচ্চ উইকেটশিকারিও তিনি। বিশ্বকাপের এক আসরে বাংলাদেশের হয়ে সর্বোচ্চ উইকেট পাওয়ার রেকর্ড আবদুর রাজ্জাকের। ২০০৭ বিশ্বকাপে ৯ ম্যাচে ১৩ উইকেট নিয়েছিলেন বাঁহাতি স্পিনার। একই বিশ্বকাপে সমান ম্যাচে মাশরাফি বিন মুর্তজার ছিল ৯ উইকেট। সে হিসেবে তালিকার দুইয়ে আছেন তাসকিন।ওয়ানডে অভিষেকে বাংলাদেশের সেরা বোলিং করা তাসকিন এ বছর ঘরের মাঠে সিরিজগুলো রাঙাতে পারেননি সেভাবে। ভারত সিরিজেই পড়লেন চোটে। খেলতে পারেননি দক্ষিণ আফ্রিকা সিরিজও। চোট কাটিয়ে ‘এ’ দলের হয়ে সেপ্টেম্বরে গিয়েছিলেন ভারত সফরে। কিন্তু সেখানে আবারও চোটের হানা। সফর অসমাপ্ত রেখেই চলে আসতে হলো দেশে। পুনর্বাসন শেষে প্রাথমিক দলে ফিরলেও শেষ পর্যন্ত খেলা হয়নি নভেম্বরে জিম্বাবুয়ের বিপক্ষে সিরিজও।বিরতির পর বিপিএলে খেললেও পারেননি স্বরূপে ফিরতে। ৭ ম্যাচে উইকেট মাত্র ৪টি। অবশ্য এ পরিসংখ্যানই তাতিয়ে দিচ্ছে তাসকিনকে, ‘বিপিএলে দারুণ কিছু করতে পারলে ভালো হতো। তবে আল্লাহ যা করেন, ভালোর জন্যই করেন। দারুণ কিছু করতে না পারায় নিজের ভেতর ভালো করার তীব্র ক্ষুধা কাজ করছে।’চোট আর সাম্প্রতিক পারফরম্যান্স পেছনে ফেলে নতুন বছরে নতুন রূপেই ফিরতে চান তাসকিন, ‘ফিটনেস নিয়ে কোনো সমস্যা নেই। বিপিএলের আগে আট সপ্তাহের পুনর্বাসন করেছি। চোট থেকে সেরে উঠে সরাসরি বিপিএল খেলেছি। যদিও বিপিএলের শুরুতে নিজের স্বাভাবিক খেলাটা খেলতে পারিনি। তবে শেষ দিকে ভালো হয়েছে। সামনে আরও ভালো হবে ইনশা আল্লাহ।’ছুটিতে নিজের উদ্যোগেই চালিয়ে যাচ্ছেন অনুশীলন। এর মধ্যে অনূর্ধ্ব-১৯ দলের সঙ্গে খেলেছেন একটি প্রস্তুতি ম্যাচও। ১০ ওভার বোলিং করেছেন, ৩০ রানে পেয়েছেন ২ উইকেট। তাসকিনের আত্মবিশ্বাসের পারদটাও ওপরে উঠছে ধীরে ধীরে, ‘ছুটিতেও অনুশীলন চালিয়ে যাচ্ছি। পুরোনো আত্মবিশ্বাস আবারও ফিরে পাচ্ছি।’এমনিতে ২০১৫ সালটা দারুণ কেটেছে বাংলাদেশের। বিশেষ করে ওয়ানডেতে। সে গৌরবের খানিকটা অংশীদার তাসকিনও। তবে পেছনের সুখস্মৃতি নিয়েই পড়ে থাকতে চান না এ পেসার। নতুন বছরে বেশ কিছু গুরুত্বপূর্ণ সিরিজ-টুর্নামেন্ট রয়েছে বাংলাদেশের। তাসকিন চান বাংলাদেশ দলের হয়ে আবারও রাঙাতে, ‘২০১৫ দারুণ কেটেছে দলের। এমনকি আমারও। বিশ্বকাপে বাংলাদেশের হয়ে সর্বোচ্চ উইকেট নিয়েছিলাম। কিছু ভালো ভালো স্পেল ছিল। গুরুত্বপূর্ণ কয়েকটি সিরিজের অংশও হতে পেরেছি। যদিও শেষ কয়েকটি সিরিজ খেলতে পারিনি চোটের কারণে। তবে যেটা হয়ে গেছে, সেদিকে তাকিয়ে তো লাভ নেই। হয়তো পরের ম্যাচে ভালো খেলতে প্রেরণা দেবে পেছনের সাফল্য। তবে ওগুলো ওখানেই শেষ। প্রতিটি ম্যাচই নতুন। সামনে সুযোগ পেলে নিজের সেরাটাই দেব।’আবারও ডানা মেলা সেই তাসকিনের দেখার অপেক্ষায় দর্শকেরা।
