
ডানহাতি ব্যাটসম্যান দেখলে পুরোদস্তুর বাঁহাতি স্পিনার, যেন সাকিব আল হাসান কিংবা রঙ্গনা হেরাথ। আর ব্যাটসম্যান বাঁহাতি  হলে? হাত বদলে ‘পেশাদার’ অফ স্পিনার, যেন মুত্তিয়া মুরালিধরনের শিষ্য! পাড়ার ক্রিকেটে এমনটা অনেক দেখা যায়। বাংলাদেশের আনাচে-কানাচে ক্রিকেট খেলে বড় হয়েছেন, বা এখনো খেলছেন, এমন খেলোয়াড়দের মধ্যে অনেককেই পাওয়া যাবে এমন।
কিন্তু তাই বলে সত্যিকারের পেশাদার ক্রিকেটে? বিরল এই খেলোয়াড়ের সাক্ষাৎ​ মিলেছে ভারতের সৈয়দ মুশতাক আলী ট্রফি টি-টোয়েন্টি টুর্নামেন্টে। বিদর্ভের এই খেলোয়াড়ের নাম অক্ষয় কারনেওয়ার। মুম্বাইয়ের ওয়াংখেড়ে স্টেডিয়ামে বরোদার বিপক্ষে ম্যাচে নিজের এই সব্যসাচী বোলিং দক্ষতার প্রমাণ দিয়েছেন কারনেওয়ার।এ যেন একের ভেতর দুই! আলাদা দুজন বোলারের কাজ একাই করে দিচ্ছেন কারনেওয়ার। এক বোলারই যদি দুই ধরনের বোলিং-ই করতে পারে—এ তো অধিনায়কের জন্য সোনায় সোহাগা!বরোদার বিপক্ষে ম্যাচে বিদর্ভের অধিনায়ককে এই উপহারটাই দিলেন কারনেওয়ার। বরোদার ব্যাটসম্যানদের মধ্যে বাঁ হাতি ইরফান পাঠান যখন ব্যাটিং করছিলেন, তখন ডান হাতে অফস্পিন করলেন এই ২৩ বছর বয়সী। কিন্তু যখনই ডান হাতি হার্দিক পান্ডে ব্যাটিংয়ে এলেন, হাত বদলে শুরু করে দিলেন বাঁ হাতি স্পিন!ব্যাটিংয়ে কেভিন পিটারসেনদের সৌজন্যে সুইচ-হিট দেখা হয়ে গেছে (ডানহাতি ব্যাটসম্যান দিক বদলে বাঁহাতি ব্যাটিং করেন), এবার সুইচ-বোলিংও দেখল ক্রিকেট।অবশ্য এই অদ্ভুত বোলিং দিয়েও খুব একটা লাভ হচ্ছে না। মুশতাক আলী টুর্নামেন্টে এ পর্যন্ত ৯ ম্যাচে যে মাত্র ৮টি উইকেট পেয়েছেন কারনেওয়ার। অবশ্য তাতে কী! অন্তত নতুন কিছু তো ক্রিকেটকে দেখাতে পারলেন! প্রতিদিন তো আর এমন নতুন কিছুর দেখা মেলে না। সূত্র: জি নিউজ।
