
সেমিফাইনালে খেলতে পারেনি বাংলাদেশ, ফিরে আসতে হয়েছে সুপার টেন পর্বে খেলেই। সেই সুপার টেনেও কোনো ম্যাচ জেতা হয়নি মাশরাফি বিন মর্তুজাদের। তবে তারপরেও সদ্য সমাপ্ত টি-টোয়েন্টি বিশ্বকাপের অনেক পরিসংখ্যানেই বাংলাদেশের রাজত্ব। এ জন্য অবশ্য বেশি ম্যাচ খেলাটাও একটা কারণ। সুপার টেনে ৪টি ম্যাচ খেলার আগে প্রথম পর্বে যে আরও তিনটি অতিরিক্ত ম্যাচ খেলেছে বাংলাদেশ।মোট ২৭৩ রান করে টি-টোয়েন্টি বিশ্বকাপের ম্যান অব দ্য টুর্নামেন্ট হয়েছেন ভারতীয় ব্যাটসম্যান বিরাট কোহলি। তবে প্রথম পর্ব মিলিয়ে টুর্নামেন্টের সর্বোচ্চ রান কিন্তু বাংলাদেশের ওপেনার তামিম ইকবালের। ৬ ম্যাচের ৬ ইনিংসে ৭৩.৭৫ গড়ে ২৯৫ রান করেছেন তামিম, স্ট্রাইক রেট ১৪২.৫১।শুধু মোট রান নয়, টুর্নামেন্টের সর্বোচ্চ ইনিংসটাও তামিমের। এ বিশ্বকাপে সেঞ্চুরি হয়েছে মাত্র দুটি। মুম্বাইয়ে গ্রুপ পর্বের ম্যাচে ইংল্যান্ডের বিপক্ষে ওয়েস্ট ইন্ডিজের ক্রিস গেইল করেছিলেন অপরাজিত ১০০। প্রথম পর্বে ধর্মশালায় ওমানের বিপক্ষে তামিম করেছিলেন অপরাজিত ১০৩, যেটি শেষ পর্যন্ত থেকে গেছে এ বিশ্বকাপের সর্বোচ্চ ইনিংস হয়ে।তামিম সবার ওপরে আরও এক জায়গায়। এ বিশ্বকাপে সবচেয়ে বেশি ছক্কাও তাঁর। ৬ ইনিংসে তামিম ছক্কা মেরেছেন ১৪ টি। ১২টি করে ছক্কা আছে জশ বাটলার আর মোহাম্মদ শেহজাদের। বাটলার ৬ ম্যাচ খেললেও শেহজাদ খেলেছেন ৭টি ম্যাচ। সবচেয়ে বেশি চার অবশ্য কোনো বাংলাদেশি ব্যাটসম্যানের নয়, ২৯টি চার মেরে এ তালিকায় সবার ওপরে বিরাট কোহলি। তবে এখানেও খুব বেশি পিছিয়ে নেই তামিম, তিনিও মেরেছেন ২৪টি চার। ২৬টি চার মেরে কোহলি আর তামিমের মাঝে আছেন ফাইনালের ম্যান অব দ্য ম্যাচ মারলন স্যামুয়েলস।এ তো গেল ব্যাটিংয়ের কথা। বোলিংয়েও দাপট আছে বাংলাদেশের। নিউজিল্যান্ডের বিপক্ষে কলকাতায় মাত্র ২২ রানে ৫ উইকেট নিয়েছিলেন বাংলাদেশের পেসার মুস্তাফিজুর রহমান। যেটি এ টি-টোয়েন্টি বিশ্বকাপেরই সেরা বোলিং পরিসংখ্যান। পাকিস্তানের বিপক্ষে ২৭ রানে ৫ উইকেট নিয়ে মুস্তাফিজের পরে আছেন অস্ট্রেলিয়ান পেসার জেমস ফকনার।
