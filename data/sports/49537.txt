
নিরন্তর বিতর্ক সত্ত্বেও অনেকের কাছেই এ সময়ের সেরা ফুটবলারের স্বীকৃতি পেয়েছেন লিওনেল মেসি। টানা চারবার ফিফা বর্ষসেরা ফুটবলারের পুরস্কার জিতে সেই স্বীকৃতির যথার্থতাও প্রমাণ করেছেন আর্জেন্টাইন তারকা। অনন্য এই রেকর্ডটির জন্য অনেকেই মেসিকে জায়গা দিয়েছেন সর্বকালের সেরাদের মধ্যেও। ব্রাজিলিয়ান কিংবদন্তি পেলে অবশ্য সেই দলে নেই। সর্বকালের সেরাদের মধ্যে আসতে মেসিকে এখনো অনেকটা পথ পাড়ি দিতে হবে বলে মন্তব্য করেছেন ব্রাজিলের তিনটি বিশ্বকাপজয়ী এই স্ট্রাইকার। মেসির চেয়ে বরং জিনেদিন জিদান অনেক ভালো ফুটবলার বলেই মনে করেন পেলে।১৯৯৮ বিশ্বকাপে জিদানের কাঁধেই সওয়ার হয়ে বিশ্বকাপ জিতেছিল ফ্রান্স। দুই বছর পর ফ্রান্সের ইউরো কাপ জয়েরও নায়ক ছিলেন এই কিংবদন্তি মিডফিল্ডার। এই জিদানই ২০০৬ বিশ্বকাপে দলকে তুলেছিলেন ফাইনালে। এদিক দিয়ে জিদানের তুলনায় মেসি যোজন যোজন দূরত্বে পেছনে পড়ে তো আছেনই, তা ছাড়া পেলে মনে করেন, জিদান সতীর্থদের সে রকম সহযোগিতা পাননি যতটা পেয়েছেন বা পাচ্ছেন মেসি, ‘মেসিকে এখনো জিদানের চেয়ে ভালো করতে হবে। আমার মতে, জিদানই অনেক ভালো ফুটবলার। সে যাদের সঙ্গে খেলেছে, সেই সতীর্থরা তার সমপর্যায়ের ছিল না। এই মুহূর্তে মেসি বিশ্বসেরা কিন্তু তার পাশে জাভি-ইনিয়েস্তাদের মতো দুর্দান্ত খেলোয়াড়েরা আছে।’বার্সেলোনার এই সতীর্থদের সহায়তাই মেসিকে অনেক এগিয়ে দিয়েছে বলে মনে করেন পেলে। তবে সর্বকালের সেরাদের মধ্যে জায়গা না দিলেও এ বছরের ফিফা বর্ষসেরা ফুটবলারের জন্য মেসিকেই এগিয়ে রেখেছেন ব্রাজিলিয়ান কিংবদন্তি, ‘কৌশলের দিক দিয়ে মেসি এগিয়ে আছে। এ কারণেই আমি ভোটটা মেসিকেই দিতাম।’
ক্রিকেট, ফুটবল, টেনিস, গলফসহ যেকোনো খেলার আপডেট ও খবর পেতে আপনার মোবাইল থেকে S লিখে এসএমএস করুন ২২২১ নম্বরে
