

ইংল্যান্ডে ১০০ বলের নতুন এক ক্রিকেট চালু হওয়ার কথা শোনা যাচ্ছে। বাংলাদেশে সেটিই প্রবর্তন হয়ে যাচ্ছে আগামী মাসে। ১০০ বলের এ ক্রিকেট দেখা যাবে সাবেক ক্রিকেটারদের হাত ধরে।
তাঁদের হাত ধরে কত ইতিহাস রচিত হয়েছে বাংলাদেশ ক্রিকেটে। বাংলাদেশের ক্রিকেটে নতুন এক ইতিহাস রচনার দায়িত্বও নিলেন তাঁরা। সাবেক ক্রিকেটারদের নিয়ে গত দুই বছর আয়োজন করা হচ্ছে ‘মাস্টার্স ক্রিকেট কার্নিভাল’। এবারও কক্সবাজারের শেখ কামাল আন্তর্জাতিক ক্রিকেট স্টেডিয়ামের দুই মাঠে আয়োজন করা হবে টুর্নামেন্টটি। মজার ব্যাপার হচ্ছে, এই টুর্নামেন্ট দিয়ে বাংলাদেশও ঢুকে পড়ছে ১০০ বলের ক্রিকেটের যুগে!১৫টি স্বাভাবিক ওভার ও ১০ বলের ১৬ ওভারের নতুন এক ক্রিকেট চালু করতে চাইছে ইংল্যান্ড ও ওয়েলশ ক্রিকেট বোর্ড (ইসিবি)। ইংল্যান্ড যেটি ভাবছে, সেটিই দ্রুত বাস্তবায়ন করতে যাচ্ছেন বাংলাদেশের সাবেক ক্রিকেটাররা। আজ ওয়ালটন-স্ক্যান সিমেন্ট মাস্টার্স ক্রিকেট কার্নিভ্যালের প্লেয়ার্স ড্রাফটে বিষয়টি নিশ্চিত করেছেন বাংলাদেশ দলের সাবেক অধিনায়ক খালেদ মাহমুদ, ‘এবার আমরা ১০০ বলের ম্যাচ খেলব। আশা করি, টুর্নামেন্টটা গত দুই বছরের মতো সফল হবে।’ কীভাবে হবে নতুন ধারার এই ক্রিকেট, সেটির একটা ধারণা দিলেন বাংলাদেশের আইসিসি ট্রফি জয়ী অধিনায়ক আকরাম খান, ‘এটা আমাদের কাছে নতুন একটা আইডিয়া। আমরা চেষ্টা করে দেখি, এটা কেমন। যদি মনে হয় এটা ভালো হচ্ছে, উত্তেজনা ছড়াচ্ছে, তাহলে ভবিষ্যতেও এটা হতে পারে। ১৫ ওভার স্বাভাবিক নিয়মেই হয়ে যাবে। শেষ ওভারের ১০ বল একজন বোলারই করবে।’ ২ মে কক্সবাজারে শুরু ফ্র্যাঞ্চাইজিভিত্তিক এই টুর্নামেন্টে এবার অংশ নেবে পাঁচ দল। বেক্সিমকো ঢাকা মাস্টার্স, সিক্সার্স সিলেট মাস্টার্স, আম্বার চট্টগ্রাম মাস্টার্স, রাজশাহী মাস্টার্স ও খুলনা মাস্টার্সের হয়ে অংশ নেবেন সাবেক ক্রিকেটাররা। পাঁচ দলের সবাই একে অপরের বিপক্ষে খেলবে লিগ পর্বে। সেরা দুই দল উন্নিত হবে ফাইনালে। টুর্নামেন্টের ফাইনাল ৫ মে। আয়োজকেরা জানিয়েছে, ম্যাচগুলো সরাসরি সম্প্রচার করবে চ্যানেল আই।
