
সামাজিক মাধ্যম আর অনলাইনের ভুয়া খবর ছড়ানোর যুগ চলছে! বিস্ময়কর শিরোনাম, তবু অনেকে বিশ্বাস করতে চায় না বলেই বোধ হয় শিরোনামে ‌‘ভিডিওসহ’ জুড়ে দিতে হয়। এবার পাকিস্তানি ক্রিকেটার উমর আকমলকে সত্যি সত্যিই ভিডিওসহ হাজির হতে হলো। সেটিও সামাজিক মাধ্যম আর অনলাইনের কিছু ভুয়া খবর মিথ্যা প্রমাণ করতে। উমর জানালেন, আমি বেঁচে আছি!
উমরকে নিয়ে খবরের শেষ নেই। এবার অবশ্য নিজে কিছু না করেই আলোচনায় এসেছেন পাকিস্তানি ব্যাটসম্যান। সামাজিক মাধ্যমে একটি ছবি ছড়িয়ে পড়েছিল কাল। ইসলামাবাদে সরকারবিরোধী আন্দোলন করতে গিয়ে দাঙ্গায় নিহত হয়েছেন উমর। ছবিটা ভাইরাল হতে সময় লাগেনি। ‘উমর আকমল মারা গেছেন’—খবরটি পাকিস্তানে দাবানলের মতো ছড়িয়ে পড়ে। পাকিস্তানে চলমান অস্থিরতায় দাঙ্গায় ছয়জন নিহত হয়েছিল। ফেসবুক-টুইটারের সুবাদে সেই ছয়ের এক বনে গিয়েছিলেন উমর। দেখতে যে অনেকটা উমরের মতোই। যা হয় আরকি, খবরটা সত্যি না মিথ্যা, সেটা যাচাই না করেই শুরু হয়ে যায় শেয়ারের পর শেয়ার। তাতেই ছড়িয়ে পড়ে গুঞ্জন।
এমন অবস্থায় পরিস্থিতি ঠান্ডা করতে উমর টুইট করেন, ‘আলহামদুলিল্লাহ, আমি লাহোরে আছি। সম্পূর্ণ সুস্থ আছি। সামাজিক মাধ্যমের সব খবর ভুয়া। জাতীয় টি-টোয়েন্টি লিগের সেমিফাইনালে খেলতে দলের সঙ্গে দ্রুত যোগ দিচ্ছি।’ এরপরও ভক্তদের সন্দেহ না কাটায় পরে ভিডিও বার্তা নিয়ে হাজির হয়েছেন উমর। তাঁর পক্ষে অন্য কেউ যে টুইট করছে না, সেটা প্রমাণ করতেই হয়তো! ভিডিওসহ কথাটার মাজেজা বোঝা গেল এত দিনে!
