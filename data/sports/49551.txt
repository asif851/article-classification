
হঠাৎ করেই বদলে গেল ডমিনিকা টেস্টের দৃশ্যপট। বৃষ্টিবিঘ্নিত প্রথম দিনের পর দ্বিতীয় ও তৃতীয় দিনে পাকিস্তান ও ওয়েস্ট ইন্ডিজ ব্যাটসম্যানদের ‘কচ্ছপগতি’র ব্যাটিং যে বিরক্তির জন্ম দিয়েছিল, সেটি এক ফুৎকারেই উড়ে গেল চতুর্থ দিনে। উত্তেজনা ফিরল পাকিস্তানি পেসার মোহাম্মদ আব্বাসের দারুণ বোলিংয়েই। তাঁর টেস্ট ক্যারিয়ারের প্রথম ৫ উইকেট-কীর্তি ২১৮ রানে তৃতীয় দিন শেষ করা ক্যারিবীয়দের ইনিংস থামিয়ে দেয় ২৪৭ রানেই।
১২৯ রানের লিড নিয়ে জয়ের জন্য মরিয়া পাকিস্তান তাদের দ্বিতীয় ইনিংস ৮ উইকেটে ১৭৪ রানে ঘোষণা করে এই টেস্টে জয়-পরাজয়ের একটা সম্ভাবনা তৈরি করেছে। জয়ের জন্য ৩০৪ রানের লক্ষ্যে ব্যাট করতে নেমে ওয়েস্ট ইন্ডিজ ৭ রান তুলতেই ১ উইকেট হারিয়ে ফেলায় পঞ্চম দিনটা সকলের জন্য অপেক্ষা করছে রোমাঞ্চ নিয়েই। আজ ৯ উইকেট তুলে নিতে পারলেই ওয়েস্ট ইন্ডিজে প্রথম টেস্ট সিরিজ জিতবে পাকিস্তান।এর আগে তাদের কোনো অধিনায়ক না পারলেও বিদায়ী অধিনায়ক মিসবাহ একদম প্রান্তে দাঁড়িয়ে আছেন এই ইতিহাস গড়ার। হাতে ৯ উইকেট থাকলেও ওয়েস্ট ইন্ডিজের জন্য প্রতিরোধ গড়ার কাজটা একদমই সহজ হবে না শেষ দিনে।চতুর্থ দিনটা বোলারদের দিন হওয়াতেই প্রাণ ফিরেছে এই টেস্টে। না হলে দুই দলের প্রথম ইনিংস শেষ হতে চার দিনের প্রথম সেশনটাও খরচ হয়ে গিয়েছিল যে ম্যাচে, ড্র–ই তার সম্ভাব্য ফলাফল হওয়ার কথা। কিন্তু কাল সারা দিনে উইকেট পড়ল ১৪টি। পাকিস্তানের ৮টি, ওয়েস্ট ইন্ডিজের ৬টি।জেসন হোল্ডার আর শেন ডাওরিচের অপরাজিত জুটি দিন শুরু করলেও ২৯ রানের বেশি যোগ করতে পারেনি। দিনের প্রথম ওভারেই ডাওরিচ ফিরে গেলে নামতে হয় আগের দিন চোট নিয়ে মাঠ ছাড়া রোস্টন চেজকে। অস্বস্তি নিয়ে ব্যাট করা চেজ আগের দিনের ৬০-এর সঙ্গে ৯ রানের বেশি যোগ করতে পারেননি।তখন থেকেই আব্বাস-ঝড় শুরু। চেজকে ফেরানোর পরেই বলেই তুলে নিলেন দেবেন্দ্র বিশুকে। হ্যাটট্রিকটা না হলেও নিজের পরের দুই ওভারে জোসেফ আর গ্যাব্রিয়েলকে তুলে নিয়ে ২৪৭ রানে অলআউট করে দেন ওয়েস্ট ইন্ডিজকে।ক্যারিবীয় বোলাররাও এরপর দেখায় জাদু। দ্বিতীয় ইনিংসে ৯০ রানের মধ্যেই ৭ উইকেট পড়ে গিয়েছিল তাদের। প্রথম ইনিংসের ১২৯ রানের বিশাল লিড আর নয়ে নামা ইয়াসির শাহর ৩৮ রানের ইনিংসটা বাঁচিয়ে দিয়েছে তাদের। ইউনিস খান করেছেন ৩৫। তবে ইউনিসের মতো মিসবাহও সতীর্থদের কাছ থেকে গার্ড অব অনার পেলেও শেষ ইনিংসে ২ রানের বেশি করতে পারেননি। মিসবাহ অবশ্য আসল কাজ করেছেন ৭৮ উইকেটে ১৭৪ রান তুলে দ্বিতীয় ইনিংস ঘোষণা করে দিয়ে। তাতেই ওয়েস্ট ইন্ডিজের জয়ের জন্য লক্ষ্য দাঁড়ায় ৩০৪ রান।এই রান তাড়া করার ঝুঁকিতে যে যাবে না, শুরু থেকেই ওয়েস্ট ইন্ডিজ তা বুঝিয়ে দিয়েছে। তবে এরই মধ্যে কাইরন পাওয়েলের উইকেট হারিয়েছে তারা। আজ পুরো ৯০ ওভার পড়ে রইল তাদের লড়াই করার।আর পাকিস্তান জয়ের মঞ্চেই মিসবাহ-ইউনিসকে বিদায় দিতে চাইবে। ওয়েস্ট ইন্ডিজ মরিয়া ৫৯ বছরের গর্ব ধরে রাখতে। ১৯৫৮ সাল থেকে পাকিস্তান যে ব্যর্থ ক্যারিবিয়ানে টেস্ট সিরিজ জিততে! সূত্র: ক্রিকইনফো।
