
খেলাটি অনুষ্ঠিত হওয়ার কথা ছিল গত শুক্রবার—বিপিএলের শুরুর রাতেই। কিন্তু বৃষ্টির কারণে খুলনা টাইটানস ও রংপুর রাইডার্সের এই ম্যাচ সেদিন অনুষ্ঠিত হতে পারেনি। নতুন করে আজ সন্ধ্যা সাতটায় অনুষ্ঠেয় এই খেলা দেখতে চাইলে নতুন করেই টিকিট কাটতে হবে দর্শকদের। গত শুক্রবার অনেকেই এই ম্যাচ দেখতে টিকিট কেটেছিলেন। কিন্তু বৃষ্টির কারণে খেলাটি অনুষ্ঠিত হতে না পারায় সেই একই টিকিটেই আজ খেলা দেখার দাবি তাঁরা করতেই পারেন। কিন্তু বিপিএল আয়োজক কমিটির সিদ্ধান্ত, আগের টিকিটে হবে না, নতুন করে টিকিট কিনেই দর্শকদের দেখতে হবে খুলনা-রংপুর ম্যাচ। সিদ্ধান্তটি একটু অবাক করার মতোই। বৃষ্টি বা অন্য কোনো কারণে নির্ধারিত দিনের খেলা অনুষ্ঠিত হতে না পারলে টিকিটের টাকা ফেরত দেওয়ার রেওয়াজ সারা পৃথিবীতেই আছে। টাকা ফেরত না দিলেও আয়োজকেরা সাধারণত সেই একই টিকিটে নতুন করে অনুষ্ঠিত খেলা দেখার একটা সুযোগ দিয়ে থাকেন। কিন্তু বিপিএলে সে সৌভাগ্য হচ্ছে না দর্শকদের।
