
২০০৮ সালের পর এই প্রথম দক্ষিণ আফ্রিকা সফরে যাচ্ছে বাংলাদেশ। সফরের সূচি দেখে ক্রিকেটপ্রেমীদের মন একটু খারাপ হতেই পারে। দীর্ঘ নয় বছর আতিথ্য দিলেও দক্ষিণ আফ্রিকান ক্রিকেট বোর্ড কিন্তু বাংলাদেশকে রাখছে ‘অন্দরমহলে’র বাইরেই। জোহানেসবার্গ, ডারবান, কেপটাউন—প্রোটিয়া ক্রিকেটের চিরচেনা ভেন্যুগুলোর একটিতেও খেলার সুযোগ পাচ্ছেন না তামিম-মুশফিক-মাহমুদউল্লাহরা। দক্ষিণ আফ্রিকায় যে ৬টি ভেন্যুতে এবার বাংলাদেশ খেলবে, সেগুলোর একটিও দেশটির চিরচেনা ক্রিকেট কেন্দ্র নয়। তবে একটি ব্যাপারে বাংলাদেশ আনন্দিত হতেই পারে—এই ৬ ভেন্যুর ৫টিই যে বাংলাদেশের পরিচিত। টেস্ট মর্যাদা পাওয়ার পর যে দুবার (২০০৩ ও ২০০৭ সালের ওয়ানডে ও টি-টোয়েন্টি বিশ্বকাপ ধরলে চারবার) বাংলাদেশ ক্রিকেট দল দক্ষিণ আফ্রিকা সফরে গেছে, প্রতিবারই এসব ভেন্যুতেই খেলার সুযোগ হয়েছে দলের।
এবারের দক্ষিণ আফ্রিকা সফরে দুটি টেস্ট, তিন ওয়ানডে ও দুই টি-টোয়েন্টি ম্যাচে মাঠে নামবে বাংলাদেশ। খেলাগুলো হবে পচেফস্ট্রুম, ব্লুমফন্টেইন, কিম্বার্লি, বেনোনি, পার্ল ও ইস্ট লন্ডনে। ২১ সেপ্টেম্বর বেনোনিতে তিন দিনের প্রস্তুতি ম্যাচ দিয়ে শুরু হবে সফরে ব্যাটে-বলের লড়াই। ২৮ সেপ্টেম্বর পচেফস্ট্রুমে শুরু প্রথম টেস্ট। দ্বিতীয় টেস্ট আগামী ৬ অক্টোবর থেকে গড়াবে ব্লুমফন্টেইনের মাঠে।ওয়ানডে সিরিজের তিনটি ওয়ানডে কিম্বার্লি (১৫ অক্টোবর), পার্ল (১৮ অক্টোবর) আর ইস্ট লন্ডনে (২২ অক্টোবর)। ব্লুমফন্টেইনে ১২ অক্টোবর একটি প্রস্তুতি ওয়ানডেও আছে। টি-টোয়েন্টি ম্যাচ দুটি অনুষ্ঠিত হবে ২৬ অক্টোবর ও ২৯ অক্টোবর, টেস্ট সিরিজের দুই ভেন্যু ব্লুমফন্টেইন ও পচেফস্ট্রুমে।পচেফস্ট্রুমের মাঠটি সেনওয়েস পার্ক নামে পরিচিত। এটি দেশটির নর্থওয়েস্ট প্রদেশে অবস্থিত। এই মাঠে এখনো পর্যন্ত একটি টেস্ট ম্যাচই অনুষ্ঠিত হয়েছে। আজ থেকে ১৫ বছর আগে এই মাঠের একমাত্র টেস্টটিতে দক্ষিণ আফ্রিকার প্রতিপক্ষ ছিল বাংলাদেশই। ম্যাচটিতে ইনিংস ও ১৬০ রানে হারতে হয়েছিল খালেদ মাসুদের দলকে।অরেঞ্জ ফ্রি স্টেটের ব্লুমফন্টেইনে অনুষ্ঠিত ৪টি টেস্ট ম্যাচের একটিতে খেলেছে বাংলাদেশ। ম্যানগাউং ওভাল নামে পরিচিত এই মাঠে ২০০৮ সালের সর্বশেষ সফরে দক্ষিণ আফ্রিকার কাছে আরও একটি ইনিংস ব্যবধানে হার সঙ্গী হয়েছিল বাংলাদেশের। এই মাঠে ২০০৩ সালের বিশ্বকাপে দক্ষিণ আফ্রিকার বিপক্ষে খেলেছিল বাংলাদেশ। সে ম্যাচে বাংলাদেশ হেরেছিল ১০ উইকেটে।কিম্বার্লির ডায়মন্ড ওভাল মাঠটি দক্ষিণ আফ্রিকার গ্রিকুয়াল্যান্ডের হোম ভেন্যু। এই মাঠে এর আগে দুটি ওয়ানডেতে মাঠে নেমেছিল বাংলাদেশ। ২০০২ সালে দক্ষিণ আফ্রিকার কাছে হারটি ছিল ৭ উইকেটে। ২০০৩ বিশ্বকাপে নিউজিল্যান্ডের বিপক্ষে ম্যাচটিতে বাংলাদেশ হেরেছিল ৭ উইকেটে।এবারই প্রথম পার্লে পা রাখবে বাংলাদেশ। বোল্যান্ড পার্ক নামে পরিচিত এই মাঠে এর আগে ১০টি ওয়ানডে অনুষ্ঠিত হয়েছে। বোর্ডার প্রদেশের ইস্ট লন্ডনে বাংলাদেশ খেলেছে টেস্ট ও ওয়ানডে দুই সংস্করণেই। ২০০২ সালে এই মাঠে অনুষ্ঠিত একমাত্র টেস্টটিতে খেলেছিল বাংলাদেশই। হেরেছিল ইনিংস ও ১০৭ রানে। ২৩ ওয়ানডে অনুষ্ঠিত হওয়া এই মাঠে ২০০৮ সালে দক্ষিণ আফ্রিকার বিপক্ষে বাংলাদেশের ওয়ানডে ম্যাচটি অবশ্য বৃষ্টির কারণে পরিত্যক্ত হয়েছিল।২০০৩ বিশ্বকাপে দক্ষিণ আফ্রিকার অন্যতম বড় ভেন্যু ডারবানে নেমেই দুঃসহ অভিজ্ঞতা হয়েছিল বাংলাদেশের। হেরেছিল কানাডার বিপক্ষে। সেবার জোহানেসবার্গের বিখ্যাত ওয়ান্ডারার্স মাঠে কেনিয়ার কাছে হেরে গিয়েছিল বাংলাদেশ। ডারবানে এরপর আর না খেললেও জোহানেসবার্গে কয়েকবার খেলেছে বাংলাদেশ। ২০০৭ সালের টি-টোয়েন্টি বিশ্বকাপে জোহানেসবার্গেই ওয়েস্ট ইন্ডিজকে হারিয়ে দিয়েছিল বাংলাদেশ। এই মাঠে বাংলাদেশ সেই আসরে খেলেছিল অস্ট্রেলিয়া ও শ্রীলঙ্কার বিপক্ষে। প্রোটিয়াদের আরও একটি ঐতিহ্যবাহী মাঠ কেপটাউনে বাংলাদেশ ২০০৭ টি-টোয়েন্টি বিশ্বকাপেই খেলেছিল দক্ষিণ আফ্রিকা ও পাকিস্তানের বিপক্ষে।দক্ষিণ আফ্রিকায় এর আগে দুটি দ্বিপক্ষীয় সিরিজেই বাংলাদেশের অভিজ্ঞতা ছিল তেতো। তবে নয় বছর পর আবার দক্ষিণ আফ্রিকা সফরে গিয়ে সেই মাঠগুলোতেই নতুন ইতিহাস গড়ার সামর্থ্যটা বাংলাদেশের হয়ে গেছেই। দল বদলালেও অতিথিদের আতিথ্য দেওয়ার জায়গাটির বদল হয়নি। বাংলাদেশ সফরে গেলেই কিছু কিছু দেশের অপ্রচলিত মাঠগুলোয় আন্তর্জাতিক ম্যাচের দেখা মেলে। এর আগপর্যন্ত ঘরোয়া ক্রিকেট হলেও আন্তর্জাতিক সূচি সেখানে তালাবদ্ধই থাকে!




                         বাংলাদেশের দক্ষিণ আফ্রিকা সফরসূচি:




তারিখ


    ফরম্যাট


                    ম্যাচ




সেপ্টেম্বর ২১–২৩


তিন দিনের প্রস্তুতি ম্যাচ


 সিএসএ আমন্ত্রিত একাদশ বনাম বাংলাদেশ




সেপ্টেম্বর ২৮–অক্টোবর ২


প্রথম টেস্ট


দক্ষিণ আফ্রিকা বনাম বাংলাদেশ




অক্টোবর ৬–১০


দ্বিতীয় টেস্ট


দক্ষিণ আফ্রিকা বনাম বাংলাদেশ




অক্টোবর ১২


ওয়ানডে প্রস্তুতি ম্যাচ


সিএসএ আমন্ত্রিত একাদশ বনাম বাংলাদেশ




অক্টোবর ১৫


প্রথম ওয়ানডে


দক্ষিণ আফ্রিকা বনাম বাংলাদেশ




অক্টোবর ১৮


দ্বিতীয় ওয়ানডে


দক্ষিণ আফ্রিকা বনাম বাংলাদেশ




অক্টোবর ২২


তৃতীয় ওয়ানডে


দক্ষিণ আফ্রিকা বনাম বাংলাদেশ




অক্টোবর ২৬


প্রথম টি২০


দক্ষিণ অাফ্রিকা বনাম বাংলাদেশ




অক্টোবর ২৯


দ্বিতীয় টি২০


দক্ষিণ আফ্রিকা বনাম বাংলাদেশ




