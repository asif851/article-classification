
রুপা জয়ের প্রত্যাশা নিয়ে দিল্লি গিয়েছিল বাংলাদেশের জুনিয়র টেবিল টেনিস দল। রুপা জেতা হলো না। জাভেদ, হূদয়, সামিররা ফিরছে ব্রোঞ্জ নিয়ে। কাল বালক দলগত ইভেন্টে নেপালকে হারিয়ে ব্রোঞ্জপদক নিশ্চিত করেছে বাংলাদেশ। বালক ও বালিকাদের চারটি ইভেন্টেরই দলগত সোনা জিতেছে স্বাগতিক ভারত। বালক দলগত ইভেন্টে রুপা জিতেছে শ্রীলঙ্কা। একটি করে ব্রোঞ্জ জিতেছে বাংলাদেশ, ভুটান, পাকিস্তান ও নেপাল।:n:
বার্সেলোনায় ভিলানোভার উত্তরসূরি মার্টিনো:h:
গুঞ্জন ছিল বেশ কয়েকজনকে নিয়ে। কিন্তু শেষ পর্যন্ত বার্সেলোনায় টিটো ভিলানোভার উত্তরসূরি হয়ে আসছেন জেরার্ডো মার্টিনো। স্প্যানিশ দৈনিক মার্কা জানিয়েছে, আর্জেন্টাইন এই কোচের সঙ্গে তিন বছরের চুক্তি করেছে লা লিগা চ্যাম্পিয়নরা। দুই সহকারী এলভিও পাওলোরোসো ও হোর্হে পাওতাসোকে নিয়ে বুয়েনস এইরেস থেকে আজই বার্সেলোনায় উড়াল দেবেন প্যারাগুয়ের সাবেক কোচ।
পছন্দের তালিকায় আরও কয়েকজন থাকলেও বেশ কিছু কারণে শেষ মুহূর্তে সবার চেয়ে এগিয়ে গিয়েছিলেন মার্টিনো। প্রথমত নিওয়েলস ওল্ড বয়েজের দায়িত্ব ছেড়ে দেওয়ার পর একেবারে ফাঁকা ছিলেন তিনি। ৫০ বছর বয়সী এই কোচের সঙ্গে চুক্তি করতে গিয়ে তাই বাড়তি কোনো ঝামেলায় পড়তে হয়নি বার্সেলোনাকে। এ ছাড়া ২০০৭ সালে দক্ষিণ আমেরিকার সেরা কোচ হওয়া এই আর্জেন্টাইন সম্প্রতি মার্কাকে দেওয়া এক সাক্ষাৎকারে জানিয়েছিলেন তাঁর বার্সা-অনুরাগের কথাও, ‘আমি বার্সেলোনার খেলার সঙ্গে সুপরিচিত। গার্দিওলা যা করে গেছেন, আমি তার মুগ্ধ ভক্ত। ওদের খেলার ধরন আমার খুবই পছন্দের। ফুটবল তো পাসেরই খেলা।’
বার্সেলোনার দায়িত্ব নিলে মার্টিনোকে সামলাতে হবে লিওনেল মেসি-নেইমার-জাভি-ইনিয়েস্তাদের মতো তারকাদের। মজার ব্যাপার হচ্ছে, টানা চারবারের বর্ষসেরা ফুটবলার আগেই নিজের সমর্থনটা দিয়ে রেখেছেন স্বদেশি কোচকে, ‘আমি মার্টিনোকে খুবই পছন্দ করি। তিনি খুবই কুশলী কোচ। তিনি তাঁর দলটাকে ভালো খেলান এবং সবারই সেটার প্রতি শ্রদ্ধা থাকে।’
এর আগে মার্টিনোর সঙ্গে সম্ভাব্য কোচ হিসেবে শোনা যাচ্ছিল বার্সেলোনার ‘বি’ দলের সাবেক সহকারী কোচ, বর্তমানে সেল্টা ভিগোর দায়িত্বে থাকা লুইস এনরিকের নামও। বার্সেলোনায় খেলার অভিজ্ঞতা এবং কোচ হিসেবে পেপ গার্দিওলার সহকারী ছিলেন বলে অনেকেই ভাবছিলেন তাঁর কথাও। তবে তাঁর বন্ধু ও বার্সেলোনার ডিফেন্ডার কার্লোস পুয়োল বলেছিলেন, এনরিকে কিংবা মার্টিনো—কারও প্রতিই বিশেষ কোনো পক্ষপাতিত্ব নেই তাঁর, ‘যাদের নাম আসছে তারা সবাই বার্সেলোনাকে কোচিং করানোর যোগ্য। আমি নিশ্চিত, শেষ পর্যন্ত বার্সেলোনার জন্য সেরা লোকটাকেই বেছে নেওয়া হবে।’
সাবেক এই আর্জেন্টাইন মিডফিল্ডার আনুষ্ঠানিকভাবে ন্যু ক্যাম্পের দায়িত্ব বুঝে নেবেন দু-এক দিনের মধ্যে। তবে বার্সেলোনায় অভিষেকের জন্য হয়তো আরও কয়েক দিন অপেক্ষা করতে হবে মার্টিনোকে। বার্সার সাবেক কোচ পেপ গার্দিওলার নতুন দল বায়ার্ন মিউনিখের সঙ্গে আগামীকালই এক প্রীতি ম্যাচে মাঠে নামবেন মেসি-নেইমাররা। তবে মিউনিখের ওই ম্যাচে মার্টিনো নন, বার্সার দায়িত্বে থাকবেন ভিলানোভার সহকারী জোর্ডি রৌরা। ওয়েবসাইট।
