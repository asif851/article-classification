



লিগ ওয়ানে মার্শেইয়ের বিপক্ষে চোট পেয়েছিলেন নেইমার
বড় চোট পাওয়ায় তাঁকে বিশ্বকাপে পাওয়া নিয়ে সৃষ্টি হয়েছিল অনিশ্চয়তা
ব্রাজিল দলের চিকিৎসক বলেছেন নেইমার দ্রুত সুস্থ হয়ে উঠছেন


নেইমারবিহীন ব্রাজিল কতটা সাদামাটা দল হতে পারে, ২০১৪ ব্রাজিল বিশ্বকাপেই তা দেখেছে পুরো বিশ্ব। সেমিফাইনালে জার্মানির বিপক্ষে ৭-১ গোলে হেরে ঘরের মাঠের বিশ্বকাপ থেকে বিদায় নিয়েছিল ব্রাজিল। আগের ম্যাচে চোটে পড়ায় হাসপাতালের বেডে শুয়ে নেইমারকে দেখতে হয়েছিল সে বিদায়। দুয়ারে দাঁড়িয়ে আরও একটি বিশ্বকাপের আগে বড় চোটে পড়ে মাঠের বাইরে আছেন নেইমার। তবে ব্রাজিল-সমর্থকদের জন্য আশার খবর হলো, নেইমারকে বিশ্বকাপে পাওয়া যাচ্ছে নিশ্চিত।
গত ২৫ ফেব্রুয়ারি মার্শেইয়ের বিপক্ষে পিএসজির হয়ে খেলার সময় গোড়ালির চোটে পড়েন নেইমার। প্রাথমিকভাবে সেরে উঠতে সময় বেঁধে দেওয়া হয়েছিল তিন মাস। এ নিয়ে দুশ্চিন্তায় পড়ে গিয়েছিলেন ব্রাজিল-সমর্থকেরা। কিন্তু নেইমারের চোটের দ্রুত উন্নতি ঘটছে বলে জানিয়েছেন ব্রাজিল ফুটবল দলের চিকিৎসক রদরিগো লাসমার, ‘নেইমার খুব দ্রুত সুস্থ হয়ে ওঠার পথে। সুস্থ হওয়ার জন্য সে পরিশ্রম করছে। আশা করি বিশ্বকাপ দলের অনুশীলনে সে ভালো প্রস্তুতি নিয়েই যোগ দিতে পারবে।’ ব্রাজিলের প্রথম বিশ্বকাপ প্রস্তুতি ক্যাম্প হবে ২১-২৭ মে।
নেইমারের অস্ত্রোপচার হয়েছিল ৩ মার্চ। মাত্র কদিন হলো ক্রাচ ছেড়ে দিব্যি হেঁটে বেড়ানোর ছবিও ইনস্টাগ্রামে পোস্ট করেছেন। আর তাঁকে বিশ্বকাপে পাওয়া যাবে, সে খবর তো দিয়েছেন স্বয়ং দলীয় চিকিৎসকই। কিন্তু চলতি মৌসুমে পাবে না তাঁর ক্লাব দল প্যারিস সেইন্ট জার্মেই। প্যারিসের শেষ ম্যাচ ১৯ মে। আর নেইমারের চোটের চূড়ান্ত পরীক্ষা হবে ১৭ মে। এরপর পুরোদমে শুরু করবেন ফিটনেস ফিরিয়ে আনার কাজ।
