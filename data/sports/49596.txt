
মুশফিকরা ওয়েলিংটনে পা রাখার পরই আলোচনা হচ্ছে বাতাস নিয়ে। কাল ওয়েলিংটন থেকেই যেন বাতাস উড়ে এল কক্সবাজার শেখ কামাল আন্তর্জাতিক স্টেডিয়ামে। বাংলাদেশ-দক্ষিণ আফ্রিকা মেয়েদের প্রথম ওয়ানডেতে প্রোটিয়া ৪৫তম ওভারে বাতাসের তোড়ে প্যাভিলিয়ন প্রান্তের সাইটস্ক্রিনই উড়ে গেল। তাতে খেলা বন্ধ ১৫ মিনিট! তীব্র বাতাস কিছুক্ষণ পরপর দুই দলের ডাগআউটের ছাতা নিচ্ছিল উড়িয়ে। বাংলাদেশের ইনিংসের ষষ্ঠ ওভারে বাতাসে উড়ে গেল রিজার্ভ আম্পায়ারের ছাতা! ছাতার পাশে থাকা সিরিজের ট্রফিটাও ভূপাতিত। দর্শকের তুমুল করতালির মধ্যে বাতাসের ভয়ে ট্রফিটাই পরে সরিয়ে নেওয়া হলো। ওয়েলিংটন টেস্টের প্রথম দিনে স্বাগতিকেরা যেমন বাতাসের সুবিধা কাজে লাগাতে পারেনি, পারেনি বাংলাদেশের মেয়েরাও। অধিনায়ক রুমানা আহমেদ ম্যাচ শেষে বললেন, ‘এক দিকে প্রচুর বাতাস থাকায় অন্য দিকে বোলিং করতে সমস্যা হয়েছে।’
