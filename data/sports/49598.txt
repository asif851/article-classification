



এ মৌসুম শেষেই আর্সেনাল কোচের পদ ছাড়বেন আর্সেন ওয়েঙ্গার
প্রিমিয়ার লিগে রেকর্ড ৮২৩টি ম্যাচে ম্যানেজারের দায়িত্ব পালন করেছেন ওয়েঙ্গার


খয়েরি চুল আর চোখে মোটা চশমা নিয়ে ২২ বছর আগে আর্সেনাল দলটার দায়িত্ব নিয়েছিলেন আর্সেন ওয়েঙ্গার। সেই খয়েরি চুল সাদা হয়ে গেছে, মোটা চশমা অভিজ্ঞতার ভাঁজে ভাঁজে পোড় খেয়ে চোখ থেকে নেমে গেছে। ২২ বছর আর্সেনালে থেকে হয়েছেন অনেক রেকর্ডের সাক্ষী। অপরাজিত লিগ জয়, সাতবার এফএ কাপ, এগুলো তো প্রত্যেকেরই জানা। কিছু অজানা তথ্যের দিকে চোখ বোলানো যাক—
আর্সেন ওয়েঙ্গারকে ১৯৮৯ সালেই চুক্তিবদ্ধ করার কথা ভেবেছিলেন তৎকালীন ভাইস প্রেসিডেন্ট ডেভিড ডেইন। কিন্তু পরে তা ভেস্তে যায়।
ফ্রান্সের অধিবাসী হলেও আর্সেন ওয়েঙ্গারের টান ছিল জার্মান ক্লাবের প্রতি। ছোটবেলা থেকেই বরুসিয়া মনশেনগ্লাডবাখের পাঁড় সমর্থক তিনি।
‘লা প্রফেসর’ নামটি কিন্তু ভুল নয়। আর্সেন ওয়েঙ্গারের স্ট্রাসবুর্গ বিশ্ববিদ্যালয় থেকে ইকোনমিকসের ওপর মাস্টার্স ডিগ্রি রয়েছে।
প্রিমিয়ার লিগের আরেক সেরা স্যার অ্যালেক্স ফার্গুসন বিখ্যাত ছিলেন তাঁর ম্যাচ শেষের ওয়াইন উদ্‌যাপন নিয়ে। ওয়েঙ্গার কিন্তু পুরো ক্যারিয়ারে কখনোই ওয়াইন নিয়ে উদ্‌যাপন করেননি।
আর্সেন ওয়েঙ্গারই প্রথম ভিনদেশি কিংবা নন-ব্রিটিশ হিসেবে প্রিমিয়ার লিগ ট্রফি জয় করেন।
পেশাদার লিগে তাঁর অভিষেক হয় ২৯ বছর বয়সে।
সর্বজয়ী খেলোয়াড় কিংবা কোচরা নিজেদের আত্মজীবনী লেখেন শেষ বয়সে এসে। কিন্তু আর্সেন ওয়েঙ্গার ১৯৯৭ সালেই তাঁর ফুটবলের ফিলোসফি, আর জাপানের ফুটবল নিয়ে বই লিখেছেন। বইয়ের নাম দ্য স্পিরিট অফ কনকোয়েস্ট।
আর্সেন ওয়েঙ্গারের পছন্দের তালিকায় রয়েছে ঘোড়া। আগে তিনি ঘোড়াও পালতেন বলে শোনা যায়।
ইংলিশ ফুটবলে প্রথম খাবারদাবারের ওপর নিষেধাজ্ঞা নিয়ে এসেছিলেন ওয়েঙ্গারই। তিনিই প্রথম ডায়েট কন্ট্রোলের ওপর জোর দিয়েছিলেন।
কিছু সূত্রমতে আর্সেন ওয়েঙ্গারের সময়জ্ঞান খুবই খারাপ। ট্রেনিংয়ে দেরি করা, দেরিতে সংবাদ সম্মেলনে আসা ছিল নিয়মিত ঘটনা।
আমরা যেখানে দুই ভাষা বলতেই হিমশিম খাই, সেখানে আর্সেন ওয়েঙ্গার মোট ছয় ভাষায় কথা বলতে পারেন।
সূর্যকে কেন্দ্র করে ঘুরে বেড়ানো একটি গ্রহকণার নাম আর্সেন ওয়েঙ্গারের নামে। আর্সেনাল-ভক্ত ইয়ান গ্রিফিন এটা আবিষ্কার করে নাম দেন ৩৩১৭৯ আর্সেনওয়েঙ্গার।
ফরাসি স্ট্রাইকার থিয়েরি অঁরি আর্সেন ওয়েঙ্গারের অধীনে প্রিমিয়ার লিগে ১৭৫টি গোল করেছেন। এক ম্যানেজারের অধীনে একই লিগে এত গোল করার রেকর্ড অন্য কোনো খেলোয়াড়ের নেই।
কোয়ালিফায়ার বাদে চ্যাম্পিয়নস লিগে মোট ৮৬টি ম্যাচে জয় পেয়েছেন আর্সেন ওয়েঙ্গার। চ্যাম্পিয়নস লিগ না জিতে সর্বোচ্চ ম্যাচ জেতার রেকর্ড।
গত মৌসুমের আগ পর্যন্ত আর্সেন ওয়েঙ্গার কখনো আর্সেনালকে প্রিমিয়ার লিগে সেরা চারের বাইরে যেতে দেননি! টানা ১৭ বছর চ্যাম্পিয়নস লিগ ফুটবলে ছিলেন আর্সেন ওয়েঙ্গার।
রিডিংয়ের বিপক্ষে শতভাগ সাফল্য তাঁর। ১০ বার মুখোমুখি হয়ে প্রতিবারই জিতেছেন আর্সেন ওয়েঙ্গার।
প্রিমিয়ার লিগে ১৫ বার মাসের সেরা কোচ ও ৩ বার মৌসুম-সেরা কোচ নির্বাচিত হয়েছেন আর্সেন ওয়েঙ্গার।
আর্সেনালের ডাগআউটে দাঁড়িয়ে আর্সেন ওয়েঙ্গার নগরপ্রতিদ্বন্দ্বী টটেনহামের থেকে বেশি জয় উদ্‌যাপন করেছেন। প্রিমিয়ার লিগে যেখানে আর্সেন ওয়েঙ্গারের জয় ৪৭৩টি, সেখানে টটেনহামের ৪২০টি।
