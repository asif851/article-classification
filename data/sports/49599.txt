
অদ্ভুত এক অঙ্ক কষেছেন ফরাসি লিগ ওয়ানের ক্লাব তুলোসের কোচ পাসকাল ডুপরাজ। বার্সেলোনার বাজেট তাঁর দলের চেয়ে ২০ গুণ বেশি। বার্সেলোনা পিএসজির কাছে ৪-০ গোলে হেরেছে। ডুপরাজের কথা, তুলোস পিএসজির কাছে ৭৯-০ গোলে হারলেও তারা বার্সেলোনার চেয়ে ভালো ক্লাব বলে বিবেচিত হওয়া উচিত! বাজেট তো তা-ই বলে!
লিগে তুলোসের পরের ম্যাচটি পিএসজির সঙ্গেই। এই ম্যাচের আগে এভাবে হিসেব করলেও শিষ্যদের সতর্ক করে দিয়ে ডুপরাজ বলেছেন—এই ফল করলে তাদের চলবে না! বার্সেলোনাকে পিএসজির উড়িয়ে দেওয়ার উৎসব যেন পুরো ফ্রান্স জুড়েই চলছে। আগামী রোববার পিএসজির বিপক্ষে ম্যাচের আগে ডুপরাজও যেন বার্সেলোনার যন্ত্রণার আগুনে খানিক ঘি ঢাললেন, ‘বার্সেলোনার বাজেট ৭০ কোটি ইউরো। আমাদের বাজেট ৩ কোটি ৫০ লাখ ইউরো। আমাদের চেয়ে ২০ গুণ বেশি। আর ২০ গুণ বেশি মানে ৮০ গোল। আমরা যদি ৭৯-০ গোলেও হেরে যাই, যুক্তি বলবে বার্সেলোনার চেয়ে ভালো করছি আমরা। তবে ৭৯-০ গোলে হারলে তো চলবে না, খুব বাজে দেখাবে।’ সূত্র: এএফপি
