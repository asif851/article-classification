
লিটন দাসের ১৩৫ রানের দুর্দান্ত ইনিংসটির পর জ্বলে উঠলেন নাজমুল হোসেনও। দেশের হয়ে একটি টেস্ট খেলা এই বাঁহাতি ব্যাটসম্যানের সেঞ্চুরিতে চিরপ্রতিদ্বন্দ্বী মোহামেডানের বিপক্ষে রানের পাহাড় গড়েছে ঢাকা প্রিমিয়ার লিগের বর্তমান চ্যাম্পিয়ন আবাহনী। ৫০ ওভার শেষে ৫ উইকেটে আবাহনীর সংগ্রহ ৩৬৬। 
টসে জিতে ব্যাট করতে নেমে শুরু থেকেই মোহামেডানের বোলারদের ওপর চড়াও হন আবাহনীর ওপেনাররা। লিটন দাস ও সাদমান ইসলাম গড়েন ১০৩ রানের জুটি। সাদমান ২৮ রানে ফিরলেও লিটন ১০৩ বলে ১৫ চার আর ২ ছক্কায় করেন ১৩৫। নাজমুলের সঙ্গেও শতরানের জুটি গড়েন লিটন। ১০৯ রানের এই জুটি বড় সংগ্রহের দিকে নিয়ে যায় আবাহনীকে। এবারের প্রিমিয়ার লিগে দ্বিতীয় সেঞ্চুরিটি পেলেন নাজমুল। ১০০ বলে ৩ বাউন্ডারি আর ৬ ছক্কায় ১১০ রান করে কামরুল ইসলাম রাব্বীর বলে আউট হন গত বছর অনূর্ধ্ব-১৯ বিশ্বকাপ খেলা এই ব্যাটসম্যান।শেষ দিকে শুভাগত হোম চৌধুরী মাত্র ২৭ বলে ৪৮ রান করে অপরাজিত থাকেন। শুভাগতর ইনিংসে ছিল ৩টি চার ও ২টি ছয়।আবাহনীর রান-উৎসবের দিনে মোহামেডানের সেরা বোলার ছিলেন তাইজুল ইসলাম। এই বাঁ হাতি স্পিনার ৫৭ রান দিয়ে নেন ৩ উইকেট। ১টি করে উইকেট নিয়েছেন কামরুল ইসলাম রাব্বী আর শামসুর রহমান।
