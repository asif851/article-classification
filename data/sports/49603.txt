
 


শেষ মৌসুমের মাঝপথে ঢাকা ছেড়েছিলেন শেখ জামাল কোচ আফুসি
তার বিরুদ্ধে টাকা আত্মসাতের অভিযোগ তুলেছিল শেখ জামাল
অনেক নাটক হয়েছিল ব্যাপারটা নিয়ে
আসছে মৌসুমে নাকি তাঁকে আবার শেষ জামালের কোচ হিসেবেই দেখা যাবে


বাংলাদেশের ক্লাব ফুটবলে ‘শেষ কথা’ বলে আসলেই কিছু নেই। না হলে যে কোচ প্রিমিয়ার লিগের মাঝপথে চাকরি ছেড়ে, কাউকে কিছু না বলে চলে যান, যে কোচের বিরুদ্ধে ‘টাকা আত্মসাতে’র মতো অভিযোগ ওঠে, সে কোচকে কীভাবে কয়েক মাসের মধ্যে আবার স্বপদে বহাল করার কথা ভাবা হয়! জোসেফ আফুসি প্রসঙ্গেই এ কথা বলা। শেখ জামাল ধানমন্ডি ক্লাবের কোচ ছিলেন সর্বশেষ মৌসুমে। লিগের মাঝপথেই রীতিমতো পালিয়ে যাওয়ার অভিযোগই উঠেছিল তাঁর বিরুদ্ধে। ক্ষুব্ধ শেখ জামাল কর্তৃপক্ষ অভিযোগ করেছিল, টাকা আত্মসাৎ করেই নাকি রাতের পালিয়েছেন এই নাইজেরীয় কোচ। ব্যাপারটা নিয়ে নাটক যথেষ্টই হয়েছিল। দেদার কাদা ছোড়াছুড়ি হয়েছিল। সেই আফুসিই নাকি নতুন মৌসুমে শেখ জামালের কোচ হয়ে আসছেন!নতুন মৌসুমের দিনক্ষণ এখনো চূড়ান্ত হয়নি। তবে শিরোপাপ্রত্যাশী প্রতিটি দলই ঘর গোছানোর সঙ্গে ঠিক করে ফেলছেন কোচিং স্টাফও। শেখ জামালের দলও প্রায় চূড়ান্ত। কোচিং স্টাফে আফুসির সঙ্গে পুরোনো আর্জেন্টাইন ট্রেনার এরিয়াল কোলম্যানও থাকছেন। তাদের সঙ্গে কথাবার্তাও চূড়ান্ত হয়ে গেছে বলে জানিয়েছেন ক্লাবের ম্যানেজার আনোয়ারুল করিম হেলাল, ‘আফুসির সঙ্গে কথাবার্তা পাকা হয়ে গিয়েছে। সে এপ্রিলের প্রথম সপ্তাহেই আসবে। তার সঙ্গে থাকছেন আর্জেন্টাইন ট্রেনার এরিয়েল কোলম্যানও।’ আফুসি বর্তমানে কাজ করছেন ভারতের আই লিগের ক্লাব চার্চিল ব্রাদার্সে। ঢাকায় আবার ফেরা নিয়ে এখনো কিছু চূড়ান্ত না হলেও শেখ জামালের সঙ্গে তাঁর আলোচনা হয়েছে বলেই জানিয়েছেন, ‘আমাদের মধ্যে আলোচনা হয়েছে। তবে এখনো চূড়ান্ত কিছু হয়নি।’গত বছর শেখ জামাল ছিল তারুণ্য-নির্ভর দল। আফুসি সেই তরুণ খেলোয়াড়দের নিয়েই পয়েন্ট তালিকার দ্বিতীয় স্থানে থেকে লিগের প্রথম পর্ব শেষ করেছিলেন। কিন্তু এরপরই সেই নাটক। শুধু তাই নয়, এক মৌসুম আগেও তাঁকে বরখাস্ত করেছিল শেখ জামাল কর্তৃপক্ষ।এরপর আর নিশ্চয়ই সন্দেহ থাকে না—ঢাকার ফুটবলে শেষ কথা বলে কিছু নেই।
