
চ্যাম্পিয়ন হওয়ার চাপ নেই। তারুণ্যনির্ভর দল যতটা এগোতে পারে তাতেই বাহবা! এমন লক্ষ্য নিয়ে নতুন মৌসুমে মোহামেডানের শুরুটা হলো ভালোই। ফেনী সকারকে ২-১ গোলে হারিয়ে কাল তারা উঠল ফেডারেশন কাপের সেমিফাইনালে।২১ মিনিটে বিপুলের প্লেসিংয়ে প্রথম গোল মোহামেডানের। ৩৯ মিনিটে ২–০ করেন বাঙ্গুরা। শেষ মিনিটে সোহেলের গোলে ব্যবধানই শুধু কমেছে।মোহামেডানে দু-একজন ছাড়া বাকিদের চেনা কঠিন। রক্ষণে ফয়সাল, মাঝমাঠে সোহাগ, জুয়েল, ইব্রাহিম, জনি...মোহামেডানে এবার এই আনকোরা নবীনেরা খেলছেন। কাল বঙ্গবন্ধু স্টেডিয়ামে কোয়ার্টার ফাইনালে অধিনায়কের বাহুবন্ধনী পরা সবুজ অবশ্য পরিচিত নাম, তবে গত কয়েক মৌসুমে বলতে গেলে আবাহনীর রিজার্ভ বেঞ্চেই ছিলেন। মোহামেডানে এসে পেলেন কিনা ১০ নম্বর জার্সি! পরিচিত আরেকজন অরূপ এদিন একাদশেই ছিলেন না।মোহামেডান কোচ জসিমউদ্দিন জোসির মূল অস্ত্র গিনির ফরোয়ার্ড ইসমাইল বাঙ্গুরা। সঙ্গে গিনিরই ডিফেন্ডার মানসালা সিলা ও নাইজেরিয়ার এলিটা বেঞ্জামিন। এঁদের বড় শরীের রক্ষণ থাকল জমাটই।
