
ঘরোয়া ফুটবল এত দিনে বুঝি একটা নিয়মের আওতায় আসতে চলেছে। এখন থেকে প্রতিবছর ফুটবলারদের মাসব্যাপী দলবদল শুরু হবে ১ এপ্রিল। এত দিন দলবদলের কোনো স্থায়ী সময়সীমা দিতে পারেনি বাফুফে। যে কারণে অনেক সমস্যা হতো। সেই সমস্যা সমাধানে এ বছর থেকে দলবদল শুরুর ১০ দিন আগে অর্থাৎ ২০ মার্চ দলবদলের ফরম দেওয়া হবে ফুটবলারদের। ওই দিন থেকে পরবর্তী বছর ১৯ মার্চ পর্যন্ত হবে এক মৌসুম।
এত দিন ‘মৌসুম টু মৌসুম’ বলতে নির্দিষ্ট কোনো সময়সীমা ছিল না। তাই ফুটবলাররা ধরে নিতেন ঘরোয়া লিগ শেষ মানেই মৌসুম শেষ। কিন্তু লিগ শেষে ক্লাব দলের আন্তর্জাতিক ম্যাচ এলে তখন কী হবে? এটি কোথাও বলা ছিল না। ফলে ফুটবলাররা থাকতেন ধাঁধায়। সেই ধাঁধায় পড়ে এবার দলবদলের আগেই আবাহনী ছেড়ে পাঁচ ফুটবলার নবাগত সাইফ স্পোর্টিংয়ে অলিখিতভাবে যোগ দিয়েছিলেন। কিন্তু তাঁদের নিজেদের খেলোয়াড় দাবি করে এক বছর নিষিদ্ধ করে বাফুফেকে চিঠি দিয়েছে আবাহনী।
ওই চিঠি বাফুফে পাঠিয়ে দিয়েছে বাফুফেরই সাব কমিটি প্লেয়ার্স স্ট্যাটাস কমিটির কাছে। বিষয়টা নিয়ে শুনানি হবে আগামী সপ্তাহে। শেষ পর্যন্ত রায় যেটিই হোক, বাফুফের কাছে সবারই দাবি ছিল, ফুটবলের একটা মৌসুম ঠিক কবে শুরু হয়ে কখন শেষ হবে, তা যেন দেশের ফুটবলের অভিভাবক সংস্থা ঠিক করে দেয়। শেষ পর্যন্ত তা করা হয়েছে বলে জানালেন বাফুফের সাধারণ সম্পাদক আবু নাইম সোহাগ, ‘ক্লাব এবং খেলোয়াড় চাইলে তাদের পছন্দ অনুযায়ী চুক্তি করতে পারবে। চুক্তি হতে হবে সর্বনিম্ন ছয় মাস, সর্বোচ্চ পাঁচ বছর। এখন থেকে চুক্তির সময়সীমা থাকা বাধ্যতামূলক।’
