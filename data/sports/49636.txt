
দুই ম্যাচ পর আবারও একাদশে ফিরলেন সাকিব আল হাসান। তবে ফেরার ম্যাচে ব্যাট হাতে কিছু করার সুযোগ পাননি, কেননা ব্যাটিংয়ে নামতেই হয়নি তাঁকে। বোলিংয়েও সুযোগ হলেও খুব ভালো করেছেন বলা যাচ্ছে না। ৩ ওভার বল করেও ছিলেন উইকেট শূন্য। আন্দ্রে রাসেলের দুর্দান্ত বোলিংয়েই স্নায়ুক্ষয়ী ম্যাচে ৭ রানের জয় পেয়েছে কলকাতা।
মূলত দুই ওপেনারের ব্যাটে চড়ে ৩ উইকেটে ১৬৪ রান তুলেছিল কলকাতা নাইট রাইডার্স। আইপিএলের এ আসরে কলকাতার দুই ওপেনার গৌতম গম্ভীর ও রবিন উথাপ্পা আছেন দারুণ ফর্মে। আগের ৮ ম্যাচের ৪টিতেই পঞ্চাশ পেরোনো জুটি গড়েছেন। কাল পেলেন প্রথম সেঞ্চুরি জুটি। তবে শুরুতে দুজনই ছিলেন বেশ সাবধানী। পাওয়ার প্লেতে আসে মাত্র ৪০ রান, ৫০ ছুঁতেই চলে যায় ৮ ওভার। তারপরই রুদ্রমূর্তি ধারণ করেন দুজন। পরের ৫ ওভারেই আসে ৫০ রান। ১৩ ওভারেই ১০০ করে ফেলে কলকাতা। কিন্তু কিংস ইলেভেন পাঞ্জাবের বোলারদের স্বস্তি দিয়ে দুই ওপেনারই হাস্যকরভাবে রানআউট হয়ে যাওয়ায় স্কোর আর বড় হয়নি কলকাতার।বোলিংয়ে নেমে অবশ্য সেটাই যথেষ্ট মনে করিয়ে দিচ্ছিলেন রাসেল। মাত্র ১৩ রানে ৩ উইকেট হারিয়ে ফেলে পাঞ্জাব। তবে পাল্টা আক্রমণ শুরু করেন গ্লেন ম্যাক্সওয়েল। তাঁকে ফিরিয়ে দিয়ে আবারও ম্যাচে ফেরে কলকাতা। শেষ দিকে অক্ষর প্যাটেলের ছোট এক ব্যাটিং-ঝড়ে পাঞ্জাব স্বপ্ন দেখতে শুরু করলেও, ঠান্ডা মাথায় কলকাতার জয় নিশ্চিত করেন রাসেল। ৪ ওভারে ২০ রান দিয়ে ৪ উইকেট পেয়েছেন তিনি।এই জয়ে আপাতত শীর্ষে উঠে গেছে কলকাতা । সূত্র: সনি সিক্স।
