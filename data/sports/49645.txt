
১২ বছর পর আবারও বাংলাদেশের মাটিতে অনূর্ধ্ব-১৯ বিশ্বকাপ। বাংলাদেশের যুবাদের কাঙ্ক্ষিত সেরা সাফল্যের অনুপ্রেরণা হতে স্বাগতিক দর্শকেরা নিশ্চয়ই ছুটে যাবেন মাঠে। টিকিটের দামটা অবশ্য দর্শকদের জন্য উৎসাহব্যঞ্জকই।আট ভেন্যুর একমাত্র কক্সবাজার শেখ কামাল আন্তর্জাতিক স্টেডিয়ামে টিকিটের ব্যবস্থা করবে স্থানীয় প্রশাসন ও জেলা ক্রীড়া সংস্থা। টিকিটের সবচেয়ে ‘বেশি’ দাম শেরেবাংলা স্টেডিয়াম ও ফতুল্লার খান সাহেব ওসমান আলী স্টেডিয়ামে। তবে সেটি হাতের নাগালেই। মিরপুরের গ্র্যান্ড স্ট্যান্ড উত্তর ও দক্ষিণের দাম ৩০০, ভিআইপি স্ট্যান্ড ১৫০, শহীদ মুস্তাক ও জুয়েল স্ট্যান্ড ১০০, উত্তর ও দক্ষিণ গ্যালারি ৪০ এবং পূর্ব গ্যালারি ২০ টাকা। মিরপুর ইনডোর স্টেডিয়ামে টিকিট পাওয়া যাবে ২৭ জানুয়ারি থেকে।খান সাহেব ওসমান আলী স্টেডিয়ামের টিকিট পাওয়া যাবে ফতুল্লার যুব উন্নয়ন অধিদপ্তরে। গ্র্যান্ড স্ট্যান্ডের দাম রাখা হয়েছে ৩০০, আন্তর্জাতিক গ্যালারি (পশ্চিম) ১৫০, ক্লাব হাউস পূর্ব ও পশ্চিম ১০০, পশ্চিম ৮০ ও পূর্ব গ্যালারি ২০ টাকা। টিকিট বিক্রি শুরু একই তারিখে।শুরুতেই সবচেয়ে বেশি দর্শক হওয়ার কথা চট্টগ্রামের জহুর আহমেদ চৌধুরী স্টেডিয়ামে। ২৭ জানুয়ারি এ মাঠেই দক্ষিণ আফ্রিকার বিপক্ষে ম্যাচ দিয়ে বিশ্বকাপ অভিযান শুরু করবে বাংলাদেশ। কাল থেকে টিকিট মিলবে বিটেক মোড়, সিটি করপোরেশন অফিসের পাশে ও সাগরিকা মোড়ে। এমএ আজিজ স্টেডিয়ামের টিকিট পাওয়া যাবে আলমাস সিনেমা হল ও দামপাড়া কাউন্টারে। বিক্রি শুরু একই দিনে।সিলেট আন্তর্জাতিক ক্রিকেট স্টেডিয়ামের টিকিট বিক্রি হবে লাক্কাতুরা, বিমানবন্দর সড়কের কাউন্টারে। বিক্রি শুরু ২৭ জানুয়ারি। একই তারিখ থেকে সিলেট বিভাগীয় স্টেডিয়ামের টিকিট মিলবে স্টেডিয়াম মার্কেট কাউন্টার দরগাহ প্রান্তে।বিশ্বকাপের আগে কাল নিজেদের শেষ প্রস্তুতি ম্যাচ খেলল চারটি দল। ফতুল্লার আউটারে ফিজিকে ২১ রানে হারিয়েছে বাংলাদেশের গ্রুপে থাকা স্কটল্যান্ড। তবে দুর্দান্ত লড়াই হয়েছে মূল স্টেডিয়ামে হওয়া ওয়েস্ট ইন্ডিজ-দক্ষিণ আফ্রিকা ম্যাচে। কুয়াশার কারণে ৩৫ ওভারে নেমে আসা ম্যাচে প্রথমে ব্যাট করে ওয়েস্ট ইন্ডিজ তোলে ১৫৩ রান। কিন্তু এ লক্ষ্যটা টপকাতে পারেনি প্রোটিয়া যুবারা। শেষ ওভারে দরকার ছিল ৭ রান। দক্ষিণ আফ্রিকা অনূর্ধ্ব-১৯ করতে পেরেছে ৬। ম্যাচ টাই!
