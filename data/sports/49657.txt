
মাঠের ফল কত কিছুই না বদলে দেয়। লুইস এনরিকের সংবাদ সম্মেলনগুলো এত দিন ছিল প্রশংসায় ভরা, মানে সংবাদ সম্মেলনে এসে তিনি মাঠের পারফরম্যান্সের প্রশংসায় মেতে থাকতেন। মেসি, নেইমার, সুয়ারেজ—এমএসএন–ত্রয়ীর খেলার বিভিন্ন দিকের প্রশংসা করতে করতেই কেটে যেত আগের সংবাদ সম্মেলনগুলো। কিন্তু মৌসুমের একেবারে শেষ প্রান্তে এসে এনরিকে বুঝতে পারছেন, সংবাদ সম্মেলনগুলো আসলে কতটা কঠিন। মাঠে পারফরম্যান্স নেই, ট্রেবল জেতার স্বপ্নে বিভোর দলটির এখন সব কূল হারিয়ে পথে বসার জোগাড়। এই অবস্থায় আত্মসমালোচনাই হয়ে উঠছে সংবাদ সম্মেলনগুলোর মূল বিষয়। ভ্যালেন্সিয়ার কাছে হারের পর এনরিকের দিকে ধেয়ে গেল কতগুলো অপ্রিয় প্রশ্নই। যেমন: দলের ফিটনেসে কোনো ঘাটতি আছে কি না, দলের সবকিছু ঠিকঠাক চলছে কি না। অপ্রিয় প্রশ্নগুলোর মধ্যেই এনরিকে আশ্চর্য রকম শান্ত। ভ্যালেন্সিয়ার বিপক্ষে হারের জন্য দায়ী করেছেন দুর্ভাগ্যকে। আশাবাদের কথা শুনিয়েছেন, বলেছেন বাকি পাঁচটি ম্যাচ জিতেই বার্সেলোনা লা লিগার শিরোপা ঘরে তুলবে। একের পর এক হারের পরেও দলের খেলোয়াড়দের সমালোচনা করার কোনো কারণ খুঁজে পাননি।
দায়িত্ব নিয়ে প্রথম মৌসুমেই ট্রেবল জিতিয়েছেন। সেই এনরিকের কোচিং কৌশল নিয়েও প্রশ্ন উঠছে। কাল যেমন একজন বদলি খেলোয়াড়ও নামালেন না! খেলোয়াড়দের এমনিতেই ক্লান্ত দেখাচ্ছে, তার ওপর এনরিকে প্রথম একাদশ নিয়ে তো গোঁড়ামিই করছেন! পুরো স্কোয়াডের ফিটনেস নিয়ে কাল এক সাংবাদিক জিজ্ঞেস করতেই এনরিকে অবশ্য ‘রসিকতা’ করলেন। বার্সা কোচ স্বীকার করে নিয়েছেন—তাঁর দল এই মুহূর্তে কঠিন চ্যালেঞ্জেরই সম্মুখীন। পরিস্থিতিটা তো তেমনই। কিন্তু সমর্থকদের দিকে চেয়ে তাঁর কণ্ঠে আশার বাণীই, ‘অবশ্যই আমরা আমাদের বাকি পাঁচটি ম্যাচ জিতেই লা লিগার শিরোপা ঘরে তুলব।’ নিজ দলের খেলোয়াড়দের ক্ষমতা ও সামর্থ্যের ব্যাপারটিও সবাইকে মনে করিয়ে দিতে ছাড়েননি তিনি, ‘এই মুহূর্তে, এমন পরিস্থিতিতে লিগের শেষ পাঁচটি ম্যাচ জিতে শিরোপা ঘরে নিয়ে আসার ক্ষমতা যদি কোনো দলের থেকে থাকে, সেটা বার্সেলোনারই আছে।’ দুর্ভাগ্যের বিষয়ে বলেছেন, ‘আমার মনে হয় দলের খেলোয়াড়দের সমালোচনা করার কোনোই কারণ নেই। তাঁরা পরিস্থিতি অনুযায়ীই খেলেছে। কিন্তু সমস্যা হলো, ভাগ্য একেবারেই আমাদের সঙ্গে নেই। আমাদের গোল পাওয়ার প্রয়োজন ছিল। আমরা পেয়েছিও। কিন্তু দুর্ভাগ্যজনকভাবে তার একটি হয়েছে ভুল প্রান্তে।’ ইভান রাকিতিচের আত্মঘাতী গোলটির কথাই বলেছেন তিনি। ভ্যালেন্সিয়ার পারফরম্যান্সের চেয়ে নিজেদের দুর্ভাগ্যই তাঁর দুর্ভাবনার বিষয়, ‘তারা আমাদের চেয়ে এগিয়ে ছিল বটে, কিন্তু আমাদের চেয়ে ভালো ফুটবল খেলেনি। আমি মনে করতে পারছি না, শেষ কবে আমি কোনো দলকে বার্সেলোনার মতো দুর্ভাগ্য বরণ করতে দেখেছি। আমাদের খেলোয়াড়েরা সবই করেছে, কিন্তু জেতার জন্য প্রয়োজনীয় গোলটিই করতে পারেনি।’ সূত্র: এএফপি।
