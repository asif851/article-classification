
৪২.৪ ওভারে পাকিস্তানের অষ্টম উইকেট ইমাদ ওয়াসিম যখন আউট হলেন, তখন পাকিস্তানের দরকার ৪৪ বলে ৯৩ রান। বাংলাদেশের দরকার ২ উইকেট। কে জানত ম্যাচের সবচেয়ে রোমাঞ্চকর অংশটা অপেক্ষা করছে এরপরই! 
৯ম উইকেট জুটিতে ফাহিম আশরাফ ও হাসান আলী দুর্দান্ত ব্যাটিং করে শেষ ওভারে সমীকরণটা নিয়ে এলেন ৬ বলে ১৩ রানে। মাশরাফি বিন মুর্তজার প্রথম তিন বলেই সমীকরণটা মিলিয়েও ফেলেন তাঁরা। এজবাস্টনে চ্যাম্পিয়নস ট্রফির প্রথম প্রস্তুতি ম্যাচে এই জুটির কাছে ২ উইকেটে হারল বাংলাদেশ। বাংলাদেশের দেওয়া ৩৪২ রানের বিরাট লক্ষ্য তাড়া করতে নেমে ১৯ রানে পাকিস্তান হারিয়ে ফেলে ২ উইকেট। ধাক্কা সামলে পাকিস্তান এগিয়েছে আহমেদ শেহজাদ, মোহাম্মদ হাফিজ ও শোয়েব মালিকের ব্যাটিংয়ে চড়ে। ছড়ি ঘোরানোর আগেই শেহজাদ (৪৪) হাফিজকে (৪৯) ফেরাতে পারলেও বাংলাদেশের সামনে দেয়াল হয়ে দাঁড়িয়েছিলেন মালিক। মেহেদী হাসান মিরাজের হাত ধরে এই দেয়ালও ভাঙে বাংলাদেশ।  ম্যাচ যখন বাংলাদেশের মুঠোয় প্রায় চলে এসেছে, সব সমীকরণ এলোমেলো করে দিয়েছে ফাহিম-হাসানের নবম উইকেট জুটিটা। দুজনের অবিচ্ছিন্ন ৯ম উইকেট জুটি ৩৯ বলে ৮৬ রান যোগ করে ম্যাচের ছবি বদলে দিয়েছেন এক ঝটকায়। ফাহিম অপরাজিত ৩০ বলে ৬৪ রান করে আর হাসান উইকেটে ছিলেন ১৫ বলে ২৭ রানে। ৩০ রানে ২ উইকেট নিয়ে বাংলাদেশের বোলারদের মধ্যে মিরাজই যা একটু সফল। বোলারদের ব্যর্থতায় বৃথা গেছে তামিম-ইমরুলদের দুর্দান্ত ব্যাটিং। ২৭ রানে সৌম্য সরকারকে হারালেও তামিম সেটা নিয়ে একদমই মাথা ঘামাননি। আয়ারল্যান্ডের ফর্মটা টেনে নিয়ে এলেন এ ম্যাচেও। ৯৩ বলে ৯ চার ও ৪ ছক্কায় পেয়েছেন সেঞ্চুরি (১০২)। তাঁকে যোগ্য সঙ্গ দিয়েছেন পুরো আয়ারল্যান্ড সফরে বসে থাকা ইমরুল কায়েস। তিনে নামা ইমরুলের ৬১ রান এসেছে ৬২ বলে। দ্বিতীয় উইকেট জুটিতে এ দুজনের ১২২ বলে ১৪২ রানেই বড় স্কোরের ভিত্তি পেয়েছে বাংলাদেশ। মোহাম্মদ আমিরকে বিশ্রাম দিয়ে নামা পাকিস্তানের বোলিং আক্রমণ কোনোভাবেই দাঁত বসাতে পারছিল না বাংলাদেশের ব্যাটিংয়ে। কিন্তু শেষ ১০ ওভারে প্রত্যাশা অনুযায়ী রান না তোলার মূল্য দিতে হয়েছে বাংলাদেশকে। এই ১০ ওভারে ৫ উইকেট হারিয়ে ৭৩ রান করেছে তারা। শুরুতে তোলা ঝড়ের তুলনায় সেটি কমই। পাকিস্তানের জুনায়েদ খান ৭৩ রান দিয়ে পেয়েছেন ৪ উইকেট। প্রস্তুতি ম্যাচে জিততে পারলে আত্মবিশ্বাস বাড়ে। তবে পরাজয় থেকেও শেখার থাকে অনেক। বাংলাদেশ নিশ্চয়ই এই ম্যাচের ভুল শুধরে নেবে সামনে। পরশু ওভালে দ্বিতীয় প্রস্তুতি ম্যাচে মাশরাফিদের প্রতিপক্ষ ভারত।
 
 
