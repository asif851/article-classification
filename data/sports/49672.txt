
বিশ্বকাপ জয়ের পর ২০১৪ সালের জুলাইয়ে ২০ বছর পর ফিফা র‍্যাঙ্কিংয়ের শীর্ষস্থান ফিরে পেয়েছিল জার্মানি। বিশ্ব চ্যাম্পিয়নদের র‍্যাঙ্কিং-রাজ টিকে ছিল ঠিক এক বছর। পরের জুলাইয়ে জার্মানিকে দুইয়ে ঠেলে আর্জেন্টিনা উঠে যায় শীর্ষে। দুই বছর পর কাল আরেক জুলাইয়ে আবার শীর্ষস্থানে ফিরল জার্মানরা। কনফেডারেশনস কাপ জয়েরই পুরস্কার পেল জোয়াকিম লোর দল। মাত্র ৬ পয়েন্টের ব্যবধানে গত তিন মাসের র‍্যাঙ্কিং-সেরা ব্রাজিলকে পেছনে ফেলেছে জার্মানি।
জার্মানির পয়েন্ট ১৬০৯, ব্রাজিলের ১৬০৩। ১৪১৩ পয়েন্ট নিয়ে তিনে আর্জেন্টিনা। গত এক মাসে জার্মানির পয়েন্ট বেড়েছে ৯৮, অন্যদিকে ব্রাজিল ও আর্জেন্টিনার পয়েন্ট কমেছে যথাক্রমে ১১২ ও ২১৩। কাল প্রকাশিত সর্বশেষ র‍্যাঙ্কিংয়ে চার ধাপ করে এগিয়ে চতুর্থ, পঞ্চম ও ষষ্ঠ স্থানে উঠেছে পর্তুগাল, সুইজারল্যান্ড ও পোল্যান্ড।
জুনে কোনো ম্যাচ না খেললেও অন্যদের ওঠা-নামায় দুই ধাপ এগিয়ে ১৯০ নম্বরে উঠেছে বাংলাদেশ। তবে বাংলাদেশ রেটিং পয়েন্ট হারিয়েছে দুটি। র‍্যাঙ্কিংয়ে দক্ষিণ এশিয়ার সেরা দল ভারত। চার ধাপ এগিয়ে ৯৬ নম্বরে উঠেছে ভারতীয়রা। তথ্যসূত্র: ফিফা।
সেরা ১০
                                     পয়েন্ট
১ (‍+২)    জার্মানি          ১৬০৯
২ (-১)     ব্রাজিল          ১৬০৩
৩ (-১)    আর্জেন্টিনা      ১৪১৩
৪ (‍+৪)    পর্তুগাল         ১৩৩২
৫ (‍+৪)   সুইজারল্যান্ড    ১৩২৯
৬ (‍+৪)   পোল্যান্ড        ১৩১৯
৭ (-৩)    চিলি            ১২৫০
৮ (-৩)    কলম্বিয়া         ১২০৮
৯ (-৩)    ফ্রান্স           ১১৯৯
১০ (-৩)   বেলজিয়াম      ১১৯৪
* বন্ধনীতে অবস্থান পরিবর্তন
