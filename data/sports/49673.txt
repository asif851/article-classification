
পাকিস্তান ক্রিকেট বোর্ডের (পিসিবি) সভাপতি শাহরিয়ার খান এক রকম মেনেই নিয়েছেন, ডিসেম্বরে ভারত-পাকিস্তান সিরিজের আশা শেষ। কিন্তু ভারতীয় ক্রিকেট বোর্ডের (বিসিসিআই) অন্যতম শীর্ষ কর্মকর্তা, ইন্ডিয়ান প্রিমিয়ার লিগের (আইপিএল) চেয়ারম্যান রাজীব শুক্লা মনে করেন, এই সিরিজের সম্ভাবনা এখনো পুরোপুরি শেষ হয়ে যায়নি।বিসিসিআই প্রধান শশাঙ্ক মনোহরের আমন্ত্রণেই এই সিরিজ নিয়ে আলোচনা করতে ভারত গিয়েছিলেন পিসিবি প্রধান শাহরিয়ার খান এবং পিসিবির কার্যনির্বাহী কমিটির প্রধান নজম শেঠি। কিন্তু সেখানে কট্টর রাজনৈতিক সংগঠন শিবসেনার বিক্ষোভ পুরো পরিস্থিতিকেই করে তুলেছে ঘোলাটে। শিবসেনার বিক্ষোভের মুখে মুম্বাইয়ের প্রথম বৈঠক পণ্ড হয়ে গেলে দিল্লির দ্বিতীয় বৈঠকেও সিরিজ অনুষ্ঠানের কোনো সিদ্ধান্তে পৌঁছতে পারেনি দুই দেশের ক্রিকেট বোর্ড। সব মিলিয়ে সবাই মোটামুটি ধরেই নিয়েছেন এই সিরিজ অতীতের আরও অনেক ভারত-পাকিস্তান সিরিজের মতোই রাজনীতির বলি হতে চলেছে।রাজীব শুক্লার এই মন্তব্য আবার নতুন করে এই সিরিজ নিয়ে কিছুটা হলেও আশার আলো দেখাচ্ছে। পাকিস্তানের দ্য ডন পত্রিকাকে তিনি বলেছেন, ‘ভারত-পাকিস্তানের দ্বিপক্ষীয় সিরিজের ব্যাপারে এখনো আলোচনার সুযোগ আছে।’ আগামী ২৫ অক্টোবর দক্ষিণ আফ্রিকার বিপক্ষে ভারতের ওয়ানডে সিরিজ শেষ হওয়ার পরপরই নাকি ভারত-পাকিস্তান বোর্ডের মধ্যে আলোচনা আবার শুরু করার উদ্যোগ নেওয়া হবে।শুক্লার এই মন্তব্যের পরিপ্রেক্ষিতে পিসিবির কার্যনির্বাহী কমিটির প্রধান নজম শেঠি বলেছেন, বিসিসিআইয়ের তরফ থেকে তাদের কাছেও এ ব্যাপারে ইতিবাচক মনোভাবই প্রকাশ করা হয়েছে। এই আলোচনা চলতে থাকবে—এমন বার্তা তাদের কাছেও আছে।পিসিবি প্রধান শাহরিয়ার খান অবশ্য গত বুধবার এই সিরিজের ব্যাপারে মোটামুটি চূড়ান্ত হতাশাই প্রকাশ করেছিলেন। তিনি বলেছিলেন, ডিসেম্বরে সংযুক্ত আরব আমিরাতে ভারতের বিপক্ষে দ্বিপক্ষীয় সিরিজের সম্ভাবনা অনেক দূরে সরে গেছে। তাঁর বক্তব্যে প্রচ্ছন্ন একটা হুমকিও ছিল। ভারতের তরফ থেকে আগামী দুই-এক সপ্তাহের মধ্যে ইতিবাচক কোনো ই​ঙ্গিত না পেলে আগামী বছর ভারতে অনুষ্ঠেয় টি-টোয়েন্টি বিশ্বকাপে পাকিস্তানের অংশ নেওয়ার বিষয়টিও ভেবে দেখবে পিসিবি। সূত্র: এনডিটিভি অনলাইন।
