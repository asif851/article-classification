
নেইমার কেমন খেলেন? এ প্রশ্নের উত্তর একবাক্যে দেওয়া অসম্ভব। লেখায় কাব্য-টাব্য না এনে, সাম্বার ছন্দ যোগ না করে বর্ণনা দেওয়াটা একদমই অনুচিত হবে। কিন্তু মানুষ নেইমার কেমন? এবার দ্বিধান্বিত উত্তর আসতে বাধ্য।
বার্সেলোনায় গিয়ে জিজ্ঞেস করুন। তাঁর ক্লাব সতীর্থরা বলবেন, ‘আমুদে, বন্ধুবৎসল’ এক খেলোয়াড়। আবার ক্লাব কর্মকর্তারা বলবেন, ‘উদ্ধত, একগুঁয়ে।’ মৌসুমের শুরুতে জোর করে পিএসজিতে গিয়েছেন, বার্সেলোনার রাগ এখনো কমেনি নেইমারের ওপর। লিগ ওয়ানের ডিফেন্ডাররাও এ দলে থাকবেন। ড্রিবলিং করতে গিয়ে অযথাই যে জ্বালিয়ে মারেন নেইমার। কয়েক দিন আগেই প্রতিপক্ষের এক খেলোয়াড় মাঠে পড়ে যাওয়ার পর হাত বাড়ানোর ভান করে খেপিয়ে দিয়েছিলেন সবাইকে।কিন্তু কেভিন ট্রাপ বলছেন ভিন্ন এক নেইমারের কথা। পিএসজির এই গোলরক্ষকের চোখে নেইমার আর যা-ই হোক উদ্ধত নন, ‘নেইমার নিজেকে তারকা ভাবে না। ড্রেসিংরুমে সে সব সময় সোজাসাপটা কথা বলে।’ কিন্তু পিএসজিতে যোগ দেওয়ার পর নেইমারকে ঘিরে নাকি ড্রেসিংরুম অশান্ত হয়েছে। দলাদলি, কোচের সঙ্গে মনোমালিন্য সবই নাকি হয়েছে। মিডফিল্ডার রাবিয়োতও বলেছেন নেইমার ও এমবাপ্পেকে বাড়তি খাতির করে ক্লাব। তবে এ নিয়ে নাকি অন্যদের কোনো অনুযোগও নেই। ট্রাপের কথায় মনে হচ্ছে সেটাই সত্যি, নেইমারকে আসলে সবাই বুঝতে ভুল করে, ‘ওর হৃদয় অনেক বড়। সে খুবই ভদ্র এবং সবাইকে সাহায্য করতে চায়। সে আর যা-ই হোক উদ্ধত নয়। এর মাঝেই দলের সঙ্গে মিশে গেছে। সে হলো এমন এক নেতা, যে সব সময় জিততে চায়।’
