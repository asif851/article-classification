
শ্রীলঙ্কার বিপক্ষে সিরিজের প্রথম টেস্টের জন্য বাংলাদেশ দল ঘোষণা করা হয়েছে। নিউজিল্যান্ডের বিপক্ষে সিরিজের দল থেকে বাদ পড়েছেন এনামুল হক আর নাঈম ইসলাম। তাদের বদলে দলে এসেছেন ইমরুল কায়েস ও শামসুর রহমান।মাঝখানে বেশ অনেক দিন দলের বাইরে থাকা ইমরুল ঘরোয়া ক্রিকেটে নিজের পারফরম্যান্সের পুরস্কারটা পেয়ে গেলেন হাতে-হাতেই।এর আগে ছোট ফরম্যাটে দলে থাকলেও শামসুর রহমান এই প্রথম টেস্ট দলে জায়গা পেলেন। কিছু দিন আগে বিসিএলে ২৬৭ রানের ইনিংসটিই শামসুরের টেস্ট অভিষেকের সম্ভাবনা তৈরি করেছে। তামিম ইকবালের জুটি হিসেবে একাদশে কে থাকবেন ইমরুল না শামসুর—ঘোষিত স্কোয়াড সেই মধুর সমস্যাও তৈরি করেছে। দুজনই এ মুহূর্তে রয়েছেন ভালো ফর্মে।ঘোষিত স্কোয়াডে স্পিনার রাখা হয়েছে তিনজন—রাজ্জাক, সোহাগ গাজী ও মাহমুদউল্লাহ। পেসারও তিনজন—রবিউল, রুবেল ও আল-আমিন হোসেন।২৭ জানুয়ারি থেকে মিরপুরে মাঠে গড়াবে সিরিজের প্রথম টেস্ট।বাংলাদেশ দল: মুশফিকুর রহিম, তামিম ইকবাল, মার্শাল আইয়ুব, সাকিব আল হাসান, নাসির হোসেন, মুমিনুল হক, শামসুর রহমান, মাহমুদউল্লাহ, ইমরুল কায়েস, আবদুর রাজ্জাক, সোহাগ গাজী, রবিউল ইসলাম, রুবেল হোসেন ও আল-আমিন হোসেন।
