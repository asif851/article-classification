
বিরাট কোহলিদের নতুন কোচ হওয়ার জন্য আবেদন করেছেন রবি শাস্ত্রী। ভারতের বেশ কয়েকটি সংবাদমাধ্যম নিশ্চিত করেছে বিষয়টি। অনিল কুম্বলে পদত্যাগ করার পর তাঁর নামটা সবচেয়ে বেশি শোনা গেছে ভারতের পরবর্তী কোচ হিসেবে। আজ আবেদনের সংবাদ শুনে ভবিষ্যৎ কোচ হিসেবেও তাঁকে দেখে ফেলছেন অনেকে। 
গত ২০ জুন কোচের পদ থেকে সরে দাঁড়িয়েছেন অনিল কুম্বলে। যদিও কুম্বলে দায়িত্বে থাকাকালীনই নতুন কোচ চেয়ে বিজ্ঞপ্তি দিয়েছিল ভারতীয় ক্রিকেট বোর্ড (বিসিসিআই)। কুম্বলের পদত্যাগের পর বাড়ানো হয়েছে আবেদন করার সময়সীমা। আগ্রহী ব্যক্তিরা আবেদন করতে পারবেন ৯ জুলাই পর্যন্ত। ১০ জুলাই আগ্রহীদের সাক্ষাৎকার নেবে শচীন টেন্ডুলকার-সৌরভ গাঙ্গুলী ও ভিভিএস লক্ষ্মণকে নিয়ে গড়া বিসিসিআইয়ের উপদেষ্টা কমিটি। শাস্ত্রী ছাড়াও এরই মধ্যে আবেদন করেছেন বীরেন্দর শেবাগ, লালচাঁদ রাজপুত। বিসিসিআই আবেদনপত্র পেয়েছে টম মুডি, রিচার্ড পাইবাস ও ফিল সিমন্সের কাছ থেকেও। তবে এনডিটিভিকে দেওয়া সাক্ষাৎকারে শাস্ত্রীকে এগিয়ে রেখেছেন সুনীল গাভাস্কার।যদিও এই শাস্ত্রীকে বাদ দিয়েই আগেরবার অনিল কুম্বলেকে কোচ হিসেবে বেছে নিয়েছিল টেন্ডুলকার-সৌরভ-লক্ষ্মণের উপদেষ্টা কমিটি। এবারও তাঁদের হাতে থাকছে কোচ বেছে নেওয়ার দায়িত্ব। তবে এবার প্রেক্ষাপট ভিন্ন। কোচ নির্বাচনে অধিনায়ক বিরাট কোহলির মতামতও উপদেষ্টাদের বিশেষ বিবেচনায় নিতে হচ্ছে এখন। কোহলি-শাস্ত্রীর যে মধুর সম্পর্ক, তাতে দুইয়ে দুইয়ে চার মেলাচ্ছেন অনেকে। সূত্র: ইন্ডিয়ান এক্সপ্রেস, এনডিটিভি ও ডেকান ক্রনিকেল।
 
