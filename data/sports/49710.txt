
ভারতের ছুড়ে দেওয়া ২৬৫ রানের লক্ষ্যে খেলতে নেমে ভালো শুরু করেছিল শ্রীলঙ্কা। লাহিরু থিরিমান্নে ও কুশল পেরেরার উদ্বোধানী জুটিতেই এসেছে ৮০ রান। কিন্তু এর পরই পথ হারানোর শুরু। পরের ৮৫ রান তুলতেই ৫ উইকেট হারিয়ে বসেছে শ্রীলঙ্কা। ৩৯ ওভার ওভার শেষে তাদের স্কোর ৬ উইকেটে ১৮৩। চার উইকেট হাতে নিয়ে ৬৬ বলে ৮২ রান করতে হবে লঙ্কানদের। ভরসা হয়ে উইকেটে আছেন কেবল কুমার সাঙ্গাকারা (৪৭*)।দুই রবি—রবিচন্দ্রন অশ্বিন ও রবীন্দ্র জাদেজা নিয়েছেন দুটো করে উইকেট। সর্বনাশটা জাদেজাই করেছেন। ৩২ নম্বর ওভারটি করতে এসে পরপর দুই বলে মাহেলা জয়াবর্ধনে ও দিনেশ চান্ডিমালকে ফিরিয়েছেন। এর আগে অশ্বিনের শিকার হয়ে ফিরে যান দুই ওপেনার লাহিরু থিরিমান্নে ও কুশল পেরেরা। দুই রবির ঔজ্বল্যে ম্লান হবেন না বলেই পণ করেছেন মোহাম্মদ শামি। টানা দুই ওভারে অ্যাঞ্জেলো ম্যাথুস ও সচিত্র সেনানায়ককে ফিরিয়েছেন এই পেসার। শ্রীলঙ্কার জন্য সমস্যা হলো, ব্যাটিং পাওয়ার প্লেটাই বৃথা যেতে বসেছে।
বোলিংয়ের পাশাপাশি ফিল্ডিংয়েও কিন্তু বাজে শুরু হয়েছিল ভারতের। শুরুতেই পড়েছিল তিনটি ক্যাচ। এর মধ্যে শিখর ধাওয়ান ও অজিঙ্কা রাহানে ক্যাচ ধরতে গিয়ে ‘সংঘর্ষ’ বাধিয়ে ফেলেছিলেন। বাংলাদেশ ম্যাচেও প্রায় একই রকম ঘটনা ঘটেছিল। এর পরই বোলাররা দুর্দান্তভাবে ম্যাচে ভারতকে নিয়ে আসে।
লঙ্কানরা কিন্তু প্রথমে বোলিং করে ভারতকে নাগালের মধ্যেই আটকে রেখেছিল। ২৬ ওভারে ১ উইকেটে ১২৮ তুলে ফেলেছিল ভারত। হাতে ৯ উইকেট নিয়েও পরে ঝড় তুলতে পারেনি। লঙ্কান স্পিনাররা রানের চাকা আটকে ফেলায় ৯ উইকেটে ২৬৪ তুলতেই থামতে হয় ভারতকে। দুই স্পিনার অজন্তা মেন্ডিস আর সচিত্র সেনানায়েকে মিলে নিয়েছেন সাত উইকেট। 
দলীয় ৩৩ রানের মধ্যে সাজঘরে ফেরেন উদ্বোধনী ব্যাটসম্যান রোহিত শর্মা (১৩)। তবে দ্বিতীয় উইকেটে প্রতিরোধ গড়েন শিখর ধাওয়ান ও বিরাট কোহলি। দুর্দান্ত ফর্মে থাকা অধিনায়ক কোহলি আউট হন ৪৮ রান করে। শিকারি মেন্ডিস। ধাওয়ান ফেরেন সেঞ্চুরি থেকে মাত্র ৬ রান দূরে থাকার সময়। শিকারি সেই মেন্ডিসই।
