
চেনা চিত্রনাট্যে শুরু হয়েছে ব্রিজটাউন টেস্ট। শুরুতেই উইকেট হারিয়ে বিপাকে ওয়েস্ট ইন্ডিজ। এরপর ক্ষণিকের জন্য প্রতিরোধ। সে প্রতিরোধ ভেঙে পাকিস্তানি বোলারদের দাপুটে প্রত্যাবর্তন। না, ভুল হলো! শেষ বাক্যটা কাল অন্তত সত্যি হয়নি। রোস্টন চেজের পাল্টা আক্রমণে উল্টো পালিয়ে বাঁচার দশা পাকিস্তানের। প্রথম দিন শেষে ৬ উইকেট হারিয়ে ২৮৬ রান করেছে ওয়েস্ট ইন্ডিজ। 
ব্যাটিং–সহায়ক উইকেটে টসে জিতে ব্যাটিং নিয়েছিল স্বাগতিক দল। সে সিদ্ধান্তটা ছয় ওভারের মধ্যেই হাস্যকর বানিয়ে দিল ক্যারিবীয় টপ অর্ডার। ১৩ রানে দুই উইকেট হারানো ওয়েস্ট ইন্ডিজের এমন ধারা চলল আরও কিছুক্ষণ। ৩৭ রানে তৃতীয় উইকেট হারায় তারা। এরপরই শুরু চেজের লড়াই। ওপেনার কাইরন পাওয়েলকে নিয়ে প্রথমে চতুর্থ উইকেট জুটি গড়ে কিছুক্ষণের জন্য স্বস্তি ফিরিয়ে আনলেন চেজ। তবে পাকিস্তানি দুই পেসার মোহাম্মদ আমির ও মোহাম্মদ আব্বাস পাঁচ রানে দুই উইকেট তুলে নিলে আবারও ভগ্নদশা ক্যারিবীয়দের। সিরিজের প্রথম টেস্টে এমন অবস্থাতেই হাল ধরেছিলেন চেজ ও শেন ডাউরিচ। কালও সে আশা দিতে শুরু করেছিলেন দুজন। কিন্তু ৪৩ রানের জুটি গড়ে ডাউরিচও (২৯) ফিরে গেলে দিন শেষ হওয়ার আগেই ব্যাটিংয়ে নামার প্রস্তুতি নিতে শুরু করেছিল পাকিস্তান। তখনই প্রথমবারের মতো একজন যোগ্য সঙ্গী পেলেন চেজ। অধিনায়ক জেসন হোল্ডারকে পেয়েই লড়াই করার সাহসটা নতুন করে পেলেন চেজ। এরই মাঝে পিঠের ব্যথায় ইয়াসির শাহকে বোলিং থেকে সরে যেতে হয়েছে। মাত্র চার বোলার নিয়ে নামা পাকিস্তানের এই দুর্বলতা চেজ দুর্দান্তভাবে কাজে লাগিয়েছেন। দুই পেসার ও অভিষিক্ত লেগ স্পিনার শাদাব খানের ক্লান্ত বোলিংয়ের পূর্ণ সদ্ব্যবহার করে হোল্ডার ও চেজ গড়েছেন ১৩২ রানের অপরাজিত জুটি। দারুণ সব কভার ড্রাইভে ১৭ চারে ১৩১ রানে অপরাজিত আছেন চেজ। আর হোল্ডার অপরাজিত ৫৮ রানে। আমির ও আব্বাস পেয়েছেন দুটি করে উইকেট। ক্রিকইনফো।
