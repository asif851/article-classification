
বিশ্বকাপ বাছাইপর্বে ইউরোপীয় অঞ্চলে কাল জয় পেয়েছে স্পেন, ইংল্যান্ড, জার্মানি আর হল্যান্ড। ড্র করেছে ইতালি।স্পেন ২-০ গোলে জর্জিয়াকে এবং হল্যান্ড ২-০ গোলে হারিয়েছে তুরস্ককে। তীব্র প্রতিদ্বন্দ্বিতাপূর্ণ ম্যাচে জার্মানির কাছে ৫-৩ গোলে হেরে গেছে সুইডেন। ইংল্যান্ড পোল্যান্ডকে ২-০ গোলে হারিয়ে নিশ্চিত করেছে ২০১৪ সালের ব্রাজিল বিশ্বকাপের টিকিট। ইতালি আরমেনিয়ার সঙ্গে ২-২ গোলে ড্র করলেও তাদের বিশ্বকাপ নিশ্চিত হয়ে গেছে অনেক আগেই।স্পেনের জয়ে দুটি গোল নেগরোদো আর হুয়ান মাতার। ২৬ মিনিটে নেগরোদোর গোলে এগিয়ে যাওয়া স্প্যানিশদের জয় ৬১ মিনিটে নিশ্চিত করেন হুয়ান মাতা।
ওয়েইন রুনি আর স্টিভেন জেরার্ডের দুই গোল পোল্যান্ডের বিপক্ষে জয় নিশ্চিত করেছে ইংল্যান্ডের। ওয়েসলি স্নাইডার আর আরিয়েন রোবেন হল্যান্ডের জয়ের দুই নায়ক।
জার্মানি আর সুইডেনের তীব্র প্রতিদ্বন্দ্বিতাপূর্ণ ম্যাচে প্রথমে ২-০ গোলে এগিয়ে ছিল সুইডেন। খেলার ৬ মিনিটে তোবাইস হাইসেনের গোলে এগিয়ে যায় সুইডিশরা। ৪২ মিনিটে আলেকজান্ডার কাচানিকলিচ সুইডিশদের এগিয়ে দেন আরও কিছুদূর। ৪৫ মিনিটে মেসুত ওজিল ব্যবধান কমান। ৫৩ মিনিটে জার্মানিকে সমতায় ফেরান মারিও গোটশে। ৫৭ মিনিটে আন্দ্রে শ্রুলের গোলে ৩-২ গোলে এগিয়ে যায় জার্মানি। ৬৬ মিনিটে সেই শ্রুলেই ব্যবধান ৪-২তে নিয়ে যান। ৬৯ মিনিটে হাইসেনের গোলে খেলায় ফেরার চেষ্টা চালায় সুইডেন। তবে নিজের হ্যাটট্রিক পূরণ করে শ্রুলে ৭৬ মিনিটে জার্মানদের এনে দেন স্মরণীয় এক জয়। সূত্র: রয়টার্স।
