
ভিভ রিচার্ডস ছিলেন সত্যিকারের বিধ্বংসী ব্যাটসম্যান। ব্রায়ান লারা ঠান্ডা মাথার ‘খুনি’ আর ধ্রুপদি ব্যাটিংয়ের অনবদ্য উদাহরণ শচীন টেন্ডুলকার। বিরাট কোহলি তাহলে কেমন? কিংবদন্তি লেগ স্পিনার শেন ওয়ার্নের কাছে কোহলি একের ভেতরে তিন! অস্ট্রেলিয়ার সাবেক তারকা মনে করেন, ভারতের অধিনায়ক ভিভ, লারা আর টেন্ডুলকারের মিশেলে গড়া।
ভারতে প্রথম ক্রীড়াবিষয়ক সাহিত্য উৎসব স্পোরটেলে গিয়েছিলেন ওয়ার্ন। সেখানে গিয়েই তাঁকে কথা বলতে হয় কোহলিকে নিয়ে, ‘বিরাট কোহলি বিশ্বের এক নম্বর ব্যাটসম্যান। এটা এক রহস্য যে আন্তর্জাতিক ক্রিকেটে কীভাবে সে এত দ্রুত এতগুলো সেঞ্চুরি করল। তার মধ্যে আছে ভিভ রিচার্ডসের শীতল ঔদ্ধত্য। সে টেন্ডুলকার আর লারার মতো। আমি তার বিরাট ভক্ত, তার খেলা দেখতে আমি পছন্দ করি।’সর্বশেষ হায়দরাবাদে বাংলাদেশকে একমাত্র টেস্টে হারিয়ে দারুণ এক সাফল্যে ভেসেছেন কোহলি। ভারতের প্রথম অধিনায়ক হিসেবে জেতেন টানা ছয়টি টেস্ট সিরিজ। এর আগে ২০০৮ সালের অক্টোবর থেকে ২০০৯-এর জানুয়ারি পর্যন্ত টানা পাঁচটি টেস্ট সিরিজ জয়ী ভারতীয় দলের অধিনায়ক ছিলেন তিনজন—বীরেন্দর শেবাগ, অনিল কুম্বলে ও মহেন্দ্র সিং ধোনি।  ভারত দলটাই আসলে এখন এগিয়ে চলছে দুর্বার গতিতে। ২০১৫ সালে গলেতে শ্রীলঙ্কার কাছে ৬৩ রানে হারার পর আর কোনো টেস্ট হারেনি তারা। সেবার শ্রীলঙ্কা সফরে ঘুরে দাঁড়িয়ে সিরিজ জিতে নেয় ২-১ ব্যবধানে। এরপর ঘরের মাঠে দক্ষিণ আফ্রিকাকে সিরিজে হারায় ৩-০ ব্যবধানে। ওয়েস্ট ইন্ডিজ থেকে ২-০ ব্যবধানে সিরিজ জিতে আসার পর ঘরের মাঠে নিউজিল্যান্ডের বিপক্ষেও জেতে ৩-০-তে। আর বাংলাদেশের আগে ইংল্যান্ডকে হারায় ৪-০ ব্যবধানে। কোহলির নেতৃত্বে সর্বশেষ ১০ টেস্টের নয়টিতেই জিতেছে ভারত। কোহলির নেতৃত্বগুণেও মুগ্ধ ওয়ার্ন, ‘অধিনায়ক হিসেবে তার মধ্যে অনেকের গুণের মিশেল আছে। সে আক্রমণাত্মক অধিনায়কও। সে অন্যদের চেয়ে আলাদা।’ সূত্র : জি নিউজ।
