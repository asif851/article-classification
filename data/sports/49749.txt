
লুইস এনরিকে ও জিনেদিন জিদান কি আগে ভাবতে পেরেছিলেন দুই সপ্তাহ পরের সংবাদ সম্মেলনে এমন সব প্রশ্নের উত্তর দিতে হবে? আজ দেপোর্তিভোর ম্যাচের আগে শিরোপার উদ্যাপন নিয়েই কিছু বলার কথা ছিল এনরিকের। আর ভিয়ারিয়ালের সঙ্গে ম্যাচের আগে জিদানের মুখে থাকার কথা ছিল তো চ্যাম্পিয়নস লিগ! অথচ কাল সবকিছুই কেমন পাল্টে গেল।এনরিকের কথাই ধরুন। এপ্রিলের ঝড়ে হঠাৎ এলোমেলো বার্সা, টানা তিন হারে প্রায় মুঠোয় চলে আসা শিরোপাটা ফসকে যেতে বসেছে। তবে এনরিকে শিরোপাটা কিছুতেই ফসকে যেতে দিতে চান না, ‘গিজন (স্পেনের উত্তরের একটা অঞ্চল) এলাকায় আমার বাড়ি, এ জন্যই এসব ঝড়-ঝাপটায় আমি বেশি অভ্যস্ত। অনেকেই হয়তো বিশ্বাস করবে না, কিন্তু কেউ কেউ যেমন শুধু জিততে পছন্দ করে, আমি এ রকম চ্যালেঞ্জ নিতে পছন্দ করি। আপনি কল্পনা করতে পারবেন না, হারের বৃত্ত থেকে বেরোতে পারলে আমার কতটা খুশি লাগবে।’ কিন্তু দেপোর্তিভোর মাঠ থেকে যদি আবার হেরে আসতে হয়? এনরিকের সেই মানসিক প্রস্তুতিও আছে, ‘কাজ না হলে যে চ্যাম্পিয়ন হবে, তাদের আমি সবার আগে অভিনন্দন জানাব।’কিন্তু বার্সার আসলে হয়েছেটা কী? এই দুঃস্বপ্ন থেকে বেরোনোর উপায় বা কী? এনরিকে যেমন বলে দিলেন, ‘আমি অবশ্যই বিশ্বাস করি, বার্সেলোনা লা লিগা জিতবে। যদি সন্দেহ থাকত, আমি এখানে থাকতাম না। আর এই সমস্যার নির্দিষ্ট কোনো সমাধান নেই। অনেকগুলো কারণেই আমাদের এই সমস্যা হয়েছে।’ সেই কারণগুলো নিয়ে এনরিকে অবশ্য বিস্তারিত কিছু বলেননি।কী অদ্ভুত, এনরিকে যখন অনেকটা আর্তকণ্ঠে কথা বলছেন, জিদান কথা বলছেন শিরোপা সম্ভাবনা নিয়ে। তবে এখনই রিয়ালের হাতে শিরোপা দেখেন না জিজু, ‘সবাই বলছে আমরা সবকিছুই জিতে যাব। কিন্তু এই ব্যাপারটা আমার একদমই পছন্দ হচ্ছে না। দুটি শিরোপা জেতারই ক্ষমতা আমাদের আছে। কিন্তু সেটার কোনো অর্থ নেই।’ মনে করিয়ে দিয়েছেন, বার্সা ও অ্যাটলেটিকো নিজেদের ম্যাচ জিতলে রিয়ালের কোনো সুযোগই নেই, ‘বার্সা ও অ্যাটলেটিকো সব ম্যাচ জিততেই পারে। আর সেটা তারা করতে পারলে আমাদের চ্যাম্পিয়ন হওয়ার কোনো সুযোগ নেই।’সেই সুযোগটা অ্যাটলেটিকো মাদ্রিদেরও আছে। শিরোপা লড়াইয়ে আজ তারাও মাঠে নামছে। তবে অ্যাথলেটিক বিলবাওয়ের মাঠে কঠিন পরীক্ষাই হয়তো দিতে হবে তাদের। এএফপি।
