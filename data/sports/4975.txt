
তিনি ছিলেন শ্রীলঙ্কা দলের একজন সাধারণ সদস্য। হ্যাঁ, ১০ বছর ধরে লংকানদের বোলিং আক্রমণের অন্যতম সেরা অনুষঙ্গ হিসেবে তিনি দলের জ্যেষ্ঠতমদের একজন। অধিনায়কত্ব থেকে দিনেশ চান্ডিশালের স্বেচ্ছায় সরে যাওয়ায় দলের অধিনায়কত্বটা পেয়ে গিয়েছিলেন হঠাত্ই। কিন্তু শেষ পর্যন্ত তাঁর অবস্থান শ্রীলঙ্কান ক্রিকেটের ইতিহাসেই। অর্জুনা রানাতুঙ্গার পর তিনিই যে শ্রীলঙ্কার বিশ্বকাপজয়ী অধিনায়ক। যে সাফল্য বার কয়েক চেষ্টার পরেও ধরা দেয়নি কুমার সাঙ্গাকারা কিংবা মাহেলা জয়াবর্ধনের হাতে। তাই এসে ধরা দিল মালিঙ্গার কাছে। ভাগ্যের বরপুত্র বোধ হয় একেই বলে।ভাগ্যে আবার তেমন বিশ্বাস নেই মালিঙ্গার। কাল ফাইনাল শেষে যেমন বললেন, ‘পুরোটাই আমাদের পরিশ্রম। যোগ্যতা, প্রতিভা আর পরিশ্রমের ফল এই বিজয়। সৌভাগ্য তো আমাদের হাতেই গড়া।’সংবাদমাধ্যমের সামনে যে তিনি সাঙ্গাকারা ও জয়াবর্ধনের মতো ‘বিনয়ী’ নন, সেটা বোঝা গেল তাঁর কয়েকটা কথাতেই। বেশ কয়েকটা জায়গাতেই ‘আমিত্ব’ প্রকাশ পেয়ে গেল তাঁর শব্দ চয়নে। ইংরেজিটা খুব ভালো বলেন না। কিন্তু অভিব্যক্তি প্রকাশে তিনি বেশ কড়া। একটা প্রশ্ন উঠেছিল, ৭৮ রানে ৪ উইকেট পড়ে যাওয়ার পর লক্ষ্যে পৌঁছানোর ব্যাপারে কী একটু শঙ্কা কাজ করছিল? উত্তরে তিনিও ছুুড়লেন এক ফুলার ডেলিভারি, ‘এ আবার কেমন কথা! লক্ষ্যে পৌঁছানো নিয়ে সংশয় কেন থাকবে? থিসারা পেরেরাকে অ্যাঞ্জেলো ম্যাথুসের আগে পাঠানোর সিদ্ধান্তটি আমারই নেওয়া। পেরেরা ফিরে এলেও ম্যাথুস তো ছিল। আমার সিদ্ধান্তটি যে সঠিক ছিল, সেটা তো শেষ অবধি প্রমাণিতই।’
চান্ডিমালের জায়গায় হঠাত্ পাওয়া অধিনায়কত্ব নিয়েও ছুুড়লেন ইয়র্কার, ‘আমিই শ্রীলঙ্কার টি-টোয়েন্টি বিশ্বকাপজয়ী অধিনায়ক। শেষ তিনটি গুরুত্বপূর্ণ ম্যাচে তো আমিই দলের নেতৃত্ব দিয়েছি। আমি ১০ বছর ধরে শ্রীলঙ্কার হয়ে খেলছি। চান্ডিমাল যদি মন্থর ওভাররেটের কারণে শাস্তি পায়, তাহলে আমার কী করার আছে? আমার অভিজ্ঞতা থেকেই আমি জানি দলে কার কী যোগ্যতা।’
ফর্মহীন সাঙ্গাকারা কোন জাদুবলে ফাইনালে এমন জ্বলে উঠলেন, খেললেন ইতিহাস গড়া ইনিংস। মালিঙ্গার মতে, এটা সত্যিই বিশেষ কিছু। আমি জানতাম সাঙ্গা সময়মতো জ্বলে উঠবেই। ওকে আমি সেটা বলেছিও। কেবল একটি ইনিংসই ওর মতো ব্যাটসম্যানকে ফর্মে নিয়ে আসতে পারে। ফাইনালে সে সেটাই করে দেখিয়েছে।’
