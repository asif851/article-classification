
সবাই ধরে নিয়েছিল​ তিনি ফুরিয়ে গেছেন। আগের দুটি ম্যাচে টানা দুই শূন্যও ছিল। সেই শহীদ আফ্রিদি বাংলাদেশের বিপক্ষে ব্যাটে রীতিমতো ঝড় তুলছেন। এরপর বল হাতেও ছিলেন নায়ক। কিন্তু সেদিনের অমন ম্যাচসেরা ইনিংসের পরও ইয়ান চ্যাপেল আফ্রিদির পক্ষে বা​জি ধরতে নারাজ। ‘ভালো দলে’র বিপক্ষে আফ্রিদি আর এমন ইনিংস খেলতে পারবেন না বলেই রায় এই অস্ট্রেলীয় কিংবদন্তির।তবে কি বাংলাদেশকে ভালো দল হিসেবে দেখছেন না চ্যাপেল? ওয়ানডেতে চমক জাগানো উত্থানের পর তো টি-টোয়েন্টিতেও এখন বাংলাদেশ বেশ ভালো খেলছে। চ্যাপেলের কথায় কিন্তু সেই ইঙ্গিত, বাংলাদেশ এখনো তাঁর চোখে ভালো দল নয়। সেদিন নিজেকে আফ্রিদি ব্যাটিং অর্ডারের ওপরে তুলে এনেছিলেন। চ্যাপেল মনে করেন, এই জুয়া ‘ভালো দলগুলো’র বিপক্ষে কাজে লাগবে না।ইএসপিএনক্রিকইনফোকে চ্যাপেল বলেছেন, ‘ ভালো দলগুলোর বিপক্ষেও ও ওপরের ​দিকে ব্যাটিং করবে কি না, আমি নিশ্চিত নই। (বাংলাদেশের বিপক্ষে) ও যেভাবে খেলতে পেরেছে, ভালো দলগুলো সেভাবে খেলার সুযোগ ওকে দেবে কি না, সেটা নিয়ে আমার সন্দেহ আছে। তবে সেদিন এটা (ব্যাটিং অর্ডারে উঠে আসা) কাজে দিয়েছে। আর অধিনায়ক হিসেবে আপনার এমনই নমনীয় থাকা উচিত।’
এমন ঝড় তুলতে জানলেও আফ্রিদি কেন ব্যাটিংয়ে ধারাবাহিক সেটারও ব্যাখ্যা আছে চ্যাপেলে কাছে। ক্রিকেটের সর্বকালের অন্যতম সেরা এই অধিনায়ক বলেছেন, আফ্রিদি এখনো বড্ড তাড়াহুড়ো করেন। বাংলাদেশের বিপক্ষে খেলা ইনিংসটা আফ্রিদির ব্যাটে তখনই দেখা ​যাবে, ​যদি তিনি আরও ধীর-স্থির হতে পারেন।চ্যাপেল বলেছেন, ‘ও এমনটা বারবার করতে পারবে না। বিশেষ বিশেষ মুহূর্তে এমন ইনিংস আসবে ওর ব্যাট থেকে, তবে এর জন্যও ওকে আরও বেশি ঠান্ডা মাথায় খেলতে হবে। প্রায়ই আপনি ওকে ব্যাট হাতে নামতে দেখবেন, এবং আপনি সঙ্গে সঙ্গেই বুঝে যাবেন, এদিন ​সেই শহীদ আফ্রিদিকে কেউ দেখবে না। ও কোনো ​না কোনো গাধা​মি করে বসবেই। কিন্তু সেদিন (বাংলাদেশের বিপক্ষে) ওকে নামতে দেখার সময় মনে হলো, আজ অন্তত ওর একটা সুযোগ আছে। ওকে খুব নির্ভার মনে হচ্ছিল, রানের খাতাই খুলল শান্তভাবে সহজ একটা রান নিয়ে, নিজেকে এভাবেই মানিয়ে নিল। অথচ আমি যে ওকে কত শতবার দেখেছি উইকেটে এসে প্রথম বলেই ধুমধাড়াক্কা ব্যাট চালিয়ে দিল, আর ওই বলেই আউট। ​সেদিন সে নির্ভার ছিল বলেই কিন্তু ফলটাও পেয়েছে।’

