
আরও একবার রেকর্ডবুকের পাতা উল্টে দিলেন লিওনেল মেসি। আর্জেন্টাইন এই তারকা কিছুদিন আগেই ভেঙেছিলেন বার্সেলোনার পক্ষে সর্বকালের সর্বোচ্চ গোলদাতা হওয়ার রেকর্ড। অনেকখানি এগিয়ে গেছেন লা লিগার ইতিহাসেই সর্বোচ্চ গোলদাতা হওয়ার পথে। মাঝখানে আরও একটি রেকর্ড মেসি ভেঙে দিলেন গতকাল, রিয়াল মাদ্রিদের বিপক্ষে হ্যাটট্রিক করে। রিয়াল-বার্সার ধ্রুপদি লড়াই ‘এল ক্লাসিকো’র সর্বোচ্চ গোলদাতা হিসেবে এখন আর আলফ্রেড ডি স্টেফানোর নাম নয়, লেখা হবে মেসির নাম।মেসির হ্যাটট্রিকে ভর করেই গতকাল চিরপ্রতিদ্বন্দ্বীদের বিপক্ষে বার্সেলোনা পেয়েছে ৪-৩ গোলের দুর্দান্ত এক জয়। আর্জেন্টাইন জাদুকর গতকাল হারিয়ে দিয়েছেন রিয়াল মাদ্রিদের কিংবদন্তি ডি স্টেফানোকেও। এল ক্লাসিকোতে সর্বোচ্চ ১৮টি গোল করার যে রেকর্ডটি ডি স্টেফানোর দখলে ছিল দীর্ঘ ৫০ বছর, সেই রেকর্ডটি নিজের করে নিয়েছেন মেসি।১৯৫৩ থেকে ১৯৬৪ সাল পর্যন্ত ৩০টি এল ক্লাসিকো খেলে ১৮টি গোল করেছিলেন ডি স্টেফানো। মেসি গতকাল ১৯তম গোলটি করেছেন নিজের ২৭তম ম্যাচে।২০০৭ সালে ন্যু ক্যাম্পে হ্যাটট্রিক করে এল ক্লাসিকো গোলের খাতা খুলেছিলেন মেসি। ২০০৯ সালে বার্নাব্যুতেই রিয়াল মাদ্রিদকে ৬-২ গোলের বিশাল ব্যবধানে হারিয়েছিল বার্সেলোনা। সেই ম্যাচেও মেসি করেছিলেন জোড়া গোল। ২০১১ সালে চ্যাম্পিয়নস লিগের সেমিফাইনালেও মেসির জোড়া গোলের সুবাদে ২-০ গোলের জয় পেয়েছিল কাতালানরা। গত বছরের মার্চে ১৮তম গোলটি করে ডি স্টেফানোর রেকর্ডে ভাগ বসিয়েছিলেন মেসি। আর গতকাল হ্যাটট্রিক করে নিজেকে ধরাছোঁয়ার প্রায় বাইরেই নিয়ে গেছেন আর্জেন্টাইন এই তারকা। এল ক্লাসিকোতে এখন মেসির গোলসংখ্যা ২১।
এই রেকর্ড যে খুব সহসাই ভাঙবে না, সেটা নিঃসন্দেহেই বলা যায়। এখনো খেলে যাচ্ছেন এমন খেলোয়াড়দের মধ্যে মেসির সবচেয়ে কাছাকাছি আছেন ক্রিস্টিয়ানো রোনালদো। এল ক্লাসিকোতে পর্তুগিজ এই ফরোয়ার্ড করেছেন ১৩টি গোল। এরপর ৬ ও ৫টি গোল নিয়ে তৃতীয় ও চতুর্থ স্থানে আছেন করিম বেনজেমা ও পেদ্রো।— গোল ডটকম
