
এবার লা লিগার প্রথম ‘এল ক্লাসিকো’তেই বাজিমাত করেছে বার্সেলোনা। রিয়াল মাদ্রিদকে তাদের মাঠেই ৩-০ গোলে ধরাশায়ী করে লিগ শিরোপা একরকম নিশ্চিত করে ফেলেছে এরনেস্তো ভালভার্দের দল। কিন্তু বার্সার কোচ এরপরও ভীষণ বিনয়ী। চিরপ্রতিদ্বন্দ্বীদের বিপক্ষে দাপুটে জয়ের এ ম্যাচ থেকেও তিনি নাকি ‘শিক্ষা’ পেয়েছেন!
ভালভার্দের সেই ‘শিক্ষা’ পাওয়ার উপলব্ধিটা আসলে দর্শন। জীবনের মতো ফুটবলেও উত্থান-পতন থাকে। এ ব্যাপারটায় আলোকপাত করে স্প্যানিশ সংবাদমাধ্যম মার্কাকে ভালভার্দে বলেছেন, ‘ফুটবলে অনেক উত্থান-পতন রয়েছে। কোনো একটি বিশেষ মুহূর্তে এক দল হয়তো অন্য দলের চেয়ে ভালো খেলে, কিন্তু দিন শেষে আমরা সমান শক্তির দুটি দল। এটাই আমাদের জন্য একটা শিক্ষা। প্রাক্‌-মৌসুমে (সুপার কোপাতে) তারা আমাদের চেয়ে ভালো খেলেছিল, জিতেছিল। আজ আমরা ভালো খেলেছি এবং জিতেছি। কিন্তু এমন দিন আমাদেরও আসতে পারে।’
কিন্তু লিগে এবারের মৌসুমে অন্তত ‘অস্বাভাবিক’ কিছু না ঘটলে বার্সার শিরোপা জয়ের সম্ভাবনা প্রবল। ১৭ ম্যাচে ৩৬ পয়েন্ট নিয়ে টেবিলে দ্বিতীয় অ্যাটলেটিকো মাদ্রিদের সঙ্গে ৯ পয়েন্ট ব্যবধানে এগিয়ে বার্সা। গতকাল রাতে তাদের জন্য সুখবর বয়ে এনেছে ভ্যালেন্সিয়া। ঘরের মাঠে ভিলারিয়ালের কাছে তারা হেরেছে ০-১ ব্যবধানে। এতে ৩৪ পয়েন্ট নিয়ে তৃতীয় ভ্যালেন্সিয়ার সঙ্গে ১১ পয়েন্ট ব্যবধানে এগিয়ে গেছে বার্সা। আর চতুর্থ রিয়ালের (৩১) সঙ্গে তাদের ১৪ পয়েন্টের ব্যবধান।
পয়েন্টের এই বিশাল ব্যবধানের মতো মাঠের লড়াইয়েও চিরপ্রতিদ্বন্দ্বীর সঙ্গে খেলায় এন্তার পার্থক্য ধরে রেখেছিল বার্সা। বলা যায়, রিয়ালকে তারা একরকম ‘শিক্ষা’ই দিয়েছে! কিন্তু তারপরও ম্যাচটাকে কঠিন বলেছেন ভালভার্দে। তার মতে, প্রথমার্ধে রিয়ালের আক্রমণ কাঁপিয়েছে বার্সা রক্ষণকে। এমনকি ১০ জনের দল নিয়েও আক্রমণাত্মক ফুটবল খেলেছে রিয়াল। চিরপ্রতিদ্বন্দ্বীদের চেয়ে ১৪ পয়েন্ট এগিয়ে থেকেও ভালভার্দের পা কিন্তু মাটিতেই, ‘এখনো তো লিগের অর্ধেকটাই শেষ হয়নি। অনেক কিছুই বাকি আছে। আমরা হয়তো কিছুটা পথ এগিয়েছি, কিন্তু এর কোনো অর্থ নেই। কারণ, শিরোপা এখনো নির্ধারিত হয়নি।’ ভালভার্দের শিক্ষাটা আসলে এখানেই। প্রতিপক্ষ দলগুলোর প্রতি শ্রদ্ধাশীল থেকে লড়াই শেষ না হওয়া পর্যন্ত লড়াই করা!
