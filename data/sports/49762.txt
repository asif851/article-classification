
পিএসজিতে নেইমার-কাভানি দ্বন্দ্বের সুরাহায় মধ্যস্থতার চেষ্টা করেছিলেন ক্লাবটির মালিক নাসের আল-খেলাইফি। কিন্তু কোনো লাভ হয়নি। পেনাল্টি নেওয়ার প্রশ্নে ক্লাবের দুই সেরা তারকার মানসিকতা যেন ‘বিনা যুদ্ধে নাহি দেব সূচ্যগ্র মেদিনী!’
স্প্যানিশ সংবাদমাধ্যম এল পেইস জানিয়েছে, গত সপ্তাহে কাভানির সঙ্গে দেখা করেন খেলাইফি। উরুগুইয়ান স্ট্রাইকারকে চুক্তি নবায়নের বিনিময়ে নেইমারকে পেনাল্টি নিতে দেওয়ার প্রস্তাব দেন পিএসজি মালিক। চুক্তি নবায়ন বলতে লিগ ওয়ানে এবার পিএসজির সর্বোচ্চ গোলদাতা হতে পারলে কাভানিকে পারিশ্রমিকের বাইরে অতিরিক্ত ১০ লাখ ইউরো দেওয়ার কথা বলেছিলেন খেলাইফি।
পিএসজির ঘনিষ্ঠ দুটি সূত্র এল পেইসকে জানিয়েছে, দুই তারকার মধ্যে দ্বন্দ্ব নিরসন করে ড্রেসিংরুম শান্ত করতেই এমন উদ্যোগ নিয়েছিলেন খেলাইফি। কিন্তু তাঁর এ প্রচেষ্টা আলোর মুখ দেখেনি। ক্লাব মালিককে কাভানি জানিয়ে দেন, টাকার প্রতি তাঁর আগ্রহ নেই। তবে ক্লাব উপযাচক হয়ে টাকা দিতে চাইলে তাঁর আপত্তিও নেই। কিন্তু পিএসজিতে চার বছর থাকার অধিকার ও মর্যাদাবলে পেনাল্টি নেওয়ার দায়িত্বটা তাঁর ওপরই বর্তায়। তা ছাড়া দলে (থিয়াগো সিলভা ও থিয়াগো মোত্তার পর) তৃতীয় অধিনায়কের দায়িত্বও নিতে হয় কাভানিকে। সেই দায়িত্ববোধ থেকেই পেনাল্টি নেওয়ার ব্যাপারে অনড় অবস্থানে কাভানি।
আরেকটি সূত্র জানায়, একই ব্যাপার নিয়ে নেইমারের কাছেও প্রতিনিধি পাঠান খেলাইফি। তবে ব্রাজিলিয়ান ফরোয়ার্ডকে পিএসজি মালিক কোনো বোনাস দেওয়ার লোভ দেখাননি। খেলাইফির সেই প্রতিনিধি নেইমারকে কূটনৈতিক ঢঙে বোঝানোর চেষ্টা করেন, তুমিই দলের রাজা, আর তাই একটু মহানুভবতার পরিচয় দিয়ে পেনাল্টি নেওয়া থেকে সরে আসা উচিত। কিন্তু নেইমার এ যুক্তি বোঝেননি কিংবা বোঝার চেষ্টা করেননি।
‘লন্ডন ফ্যাশন উইক’-এ হাজির হতে গত বুধবার প্যারিস থেকে ইংল্যান্ডে যান নেইমার। সেদিনই প্যারিসে ফেরার পর পেনাল্টি নেওয়ার প্রশ্নে কাভানির অনড় অবস্থানের কথা শুনে আরও রেগে যান বিশ্বের সবচেয়ে দামি এ ফুটবলার। খেলাইফি ছাড়াও কোচ উনাই এমেরি, থিয়াগো সিলভা ও থিয়াগো মোত্তা মধ্যস্থতা করে ঝামেলাটা সমাধানের চেষ্টা করছেন। কিন্তু নেইমার কিংবা কাভানিকে এঁদের কেউই বোঝাতে পারেনি। উল্টো প্যারিসে ফিরে গত শুক্রবার কোচ এমেরির কাছে পায়ে ব্যথা পাওয়ার কথা জানান নেইমার। এ কারণে গত শনিবার মঁপেলিয়ের বিপক্ষে তাঁকে মাঠে নামানো হয়নি। নেইমারকে ছাড়া পিএসজিও গোলশূন্য ড্র করে। ৭ ম্যাচে ১৯ পয়েন্ট নিয়ে শীর্ষস্থানীয় দলটির এটাই সবচেয়ে বাজে পারফরম্যান্স। লিগে এ পর্যন্ত পিএসজির করা ২১ গোলের ৭টি কাভানির। দলের সর্বোচ্চ গোলদাতাও তিনি।
এর আগে লিগে লিওঁর বিপক্ষে ম্যাচে পেনাল্টি আর ফ্রি কিক নিয়ে অপ্রীতিকর দৃশ্যের জন্ম দেন নেইমার ও কাভানি। পরে ড্রেসিংরুমেও দুজনের কথা-কাটাকাটি হয়। এ ঘটনার জেরে নেইমার অবশ্য কাভানিসহ গোটা দলের কাছে ক্ষমা চাইলেও নিজের সামাজিক যোগাযোগমাধ্যম থেকে ক্লাব-সতীর্থকে ‘আনফলো’ করেন। সূত্র: এল পেইস, এএস, মেইল অনলাইন
