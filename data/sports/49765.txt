
 
রায়ান হ্যারিসের দুর্দান্ত বোলিংয়ে আজ দ্বিতীয় ইনিংসের স্কোরটা খুব বেশি বড় করতে পারেনি ইংল্যান্ড। গুটিয়ে গেছে ৩৩০ রানে। ক্যারিয়ার-সেরা বোলিংয়ে হ্যারিসের শিকার সাত উইকেট। তবে হ্যারিসের এই কীর্তি সত্ত্বেও লড়াইয়ে বেশ ভালোভাবেই টিকে আছে ইংল্যান্ড। চেস্টার-লি-স্ট্রিটে জয় পেতে অস্ট্রেলিয়াকে করতে হবে ২৯৯ রান। বর্তমানের বিচারে কাজটা কঠিন, সন্দেহ নেই।তৃতীয় দিনেই শতক পূর্ণ করা ইয়ান বেল আজ উইকেটে এসেছিলেন ১০৫ রান নিয়ে। তাঁর ব্যাটের দিকে তাকিয়েই হয়তো আরেকটু বড় সংগ্রহের আশা করেছিল ইংলিশ সমর্থকেরা। কিন্তু আজ চতুর্থ দিনে খুব বেশিক্ষণ উইকেটে থাকতে পারেননি বেল। হ্যারিসের শিকারে পরিণত হয়ে ফিরে গেছেন ১১৩ রানের মাথায়। পরের বলে ম্যাট প্রিয়রকেও সাজঘরমুখী করেন অস্ট্রেলিয়ার এই ডানহাতি পেসার। এক ওভার পরে ইংলিশ শিবিরে আবার আঘাত হানেন হ্যারিস। এবার আউট করেন স্টুয়ার্ট ব্রডকে। শেষপর্যায়ে টিম ব্রেসনানের ৪৫ ও গ্রায়েম সোয়ানের অপরাজিত ৩০ রানের সুবাদে ৩৩০ রান জমা হয় ইংলিশ স্কোরবোর্ডে। ব্রেসনান সাজঘরে ফিরেছিলেন হ্যারিসের সপ্তম শিকারে পরিণত হয়ে। আর জেমস অ্যান্ডারসনকে শূন্য রানে আউট করে ইংল্যান্ডের ব্যাটিং গুটিয়ে দেন নাথান লায়ন। সূত্র: স্টার ক্রিকেট
