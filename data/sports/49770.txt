
হায়দরবাদ টেস্টে বাংলাদেশকে বড় ব্যবধানেই হারিয়েছে ভারত। কিন্তু পাঁচটা দিন মুশফিকদের লড়াই কোহলিদের কিছু বার্তাও দিয়েছে। অস্ট্রেলিয়ার বিপক্ষে ভারত কিছু শিক্ষা নিতে পারে এই টেস্ট থেকে।
১. মুরালি-রাহুলের ব্যর্থতাবাংলাদেশ একটি জায়গায় বেশ সফল ছিল হায়দরবাদ টেস্টে। দ্রুতই ভাঙতে পেরেছিল ভারতের ওপেনিং জুটি। প্রথম ইনিংসে দলের ২ রানেই আউট ওপেনার লোকেশ রাহুল। দ্বিতীয় ইনিংস দলের ১২ রানে আউট ওপেনার মুরালি বিজয়। এ জুটি ওপেন করেছে ১১ ইনিংসে। সর্বোচ্চ রান উঠেছে ৫২, গড় ২০.৩৬। যদিও ব্যক্তিগত পারফরম্যান্স দেখলে দুজনই আছেন ছন্দে। কিন্তু বিজয়-রাহুল জ্বলে উঠতে পারছেন না একসঙ্গে। গত কিছুদিনে দুজনই পড়েছেন চোটে। এই ওপেনিং জুটির বিকল্প আছে ভারতের কাছে? শিখর ধাওয়ান-গৌতম গম্ভীরকে নিয়ে কি ভাবছেন কোহলি-কুম্বলে?
২. করুণ নায়ারের ভবিষ্যৎ কী?চেন্নাই টেস্টে ইংল্যান্ডের বিপক্ষে ট্রিপল সেঞ্চুরি করেও বাংলাদেশের বিপক্ষে হায়দরাবাদ টেস্টের দলে জায়গা হয়নি করুণ নায়ারের। ঘরোয়া ক্রিকেটেও দুর্দান্ত খেলছেন। তবু ভারতীয় একাদশে তাঁর জায়গাটা নিশ্চিত নয়। যদিও ভারতের মিডল অর্ডার এখন অনেক গোছানো। চোট থেকে ফেরা অজিঙ্কা রাহানেও আছেন ছন্দে। নতুন কারও সেখানে কাউকে জায়গা দেওয়া কঠিনই। কিন্তু নায়ারেরও দলে জায়গা প্রাপ্য। মধুর এই সমস্যার সমাধান করতে হবে ভারতীয় টিম ম্যানেজমেন্টকে।
৩. পেস বোলিং সমন্বয়বাংলাদেশের বিপক্ষে তিন পেসার নিয়ে খেলেছে ভারত। ইশান্ত শর্মা, ভুবনেশ্বর কুমার ও উমেশ যাদব অসাধারণ বোলিং করে টিম ম্যানেজমেন্টের সিদ্ধান্তকে যথার্থ প্রমাণ করেছেন। গতি, রিভার্স সুইং আর লাইন-লেন্থ ঠিক রেখে বাংলাদেশের ব্যাটসম্যানদের কঠিন পরীক্ষা নিয়েছেন ভারতীয় পেসাররা। কিন্তু অস্ট্রেলিয়ার বিপক্ষেও কি তিন পেসার নিয়ে নামবে ভারত? নাকি প্রতিপক্ষের শক্তি বিবেচনায় তাদের পুরোনো স্পিন-ফর্মুলায় এগোবে? যদি স্পিন-আক্রমণে জোর দেয় ভারত, তাতে তিন পেসারের একজন হয়তো বাদ পড়বেন। মোহাম্মদ শামি এখনো চোটের কারণে দলের বাইরে। শামি সেরে উঠলে তিনিই যে পেস আক্রমণে কোহলির প্রথম পছন্দ হবেন, অজানা নয়। বাংলাদেশের বিপক্ষে দারুণ খেলা তিন পেসারের দুজনই বাদ পড়বেন তখন। মাঠের লড়াইয়ের আগে এই সমস্যাটিরও সমাধান করতে হবে ভারতকে।
৪. তৃতীয় স্পিনার কে?রবিচন্দ্রন অশ্বিন-রবীন্দ্র জাদেজার বোলিং জুটিটা জমে উঠেছে বেশ। দেশের মাটিতে নিউজিল্যান্ড, ইংল্যান্ড ও বাংলাদেশের সঙ্গে দুই স্পিনার জুটি বেঁধে উইকেট শিকার করছেন টপাটপ। বাংলাদেশের বিপক্ষে দুজন স্পিনারে ভরসা করলেও অস্ট্রেলিয়ার সঙ্গে কি একই কৌশলে এগোবে ভারত? ইংল্যান্ডের বিপক্ষে জয়ন্ত যাদব খুব একটা খারাপ করেননি। অমিত মিশ্র সাফল্য পাচ্ছেন সীমিত ওভারের ম্যাচে। মিশ্রের বিকল্প হতে পারেন কুলদীপ যাদব। তবে অস্ট্রেলিয়ার বিপক্ষে তাঁর অভিষেক হওয়ার সম্ভাবনা ক্ষীণ। আবার চমক হিসেবে তাঁকে খেলিয়েও দিতে পারে ভারত।
৫, রিভার্স সুইং সামলানোভারতীয় পেসাররা বাংলাদেশের ব্যাটসম্যানদের রিভার্স সুইংয়ে কাঁপিয়ে দিলেও কোহলিদের, কিন্তু এ নিয়ে খুব একটা সমস্যায় পড়তে হয়নি। বাংলাদেশের বোলাররা রিভার্স সুইং করতে না পারলেও মিচেল স্টার্ক, জশ হ্যাজলউড এই অস্ত্রে বিপদে ফেলতে পারেন ভারতীয় ব্যাটসম্যানদের। পুরোনো বলে অস্ট্রেলিয়ান পেসাররা যথেষ্ট বল মুভ করাতে পারেন। কোহলিদের গেম প্ল্যানে রিভার্স সুইং সামলানোর কৌশলও তাই থাকতে হবে। সূত্র: স্পোর্টসক্রীড়া।
