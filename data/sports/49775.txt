
লুইস সুয়ারেজের বার্সেলোনায় যোগদানের উপলক্ষটি ঠিকভাবে উদযাপনও করতে পারেনি বার্সেলোনা। ফিফার নিষেধাজ্ঞার কারণে উরুগুয়ের স্ট্রাইকারকে সমর্থকদের সঙ্গে আনুষ্ঠানিকভাবে পরিচয়ও করিয়ে দিতে পারেনি তারা। কিন্তু বার্সেলোনায় ইতিমধ্যেই ব্যাপক জনপ্রিয় হয়ে গেছেন সুয়ারেজ। রাস্তায় বেরোলেই তাঁকে ঘিরে ধরছেন অটোগ্রাফ শিকারিরা।বিশ্বকাপে ইতালির ডিফেন্ডার জর্জো কিয়েলিনিকে কামড়ে দেওয়ায় সুয়ারেজকে চার মাসের জন্য নিষিদ্ধ করেছে ফিফা। এর মধ্যেই ৭৫ মিলিয়ন পাউন্ডের বিনিময়ে তাঁকে লিভারপুল থেকে ন্যু ক্যাম্পে এনেছে বার্সেলোনা। নিষেধাজ্ঞার মেয়াদ শেষ হলে আগামী নভেম্বর থেকেই বার্সার আক্রমণভাগের অন্যতম প্রধান সেনানী হিসেবে দেখা যাবে সুয়ারেজকে। তখন স্বভাবসুলভ দুর্দান্ত পারফরম্যান্স দেখিয়ে হয়তো ঠিকই সমর্থকদের মন জয় করে নেবেন উরুগুয়ের এই স্ট্রাইকার। কিন্তু বার্সেলোনায় এই মুহূর্তেও কিন্তু কম জনপ্রিয় নন সুয়ারেজ। রাস্তায় বেরোলেই পড়তে হচ্ছে অটোগ্রাফ শিকারিদের কবলে। সম্প্রতি এমন দৃশ্যই দেখা গেছে সুয়ারেজের বাড়ির সামনে।বাড়ি থেকে বাইরে এসে রাস্তায় পা রাখার পরই সুয়ারেজকে ঘিরে ধরেছিলেন বার্সেলোনার সমর্থকেরা। অনেকের গায়েই ছিল প্রিয় ক্লাবের জার্সি। সুয়ারেজও বিমুখ করেননি ভক্তদের। আবদার পূরণ করে ছবি তুলেছেন, বলে-জার্সিতে অটোগ্রাফ দিয়েছেন।
