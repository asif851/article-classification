
বল হাতে ২৮ রান দিয়ে উইকেটশূন্য। ব্যাট হাতে এবারের আইপিএলে প্রথম সুযোগ পেলেও করেছেন মাত্র ১১। তবু কাল দিন শেষে সাকিব আল হাসানের মুখে চওড়া হাসিই থাকল। তাঁর দল কল​কাতা নাইট রাইডার্স যে উঠে এসেছে পয়েন্ট টেবিলের শীর্ষে। রবিন উথাপ্পার ২৮ বলে ৫৩ রানের ইনিংসের সৌজন্যে কিংস ইলেভেন পাঞ্জাবের করা ১৩৮ কেকেআর পেরিয়ে গেছে ৬ উইকেট আর ১৭ বল হাতে রেখে।
চার ম্যাচে এটি কেকেআরের তৃতীয় জয়। ৬ পয়েন্ট পয়েন্ট আছে গুজরাট লায়ন্সেরও। কিন্তু রান রেটে এগিয়ে থাকায় শীর্ষে কলকাতা। সুরেশ রায়নার নেতৃত্বে এবারের আইপি​এলের নতুন দল গুজরাট বেশ চমক দেখাচ্ছে। কেকেআরের চেয়ে এক ম্যাচ কম খেলা গুজরাট আগামীকাল হায়দরাবাদ সানরাইজার্সের বিপক্ষে জিতলে আবারও শীর্ষে ফিরবে।তিন ম্যাচে চার পয়েন্ট নিয়ে তিনে দিল্লি ডেয়ারডেভিলস। বাকি পাঁচটি দলেরই পয়েন্ট ২। এর মধ্যে মুম্বাই ইন্ডিয়ানস আর কিংস ইলেভেন পাঞ্জাব চারটি করে ম্যাচ খেলে মাত্র একটি জয় পেয়েছে। তিন ম্যাচের দুটিতে হেরেছে হায়দরাবাদ ও রাইজিং পুনে। দুই ম্যাচ খেলে একটি করে জয়-পরাজয় রয়্যাল চ্যালেঞ্জার্স বেঙ্গালুরুর। বেঙ্গালুরু আর মুম্বাই মুখোমুখি হবে আজ। সূত্র: আইপিএল।
