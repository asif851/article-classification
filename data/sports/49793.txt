
বাংলাদেশ ক্রিকেট লিগের (বিসিএল) প্রথম দিনের দুটি ম্যাচেই ওভারপ্রতি রান উঠেছে ৩-এর বেশি। ব্যাটসম্যানরা একটু সেট হতে পারলেই বোলারদের ভুগিয়ে ছেড়েছেন। এ ব্যাপারটিরই যেন সুযোগ দ্বিতীয় দিনে ভালোভাবেই নিলেন ওয়ালটন মধ্যাঞ্চলের শামসুর রহমান। ইসলামী ব্যাংক পূর্বাঞ্চলের বোলারদের নাকের জল চোখের জল এক করে এক দিনের মধ্যেই তুলে নিলেন দুর্ধর্ষ এক ডাবল সেঞ্চুরি।বিকেএসপি-২ মাঠে অনুষ্ঠিত ম্যাচে শুভর দ্বিশতকে ওয়ালটন মধ্যাঞ্চলের ইনিংসটিও হয়েছে বেশ মোটা-তাজা! এই প্রতিবেদন লেখা পর্যন্ত মধ্যাঞ্চল ৮৫ ওভারে ৬ উইকেটে তুলেছে ৪২৯। ওভার প্রতি রান উঠেছে ৫.০৫! কে বলবে এটি প্রথম শ্রেণীর উইকেট!শামসুরের রুদ্রমূর্তি সবচেয়ে বেশি টের পেয়েছেন পূর্বাঞ্চলের আলাউদ্দিন বাবু। তাঁর করা ইনিংসের দ্বিতীয় ওভারে মনের সুখ মিটিয়ে রান তুলেছেন জাতীয় দলের এই ড্যাশিং ব্যাটসম্যান। ওই ওভারে ৩ চার, ১ ছয়ে উঠেছে ১৮ রান। একই বোলারের করা ২৯তম ওভারে ২ ছয়, ১ চারে শামসুর রহমান তুলেছেন ১৬ রান! প্রতিবেদন লেখা পর্যন্ত এই ডাবল সেঞ্চুরিয়ান অপরাজিত রয়েছেন ২২৯ রানে (২৬০ বলে)।
