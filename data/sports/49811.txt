
ঢাকা থেকে উড়ে গিয়ে এসেক্সের হয়ে একটি ম্যাচ খেলেছেন তামিম ইকবাল। ৯ জুলাই ন্যাটওয়েস্ট টি-টোয়েন্টি ব্ল্যাস্টে কেন্টের বিপক্ষে করেছিলেন ৭ রান। কিন্তু মাত্র এক ম্যাচেই শেষ তাঁর এবারের এসেক্স-অধ্যায়।
তামিম যাওয়ার আগে জানিয়েছিলেন, আট-নয়টি ম্যাচ খেলা হতে পারে তাঁর। কিন্তু এক ম্যাচ খেলে কেন শেষ হলো কাউন্টি দলে খেলা? নিজেদের ওয়েবসাইটে এসেক্স বিবৃতি দিয়েছে, ‘ব্যক্তিগত কারণে জরুরি ভিত্তিতে তামিম ক্লাব ছাড়ছেন। আমরা তাঁকে শুভকামনা জানাই। এ সময়ে তামিমের ব্যক্তিগত বিষয়কে শ্রদ্ধা দেখানোর অনুরোধ করছি।’
তামিম আজ রাতে দেশের বিমান ধরবেন বলে জানা গেছে। পৌঁছাবেন আগামীকাল। তামিমের সঙ্গে ফিরছেন তাঁর স্ত্রী ও সন্তানও। আবার কাউন্টি খেলতে ইংল্যান্ডে ফিরবেন কি না, তা এখনো নিশ্চিত নয়। এসেক্সের হয়ে খেলার জন্য এ মাসের পুরোটাই বিসিবির কাছ থেকে ছাড়পত্র পেয়েছিলেন তামিম। 
কোনো কাউন্টি দলের হয়ে এটি ছিল তাঁর দ্বিতীয় মৌসুম। এর আগে ২০১১ সালে ফ্রেন্ডস লাইফ টি-টোয়েন্টিতে নটিংহ্যামশায়ারের হয়ে পাঁচটি ম্যাচ খেলেছিলেন বাংলাদেশ দলের বাঁহাতি ওপেনার।
