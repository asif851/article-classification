
 অনেক হয়েছে। কাহাঁতক আর সহ্য করা যায়? ক্রিস্টিয়ানো রোনালদো এবার মুখ খুললেন তাঁর পেনাল্টি থেকে করা গোল নিয়ে। পেনাল্টি থেকে গোল করার হার রোনালদোর অবিশ্বাস্য। কিন্তু এও তো একটা যোগ্যতা? আশ্চর্যের বিষয় হলো, রোনালদোর পেনাল্টি গোলগুলোর দিকে ইঙ্গিত করে নিন্দুকেরা তাঁকে ডাকে ‘পেনালদো’ নামে। রিয়াল মাদ্রিদের পর্তুগিজ উইঙ্গার কড়া জবাব দিয়ে বলেছেন, আগে ইউটিউব দেখুন, পরিসংখ্যান ঘাঁটুন। তারপর এই নামে ডাকা যায় কি না, ভেবে দেখবেন।চ্যাম্পিয়নস লিগের গত ম্যাচে মালমোকে চার গোল করে উড়িয়ে দেওয়ার পর সাংবাদিকের এক প্রশ্নকেও স্রেফ তুড়ি মেড়ে উড়িয়ে দিয়েছেন রোনালদো। বলেছেন, ‘আপনাকে আগে পরিসংখ্যান ভালোভাবে দেখতে হবে। রিয়াল মাদ্রিদের হয়ে আমি কতগুলো গোল করেছি? সবগুলো পেনাল্টি থেকে?’২০০৯ সালে নাম লেখানোর পর এই মধ্যে মাদ্রিদের ক্লাবটির সর্বকালের সর্বোচ্চ গোলদাতা হয়েছেন রোনালদো। রিয়ালের জার্সিতে ৩২০ ম্যাচে ৩৩৪টি গোল তাঁর। পুরো ক্যারিয়ারে ৭৬৬ ম্যাচে ৫১২টি গোল করেছেন। এর মধ্যে পেনাল্টি থেকে করেছেন ৮৩টি। ৮৩ পেনাল্টি গোলের ৬৩টি রিয়ালের জার্সিতে। অর্থাৎ রোনালদোর ক্যারিয়ারে ১৬.২১ শতাংশ গোল এসেছে পেনাল্টি থেকে। পেনাল্টি নিয়েও গোল করতে পারেননি ১১ বার।সাংবাদিকের আগের প্রশ্ন শুনে চটে গিয়েছেন বলেই কতগুলো গোল করতে চান এর জবাবে বললেন, ‘যতগুলো করতে পারব, ততগুলোই করব। ৬০০, ৭০০—যতগুলো পারি। সবাই দেখতেই পারে। আর আমার গোলগুলো কীভাবে এসেছে, সেটা যদি কেউ দেখতে চায়, ইউটিউবে গিয়ে দেখুক।’ ফোরফোরটু।
