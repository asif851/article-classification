
নেইমার তো আসছেনই, লিওনেল মেসির আর কী দরকার! ইয়োহান ক্রুইফ যে কথা বলছেন, তার সারমর্ম এমনই দাঁড়ায়। এক বনে দুই বাঘ যেমন থাকতে পারে না, বার্সেলোনার সাবেক খেলোয়াড় ও কোচ ক্রুইফও মনে করেন, একই দলে মেসি ও নেইমারের উপস্থিতি ইতিবাচক ফল বয়ে আনবে না। আর তাই দলের বৃহত্তর স্বার্থের কথা ভেবে মেসিকে বেচে দিতে বলছেন ফুটবলকে বদলে দেওয়া এই ডাচ কিংবদন্তি।
স্প্যানিশ ক্রীড়াদৈনিক মার্কাকে এই চমকে দেওয়া কথাটি বলেছেন ক্রুইফ, ‘নেইমার তো আসছেই, সে ক্ষেত্রে আমি মেসিকে বেচে দেওয়ার কথাটা চিন্তা-ভাবনা করে দেখতাম। কেউ কেউ হয়তো আমার প্রস্তাবে রাজিও হতেন, কেউ কেউ হতেন না।’
টোটাল ফুটবলের অন্যতম কারিগর, বার্সার প্রথম ‘ড্রিম টিম’-এর কোচ ব্যাখ্যাও দিয়েছেন কেন মেসিকে বেচে দেওয়ার পক্ষে তিনি, ‘আমরা কিন্তু একটা দলের কথা বলছি; এর খেলোয়াড় ও চারপাশের বিষয়গুলো নিয়ে কথা বলছি। অনেক কিছুই এখন ভাবতে হবে। এ কারণেই একটা সেরা দল চালানো এত কঠিন।’
বার্সেলোনার হয়ে পাঁচ বছর খেলেছেন। কোচ ছিলেন আট বছর। রিয়াল মাদ্রিদকে দর্শক বানিয়ে টানা চার মৌসুম জিতিয়েছেন লিগ। বার্সার প্রথম ইউরোপ-সেরার ট্রফিটাও এসেছে তাঁর সময়েই। ক্রুইফের কোনো কথা উড়িয়ে দেওয়ার সুযোগ নেই। কিন্তু তাই বলে মেসিকে বেচে দেবে বার্সা! এ কী বলছেন তিনি! জেনে-বুঝে সোনার ডিম পাড়া হাঁসটি খুন করতে চায় কোন আহাম্মক! ক্রুইফ-পরবর্তী বার্সার আরেক সোনালি অধ্যায়ের কারিগর তো এই মেসিই। টানা চারবারের ফিফা বর্ষসেরা খেলোয়াড়। মেসি বর্ষসেরার অন্যতম দাবিদার এবারও।
আসলে মেসি-নেইমার জুটি বার্সার জন্য বড় একটা জুয়া হয়ে গেছে বলে মনে করেন ক্রুইফ। এই জুটি হয় খুব সফল হবে, নয়তো ভীষণ ব্যর্থ। তিনি নিজে কোচ থাকলে এই জুয়াটা খেলতেন না বলেই জানালেন ক্রুইফ, ‘আমি হলে কিন্তু নেইমারকে সই করাতাম না। এখন আমাদের অপেক্ষা করতে হবে এটা দেখার জন্য—হয় এটা খুব ভালো ফল দেবে, নয়তো খারাপ। এটা একটা ঝুঁকি। ফ্রি-কিকের কথাই ধরুন। নেইমার খুব ভালো ফ্রি-কিক নেয়, মেসি তো এরই মধ্যে প্রমাণ করে দিয়েছে সেও এতে ভালো। এখন ফ্রি-কিক কে নেবে? তা ছাড়া, নেইমার ও বার্সা নাইকির দূত, মেসি আবার অ্যাডিডাসের। এই বিষয়গুলোও সমস্যা তৈরি করতে পারে।’
ক্রুইফের কথার শেষে এসে আসলে বোঝা গেছে, নেইমারকে সই করানোটাই পছন্দ হয়নি তাঁর, ‘কী হয়, সেটা দেখার জন্য আমাদের অপেক্ষা করতে হবে। ও (নেইমার) প্রতিভাবান, কিন্তু বাকি সবার সঙ্গে কীভাবে মানিয়ে নেয়, সেটাই গুরুত্বপূর্ণ। এটাই আসল সমস্যা।’
