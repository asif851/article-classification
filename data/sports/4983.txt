
পায়ের পেশিতে টান পড়ায় কাল মাঠ থেকে উঠে যেতে হয়েছে ১৫৯ রান করে। আজ ব্যাটিং করতে পারবেন কি না, সেটিও কাল রাতে মুঠোফোনে নিশ্চিত করতে পারেননি। শুধু বলেছেন, ‘শরীর যদি ভালো থাকে তবে নামব।’ আব্দুল মজিদ নেমেছেন। করেছেন ডাবল সেঞ্চুরি। রাজশাহীতে বিসিএলের শেষ রাউন্ডের দ্বিতীয় দিনে মজিদের ডাবল সেঞ্চুরিতে ৭ উইকেটে ৫০৫ রান তুলে লাঞ্চে গিয়েছে মধ্যাঞ্চল।
মধ্যাঞ্চলের ইনিংসে সবচেয়ে উজ্জ্বল দুটি নাম মজিদ ও সাদমান ইসলাম। দুজনকেই কাল আহত অবসর নিতে হয়েছে। সাদমানকে তো হাসপাতালে পর্যন্ত যেতে হয়েছে। সাইফউদ্দিনের বাউন্সার লাগে তাঁর হেলমেটের পেছনে। সিটি স্ক্যান করে ফিরেছেন মাঠে। ৭ রানে আহত অবসর নেওয়া সাদমান পরে সেঞ্চুরি করেই ফিরেছেন। কাল শেষ সেশনে মাংসপেশিতে টান পড়ায় আহত অবসর নিতে হয়েছে মজিদকেও। ১৫৯ রানে আহত অবসর নেওয়ার পর ডাবল সেঞ্চুরির সুযোগটা কাজে লাগাতে পারবেন কি না, এ প্রশ্নের চেয়ে তাঁর কাছে গুরুত্বপূর্ণ ছিল আদৌ ব্যাটিং করতে পারবেন তো?
মজিদ পেরেছেন। আজ ডাবল সেঞ্চুরি করেছেনও বেশ রাজসিক ভঙ্গিতে। এনামুল হক জুনিয়রকে ছক্কা মেরে ১৯২ থেকে ১৯৮, এক বল পরেই বাউন্ডারি মেরে ডাবল সেঞ্চুরি পূর্ণ। ২২ চার, ৮ ছক্কা আর ৮৫.২৩ স্ট্রাইকরেটে অপরাজিত ছিলেন ২০২ রানে।
খুলনায় বিসিএলের অন্য ম্যাচে সেঞ্চুরি পেয়েছেন ইমরুল কায়েস। ফরহাদ রেজার বলে উইকেটকিপার ধীমান ঘোষের ক্যাচ হওয়ার আগে দক্ষিণাঞ্চলের এ টপ অর্ডার ব্যাটসম্যান করেছেন ১০৭। তিন অঙ্ক ছোঁয়ার পথে এগোচ্ছিলেন এনামুল হক। কিন্তু পারেননি। ফরহাদের বলেই আউট হওয়ার আগে ৮৯। প্রতিবেদন লেখা পর্যন্ত উত্তরাঞ্চলের বিপক্ষে দক্ষিণাঞ্চলের স্কোর ৩ উইকেটে ২১৭।
