
প্রতি বিশ্বকাপে অন্যতম চরিত্র হয়ে ওঠে সেই বিশ্বকাপের বলটিও। সেই ১৯৩০ বিশ্বকাপ থেকে সর্বশেষ ২০১০ বিশ্বকাপের জাবুলানি—বিশ্বকাপের বলগুলো নিয়ে আলোচনা কম হয়নি। এবারের বিশ্বকাপের বল ব্রাজুকার আনুষ্ঠানিক উন্মোচন করা হলো কদিন আগে। আসুন, জেনে নিই বিশ্বকাপের বলগুলো সম্পর্কে। গতকাল প্রকাশিত হয়েছিল প্রথম পর্ব। আজ শেষ পর্ব—
 
১৯৮২ বিশ্বকাপ: ট্যাংগো এসপানা১৯৮২ সালের স্পেন বিশ্বকাপের অফিশিয়াল বল ট্যাংগো এসপানা। বলটিকে বিশেষভাবে পানি প্রতিরোধক করে তৈরি করা হয়েছিল। বলটির গড়নে অতিরিক্ত রাবার ব্যবহার করার ফলে ভেতরে সহজে পানি ঢুকতে পারত না। তবে এই বলের একটি ত্রুটিও ছিল। এটি দ্রুত চুপসে যেত। ম্যাচ চলাকালে ঘন ঘন বল পরিবর্তন করতে হতো। ট্যাংগো এসপানা ছিল চামড়ার তৈরি সর্বশেষ বল।
 
১৯৮৬ বিশ্বকাপ: অ্যাজটেকা১৯৮৬ বিশ্বকাপের অফিশিয়াল বল হিসেবে দেখা মেলে সম্পূর্ণ নতুন ধরনের বল অ্যাজটেকার। বলটি ছিল হাতে সেলাই করা প্রথম বল। প্রথমবারের মতো চামড়ার বদলে সিনথেটিক বলের ব্যবহারও শুরু হয়। বলটির বাইরের অংশে পলিইউরেথেনের প্রলেপ দেওয়া ছিল। আধুনিক গঠনশৈলীতে নির্মিত অ্যাজটেকা পানি প্রতিরোধক, নিখুঁত আকৃতির, টেকসই এবং আবহাওয়াবান্ধব ছিল। অ্যাজটেক সভ্যতার স্থাপত্য ও ম্যুরালের অনুপ্রেরণায় তৈরি করা হয়েছিল বলের ওপরে আঁকা নকশার।
 
১৯৯০ বিশ্বকাপ: এতরুসকোইতালিতে অনুষ্ঠিত ১৯৯০ বিশ্বকাপে অ্যাডিডাসের বানানো প্রথম উচ্চ-প্রযুক্তির বল। বলটি পুরোপুরি সিনথেটিক ফাইবারে তৈরি। টেকসই, নিখুঁত ও দীর্ঘস্থায়ী করার জন্য এই বলে লেটেক্স, নিওপ্রিন এবং পলিইউরেথেন ব্যবহার করা হয়েছিল। প্রাচীন ইতালিয়ান এতরুসকিয়ান সভ্যতা থেকে বলটির নামকরণ এবং নাকশার অনুপ্রেরণা নেওয়া হয়। এতে ২০টি এতরুসকিয়ান সিংহের মাথার ছবিও আঁকা ছিল।
 
১৯৯৪ বিশ্বকাপ: কুয়েস্ট্রাআমেরিকায় অনুষ্ঠিত ১৯৯৪ ফিফা বিশ্বকাপের অফিশিয়াল বল কুয়েস্ট্রা। পুরো বলটি মোড়ানোর জন্য ব্যবহার করা হয়েছিল পলিস্টাইরেন ফোমের প্রলেপ। পলিস্টাইরেন ব্যবহার করায় পানি প্রতিরোধক হওয়ার পাশাপাশি বলের একসেলারেশন বেড়ে গিয়েছিল। অতীতের যেকোনো বলের চেয়ে হালকা হওয়ায় নিয়ন্ত্রণে বাড়তি সুবিধা যোগ করেছিল। কুয়েস্ট্রা তৈরিতে রকেট তৈরির প্রযুক্তি থেকে অনুপ্রেরণা নেওয়া হয়। বলটি খেলোয়াড়দের পারফরম্যান্সে নতুন মাত্রা যোগ করে।
 
১৯৯৮ বিশ্বকাপ: ত্রিকলোর১৯৯৮ ফ্রান্স বিশ্বকাপের অফিশিয়াল বল ত্রিকলোর (ট্রাইকালার—তিন রঙা) ব্যবহার করা হয়েছিল ফ্রান্সের জাতীয় পতাকার তিনটি রং—লাল-সাদা-নীল। এটিই বিশ্বকাপ ইতিহাসের প্রথম রঙিন বল। উচ্চ-প্রযুক্তির কুয়েস্ট্রার চেয়েও এটি হয়ে ওঠে আরও হালকা, নিখুঁত ও দ্রুতগতি। অবশ্য ত্রিকলোরের মূল বৈশিষ্ট্য ছিল এর বাহারি রং। এই বল দিয়েই ১৯৭৮ বিশ্বকাপ থেকে চলে আসা বলের প্রায় ত্রিভুজাকৃতির নকশা ট্যাংগোর সমাপ্তি ঘটে। তা ছাড়া এটিই ছিল ইউরোপের বাইরে বানানো প্রথম বিশ্বকাপের বল। বলটি বানানো হয় ইন্দোনেশিয়া ও মরক্কোয়।
 
২০০২ বিশ্বকাপ: ফিভারনোভানতুন শতাব্দী, নতুন বল! ১৯৭৮ সাল থেকে প্রচলিত ট্যাংগো মডেলের ধারা ভেঙে একবিংশ শতাব্দীর নতুন বল হিসেবে আবির্ভাব ঘটে ফিভারনোভার। বলটির সোনালি এবং লাল রং এশিয়ার সংস্কৃতি এবং বিপ্লবের প্রতীক। ভালো পারফরম্যান্স আনার জন্য ফিভারনোভায় বিশুদ্ধ সিনথেটিক স্তর ব্যবহার করা হয়। বলটি বেশি হালকা হওয়ায় অবশ্য সমালোচনা হয়েছিল। বিশেষ করে নকআউট পর্বের কয়েকটি অঘটনের দায় বলটির ওপরে চাপিয়েছিলেন কেউ কেউ। তার পরও ২০০২ বিশ্বকাপে ফিভারনোভা বলের জাদুতে কিছু দুর্দান্ত গোলের সাক্ষী হয়েছিল এশিয়ায় অনুষ্ঠিত প্রথম ফুটবল বিশ্বকাপ।
 
২০০৬ বিশ্বকাপ: টিমজিস্টজার্মানিতে অনুষ্ঠিত ২০০৬ বিশ্বকাপের বল টিমজিস্ট। জার্মান শব্দ টিমজিস্টের মানে দলীয় সংহতি। ১৯৭০-এর বিশ্বকাপ থেকে প্রচলিত প্রথাগত ৩২টি প্যানেলের বদলে এই বলে ব্যবহার করা হয় ১৪টি প্যানেল। টিমজিস্টের প্যানেলে সেলাই ব্যবহার না করে পাশাপাশি জুড়ে দেওয়া হয়। বলটি ছিল অধিকতর গোলাকৃতির। নিখুঁত পানি প্রতিরোধক। ২০০৬ বিশ্বকাপ থেকে বলের ওপর স্টেডিয়াম, ম্যাচ প্রতিপক্ষ, ম্যাচের সময় লিখে দেওয়ার রীতি শুরু করা হয়। বিশ্বকাপ ফাইনাল ম্যাচে সোনালি আভা ছড়ানো বিশেষ একটি টিমজিস্ট বল ব্যবহার করা হয়েছিল। যেটিতে লেখা ছিল টিমজিস্ট বার্লিন।
 
২০১০ বিশ্বকাপ: জাবুলানিবিশ্বকাপের ইতিহাসে সবচেয়ে আলোচিত বল এটিই। জুলু শব্দ জাবুলানির মানে উদযাপন। বাতাসে এই বলের কার্যকারিতা বাড়ানোর জন্য বাইরের আচ্ছাদনে গ্রিপ এন গ্রুভ নামে বিশেষ প্রযুক্তি ব্যবহার করা হয়েছিল। জাবুলানি বলে সাদা পটভূমির ওপর ১১টি ভিন্ন রঙের ত্রিভুজ প্রতিকৃতি ব্যবহার করা হয়। এই ‘১১’ ছিল মাঠের ১১ জন খেলোয়াড়, দক্ষিণ আফ্রিকার ১১টি ভাষা, দক্ষিণ আফ্রিকার ১১টি বিখ্যাত গোষ্ঠীর প্রতীক। অ্যাডিডাসের জাবুলানি নিয়ে সবচেয়ে ক্ষুব্ধ ছিলেন গোলরক্ষকেরা। ইকার ক্যাসিয়াস বলেছিলেন, ‘দুঃখজনক যে বিশ্বকাপের মতো এত গুরুত্বপূর্ণ প্রতিযোগিতায় এ রকম বাজে বল দিয়ে খেলা হবে।’
 
২০১৪ বিশ্বকাপ: ব্রাজুকাতিন বছরের নিবিড় গবেষণা, পরীক্ষা-নিরীক্ষা শেষে অবশেষে উন্মোচন করা হয়েছে ২০১৪ ব্রাজিল ফুটবল বিশ্বকাপের অফিশিয়াল বল ব্রাজুকা। গত বছর ১০ লাখ লাতিন আমেরিকান ভোটারের ভোটাভুটির ফলাফল অনুযায়ী নতুন বলের নামকরণ করা হয়। ব্রাজুকা শব্দটির মানে ‘ব্রাজিলিয়ান’। ব্রাজুকার নীল, সোনালি আর সবুজ রঙে ব্রাজিলীয়দের বর্ণিল জীবনের রং ফুটে তোলা হয়েছে। বলটির ওজন ৪৩৭ গ্রাম। উন্নত প্রযুক্তির ব্রাজুকার গড়ন ছয় প্যানেলবিশিষ্ট। সহজ গ্রিপিং এবং মাঠের ঘাসের সঙ্গে মানিয়ে নেওয়ার সক্ষমতা বলটির বিশেষত্ব। অ্যাডিডাসের মতে, ব্রাজুকাই এ যাবত্কালের সবচেয়ে বেশি পরীক্ষিত বল। আড়াই বছর ধরে ইকার ক্যাসিয়াস, লিওনেল মেসি, বাস্তিয়ান শোয়েনস্টাইগার, জিনেদিন জিদানসহ সারা বিশ্বের ছয় শর বেশি শীর্ষ ফুটবলার যাচাই করে দেখেছেন বলটি। রিয়াল মাদ্রিদ, এসি মিলানসহ বিশ্বসেরা ক্লাবগুলোর বিশেষজ্ঞদের মতামতও নেওয়া হয়েছে। মেসি, ক্রিস্টিয়ানো রোনালদো, ক্যাসিয়াস বলটি নিয়ে উচ্ছ্বাস প্রকাশ করেছেন।
 
প্রথম পর্ব পড়ুন এখানে
 
