
গোল পেতে ফুটবল দলগুলো কত কিছুই না করে। কেবল গোল করতে পারেন বলেই তো দুর্দান্ত সব মিডফিল্ডারদের চেয়েও বেশি দামে বিক্রি হন অনেক গড়পড়তা স্ট্রাইকার। সে তুলনায় লেভাডিয়া তাল্লিন দলটি বড্ড ভাগ্যবান। গোল পেতে যে বলও ছুঁতে হয়নি তাদের। মাত্র ১৪ সেকেন্ডের মধ্যে প্রতিপক্ষ আত্মঘাতী গোল করে বসলে বলে লাথি মারার কষ্টটা করারই বা কী দরকার!এমন অদ্ভুত ঘটনা ঘটেছে এস্তোনিয়ান কাপে। শেষ ষোলোর ম্যাচে তাল্লিনের মুখোমুখি হয়েছিল পেইড লিন্নামিসকোন্দের। ইউরোপা লিগে খেলার আশা করছে তাল্লিন। রেলিগেশন লড়াইয়ে থাকা পেইডের তুলনায় ফেবারিট হিসেবেই ম্যাচটা শুরু করেছিল। তাই বলে শুরুতেই এভাবে এগিয়ে যাওয়ার আশা তারা নিজেরাও করেনি। কিক অফের পর বল ব্যাকপাস করতে করতে গোলরক্ষক পর্যন্ত গিয়েছিল। গোলরক্ষক তা পাঠালেন ডিফেন্ডার মার্টিন কাসের কাছে। কিন্তু গোলরক্ষক ম্যাগনাসের দিকে পাঠাতে গিয়েই সমস্যাটা হলো। একটু বেশি এগিয়ে থাকায় সেটা ধরতেই পারলেন না। মাত্র ১৪ সেকেন্ডেই এগিয়ে গেল লেভাডিয়া।এমন অভূতপূর্ব দৃশ্য দেখার সুযোগ অবশ্য খুব বেশি মানুষের হয়নি। পাঁচ হাজার দর্শক ধারণক্ষমতার গ্যালারিতে ছিলেন মাত্র ২১২ জন দর্শক। পয়সা উশুল হয়েছে, এমন দাবি এখন তাঁরা তুলতেই পারেন। পেইড ক্লাবও শুরুর এমন ধাক্কা সামলাতে পারেনি। ৩-১ গোলে হেরে বাদ পড়েছে এ মৌসুমের এস্তোনিয়া কাপ থেকে। সূত্র: নিউজিল্যান্ড হেরাল্ড।অদ্ভুত সেই গোল দেখুন এখানে

