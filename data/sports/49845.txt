
বেইজিংয়ের পর লন্ডন—দুই অলিম্পিকেই ১০০, ২০০ মিটারের পাশাপাশি রিলেতেও সোনা জিতেছেন। এই সাফল্য আসছে আগস্টে শুরু রিও ডি জেনিরো অলিম্পিকেও ধরে রাখতে চান উসাইন বোল্ট। সেটি পারলে তৃতীয়বারের মতো ‘ট্রেবল’জয়ী ইতিহাসের প্রথম অ্যাথলেট হবেন জ্যামাইকান স্প্রিন্টার। অবসরে যাওয়ার আগে এটাই মূল লক্ষ্য ২৯ বছর বয়সী বোল্টের।
অন্যসব অ্যাথলেট হলে ‘রেকর্ড-টেকর্ড নিয়ে ভাবছি না’ জাতীয় মন্তব্য করতেন হয়তো। কিন্তু নামটা যে বোল্ট। তাই সরাসরিই বললেন, ‘শিরোপা ধরে রাখা, ট্রেবল জেতা—এটাই আমার আসল লক্ষ্য, আমার মনোযোগটা মূলত সেদিকেই।’ এই লক্ষ্যের পথে আরও একটা লক্ষ্যপূরণ করতে চান বোল্ট। আর তা হলো ২০০ মিটার ১৯ সেকেন্ডের নিচে দৌড়ানো! অ্যাথলেটিকসের এই ইভেন্টে রেকর্ড টাইমিং ১৯.১৯ সেকেন্ড। যেটি বোল্টই গড়েছিলেন বার্ডস নেস্টে, আট বছর আগে বেইজিং অলিম্পিকে। এই ইভেন্টে ‘নতুন’ লক্ষ্যপূরণ কি সম্ভব? আশাবাদী বোল্ট বললেন, ‘এটা আমি সত্যিই করতে চাই। আশা করছি, সবকিছু ঠিক থাকবে এবং আমি তা করতে পারব।’অবসরে যাওয়ার সময়টা অবশ্য আগাম বলতে নারাজ বোল্ট। রিও ডি অলিম্পিকে দৌড়াবেন, এরপর ২০১৭ সালে লন্ডন চ্যাম্পিয়নশিপ। শরীর কী রকম সাড়া দেয়, সেটা দেখেই এরপর নেবেন অবসরের সিদ্ধান্ত। সূত্র : রয়টার্স।
