
অনূর্ধ্ব-১৯ বিশ্বকাপের প্রথম ম্যাচে বড় জয় তুলে নিয়েছে বাংলাদেশ। আজ নিউজিল্যান্ডের লিংকনে নামিবিয়াকে ৮৭ রানে হারিয়েছে বাংলাদেশ অনূর্ধ্ব-১৯ দল। বৃষ্টিবিঘ্নিত ২০ ওভারে নির্ধারিত ম্যাচে প্রথমে ব্যাটে করে ৪ উইকেটে ১৯০ রান তুলেই জয়ের পথে অনেকটাই নিজেদের এগিয়ে রাখে যুবারা। জবাবে ব্যাট করতে নেমে নামিবিয়া অনূর্ধ্ব-১৯ দল পুরো ২০ ওভার ব্যাটিং করে ৬ উইকেটে ১০৩ রানের বেশি করতে পারেনি। ৮৭ রানের জয় দিয়ে যুব বিশ্বকাপের অভিযানের শুরুটা আত্মবিশ্বাসের সঙ্গেই করেছে বাংলাদেশ।
টসে হেরে ব্যাট করেছে বাংলাদেশ। পিনাক ঘোষ আর মোহাম্মদ নাঈমের ওপেনিং জুটি শুরুটা ভালোই করে। স্কোরবোর্ডে ৩৩ রান উঠতেই পিনাক ফিরে যান। তাঁর সংগ্রহ ছিল ২৬। মাত্র ১৭ বল খেলেন তিনি। নাঈম করেন ৬০। ৪৩ বলে ৮টি চার ও একটি ছক্কায় তিনি তাঁর ইনিংসটি সাজান। বাংলাদেশের পক্ষে সর্বোচ্চ ৮৪ রান করেন অধিনায়ক সাইফ হাসান। মাত্র ৪৮ বলে ৩টি চার ও ৫টি ছয় ছিল সাইফের ইনিংসটিতে।নামিবিয়ার শুরুটা ভালো হয়নি। দলীয় ৮ রানে প্রথম উইকেট হারায়। হাসান মাহমুদের বলে কাজী অনীকের ক্যাচ হন লরেন্স। ৮ রানেই দ্বিতীয় উইকেট হারায় তারা—অনীকের বলে ফুচে ফেরেন নাঈম হাসানের ক্যাচে। ওপেনার লিন্ডেকে রানআউট করেন নাঈম হাসান। ফনমলেনডর্ফের উইকেটটিও তুলে নেন কাজী অনীক।১২ রানে ৪ উইকেট হারিয়ে ধুঁকতে থাকা নামিবিয়াকে পথ দেখান ইবেন ফন উইক ও নিকোল নফতে-ইটন। ফন উইক ৫২ বলে করেন ৫৫। তাঁর ইনিংসে ছিল ৬টি চার ও ২টি ছয়। ইটন করেন ২৪, ৪টি চারের সাহায্যে। এ ছাড়া পিট্রাস বার্গার করেন ১১ রান।নামিয়ার ইনিংসে মূল ফাটলটা ধরিয়েছেন বাংলাদেশের দুই পেসার কাজী অনীক ও হাসান মাহমুদ—দুজনেই নিয়েছেন ২টি করে উইকেট। তৌহিদ হৃদয় নিয়েছেন ১ উইকেট। বাংলাদেশ ১৫ জানুয়ারি কানাডার বিপক্ষে খেলবে।
