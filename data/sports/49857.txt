
সফরের একমাত্র টি-টোয়েন্টি ম্যাচ। এবারের ভারত সফরেরও প্রথম ম্যাচ। উদ্বোধনী ম্যাচেই বড় সংগ্রহ গড়ল অস্ট্রেলিয়া। অ্যারোন ফিঞ্চের ৫২ বলে ৮৯ রানের ওপর ভর করে অসিরা তুলেছে ৭ উইকেটে ২০১ রান।এ ম্যাচে টস জিতে অস্ট্রেলিয়াকে ব্যাট করার আমন্ত্রণ জানান মহেন্দ্র সিং ধোনি। তবে অভিজ্ঞতাটা সুখকর হয়নি ভারতীয় অধিনায়কের। ইনিংসের শুরুতেই ব্যাটে ঝড় তোলেন ফিঞ্চ ও নিক ম্যাডিনসন। ছয়টি চার ও এক ছক্কায় ১৬ বলে ৩৪ রান করে ফিরে যান ম্যাডিনসন। তবে আরেক উদ্বোধনী ব্যাটসম্যান ফিঞ্চকে ফেরাতে ১৭তম ওভার পর্যন্ত অপেক্ষা করতে হয় ভারতীয় বোলারদের। ততক্ষণে অস্ট্রেলিয়ার সংগ্রহ ১৭৪ রান হয়ে গেছে। ফিঞ্চের ৫২ বলের ইনিংসটিতে ছিল ১৪টি চার ও একটি ছয়ের মার। মাঝে ১৩ বলে ২৭ রান করেন গ্লেন ম্যাক্সওয়েল। ভারতের হয়ে তিনটি করে উইকেট নেন ভুবনেশ্বর কুমার ও বিনয় কুমার। সূত্র: ক্রিকইনফো।
