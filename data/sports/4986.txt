
বাবাকে দেখে ছেলে কিংবা ভাইকে দেখে ভাই অথবা চাচাকে দেখে ভাতিজার ক্রিকেটে হাতেখড়ি—নিউজিল্যান্ড ক্রিকেটে এমন পারিবারিক গল্পের ছড়াছড়ি। 
নিউজিল্যান্ডের বর্তমান দলটার কথাই ধরুন। কিউই অধিনায়ক কেন উইলিয়ামসন তাঁর পরিবারে একমাত্র পেশাদার ক্রিকেটার নন, কাজিন ডেন ক্লিভারও নিয়মিত খেলছেন ঘরোয়া ক্রিকেটে। ট্রেন্ট বোল্টের ভাই জোনো বোল্টের প্রথম শ্রেণির ক্রিকেট খেলছেন সাত বছর ধরে। স্বজনদের প্রীতিকর এক ছবি খুঁজে পাওয়া যাবে নিউজিল্যান্ডের ক্রিকেটে।পারিবারিক বন্ধনে আবদ্ধ নিউজিল্যান্ডের এমন ক্রিকেটারদের তালিকা করতে বসলে সবার আগে স্যার রিচার্ড হ্যাডলির কথা আসবে। আর হ্যাডলি পরিবারের সবার আগে আসবে ওয়াল্টার হ্যাডলির নাম—রিচার্ড হ্যাডলির বাবা। ১৪ বছরের ক্যারিয়ারে ওয়াল্টার টেস্ট খেলেছেন ১১টি। পরিসংখ্যানও আহামরি কিছু নয়—৩০.১৬ গড়ে রান ৫৪৩। সেঞ্চুরি ১টি, ফিফটি দুটি। বোলিং-ব্যাটিংয়ে রিচার্ড হ্যাডলি এতটাই দ্যুতি ছড়িয়েছেন, বাবা আড়ালেই পড়ে গেছেন ছেলের ছায়ায়! কিউই কিংবদন্তির দুই ভাই ব্যারি ও ডুয়েল হ্যাডলিও আন্তর্জাতিক ক্রিকেট খেলেছেন, তবে রিচার্ড হ্যাডলির মতো মহিরুহ হয়ে উঠতে পারেননি। স্যার হ্যাডলির প্রথম স্ত্রী ক্যারেন হ্যাডলিরও একটি ওয়ানডে খেলার অভিজ্ঞতা ছিল। গত বছর মর্ত্যলোক ছেড়েছেন নিউজিল্যান্ডের ক্রিকেট ইতিহাসেরই অন্যতম সেরা ব্যাটসম্যান মার্টিন ক্রো। ভাই জেফ ক্রো এখন আইসিসির ম্যাচ রেফারি। তাঁদের বাবা ডেভ ক্রোর কখনো আন্তর্জাতিক আঙিনায় পা রাখা হয়নি। ডেভের অভিজ্ঞতা বলতে মাত্র ৩টি প্রথম শ্রেণির ম্যাচ খেলা। তবে মার্টিন-জেফের মধ্যে ক্রিকেট ছড়িয়ে দিতে সেটিই বোধ হয় যথেষ্ট ছিল।জ্যাক ক্যালিস না ক্রিস কেয়ার্নস, কে সেরা অলরাউন্ডার—একটা সময় প্রশ্নটা বেশ উচ্চারিত হয়েছে। ৬২ টেস্ট, ২১৫ ওয়ানডে ও ২টি-টোয়েন্টি খেলা কেয়ার্নসের ক্যারিয়ারের শেষটা অবশ্য সুখকর নয়। তবে তাঁর ক্রিকেটে আসা বাবা-চাচাদের হাত ধরেই। বাবা ল্যান্স কেয়ার্নস খেলেছেন ৪৩ টেস্ট ও ৭৮ ওয়ানডে। চাচা ব্যারি রবার্টসের অবশ্য কখনো আন্তর্জাতিক ক্রিকেট খেলা হয়নি। ২টি প্রথম শ্রেণি আর ১টি লিস্ট ‘এ’ ম্যাচই তাঁর সম্বল। নিউজিল্যান্ড ক্রিকেটে আরেক বিখ্যাত পরিবার ম্যাককালাম। ৭৫টি প্রথম শ্রেণি ম্যাচ খেলা স্টুয়ার্ট ম্যাককালামের দুই ছেলে ব্রেন্ডন ও নাথান কিউইদের এনে দিয়েছেন বহু স্মরণীয় মুহূর্ত। তবে শুধু পরিবারে নয়, নিউজিল্যান্ড ক্রিকেটেই ব্রেন্ডন অনেক বড় নাম।নাথান অ্যাস্টলের সঙ্গে ক্রেগ ম্যাকমিলানের সম্পর্কটা অনেকটা মাহমুদউল্লাহ-মুশফিকের মতো। অ্যাস্টল বিয়ে করেছেন ম্যাকমিলানের শ্যালিকাকে। ক্রেগ ম্যাকমিলানের ছোট ভাই জেমস ম্যাকমিলান নিউজিল্যান্ডের হয়ে খেলা না হলেও প্রথম শ্রেণির ক্রিকেট খেলেছেন এক যুগের বেশি সময়। আর অ্যাস্টলের ছোট বোন লিসার অভিজ্ঞতা আছে একটি ওয়ানডে খেলার। নিউজিল্যান্ডের ক্রিকেট পরিবারের মধ্যে আসবে ব্রেসওয়েল, মার্শাল, লাথাম, রাদারফোর্ড, হ্যারিসরাও।মাত্র ৪৭ লাখ জনসংখ্যার একটা দেশ। ঢাকা শহরের জনসংখ্যারও অর্ধেকের কম। অথচ কত কত প্রতিভা। শুধু ক্রিকেট নয়, আরও অনেক খেলাতেও। খেলাটা পরিবারে প্রজন্ম থেকে প্রজন্মে তারা ছড়িয়ে দেয় বলেই হয়তো।
