
ডারবানে ২৪১ রানের হার, তারপর কেপটাউনে পরশু বেন স্টোকস-জনি বেয়ারস্টোর তাণ্ডবে বিধ্বস্ত। প্রশ্ন উঠে গিয়েছিল, ইংল্যান্ডের ৬২৯ রানের জবাব কি দিতে পারবে দক্ষিণ আফ্রিকা? খুব বেশি সময় অপেক্ষা করতে হয়নি। কাল ব্যাট হাতে হাশিম আমলা আর এবি ডি ভিলিয়ার্সই জবাব দিলেন। আমলার দুর্দান্ত সেঞ্চুরি আর ডি ভিলিয়ার্সের হাফ সেঞ্চুরির সৌজন্যে সমানতালে লড়ে যাচ্ছে প্রোটিয়ারাও। দক্ষিণ আফ্রিকা তৃতীয় দিন শেষ করেছে ৩ উইকেটে ৩৫৩ রান তুলে।এরই মধ্যে টেস্ট ক্রিকেটে ৮ হাজার রানের মাইলফলক ছুঁয়েছেন ডি ভিলিয়ার্স, ৭ হাজার রান ছুঁয়েছেন আমলাও। অধিনায়ক আমলার ফর্মে ফেরাটাই সবচেয়ে স্বস্তি দেবে দক্ষিণ আফ্রিকাকে। কেপটাউনের আগে সর্বশেষ ৭ টেস্টের ১০ ইনিংসে ১৫ গড়ে ১৫০ রান! নেতৃত্ব হঠাৎ করেই আমলার জন্য বাড়তি চাপ হয়ে গেছে কি না, সেই প্রশ্নও উঠেছিল। দক্ষিণ আফ্রিকান অধিনায়ক যেন বললেন, গত বছর যা হওয়ার হয়ে গেছে, নতুন বছরটা নতুনভাবেই শুরু হচ্ছে। ৭ হাজারের মাইলফলক ছুঁতে কেপটাউনে দরকার ছিল ৯৩ রান। লাঞ্চের পরই সেটা করে ফেললেন আমলা।৫০ রান লাঞ্চের আগেই ৮ হাজার রানের মাইলফলকে পৌঁছে দেয় ডি ভিলিয়ার্সকে। তৃতীয় দক্ষিণ আফ্রিকান হিসেবে ৮ হাজার ক্লাবের সদস্য হলেন ডি ভিলিয়ার্স। তাঁর আগে এই মাইলফলক পেরিয়েছেন জ্যাক ক্যালিস (১৩২০৬ রান) ও গ্রায়েম স্মিথ (৯২৫৩)।সেঞ্চুরি থেকে ১২ রান দূরে থেকে ডি ভিলিয়ার্স আউট হয়ে গেছেন স্টিভেন ফিনের বলে জেমস অ্যান্ডারসনের হাতে ক্যাচ দিয়ে। তবে ৭ হাজার ছোঁয়ার ওভারেই আমলা পেয়ে গেছেন টেস্ট ক্যারিয়ারের ২৪তম সেঞ্চুরিটি। দুই প্রোটিয়া ব্যাটসম্যানই অবশ্য ইংলিশ ফিল্ডারদের কাছে কিছুটা কৃতজ্ঞ থাকবেন। অ্যান্ডারসনের বলে ৫ রানে থাকা ডি ভিলিয়ার্সকে ‘নতুন জীবন’ দিয়েছেন জো রুট। পরে ওই রুটের বলেই ৭৬ রানে থাকা আমলার ক্যাচ ছেড়েছেন অ্যান্ডারসন! ক্রিকইনফো।
