



সংবাদ এসেছে, নেইমার নাকি বার্সেলোনায় ফিরতে চান।
পিএসজির জীবন তাঁর আর ভালো লাগছে না।
সাবেক বার্সা সতীর্থদের তিনি এ কথা বলেছেন।
রাকিটিচ বলছেন, তিনি নেইমারকে স্বাগতই জানাবেন।


প্যারিসে নাকি একেবারেই থিতু হতে না পারছেন নেইমার। বার্সেলোনা ছেড়ে ভুলই করেছেন; এখন সুযোগ থাকলে আবার ফিরতে চান। সম্প্রতি স্প্যানিশ গণমাধ্যমে এমন সংবাদই হয়েছে। সেখানে বলা হয়েছে, বার্সেলোনার সাবেক সতীর্থদের নাকি নেইমার বলেছেন, সুযোগ থাকলে আবারও ন্যু ক্যাম্পে ফিরতে চান তিনি।গুজবটুজব নিয়ে মাথা ঘামাচ্ছেন না বার্সেলোনার ক্রোয়েশিয়ান তারকা ইভান রাকিটিচ। নেইমারের সঙ্গে তাঁর এসব নিয়ে কথা হয়নি জানিয়েও বলেছেন, ব্রাজিলীয় তারকার জন্য বার্সেলোনার দরজা খোলাই আছে, ‘আমি জানি না কার সঙ্গে ওর কথা হয়েছে। পুরো ব্যাপারটিই গুজব কি না, সেটাও বলতে পারব না। এতটুকু বলতে পারি, এ বিষয়ে আমার সঙ্গে নেইমারের কোনো কথা হয়নি। তবে আমার দিক দিয়ে সে ফিরলে কোনো সমস্যা নেই। নেইমার যদি বার্সেলোনায় ফিরতে চায়, তাহলে দুহাত বাড়িয়েই ওকে স্বাগত জানাব।’নেইমারের সঙ্গে তাঁর দারুণ সম্পর্কের কথাও বলতে ভোলেননি রাকিটিচ, ‘ওর সঙ্গে আমার বন্ধুত্ব দারুণ। তবে সেটাই বড় কারণ নয়, আমি নেইমারকে বার্সেলোনায় ফেরাতে চাই তাঁর প্রতিভার কারণেই। সে যে ধরনের খেলোয়াড় তাতে আমি সব সময়ই নেইমারকে আমার দলে রাখতে চাইব।’পিএসজিতে যাওয়ার পর নেইমার দুর্দান্ত ফুটবলই খেলেছেন। পায়ের পাতার হাড় ভাঙার আগে পর্যন্ত তাঁর গোলের সংখ্যা ২৮। গত ২৬ ফেব্রুয়ারি অলিম্পিক মার্শেইয়ের বিপক্ষে ম্যাচে পায়ের পাতার হাড় (মেটা টারসেল) ভেঙে যায় তাঁর। রিও ডি জেনিরোতে অস্ত্রোপচারের পর এই মুহূর্তে তারই ধকল সামলাচ্ছেন এই ব্রাজিলীয় তারকা। চিকিৎসকেরা বলেছেন, আগামী মে মাসের আগে তাঁর ফেরার সম্ভাবনা নেই। পিএসজির হয়ে এবারের মৌসুমটা শেষ হয়ে গেছে তাঁর—এ কথা বলে দেওয়াই যায়।
