
অনূর্ধ্ব-১৯ বিশ্বকাপ সামনে রেখে আজ ১৫ সদস্যের দল ঘোষণা করেছে বাংলাদেশ ক্রিকেট বোর্ড (বিসিবি)। যদিও এই দলের অধিনায়ক কে, সেটি জানাতে পারেননি নির্বাচকেরা। সর্বশেষ যুব এশিয়া কাপ খেলা বেশির ভাগ খেলোয়াড়ই আছেন এই দলে। অধিনায়কের নাম কেন এখনই ঘোষণা করা হয়নি, সেটির ব্যাখ্যায় জুনিয়র নির্বাচক এহসানুল হক বলেছেন, ‘অধিনায়ক ঠিক করে বাংলাদেশ ক্রিকেট বোর্ড। এখন পর্যন্ত সেটি ঠিক হয়নি। এশিয়া কাপে যে অধিনায়ক ছিল (সাইফ হাসান), তারই হওয়ার সম্ভাবনা বেশি।’  ঘরের মাঠে ২০১৬ যুব বিশ্বকাপে তৃতীয় হয়েছিল বাংলাদেশ, যেটি বয়সভিত্তিক ক্রিকেটে সর্বোচ্চ সাফল্য। গতবার অবশ্য বাংলাদেশ চ্যাম্পিয়ন হওয়ার স্বপ্নই দেখেছিল। শেষ পর্যন্ত সেমিফাইনালে ওয়েস্ট ইন্ডিজের কাছে হারতে হয়, ক্যারিবীয় যুবারাই শেষ পর্যন্ত চ্যাম্পিয়ন হয়। এবার নিউজিল্যান্ডের মতো কঠিন কন্ডিশনে খেলা। এ কারণে এবার লক্ষ্যটা ছোট করে এনেছে বাংলাদেশ।
এহসানুল বললেন, ‘সেমিফাইনালে খেলার প্রত্যাশা আছে। তারপরও বলব এটা ভিন্ন কন্ডিশন। গত বিশ্বকাপ দলে স্পিনারদের আধিক্য ছিল। এবার নিউজিল্যান্ডের কন্ডিশন মাথায় রেখে চার পেসার রাখা হয়েছে। শুরুটা যদি ভালো করতে পারি, আশা করি সেমিফাইনালে যেতে পারব।’
বিশ্বকাপকে সামনে রেখে ১ ডিসেম্বর থেকে শুরু হয়েছে বাংলাদেশ অনূর্ধ্ব-১৯ দলের প্রস্তুতি, চলবে ১৭ ডিসেম্বর পর্যন্ত। ২৬ ডিসেম্বর নিউজিল্যান্ডের বিমান ধরবেন ডেমিয়েন রাইটের ছাত্ররা।
বিশ্বকাপের আগে ডানেডিনে ১০ দিনের ক্যাম্প করবে অনূর্ধ্ব-১৯ দল। এ সময়ে স্থানীয় দলের সঙ্গে তিনটি একদিনের ম্যাচ খেলবেন সাইফরা। মূল অভিযানের আগে ক্রাইস্টচার্চে পাকিস্তান ও আফগানিস্তানের বিপক্ষে দুটি প্রস্তুতি ম্যাচ আছে যুবাদের।
১৩ জানুয়ারি শুরু হচ্ছে এবারের যুব বিশ্বকাপ। প্রথম দিনে ‘সি’ গ্রুপে বাংলাদেশের প্রথম প্রতিপক্ষ নামিবিয়া, ১৫ জানুয়ারি খেলবে কানাডার সঙ্গে আর ১৮ জানুয়ারি গ্রুপ পর্বে সবচেয়ে শক্তিশালী প্রতিপক্ষ ইংল্যান্ড।
বিশ্বকাপে বাংলাদেশ অনূর্ধ্ব-১৯ দলপিনাক ঘোষ, নাঈম শেখ, সাইফ হাসান, আফিফ হোসেন, তৌহিদ হৃদয়, আমিনুল ইসলাম, মো. রাকিব, মাহিদুল ইসলাম ভূঁইয়া (উইকেটকিপার), শাকিল হোসেন (উইকেটকিপার), রবিউল হক, নাঈম হাসান, কাজী অনিক, রনি হোসেন, হাসান মাহমুদ ও টিপু সুলতান। অপেক্ষমাণ: সজীব হোসেন, রায়হান রাফসান রহমান, শাখওয়াত হোসেন, সাইদুল ইসলাম, ইয়াসিন আরাফাত, আবদুল হালিম ও মনিরুল ইসলাম।
