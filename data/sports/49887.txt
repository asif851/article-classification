
 
ব্যাট হাতে গতকালই চমক দেখিয়েছিলেন অ্যাশটন অ্যাগার। ৯৮ রানের রেকর্ডগড়া ইনিংসটি খেলে অস্ট্রেলিয়াকে এনে দিয়েছিলেন ৬৫ রানের লিড। আজ বল হাতেও পেয়েছেন সফলতা। তুলে নিয়েছেন দুইটি উইকেট। কিন্তু আজ সব আলো কেড়ে নিয়েছেন ইয়ান বেল। ৯৫ রানে অপরাজিত থেকেই তৃতীয় দিন শেষ করেছেন এই ডানহাতি ব্যাটসম্যান। ২৬১ রানের লিডটা তাই এখন জয়ের স্বপ্নই দেখাচ্ছে ইংলিশ সমর্থকদের। দিনশেষে ইংল্যান্ডের সংগ্রহ দাঁড়িয়েছে ৬ উইকেটে ৩২৬ রান। ৪৭ রান করে অপরাজিত আছেন স্টুয়ার্ট ব্রড।
২ উইকেটে ৮০ রান নিয়ে আজ তৃতীয় দিনের খেলা শুরু করে ইংল্যান্ড। তৃতীয় উইকেটে কেভিন পিটারসেন আর অ্যালিস্টার কুকের জুটিটা ভাঙ্গতে বেশ ভালোই ঘাম ঝড়াতে হয়েছে অস্ট্রেলিয়ার বোলারদের। দলীয় ১২১ রানের মাথায় অবশেষে স্বস্তির নিঃশ্বাস ফেলে সফরকারীরা। প্যাটিনসনের শিকারে পরিণত হয়ে ফিরে যান পিটারসেন (৬৪)। দুই ওভার পরেই টেস্ট ক্যারিয়ারের প্রথম উইকেটটি তুলে নেন অ্যাগার। ৫০ রান করে সাজঘরের পথ ধরেন কুক। পরে জনি বেয়ারস্ট্রোর উইকেটও পেয়েছেন এই বামহাতি স্পিনার। তবে এরপর দিনের বাকিটা সময় শুধু হতাশই হতে হয়েছে অস্ট্রেলিয়ার সমর্থকদের। সপ্তম উইকেটে ১০৮ রানের অবিচ্ছিন্ন জুটি গড়েই দিন শেষ করেছেন বেল ও ব্রড।
