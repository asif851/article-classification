
আর ১৩ দিন পরেই ২৮তম জন্মদিন। আগাম উদ্‌যাপনটা এর চেয়ে ভালোভাবে আর করতে পারতেন না। পরে ব্যাট করে আরও একবার ভারতকে জিতিয়েই মাঠ ছেড়েছেন। ১০ বল হাতে রেখে নিউজিল্যান্ডকে ৭ উইকেটে হারিয়েছে ভারত, সিরিজে এগিয়ে গেছে ২-১ ব্যবধানে।
কয়েক বছর ধরে সেই পরিচিত চিত্রনাট্যই আরও একবার আজ মোহালিতে মঞ্চায়িত হলো। বড় স্কোর তাড়া করে ৪১ রানে ভারতের দুই উইকেট নেই, এরপর হাল ধরলেন কোহলি-ধোনি। দুজনের ১৫১ রানের জুটিতেই ম্যাচটা প্রায় পকেটে পুরে ফেলেছে ভারত। ধোনি অবশ্য ৮০ রান করে আউট হয়ে গেছেন। তবে তার আগেই স্যান্টনারকে ছয় মেরে ওয়ানডেতে ৯ হাজার রান হয়ে গেছে। পরে আরেকটি ছয়ে ভারতের হয়ে ওয়ানডেতে সবচেয়ে বেশি ছয়ের রেকর্ডও নিজের করে নিয়েছেন। তবে কোহলি সেখানে থামেননি। ক্যারিয়ারের ২৬তম সেঞ্চুরি পূর্ণ করে শেষ পর্যন্ত অপরাজিত ছিলেন ১৫৪ রানে। রান তাড়া করে এটা কোহলির ১৬তম সেঞ্চুরি। ম্যাচসেরার পুরস্কারটাও অনুমিতভাবেই গেছে তাঁর হাতে।তবে নিউজিল্যান্ড যে ২৮৫ রান করতে পারবে, সেটাই এক সময় অসম্ভব মনে হচ্ছিল। ১৯৯ রানে পড়ে গিয়েছিল ৮ উইকেট। সেখান থেকে ম্যাট হেনরি ও জিমি নিশমের ৮৪ রানের জুটিতে বড় স্কোর করেছে। কে জানত, কোহলির জন্য সেই ‘বিরাট’ স্কোরই সামান্য হয়ে যাবে! ক্রিকইনফো।
