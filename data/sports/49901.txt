
ইংল্যান্ড ক্রিকেট দলের বাংলাদেশে পা রাখার কথা প্রায় তিন মাস পর। কিন্তু পরশু ঢাকার গুলশানে হলি আর্টিজান রেস্তোরাঁয় নৃশংস ও ঘৃণ্য সন্ত্রাসী হামলার পর সেই সফর নিয়ে অনিশ্চয়তা দেখা দিয়েছে।
গত শুক্রবার রাতে হলি আর্টিজান রেস্তোরাঁয় কয়েকজন বন্দুকধারী ঢুকে দেশি ও বিদেশি নাগরিকদের জিম্মি করে। ১২ ঘণ্টার এই লোমহর্ষক ঘটনায় ২০ দেশি-বিদেশি নাগরিক, ছয় সন্ত্রাসী, দুই পুলিশ কর্মকর্তাসহ ২৮ জন নিহত হয়েছেন। এ ঘটনায় উদ্বিগ্ন ইংল্যান্ড অ্যান্ড ওয়েলস ক্রিকেট বোর্ডও (ইসিবি)। নিরাপত্তাজনিত কারণে ইংল্যান্ড দল সেপ্টেম্বরে বাংলাদেশ সফর বাতিল কিংবা স্থগিত করবে কি না, এরই মধ্যে উঠে গেছে প্রশ্ন। ইসিবির এক মুখপাত্র এএফপিকে বলেছেন, ‘ইসিবির কাছে খেলোয়াড় ও টিম ম্যানেজমেন্টের নিরাপত্তা সবচেয়ে গুরুত্বপূর্ণ। ইংল্যান্ডের যেকোনো দলের বিদেশ সফরের ক্ষেত্রেই এটি প্রযোজ্য।’ওই মুখপাত্রই জানিয়েছেন, আগামী সপ্তাহ ও মাসগুলোয় নিরাপত্তা পরিস্থিতি নিবিড়ভাবে পর্যবেক্ষণ করবে ইসিবি। সফরের আগে একটি নিরাপত্তাব্যবস্থার ব্যাপারে খুঁটিনাটি জানতে পাঠাবে পরিদর্শক দলও। সবকিছু শেষে যদি কঠিন কোনো সিদ্ধান্ত নিতে হয়, সেটিও নেওয়ার ইঙ্গিত দিয়ে রেখেছেন ইসিবির মুখপাত্র, ‘আগামী সপ্তাহ ও মাসগুলোয় আমরা বাংলাদেশের পরিস্থিতি পর্যবেক্ষণ করব। ইংল্যান্ড দলের জন্য নিরাপত্তাব্যবস্থা খুঁটিয়ে দেখতে সফর-পূর্ব পরিদর্শনটা হবে খুব নিবিড়। এরপর সবকিছু নিরাপদ ও যথাযথ মনে না হলে আমরা সেই অনুযায়ীই সিদ্ধান্ত নেব।’
