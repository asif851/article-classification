
কোনোমতে ড্র করতে পারলেও বাংলাদেশ ক্রিকেট লিগে (বিসিএল) টানা দ্বিতীয়বারের মতো শিরোপা নিশ্চিত হতো বিসিবি উত্তরাঞ্চলের। কিন্তু খুলনায় মাশরাফি বিন মুর্তজার প্রাইম ব্যাংক দক্ষিণাঞ্চলের বিপক্ষে ম্যাচটিতে তারা হেরে গেল ইনিংস ও ৬৩ রানে। বিনা উইকেটে ৩২ রান নিয়ে তৃতীয় দিন শুরু করে উত্তরাঞ্চল গুটিয়ে গেছে ১১৫ রানে। ৪৮ রানে ৬ উইকেট নিয়ে দক্ষিণের বিজয়ের নায়ক অভিজ্ঞ বাঁহাতি স্পিনার আবদুর রাজ্জাক। এই প্রতিযোগিতায় এটি দক্ষিণের তৃতীয় শিরোপা। জোড়া ইনিংসে ৫ উইকেট নিলেন রাজ্জাক। ম্যাচে ১১ উইকেট। নবমবারের মতো ম্যাচে ১০ উইকেট নিলেন তিনি।
উত্তরাঞ্চলের দ্বিতীয় ইনিংসে সর্বোচ্চ ৪১ রান এসেছে সোহরাওয়ার্দী শুভর ব্যাট থেকে। এ ছাড়া মিজানুর রহমান ২০ ও জুনায়েদ সিদ্দিক ১৬ রান করেন। রাজ্জাক ২১.২ ওভার বল করে ৫টি মেডেন দেন। আরেক বাঁহাতি স্পিনার সাকলাইন সজীব ১৩ ওভার বল করে ৩৪ রান দিয়ে নেন ৩ উইকেট। অধিনায়ক মাশরাফি ৪ ওভার বল করে ২৪ রান দিয়ে ছিলেন উইকেটশূন্য। আগের ইনিংসে অবশ্য ১ উইকেট পেয়েছিলেন এই পেসার।
প্রথম ইনিংসে ১৮৭ রানে অলআউট হয়েছিল উত্তরাঞ্চল। সর্বোচ্চ সংগ্রহ ছিল সোহরাওয়ার্দীরই—৫৯। নাজমুল হোসেন শান্ত করেছিলেন ৫০। রাজ্জাক তুলে নিয়েছিলেন ৫ উইকেট। তখন ভেঙে দিয়েছিলেন বাংলাদেশি বোলারদের মধ্যে প্রথম শ্রেণিতে ইনিংসে সবচেয়ে বেশিবার ৫ উইকেট নেওয়ার রেকর্ড। ৩৩ পেরিয়ে এবার সংখ্যাটি ৩৪ বারে নিয়ে গেলেন এই ৩৬ বছর বয়সী। আরেক স্পিনার এনামুল জুনিয়র ইনিংসে ৩২ বার ৫ উইকেট নিয়েছেন। মজাটা হলো, রাজ্জাক যতবার এখন ৫ উইকেট নেবেন, ততবারই ইনিংসে ৫ উইকেট নেওয়ার নতুন রেকর্ড হবে! ক্যারিয়ারটিকে এগিয়ে নেওয়ার জন্য এ-ও দারুণ অনুপ্রেরণার হতে পারে শ্রীলঙ্কার বিপক্ষে গত টেস্ট সিরিজে ফিরে দুর্দান্ত বল করা এই স্পিনারের।বোলারদেরই মূল কৃতিত্ব। তবে ইনিংস ব্যবধানে জিতলে ব্যাটসম্যানদেরও বাহবা দিতে হয়। উত্তরাঞ্চলের প্রথম ইনিংসের ১৮৭ রানের জবাবে দক্ষিণাঞ্চলের জবাবটা ছিল দারুণ। ইমরুল কায়েসের ১০৭, এনামুল হকের ৮৯ রানের ইনিংসে ৮ উইকেটে ৩৬৫ রান করে ইনিংস ঘোষণা করে তারা। দুই ইনিংস মিলিয়েও সেই রানটি পেরিয়ে যেতে পারল না উত্তরাঞ্চল। তাতেই নিশ্চিত হয়ে গেল, উত্তরাঞ্চলকে এবার বিসিএলের শিরোপাটি ফিরিয়ে দিতে হবে দক্ষিণাঞ্চলকে।
প্রথম শ্রেণির ক্রিকেটে রাজ্জাক




ম্যাচ


উইকেট


সেরা


৪ উই.


৫ উই.


১০ উই.




১১৮


৫৩৮


৯/৮৪


২০


৩৪


৯




