
আন্তর্জাতিক ক্রিকেটে এবি ডি ভিলিয়ার্সের ভবিষ্যৎ কী? কত দিন খেলবেন? সবগুলো ফরম্যাটেই খেলবেন, নাকি বেছে বেছে? এই প্রশ্নগুলোর উত্তর মিলবে আগস্টে। নিজের ভবিষ্যৎ ঠিক করতে বোর্ডের সঙ্গে বসবেন এবি। এমন নয়, এখনই অবসর নিতে চলেছেন। ৩৩ বছর বয়স চলছে। তবে খেলার পরিধি হয়তো কমিয়ে দেবেন এবি।
কাল কার্ডিফে সিরিজের শেষ টি-টোয়েন্টিতে ইংল্যান্ডের কাছে ১৯ রানে হেরেছে দক্ষিণ আফ্রিকা। সিরিজও হেরেছে ২-১-এ। এরপর অধিনায়ক সাংবাদিকদের বলেছেন, ‌‌‌‌‌‌‘দুই পক্ষের জন্য ভালো হয়, এমন সিদ্ধান্তই নেওয়া হবে। এমন নয়, বেছে বেছে খেলব। তবে আগামী কয়েক বছরের মধ্যে কী হবে, তার চূড়ান্ত সিদ্ধান্ত নেব।’
এবি ইদানীং সব সিরিজে খেলছেন না। ২০১৯ বিশ্বকাপ তাঁর ভাবনায় সবচেয়ে বেশি গুরুত্ব পাচ্ছে। এ কারণে বেছে বেছে খেলছেন। ইংল্যান্ডের বিপক্ষে টেস্ট সিরিজের আগে যেমন ছুটি নিচ্ছেন আবার। তবে সেপ্টেম্বরে বাংলাদেশের বিপক্ষে টেস্ট সিরিজে ফিরবেন। বাংলাদেশ সিরিজের আগেই ঠিক হয়ে যাবে ডি ভিলিয়ার্সের আন্তর্জাতিক ক্রিকেটের ভবিষ্যৎ পরিকল্পনা।
এবি বলেছেন, ‘কিছুটা সময় পরিবারের সঙ্গে কাটাতে চাই, নিজের নতুন সন্তানকে পৃথিবীতে স্বাগত জানাব, অবশ্যই ফিট থাকতে হবে। সেপ্টেম্বরে বাংলাদেশ যখন খেলতে আসবে, তখন যেন আমি প্রস্তুত থাকি।’
২০১৯ বিশ্বকাপ নিয়ে নিজের স্বপ্নের কথা আবার বললেন। তবে এও জানালেন, সবকিছু তাঁর ওপর নির্ভর করছে না, ‌‘আমার আসল স্বপ্ন দক্ষিণ আফ্রিকার হয়ে একটি বিশ্বকাপ জেতা, যেকোনোভাবে এর অংশ হয়ে থাকা। তবে সবকিছু আমার হাতে নেই। কোচের ব্যাপারে কী সিদ্ধান্ত হয় দেখি। সিএসএর সঙ্গে আমিও কথা বলব, দলের কোথায় আমি কাজে আসতে পারি।’ সূত্র: এএফপি।
