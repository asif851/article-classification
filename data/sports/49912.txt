
প্রথমে ব্যাটসম্যান, এরপর মিডিয়াম পেসার। এই দুই মিলিয়েই অলরাউন্ডার সৌম্য সরকার। বিশ্বকাপে প্রথম দুই ম্যাচে বড় ইনিংস না পেলেও সৌম্যর ব্যাটিংয়ে মুগ্ধ ক্রিকেট-পণ্ডিতরা। সেই সৌম্যর অলরাউন্ডার সত্তার তৃতীয় মাত্রাও দেখা হয়ে গেল কাল। বাংলাদেশের নতুন উচ্চতায় ওঠার দিনে নেলসনে ক্যাচ নেওয়ার বিশ্বকাপ রেকর্ড ছুঁয়ে ফেলেছেন ২২ বছর বয়সী এই ক্রিকেটার। আউট হওয়া ৮ স্কটিশ ব্যাটসম্যানের চারজনই ক্যাচ দিয়েছেন সৌম্যকে। স্কটল্যান্ডের ইনিংসের শেষ ওভারে ডিপ স্কয়ার লেগে মাজিদ হকের দুর্দান্ত ক্যাচটা নিয়েই মোহাম্মদ কাইফকে ছুঁয়ে ফেলেন সৌম্য। ভারতীয় ফিল্ডার ২০০৩ বিশ্বকাপে শ্রীলঙ্কার বিপক্ষে ম্যাচে নিয়েছিলেন ৪ ক্যাচ। বিশ্বকাপে ফিল্ডার হিসেবে এক ম্যাচে ৪ ক্যাচ আছে শুধু এ দুজনেরই।আর একটা ক্যাচ হলেই সৌম্য ছুঁতে পারতেন জন্টি রোডসের ৫ ক্যাচের বিশ্ব রেকর্ডটা। ১৯৯৩ সালে হিরো কাপে মুম্বাইয়ে ওয়েস্ট ইন্ডিজের বিপক্ষে ম্যাচে ৫টি ক্যাচ নিয়েছিলেন দক্ষিণ আফ্রিকান ফিল্ডার। তবে বাংলাদেশের ওয়ানডে রেকর্ডটা ধরা দিয়েছে সৌম্যর হাতে। ওয়ানডেতে এর আগে বাংলাদেশের কোনো ফিল্ডার এক ম্যাচে ৩টির বেশি ক্যাচ নিতে পারেননি। শুধু ওয়ানডে কেন, টেস্ট ও টি-টোয়েন্টিতেও কোনো বাংলাদেশি ফিল্ডার ইনিংসে ৩টির বেশি ক্যাচ নিতে পারেননি।
