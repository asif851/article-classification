
চারটি ঢাউস প্রশংসাপত্র। তা-ও বাঁধাই ক​রা। দুহাতে ধরে রাখতে বেগ পাওয়ারই কথা। তার পরও হোসে মরিনহোর মুখে হাসি। শৈশব থেকে শুনে শুনে বড় হওয়া গিনেস বিশ্ব রেকর্ডের বইয়ে উঠে গেল তাঁর নাম। চারটি বিশ্ব রেকর্ডের পাশে আছেন চেলসির এই পর্তুগিজ কোচ। প্রতিবছর বিশ্ব রেকর্ড নিয়ে একটি করে বই প্রকাশ করে গিনেস কর্তৃপক্ষ। ২০১৬ সালের বইটি প্রকাশিত হলো সম্প্রতি। তাতে ফুটবলের নতুন সব বিশ্ব রেকর্ডের হালনাগাদ করা হয়েছে। আর যাঁরা এই রেকর্ড গড়েছেন, তাঁদের গিনেসের পক্ষ থেকে দেওয়া হয়েছে প্রতি রেকর্ডের জন্য একটি করে প্রশংসাপত্র।বিশ্ব রেকর্ডের এই তালিকায় আছেন ক্রিস্টিয়ানো রোনালদো আর লিওনেল মেসিও। মেসিদের বুক ভেঙে দিয়ে গত বছর বিশ্বকাপ ফাইনালে গোল করা মারিও গোটশেও জায়গা করে নিয়েছেন বিশ্ব রেকর্ডে। এটাই যে বিশ্বকাপ ফাইনালে দলকে জেতানো কোনো বদলি খেলোয়াড়ের একমাত্র গোল। তবে সবাইকে ছাড়িয়ে গেছেন মরিনহো। তাঁর একারই চারটি বিশ্ব রেকর্ড। প্রিমিয়ার লিগে এক মৌসুমে সবচেয়ে বেশি পয়েন্ট (৯৫) এনে দেওয়া কোচ, ভিন্ন ভিন্ন ক্লাবের হয়ে সবচেয়ে বেশি চ্যাম্পিয়নস লিগ জয়, সবচেয়ে কম বয়সী (৪৯ বছর ১২ দিন) কোচ হিসেবে চ্যাম্পিয়নস লিগে ১০০ ম্যাচের দায়িত্ব পালন করা এবং প্রিমিয়ার লিগে নিজেদের মাঠে সবচেয়ে বেশি ম্যাচে অপরাজিত থাকা (৭৭)।রোনালদোর নামের পাশে দুটো বিশ্ব রেকর্ড। স্প্যানিশ লিগে সবচেয়ে বেশি (২৭টি) হ্যাটট্রিক। এবং ফেসবুক ও টুইটারে সবচেয়ে বেশি অনুসারী সংখ্যা (২ কোটি ৭০ লাখ)। মেসির রেকর্ডটি চ্যাম্পিয়নস লিগে সবচেয়ে বেশি গোলের (৭৭)। সূত্র: গিনেস ওয়ার্ল্ড রেকর্ডস।
