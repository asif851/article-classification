
ঢাকা থেকে ব্যাংককে দীর্ঘ যাত্রাবিরতি। সেখান থেকে কাল সকালে ইনচন পৌঁছেছে বাংলাদেশ হকি দল। এশিয়ান গেমসের মতো বড় আসরে খেলতে দলটি ঢাকা ছেড়েছিল ১৬ সেপ্টেম্বর রাত ১০টায়। প্রায় ৬০ ঘণ্টা রাস্তায় কাটিয়ে কাল সকাল ৯টায় ভেন্যুতে পৌঁছানো ক্লান্ত চয়নদের আজই নেমে পড়তে হচ্ছে মাঠে। এশিয়ান গেমসে ‘ভালো করার’ মিশনে শুরুতেই প্রতিপক্ষ জাপান।বাংলাদেশ সময় সকাল ১০টায় শুরু ম্যাচ। আর এ ম্যাচে ফল খারাপ হলে বাংলাদেশ দল সহজেই ক্লান্তিকে কারণ হিসেবে দাঁড় করাতে পারবে। সেটা করা অন্যায়ও হবে না। আড়াই দিনের মতো যাত্রাপথে থাকা একটা দলের জন্য বিরাট শারীরিক ও মানসিক শাস্তি।এই যুগে আড়াই দিনে পৃথিবীর অনেকটা পথ পাড়ি দেওয়া যায়, অথচ বাংলাদেশ অলিম্পিক অ্যাসোসিয়েশন (বিওএ) অবিশ্বাস্যভাবে আড়াই দিন লাগাল দলকে ঢাকা থেকে দক্ষিণ কোরিয়া পৌঁছে দিতে! চার কোটি টাকার বেশি খরচ করা হচ্ছে এশিয়ান গেমসের জন্য। কিন্তু হকি দলকে পাঠানো হলো কিনা সস্তার বিমান চায়না ইস্টার্নে! হকি ফেডারেশন বিওএর ঘাড়ে দায়িত্ব চাপিয়ে নিজেরা দায় সেরেছে। খেলোয়াড়েরা কীভাবে যাচ্ছেন, ম্যাচের আগে কখন গিয়ে পৌঁছাচ্ছেন সেটা তাদের কাছে গৌণ!কিন্তু এবারের এশিয়ান গেমস বাংলাদেশের হকির জন্য বেশ গুরুত্বপূর্ণ। গতবার ১০ দলে অষ্টম হওয়ার হতাশা ঢাকতে এবার ষষ্ঠ হওয়ার আকাঙ্ক্ষা। সপ্তম হলেও ক্ষতি নেই। পঞ্চম হলে খুবই ভালো। শেষ পর্যন্ত ফল যা-ই দাঁড়াক, শুরুটা ভালো করা দরকার। সেই যাত্রার শুরুতেই জাপান শক্ত প্রতিপক্ষই। ভারত-পাকিস্তান বা কোরিয়ার মতো হয়তো নয় জাপান, একসময় এ দলটির বিপক্ষে জিতেছে বাংলাদেশ। তবে সময়ের স্রোতে বাংলাদেশের চেয়ে বেশ এগিয়ে জাপান। তারাই আজ ফেবারিট।বাংলাদেশ স্বাধীন হওয়ার আগে এশিয়ান গেমস হকিতে জাপানের রেকর্ড ছিল বেশ বলার মতো। ১৯৬৬ ও ’৭০ এশিয়াডে তারা ব্রোঞ্জ পেয়েছে। বর্তমানে দলটির র্যা ঙ্কিং ১৪, বাংলাদেশের ৩০। র্যা ঙ্কিংয়ের এই পার্থক্যটা মাঠের পারফরম্যান্সে অনূদিত করতে চাইবে জাপান। বাংলাদেশ একটা পয়েন্ট কেড়ে নিতে পারলে সেটি হবে দক্ষিণ কোরিয়া, মালয়েশিয়ার মতো দলের সামনে দাঁড়ানোর অনুপ্রেরণা।এশিয়ান গেমসে এর আগে বাংলাদেশের বিপক্ষে দুবারের সাক্ষাতে জাপানই জিতেছে। ২০০২ বুসানে ৬-১, গতবার গুয়াংজুতে ৩-১। রেকর্ডে চোখ রেখে বাংলাদেশ দলের কোচ নাভিদ আলম বলেছেন, ‘জাপান আমাদের চেয়ে এগিয়ে। তবে আমরা চেষ্টা করব এই ম্যাচ থেকে পয়েন্ট কাড়তে।’ ইনচন পৌঁছানোর পর ফেসবুকে পাওয়া গেল নাভিদকে। বললেন, ‘দীর্ঘ বিমানযাত্রায় আমরা খানিক ক্লান্ত। তবে সেটার প্রভাব ম্যাচে পড়তে দেব না।’না পড়লেই ভালো!
উদ্বোধনহাতে লাল-সবুজ পতাকা, গর্বিত পায়ে হেঁটে যাচ্ছেন এশিয়ান গেমসে বাংলাদেশ দলের নারী সদস্যরা। সামনে পতাকা উঁচিয়ে নিয়ে গেলেন কমনওয়েলথ গেমসের রুপাজয়ী শ্যুটার আবদুল্লাহ হেল বাকি (ছবিতে নেই)। মার্চ পাস্টে এভাবেই ক্যামেরাবন্দী হলো বাংলাদেশ। ‘গ্যাংনাম স্টাইলেই’ কাল ইনচনে উদ্বোধন হয়ে গেল এশিয়ান গেমসের নতুন আসরের। বিখ্যাত এই গানের সঙ্গে কাল গলা মিলিয়েছেন ৬১ হাজার দর্শক ও ১০ হাজার প্রতিযোগী, সঙ্গে আতশবাজির রোশনাই ও অন্যান্য আয়োজন তো ছিলই  এএফপি
