
বেতন-ভাতা নিয়ে ক্রিকেট অস্ট্রেলিয়া (সিএ) ও খেলোয়াড়দের দ্বন্দ্বে টালমাটাল অস্ট্রেলিয়ার ক্রিকেট। অচলাবস্থার এই সময়ে একটা সুখবর অন্তত পাওয়া গেল, দক্ষিণ আফ্রিকা সফর সামনে রেখে অনুশীলন শুরু করেছে অস্ট্রেলিয়া ‘এ’ দল। বেতন-ভাতার দ্বন্দ্বে অস্ট্রেলিয়ান ক্রিকেটার্স অ্যাসোসিয়েশন (এসিএ) আর সিএ এখন মুখোমুখি। এসিএ জানিয়েছে, সমঝোতা চুক্তি না হলে অস্ট্রেলিয়া ‘এ’ দলের হয়ে দক্ষিণ আফ্রিকা সফরে যাবেন না ক্রিকেটাররা। সফর বয়কটের হুমকি দিলেও ব্রিসবেনে প্রস্তুতি পর্বে যোগ দেওয়ার কথাটা অবশ্য তাঁরা জানিয়েছিল। সূচি মেনে সঠিক সময়ে কোচ জেসন গিলেস্পির কাছে রিপোর্ট করেছেন খেলোয়াড়েরা। শুরু করেছেন অনুশীলন। অস্ট্রেলিয়া ‘এ’ দলের দক্ষিণ আফ্রিকা সফর শুরু হওয়ার কথা ১২ জুলাই। প্রস্তুতি শুরু হলেও সফরটি আদৌ হবে কি না, সেটি নিয়ে অনিশ্চয়তা এখনো কাটেনি। অস্ট্রেলিয়া ‘এ’ দলের কোচ জেসন গিলেস্পি অবশ্য এটি নিয়ে ভাবছেন না, ‘একজন কোচ হিসেবে যতটা পারি প্রস্তুতিতে খেলোয়াড়দের সহায়তা করব। সফরে যাচ্ছি, এটা ধরে নিয়ে আমাদের তৈরি হতে হবে।’ নভেম্বরের অ্যাশেজ তো আছেই। তার আগে বাংলাদেশ ও ভারত সফরে আসার কথা অস্ট্রেলিয়ার। বাংলাদেশের বিপক্ষে দুই টেস্টের সিরিজটি আগামী মাসেই। সিএ-এসিএ দ্বন্দ্বে সব কটি সফরই এখন অনিশ্চয়তার মুখে। তবে সংকট নিরসনে একটা উপায় বাতলে দিয়েছেন মাইকেল ক্লার্ক। সাবেক অস্ট্রেলীয় অধিনায়কের অভিমত, ‘বর্তমান সমঝোতা চুক্তি আগামী ১২ মাস বহাল রাখা প্রয়োজন। সিএ-এসিএ আড়ালে গিয়ে সবকিছুর নিষ্পত্তি করুক। খেলোয়াড়েরা খেলতে চায়। তাদের খেলতে দিন। সব সমস্যার সমাধান হোক আড়ালে।’ ক্লার্কের চাওয়া, একটি ম্যাচও যেন হাতছাড়া না হয় স্মিথদের। সমস্যা সমাধানের আগে পর্যন্ত খেলোয়াড়েরা খেলার মধ্যেই থাকুক। ক্রিকেট অস্ট্রেলিয়ার জাতীয় প্রতিভা ব্যবস্থাপক গ্রেগ চ্যাপেলের আশা দ্রুতই সমাধান হবে এই সমস্যার, ‘আমি আশা করছি, শিগগিরই এটির ইতিবাচক একটা সমাধান দেখতে পাব এবং মন দিতে পারব ক্রিকেটে।’ সূত্র: এএফপি, রয়টার্স।
