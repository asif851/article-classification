
দক্ষিণ আফ্রিকা সফরের দ্বিতীয় ওয়ানডেতেও বড় ব্যবধানে হারের স্বাদ পেল ভারত। প্রথম ওয়ানডেতে ১৪১ রানে হারের পর আজ দ্বিতীয় ওয়ানডেতে ভারত হেরেছে ১৩৪ রানে। এক ম্যাচ হাতে রেখেই ২-০ ব্যবধানে ওয়ানডে সিরিজ জিতে নিয়েছে দক্ষিণ আফ্রিকা। জয়ের জন্য ২৮১ রানের লক্ষ্য তাড়া করতে নেমে ১৪ ওভার বাকি থাকতেই ভারতের ইনিংস গুটিয়ে গেছে ১৪৬ রানে। ভারতের পক্ষে সর্বোচ্চ ৩৬ রানের ইনিংসটি এসেছে সুরেশ রায়নার ব্যাট থেকে।ডেল স্টেইন, লনওয়াবো ততসোবে ও মরনে মরকেলের দারুণ বোলিংয়ের মুখে শুরু থেকেই রানের চাকা ঘোরাতে হিমশিম খেয়েছে ভারতীয় ব্যাটসম্যানরা। প্রথম ৯ ওভারের মধ্যে মাত্র ৩৪ রানেই চার উইকেট হারানোর পরই হার প্রায় নিশ্চিত হয়ে গিয়েছিল ভারতের। রানের খাতা না খুলেই সাজঘরে ফিরতে হয়েছে শিখর ধাওয়ান ও বিরাট কোহলিকে। পঞ্চম উইকেটে ৪০ রানের জুটি গড়ে কিছুটা ঘুরে দাঁড়ানোর ইঙ্গিত দিয়েছিলেন অধিনায়ক মহেন্দ্র সিং ধোনি ও সুরেশ রায়না। কিন্তু ২০তম ওভারে দলীয় ৭৪ রানের মাথায় এই প্রতিরোধ গুঁড়িয়ে দেন ভারনন ফিল্যান্ডার। ১৯ রান করে ফিরে যান ধোনি। দুই ওভার পরে রায়নাকে সাজঘরমুখী করে ভারতের শেষ আশাটাও নস্যাত্ করে দেন মরকেল। শেষ চারটি উইকেট নিজেদের মধ্যে ভাগাভাগি করে নিয়েছেন ততসোবে ও স্টেইন।৭ ওভার বল করে মাত্র ১৭ রানের বিনিময়ে তিনটি উইকেট নিয়েছেন স্টেইন। চারটি উইকেট গেছে ততসোবের ঝুলিতে। মরকেল পেয়েছেন দুটি উইকেট।এর আগে টসে হেরে ব্যাট করতে নেমে দুই ওপেনার কুইনটন ডি কক ও হাশিম আমলার শতকে ভর করে স্কোর বোর্ডে ২৮০ রান জমা করেছিল দক্ষিণ আফ্রিকা।
 
