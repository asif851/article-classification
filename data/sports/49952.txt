
চ্যাম্পিয়নস লিগে দুর্দশাই চলছে ইংল্যান্ডের শীর্ষ ক্লাবগুলোর। ২-০ গোলের ব্যবধানে হারের মুখ দেখেছে ম্যানচেস্টার ইউনাইটেড, ম্যানচেস্টার সিটি ও আর্সেনাল। গতকাল জয়বঞ্চিত হয়েছে প্রিমিয়ার লিগের শীর্ষ দল চেলসিও। তবে অন্যদের চেয়ে কিছুটা সুবিধাজনক অবস্থানেই আছে ব্লুরা। তুরস্কের ক্লাব গ্যালাতাসারাইয়ের মাঠে গিয়ে ১-১ গোলে ড্র করেছে চেলসি।২০১২ সালে চেলসি ছাড়ার পর এবারই প্রথমবারের মতো পুরোনো ক্লাবের বিপক্ষে খেলতে নেমেছিলেন দিদিয়ের দ্রগবা। তিনিই হয়ে উঠতে পারতেন চেলসির প্রধান হুমকি। কিন্তু গ্যারি কাহিল ও জন টেরির কড়া মার্কিংয়ে খুব বেশি জ্বলে উঠতে পারেননি আইভরি কোস্টের এই স্ট্রাইকার। প্রথমার্ধে এগিয়ে গিয়েছিল চেলসিই। নয় মিনিটে সিজার আপিলেকুয়েতার পাস থেকে বল পেয়ে সেটা জালে জড়াতে কোনোই ভুল করেননি ফার্নান্দো তোরেস। প্রথমার্ধের বেশির ভাগ সময় খেলায় নিয়ন্ত্রণও ধরে রেখেছিল চেলসি। কিন্তু দ্বিতীয়ার্ধে দারুণভাবে খেলায় ফেরে গ্যালাতাসারাই। ৬৪ মিনিটে সমতাসূচক গোলটি করেন আউরেলিন চেজোউ।তবে ড্র করায় অসন্তুষ্ট নয় কোনো দলই। গ্যালাতাসারাইয়ের কোচ রবার্তো মানচিনি ম্যাচশেষে বলেছেন, ‘প্রথমার্ধে হয়তো আমরা কিছুটা ভয় নিয়ে খেলেছি। কিন্তু দ্বিতীয়ার্ধে আমরা খুবই ভালো খেলেছি। ১-১ ভালো ফলাফল। আমাদের হাতে আরেকটা ম্যাচ আছে। আমার খেলোয়াড়েরা দেখেছে যে, তারা কী করতে পারে। আর এখন আমরা জানি যে, শেষ ষোলোর বাধা পেরোনোর সামর্থ্য আমাদের আছে।’
একই রকম অভিমত চেলসি কোচ মরিনহোরও। গোলশূন্য ড্র করার চেয়ে ১-১ গোলের ড্রটাকেই এখন মন্দের ভালো হিসেবে ধরে নিচ্ছেন এই পর্তুগিজ কোচ, ‘তুরস্কের ফুটবল এমনই। এটা খুবই আবেগনির্ভর। গ্যালাতাসারাই খুবই বড় ক্লাব। এখানে অনেক বড় বড় খেলোয়াড় আছে। কাজেই আমাদের কাজটা সহজ ছিল না। দ্বিতীয়ার্ধে তারা আমাদের কিছুটা চাপে রেখেছিল। কিন্তু গোলশূন্য ড্রয়ের চেয়ে ১-১ ফলাফলটা অনেক ভালো।’— রয়টার্স
 
