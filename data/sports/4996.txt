
সেঞ্চুরি, ডাবল সেঞ্চুরিতে ক্রিস গেইলের কখনোই আপত্তি নেই! টি-টোয়েন্টিতেই ১৮টি সেঞ্চুরি আছে ক্যারিবীয় ওপেনারের। তবে আজকের সেঞ্চুরিটা একটু অন্যরকম ছিল গেইলের। আইপিএলে ১০০তম ম্যাচ খেলতে নেমেছিলেন রয়্যাল চ্যালেঞ্জার্স বেঙ্গালুরু ওপেনার। এমন স্মরণীয় মুহূর্তটা ভুলে যেতে হবে তাঁকে। শততম ম্যাচে এসে যে শূন্য হাতে ফিরেছেন গেইল!তাও যেনতেন শূন্য নয়, শূন্যের রাজা ‘গোল্ডেন ডাক’! বেঙ্গালুরুর চিন্নাস্বামী স্টেডিয়ামে আজ কলকাতা নাইট রাইডার্সের বিপক্ষে উমেশ যাদবের প্রথম বলেই ক্যাচ দিয়ে ফিরেছেন ক্রিস গেইল। বেঙ্গালুরুর অন্য দুই মহাতারকার অবস্থাও ভালো নয়। বিরাট কোহলি ৯ বলে ৫ রান করে এলবিডব্লু হয়েছেন। আর এক বল কম খেলা এবি ডি ভিলিয়ার্স বোল্ড হওয়ার আগে করেছেন ১০ রান। এমন করুণ ব্যাটিং প্রদর্শনীতে নিজেদের লজ্জার রেকর্ডটা আবার ছুঁলেন গেইল-কোহলি-ডি ভিলিয়ার্স। কোনো ম্যাচে এই তিনজন মিলিয়ে এর আগে মাত্র একবারই এত কম রান করেছেন। সেটাও এবারের আইপিএলে। কলকাতার বিপক্ষেই ঠিক ১৫ রান করেছেন এই তিন ব্যাটসম্যান।পুরো টুর্নামেন্টেই এমনই এই দুর্দশা তিনজনের। এবারের আইপিএলে এই তারকা ত্রয়ীর রান ৬১৮ রান (কোহলি ২৫০, ডি ভিলিয়ার্স ২১৬, গেইল ১৫২)! অথচ গতবার ডি ভিলিয়ার্স একাই নিয়েছিলেন ৯৮৭ রান, কোহলির রান তো ছাড়িয়ে গিয়েছিল বিস্ময়ের মাত্রা। ১৬ ম্যাচে ৯৭৩ রান যে দেখার পরও মেনে নিতে ইচ্ছে করে না।তিন তারকা ব্যাটসম্যানের বাজে ফর্ম দলকেও ভুগিয়েছে এবার। গতবার ফাইনাল খেলা বেঙ্গালুরু এবার সবার আগেই বাদ পড়েছে টুর্নামেন্ট থেকে। আজও ম্যাচ হেরেছে ৬ উইকেটে। ১৫৮ তাড়া করতে নেমে ২৯ বল বাকি রেখে ম্যাচ জিতেছে কলকাতা!
 
