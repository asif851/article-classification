
শিখর আহুজা নামের ক্রিকইনফোর এক পাঠক বেশ রসিয়ে মন্তব্য করেছেন। খুব সম্ভবত তিনি ভারত-সমর্থক। নামটা শুনে তা-ই মনে হয়। সেই আহুজার বক্তব্য, এই টেস্টের ‘মর্যাল’ হলো, কখনোই কোনো বোলারকে তাঁর রিস্টব্যান্ড খুলতে বোলো না!ইঙ্গিতটা পরিষ্কার। এই টেস্টে ‘সেভ গাজা’ আর ‘ফ্রি প্যালেস্টাইন’ লেখা রিস্টব্যান্ড পরে খেলতে নেমে বেশ শোরগোল ফেলে দিয়েছিলেন মঈন আলী। শেষ পর্যন্ত আইসিসির হস্তক্ষেপে সেই রিস্টব্যান্ড খুলে ফেলতে হয়। কিন্তু মঈন মাঠে ঠিকই আলোচনার আলোটা কেড়ে নিলেন। যে ভারতের ব্যাটিং লাইনআপ বিশ্বের যেকোনো স্পিনারকে সহজেই পড়ে ফেলার ব্যাপারে সুখ্যাত ছিল, তারাই এই পার্ট-টাইম অফস্পিনারে নাকানি-চুবানি খেয়ে আজ লাঞ্চের আগেই ১৭৮ রানে অলআউট হলো।সাউদাম্পটন টেস্টটা ২৬৬ রানের বিশাল ব্যবধানে জিতে সিরিজে সমতা ফেরাল ইংল্যান্ড। আর ১০ টেস্ট পর জয়ের মুখ দেখা ইংল্যান্ডের নায়ক সেই মঈন। প্রথম ইনিংসে ২ উইকেট নেওয়া মঈন দ্বিতীয় ইনিংসে ৬৭ রানে নিয়েছেন ৬ উইকেট। ভারতীয় ইনিংসে একমাত্র প্রতিরোধ ছিল কেবল অজিঙ্কা রাহানের ব্যাটে। রাহানে শেষ পর্যন্ত অপরাজিত ছিলেন ৫২ রানে।আগের দিনই ২ উইকেট নিয়ে ভারতকে কোণঠাসা করে ফেলেছেন মঈন। ৪ উইকেটে ১১২ রান নিয়ে দিন শুরু করা ভারত আজ মাত্র ৬৬ রান তুলতেই হারিয়ে ফেলল বাকি ৬ উইকেট। টিকেছে মাত্র ২৪.৪ ওভার। আজকের ৬ উইকেটের চারটিই মঈনের।মঈন শেষটা টেনেছেন বলেই আড়ালে চলে গেছেন জেমস অ্যান্ডারসন। জাদেজা-বিতর্কের কারণে আইসিসির শুনানির অপেক্ষায় থাকা অ্যান্ডারসন প্রথম ইনিংসে ৫ উইকেট নিয়ে দলকে বড় লিড এনে দিয়েছিলেন। দ্বিতীয় ইনিংসে তাঁর উইকেট মাত্র দুটো। কিন্তু এই দুটো উইকেটই আজকের দিনের প্রথম দুই উইকেট। রোহিত শর্মার পর মহেন্দ্র সিং ধোনিকেও ফিরিয়ে ম্যাচটা একরকম সেখানেই শেষ করে দিয়েছেন অ্যান্ডারসন।
দিনের দ্বিতীয় ও ষষ্ঠ ওভারে অ্যান্ডারসনের এই জোড়া আঘাতের পুরো ফায়দা তুলেছেন মঈন। ইনিংসের ৬১তম ওভারে ফিরিয়েছেন রবীন্দ্র জাদেজা ও ভূবনেশ্বর কুমারকে। খানিক বাদে ফেরান মোহাম্মদ সামি ও পঙ্কজ সিংকেও। ম্যাচসেরা অবশ্য অ্যান্ডারসনই। জন্মদিনের উপহার!
৫ ম্যাচ সিরিজের চতুর্থটি শুরু ৭ আগস্ট থেকে, ওল্ড ট্র্যাফোর্ডে।
