
গেমসের অষ্টম দিনে বাংলাদেশকে শ্যুটিংই যা সাফল্য দিয়েছে। ১০ মিটার এয়ার রাইফেল থেকে দুটি পদক জিতেছে বাংলাদেশ। শোভন চৌধুরী ব্যক্তিগত রুপা জয়ের পাশাপাশি আবদুল্লাহ হেল বাকি ও অঞ্জন সিংহকে নিয়ে জিতিয়েছেন দলগত রুপাও। ছেলেদের ২৫ মিটার স্ট্যান্ডার্ড পিস্তলে শেখ শাহাদাত আহমেদ নবম হয়ে বাছাইয়ে বাদ পড়েন। এই ইভেন্টে ১১তম ও ১২তম হয়েছেন মোকসেদুর রহমান ও মহেন্দ্র কুমার সিংহ। দিনের শেষ ভাগে এসে ব্রোঞ্জ জিতেছে হকি দল। কাল ভেতাপুরার মওলানা তায়েবুল্লাহ স্টেডিয়ামে শ্রীলঙ্কাকে ৪-১ গোলে হারিয়েছে বাংলাদেশ। গোল করেছেন আশরাফুল, মিমো, কৃষ্ণ ও খোরশেদ। হ্যান্ডবল পুরুষ দল ১৭-৪০ গোলে হেরে গেছে ভারতের কাছে। কাবাডিতে ব্যর্থতা পিছু ছাড়ছে না। পুরুষ দল কাল পাকিস্তানের কাছে হেরে গেছে ২৩-১৬ পয়েন্টে।
