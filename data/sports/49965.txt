
• কোহলির প্রশংসায় শব্দভান্ডার বাড়ানোর উপায় বলেছেন শাস্ত্রী। • ভারতের হেড কোচের কাছে কোহলি এখন বিশ্বের সেরা ব্যাটসম্যান।
পৃথিবীসেরা বাকি সব ক্রীড়াবিদের ক্ষেত্রেও এমনটাই ঘটে থাকে। তাঁদের প্রশংসায় সঠিক বিশেষণ খুঁজে পাওয়াই দায়! ‘বিশ্বসেরা’—কথাটা বারবার ব্যবহারে ‘ক্লিশে’ হয়ে পড়েছে। বিরাট কোহলির প্রশংসার ক্ষেত্রেও সাম্প্রতিক সময়ে ঠিক এমনটাই ঘটছে। এমন উত্তুঙ্গ ফর্মে রয়েছেন যে, ভারত অধিনায়কের জয়গান গাইতে সঠিক বিশেষণের অভাব পড়েছে। পথ বাতলে দিলেন রবি শাস্ত্রী। অক্সফোর্ডের নতুন অভিধানটা কিনে ফেলুন!
দক্ষিণ আফ্রিকা সফরে গিয়ে ওয়ানডে সিরিজ ৫-১ ব্যবধানে জিতেছে ভারত। এর মধ্যে সর্বশেষ ওয়ানডেতে প্রোটিয়াদের ২০৪ রান তাড়া করতে নেমে কোহলি একাই করেছেন ১২৯। ৯৬ বলে ১৯ চার ও ২ ছক্কার অতিমানবীয় এক পারফরম্যান্স! ইনিংসটি দিয়ে রেকর্ড বইয়েও ওলট-পালট ঘটিয়েছেন কোহলি। প্রশংসাও জুটেছে ক্রিকেটাঙ্গনের নানা প্রান্ত থেকে। ভারতীয় ক্রিকেটাররা তো বটেই, পাকিস্তানের নারী ক্রিকেটাররা পর্যন্ত কোহলির প্রশংসায় পঞ্চমুখ।
তবে কোহলির প্রশংসা করতে গিয়ে যাঁরা শব্দের অভাবে ভুগছেন, তাঁদের টোটকা দিয়েছেন ভারতের হেড কোচ শাস্ত্রী। গতকাল রাতে সিরিজের শেষ ম্যাচটি জেতার পর শাস্ত্রীর উক্তি, ‘আমার একটা পরামর্শ আছে। আপনাদের জায়গায় আমি থাকলে কাল সকালে কী করতাম, সেটা জানি। (কোহলির প্রশংসায়) শব্দভান্ডার বাড়াতে বইয়ের দোকানে গিয়ে অক্সফোর্ডের নতুন অভিধানটা কিনতাম।’
শাস্ত্রীর মতে, ‘কোহলি এই মুহূর্তে বিশ্বের সেরা ব্যাটসম্যান।’ শিষ্যের প্রতি এই প্রশংসার ব্যাখ্যাও করেছেন শাস্ত্রী, ‘শুধু গড় নয়, কীভাবে রান করছেন, কখন করছেন এবং রানগুলো দলের ওপর কী প্রভাব রাখছে, সেটা গুরুত্বপূর্ণ। শুধু এটুকু বলতে পারি, সে এই মুহূর্তে বিশ্বের সেরা ব্যাটসম্যান।’
