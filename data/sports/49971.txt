
মুম্বাইয়ের ব্র্যাবোর্ন স্টেডিয়ামে উপস্থিত হাজার বিশেক দর্শক মহেন্দ্র সিং ধোনিকে এমন অভ্যর্থনা দিল, যেন ইংল্যান্ডের বিপক্ষে ম্যাচটিই তাঁর শেষবারের মতো মাঠে নামা! ব্যাটিংয়ের সময় তো এক তরুণ নিরাপত্তা বেষ্টনী ডিঙিয়ে একেবারে উইকেটের ওপর এসে পদধূলি নিয়ে গেলেন তাঁর স্বপ্ন-তারকার। কাল শেষ হয়েছে ধোনির অধিনায়কত্বের অধ্যায়। আর এ কারণেই প্রস্তুতি ম্যাচটাও হয়ে গেল ভীষণ গুরুত্বপূর্ণ! ভারতীয় দলে খেলোয়াড় হিসেবে আপাতত থাকছেন। তবে এখন থেকে ধোনির প্রতিটা যাত্রাই শেষের শুরু।গতকালই ইংল্যান্ড একাদশের বিপক্ষে ধোনি খেললেন বিধ্বংসী এক ইনিংস। মাত্র ৪০ বলে ৬০ রান করলেন ঝড়ের মতো ব্যাট চালিয়ে। ক্রিস ওকসের শেষ ওভারটিতে ২৩ রান নিতে যেভাবে ব্যাট ঘুরালেন, তাকে তো চোখরাঙানিই বলে। ওকসের শেষ ওভারে মেরেছেন দুটি চার ও দুটি ছয়। ধোনির এমন ব্যাটিং সত্ত্বেও ম্যাচটা কিন্তু জিতেছে ইংল্যান্ডই। আম্বাতি রাইডুর সেঞ্চুরি (১০০) আর শিখর ধাওয়ানের ফিফটি (৬৩) যুক্ত হয়ে ভারত ‘এ’ দলের সংগ্রহটা দাঁড়িয়েছিল ৫ উইকেটে ৩০৪। সেটি ইংল্যান্ড টপকে গেছে স্যাম বিলিংসের ৯৩ রানের দারুণ এক ইনিংসে। ম্যাচটা ভারত হেরেছে, তাতে বয়েই গেছে দর্শকদের। ‘ক্যাপ্টেন কুল’কে একটা যোগ্য সম্ভাষণ দিতে পেরেই যেন খুশি মুম্বাইয়ের দর্শকেরা। অধিনায়ক ধোনিকে যে আর কখনোই দেখবে না তারা। এর মধ্যে এক দর্শক নিরাপত্তাকর্মীদের চোখ এড়িয়ে ঢুকে পড়েন মাঠে। সোজা ধোনির পায়ে ছুঁয়ে সালামও করেন। দুটি বিশ্বকাপ জিতেছেন, চ্যাম্পিয়নস ট্রফি, এশিয়া কাপ। কিন্তু ভক্তদের এই ভালোবাসাই ধোনির আসল ‘ট্রফি’। সূত্র: জিনিউজ।
