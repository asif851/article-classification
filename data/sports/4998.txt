
জর্ডানের বিপক্ষে ম্যাচের আগে বাংলাদেশ মেয়েদের অনূর্ধ্ব-১৬ দল কোচ গোলাম রব্বানী বলেছিলেন ‘চেষ্টা থাকবে কম গোল খাওয়ার’। অর্থাৎ কোচের ভাবনায় জয় নয়, ভালো খেলাই ছিল মূল লক্ষ্য। শক্তিমত্তার বিচারে কোচের এমন ভাবনা মোটেও অমূলক নয়। কিন্তু সব ভাবনা ভুল প্রমাণ করে আজ বঙ্গবন্ধু স্টেডিয়ামে অনুষ্ঠিত এএফসি অনূর্ধ্ব-১৬ মেয়েদের ফুটবল বাছাইয়ে শক্তিশালী জর্ডানকে ১-০ গোলে হারিয়েছে বাংলাদেশ।পুরো ম্যাচে বাংলাদেশের আধিপত্য ছিল দেখার মতো। ৪৬ মিনিটে দারুণ এক সুযোগ কাজে লাগাতে পারেনি অনূর্ধ্ব-১৬ মেয়েদের ফুটবল অধিনায়ক মনিকা চাকমা। ৬৯ মিনিটে বদলি নামা লিপি আক্তার দুই ডিফেন্ডার কাটিয়ে ঢুকে পড়ে জর্ডানের পেনাল্টি বক্সে। তাকে বাজেভাবে ট্যাকল করায় পেনাল্টি পায় বাংলাদেশ। ৭০ মিনিটে পেনাল্টি থেকে গোল আদায় করে সানজিদা আক্তার। সে গোল আর পরিশোধ করতে পারেনি জর্ডান। শেষ দিকে অবশ্য দুই দলই বেশ আক্রমণ-প্রতিআক্রমণ চালিয়েও দেখা পায়নি গোলের। ম্যাচের একদম শেষ দিকে আরেকটি সুযোগ পায় বাংলাদেশ। একা গোলরক্ষককে পেয়েও গোল দিতে পারেনি বিপাশা। সামগ্রিকভাবে নানা প্রতিকূলতা জয় করে দেশের প্রত্যন্ত অঞ্চল থেকে উঠে আসা বাংলাদেশের মেয়েরা শক্তিশালী জর্ডানের বিপক্ষে প্রশংসনীয় পারফরম্যান্সই দেখিয়েছে আজ।এ জয়ে পয়েন্ট টেবিলে দুইয়ে উঠে এসেছে বাংলাদেশ। গোল ব্যবধানে এগিয়ে সমান সংখ্যক পয়েন্ট নিয়ে একে রয়েছে ইরান।
