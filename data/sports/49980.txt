

১৪ বছর আগের সেই দিনটার কথা মনে পড়ে মাশরাফি বিন মুর্তজার? চট্টগ্রামেই জিম্বাবুয়ের বিপক্ষে অভিষেক হয়েছিল মাশরাফির। সেদিন মাশরাফির প্রথম ওভারে রানই তুলতে পারেননি জিম্বাবুয়ের অন্যতম সেরা ব্যাটসম্যান গ্রান্ট ফ্লাওয়ার। পরের ওভারেই গ্রান্টকে পরিষ্কার বোল্ড করে দিয়ে ফিরিয়েছিলেন । সেটাই ছিল আন্তর্জাতিক ক্রিকেটে ‘নড়াইল এক্সপ্রেসে’র প্রথম উইকেট। সময়ের ভেলায় চড়ে চট্টগ্রামেই মাশরাফি পেলেন ২০০তম উইকেট, অন্য আরেকটি ভেন্যুতে অবশ্য।একই দিনে দুটো স্মরণীয় ঘটনা—সাকিব আল হাসান আজ পেলেন ওয়ানডেতে ২০০তম উইকেট। সাব্বির রহমানের হাতে দারুণ ক্যাচ বানিয়ে কিলার মিলারকে ফিরিয়ে মাশরাফিও ঢুকে পড়লেন একই ক্লাবে। আবদুর রাজ্জাকের পর একই দিনে বাংলাদেশের দুই বোলার ছুঁলেন ২০০ উইকেটের মাইলফলক।অবশ্য পেছনে ফিরে তাকালে মাশরাফির বুক চিরে দীর্ঘশ্বাসই বেরিয়ে আসার কথা। ২০০১-এর নভেম্বরে অভিষেকের পর ঠিকমতো খেলতে পারলে ২০০ উইকেটের মাইলফলক কবেই ছোঁয়া হতো! গতি-বাউন্সে ব্যাটসম্যানদের টালমাটাল করা শুরুর সেই দিনগুলোর কথা মনে পড়লে মাশরাফির মনের কোণে আফসোস কি বুদ্‌বুদ দিয়ে ওঠে না?বারবার মাশরাফির স্বপ্নযাত্রা ব্যাহত হয়েছে চোটের কারণে। ১৪ বছরের ক্যারিয়ারে সাতবার যেতে হয়েছে শল্যচিকিৎসকের ছুরির নিচে। মাশরাফিকে কেবল প্রতিপক্ষের ব্যাটসম্যানদের সঙ্গে নয়, ক্যারিয়ারের বড় সময় লড়তে হয়েছে চোটের সঙ্গেও।তাঁর সমসাময়িক বোলাররা যেখানে ক্রমেই এগিয়ে গিয়েছেন, সেখানে মাশরাফিকে কাটাতে হয়েছে মাঠে নামার প্রতীক্ষায়। মাশরাফির আগের বছর অভিষিক্ত ভারতীয় পেসার জহির খান ২০০ ম্যাচে নিয়েছেন ২৮২ উইকেট, ২০০২ সালে অভিষেক হওয়া ইংলিশ পেসার জেমস অ্যান্ডারসন ১৯৪ ম্যাচে নিয়েছেন ২৬৯ উইকেট। প্রতিভা বিচারে জহির-অ্যান্ডারসনদের চেয়ে কোনো অংশে পিছিয়ে ছিলেন না মাশরাফি। তবুও ম্যাচ-উইকেট সংখ্যায় তাদের চেয়ে পিছিয়ে থাকতে হয়েছে কেবল চোটের কারণেই।অন্য দল বাদ দিন। সতীর্থ সাকিব আল হাসান তাঁর প্রায় ছয় বছর পর অভিষিক্ত হয়েও খেলেছেন প্রায় সমান সংখ্যক ম্যাচ। আফসোস মাশরাফি করতেই পারেন। কিন্তু তিনি এমনই এক মাটির মানুষ, এ নিয়ে কখনো আক্ষেপ করেননি। ভাগ্যকেও করেননি দোষারোপ। বরং বরাবরই বলেছেন, ‘দেশের জন্য খেলতে পারছি, এটাই বড় পাওয়া।’২০০ উইকেট আসলে ‘আসল’ মাশরাফিকে বোঝাতে পারছে না। তবুও অভিনন্দন তাঁর প্রাপ্যই।
