
নেইমারকে নিয়ে মৌসুমের শুরুতে চালু হওয়া সোপ অপেরা এখনো থামেনি। প্রতিদিনই নিত্যনতুন কাণ্ডের জন্য খবরের শিরোনাম হচ্ছেন ব্রাজিল অধিনায়ক। ইদানীং তো তাঁর রিয়াল মাদ্রিদে যাওয়ার গুজব বিতর্কে অন্যমাত্রা দিয়েছে। তবে বন্ধু সুয়ারেজ মনে করেন, তাঁর সাবেক সতীর্থ নাকি কখনোই রিয়ালে যাবেন না।
বার্সেলোনায় ক্রীড়াসামগ্রী প্রস্তুতকারী প্রতিষ্ঠান অ্যাডিডাসের নতুন শোরুমের উদ্বোধন করতে গিয়ে উরুগুইয়ান ফরোয়ার্ড কথা বলেছেন নানা বিষয় নিয়ে। সেখানে অবধারিতভাবেই এসেছে নেইমার, তাঁর বার্সা ছেড়ে যাওয়ার প্রসঙ্গ। নেইমারের দল ছাড়া কি সঠিক ছিল? সুয়ারেজ মনে করেন, এটি একান্তই তাঁর সিদ্ধান্ত, ‘নেইমার অবশ্যই বোধসম্পন্ন মানুষ। সে নিশ্চয়ই তার পরিবারের সঙ্গে কথা বলে সিদ্ধান্ত নিয়েছে। সিদ্ধান্তটা কঠিন ছিল, সন্দেহ নেই। কারণ, বার্সায় সে আনন্দেই ছিল।’
নেইমারের বাবা যে এই দলবদলে গুরুত্বপূর্ণ ভূমিকা রেখেছেন, সেটা সরাসরি না বললেও এমনই ইঙ্গিত সুয়ারেজের। তবে বার্সেলোনা ছেড়ে গেলেও নেইমার যে কখনোই রিয়ালে যাবেন না, সেই নিশ্চয়তাটা দিচ্ছেন ‘এল পিস্তলেরো’।
এ ব্যাপারে সুয়ারেজ নিজের ভাবনার কথাই বলেছেন, ‘আমি মনে করি, নেইমার কখনোই রিয়ালে যাবে না। আমি জানি বার্সেলোনা ও তার খেলোয়াড়দের প্রতি নেইমারের কী পরিমাণ ভালো লাগা কাজ করে। আমার মনে হয় না সে এখন রিয়ালের হয়ে খেলতে যাবে।’  কিছুদিন আগেই ‘এল মুন্দো’সহ বেশ কিছু সংবাদমাধ্যমে এই গুজব জোরালোভাবে প্রকাশিত হয়। রিয়াল সভাপতি ফ্লোরেন্তিনো পেরেজ নাকি আসছে মৌসুমেই নেইমারকে দলে নিয়ে আসবেন। তবে সুয়ারেজ পুরো ব্যাপারটিই উড়িয়ে দিতে চান।
২০১৮ সালে বার্সার হয়ে সব প্রতিযোগিতা জিততে চান সুয়ারেজ। উরুগুয়ের হয়ে দারুণ একটা বিশ্বকাপ কাটাতে চান। আপাতত বাকি সব প্রসঙ্গের বাইরে সুয়ারেজের নিজের চাওয়া এটিই। সূত্র: মার্কা
