
দেখুন শাকিরার নতুন মিউজিক ভিডিওটি:

বিশ্বকাপের গত আসরে ফুটবল দুনিয়া পেয়েছিল নতুন চ্যাম্পিয়ন। জাভি-ইনিয়েস্তা-ক্যাসিয়াসদের টিকি-টাকা জয় করেছিল ফুটবল বিশ্ব। ২০১০ সালের বিশ্বকাপ স্মরণীয় হয়ে আছে শাকিরার জন্যও। কলম্বিয়ান এই সংগীত তারকা ‘ওয়াকা ওয়াকা’র ছন্দে মাতিয়েছিলেন পুরো বিশ্বকে। এবারের ব্রাজিল বিশ্বকাপও বঞ্চিত হচ্ছে না শাকিরার ছোঁয়া থেকে। আনুষ্ঠানিক থিম সং নির্মাণের দায়িত্ব না পেলেও বিশ্বকাপ উপলক্ষে নিজ উদ্যোগেই একটি নতুন গান বেঁধে ফেলেছেন শাকিরা। যেটার মিউজিক ভিডিওতে তুলে এনেছেন মেসি-নেইমার-অ্যাগুয়েরো-জেরার্ড পিকে-রাদামেল ফ্যালকাও-সেস ফেব্রিগাসদের মতো তারকা ফুটবলারেরও।
এবারের বিশ্বকাপের আনুষ্ঠানিক থিম সং নির্মাণ করেছেন কিউবান-আমেরিকান র্যাপ সংগীত, মার্কিন অভিনেত্রী-সংগীতশিল্পী জেনিফার লোপেজ ও ব্রাজিলের জনপ্রিয় সংগীতশিল্পী ক্লদিয়া লেইতে। গতবারের মতো এবারও বেশ ভালোই জনপ্রিয়তা পেয়েছে বিশ্বকাপের এই থিম সং। কিন্তু পাশাপাশি সমালোচনার শিকারও হতে হচ্ছে পিটবুল-লোপেজদের। কেউ কেউ বলছেন গানটা হয়ে গেছে খুবই গতানুগতিক ধাঁচের। কারও মতে, এখানে ফুটবল বা বিশ্বকাপের কোনো ছোঁয়াই নেই। কে জানে, এসব অপূর্ণতা ঘুচিয়ে দিতেই হয়তো মোক্ষম সময়ে হাজির হয়ে গেছেন শাকিরা। বানিয়েছেন বিশ্বকাপ নিয়ে নিজের একটি মিউজিক ভিডিও। গতকাল গানটি ইউটিউবে প্রকাশ হওয়ার পর এখন পর্যন্ত দেখা হয়েছে ৪২ লাখ বার। মেসি-নেইমার-অ্যাগুয়েরো-পিকেদের উপস্থিতিও গানটিতে যোগ করেছে নতুন মাত্রা। অনেকেরই নজর কেড়েছে শাকিরা-পিকের ছেলে মিলানের সঙ্গে হাতির ফুটবল খেলার অংশটি।
