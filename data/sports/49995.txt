
বল জায়গামতো পড়ছে। কিন্তু এরপর যা হচ্ছে, তা মোটেই পছন্দ হচ্ছে না সাকিব আল হাসানের। বোলিংয়ে সেই বিষটা যেন নেই! বড় টার্ন নেওয়া, একটু লাফিয়ে ওঠা...কিছুই হচ্ছে না। সাকিব তাই পরশু রাতে ফোন করলেন মোহাম্মদ সালাহউদ্দিনকে। ‘স্যার, যদি একটু দেখে যেতেন...।’সেই অনুরোধেই কাল সাভার থেকে মিরপুরের ইনডোরে এসে সাকিবের সঙ্গে কিছুটা সময় কাটিয়ে গেলেন সালাহউদ্দিন। একসময় জাতীয় দলের সহকারী কোচ ছিলেন, তার চেয়েও বড় কথা ‘গুরু’ বলতে সাকিব তাঁকেই মানেন। এতটাই যে, একবার আইপিএল থেকেও দুই দিনের জন্য ঢাকায় এসে ব্যাটিং ঝালাই করে গেছেন সালাহউদ্দিনের কাছে।বিকেএসপিরই ছাত্র হলেও এ ক্ষেত্রে সাকিবের ঠিক উল্টো বলতে পারেন সৌম্য সরকারকে। সাকিব দুঃসময়ে গুরুর শরণাপন্ন হন। আর সৌম্য তাঁর ছোটবেলার কোচ আখিনুর জামানকে (রুশো) ফোন দেন ভালো ইনিংস খেলার পর। কাল মুঠোফোনে আখিনুর এই প্রতিবেদককে বলছিলেন, ‘ও (সৌম্য) মানসিকভাবে অনেক শক্ত। প্রথম ম্যাচের পরদিন আমি নিজেই ফোন করেছিলাম। ভাবলাম, ওর মন খারাপ। বিপিএল আর অন্যান্য বিষয়ে কথা বলে মনটা একটু ঘুরিয়ে দিই। ও তা বুঝতে পেরে বলল, “স্যার, চিন্তা করবেন না। এই সমস্যা থাকবে না। ভালো খেলার পর আপনার সঙ্গে কথা বলব।”’আখিনুর বিকেএসপির কোচ। ছয় বছর খুব কাছ থেকে সৌম্যকে দেখেছেন। উইকেটে গিয়ে শুরু থেকেই শট খেলতে পারাটা তাঁর চোখে সৌম্যের ব্যাটিংয়ের সবচেয়ে দারুণ দিক। সমস্যা বলতে একটাই দেখেন, ‘অনেক সময় ভুল শট খেলে ফেলে। যে শটটা অন সাইডে খেলা উচিত, সেটা হয়তো অফে খেলে দেয়। পরে আবার নিজেই নিজের ভুল বুঝতে পারে।’কাল বিকেলে প্র্যাকটিস শেষ করে টিম বাসে ওঠার সময় সৌম্যকে দেখে আখিনুরের কথাগুলো ভুল মনে হলো না। চেহারায় রান না পাওয়ার যন্ত্রণা খুঁজে পাওয়া গেল না। চোখে বরং আত্মবিশ্বাসের দীপ্তি। খারাপ সময়ের কথা খেলোয়াড়দের বারবার মনে করিয়ে দিতে নেই। সৌম্যের কাছেও কুশল বিনিময়ের ছলেই জানতে চাওয়া হলো, ‘সব ঠিকঠাক তো?’ প্রশ্নের মর্মার্থ ধরতে পেরেই কিনা প্রাণখোলা হাসি দিয়ে বললেন, ‘হ্যাঁ, আমার কোনো সমস্যা নেই। সব ঠিক আছে।’অধিনায়ক মাশরাফি বিন মুর্তজাও তা-ই মনে করেন, ‘আমি বিশ্বাস করি, সৌম্য ঠিক পথে আছে। চেষ্টা করে যাচ্ছে। এর থেকে বেশি কিছু করা এখন ওর পক্ষে সম্ভব নয়। মনোযোগ আরেকটু বাড়াতে পারে, সেটাও সে করছে।’আফগানিস্তান সিরিজের আগে সর্বশেষ খেলা দুটি ওয়ানডেতে করেছিলেন অপরাজিত ৮৮ ও ৯০। দক্ষিণ আফ্রিকার বিপক্ষে সেই সিরিজের আগে ভারত ও পাকিস্তানের বিপক্ষেও বলের সঙ্গে পাল্লা দিয়ে রান। বিশ্বকাপ মাতিয়ে এসেছেন এরও আগে। গত বছরের সেই পারফরম্যান্সের ধারাবাহিকতা হারিয়ে যেতে থাকল এ বছরের টি-টোয়েন্টি বিশ্বকাপ থেকে। ছয় ম্যাচে ৭৫ রান, সর্বোচ্চ ২১।প্রিমিয়ার লিগেও নিজের ছায়া হয়েই থাকলেন। ১৫ ম্যাচে ২৩.২৬ গড়ে রান ৩৪৯। সেঞ্চুরি নেই, ফিফটি মাত্র একটি। একই অবস্থা চলতে থাকল আফগানিস্তান সিরিজের প্রস্তুতি ক্যাম্পেও। নেটের ব্যাটিংয়েও আত্মবিশ্বাসের অভাব স্পষ্ট। ব্যাটিং কোচ হিসেবে এসে থিলান সামারাবীরা প্রথম দিনটা পার করেছেন সৌম্যের নেটে দাঁড়িয়েই।অথচ আন্তর্জাতিক ক্রিকেটে এসে কী দারুণ শুরুটাই না করেছিলেন! আফগানিস্তানের বিপক্ষে গত ম্যাচে ওয়ানডেতে প্রথম ‘শূন্য’ ধরেও এখন পর্যন্ত ১৭ ওয়ানডেতে ৪৬.১৩ গড়ে ৬৯২ রান। স্ট্রাইকরেট ১০২.০৬।শুরুর ঝলকটাই সৌম্যর কাছে সবার প্রত্যাশা বাড়িয়ে দিয়েছে। সেটিই তাঁর ‘কাল’ হয়েছে বলে মনে করেন মাশরাফি, ‘ক্যারিয়ারের শুরুতে ও যেটা করেছে, সেটা অপ্রত্যাশিত। ওটা ধরে মূল্যায়ন করলে ওর সঙ্গে অন্যায় করা হবে। আমাদের ক্রিকেটে এ রকম অনেক দেখেছি, কেউ একবার ভালো খেলা শুরু করলে পরে খারাপ খেললে ১০ দিন পরই তাকে নিয়ে কথা শুরু হয়।’আন্তর্জাতিক ক্রিকেটের কঠিন জগৎ সম্পর্কে ধারণার অভাবই হয়তো এর কারণ। পাঁচ বছরের চেষ্টায় পাহাড়ের বুকে ৩০টি ফুটবল মাঠের সমান এক টেলিস্কোপ বানিয়েছে চীন। মহাশূন্যের কিছুই নাকি এর ‘দৃষ্টিসীমা’র বাইরে থাকবে না। আন্তর্জাতিক দলগুলোর কম্পিউটার বিশ্লেষকদের ছোট ল্যাপটপও কিন্তু অনেকটা সে রকম। যে খেলোয়াড়টি আজ এসেই তোলপাড় ফেলে দিল, ১০-১১ ম্যাচ পর সে-ই হয়তো প্রতিপক্ষের কাছে খোলা বইয়ের মতো। কম্পিউটার বিশ্লেষকদের ল্যাপটপে করা ব্যবচ্ছেদে তাঁর দুর্বলতা, শক্তিমত্তা সবই যে ধরা পড়ে গেছে তত দিনে! সৌম্যের খারাপ ফর্মের এটাও একটা কারণ মনে করেন মাশরাফি। তবে অধিনায়কের বিশ্বাস, সৌম্য পারেন এখান থেকেও আকাশে উড়তে, ‘ও এখনো তরুণ। এখান থেকে নতুন করে শুরু করতে পারলে এই কঠিন সময়ই তাকে আরও শক্ত করে তুলবে।’
আরও একটা ঘটনাও হয়তো ঘটবে তখন। সৌম্যর মোবাইল থেকে একটা ফোন যাবে বিকেএসপির কোচ আখিনুর জামানের কাছে।
