
এমন নাটকীয় এক টেস্টের শেষটা এত ম্যাড়মেড়ে হবে কে জানত? চতুর্থ দিনের প্রথম সেশনের পরই বিজয়ীর নাম জেনে গিয়েছিল সবাই। পোর্ট এলিজাবেথে অস্ট্রেলিয়াকে ৬ উইকেটে হারিয়েছে দক্ষিণ আফ্রিকা। চার টেস্টের সিরিজে এখন ১-১ সমতা।
মাত্র ১০১ রানের লক্ষ্য। ম্যাচটা তবু জমতে পারত। অস্ট্রেলিয়ান পেসারদের একটি বিধ্বংসী স্পেলের আশা করতেই পারত দর্শকেরা। কিন্তু প্রথম ইনিংসের মতোই আবারও হাজির হলেন এবি ডি ভিলিয়ার্স। উইকেটে মাত্র ২৬ বল কাটিয়েছেন, কিন্তু ওতেই ম্যাচের সব আকর্ষণ শেষ করে দিয়েছেন। সিরিজে প্রথমবারের মতো বোলারদের কাছে আউট হওয়ার আগে চার চার ও এক ছক্কায় ২৮ রান করেছেন ডি ভিলিয়ার্স। ৩২ রানে দুই উইকেট হারানো দলকে ৮১ রানে নিয়ে গেছেন। ৮১ রানেই ডি ভিলিয়ার্স ও আমলাকে হারালেও কোনো বিপদ হয়নি প্রোটিয়াদের। ডু প্লেসি ও ডি ব্রুইন বাকি কাজটা সেরে নিয়েছেন অনায়াসে।
ডি ভিলিয়ার্সের কথা আগে বলা বটে, কিন্তু আসল কাজটা সকালেই সেরে নিয়েছেন কাগিসো রাবাদা। ১৮০ রানে দিন শুরু করা অস্ট্রেলিয়া মাত্র ২৪ রানের মধ্যেই তিন উইকেট হারিয়ে ফেলেছে রাবাদার সুবাদেই। ক্যারিয়ারে নবমবারের মতো ৫ উইকেট নিয়ে একটু বিশ্রামে গিয়েছিলেন রাবাদা। সে সুবাদেই শেষ উইকেটে হ্যাজলউডকে নিয়ে ২৮ রান যোগ করেছেন পিএন। তবু দলের লিডটা ১০০-এর ওপাশে নিতে পারেননি পেইন। প্রথম ইনিংসে ৯৬ রানে ৫ উইকেট নেওয়ার পর দ্বিতীয় ইনিংসে ৬ উইকেট নিতে মাত্র ৫৪ রান খরচ করেছেন রাবাদা।
