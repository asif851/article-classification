
শেষ রক্ষা হলো না অস্কার পিস্টোরিয়াসের। বান্ধবী রিভা স্টিনক্যাম্পকে হত্যার দায়ে শেষ পর্যন্ত অভিযুক্তই হলেন লন্ডন অলিম্পিকে দৌড়ানো পা-হীন এই অ্যাথলেট। কাল দক্ষিণ আফ্রিকার সুপ্রিম কোর্ট রাষ্ট্রপক্ষের আপিল গ্রহণ করে হত্যার দায়ে অভিযুক্ত করেছেন পিস্টোরিয়াসকে। এর আগে ট্রায়াল কোর্ট অনিচ্ছাকৃত হত্যাকাণ্ডের অভিযোগে তাঁকে পাঁচ বছরের কারাদণ্ড দিয়েছিলেন। সুপ্রিম কোর্ট নতুন করে সাজা দেওয়ার জন্য মামলাটিকে আবার ট্রায়াল কোর্টেই পাঠিয়েছেন। এখনো শুনানির তারিখ ঠিক হয়নি। তবে দক্ষিণ আফ্রিকায় হত্যার শাস্তি কমপক্ষে ১৫ বছরের জেল।পিস্টোরিয়াস এখন গৃহবন্দী হিসেবে প্রিটোরিয়ায় চাচার বাড়িতে আছেন। এক বছর জেল খাটার পর গত অক্টোবরে ছাড়া পাওয়া পিস্টোরিয়াস নতুন শাস্তি না পাওয়া পর্যন্ত থাকবেন এখানেই।২০১৩ সালে বিশ্ব ভালোবাসা দিবসেই ভালোবাসার মানুষটিকে গুলি করে খুন করেছিলেন পিস্টোরিয়াস। চোর ভেবে গুলি করেছি—সুস্থ-সবল অ্যাথলেটদের সঙ্গে প্রতিযোগিতা করে হইচই ফেলা ‘ব্লেড রানারের’ দাবি ছিল এমনটাই। ট্রায়াল কোর্টের বিচারক থোকোজাইল মাসিপা পিস্টোরিয়াসের দাবি মানলেও সুপ্রিম কোর্ট তাঁর দাবি মানেননি। আপিলের রায়ে বিচারপতি এরিক লিচ লিখেছেন, ‘ঘটনাটি শেক্‌সপিয়ারের ট্র্যাজেডির মতো মর্মান্তিক। বিচারবুদ্ধিসম্পন্ন একজন মানুষ কী করে ভারী আগ্নেয়াস্ত্র দিয়ে অন্য এক মানুষকে গুলি করে! অনিচ্ছাকৃত হত্যা নয়, অভিযুক্তকে হত্যাকাণ্ডের দায়েই দোষী সাব্যস্ত করা উচিত ছিল।’
কাল আপিলের রায় ঘোষণার সময় পিস্টোরিয়াসের পরিবারের কেউ আদালতে উপস্থিত ছিলেন না। তবে স্টিনক্যাম্পের মা জুন স্টিনক্যাম্পকে আদালতে ফুপিয়ে কাঁদতে দেখা গেছে। ব্লুমফন্টেইনের আদালতে উপস্থিত না থাকলেও স্টিনক্যাম্পের বাবা বেরি পোর্ট এলিজাবেথ থেকে বিবৃতি দিয়ে নিজেদের সন্তুষ্টির কথা জানিয়েছেন।
পিস্টোরিয়াসের পরিবার বলেছে তাদের আইনজীবীরা রায় পর্যালোচনা করার পরই সিদ্ধান্ত নেবেন তাঁরা সাংবিধানিক আদালতে আপিল করবেন কি করবেন না। দক্ষিণ আফ্রিকায় সাংবিধানিক আদালতই সর্বোচ্চ আদালত। এএফপি, দ্য গার্ডিয়ান।
পিস্টোরিয়াসের সময়পঞ্জি
আগস্ট ২০১২: লন্ডনে অলিম্পিকে অংশগ্রহণ
ফেব্রুয়ারি ২০১৩: রিভা স্টিনক্যাম্পকে গুলি
মার্চ ২০১৪: বিচার শুরু
সেপ্টেম্বর ২০১৪: অনিচ্ছাকৃত হত্যার দায়ে দোষী সাব্যস্ত
অক্টোবর ২০১৪: পাঁচ বছরের কারাদণ্ড
অক্টোবর ২০১৫: প্যারোলে মুক্তি, গৃহবন্দী
ডিসেম্বর ২০১৫: আপিল আদালতে খুনের অভিযোগে দোষী সাব্যস্ত
 
