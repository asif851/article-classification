
দু্ই দফা প্রত্যাখ্যাত হয়েও সেস ফ্যাব্রিগাসকে পাওয়ার আশা ছাড়েনি ম্যানচেস্টার ইউনাইটেড (ম্যানইউ)। কোচ ডেভিড ময়েস গতকাল বৃহস্পতিবার জানিয়েছেন, বার্সা মিডফিল্ডার ফ্যাব্রিগাসকে কেনার প্রক্রিয়াটা এখনো চলছে।ব্রিটিশ গণমাধ্যমের খবর, ফ্যাব্রিগাসকে পেতে প্রথমে ২৫ মিলিয়ন পাউন্ড প্রস্তাব দেয় ম্যানইউ। বার্সা তাতে সম্মত না হওয়ায় প্রস্তাবটা ৩০ মিলিয়ন পাউন্ডে উন্নীত করে ম্যানইউ। কিন্তু এই অর্থের বিনিময়েও ফ্যাব্রিগাসকে বিক্রি করতে সম্মত হয়নি স্প্যানিশ চ্যাম্পিয়নরা। এ অবস্থায় সংশয় জাগে, তাহলে কি স্প্যানিশ মিডফিল্ডারকে পাওয়ার আশা শেষ হয়ে গেল ম্যানইউর! তবে আশার কথাই শোনালেন ডেভিড ময়েস। গত মৌসুম শেষে ম্যানইউর দায়িত্ব পাওয়া ময়েস সংক্ষেপে বললেন, ফ্যাব্রিগাসকে কেনার প্রক্রিয়াটা এখনো চলছে। ইএসপিএনের খবরে বলা হয়, ওয়েইন রুনি প্রসঙ্গেও কথা বলেছেন ময়েস। ইংলিশ স্ট্রাইকারকে পেতে মরিয়া চেলসি। চেলসি কোচ হোসে মরিনহো নিজে রুনির প্রতি তাঁর আগ্রহের কথা জানিয়েছেন। তবে ম্যানইউ কর্তৃপক্ষ স্পষ্ট জানিয়ে দিয়েছে— ‘রুনি বিক্রয়ের জন্য নয়’। নিজেদের সিদ্ধান্তে অটল থাকার জানিয়ে ডেভিড ময়েস আবারও জানালেন, এই মুহূর্তে রুনিকে বিক্রি করতে আগ্রহী নন তাঁরা।
 
