
স্টিভ স্মিথ ব্যাপারটিকে বলছেন মুহূর্তের বুদ্ধিনাশ। বিরাট কোহলি আবার সেটি মানতেই রাজি নন, ভারত অধিনায়কের চোখে এ রীতিমতো প্রতারণা। এ নিয়ে দুজনের, দুই বোর্ডের বচসাও হয়েছে। আইসিসি অবশ্য কাউকেই কোনো শাস্তি দেননি। আর এটিই এই বিতর্কের বাইরে থাকা ফাফ ডু প্লেসিকে ভাবতে বাধ্য করছে, আইসিসির এটি দ্বিমুখী নীতি। দক্ষিণ আফ্রিকা অধিনায়কের মনে হচ্ছে, কোহলি-স্মিথের ক্ষেত্রে যতটা সহনশীল হয়েছে ক্রিকেটের নিয়ন্ত্রক সংস্থা, তাঁর ক্ষেত্রে আরও ছোট অপরাধেও এর চেয়ে বেশি কঠিন ছিল। 
কোহলি-স্মিথকে ঘিরে বিতর্কের স্মৃতি এখনো তরতাজা। বেঙ্গালুরুতে ভারত-অস্ট্রেলিয়া সিরিজের দ্বিতীয় টেস্টে রিভিউ নেওয়ার আগে ড্রেসিংরুমের দিকে তাকান স্মিথ। এ নিয়েই খ্যাপা কোহলিসহ পুরো ভারত দল। তাঁদের চোখে এটি স্রেফ প্রতারণা, ডিআরএস আইনের লঙ্ঘন। আর স্মিথের চোখে এটি ‘ব্রেইন-ফেড’। আইসিসিও দুজনকে কোনো শাস্তি দেয়নি। এই ব্যাপারটিই ভাবাচ্ছে ডু প্লেসিকে। নভেম্বরে অস্ট্রেলিয়ার সঙ্গে টেস্টে বল টেম্পারিংয়ের অভিযোগে তাঁকে ম্যাচ ফি জরিমানা করা হয়। অভিযোগ ছিল, ডু প্লেসি চুইংগাম চিবোতে থাকা অবস্থায় মুখের লালা নিয়ে বলে মাখাচ্ছিলেন। ডু প্লেসির চোখে যেটি স্মিথ-কোহলির বিতর্কের চেয়েও ছোট অপরাধ। আইসিসির এখন এমন নিষ্ক্রিয়তায় অবাক ডু প্লেসি, ডানেডিন টেস্টের পর বলেছেন, ‘সত্যি বলতে আমি অবাক হয়েছি। বিশেষ করে এই কারণে যে, অস্ট্রেলিয়ায় আমি যা করেছি, সেটি আমার কাছে এর চেয়েও ছোট অপরাধ মনে হয়েছে।’ তাঁর আর কোহলিদের বিরুদ্ধে আনা অভিযোগ দুটি ভিন্ন, শাস্তিও ভিন্ন হওয়াই স্বাভাবিক। তবে দুটি ব্যাপারে আইসিসির আচরণে ভিন্নতা দেখে মনঃক্ষুণ্ন ডু প্লেসি, ‘অবশ্যই দুটি ঘটনা ভিন্ন। আমি অবাক হয়েছি যেভাবে সবকিছু ঘটছে তা দেখে। হয়তো আমি নিজের দিক বিবেচনা করে কথা বলছি। আমার কাছে মনেও হয়েছে আইসিসির আমার ব্যাপারে অনেক কঠোর ছিল। কিন্তু এমন কিছু (কোহলি-স্মিথের ঘটনা) যখন ঘটে, আইসিসি এখানেও একই রকম আচরণ করবে, সেটিই আশা করবেন আপনি।’ তবে ভারত-অস্ট্রেলিয়া ম্যাচের মতো এমন কিছু নিউজিল্যান্ডের সঙ্গে দক্ষিণ আফ্রিকার চলমান সিরিজেও ঘটার সম্ভাবনা দেখেন না ডু প্লেসি, ‘যখন ভারত বা অস্ট্রেলিয়ার সঙ্গে খেলবেন, এমন কিছু হতেই পারে। এমন উত্তেজক কিছু ঘটা খুবই স্বাভাবিক। আমার জন্য বললে, এমন ঘটনার বাইরে থাকা এবং ঘটনাটা কীভাবে সামলানো হয়, সেটি দেখাটাই ভালো হয়েছে।’ ডেকান ক্রনিকল।
