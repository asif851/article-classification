
জ্ল্বাতান ইব্রাহিমোভিচ আর এডিনসন কাভানি। প্যারিস সেইন্ট জার্মেইনের এই দুই তারকা ফরোয়ার্ডকে নিয়েই হয়তো বেশি চিন্তিত ছিলেন চেলসির ডিফেন্ডাররা। শেষ পর্যন্ত এই দুজনকে সামাল দিতে পারলেও নিজেদের ভুলে হতাশই হতে হয়েছে চেলসিকে। চ্যাম্পিয়নস লিগে কোয়ার্টার ফাইনালের প্রথম লেগে ৩-১ গোলের হার নিয়ে ইংল্যান্ডে ফিরেছে ২০১১-১২ মৌসুমের শিরোপাজয়ীরা। ম্যাচ শেষে ডিফেন্ডারদেরই কাঠগড়ায় তুলেছেন চেলসির পর্তুগিজ কোচ।প্রিমিয়ার লিগে নিজেদের সর্বশেষ ম্যাচে নিচের সারির দল ক্রিস্টাল প্যালেসের বিপক্ষে আত্মঘাতী গোল করেছিলেন চেলসি অধিনায়ক জন টেরি। গতকাল পিএসজির প্রথম গোলটির পেছনেও আছে টেরির একটি ভুলের অবদান। বল বিপদমুক্ত করতে গিয়ে যে হেডটা তিনি করেছিলেন, তা থেকে বল চলে যায় প্রতিপক্ষের খেলোয়াড় এজেকুয়েল লাভেজ্জির পায়ে। দুর্দান্ত এক হাফ ভলিতে হঠাত্ পাওয়া সুযোগকে গোলে পরিণত করতে কোনো ভুল করেননি আর্জেন্টাইন এই উইঙ্গার। এ ঘটনাটি খেলা শুরুর মাত্র তিন মিনিটের মধ্যেই। ২৭ মিনিটের মাথায় অবশ্য পেনাল্টি থেকে গোল করে খেলায় সমতা ফিরিয়েছিলেন এডেন অ্যাজা। কিন্তু দ্বিতীয়ার্ধে আরও একবার রক্ষণভাগের ভুলেই গোল হজম করতে হয় চেলসিকে। ৬১ মিনিটে এবার আত্মঘাতী গোলই করে বসেন চেলসির ব্রাজিলিয়ান ডিফেন্ডার ডেভিড লুইজ। রক্ষণভাগের এমন পারফরম্যান্সের পর ডিফেন্ডারদের সমালোচনা তো করতেই পারেন কোচ মরিনহো। ম্যাচ শেষে তিনি রীতিমতো ধুয়ে দিয়েছেন তাদের, ‘ইব্রাহিমোভিচ ও কাভানিকে নিয়ন্ত্রণে রাখা গেছে। মাঝমাঠে থিয়াগো মোত্তা আর মারকো ভেরাত্তিও নিয়ন্ত্রণের মধ্যে ছিল। কিন্তু আমরা কয়েকটি সুযোগ তৈরি করেও সেগুলো থেকে গোল করতে পারিনি। আর তার চেয়েও বড় কথা আমরা রক্ষণভাগে ভয়ংকর ভুল করেছি। ব্যক্তিগত ভুল। আর আমরা সেটারই মাশুল দিয়েছি।’
প্রথম লেগটা ২-১ গোলে হেরে শেষ করতে পারলেও দ্বিতীয় লেগে ঘুরে দাঁড়ানোর যথেষ্ট ভালো সুযোগ থাকত চেলসির। কিন্তু একেবারে শেষমুহূর্তে আরও একটি গোল করে চেলসিকে বড় বিপদেই ফেলে দিয়েছেন হাভিয়ের পাস্তোরে। মরিনহো তো এটাকে গোলও বলছেন না, তাঁর দৃষ্টিতে এটা ছিল রসিকতা, ‘প্রথমার্ধে সবকিছু আমাদের নিয়ন্ত্রণে ছিল। আমরা ২-১ গোলে এগিয়েও যেতে পারতাম। কিন্তু আমরা সেটা করতে পারিনি। এরপর আমরা গোল করেছি নিজেদেরই জালে। সেটার পরেই আসল তৃতীয় গোলটা। এটা এক নির্মম রসিকতা। এটাকে আমি গোল বলতে নারাজ, বলব রসিকতা।’
৩-১ গোলে পিছিয়ে যাওয়ার পর এখন সেমিফাইনালের টিকিট পেতে হলে দ্বিতীয় লেগে ২-০ গোলের ব্যবধানে জিততে হবে চেলসিকে। এএফপি।
