
৪৮ ঘণ্টার ব্যবধানে আরও একটি ম্যাচ, তার ওপর প্রাণ ওষ্ঠাগত গরম। এর সঙ্গে হাঁটাই যায় না এমন ভারী মাঠ তো আছেই। মাঠের খেলাই বলে দিচ্ছিল কতটা কঠিন পরিস্থিতিতে খেলছে বাংলাদেশের মেয়েরা। কিন্তু এএফসি অনূর্ধ্ব-১৬ ফুটবল প্রতিযোগিতায় অপ্রতিরোধ্য বাংলাদেশের কিশোরীদের কাছে কোনো বাধাই যে বাধা নয়, সেটা খুব ভালো মতোই বুঝতে পারল সংযুক্ত আরব আমিরাত। চীনা তাইপেকে হারিয়ে আগের ম্যাচেই চূড়ান্ত পর্ব নিশ্চিত করেছিল বাংলাদেশ। আজ আমিরাতকে ৪-০ গোলে হারিয়ে জয়োৎসব করল বাংলাদেশের মেয়েরা। আজও জোড়া গোল করেছে আলাদা করে নজর কাড়া কৃষ্ণা। সব মিলিয়ে টুর্নামেন্টে ৫ ম্যাচে ২৬ গোল করল বাংলাদেশের মেয়েরা।
ম্যাচের শুরুতেই অধিনায়ক কৃষ্ণা রানী সরকারের গোলে এগিয়ে যায় বাংলাদেশ। ম্যাচের ঘড়িতে তখনো তিন মিনিটই হয়নি। আগের ম্যাচগুলোর মতো এ ম্যাচেও মাঠের আধিপত্য ছিল বাংলাদেশের মেয়েদেরই। কৃষ্ণা, সানজিদা, মারিয়া, মৌসুমীরা একের পর এক আক্রমণ চালিয়ে গেছে আমিরাতের গোল সীমানায়। শুরুতেই গোল, মনে হচ্ছিল এবারও গোলবন্যাতেই ভাসবে প্রতিপক্ষ।তবে তা চারটির বেশি হলো না। বৃষ্টির কারণে মাঠ এত ভারী হয়ে না গেলে গোলের সংখ্যা আরও বাড়ত। বাংলাদেশ একটি পেনাল্টিও মিস করেছে। আরেকটি শট ক্রসবারে লেগে বেরিয়ে গেছে বাইরে।সানজিদা, কৃষ্ণারা যতবারই বল নিয়ে প্রতিপক্ষের সীমানায় গিয়েছে, ততবারই আমিরাতের রক্ষণভাগের খেলোয়াড়েরা যতটা না সমস্যা সৃষ্টি করেছে, তার চেয়েও সমস্যা হয়ে দাঁড়িয়েছিল ভারী মাঠ। ম্যাচের ৩৬ মিনিটে কৃষ্ণা একটি পেনাল্টি আদায় করে নিলেও তা থেকে গোল করতে পারেনি আগের ম্যাচে পেনাল্টি থেকে দুই গোল করা শামসুন্নাহার।দ্বিতীয়ার্ধের ৫১ মিনিটে ২-০ গোলে এগিয়ে যায় বাংলাদেশ। আবারও গোল করেন কৃষ্ণা। ৫৫ মিনিটে দারুণ এক থ্রু থেকে আনুচিংয়ের সুযোগসন্ধানী গোল বাংলাদেশকে এগিয়ে দেয় ৩-০ গোলে। ৮৬ মিনিটে মনিকার দারুণ এক ক্রস থেকে মাথা ছুঁইয়ে গোল করে দলকে ৪-০ গোলে এগিয়ে দেন বদলি খেলোয়াড় তহুরা। ম্যাচের বাকি সময়টা আক্রমণেই ছিল বাংলাদেশ। এই সময় আরও দু–একটি গোল পেয়ে যাওয়াটাও অস্বাভাবিক কিছু ছিল না।আমিরাতকে হারিয়েই জয়োৎসবের লক্ষ্য ছিল দলের। সেটা খুব ভালোমতোই হলো ক্যারিবীয় ক্রিকেটার ড্যারেন ব্রাভোর সেই বিখ্যাত ‌‌‘চ্যাম্পিয়ন চ্যাম্পিয়ন’ গানটির সঙ্গে।উৎসব মেয়েদেরই মানায়। তারা যে এখন কেবল নিজেদের গ্রুপের চ্যাম্পিয়নই নয়, অনূর্ধ্ব–১৬ পর্যায়ে এশিয়ায় মেয়েদের শীর্ষ আটটি দলের একটি। এখন পরের ধাপে যাওয়ার পালা। আত্মবিশ্বাস তুঙ্গে নিয়েই যাবে বাংলাদেশের মেয়েরা। শুধু এখন তাদের প্রয়োজন ঠিকঠাক যত্নের।
