
এই তো গত মঙ্গলবারই ক্রিস্টিয়ানো রোনালদোর হ্যাটট্রিক দেখেছে সবাই। চ্যাম্পিয়নস লিগের সেমিফাইনালে রোনালদোর হ্যাটট্রিকে অ্যাটলেটিকো মাদ্রিদকে ৩-০ গোলে হারিয়েছে রিয়াল মাদ্রিদ। সে স্মৃতি তাজা থাকতে থাকতেই রোনালদোর আরও এক হ্যাটট্রিক! তবে এবারে আর ‘হ্যাটট্রিকম্যান’ রোনালদো সিনিয়র নন, তাঁর ছেলে রোনালদো জুনিয়র!ক্রিস্টিয়ানো জুনিয়র যে বাপের মতোই হচ্ছে, সেটি বোঝা যাচ্ছে। এই তো কদিন আগেই একটা ভিডিও ছড়িয়ে পড়ল সবখানে। ফ্রি কিক নিচ্ছে ছয় বছর বয়সী জুনিয়র। ঠিক বাবার মতোই দুই পা ফাঁক করে দাঁড়িয়ে গোলের দিকে শট নেয় সে! আজ আরেকটি ভিডিও দেখা গেছে সামাজিক মাধ্যমে। বাবার মতোই সুযোগসন্ধানী ‘রোনালদো জুনিয়র’ হ্যাটট্রিক করছে। সে কীর্তির ভিডিও ইনস্টাগ্রামে প্রকাশ করেছেন রোনালদো নিজেই। সঙ্গে এক বার্তাও দিয়েছেন রিয়াল ফরোয়ার্ড, ‘ছেলের হ্যাটট্রিকে অনেক গর্ব হচ্ছে।’গর্ব তো হবেই। নিজে হ্যাটট্রিক করে চ্যাম্পিয়নস লিগে পরপর দুই ম্যাচে দল জিতিয়েছেন। ‘হ্যাটট্রিক-বয়’ ছেলেও দেখিয়ে দিচ্ছে, ফুটবল প্রতিভায় বাবার চেয়ে কম যায় না সে। বাপের ব্যাটা আর কী! সূত্র: গোলডটকম।
