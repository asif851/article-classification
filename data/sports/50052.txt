
চট্টগ্রামে শেখ কামাল আন্তর্জাতিক ক্লাব ফুটবল টুর্নামেন্ট আয়োজন করছে চট্টগ্রাম আবাহনী। কালই টুর্নামেন্টের সময়সূচি চূড়ান্ত হয়েছে বাফুফে ভবনের এক সভায়। আগামী ২১-৩১ অক্টোবর এমএ আজিজ স্টেডিয়ামে হবে আটটি ক্লাব দলের এই আয়োজন।কলকাতা মোহনবাগান ও ইস্ট বেঙ্গল ক্লাব আসছে, এটা নিশ্চিত হয়েছে কদিন আগে। নেপালের চ্যাম্পিয়ন নেপাল পুলিশ ও শ্রীলঙ্কার চ্যাম্পিয়ন রত্নাম স্পোর্টস ক্লাবেরও আসার কথা। টুর্নামেন্টে থাকবে বাংলাদেশের চারটি ক্লাব। স্বাগতিক চট্টগ্রাম আবাহনী তো থাকছেই, লিগ চ্যাম্পিয়ন শেখ জামাল ও দুই দর্শকপ্রিয় দল আবাহনী ও মোহামেডানকে বিবেচনার শীর্ষে রাখা হয়েছে। তবে লিগ রানার্সআপ শেখ রাসেল কেন বিবেচনায় নেই—তার কোনো সদুত্তর এখনো মেলেনি।
