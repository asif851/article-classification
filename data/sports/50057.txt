
অস্ট্রেলিয়ার হয়ে সর্বশেষ কবে ওয়ানডে খেলেছেন তা ভুলে যাওয়ার দশা অ্যাডাম ভোজেসের। কে জানে তারই ক্ষোভই মেটালেন কি না? ওয়েস্ট ইন্ডিজের বিপক্ষে হোবার্ট টেস্টের প্রথম ইনিংসটি খেললেন পুরো ওয়ানডে মেজাজে। ২৮৫ বলে ২৬৯ রান! স্বভাববিরুদ্ধ ঝোড়ো এই ইনিংস দিয়েই ক্রিকেটের অন্যরকম রেকর্ডে নাম লিখিয়েছেন এই অস্ট্রেলিয়ান। যেখানে তাঁর ওপরে আছেন শুধু বীরেন্দর শেবাগ।স্টিভ স্মিথ ইনিংস ঘোষণা না করলে ভোজেস কোথায় গিয়ে থামতেন কে জানে! কিন্তু তার আগেই যা করেছেন তাতেই রেকর্ড বই উলটে পালটে দেখতে বাধ্য করেছেন বেশ কয়েকবার। ক্যারিয়ারের প্রথম দ্বি-শতক পাওয়ার পথে ভোজেসের স্ট্রাইক রেট ছিল ৯৪.৩৮! টেস্ট ইতিহাসে আড়াই শ পার করা ইনিংসগুলোর মধ্যে স্ট্রাইকরেটের দিক থেকে যা চতুর্থ দ্রুততম। ব্যাটসম্যান হিসেবে তাঁর আগে আছেন কেবল শেবাগ। হ্যাঁ ঠিক ধরেছেন, এই তালিকার প্রথম তিনটি ইনিংসের মালিকই ভারতের সাবেক ওপেনার।ভোজেসের এমন রেকর্ডময় দিনে ৪ উইকেটে ৫৮৩ রান তুলেই ইনিংস ঘোষণা করেছে অস্ট্রেলিয়া। জবাবে ১১৬ রানেই ৬ উইকেট হারিয়ে বিপাকে পরে ওয়েস্ট ইন্ডিজ। কিন্তু সপ্তম উইকেট জুটিতে ৯১ রান তুলে বিপদ খানিকটা কাটিয়ে উঠেছেন ড্যারেন ব্রাভো ও কেমার রোচ। ব্রাভো অপরাজিত আছেন ৯৪ রানে। আর দলের দ্বিতীয় সর্বোচ্চ রান সংগ্রাহক রোচ অপরাজিত আছেন ৩১ রান নিয়ে। দ্বিতীয় দিন শেষে ৩৭৬ রানে এগিয়ে থেকে তবুও চালকের আসনে অস্ট্রেলিয়াই।শেবাগ থাকতেই পারেন, কিন্তু টেস্টের সবচেয়ে মারকুটে ওপেনার এই তালিকায় ভোজেসের স্থান পাওয়াটাই বিস্মিত করবে সবাইকে। ওয়ানডেতেই যে ভোজেসের স্ট্রাইক রেট মাত্র ৮৭, টেস্টে যে সেটা নেমে আসে পঞ্চাশে। সেই ভোজেসই কি না নিজের প্রথম ডাবল সেঞ্চুরিতেই পেছনে ফেলে দিলেন ডেভিড ওয়ার্নার, ম্যাথু হেইডেন, ক্রিস গেইল ও ভিভ রিচার্ডসের মতো ব্যাটসম্যানদের! ওয়ার্নারেরই দুঃখটা লাগার কথা সবচেয়ে বেশি। মাত্র এক মাস আগেই যে নিউজিল্যান্ডের বিপক্ষে ২৮৬ বলে ২৫৩ রান করে তালিকার চতুর্থ স্থানে উঠে এসেছিলেন তিনি। তাঁর এমন উত্থান ভোজেসের কারণে স্থায়ী হলো কেবল ২৭ দিন!
ভোজেস অবশ্য কেবল ব্যক্তিগত এক রেকর্ডেই থামেননি। শন মার্শকে নিয়ে চতুর্থ উইকেটে গড়েছেন ৪৪৯ রানের জুটি। মার্শ করেছেন ১৮২ রান। এই এক জুটিতে দুজনে ভেঙেছেন অনেকগুলো রেকর্ড। এই জুটিটি হোবার্টে যেকোনো উইকেটে সর্বোচ্চ রানের জুটি। আগের রেকর্ডটি ছিল ৩৫২ রানের, রিকি পন্টিং ও মাইকেল ক্লার্কের। কেবল হোবার্ট নয়, অস্ট্রেলিয়ার মাটিতেই সর্বোচ্চ রানের জুটি এটি। ১৯৪৬ সালে ডন ব্র্যাডম্যান ও সিডনি বার্নসের করা ৪০৫ রানের জুটিকে পেছনে ফেলে দিয়েছেন ভোজেস-মার্শ। আর চতুর্থ উইকেটের জুটিতে সেটি তো দেশের গণ্ডি পেরিয়ে বিশ্ব রেকর্ডই হয়ে গেছে। ২০০৯ সালে করাচি টেস্টে চতুর্থ উইকেট জুটিতে মাহেলা জয়াবর্ধনে ও থিলান সামারাবীরা ৪৩৭ রান তুলেছিলেন। সেই রেকর্ডকেও পেরিয়ে গেলেন অস্ট্রেলিয়ান জুটি।
