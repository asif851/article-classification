
দলের অধিনায়ক তিনি। কিন্তু মালির বিপক্ষে গোলপোস্টের নিচে ‘প্রথম পছন্দ’ ছিলেন না এসাম এল হাদারি। আহমেদ এল শেনায়ে চোট পেয়েছিলেন বলেই তাঁর বদলি হিসেবে ২৫ মিনিটে মাঠে নামেন মিসরের এই গোলকিপার। আর মাঠে নেমেই নিজের নামটি লিখিয়ে নেন রেকর্ড বইয়ে। আফ্রিকান নেশনস কাপে (আফকন) সবচেয়ে বেশি বয়সে ম্যাচ খেলার রেকর্ড গড়েছেন মিসরের গোলকিপার।আফকনে সবচেয়ে বেশি বয়সে ম্যাচ খেলার রেকর্ডটি আগে ছিল হাদারির দেশেরই কিংবদন্তি স্ট্রাইকার হোসাম হাসানের। ২০০৬ আফকনে সর্বশেষ খেলার সময় হাসামের বয়স ছিল ৩৯ বছর ৫ মাস ২৪ দিন। হাসানের রেকর্ড ভেঙে হাদারি আফকন খেললেন ৪৪ বছর বয়সে।রেকর্ড গড়ার দিনে গোল খাননি তিনি। তবে জিততে পারেনি তাঁর দল। ‘ডি’ গ্রুপে নিজেদের প্রথম ম্যাচে মালির সঙ্গে গোলশূন্য ড্র করেছে মিসর। কাল ‘ডি’ গ্রুপের আরেক ম্যাচে আন্দ্রে আইয়ুর গোলে উগান্ডাকে ১-০ ব্যবধানে হারিয়েছে ঘানা।মিসরের জার্সিতে সাতটি আফকন খেলে ফেললেন হাদারি। সবচেয়ে বেশিবার এই প্রতিযোগিতায় খেলার রেকর্ড অবশ্য ক্যামেরুন কিংবদন্তি রিগোবার্ট সংয়ের। তিনি খেলেছেন আটটি আফকন। প্রতিযোগিতার সফলতম দল মিসরের হয়ে চারটি আফকনও জিতেছেন এই গোলকিপার। এখন তাঁর স্বপ্ন, ২০১৮ বিশ্বকাপেও খেলা। আর বিশ্বকাপের সবচেয়ে বেশি বয়সী খেলোয়াড় হওয়া। বিশ্বকাপে মাঠে নামলেই রেকর্ডটা তাঁর হয়ে যাবে। এই মুহূর্তে যেটি ফারিদ মনদ্রাগনের দখলে, ২০১৪ বিশ্বকাপে একটি ম্যাচেই খেলেছিলেন কলম্বিয়ান গোলকিপার। সে সময় তাঁর বয়স ছিল ৪৩ বছর। সবচেয়ে বেশি বয়সে আন্তর্জাতিক ম্যাচ খেলার রেকর্ডটা রেকর্ডটা জিওর্জিস কুদাসের। ১৯৯৫ সালে ৪৮ বছর বয়সে যুগোস্লাভিয়ার বিপক্ষে প্রীতি ম্যাচে খেলেছিলেন এই গ্রিক মিডফিল্ডার। সূত্র: এএফপি।
