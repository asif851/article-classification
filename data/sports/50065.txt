
ডিজিটাল যুগের উৎকর্ষ নিয়ে এবার হাজির হচ্ছে চ্যাম্পিয়নস ট্রফি। ওয়ানডের দ্বিতীয় সেরা এই বৈশ্বিক আসর প্রযুক্তির ব্যবহারের দিক দিয়ে হতে যাচ্ছে পুরোপুরি ‘স্মার্ট’ একটি প্রতিযোগিতা।
অত্যাধুনিক প্রযুক্তির পেছনে এবার বড় ধরনের বিনিয়োগ থাকছে আইসিসি আর ইংলিশ ও ওয়েলস ক্রিকেট বোর্ডের। তাদের আশা, অত্যাধুনিক প্রযুক্তির ব্যবহারে চ্যাম্পিয়নস ট্রফির ম্যাচগুলো ক্রিকেটপ্রেমীদের অন্য রকম অভিজ্ঞতার সঙ্গেই পরিচয় করিয়ে দেবে।
চ্যাম্পিয়নস ট্রফির ম্যাচগুলোতে এবারের আকর্ষণ ‘প্লেয়ার ট্র্যাকিং সিস্টেম’। প্রতিযোগিতার তিনটি ভেন্যুতেই—লন্ডনের ওভাল, বার্মিংহামের এজবাস্টন ও ওয়েলসের কার্ডিফে—থাকবে যুগান্তকারী এই প্রযুক্তি। এর মাধ্যমে দর্শকেরা একজন খেলোয়াড়ের গতিবিধি সম্পর্কে বিভিন্ন তথ্য পাবেন। থাকছে হক-আই ও রিভার্স স্টাম্প ক্যামেরা। পাশাপাশি স্পাইডার ক্যামেরা তো থাকছেই। রিভার্স স্টাম্প ক্যামেরা দিয়ে স্টাম্পের দুই দিকের ছবিই টেলিভিশনে দেখতে পাবেন দর্শকেরা। সবচেয়ে বড় কথা, প্রতিটি ভেন্যুতেই দর্শকেরা গ্যালারিতে বসে উচ্চগতির ইন্টারনেট ব্যবহার করতে পারবেন। ম্যাচের দিন পুরো স্টেডিয়ামই পরিণত হবে ওয়াই-ফাই জোনে।
প্রতিযোগিতার পরিচালক, সাবেক দক্ষিণ আফ্রিকান ফাস্ট বোলার স্টিভ এলওয়ার্দি বলেছেন, চ্যাম্পিয়নস ট্রফি শুরু হওয়ার আগেই এর ৯০ শতাংশ টিকিট বিক্রি হয়ে গেছে। চ্যাম্পিয়নস ট্রফির ইতিহাসে সবচেয়ে দর্শক পেতে যাচ্ছে এবারের প্রতিযোগিতাটিই।
এলওয়ার্দি বলেছেন, ‘এবারের চ্যাম্পিয়নস ট্রফিতে আমরা উচ্চ প্রযুক্তি ব্যবহার করে দর্শকদের আগ্রহ বাড়াতে চাচ্ছি। দেখতে চাচ্ছি, প্রযুক্তির ব্যবহার দর্শক আগ্রহ কতটা বাড়াতে পারে।’ দর্শক প্রত্যাশার কথা মাথায় রেখেই ভেন্যুগুলোতে ওয়াই-ফাই সংযোজন দেওয়া হচ্ছে বলে জানিয়েছেন এলওয়ার্দি, ‘এটা দর্শকেরা চায়। খেলা দেখার পাশাপাশি গ্যালারিতেও তারা ইন্টারনেট সংযোগ চায়।’
প্লেয়ার্স ট্র্যাকিং সম্পর্কে এলওয়ার্দি বলেন, বিশেষ ক্যামেরা দিয়ে প্রত্যেক খেলোয়াড়ের গতিবিধি পর্যবেক্ষণ করা হবে। এটা দিয়ে দর্শকেরা খেলোয়াড়দের সম্পর্কে বিভিন্ন তথ্য-উপাত্ত বিস্তারিত জানতে পারবে।’ সূত্র: আইসিসি।
