

টেস্ট খেলুড়ে দেশগুলোর নাম সবার আগে শুরু হয় অস্ট্রেলিয়াকে দিয়ে। শেষ হয় জিম্বাবুয়েকে দিয়ে। ‘এ’ থেকে ‘জেড’-এর মধ্যবর্তী দূরত্বটার মধ্যেই ক্রিকেট বিশ্বেও দুই দেশের অবস্থান দুই প্রান্তে। সেই জিম্বাবুয়ে আজ হারিয়ে দিল অস্ট্রেলিয়াকে। ৩১ বছর পর অস্ট্রেলিয়ার বিপক্ষে ওয়ানডেতে জয়ের মুখ দেখল দেশটি। আজ হারারেতে মাইকেল ক্লার্কের দলকে ১২ বল আর ৩ উইকেট হাতে রেখে হারিয়েছে এলটন চিগুম্বুরার দল।
মজার ব্যাপার হলো, দুই অধিনায়কই নিজ নিজ দলের সর্বোচ্চ স্কোরারও। দুজনে অপরাজিতও ছিলেন। ক্লার্ক অপরাজিত ছিলেন ৬৮ রানে। ৫২ রানে চিগুম্বুরা। ব্যক্তিগত ইনিংসে রানে পিছিয়ে থাকলেও শেষ পর্যন্ত জয়ের হাসি হাসলেন জিম্বাবুয়ে অধিনায়কই।
জয়ের কৃতিত্ব দিতে হবে সাবেক অধিনায়ক প্রসপার উতসেয়াকেও। আগের দিন হ্যাটট্রিক করেও পরাজিত দলে থাকতে হয়েছিল উতসেয়াকে। আজ ৪৫ রানে ২ উইকেট নেওয়া এই স্পিনার ২৮ বলে ৩০ রানে অপরাজিত থেকে জয় নিয়েই মাঠ ছেড়েছেন। ৯৭ রানে ৫ উইকেট হারানো অস্ট্রেলিয়া শেষ পর্যন্ত ৯ উইকেটে তুলেছিল ২০৯ রান।
অস্ট্রেলিয়ার সংগ্রহই বলে দিচ্ছে জিম্বাবুয়ের বোলাররা কত কৃপণ ছিল আজ। শন উইলিয়ামস তো ১০ ওভারে মাত্র ২১ রানে নিয়েছেন ২ উইকেট।
এত কম সংগ্রহ নিয়েও অবশ্য ১৫৬ রানে জিম্বাবুয়ের ৭ উইকেট ফেলে দিয়ে অঘটনটা প্রায় ঠেকিয়েও ফেলেছিল অস্ট্রেলিয়া। কিন্তু অষ্টম উইকেটে চিগুম্বুরা-উতসেয়ার ৫৫ রানের জুটি ম্যাচ বের করে নিয়ে যায়। ১৯৮৩ সালের জুনের পর এই প্রথম অস্ট্রেলিয়াকে হারানোর স্বাদ পেল জিম্বাবুইয়ানরা।
