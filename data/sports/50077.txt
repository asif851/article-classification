
গতকাল জট খুলেছে। নেইমার ছাড়া পেয়েছেন বার্সেলোনা থেকে। এর জন্য গুনতে হয়েছে ২২২ মিলিয়ন ইউরো। এই মুহূর্তে ফুটবল বিশ্বের সবচেয়ে আলোচিত অঙ্ক। ১২ মাস আগে ফুটবলের দলবদল প্রথম ১০০ মিলিয়নের ঘর ছুঁয়েছিল। আর সেটাই এখন পার হয়ে গেল ২০০ মিলিয়নের ঘর। যদিও সব মিলিয়ে এই দলবদলের আসল আকার গিয়ে দাঁড়াচ্ছে ৫০০ মিলিয়নে।
ফরাসি ক্লাবটির সঙ্গে ৫ বছরের জন্য চুক্তিবদ্ধ হয়েছেন নেইমার। সব মিলিয়ে এ পাঁচ বছরে নেইমারের পেছনে ৫০০ মিলিয়ন বা ৫০ কোটি ইউরো (৪৫ কোটি পাউন্ড) খরচ হবে পিএসজির। এর মধ্যে রয়েছে নেইমারের রিলিজ ক্লজ মূল্য, পারিশ্রমিক ও বোনাস।নেইমারের রিলিজ ক্লজ মূল্য ১৯ কোটি ৮০ লাখ পাউন্ড (২২ কোটি ২০ লাখ ইউরো)। প্যারিসের ক্লাবটিতে বছরে ২ কোটি ৬৮ লাখ পাউন্ড (৩ কোটি ইউরো) পারিশ্রমিক পাবেন নেইমার। অর্থাৎ পাঁচ বছরে নেইমারকে ১৫ কোটি ইউরো পারিশ্রমিক দিতে হবে পিএসজিকে। এটা অবশ্য কর পরিশোধের পর। এমনিতে নেইমারের সাপ্তাহিক পারিশ্রমিক দাঁড়াচ্ছে ৫ লাখ ১৫ হাজার পাউন্ড। এ ছাড়াও ব্রাজিলিয়ান স্ট্রাইকারটির ট্রান্সফার প্রক্রিয়া সম্পন্ন করতে সহায়তা করায় তাঁর বাবা নেইমার সিনিয়র এবং নেইমারের ইসরায়েলি এজেন্ট পিনি জাহাভিকে ৩ কোটি ৮০ লাখ ইউরো দেবে পিএসজি। সব মিলিয়ে তাই ৫ বছরের এই চুক্তিটার আকার হয়ে যাচ্ছে ৫০০ মিলিয়ন।এর বেশির ভাগটাই নেইমার পাবেন না। তবে তাঁর নিজস্ব আয়ও কম হচ্ছে না। পিএসজিতে প্রতি সেকেন্ডে ৮৮ পেন্স আয় করবেন নেইমার। অর্থাৎ পিএসজিতে প্রতি মিনিটে তার আয়ের অঙ্কটা দাঁড়াচ্ছে ৫৩ পাউন্ডের কিছু বেশি, ঘণ্টায় ৩,১৯৭.৪৪ পাউন্ড এবং দিনে ৭৬,৭৩৮.৫৭ পাউন্ড। প্রতি দিন বাংলাদেশি মুদ্রায় নেইমারের আয় প্রায় ৮২ লাখ টাকা!মনে রাখবেন, এখানে নেইমারের স্পনসরদের কাছ থেকে পাওয়া টাকার হিসাব নেই। তা যোগ করলে দিনে নেইমারের আয় নিশ্চিতভাবেই কোটি টাকার ওপরে যাবে। স্কাই স্পোর্টস, ইভিনিং স্ট্যান্ডার্ড।
