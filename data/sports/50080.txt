
এবারের প্রিমিয়ার লিগ শুরুর আগে রহমতগঞ্জ বলেছিল, যে করেই হোক তারা শিরোপা লড়াইয়ে থাকতে চায়। এটা যে নিছক কথার কথা নয়, লিগের প্রথম চার রাউন্ড শেষে তা মানতেই হবে। চট্টগ্রামে প্রথম তিন রাউন্ডের মধ্যে দ্বিতীয় ম্যাচেই শেখ রাসেল ক্রীড়াচক্রকে হারিয়ে দেয় রহমতগঞ্জ। মোহামেডান ও শেখ জামালের সঙ্গে ড্র করে। এরপর ময়মনসিংহ পর্বে আজ নিজেদের চতুর্থ ম্যাচে তুলে নিয়েছে দ্বিতীয় জয়। লিগের প্রথম দিনেই শেখ রাসেলকে হারিয়ে সাড়া ফেলা উত্তর বারিধারার বিপক্ষে এ জয় এসেছে ২-০ গোলে। পেনাল্টি থেকে প্রথম গোলটি করেন সিও জুনাপিউ। শেষ দিকে ব্যবধান বাড়ান গাম্বিয়ান ফরোয়ার্ড দাউদা সিসে। এই জয়ে ৪ ম্যাচের রহমতগঞ্জের পয়েন্ট আট। দুই আবাহনী ও মুক্তিযোদ্ধারও সমান ম্যাচে আট পয়েন্ট। বড় দলগুলোর পাশে রহমতগঞ্জের কৃতিত্বটা বড় হয়ে দেখা দিচ্ছে। কারণ, গতবারের রানার্সআপ শেখ রাসেল চার ম্যাচেই হেরে এখনো পয়েন্টের খাতাই খুলতে পারেনি। চার ম্যাচে তিন পয়েন্ট নিয়ে শেখ রাসেলের চেয়ে ঢের ভালো অবস্থা উত্তর বারিধারার।
