
আজ স্থানীয় সময় দুপুর ১২টা থেকে সাড়ে ১২টা (বাংলাদেশের সময় সাড়ে ৫টা) মধ্যে অস্ত্রোপচার কক্ষে ঢোকার কথা মুস্তাফিজুর রহমানের। লন্ডনের কেনসিংটনের বুপা ক্রমওয়েল হাসপাতালের শল্যবিদ অ্যান্ড্রু ওয়ালেসের হাতে হতে যাচ্ছে বাংলাদেশ দলের এই বাঁহাতি পেসারের অস্ত্রোপচার। অস্ত্রোপচারের সময় তাঁর পাশে থাকতে বিসিবির চিকিৎসক দেবাশিস চৌধুরী আছেন ইংল্যান্ডে। প্রিয় সতীর্থকে দূর থেকে সাহস দিচ্ছে সৌম্য-তাসকিনরাও।মুস্তাফিজের সঙ্গে একটা ছবি নিজের ফ্যান পেজে পোস্ট করে সৌম্য লিখেছেন, ‘তোমাকে শুভকামনা। আশা করি শিগগির ফিরে আসবে তুমি।’ দুজনই এসেছেন সাতক্ষীরা থেকে। একে অপরকে ডাকেন ‘দেশি’ বলে। সৌম্যকে ‘দেশি’ সম্বোধন করেই নিজের অফিশিয়াল পেজে ধন্যবাদ জানিয়েছেন মুস্তাফিজ, ‘সমর্থন করার জন্য দেশি তোমাকে ধন্যবাদ।’ সৌম্য জানালেন, গত বছর জুলাইয়ে দক্ষিণ আফ্রিকা সিরিজ চলার সময় হোটেলে সোনারগাঁয়ে তুলেছিলেন সেলফিটা। 
মুস্তাফিজকে শুভ কামনা জানিয়েছেন জাতীয় দলে তাঁর আরেক সতীর্থ তাসকিন আহমেদ। ‘দ্য ফিজে’র সঙ্গে একটি আড্ডার মুহূর্তের ছবি ফেসবুকে পোস্ট করে বাংলাদেশ দলের এই ফাস্ট বোলার লিখেছেন, ‘আশা করি মুস্তাফিজ দ্রুতই ফিরে আসবে ইনশা আল্লাহ।’ ছবিতে দেখা যাচ্ছে, বিসিবি একাডেমি মাঠে অনুশীলন চলার সময় তাসকিনের সঙ্গে কী এক রসিকতায় মেতে উঠেছেন মুস্তাফিজ। মুস্তাফিজ দ্রুত সেরে উঠবে এমন প্রত্যাশা সাব্বির রহমানেরও। গত বছর ভারতের বিপক্ষে ওয়ানডে সিরিজের ট্রফি হাতে দুজনের একটি ছবি ফেসবুকে পোস্ট করে বাংলাদেশ দলের এই ‘টি-টোয়েন্টি বিশেষজ্ঞ’ লিখেছেন, ‘দ্রুত সেরে উঠতে মুস্তাফিজের প্রতি শুভ কামনা। তুমি লাখো মানুষের প্রেরণা।’ সাব্বির-তাসকিন-সৌম্যর মতো নিশ্চয়ই সবার একই প্রত্যাশা—দ্রুত সেরে উঠবেন মুস্তাফিজ।
