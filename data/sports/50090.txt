



৩ ও ৪ এপ্রিল হবে কোয়ার্টার ফাইনালের প্রথম লেগ।
কোয়ার্টার ফাইনালের ড্র অনুষ্ঠিত হবে আজ বিকেল ৫টায়। দেখা যাবে সনি টেন ২তে।


পিএসজিকে প্রথম লেগে হারানোর পরই কোয়ার্টার ফাইনালের পছন্দের প্রতিপক্ষ বেছে নিয়েছিলেন ক্রিস্টিয়ানো রোনালদো। চ্যাম্পিয়নস লিগের শেষ আটে বার্সেলোনাকে পেতে চান রিয়াল মাদ্রিদ ফরোয়ার্ড। সে ইচ্ছা কি তাঁর পূরণ হবে?
চ্যাম্পিয়নস লিগে দুর্দান্ত ফর্মে আছেন রোনালদো। ৮ ম্যাচে ১২ গোল তাঁর। লিওনেল মেসির গোল সে তুলনায় কম, ৬টি। কিন্তু চেলসির বিপক্ষে দুই লেগে ৩ গোল করে ইঙ্গিত দিয়েছেন লা লিগার ফর্ম চ্যাম্পিয়নস লিগেও টেনে আনছেন মেসি। ২০১০-১১ মৌসুমে সর্বশেষ চ্যাম্পিয়নস লিগ এল ক্লাসিকোর দেখা পেয়েছিল। মেসি-রোনালদোর দুর্দান্ত ফর্মের এ সময়ে আরেকটি এল ক্লাসিকো তো জিভে জল এনে দিতে বাধ্য।
আজ বিকেল ৫টায় চ্যাম্পিয়নস লিগের কোয়ার্টার ফাইনালের ড্র অনুষ্ঠিত হবে। বার্সা-রিয়াল ছাড়া কোয়ার্টার ফাইনালের বাকি ছয় দল হলো ম্যানচেস্টার সিটি, লিভারপুল, সেভিয়া, বায়ার্ন মিউনিখ, জুভেন্টাস, এএস রোমা।
