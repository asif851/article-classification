
দীর্ঘ নয় বছর পর ঘরের কোর্টের টুর্নামেন্টে খেলতে নেমেছিলেন। হাতে ছিল অনভ্যস্ত প্রশস্ত র‌্যাকেট। লক্ষ্য ছিল একটাই—বাজে সময়কে পেছনে ফেলে আত্মবিশ্বাস ফিরে পাওয়া। আশা তো পূরণ হলোই না, উল্টো সুইস ওপেনে নিজের প্রথম ম্যাচেই (দ্বিতীয় রাউন্ড) হেরে দুঃসময়ের কাছে আরও বন্দী হলেন রজার ফেদেরার। হারটাও ৫৫ নম্বর খেলোয়াড় জার্মানির ড্যানিয়েল ব্র্যান্ডসের কাছে। এ নিয়ে গত এক মাসের মধ্যে র‌্যাঙ্কিংয়ের শীর্ষ ৫০-এর বাইরে থাকা তিন খেলোয়াড়ের কাছে হারলেন ১৭ গ্র্যান্ড স্লামের মালিক!পরশুর হারের পেছনে অবশ্য দায় আছে চোটেরও। খেলেছেন পিঠের ব্যথা নিয়ে। ফলে ৬-৩, ৬-৪ হারটা শুধু সুইস ওপেন থেকেই ছিটকে দেয়নি, ফেদেরারের ইউএস ওপেনের প্রস্তুতি-পরিকল্পনাকেও ফেলে দিয়েছে হুমকির মুখে। ‘ফেদেরারের দিন শেষ’ আলোচনাটাও কি বাতাস পেল না আরও? গত মাসে উইম্বলডনের দ্বিতীয় রাউন্ডেই হেরে গেছেন তখনকার ১১৪ নম্বর খেলোয়াড় সের্গেই স্তাখোভস্কির কাছে। এরপর গত সপ্তাহে হামবুর্গ ওপেনের সেমিফাইনালে সর্বোচ্চ গ্র্যান্ড স্লামজয়ী হেরে যান আর্জেন্টিনার অখ্যাত ফেদেরিকো দেলবোনিসের কাছে। সর্বশেষ পরশু হারলেন ব্র্যান্ডসের কাছে যাঁকে গত সপ্তাহে হারিয়েছিলেন হামবুর্গ টেনিসের দ্বিতীয় রাউন্ডে। ম্যাচ শেষে পিঠের সমস্যার কথা স্বীকারও করেছেন, তবে চোটটা দ্রুত কাটিয়ে উঠতে পারবেন বলেও আশাবাদী ফেদেরার। এএফপি।
