
ডিসেম্বরের শুরুতেই দেশের মাটিতে ওয়েস্ট ইন্ডিজের বিপক্ষে টেস্ট সিরিজ। নিউজিল্যান্ড ক্রিকেটের কাছে ওটারই বেশি গুরুত্ব। তাই ওই সিরিজের আগে বিশ্রাম দেওয়া হয়েছে দলের অন্যতম সেরা দুই ক্রিকেটার ব্রেন্ডন ম্যাককালাম ও রস টেলরকে। বাংলাদেশ সফর শেষেই দেশে ফিরে যাবেন এই দুই কিউই ক্রিকেটার। শ্রীলঙ্কার বিপক্ষে তিনটি ওয়ানডে ও দুটি টি-টোয়েন্টির সিরিজে তাই থাকবেন না তাঁরা। টানা ক্রিকেটের ক্লান্তি থেকে মুক্তি দিতেই দুজনকে বিশ্রাম দেওয়া হয়েছে। তাঁদের বদলে শ্রীলঙ্কা সফরের দলে ডাকা হয়েছে উইকেটকিপার-ব্যাটসম্যান লুক রঙ্কি ও পেসার ইয়ান বাটলারকে। ম্যাককালামের বদলে অধিনায়কত্ব করবেন কেন উইলিয়ামসন।১০ নভেম্বর হাম্বানটোটায় প্রথম ওয়ানডে খেলবে নিউজিল্যান্ড। দুটি টি-টোয়েন্টির প্রথমটি ১৯ নভেম্বর ক্যান্ডিতে। এএফপি।
