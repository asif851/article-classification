
পদত্যাগের পর গত ৯ ডিসেম্বর বিসিবির মুখোমুখি হয়েছিলেন চন্ডিকা হাথুরুসিংহে। সেদিন হোটেল র‍্যাডিসনে শ্রীলঙ্কান কোচের সঙ্গে বৈঠক শেষে সংবাদমাধ্যমকে হাথুরুর পদত্যাগের নানা কারণ ব্যাখ্যা করেছিলেন বিসিবি সভাপতি নাজমুল হাসান। একটা পর্যায়ে বিসিবি সভাপতি বলেছিলেন, ‘...এই যে সাকিব (আল হাসান) টেস্ট খেলল না (দক্ষিণ আফ্রিকার বিপক্ষে), এটাও সে মেনে নিতে পারেনি।’দুদিন আগে ক্রিকেট ওয়েবসাইট ‘ক্রিকবাজ’কে দেওয়া সাক্ষাৎকারে বিসিবি সভাপতির উদ্ধৃতি দিয়ে হাথুরুকে প্রশ্ন করা হয়েছিল, বাংলাদেশের দক্ষিণ আফ্রিকা সফরের আগে সাকিবের ছুটি নেওয়াই কি হাথুরুর পদত্যাগের বড় কারণ? শ্রীলঙ্কা কোচের জবাব, ‘এটা মোটেও সত্য নয়।’ তাহলে ভুল বলেছেন বিসিবি সভাপতি? আজ হাথুরুর মন্তব্য নিয়ে নাজমুল বললেন, ‘তাকে যদি জিজ্ঞেস করা হয় সাকিবের ছুটি নেওয়ার কারণে সে পদত্যাগ করেছে, আসলে এটা তো নয়। সে এটা বলেনি। আপনারা (সংবাদমাধ্যম) আমাকে বারবার জিজ্ঞেস করেছেন, কী অভিযোগ করেছে সে (বাংলাদেশ দলের খেলোয়াড়দের নিয়ে)? আমি তখন বলেছি, সে এখনো প্রতিবেদন দেয়নি। কারও সম্পর্কে সে কিছু বলতে চায় না। খেলোয়াড়দের জাতীয় দলে অনেক অবদান আছে। তবে খেলোয়াড়দের অনেক কিছুই তার ভালো লাগেনি। যেমন সংবাদমাধ্যমে মুশফিকের কথা বলার ধরন পছন্দ নয়, সাকিব যে খেলতে চায়নি, কেন খেলবে না—এসব তো আছেই। তবে এ কারণেই যে সে পদত্যাগ করেছে, এটা কখনো বলা হয়নি। সে ঠিকই বলেছে।’
