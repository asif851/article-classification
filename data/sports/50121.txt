
অবৈধ বোলিং অ্যাকশনের কারণে এখনো তিনি নিষিদ্ধ। ক্রিকেটে ফিরতে পারবেন বোলিং অ্যাকশন সংশোধনী পরীক্ষায় উতরে। তবে এসব অনিশ্চয়তা সাঈদ আজমলের পাকিস্তানের বিশ্বকাপ প্রাথমিক দলে থাকাটা বাধা হতে পারেনি। তাঁকে রেখেই কাল ৩০ সদস্যের প্রাথমিক দল ঘোষণা করেছে পাকিস্তান। বিশ্বকাপের আগেই আজমল বোলিংয়ে আইসিসির সবুজসংকেত পেয়ে যাবেন বলে আশা পাকিস্তান ক্রিকেট বোর্ডের (পিসিবি) প্রধান নির্বাচক মঈন খানের।বিশ্বকাপে পাকিস্তানকে নেতৃত্ব দেবেন মিসবাহ-উল-হক এটা আগেই জানিয়েছিল পিসিবি। কাল ঘোষিত প্রাথমিক দলেও অধিনায়ক হিসেবে দেখানো হয়েছে তাঁকে। সাদা পোশাকে দারুণ ফর্মে থাকা ইউনিস খান আছেন প্রাথমিক দলে। আছেন প্রায় এক বছর ধরে জাতীয় দলের বাইরে থাকা শোয়েব মালিক এবং কামরান আকমলও। এএফপি।
