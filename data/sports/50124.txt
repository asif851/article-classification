
কদিন আগে দেশের মাঠে আফগানিস্তানের কাছে ৩-১ ব্যবধানে সিরিজ হেরেছে বাংলাদেশ অনূর্ধ্ব-১৯ দল। টলে যাওয়া আত্মবিশ্বাসটা ফিরে পেতে একটা জয় ভীষণ দরকার ছিল যুবাদের। কুয়ালালামপুরে যুব এশিয়া কাপে আজ সেটা এসেছে ঘাম ঝরিয়েই। সেটা সমস্যা নয়, জয় পেতে ঘাম ঝরতেই পারে; কিন্তু প্রতিপক্ষ যদি নেপাল হয়, তাহলে সেই ‘ঘাম ঝরা’র খবরে একটু চিন্তিত হতে হয় বইকি!
তবে নেপালকে হারাতে ঘাম ছুটে গেছে সাইফ হাসানদের। বাংলাদেশ অনূর্ধ্ব-১৯ দল ম্যাচটা জিতেছে ২ উইকেটে।বৃষ্টিবাধায় ৪০ ওভারে নেমে আসা ম্যাচটা বাংলাদেশ জিতেছে ২ উইকেটে। ডি-এলে বাংলাদেশের লক্ষ্য দাঁড়িয়েছিল ১৮১ রান। ২৬.৫ ওভারে ২ উইকেটে ১০৪ রান তুলে ফেলা বাংলাদেশ যুবারা বেশ স্বচ্ছন্দেই এগোচ্ছিলেন। কিন্তু ২৭তম ওভারের শেষ বলে দলের পক্ষে সর্বোচ্চ ৫২ রান করা নাঈম শেখ আউট হওয়ার পরই যেন ছন্দ হারিয়ে ফেলে বাংলাদেশ।শেষ ১০ ওভারে দরকার ছিল ৬৫ রান, হাতে ৭ উইকেট। শেষ ২ ওভারে সেটি নেমে আসে ১৬ রানে, হাতে ৫ উইকেট। স্নায়ুচাপে এই সমীকরণটা মেলাতে গিয়ে বাংলাদেশ অনূর্ধ্ব-১৯ দল দ্রুত ৩ উইকেট হারিয়ে বসে। নাঈম-রবিউলের দুটি বাউন্ডারিতে এক বল বাকি থাকতে কোনোমতে জয়ের প্রান্তে পৌঁছেছে বাংলাদেশ।এর আগে, টস জিতে নেপাল অনূর্ধ্ব-১৯ দলকে ব্যাটিংয়ে পাঠিয়েছিল বাংলাদেশ। অফ স্পিনার নাঈম হাসানের দারুণ বোলিংয়ে নেপাল ৪০.১ ওভারে ৬ উইকেটে ১৬৭ রান তুলেই থেমে যায়। নাঈম ৯ ওভারে ৩ মেডেনে ৩৩ রান দিয়ে পেয়েছেন ৩ উইকেট।পরশু বাংলাদেশ অনূর্ধ্ব-১৯ দল পরের ম্যাচ খেলবে মালয়েশিয়ার বিপক্ষে।
