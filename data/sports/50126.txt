
২০১৪ সালের জুনে বাংলাদেশ দলের দায়িত্ব নিয়েছিলেন চন্ডিকা হাথুরুসিংহে। এই দুই বছরে তাঁর অর্জনের খাতা যথেষ্টই সমৃদ্ধ। বাংলাদেশ প্রথমবারের মতো খেলেছে বিশ্বকাপের কোয়ার্টার ফাইনালে, জিতেছে টানা পাঁচটি ওয়ানডে সিরিজ। তবে বাংলাদেশের কোচ বলছেন, এটিই সেরা সময় নয়; বাংলাদেশ ক্রিকেটের স্বর্ণযুগ আসছে সামনে। টি-টোয়েন্টি বিশ্বকাপের পর লম্বা ছুটি কাটিয়ে কাল রাতে অস্ট্রেলিয়া থেকে ঢাকায় ফিরছেন চন্ডিকা হাথুরুসিংহে। আজ দুপুরে এলেন বিসিবি কার্যালয়ে। সেখানেই বাংলাদেশকে নিয়ে বড় স্বপ্নের কথা বললেন হাথুরু, ‘আগামী ২-৩ বছর হবে বাংলাদেশ ক্রিকেটের স্বর্ণযুগ। তামিম, সাকিব, মাশরাফি, মুশফিক, মাহমুদউল্লাহদের মতো খেলোয়াড়েরা আছে এই দলে। তাদের অভিজ্ঞতা কাজে লাগিয়ে ধারাবাহিকভাবে আন্তর্জাতিক ক্রিকেটে ভালো খেলার এখনই সময়। এটা যেমন রোমাঞ্চকর হবে, তেমনি হবে চ্যালেঞ্জিং। আমাদের বিদেশের মাটিতেই বেশি খেলতে হবে। গত দুই বছর দেশের মাটিতে বেশি খেলেছি। আমাদের দেখাতে হবে বাংলাদেশ ক্রিকেট কতটা উন্নতি করেছে।’ আগামী ২০১৭ চ্যাম্পিয়নস ট্রফিতে কঠিন গ্রুপে পড়েছে বাংলাদেশ। ‘এ’ গ্রুপে মাশরাফিদের প্রতিপক্ষ স্বাগতিক ইংল্যান্ড, বিশ্ব চ্যাম্পিয়ন অস্ট্রেলিয়া ও নিউজিল্যান্ড। বাংলাদেশের শ্রীলঙ্কান কোচ এটি মাথায় রেখেই তৈরি করতে চান বাংলাদেশ দলকে, ‘আমরা স্বাগতিক ও অস্ট্রেলিয়া-নিউজিল্যান্ডের সঙ্গে খেলতে যাচ্ছি। কঠিন গ্রুপেই পড়েছি। আমাদের এগিয়ে যেতে হবে, ভালো প্রস্তুতি নিতে হবে। এর জন্য আমাদের পরিকল্পনা তো আছেই। তৈরি হতে একটু আগেভাগে আয়ারল্যান্ডে যাব। এরপর নিউজিল্যান্ড ও আয়ারল্যান্ডের সঙ্গে ত্রিদেশীয় সিরিজে খেলব।’
মুস্তাফিজুর রহমানের সাসেক্সে যাওয়া না–যাওয়া নিয়ে কদিন ধরে নানা আলোচনা। বাংলাদেশের বাঁহাতি পেসারের কাউন্টি খেলার বিষয়ে হাথুরুর মতামত খুবই গুরুত্বপূর্ণ। বাংলাদেশ দলের কোচ অবশ্য এ নিয়ে পরিষ্কার কিছু বলতে চাইলেন না, ‘তার সাসেক্সে যাওয়াটা আসলে কোনো বিষয় নয়। এটা মিডিয়ার ইস্যু, মুস্তাফিজের নয়।’
