
২০১৮ রাশিয়া বিশ্বকাপের ফেবারিট দলগুলোর মধ্যে হয়তো জায়গা হবে না আর্জেন্টিনার। না হওয়াটাই স্বাভাবিক বটে, খুঁড়িয়ে খুঁড়িয়ে বাছাইপর্ব পার হওয়া একটি দলকে ফেবারিট বলাটাও তো অন্যায়। তবে সাবেক আর্জেন্টাইন মিডফিল্ডার হুয়ান রোমান রিকেলমে মনে করছেন বিশ্বকাপ জিততে পারে তাঁর দেশ। এমনটি মনে হওয়ার কারণ, আর্জেন্টিনা দলে মেসির মতো একজন খেলোয়াড় আছেন। রিকেলমে মনে করেন, মেসি ছন্দে থাকলে কোনো কিছুই অসম্ভব নয়। সবাই চায় তাঁর দেশ বিশ্বকাপে ভালো করুক। রিকেলমে এর ব্যতিক্রম নন। আর্জেন্টিনার সাবেক এই অধিনায়ক আর্জেন্টাইন টেলিভিশন চ্যানেল এল ট্রিসিকে দেওয়া এক সাক্ষাৎকারে সেই প্রত্যাশাটিই জানিয়েছেন, ‘আশা করছি আমরা ভালো করব, ছেলেদের বোঝাপড়া ভালো থাকবে, সর্বোপরি মেসি ভালো খেলবে। শেষেরটা ঘটলে আর্জেন্টিনার জেতার অনেক সুযোগ থাকবে। মেসি ভালো খেললে তো কোনো কিছুই ঝামেলা নয়।’রিকেলমের ভাবনাটা একেবারেই ঠিক। মেসি ছন্দে থাকলে যে কি হয় সেটির প্রমাণ বেশ ভালোই পেয়েছে ইকুয়েডর। যে ম্যাচ ছিল আর্জেন্টিনার জীবন-মরণ। বিশ্বকাপ বাছাইপর্বের যে ম্যাচ না জিতলে বিশ্বকাপ থেকেই হয়তো আর্জেন্টিনা ছিটকে পড়ত, সে ম্যাচেই দারুণ এক হ্যাটট্রিকে ইকুয়েডরকে ৩-১ গোলে হারিয়ে আর্জেন্টিনার রাশিয়া বিশ্বকাপের টিকিট কেটেছেন মেসি।বার্সেলোনার ফরোয়ার্ডের সঙ্গে খেলার অভিজ্ঞতা রয়েছে রিকেলমের। ২০০৭ কোপা আমেরিকায় আর্জেন্টিনার হয়ে খেলেছিলেন বোকা জুনিয়র্সের এই কিংবদন্তি। কিন্তু ফাইনালে রবিনহো, হুলিও ব্যাপতিস্তাদের ব্রাজিলের হাতে লজ্জাজনকভাবে ৩-০ গোলে হেরে যায় তাঁর আর্জেন্টিনা। ফাইনালে মেসি-তেভেজদের পেছনে মাঝমাঠের দায়িত্বে ছিলেন রিকেলমে। আর্জেন্টিনা সমর্থকেরা অবশ্য এ জন্য ব্রাজিলের শরীর নির্ভর ফুটবলকেই দায়ী করেন। ম্যাচে ৩৪টি ফাউল করেছিলেন ব্রাজিলের খেলোয়াড়রা, হলুদ কার্ড দেখেছিলেন গোলরক্ষকসহ ৫ জন খেলোয়াড়। ১০ নম্বর জার্সিতে মেসির পূর্বসূরি রিকেলমে ২০১০ বিশ্বকাপের আগে কোচ ডিয়েগো ম্যারাডোনার সঙ্গে বিবাদে জড়িয়ে আন্তর্জাতিক ফুটবল থেকে অবসর নেন। মেসি-রোনালদো দ্বৈরথ নিয়েও কথা বলেছেন রিকেলমে। কদিন আগেই পঞ্চম ব্যালন ডি অর জিতেছেন ক্রিস্টিয়ানো রোনালদো, এরপর ঘোষণা করেছেন তিনি সর্বকালের সেরা ফুটবলার। তবে রিকেলমের পছন্দ মেসিই। কে সেরা এমন প্রশ্নের জবাবে তিনি বলেছেন, ‘ সেরা অবশ্যই মেসি এবং আমরা ভাগ্যবান যে সে একজন আর্জেন্টাইন। মেসি-রোনালদো একজন আরেকজনকে পরিপূর্ণ করেছে। দুজনই পুরস্কার জেতার জন্য অনেক পরিশ্রম করেছে। আমার কাছে মেসিই সেরা, তবে দুজনই অবিশ্বাস্য রকমের ভালো, এতে কোনো সন্দেহ নেই।’
 
