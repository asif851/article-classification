
মাঝপথে সফর বাতিল করায় ওয়েস্ট ইন্ডিজ ক্রিকেট বোর্ডের (ডব্লুআইসিবি) ওপর ভীষণ চটেছে ভারতীয় ক্রিকেট বোর্ড (বিসিসিআই), তা বোঝা গিয়েছিল আগেই। সেই ক্ষোভের মাত্রা কতটুকু, তা বোঝা গেল আজ। মঙ্গলবার হায়দরাবাদে জরুরি সভায় বিসিসিআইয়ের সিদ্ধান্ত, ওয়েস্ট ইন্ডিজের সঙ্গে সব দ্বিপক্ষীয় সফর স্থগিত।উইন্ডিজের বয়কটে ভারতের ক্ষতি ৪০০ কোটি রুপি!বিসিসিআই সচিব সঞ্জয় প্যাটেল বলেছেন, ‘বিসিসিআই ও ডব্লুআইসিবির সব দ্বিপক্ষীয় সফর স্থগিত।’ ২০১৬ সালের ফেব্রুয়ারি ও মার্চে তিন টেস্ট, পাঁচটি ওয়ানডে ও একটি টি-টোয়েন্টি খেলার জন্য ওয়েস্ট ইন্ডিজ সফরের কথা ছিল ভারতের। এ সিদ্ধান্তের ফলে সেই সিরিজ বাতিল হলো। শুধু তা-ই নয়,  এফটিপি অনুযায়ী, আগামী ২০১৫ থেকে ২০২৩ পর্যন্ত ভারত-ওয়েস্ট ইন্ডিজ ১০টি টেস্ট, ১৫টি ওয়ানডে এবং ৪টি টি-টোয়েন্টি খেলার কথা নিজেদের মধ্যে।  এর মধ্যে চারটি ক্যারিবীয় সফর রয়েছে ভারতের। বিসিসিআইয়ের সিদ্ধান্ত অনুযায়ী, এ দ্বিপক্ষীয় সিরিজগুলোও স্থগিত। বিসিসিআই এ-ও জানিয়েছে, ‘আকস্মিক সফর বাতিল করায় ডব্লুআইসিবির বিরুদ্ধে আইনি ব্যবস্থা নেওয়ার প্রক্রিয়া শুরু করবে তারা।’
সিরিজের অপমৃত্যুর পর...এর আগে বিসিসিআই জানিয়েছিল, ওয়েস্ট ইন্ডিজ হঠাৎ ভারত সফর বাতিল করায় একটি ওয়ানডে, তিনটি টেস্ট ও একটি টি-টোয়েন্টি মিলে মোট ১৭ দিনের খেলা বাতিল হয়েছে। এর মধ্যে শ্রীলঙ্কা ভারতের সঙ্গে পাঁচটি ওয়ানডে খেলতে রাজি হওয়ায় পাঁচ দিনের আর্থিক ক্ষতি পুষিয়ে নেওয়া যাবে। তবে বাকি ১২ দিনে ভারতের আর্থিক ক্ষতি হয়েছে প্রায় ৩৯৬ কোটি রুপি। সূত্র: এএফপি, রয়টার্স, ক্রিকইনফো।
