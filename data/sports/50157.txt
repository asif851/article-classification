
ক্রিকেট মানে খেলাটা এখন আর শুধু ব্যাট আর বলের নয়, রেকর্ডেরও! কোনো দিন ব্যাটসম্যানরা রেকর্ড গড়ছেন, কোনো দিন বোলাররা। ফিল্ডাররাও বাদ যাচ্ছেন না, কিংবা কোন উইকেট কিপার কবে কত ক্যাচ ধরছেন তা নিয়েও পাতার পর পাতা লেখা হয়। অথচ ক্রিকেট মাঠের অবিচ্ছেদ্য অংশ যে আম্পায়ার, তাঁদের রেকর্ড-টেকর্ড নিয়ে কজনাই বা ভাবেন! গতকাল প্রথম ক্রিকেটার হিসেবে অভিষেকের পর টানা ১০০ টেস্ট খেলার রেকর্ড গড়েছেন ব্রেন্ডন ম্যাককালাম, এটা অনেকেরই জানা। কিন্তু কয়জন আম্পায়ার টেস্ট ম্যাচ পরিচালনার সেঞ্চুরি করেছেন এটা জানেন কয়জন?টেস্টের প্রায় দেড় শ বছরের ইতিহাসে টেস্ট খেলার সেঞ্চুরি করেছেন ৬৪ জন কিন্তু টেস্টে ম্যাচ পরিচালনার সেঞ্চুরি করতে পেরেছেন মাত্র তিনজন। সবচেয়ে বেশি ১২৮ টেস্টে ‘মাঠের সবচেয়ে ক্ষমতাধর ব্যক্তি’র দায়িত্বে ছিলেন ওয়েস্ট ইন্ডিজের স্টিভ বাকনার। এর পরেই আছেন দক্ষিণ আফ্রিকান রুডি কোয়ের্তজেন। তবে তিনি বাকনার থেকে পিছিয়ে আছেন অনেক বেশি। ১০৮টি টেস্ট পরিচালনা করেছেন তিনি। এই দুজনের পরেই আছেন আলিম দার—১০১ টেস্টে দায়িত্ব পালন করেছেন। পাকিস্তানের দারের বয়স মাত্র ৪৭, সাইমন টফেলের মতো অকস্মাৎ অবসর না নিলে বাকনারের রেকর্ডটা হয়তো একদিন তাঁরই হবে।টেস্টের তুলনায় ওয়ানডেতে ‘সেঞ্চুরিয়ান’ আম্পায়ারের সংখ্যা অনেক বেশি। ১৬ জন আম্পায়ার ওয়ানডেতে ১০০ বা তার চেয়ে বেশি ম্যাচ প​রিচালনা করেছেন। ডাবল সেঞ্চুরি করেছেন মাত্র দুজন। এখানে অবশ্য সবার আগে কোয়ের্তজেন। ২০৯ টি ওয়ানডেতে মাঠে ছিলেন তিনি। এরপর নিউজিল্যান্ডের বিলি বাউডেন। মাঠে মজা করার জন্য বিখ্যাত এই আম্পায়ার ঠিক ২০০টি ওয়ানডে পরিচালনা করেছেন। এরপরই আছেন বাকনার (১৮১) ও দার (১৭৮)। 
তবে টি-টোয়েন্টিতে এখনো ফিফটিও করতে পারেননি কেউ। টি-টোয়েন্টি ফ্র্যাঞ্চাইজি লিগের কারণে আন্তর্জাতিক টি-টোয়েন্টি খেলা হয় খুব কম। এর মাঝেও ৩৫টি ম্যাচে দায়িত্ব পালন করেছেন দার। আর অস্ট্রেলিয়ার টফেল অবসরের আগে পরিচালনা করেছিলেন ৩৪টি ম্যাচ। ক্যাপ: টেস্টে সেঞ্চুরি করা প্রথম দুই আম্পায়ার বাকনর-কোয়ের্তজেন।—ছবি: ক্রিকইনফো
