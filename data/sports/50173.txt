
বাংলাদেশে ভর দুপুরে যখন ম্যাচ শুরু, যুক্তরাষ্ট্রে তখন গভীর রাত। অনাগত সন্তানের জন্য অধীর অপেক্ষা করছেন বলে রাত জাগার সম্ভাবনাও শূন্যের কোঠায়। ফলে ব্যাটিংটা মিস করলেও করে থাকতে পারেন উম্মে আহমেদ শিশির। মিস করে থাকলে ভালোই করেছেন। ব্যাটিংয়ে যে হতাশাজনকভাবে আউট হয়েছেন সাকিব আল হাসান।তবে যেদিন এক দিকে ভালো হয় না, অন্য দিক দিয়ে সেটি ভালো মতো পুষিয়ে ​দেওয়ার বাড়তি তাগিদ ভর করে যেন তাঁর ওপর। ব্যাটিংয়ে হতাশাজনকভাবে আউট হওয়ার ভালো দিকটা পাওয়া গেল। একে ​একে পাঁচ-পাঁচটি উইকেট তুলে নিলেন সাকিব। অনেকে হয়তো চমকে উঠে আবিষ্কার করবেন, ওয়ানডেতে এই প্রথম ইনিংসে পাঁচ উইকেট পেলেন তিনি। অথচ টেস্টে ৫ উইকেট নিয়েছেন ১৪ বার!এর আগে বেশ কবারই পাঁচ উইকেটের একেবারে প্রান্তে পৌঁছে গিয়েছিলেন। ছয়বার ইনিংসে ৪ উইকেট পেলেও কিছুতেই কেন জানি বোলারদের জন্য সেই ‘ম্যাজিক ফিগার’ ছোঁয়া হচ্ছিল না। আজও একটুর জন্য ফসকে যেতে বসেছিল। বল বাকি মাত্র দুটি। অবশেষে দশম ওভারের পঞ্চম বলে পানিয়াঙ্গারাকে আউট করে ৫ উইকেট পূর্ণ করেন।নয় বছর আর ১৫৬টি ওয়ানডে পার করে এসে অবশেষে সাকিবকে ধরা দিল সেই পাঁচ উইকেট! তিনি সাকিব আল হাসান বলেই এ নিয়ে বাড়তি উচ্ছ্বাস দেখালেন না। ম্যাচ শেষে বরং এমন দাবি করলেন, যেন তাঁর কোনো কৃতিত্বই নেই, ‘আসলে উইকেট স্পিনারদের জন্য খুব ভালো ছিল। আমি কেবল ঠিক জায়গায় বল করে গেছি। আমি বরং ভাগ্যবান ছিলাম।’ তবে এও যোগ করলেন, ‘আমি ভাগ্যে বিশ্বাস করি ঠিকই, কিন্তু কঠিন পরিশ্রম না করলে ভাগ্য মুখ তুলে তাকায় না। ব্যাটে-বলে দুই জায়গাতেই পারফর্ম করা আমা​র দায়িত্ব।’মাত্র প্রথম ওয়ানডে হলো। তবে সিরিজটাও মাত্র তিন ম্যাচের বলে​ পরের ম্যাচটা জিতলেই ঘরের মাঠে টানা পাঁচ সিরিজ জয়ের কৃতিত্ব গড়বে বাংলাদেশ। যে জয়যাত্রার শুরু গত বছরের শেষাশেষি জিম্বাবুয়ের বিপক্ষেই। সাকিব বললেন, ‘ঘরের মাঠে খেলা অবশ্যই বাড়তি সুবিধার। তবে আমরাও পুরো বিশ্বকে দেখিয়ে দিয়েছি আমাদের উন্নতি।’প্রথম সন্তান কয়েক দিনের মধ্যে পৃথিবীর আলো দেখবে। এই সময় সব স্ত্রী​ই স্বামীকে পাশে চান। কিন্তু স্বামীর ধরন জানেন বলেই শিশিরই ঠেলেঠুলে সাকিবকে পাঠিয়েছেন। আর মাঠে নেমেই সাকিব দীর্ঘ অপেক্ষা ঘোচালেন। শিশির নিশ্চয়ই খুশি হবেন!
