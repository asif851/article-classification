
এই এভারটনেই ১৪ বছর আগে শুরু হয়েছিল প্রিমিয়ার লিগে তাঁর গোল-উৎসব। মাঝের ১৩ বছরে ম্যানচেস্টার ইউনাইটেডে রেকর্ডের পর রেকর্ড গড়েছেন, শিরোপার পর শিরোপা জিতেছেন। কিন্তু প্রিমিয়ার লিগে ২০০ গোলের মাইলফলকটা ওয়েইন রুনি ছুঁলেন আবার এভারটনে ফিরেই। যে মাইলফলক এর আগে পেরিয়েছিলেন শুধু অ্যালান শিয়ারার।
স্টোক সিটির পর ম্যানচেস্টার সিটি—এভারটনে ফিরে টানা দুই ম্যাচে গোল। পরশু সিটির মাঠে ৩৫ মিনিটে ইতিহাস গড়া রুনির গোলটাও অবশ্য জেতাতে পারেনি এভারটনকে। রাহিম স্টার্লিংয়ের গোলে ১-১ গোলে ড্র করেই ফিরেছে সিটি।তবে ম্যাচ ছাপিয়ে সব আলো পড়ছে রুনির ওপরই। শিয়ারার টুইট করেছেন, ‘প্রিমিয়ার লিগের ২০০ গোল ক্লাবে একা লাগছিল। স্বাগত ও অভিনন্দন ওয়েইন রুনি!’ তবে শিয়ারারের ক্লাবে ঢুকলেও ইংলিশ কিংবদন্তির ২৬০ গোলের রেকর্ড ছোঁয়া ৩১ পেরোনো রুনির জন্য কষ্টকল্পনাই। তা তিনিও জানেন, ম্যাচের পর হাসতে হাসতে তাই বলেছেন, ‘বোঝাই যাচ্ছে, অ্যালানকে ধরতে অনেক ঘাম ঝরাতে হবে।’মাইলফলক ছোঁয়ার দিনে অবশ্য ম্যানচেস্টারকেও ভোলেননি রুনি। সাবেক ক্লাবের জন্য ঝরল ভালোবাসা, ‘মিষ্টি একটা মুহূর্ত এটা। আমি নিশ্চিত ম্যানচেস্টারের লাল অংশও এটা উপভোগ করেছে।’ আর খোঁচা মারতে ভুললেন না ‘পুরোনো শত্রু’ ম্যানচেস্টার সিটিকে। গোল উদ্‌যাপনের সময় সিটি সমর্থকেরা তাঁকে উদ্দেশ করে ‘মধুবর্ষণ’ করেছেন, এমন ছবি টুইটারে দিয়ে রুনি খোঁচা মেরেছেন, ‘পরিচিত মুখগুলো দেখতে সব সময় ভালোই লাগে!’ ইএসপিএন।
 
