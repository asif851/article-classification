
এই সপ্তাহেই নর্দার্ন ডিস্ট্রিক্টের হয়ে তিনি যখন মাঠে নামবেন, স্কোরার একটু থমকে যেতে পারেন। হয়তো ‘ব্যাটসম্যান’ শব্দটা কেটে দিয়ে তাঁকে লিখতে হবে ‘ব্যাটার’। সারা টেলর অবশ্য ততক্ষণে ঢুকে পড়বেন ইতিহাসে। প্রথম মেয়ে ক্রিকেটার হিসেবে অস্ট্রেলিয়ায় পুরুষদের দুই দিনের গ্রেড-এ ম্যাচ খেলার কীর্তিটা তো আর প্রতিদিন হবে না!কেট ক্রসের মতো আরও কয়েকজন নারী ক্রিকেটার ছেলেদের সঙ্গে পাল্লা দিয়ে খেলেছেন। অস্ট্রেলিয়ারই ক্যাথরিন ফিটজপ্যাট্রিক ২০০৬-০৭ মৌসুমে গ্রেড-এ ম্যাচ খেলেছেন। তবে সেটি ছিল টি-টোয়েন্টি ম্যাচে। দুই দিনের ম্যাচে সারাই প্রথম। এই উইকেটকিপার-ব্যাটার কিন্তু ইংল্যান্ডের, এ মুহূর্তে আইসিসির মেয়েদের বর্ষসেরা ওয়ানডে ক্রিকেটারের তিলকটিও তাঁর কপালেই আঁকা। দেশের হয়ে এরই মধ্যে ৮টি টেস্ট, ৯৮টি ওয়ানডে ও ৭৩টি টি-টোয়েন্টি খেলে ফেলেছেন।তবে এই কীর্তির আনন্দটা একেবারেই আলাদা। পথিকৃৎ হওয়ার গৌরব তো সবার হয় না। টেলরের এমন প্রতিক্রিয়াও তাই খুব স্বাভাবিক, ‘আমি খুবই রোমাঞ্চিত, স্নায়ুচাপেও ভুগছি। আমি সব সময় নিজের ক্রিকেট সামর্থ্য পরখ করে দেখতে চেয়েছি।’ বিখ্যাত ‘অস্ট্রেলিয়ান’ স্লেজিংয়ের যদি মুখোমুখি হতে হয়? টেলরের জবাবটা বাঁধিয়ে রাখার মতো, ‘স্লেজিং করলে তো আমাকে সম্মানই জানানো হবে। তার মানে আমাকে তারা অন্য সবার মতো করেই দেখছে।’এর আগেও অবশ্য ছেলেদের সতীর্থ হিসেবে পেয়েছেন। দুই বছর আগে বার্মিংহামের ডিস্ট্রিক্ট প্রিমিয়ার লিগে খেলেছেন ২৬ বছর বয়সী এই নারী ক্রিকেটার। ক্রিকেট অস্ট্রেলিয়া।
 
