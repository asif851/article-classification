
এমন জন্মদিন কি চেয়েছিলেন ডিয়েগো ম্যারাডোনা! চাওয়াটা খুব বেশি ছিল না, জন্মদিনে কাছে চেয়েছিলেন নিজের প্রিয় মুখগুলোকে, নিজের সন্তানদের। বিমানের টিকিটও পাঠিয়েছিলেন। কিন্তু প্রিয় দুই মেয়ে দালমা ও জিয়ান্নিনা এবং নাতি বেঞ্জামিন আসেননি ছিয়াশির বিশ্বকাপজয়ী নায়কের জন্মদিনের উৎসবে। গত রোববার ছিল ম্যারাডোনার ৫৬তম জন্মদিন। সেটির উদ্যাপন হলো মঙ্গলবার, দুবাইয়ে ম্যারাডোনার বাড়িতে। বান্ধবী রোসিও অলিভা, দুই সন্তান ইয়ানা ও ডিয়েগো জুনিয়র ছিলেন সর্বকালের অন্যতম সেরা ফুটবলারের জন্মদিন-উৎসবে। কিন্তু যাঁরা ছিলেন না, তাঁদের নিয়েই দুঃখ আর্জেন্টাইন কিংবদন্তির। ফেসবুকে লিখেছেন, ‘অসাধারণ জন্মদিন কেটেছে আমার। কিন্তু আমি খুব আশা করেছিলাম দালমা, জিয়ান্নিনা ও বেঞ্জামিন হোয়াটসঅ্যাপে একটা বার্তা বা একটা ভিডিও অন্তত পাঠাবে আমাকে। কিন্তু কিছুই পেলাম না।’ মার্কা।
