
পিএসজি? যেতে যদি হয় রিয়াল মাদ্রিদে কেন নয়! স্প্যানিশ ক্লাবটির অনেক সমর্থক প্রকাশ্যে না হলেও মনে মনে নিশ্চয়ই ভাবছেন, নেইমারকে পেলে দারুণ হতো! বার্সেলোনার চেয়ে যে রিয়ালই বেশি প্রস্তুত হয়ে ছিল নেইমারকে বরণ করে নিতে। সেই হাহাকার আরও আছে রিয়ালে।
জাতীয় দলের সতীর্থ কাসেমিরো এর মধ্যে জানিয়ে রাখলেন, কখনো যদি দল বদলানোর কথা মাথায় আসে, রিয়ালের ব্যাপারটিও ভেবে দেখতে পারেন নেইমার। তাঁকে উষ্ণ অভ্যর্থনা দিয়েই বরণ করে নেবে বার্সেলোনার চিরপ্রতিদ্বন্দ্বী ক্লাবটি।
গ্লোবোএস্পোর্তেকে রিয়াল তারকা বলেছেন, ‘নেইমারের ভবিষ্যৎ কী, সেটা সে-ই আমাদের বলে দেবে। ও ভালো করেই জানে, ওর কী করা উচিত। যদি দল বদলাতে চায়, তাহলে রিয়াল মাদ্রিদ কেন নয়? ওকে এখানে সাদরে গ্রহণ করা হবে।’
নেইমার কি সত্যিই দল বদলাতে চান? কাসেমিরো কোনো ভেতরের খবর দিতে পারলেন না, ‘ওর সঙ্গে সম্প্রতি কোনো কথাবার্তা হয়নি। তবে আমি ওকে শুভকামনা জানিয়ে রাখছি। নেইমার অসাধারণ এক খেলোয়াড়, আমি ওর ভক্ত। ও জানে, ও কী করছে। তা ছাড়া ওকে ভালোমতোই পরামর্শ দেওয়া হয়। ওর বাবা (নেইমারের এজেন্টও) মানুষ হিসেবে অসাধারণ। তিনিও জানেন, তিনি কী করছেন। ও যদি বার্সেলোনা ছাড়ে, ওকে শুভকামনা জানাব। যদি থেকে যায়, তবুও শুভকামনাই জানাব। ব্রাজিল জাতীয় দলের জন্য ও অনেক গুরুত্বপূর্ণ। জাতীয় দলে আমরা সব সময়ই ওর ভালো খেলাটাই পেয়েছি।’
খুব গুরুত্বের সঙ্গে বলেননি, কিন্তু বার্সেলোনা থেকে রিয়ালে কোনো বড় তারকার নাম লেখানো কি সম্ভব? তা আগুনে ঘি ঢালা হবে না? যার আঁচ টের পেয়েছিলেন লুইস ফিগো। অবশ্য সরাসরি না হলেও ব্রাজিল কিংবদন্তি রোনালদো বার্সেলোনায় খেলে পরে রিয়ালেও মহাতারকা হয়ে উঠেছিলেন।
