
একই রাতে সুসংবাদ-দুঃসংবাদ দুটিই পেলেন ম্যানচেস্টার ইউনাইটেড কোচ হোসে মরিনহো। অ্যান্ডারলেখটকে হারিয়ে তাঁর দলের ইউরোপা লিগের সেমিফাইনালে জায়গা করে নেওয়াটা যদি সুসংবাদ হয়, চোটের কারণে তাঁর স্ট্রাইকার ইব্রাহিমোভিচের ছিটকে যাওয়াটা তো বড় দুঃসংবাদই! 
অ্যান্ডারলেখটের মাঠ থেকে প্রথম লেগটা ১-১ ড্র করে এসেছিল ইউনাইটেড। কাল ওল্ড ট্রাফোর্ডে নির্ধারিত ৯০ মিনিট শেষেও ১-১ সমতা। ১০ মিনিটে হেনরিক মেখিতারিয়ানের গোলের পর ৩২ মিনিটে অ্যান্ডারলেখট সমতা ফেরায় সোফাইন হান্নির গোলে। অতিরিক্ত সময়ে একপর্যায়ে মনে হচ্ছিল ম্যাচটা টাইব্রেকারেই যাবে। আর তখনই মার্কাস রাশফোর্ডের গোল। দুই লেগ মিলিয়ে শেষ পর্যন্ত ইউনাইটেড জিতেছে ৩-২ গোলে। তবে এই আনন্দের মধ্যেই দুটি দুঃসংবাদ শুনেছে ইউনাইটেড। ম্যাচের ২৩ মিনিটে চোট পেয়ে মাঠ ছেড়েছিলেন ডিফেন্ডার মার্কোস রোহো। অতিরিক্ত সময়ে তাঁর পথ ধরেন ইব্রাহিমোভিচও। শেষ খবর পাওয়া পর্যন্ত, দুজনের কারও অবস্থাই সুবিধার নয়। ম্যাচ শেষে তাই দুজনের ব্যাপারে কথা বলতে গিয়ে ইউনাইটেড কোচ মরিনহো বলেছেন, ‘আমি অপেক্ষা করতে চাই। আমি আশাবাদী হতে চাই। কিন্তু মনে হচ্ছে দুজনের কারও খবরই ভালো না।’ ধারণা করা হচ্ছে, হয়তো ইউনাইটেডের হয়ে এ মৌসুমের শেষ ম্যাচটাই খেলে ফেলেছেন ইব্রা! এদিকে নাটকীয় আরেক কোয়ার্টার ফাইনালে শালকেকে হারিয়ে সেমিফাইনালে উঠেছে আয়াক্স। প্রথম লেগে আয়াক্সের মাঠ থেকে ২-০ গোলে হেরে এসেছিল শালকে। কাল নিজের মাঠে দ্বিতীয় লেগে নির্ধারিত সময়ে সেই দুই গোল শোধ করে দেয় শালকে। দুই লেগ মিলিয়ে তখন ২-২ সমতা। ম্যাচ গড়ায় অতিরিক্ত সময়ে। এর মধ্যেই অবশ্য ৮০ মিনিটে জোয়েল ভেল্টম্যান লাল কার্ড দেখে মাঠ ছাড়লে দশ জনের দলে পরিণত হয় আয়াক্স। অতিরিক্ত সময়ের নাটকীয়তা শেষে ম্যাচটা ৩-২ গোলে জেতে শালকে। তবে দুই লেগ মিলিয়ে ৪-৩ ব্যবধানে এগিয়ে থাকায় শেষ চারে চলে যায় আয়াক্স। অন্য দুই কোয়ার্টার ফাইনাল থেকে সেমিফাইনাল নিশ্চিত করেছে ফ্রান্সের লিওঁ ও স্পেনের সেল্টা ভিগো। ইএসপিএন।
