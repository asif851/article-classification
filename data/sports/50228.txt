
প্রথম লেগে জোড়া গোলে ইউরোপিয়ান প্রতিযোগিতায় ১০০ গোল করেছিলেন। কালকের হ্যাটট্রিকে চ্যাম্পিয়নস লিগেও গোলের ‘সেঞ্চুরি’টি পেয়ে গেছেন ক্রিস্টিয়ানো রোনালদো। ম্যাচ জেতানো সে পারফরম্যান্সের পর এই ফরোয়ার্ডের চাওয়াটাও ক্ষুদ্র, সমর্থকেরা যেন আর দুয়ো না দেয় তাঁকে!
বায়ার্ন মিউনিখের বিপক্ষে প্রথম অর্ধটা নিয়ন্ত্রণ করেছে রিয়াল। তবে প্রথম ৩০ মিনিটে রোনালদোর অবদান খুব কমই ছিল। বেনজেমা, ইসকো, ক্রুসদের তৈরি করা সুযোগগুলো কাজে লাগাতে পারছিলেন না এই ফরোয়ার্ড। বার্নাব্যু তাই ছাড়েনি তাঁকে। দুয়োতে রোনালদোর কান ঝালাপালা করে ছেড়েছে রিয়াল সমর্থকেরা। দেখে বিশ্বাস করা কঠিন ছিল, এই দর্শকেরাই একটু আগে কার্লো আনচেলত্তি ও জাবি আলোনসোর বার্নাব্যু প্রত্যাবর্তনে আসন ছেড়ে দাঁড়িয়েছেন।রোনালদোর কষ্ট বাড়াতেই যেন ‘চীনের প্রাচীর’ হয়ে দাঁড়িয়ে ছিলেন ম্যানুয়েল নয়্যার। ৭৬ মিনিটে সে প্রাচীরে চিড় ধরা পড়ল একটা হেডে। কাসেমিরোর ক্রস থেকে রোনালদোর মাপা হেডটা যখন জালে আশ্রয় নিল। গোলের উদ্যাপনে রোনালদো প্রথমে ঠোঁটে আঙুল দিলেন। তারপর জার্সির রিয়ালের লোগোটা ছুঁইয়ে বুঝিয়ে দিলেন, এই ক্লাবের জন্যই খেলছেন। পরে ম্যাচের পর ওই উদ্যাপন নিয়ে প্রশ্ন করতেই রোনালদো জানালেন তাঁর দুঃখের কথা, ‘আমার শুধু একটাই চাওয়া, তারা যেন আমাকে দুয়ো না দেয়। আমি সব সময় সেরাটা দিই। আমি কষ্ট করি এবং রিয়াল মাদ্রিদকে সাহায্য করি। তবে আমি তাদের চুপ থাকতে বলিনি-কখনোই সেটা বলব না।’হ্যাটট্রিক দিয়ে ম্যাচ শেষ করে সমর্থকদের ঠান্ডা করেছেন রোনালদো। এ কারণেই সন্তুষ্টি নিয়ে কালকের দিনটা শেষ করতে পারছেন রিয়ালের সর্বকালের সর্বোচ্চ গোলদাতা, ‘তবে আমি এ ম্যাচ থেকে ইতিবাচক দিকগুলোই নিচ্ছি। দল ভালো করেছে, আমরা ভালো খেলেছি, আর গোলগুলো নিয়ে অবশ্যই খুশি আমি।’ সূত্র: গোলডটকম।
