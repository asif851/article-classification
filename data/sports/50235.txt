
এবারের ক্রিকেট বিশ্বকাপ জিততে চলেছে আফগানিস্তান—প্রিয় পাঠক, ভবিষ্যদ্বাণীটা কোনো সংবাদমাধ্যম কিংবা সাবেক ক্রিকেটারের নয়। বাজিকরেরাও আফগানিস্তানের বিশ্বকাপ জয় নিয়ে আগাম কোনো অনুমান করে বসেনি। নিউজিল্যান্ডের কেন্টারবুরি বিশ্ববিদ্যালয়ের শিক্ষার্থীদের হাতে তৈরি একটি ‘রোবট’ মনে করে, অস্ট্রেলিয়া-নিউজিল্যান্ড থেকে বিশ্বকাপের ট্রফিটা এবার যাবে যুদ্ধবিধ্বস্ত এই দেশটিতেই।আফগানিস্তানকে নিয়ে বাজিকরদের বাজির দর ১০০০-১। এই প্রথমবারের মতো ক্রিকেট বিশ্বকাপে নাম লেখানো এই দলটিতে প্রতিভাবান খেলোয়াড়ের ভিড় থাকলেও বিশ্বকাপ জয়ের জন্য যে তা যথেষ্ট নয়—সেটা বোধ হয় নতুন করে বলার কিছু নেই। অস্ট্রেলিয়া, ইংল্যান্ড, নিউজিল্যান্ড, শ্রীলঙ্কা, বাংলাদেশ ও স্কটল্যান্ডের গ্রুপসঙ্গী আফগানিস্তানকে নিয়ে রোবটের এই ভবিষ্যদ্বাণীর প্রক্রিয়াটাও কিন্তু ছিল বেশ মজারই।শিক্ষার্থীদের তৈরি এই রোবটটির নাম ইকরাম। প্রথমে বিশ্বকাপে অংশগ্রহণকারী ১৪টি দেশের পতাকা মনোযোগের সঙ্গে অবলোকন করে দুটি ধাপে সে চ্যাম্পিয়ন দল হিসেবে বেছে নেয় আফগানিস্তানের পতাকাটিকে।প্রথম দর্শনেই সম্ভাব্য বিশ্বকাপ চ্যাম্পিয়ন হিসেবে ইকরাম বাদ দেয় ভারত, ওয়েস্ট ইন্ডিজ, স্কটল্যান্ড, নিউজিল্যান্ড ও আফগানিস্তান বাদে বাকি সব দেশের পতাকা। দ্বিতীয় ধাপে এই পাঁচটি দেশের পতাকার মধ্য থেকে সে বেছে নেয় কেবল আফগানিস্তানকেই।এই রোবটের ভেতর ব্যবহৃত সফটওয়্যারটি তৈরি করেছেন পিএইচডি শিক্ষার্থী এদুয়ার্দো স্যানদোভাল। তিনি বলেছেন, ‘ভবিষ্যদ্বাণীটা বেশ অদ্ভুত, কোনো সন্দেহ নেই। বিশ্বকাপের অনেক ফেবারিটদের বাদ দিয়ে সে আফগানিস্তানকে বেছে নিয়েছে। কিন্তু ক্রিকেট খেলাটাও যে গৌরবময় অনিশ্চয়তার।’আফগান খেলোয়াড়েরা বিষয়টা জানেন তো!
