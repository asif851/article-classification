
 
আন্তর্জাতিক ক্রিকেটকে বিদায় জানিয়েছেন গত বছরের শেষের দিকে। তবে অস্ট্রেলিয়ার সাবেক অধিনায়ক রিকি পন্টিং জানিয়েছেন, দলের প্রয়োজনে অবসর ভেঙে ফিরে আসতে আপত্তি নেই তাঁর।আজ বুধবার যুক্তরাজ্যের ‘ডেইলি মেইল’কে পন্টিং বলেন, ‘কখনোই না’ বলতে কোনো কথা নেই। দলের পরিস্থিতি যদি এমন হয় যে তাঁকে দরকার, তাহলে ফিরতে আপত্তি নেই তাঁর।সামনে অ্যাশেজ। অথচ মর্যাদাকর এই লড়াইয়ের আগে অস্ট্রেলিয়া দলের অবস্থান ‘নাজুক’। কয়েক মাস আগে ভারত সফরে গিয়ে ৪-০-তে ‘ধবলধোলাই’ হয় অসিরা। ‘হোমওয়ার্ক’ না করার কারণে দল থেকে বাদ দেওয়া হয় চার ক্রিকেটারকে। এমন বাজে অবস্থা নিয়ে নিকট অতীতে অ্যাশেজে অবতীর্ণ হয়নি অস্ট্রেলিয়া।আগামী ১০ জুলাই শুরু হবে অস্ট্রেলিয়া-ইংল্যান্ডের পাঁচ টেস্টের অ্যাশেজ লড়াই। ইংল্যান্ডে অনুষ্ঠেয় এ প্রতিযোগিতায় তারুণ্যনির্ভর দল নিয়ে খেলবে অস্ট্রেলিয়া।পন্টিং মনে করেন, এবারের অ্যাশেজে তাঁকে ডেকে আনার প্রয়োজন হবে না। তরুণরাই সব সামলে নিতে পারবে। অস্ট্রেলিয়ার অন্যতম সফল এই টেস্ট অধিনায়ক বলেন, ‘দলে রিজার্ভ ব্যাটসম্যান থাকবে। আমি মনে করি, আমাকে তাঁদের প্রয়োজন হবে না।’ অবশ্য ডাক পেলে ফিরতে যে আপত্তি আপত্তি নেই, পরক্ষণেই তা জানিয়ে দেন পন্টিং। তিনি বলেন, ‘কখনোই না, কথাটা আপনি কখনোই বলতে পারবেন না। ডাক পেলে কখনোই বলব না যে কখনোই না। তবে সম্ভবত এবারের অ্যাশেজে আমাকে ডাকার প্রয়োজন হবে না।’
এবারের অ্যাশেজে অস্ট্রেলিয়াকে ‘আন্ডারডগ’ হিসেবে ভাবা হচ্ছে। তবে নিজের দলকে এভাবে মূল্যায়ন করতে রাজি নন ৩৮ বছর বয়সী পন্টিং। তিনি বলেন, ‘আমাদের মূল শক্তি ব্যাটিং। যদি ইংলিশ বোলারদের সামনে ব্যাটসম্যানরা দাঁড়াতে পারে, লড়াইটা তীব্র প্রতিদ্বন্দ্বিতার হবে। আমাদের বেশ কিছু ভালো বোলার আছে। বিশেষ করে তরুণ ফাস্ট বোলাররা দারুণ।’ সূত্র: রয়টার্স।
