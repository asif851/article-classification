
মুস্তাফিজুর রহমান আসলে কতটা ভয়ংকর, তার চেয়ে ভালো খুব কম জনই জানে। ভারতের বিপক্ষে ওয়ানডে সিরিজের আগে মাত্র একটাই টি-টোয়েন্টি ম্যাচ খেলেছিলেন। সেই মুস্তাফিজ ভারতের তারকা-বহুল ব্যাটিং লাইনআপের কাছে হয়ে গেলেন দুর্বোধ্য। সবচেয়ে দুর্বোধ্য ছিলেন সুরেশ রায়নার কাছে। তিনটি ওয়ানডেতেই রায়না মুস্তাফিজের শিকার।বাংলাদেশের বিপক্ষে ওয়ানডে সিরিজের পর আর খেলেননি রায়না। সর্বশেষ সাত টেস্ট ইনিংসের পাঁচটিতেই শূন্য মারার পর শ্রীলঙ্কা সফরে জায়গার দাবি তিনি নিজেই করেননি। আগামী মাসে দক্ষিণ আফ্রিকার বিপক্ষে সিরিজ। টেস্টে না হোক, তিনটি টি-টোয়েন্টি আর পাঁচ ওয়ানডেতে জায়গা অবশ্যই দাবি করবেন রায়না। আর সেই দলে জায়গা পাওয়ার মঞ্চ হতে পারে বাংলাদেশ ‘এ’ দলের বিপক্ষে সিরিজটি। আগামীকাল শুরু হচ্ছে তিনটি এক​দিনের ম্যাচের সেই সিরিজ। তাতে ভারত ‘এ’ দলের হয়ে খেলবেন রায়না। এই সিরিজটিকে রায়না বলছেন ‘বড় সিরিজ’। মনে করিয়ে দিচ্ছেন বাংলাদেশের কাছে ভারতের হেরে যাওয়ার কথাও। গত জুনে বাংলাদেশের কাছে ২-১-এ হেরে যাওয়ার অভিজ্ঞতা আছে বলেই এই বাঁ হাতি ব্যাটসম্যান বলছেন, ‘তিনটা ভালো মানের ম্যাচ হবে। আমাদের মাঠে নেমে দারুণ খেলবে হবে, শৃঙ্খলিত থাকতে হবে। এই তিনটি ম্যাচটি স্রেফ অনুশীলন ম্যাচ বলা যাবে না, কারণ আমরা বাংলাদেশের কাছে একটা সিরিজ হেরেছি। গত কয়েকটা সিরিজে ভারত “এ” দল ভালো খেলেছে। আমাদের তাই বেশ ভালো খেলতে হবে।’তিন মাস ধরে আন্তর্জাতিক ক্রিকেটের বাইরে। এর মধ্যে ঘরোয়া কিছু ম্যাচ খেলেছেন। পুরো আন্তর্জাতিক না হলেও এই সিরিজের প্রতিদ্বন্দ্বিতাটা আন্তর্জাতিক মানের হবে বলেই মনে করেন রায়না, ‘আমাদের ম্যাচ খেলা দরকার। বাংলাদেশ সিরিজের পর আমরা অনেকেই খুব একটা খেলিনি। অনুশীলনের মধ্যে থাকতে আমি ক্লাব ক্রিকেটে খেলেছিলাম। এই সিরিজটা তাই আমাদের জন্য বড় সুযোগ। আমি খুবই ইতিবাচক। কঠোর পরিশ্রম করেছি। আমি এই বড় সিরিজের জন্য প্রস্তুত।’
