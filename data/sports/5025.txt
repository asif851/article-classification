
প্রতি মৌসুমে আইপিএলে নিজের উপস্থিতি ভালোভাবেই জানান দেন শাহরুখ খান। নিজের দল কলকাতা নাইট রাইডার্সের খেলা থাকলেই পরিবার-বন্ধুদের নিয়ে মাঠে হাজির বলিউড বাদশা। কিছুদিন আগে শুরু হওয়া ইন্ডিয়ান সুপার লিগে (আইএসএল) প্রায় প্রতিদিনই গ্যালারিতে তারার মেলা। কিন্তু শাহরুখ কোথায়? ‘কিং খান’ কেন নীরব? জানা গেল, অভিমানেই নাকি আইএসএলে শাহরুখ অনুপস্থিত। তবে মনে-প্রাণে চান শিরোপা জিতুক সৌরভ গাঙ্গুলির দল অ্যাটলেটিকো ডি কলকাতা।শাহরুখ বললেন, ‘খুবই দুর্ভাগ্য আমার। ভীষণ ইচ্ছে ছিল, আইএসএলের অংশ হব। ফুটবল দলের মালিক হব। কিন্তু কলকাতার ফ্রাঞ্চাইজি কেনার তো আর সুযোগ নেই। আর কলকাতাই যদি না কিনতে পারি, তাহলে অন্য প্রদেশ কিংবা শহরের জন্য আমি ফুটবলে নাম লেখাব না।’কেন দল কিনতে পারলেন না? জবাবে শাহরুখ বললেন, ‘কলকাতার মালিকানা পেতে প্রায় সবার সঙ্গেই দেখা করেছি। তবুও দলটাকে পেলাম না। অন্যান্য দল কেনার প্রস্তাব পেয়েছিলাম। কিন্তু সেগুলো আমি চাইনি। যদি কলকাতাই না পাই, তবে আর কোনো দলের দরকার নেই আমার। আইপিএলে আমি দল কিনে বলেছিলাম, এক সময় ফুটবলেও দল কিনব। কারণ, ফুটবলকে আমি ভালোবাসি। যদি ফুটবলকে ভালোবাসেন, তবে কলকাতা দলকে কিনতেই হবে। মুম্বাই শহরটাকে ভীষণ ভালোবাসি। কারণ, এখানে আমি থাকি। দিল্লির প্রতিও ভালোবাসা আছে। কারণ, সেখানে আমি জন্মেছি। তবে দল হিসেবে কলকাতাকেই বেছে নিয়েছি। কলকাতা আমার দ্বিতীয় বাড়ি।’অভিমানী শাহরুখ তবে কি আইএসএলে কলকাতাকে সমর্থন করছেন না? ঠিক তা নয়। দল কিনতে না পারলেও কলকাতার প্রতি ভালোবাসার এতটুকু খামতি নেই বলিউড বাদশার। বললেন, ‘আজ যখন এখানে (কলকাতা) বিমান থেকে নামলাম, তখন অনুভব হচ্ছিল, কলকাতা দলের (ফুটবলে) মালিক আমি নই। তবে দাদা (সৌরভ গাঙ্গুলি) যখন কিনেছেন, তখন বলব—সঠিক হাতেই পড়েছে দলটা। দাদা এ শিরোপার জন্য যোগ্য। তার প্রতি শুভকামনা। অন্যান্য দলের প্রতিও শুভকামনা।’ পিটিআই।
