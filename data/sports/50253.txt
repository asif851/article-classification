
সাফ অনূর্ধ্ব-১৫ নারী ফুটবল চ্যাম্পিয়নশিপের সেরা খেলোয়াড় ও গোল্ডেন বুট জয়ী আঁখি খাতুনকে সিরাজগঞ্জের শাহজাদপুরে সংবর্ধনা দেওয়া হয়েছে। মযহারুল ইসলাম স্মৃতি পরিষদের উদ্যোগে শাহজাদপুর পৌর শহরের শক্তিপুর নুরজাহান ভবনে এ সংবর্ধনা দেওয়া হয়।
গতকাল বুধবার বিকেলে সংগঠনের সভাপতি আবদুল জব্বারের সভাপতিত্বে অনুষ্ঠানে উপস্থিত ছিলেন স্থানীয় আওয়ামী লীগের প্রভাবশালী নেতারা। এ সময় আঁখির হাতে নগদ এক লাখ টাকা, বুট, জার্সি, বই, ক্রেস্টসহ বিভিন্ন উপহারসামগ্রী তুলে দেওয়া হয়। ২০১৭ সালের শেষ ভাগে সাফ অনূর্ধ্ব-১৫ নারী ফুটবল চ্যাম্পিয়নশিপের ফাইনালে ভারতকে ১-০ গোলে হারিয়ে চ্যাম্পিয়ন হয় বাংলাদেশ। টুর্নামেন্টে সেরা খেলোয়াড় নির্বাচিত হয়ে গোল্ডেন বুট পেয়েছিল শাহজাদপুরের মেয়ে আঁখি খাতুন।
