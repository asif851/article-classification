
স্বপ্ন দেখার সাহস জন্মেছে কৃষ্ণা-মার্জিয়াদের। বাংলাদেশের মেয়েদের ফুটবলে অনেক কীর্তির সঙ্গে জড়ানো কৃষ্ণা, মার্জিয়া, সানজিদাদের নাম। এই মেয়েরাই গত বছর নেপালে এএফসি অনূর্ধ্ব-১৪ ফুটবলের আঞ্চলিক প্রতিযোগিতায় চ্যাম্পিয়ন হয়েছিল। গত মে মাসে তাজিকিস্তানে আবারও এই বয়সভিত্তিক টুর্নামেন্টে চ্যাম্পিয়ন বাংলাদেশ। সেই দলের বেশির ভাগ ফুটবলারকে নিয়েই গড়া এবারের অনূর্ধ্ব-১৬ দলটি। আজ বঙ্গবন্ধু স্টেডিয়ামে আরেকবার শ্রেষ্ঠত্বের পরীক্ষা শুরু হচ্ছে মেয়েদের। সন্ধ্যা ৬টায় এএফসি অনূর্ধ্ব-১৬ মেয়েদের ফুটবলের বাছাইপর্বের প্রথম ম্যাচে বাংলাদেশের প্রতিপক্ষ ইরান।দুই বছর আগে বঙ্গবন্ধু স্টেডিয়ামে চ্যাম্পিয়ন হয়ে চূড়ান্ত পর্বে উঠেছিল ইরান। সেবার ইরানের কাছে ফাইনালে ২-১ গোলে হেরেছিল বাংলাদেশ। কিন্তু এবার বাংলাদেশ সেই হারের বদলা চায়। বাফুফে ভবনে কাল ছয় দলের ধারাবাহিক সংবাদ সম্মেলনে কোচ গোলাম রব্বানী ছোটনের কণ্ঠে ছিল আত্মবিশ্বাস, ‘শক্তিশালী ইরানের সঙ্গে খেলতে উন্মুখ আমাদের মেয়েরা। কালকের (আজ) ম্যাচটা দারুণ উপভোগ্য হবে। আমরা জয়ের লক্ষ্যেই খেলতে নামব এবং আশা করি জিতে মাঠ ছাড়ব।’ কোচ চূড়ান্ত পর্বে যাওয়ারই স্বপ্ন দেখছেন, ‘আমাদের বড় বাধা ইরান। এই হার্ডলস পার হতে পারলে মেয়েদের উৎসাহ বেড়ে যাবে, পরের রাউন্ডে ওঠাটাও সহজ হবে।’ চার গ্রুপের চার চ্যাম্পিয়ন দল আগামী বছর থাইল্যান্ডে খেলবে চূড়ান্ত পর্বে।
অতীত সাফল্যই ইরানকে হারানোর সাহস জোগাচ্ছে বাংলাদেশ দলকে। নেপালে এএফসি অনূর্ধ্ব-১৪ আঞ্চলিক চ্যাম্পিয়নশিপে ইরানকে ২-০ গোলে হারিয়েছিল বাংলাদেশ। তাজিকিস্তানে মুখোমুখি না হলেও বাংলাদেশ হয়েছিল ওই আসরের চ্যাম্পিয়ন, ইরান তৃতীয়।
 ইরানের কোচ সাদি মাহিনি অবশ্য জয়ের কথাই ভাবছেন, ‘আমরা সব সময় জিততে পছন্দ করি। গতবার এখানে চ্যাম্পিয়ন হয়েছিলাম। এবারও ধারাবাহিকতা ধরে রাখতে চাই।’ ইরান জিততে চায়, কিন্তু তাদের ভয় পাচ্ছে না বাংলাদেশের অধিনায়ক কৃষ্ণা রানী সরকার, ‘মাঠে আমাদের স্বাভাবিক খেলাটা খেলতে পারলে জয় নিয়েই বের হতে পারব। ইরান শক্তিশালী দল, কিন্তু ওদের দেখে ভয় পাওয়ার কিছু নেই।’
বর্ষা মৌসুমে খেলা। একই দিনে একই মাঠে আবার তিনটি করে ম্যাচ। দুটি ম্যাচ শেষ হলে তবেই মাঠে নামবে বাংলাদেশ। যদি প্রথম দুটি ম্যাচের সময় বৃষ্টি হয়, তাহলে মাঠ হয়ে পড়বে খেলার অনুপযোগী। এ অবস্থায় বাংলাদেশের মেয়েরা স্বাভাবিক খেলাটা খেলতে পারবে কি না তা নিয়ে সংশয় থেকে যায়। তবে মেয়েরা মাঠ নিয়ে না ভেবে নিজেদের খেলাতেই বেশি মনোযোগী।
ছয় দলের এই পর্বে অন্যতম ফেবারিট বাংলাদেশ। ইরানও গ্রুপ চ্যাম্পিয়ন হিসেবে চূড়ান্ত পর্বে ওঠার বড় দাবিদার। চীনা তাইপেও খারাপ দল নয়। ছয় মাস অনুশীলন করেছে দলটি। বাংলাদেশে আসার আগে জাপানের বয়সভিত্তিক দলের সঙ্গে খেলেছে প্রস্তুতি ম্যাচ। সংবাদ সম্মেলনে চীনা তাইপের কোচ কাও সাই-হু বললেন, ‘আমাদের লক্ষ্য জেতা এবং থাইল্যান্ডে মূল আসরে খেলা।’
ছয় দলের মধ্যে বাকি তিন দল অত উচ্চাকাঙ্ক্ষী নয়। কিরগিজস্তানের কোচ সভেৎলানা পোকাচালোভা বললেন, ‘মাত্র তিন মাস প্রস্তুতি নিয়েছি। একেবারে নতুন দল এটা। আমাদের লক্ষ্যই এখানে অংশ নেওয়া এবং অভিজ্ঞতা অর্জন করা।’ সিঙ্গাপুরের কোচ চেন চাই ইং বললেন, অভিজ্ঞতা বাড়ানোই তাদের মূল লক্ষ্য। সংযুক্ত আরব আমিরাতের কোচ আজম ঘাটাক ঢাকার স্মৃতি হাতড়ে বললেন, ‘এখানে গতবারও খেলেছি। ওই দলের অনেকেই এবারও এসেছে। এবার আশা করি মেয়েরা ভালো খেলবে।’
ঢাকায় বাংলাদেশের খেলা
২৭ আগস্ট   বাংলাদেশ-ইরান        সন্ধ্যা ৬টা
২৯ আগস্ট  বাংলাদেশ-সিঙ্গাপুর     সন্ধ্যা ৬টা
৩১ আগস্ট   বাংলাদেশ-কিরগিজস্তান            সন্ধ্যা ৬টা
৩ সেপ্টেম্বর বাংলাদেশ-চীনা তাইপে সন্ধ্যা ৬টা
৫ সেপ্টেম্বর বাংলাদেশ-আমিরাত    বেলা ১১টা
* সব ম্যাচই হবে বঙ্গবন্ধু স্টেডিয়ামে
 
