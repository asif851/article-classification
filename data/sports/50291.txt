
• রিয়ালে যেতে চান নেইমার • পিএসজিতে থেকে যে বিশ্বসেরা হওয়া যাবে না—সেটি ইতিমধ্যেই বুঝে গেছেন • ৩০০ মিলিয়ন ইউরো পেলেই নেইমারকে ছাড়তে নাকি রাজি পিএসজি • গত আগস্টে ২২২ মিলিয়ন ইউরোয় বার্সেলোনা থেকে পিএসজিতে গিয়েছিলেন ব্রাজিলীয় তারকা
নেইমারকে কী তাহলে ধরে রাখতে পারছে না পিএসজি? ব্রাজিলিয়ান কিংবা স্প্যানিশ সংবাদমাধ্যমের সংবাদ মেনে নিলে তো সেটিই মনে হচ্ছে। নেইমারের পিএসজি ছেড়ে রিয়ালে যাওয়াটা নাকি সময়ের ব্যাপার! এখন দলবদলের অঙ্কটা কত হবে, সে ব্যাপারটাই ঠিক করা বাকি। 
২০২২ সাল পর্যন্ত ব্রাজিলিয়ান ফরোয়ার্ডের সঙ্গে চুক্তি পিএসজির। তাঁর চুক্তিতে কোনো রিলিজ ক্লজও নেই যে ফ্রেঞ্চ ক্লাবের অনুমতি ছাড়াই তাঁকে টেনে নিতে পারবে রিয়াল। তাই নেইমার-সংক্রান্ত সব গুঞ্জনই এত দিন উড়িয়ে দেওয়া হচ্ছিল। পিএসজি সভাপতি নাসের আল খেলাইফিও গত ডিসেম্বরে জোর গলায় দাবি করেছেন, ‘আমরা ২০০০ ভাগ নিশ্চিত, নেইমার পিএসজিতেই থাকছে।’ সেই ২০০০ ভাগ এখন ১০০ ভাগের চেয়ে কমে এসেছে। কদিন আগেই পিএসজির পরিচালক আরতেরো হেনরিক স্বীকার করেছেন, নেইমার ক্লাবে থাকবেন কি না, এ নিয়ে নিশ্চিত নন। একে তো ফ্রেঞ্চ লিগের মানে হতাশ ছিলেন নেইমার, এ লিগে সর্বোচ্চ দিয়েও যে বিশ্বসেরা হতে পারবেন না, সেটি নাকি এরই মধ্যে বুঝে গেছেন তিনি। এরপর আবার চ্যাম্পিয়নস লিগ থেকে ছিটকে পড়েছে পিএসজি। যে মহাপ্রকল্পের স্বপ্ন দেখে ফ্রান্সে এসেছিলেন, তা যে কতটা অবাস্তব, সেটিও নাকি বুঝে গেছেন নেইমার। তাই দ্রুত লা লিগায় ফিরতে চাচ্ছেন তিনি। এমন আলোচনার মাঝেই গুঞ্জনের ধোঁয়ায় আগুনের ফুলকি দেখা গেল গত সপ্তাহে। পিএসজি নাকি নেইমারকে ছাড়তে রাজি, তবে কোনো দল ৪০০ মিলিয়ন ইউরো দিতে রাজি হলে তবেই! এরপরই জিনেদিন জিদান স্বীকার করেছেন, এখন অবাস্তব মনে হলেও কিছুদিন পরেই নেইমারের জন্য ৪০০ মিলিয়ন ইউরোও হয়তো স্বাভাবিক মনে হতে পারে। দুইয়ে দুইয়ে চার মেলানোর আগেই আরেকটি সংবাদ চলে এসেছে বাজারে। নেইমারের চুক্তিতে কোনো রিলিজ ক্লজ না থাকলেও একটি শর্ত নাকি ছিল। ২০১৮-১৯ মৌসুম শেষে কোনো ক্লাব যদি ২২২ মিলিয়ন ইউরো নিয়ে হাজির হয়, তবে নেইমারের পথে বাধা হতে পারবে না পিএসজি!কিন্তু নেইমার এত দিন অপেক্ষা করতে রাজি নন। নেইমারের বাবা ও এজেন্ট নেইমার সিনিয়র নাকি এরই মধ্যে রিয়ালের সঙ্গে যোগাযোগ করেছেন। খেলাইফি ব্রাজিল ভ্রমণের পর কাগজে-কলমে সব আবার স্বাভাবিক মনে হলেও মার্কা ও এএসের ভাষ্যমতে, রিয়ালে যাওয়ার ব্যাপারে নেইমার নাকি সিদ্ধান্ত নিয়ে ফেলেছেন। এমনকি ৩০০ মিলিয়ন ইউরোর প্রস্তাব পেলে পিএসজি নাকি এ মৌসুম শেষেই নেইমারকে ছেড়ে দিতে রাজি হবে। কারণ, রিলিজ ক্লজ না থাকলেও খেলোয়াড়ের ইচ্ছের বিরুদ্ধে যে আটকে রাখা যায় না, সেটা তো ফিলিপে কুতিনহোই দেখিয়ে দিয়েছেন!তাই বল এখন রিয়ালের কোর্টে। নেইমারকে দলে টানতে স্কোয়াডের অন্তত চারজনকে বিক্রি করতে হবে রিয়ালকে। এতে দলের ভারসাম্য নষ্ট হওয়ার সম্ভাবনা থাকছে। আবার ২০১৯ সাল পর্যন্ত অপেক্ষা করলে নেইমার যে আবার মত বদলাবেন না, সে নিশ্চয়তাও কেউ দিতে পারছেন না। হাজার হলেও এর আগে রিয়ালের সঙ্গে দুইবার প্রায় চুক্তি করেও শেষ মুহূর্তে মত পাল্টেছেন নেইমার!
