
এরিক আবিদালের সঙ্গে দানি আলভেজের বন্ধুত্বের কথাটা কারোরই অজানা নয়। বন্ধুর প্রতি সম্মান জানানোর জন্যই এবারের মৌসুমে আবিদালের রেখে যাওয়া ২২ নম্বর জার্সিটি গায়ে চড়িয়েছেন আলভেজ। কিন্তু বার্সেলোনার এই দুই ডিফেন্ডারের বন্ধুত্ব যে কতটা গাঢ়, সেটা সম্প্রতি আরও ভালোমতো টের পাওয়া গেছে। বন্ধুকে সুস্থ করে তোলার জন্য নিজের লিভারটাই নাকি দিয়ে দিতে চেয়েছিলেন আলভেজ। ২০১১ সালে লিভারে টিউমার ধরা পড়েছিল আবিদালের। পরের বছরই লিভার প্রতিস্থাপনের মাধ্যমে সুস্থ হয়ে উঠেছেন এই ফরাসি ডিফেন্ডার। তবে ৩৪ বছর বয়সী এই ফুটবলারকে আর ন্যু ক্যাম্পে রাখতে চায়নি বার্সেলোনা। দলবদল করে এবারের মৌসুমে আবার ফরাসি ক্লাব মোনাকোতে ফিরে যান আবিদাল। তবে বার্সেলোনার সাবেক সতীর্থদের স্মৃতিতে এখনো বেশ ভালোমতোই আছেন এই ফরাসি ডিফেন্ডার। সম্প্রতি কাতালোনিয়া রেডিওকে দেওয়া এক সাক্ষাত্কারে তিনি বলেছেন, ‘দানি আমার পুরোনো ২২ নম্বর জার্সিটা পরা শুরু করেছে। কিন্তু আমাদের বন্ধুত্বটা আরও গাঢ় ছিল। আমি যখন অস্ত্রোপচারের জন্য প্রস্তুতি নিচ্ছিলাম, তখন সে আমাকে তার লিভার দান করতে চেয়েছিল। যদিও তেমনটা করার কোনো প্রশ্নই ছিল না, কারণ সে নিজেও একজন পেশাদার ফুটবলার।’
বার্সেলোনার সাবেক কোচ পেপ গার্দিওলারও প্রিয়পাত্র ছিলেন আবিদাল। বায়ার্ন মিউনিখের দায়িত্ব নেওয়ার পর আবিদালকেও নাকি সেখানে নিয়ে যাওয়ার চেষ্টা করেছিলেন এই স্প্যানিশ কোচ। এত দিন এটা অজানা থাকলেও সম্প্রতি সেটা স্বীকার করেছেন আবিদাল। বলেছেন, ‘গার্দিওলা আমাকে বায়ার্নে নিয়ে যেতে চেয়েছিলেন। আমি এটা অস্বীকার করব না। কিন্তু সবকিছুই তো তাঁর হাতে ছিল না। আমার শারীরিক অবস্থার জন্য ব্যাপারটা কঠিন ছিল। বায়ার্নের পরিচালক আর চিকিত্সকেরা হয়তো আমাকে নিয়ে ঝুঁকি নিতে চায়নি। আমি সেটা বুঝতে পারি।’ গোল ডটকম।
