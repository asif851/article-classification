
নিজেদের সর্বোচ্চটা দিয়েই চেষ্টা চালিয়েছিল লেস্টার। লড়াইটা করেছিল দাঁতে দাঁত চেপেই। কিন্তু চ্যাম্পিয়নস লিগের স্বপ্নযাত্রাটা দীর্ঘ হয়নি তাদের। অ্যাটলেটিকো মাদ্রিদের বিপক্ষে নিজেদের মাঠে ইউরোপ-সেরা লড়াইয়ের কোয়ার্টার ফাইনালের দ্বিতীয় পর্বটা ১-১ গোলে ড্র হতেই কপাল পুড়েছে তাদের। হোম অ্যান্ড অ্যাওয়ে হিসেবে ২-১ ব্যবধানে চ্যাম্পিয়নস লিগে আরও একটি সেমিফাইনাল নিশ্চিত করেছে ডিয়েগো সিমিওনের দল। ভিসেন্তে ক্যালদেরনে প্রথম পর্বে আতোয়ান গ্রিজমানের পেনাল্টি গোলে জিতেছিল অ্যাটলেটিকো।ম্যাচের ৬১ মিনিটে জেমি ভার্ডির গোল আশা জাগিয়েছিল লেস্টারের। প্রথমার্ধে সোল নিগুয়েজের গোলে এগিয়ে যায় অ্যাটলেটিকো। ভার্ডি গোলটা শোধ করে লেস্টারকে ম্যাচে ফেরান। এরপর আপ্রাণ চেষ্টাতেও অ্যাটলেটিকোর রক্ষণে ফাটল ধরাতে পারেনি লেস্টার।শেষ রক্তবিন্দু দিয়ে লড়েও রূপকথার গল্পটাকে আরও মধুর করতে না পারার আফসোস আছে জেমি ভার্ডির, ‘আমরা লড়াই করেছি। সব দিয়ে লড়াই করেছি। কিন্তু অ্যাটলেটিকো নিজেদের রক্ষণে যেন বড় বড় পাথরের চাঁই রেখে দিয়েছিল। আমরা সেগুলো ভেদ করতে পারিনি।’নিজেদের ভাগ্যকেও কিছুটা দুষছেন ভার্ডি, ‘অন্য কোনো দিন হলে আজকের দুই-একটা প্রচেষ্টা হয়তো গোলের মুখ দেখত। তবে চ্যাম্পিয়নস লিগ থেকে বিদায় নিলেও মাথা হেঁট হয়ে যাওয়ার মতো কিছু হয়নি। আমরা নিজেদের নিয়ে গর্ব করতেই পারি।’গত মৌসুমে ইংলিশ প্রিমিয়ার লিগে রূপকথার গল্প লিখেছিল লেস্টার। প্রথমবারের মতো শিরোপা জিতে চমকে দিয়েছিল সবাইকে। সে সূত্রে চ্যাম্পিয়নস লিগে খেলা লেস্টার রূপকথার গল্পটার নতুন এক অধ্যায়ই যেন রচনা করেছে। সূত্র: এএফপি।
