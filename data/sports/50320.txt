
নজরুল ইসলাম থাকেন শেওড়াপাড়ায়। বায়িং হাউসে কর্মরত নজরুলের একখণ্ড অবসর মিলেছে আজ। সময়টাকে কাজে লাগাতে সাতসকালেই বেরিয়ে পড়েছেন ঘর থেকে, মিরপুরে বাংলাদেশ-শ্রীলঙ্কার টেস্টের প্রথম দিন স্বচক্ষে দেখবেন বলে।শেওড়াপাড়া স্ট্যান্ডে যখন এসেছেন, একটি টিভি শো-রুমে উঁকি মেরে দেখলেন বাংলাদেশের সংগ্রহ ৯ ওভারে কোনো উইকেট না হারিয়ে ৩৫। তামিম ইকবাল ও শামসুর রহমান উইকেটে। কোনো মতে বাসে চেপে চলে এলেন মিরপুর শেরেবাংলা স্টেডিয়ামে। কালোবাজার থেকে তিন গুণ দামে টিকিট কিনে গ্যালারিতে আসন খুঁজে পেতে বসে স্কোর কার্ড দেখেই চক্ষু চড়কগাছ তাঁর! বাংলাদেশ ১৭.২ ওভারে ৪ উইকেটে ৫৯!শেওড়াপাড়া থেকে মিরপুর শেরেবাংলা স্টেডিয়াম—এতটুক পথ আসতেই সাজঘরে ফিরে গেছেন তামিম, শামসুর, মার্শাল আইয়ুব ও মুমিনুল হক। চার ব্যাটসম্যানের উদ্দেশে নজরুল তাই টিপ্পনি ছুড়লেন, ‘আমার আসা পর্যন্ত অপেক্ষা করতে পারলা না তোমরা!’ এরপর অবশ্য আশার গানই শোনালেন, ‘নো প্রবলেম আসল দুজন (মুশফিক ও সাকিব) উইকেটে আছে। সাকিব-মুশফিক দাঁড়াই গেলে দ্যাখবেন শ্রীলঙ্কার খবর আছে!’পাশ থেকে মিরপুর বাংলা স্কুল অ্যান্ড কলেজের সপ্তম শ্রেণীর ছাত্র সাগর তারস্বরে চেঁচিয়ে উঠলেন, ‘মুশফিক আরেকটা ডাবল সেঞ্চুরি চাই (গত মার্চে গল টেস্টে এই শ্রীলঙ্কার বিপক্ষেই দ্বিশতক হাঁকিয়েছিলেন মুশফিক)।’ বড় ইনিংসের সে স্বপ্ন শেষ অবধি আর পূরণ হয়নি।
এমনিতে ‘তিন জমিদারে’র গোপন প্রস্তাব ফাঁস হয়ে যাওয়ার পর সারা দেশে আইসিসির কথিত ‘সংস্কার প্রস্তাবের’ বিরুদ্ধে ক্ষোভ ছড়িয়ে পড়েছে গোটা দেশে। স্টেডিয়ামেও তার প্রভাব বেশ টের পাওয়া গেল। দু-একটি ব্যানার চোখে পড়ল। থেকে থেকে বিভিন্ন গ্যালারিতে গর্জন উঠল—‘টেস্ট খেলবে বাংলাদেশ।’ বেঙ্গল টাইগার সেজে আসা মিলন গলা ফাটিয়ে দর্শককে উদ্বুদ্ধ করছেন স্লোগানে কণ্ঠ মেলাতে।
এ সময় একটি বেসরকারি প্রতিষ্ঠানে কর্মরত ইমতিয়াজ বলেন, ‘‘তিন জমিদারে’র প্রস্তাব বাস্তবায়ন হলে আমাদের ক্রিকেটে বিরাট ক্ষতি হয়ে যাবে। কয়েক বছর ধরে আমরা ক্রমেই উন্নতি করছি। একটা গাছ কেবল বেড়ে উঠছে, এ সময় তাঁকে মটকে ফেলা অবশ্যই অন্যায়। এটা মেনে নেয়া যায় না।  আর  টেস্ট হচ্ছে ক্রিকেটের বেসিক ফিল্ড। একজন ক্রিকেটারের আসল পরীক্ষা টেস্ট ক্রিকেটে...।’
ইমতিয়াজকে কথা শেষ করতে দিলেন না মুশফিক! প্যাডল স্কুপে দারুণ এক বাউন্ডারি হাঁকিয়ে বাংলাদেশ দলের অধিনায়ক তুলে নিলেন ক্যারিয়ারের ত্রয়োদশ অর্ধশতক! কেবল ইমতিয়াজ নয়; পুরো স্টেডিয়াম নেচে উঠল দলপতির দারুণ পারফরম্যান্সে। আফসোস একটাই, সে আনন্দ বেশিক্ষণ স্থায়ী হলো না। ২৩২ রানে অল আউট হওয়ায় তা মিলিয়ে গেল দিন ঘনিয়ে আসার আগেই।
তবে আজকের সমর্থকদের অনেকেই অনুরোধ করেছেন, দলের দুঃসময়েও যেন সবাই পাশে থাকেন। সাম্প্রতিক তিক্ত অভিজ্ঞতার কাছে যেন হারিয়ে না যায় গত কয়েক বছরের মধুর স্মৃতির স্বাদ। বলেছেন, গ্যালারি ফাঁকা থাকলে সেটিও তিন জমিদারের একটা হাতিয়ার হয়ে উঠতে পারে। তাই গ্যালারি ভরিয়ে ফেলে নিজেদের টেস্ট-প্রেমী একটি জাতি হিসেবে প্রমাণ দেওয়ার এটাই সবচেয়ে ভালো সময়।
 
