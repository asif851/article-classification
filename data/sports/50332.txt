
বিসিবির প্রথম সভাতেই সম্ভাব্য হিসেবে আসে তাঁর নাম। শেন জার্গেনসেনের জায়গায় তিনিই ছিলেন বিসিবির প্রথম পছন্দ। অবশেষে সেই চণ্ডিকা হাথুরুসিংহেই হলেন টেস্ট যুগে বাংলাদেশ দলের নবম কোচ। কাগজে-কলমে বিসিবির সঙ্গে দুই বছরের চুক্তিটা আগামী ১ জুলাই শুরু হওয়ার কথা থাকলেও শ্রীলঙ্কান এই কোচ বাংলাদেশের মাটিতে পা রাখতে পারেন তার আগেই।বিসিবির সঙ্গে হাথুরুসিংহের পাকা কথা হয়ে গেছে গত সপ্তাহেই। তার পরও আনুষ্ঠানিক ঘোষণা আসতে দেরি হচ্ছিল মূলত নিউ সাউথ ওয়েলসের প্রধান নির্বাহী কর্মকর্তা গত কয়েক দিন অস্ট্রেলিয়ায় না থাকায়। হাথুরুসিংহে সর্বশেষ কাজ করছিলেন শেফিল্ড শিল্ডের দল নিউ সাউথ ওয়েলসের সহকারী কোচ হিসেবে। তাদের কাছ থেকে আনুষ্ঠানিকভাবে বিদায় নেওয়ার ব্যাপার তো থাকেই। এ ছাড়া বিসিবির সঙ্গেও ছোটখাটো কিছু বিষয় চূড়ান্ত হওয়ার ছিল। সেসব হয়ে যাওয়ার পর কাল সংবাদ সম্মেলন ডেকে আনুষ্ঠানিক ঘোষণা দিলেন বিসিবি সভাপতি নাজমুল হাসান, ‘প্রধান কোচ হিসেবে আমাদের এখানে আসছেন চণ্ডিকা হাথুরুসিংহে। তাঁর সঙ্গে আগামী ১ জুলাই থেকে দুই বছরের জন্য চুক্তি চূড়ান্ত হয়ে গেছে।’
আগামী মাসের ১৫, ১৭ ও ১৯ তারিখে ভারতের সঙ্গে তিন ওয়ানডের হোম সিরিজ খেলবে বাংলাদেশ দল। হাথুরুসিংহের কাছে তাই বিসিবির অনুরোধ ছিল পারলে তার আগেই চলে আসার জন্য। সে সম্ভাবনা আছেও। ‘যেহেতু সামনে ভারত সিরিজ আছে, আমরা অনুরোধ করেছিলাম একটু আগে আসা যায় কি না। তাঁর সঙ্গে যা কথা হয়েছে, আশা করি ১০ জুনের মধ্যে তিনি বাংলাদেশে চলে আসবেন’—বলেছেন বিসিবি সভাপতি। প্রধান কোচের পাশাপাশি আগামী দুই বছরের জন্য বিসিবি খঁুজে পেয়েছে স্ট্রেংথ অ্যান্ড কন্ডিশনিং কোচও (ট্রেনার)। তিনিও একজন শ্রীলঙ্কান—মারিও ভিলাভারায়েন। বর্তমানে শ্রীলঙ্কা ক্রিকেটের স্ট্রেংথ অ্যান্ড কন্ডিশনিং কোচ হিসেবে কর্মরত ভিলাভারায়েন আগামী ৫-৬ জুনের মধ্যে নতুন চাকরিতে যোগ দেবেন বলে আশা বিসিবির। ভারত সিরিজের জন্য জাতীয় দলের প্রস্তুতি শুরু হওয়ার কথা ২৪-২৫ মে থেকে। হাথুরুসিংহে দায়িত্ব নেওয়ার আগ পর্যন্ত ক্যাম্পটা চলবে স্থানীয় কোনো কোচের অধীনে।
প্রধান কোচ হিসেবে হাথুরুসিংহে ছাড়া আরও দু-একজনের নামও নাকি ভেবে রেখেছিল বিসিবি । তাঁদের মধ্য থেকে এই শ্রীলঙ্কানকেই বেছে নেওয়ার কারণ ব্যাখ্যা করলেন বোর্ড সভাপতি, ‘আমাদের জন্য দুটি কারণে তিনিই সবচেয়ে উপযুক্ত। প্রথমত, উপমহাদেশের উইকেট সম্পর্কে তিনি ওয়াকিবহাল। কারণ, শ্রীলঙ্কায় কাজ করেছেন অনেক দিন, শ্রীলঙ্কা জাতীয় দলেরও খেলোয়াড় ছিলেন। এ ছাড়া অস্ট্রেলিয়ায় তিনি বেশ কিছু দিন ধরে কাজ করছেন।যেহেতু আগামী বিশ্বকাপ অস্ট্রেলিয়ায়, সে জন্য এ রকম একটা কম্বিনেশন আমাদের জন্য ভালো হবে।’
প্রধান কোচ ও ট্রেনার হয়ে যাওয়ার পর বিসিবির চিন্তা এখন ফাস্ট বোলিং, স্পিন ও ফিল্ডিং কোচ নিয়ে। দরদামে মিললে আনা হতে পারে বিশেষজ্ঞ ব্যাটিং কোচও। খণ্ডকালীন ফাস্ট বোলিং, ফিল্ডিং আর ব্যাটিং কোচ হিসেবে কয়েকজনের সঙ্গে কথাবার্তা চললেও স্পিন কোচ হিসেবে বোর্ডের পক্ষ থেকে এখনো কারও সঙ্গে আলোচনা হয়নি বলে জানিয়েছেন নাজমুল হাসান, ‘আমরা কিছু বিশেষজ্ঞ কোচ খঁুজে বেড়াচ্ছি। বিশেষ করে ফাস্ট বোলিং, স্পিন, ফিল্ডিং, এমনকি ব্যাটিংয়ের জন্যও ভালো কাউকে পেলে আমরা নিয়ে নেব। কথা হচ্ছে, কিন্তু কিছুই চূড়ান্ত হয়নি।’ সংবাদ সম্মেলনে বোর্ড সভাপতির পাশে বসা বিসিবির মিডিয়া কমিটির প্রধান জালাল ইউনুস জানালেন, এসব কোচ হিসেবে কাদের সঙ্গে আলোচনা চলছে সে ব্যাপারে হাথুরুসিংহেকে একটা ধারণা দিয়েছে বিসিবি। জানা গেছে, সম্ভাব্য ফাস্ট বোলিং কোচ হিসেবে বিসিবির তালিকায় আছেন জিম্বাবুয়ের হিথ স্ট্রিক, শ্রীলঙ্কার চম্পকা রমানায়েকে ও চামিন্ডা ভাস।
নতুন প্রধান কোচ হাথুরুসিংহের কাছে বিসিবির চাওয়াটা খুব পরিষ্কার—দল যেন ভালো খেলে। বোর্ড সভাপতির ভাষায়, ‘বাংলাদেশের সবাই যা চায় আমিও তাই চাই। সেটা হচ্ছে দল ভালো খেলুক। আমরা এমন একজন কোচ খঁুজছিলাম, যে কিনা এই উপমহাদেশের এবং অস্ট্রেলিয়ার মতো কন্ডিশনে অভিজ্ঞ।’
