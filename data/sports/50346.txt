
মাঝে মাঝে এমন সব কাণ্ড ঘটে, ব্যাখ্যা করা কঠিন। ২০১১–১২ চ্যাম্পিয়নস লিগে ডায়নামো জাগরেবের বিপক্ষে রিয়াল মাদ্রিদের ম্যাচ দুটোর কথা ধরুন। দুই লেগ মিলিয়ে ক্রোয়েশিয়ার দলটিকে সেবার রিয়াল সাতটি গোল দিয়েছিল। রিয়ালের হয়ে পাঁচজন ভিন্ন ভিন্ন খেলোয়াড় খুঁজে পেয়েছিলেন জাগরেবের জাল। বিস্ময়ের ব্যাপার হলো, এই পাঁচ খেলোয়াড়ের মধ্যে ছিলেন না ক্রিস্টিয়ানো রোনালদো! কী ব্যাখ্যা দেবেন এর?এর চেয়েও বিস্ময়কর তথ্য হলো, ২০০৯ সালে ম্যানচেস্টার ইউনাইটেড থেকে রিয়ালে নাম লেখানোর পর ৫২টি দলের বিপক্ষে খেলেছেন রোনালদো। এর ৫১টি দলের বিপক্ষেই গোল আছে তাঁর। শুধু একটি দলের বিপক্ষে গোল করতে পারেননি, সেটাই জাগরেব। তবে ৫২ দলের বিপক্ষে খেলে ৫১ দলের বিপক্ষেই গোল করাটাও কিন্তু অবিশ্বাস্য একটা কীর্তি।রোনালদো স্প্যানিশ লিগে খেলেছেন ২৯টি ভিন্ন ভিন্ন দলের বিপক্ষে। প্রত্যেক দলের জালেই গোল আছে তাঁর। এর মধ্যে ২০১১–১২ মৌসুমে লিগের ১৯ প্রতিপক্ষের সবার বিপক্ষেই গোল পান রোনালদো। অবশ্য ২০১২–১৩ মৌসুমে এই কীর্তির পুনরাবৃত্তি করেন লিওনেল মেসি। বার্সার হয়ে ১৯৯৬-৯৭ মৌসুমে ১৯ দলের বিপক্ষে গোল করার রেকর্ড গড়েছিলেন ব্রাজিল কিংবদন্তি রোনালদো। তবে সেবার লিগে ১৯টি নয়, প্রতিপক্ষ ছিল ২১টি।রোনালদোর স্প্যানিশ লিগে ২৯তম, আর সব মিলিয়ে রিয়ালের হয়ে ৫১তম শিকারের নাম এইবার। এবার শীর্ষ লিগে উঠে আসা পুঁচকে দলটির বিপক্ষে গত শনিবার জোড়া গোল করেন রোনালদো। এবার লিগে ১১ ম্যাচেই ২০ গোল করে ফেলেছেন। মেসির এক মৌসুমে ৫০ গোল করার রেকর্ডটি হুমকির মুখে।পরশুর জোড়া গোল আরেকটি অর্জন এনে দিয়েছেন রোনালদোকে। এইবারের বিপক্ষে দ্বিতীয় গোলটি দিয়েই ক্লাব ক্যারিয়ারে ৪০০ গোলের মাইলফলক স্পর্শ করেছেন রোনালদো।
