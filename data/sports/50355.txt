
আন্তর্জাতিক ফুটবল থেকে বিদায় নিতে চলেছেন এ সময়ের আরও দুই গ্রেট ফুটবলার। এখনো আনুষ্ঠানিক ঘোষণা আসেনি। তবে আভাস মিলেছে, জাতীয় দলের জার্সি তুলে রাখতে চলেছেন আন্দ্রেস ইনিয়েস্তা ও ইকার ক্যাসিয়াস। স্পেনের সবচেয়ে সোনালি প্রজন্মের সেরা দুই প্রতিনিধি। ইউরো-বিশ্বকাপ-ইউরোর শিরোপাত্রয়ী জিতেছিল এই প্রজন্ম। ধারণা করা হচ্ছে, ইতালির কাছে অসহায় হার দিয়ে সেই প্রজন্মের আনুষ্ঠানিক বিদায়ই হয়ে গেল। বিদায় নিল টিকিটাকা ফুটবল।
২০১০ বিশ্বকাপের ফাইনালে গোল করা ই​নিয়েস্তা ইনস্টাগ্রামে যে ছবি পোস্ট করেছেন, এবং এর ক্যাপশনে যা লিখেছেন, সেখান থেকেই আঁচ করা যাচ্ছে তাঁর বিদায় নেওয়ার ভাবনার। মাঠ ছেড়ে বেরিয়ে আসার সময় দু হাত ওপরে রেখে তালি দেওয়ার ভঙ্গিতে দর্শকদের কাছে বিদায় অভিবাদন জানানোর ছবিটা পোস্ট করেছেন ইনিয়েস্তা। তাতে লিখেছেন, ‘সবকিছুর জন্য ধন্যবাদ।’এর আগে সাংবাদিকদেরও বলেছেন, ‘আমি ভাষা খুঁজে পাচ্ছি না। আর কিছুই বাকি নেই। ভবিষ্যৎ​ নিয়ে ভাবার এখনই সময়।’মাঝমাঠের এই জাদু​করের বয়স এখন ৩২। আগামী বিশ্বকাপে হয়ে যাবে ৩৪। এমন নয় ওই বয়সে একেবারেই অচল হয়ে পড়বেন। তবে গত বিশ্বকাপে প্রথম রাউন্ডে বাদ পড়ার পর এবারের ইউরো হতাশা যোগ হওয়ায় অনেকেই মনে করছেন, স্পেনের নতুন করে শুরু করা উচিত। নতুন ভাবনা আর দর্শন নিয়ে।এ কারণেই হয়তো ক্যাসিয়াসও সরে যেতে চান। তাঁর অধিনায়কত্বেই স্পেন এত এত সাফল্য পেয়েছে। যদিও ৩৫ বছর বয়সী এই গোলরক্ষক নয়, কোচ ভিসেন্তে দেল বস্কের প্রথম পছন্দ ছিলেন ডেভিড ডি গিয়া। ক্যাসিয়াস বুঝতে পেরেছেন, সময় চলে এসেছে। এবার দাও বিদায়!র‍্যাম্বো টু সিনেমার শেষ দৃশ্যগুলোর একটি পোস্ট করেছেন ক্যাসিয়াস। যেখানে জন র‍্যাম্বোকে দেখা যায় কর্নেল ট্রটম্যানকে বিদায় জানাচ্ছেন। স্পেনের হয়ে ১৬ বছরে সবচেয়ে বেশি ম্যাচ খেলার রেকর্ড গড়ে, বিশ্বকাপ আর ইউরো জিতিয়ে তৃপ্ত মনেই বিদায় নিচ্ছেন হয়তো। মাঠে একটা বিদায়ী ম্যাচ পেলে আরও ভালো হতো। সেন্ট ইকারের সেটি পাওনাও।
