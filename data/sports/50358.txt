
দেড় বছর হলো আন্তর্জাতিক ক্রিকেট পা দিয়েছেন। প্রতিভা আর সম্ভাবনায় বহু দূর যাওয়ার ইঙ্গিত দিচ্ছেন হার্দিক পান্ডিয়া। তাই বলে এখনই ডেভিড ওয়ার্নারের সঙ্গে তুলনা! কিন্তু ক্রিকেটের কোনো কিংবদন্তি যখন এমন কিছু বলেন, তখন তো গুরুত্ব দিতেই হয়। পান্ডিয়ার মাঝে ওয়ার্নারের ছায়া দেখতে পাচ্ছেন সুনীল গাভাস্কার। 
টি-টোয়েন্টি বিশ্বকাপের কদিন আগে আবির্ভাব। অভিষেকের পারফরম্যান্স দিয়েই বিশ্বকাপে জায়গা করে নিলেন। বিশ্বকাপেও ভালো করেছেন। কিন্তু তখনো টি-টোয়েন্টি ‘বিশেষজ্ঞ’ হিসেবেই তাঁকে দেখতেন সবাই। ওয়ানডে খেলার পরও সে তকমা মোছেনি। মারকুটে ব্যাটিং আর স্লগ ওভারে কাজে লাগানো বোলিং যে সীমিত ওভারের ক্রিকেটেই যায়। কিন্তু ধীরে ধীরে বলের গতি বাড়িয়েছেন, ব্যাটিংয়েও দলের ভরসা হয়েছেন। আইসিসি চ্যাম্পিয়নস ট্রফির ফাইনালে পাকিস্তানের বিপক্ষে একমাত্র পান্ডিয়ার ব্যাটেই প্রতিরোধ গড়েছিল ভারত। পারফরম্যান্সের ক্রম উন্নতিতে শ্রীলঙ্কার বিপক্ষে টেস্ট দিয়ে পান্ডিয়ার অভিষেক হয়ে গেছে ক্রিকেটের অভিজাত সংস্করণে। সেখানেও সফল পান্ডিয়া। এই যে দ্রুত উত্থান, তাতে গাভাস্কার ভীষণ মুগ্ধ, ‘মাত্র ক্যারিয়ার শুরু করেছে। তবে পান্ডিয়া দেখিয়েছে টেস্টে সফল হওয়ার সামর্থ্য আছে তার। সে অনেকটা ওয়ার্নারের মতো। আমার বিশ্বাস, পান্ডিয়া ওয়ার্নারকে অনুসরণ করবে এবং সব সংস্করণেই সফল হবে।’দলে যদিও পান্ডিয়া-ওয়ার্নারের ভূমিকা এক নয়। গাভাস্কার অস্ট্রেলীয় ওপেনারের সঙ্গে তাঁকে তুলনা করেছেন অন্য কারণে। টি-টোয়েন্টি স্পেশালিস্ট হিসেবে অস্ট্রেলিয়া দলে ঢোকা ওয়ার্নার এখন সব সংস্করণে দলের সহ-অধিনায়ক। তাঁকে ছাড়া দল গড়ার কথা চিন্তাই করতে পারে না অস্ট্রেলিয়া। গাভাস্কারের ধারণা, পান্ডিয়াও নিজেকে ওই পর্যায়ে নিতে পারবেন। প্রথম শ্রেণিতে কোনো সেঞ্চুরি ছিল না পান্ডিয়ার। সেই পান্ডিয়া নিজের তৃতীয় টেস্টেই পেয়ে গেছেন সেঞ্চুরি! তিন টেস্টে প্রায় ৬০ গড়ে তোলা ১৭৮ রান করা পান্ডিয়াকে গাভাস্কার স্তুতি তো করবেনই। সূত্র: হিন্দুস্তান টাইমস।
 
