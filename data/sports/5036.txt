
টি-টোয়েন্টি সিরিজটা অনায়াসে জিতেছিল দক্ষিণ আফ্রিকা। প্রথম ওয়ানডেতেও জয়ের ধারা অব্যাহত ছিল। তবে শেষ পর্যন্ত সিরিজ জয়ের হাসিটা হেসেছে বাংলাদেশই। ওয়ানডে সিরিজ পরাজয়ের হতাশা ভুলে দক্ষিণ আফ্রিকার চোখ পরশু থেকে শুরু হওয়া দুই ম্যাচের টেস্ট সিরিজে। প্রোটিয়া কোচ রাসেল ডমিঙ্গো সরাসরি না বললেও আকার-ইঙ্গিতে বাংলাদেশকে চ্যালেঞ্জই জানালেন ক্রিকেটের বড় সংস্করণে।
দক্ষিণ আফ্রিকার টেস্ট স্কোয়াডে যোগ হয়েছেন আট খেলোয়াড়—ডিন এলগার, রিজা হেনড্রিকস, স্টিয়ান ফন জিল, ভারনন ফিল্যান্ডার, ডেল স্টেইন, সাইমন হারমার, তেম্বা বাভুমা ও ডেন ভিলাস। পেছনের ব্যর্থতা এক পাশে রেখে টেস্টে দক্ষিণ আফ্রিকাকে অন্য চেহারায় দেখা যাবে বলে প্রত্যাশা ডমিঙ্গোর। দক্ষিণ আফ্রিকার অফিশিয়াল ওয়েবসাইটে প্রোটিয়া কোচ বললেন, ‘আমাদের এগিয়ে যেতে হবে। টি-টোয়েন্টিতে দারুণ শুরু​ করে ওয়ানডে সিরিজ হারা হতাশার। তবে স্কোয়াডে যুক্ত হওয়া নতুন আট খেলোয়াড় অসাধারণ। নতুন উদ্যম, নতুন ভাবনা ও ডেলের (স্টেইন) মতো অভিজ্ঞ খেলোয়াড় যোগ হয়েছে দলে। চার দিন (দুদিন) পরই আমাদের সামনে বড় টেস্ট ম্যাচ। এ ম্যাচে আমাদের নিশ্চিত করতে হবে, আমরা অসাধারণ দল।’টি-টোয়েন্টিতে স্পিনারদের লড়াই হলেও​ ওয়ানডেতে তা হয়নি। পেসাররাই তুলনামূলক বেশি সাফল্য পেয়েছেন ওয়ানডে সিরিজে। ডমিঙ্গো অবশ্য মনে করেন টেস্টে গুরুত্বপূর্ণ ভূমিকা রাখবে স্পিনাররাই, ‘আমাদের দারুণ খেলতে হবে। ডেল, মরনে, ফিল্যান্ডারের মতো কয়েকজন খেলোয়াড় বেশ কদিন ক্রিকেট খেলেনি। ফলে সিরিজটা ভালোভাবে শুরু করাটা গুরুত্বপূর্ণ। উপমহাদেশে স্কোর বোর্ডে রান তোলাটা সব সময়ই গুরুত্বপূর্ণ। কারণ, এতে করে প্রতিপক্ষকে চাপে ফেলা যায়। আবহাওয়া, কন্ডিশন, উইকেটের চরিত্র, আর্দ্রতা—সব মিলিয়ে পেসারদের জন্য কাজটা কঠিনই হবে। এ ক্ষেত্রে আমাদের স্পিনারদের গুরুত্বপূর্ণ ভূমিকা রাখতে হবে।’টেস্ট র‍্যাঙ্কিংয়ে এখন এক নম্বর দল দক্ষিণ আফ্রিকা। তা ছাড়া টেস্টে দুদলের আটবার মুখোমুখিতে প্রতিবারই জিতেছে প্রোটিয়ারা। তবে বাংলাদেশের বড় আত্মবিশ্বাস গত কয়েক মাস ঘরের মাঠে ধারাবাহিক পারফর্ম করা। দক্ষিণ আফ্রিকার চ্যালেঞ্জ নিতে হলে মুশফিকুর রহিমের দলকে সীমিত ওভারে পাওয়া আত্মবিশ্বাস কাজ লাগাতে হবে টেস্টেও।
