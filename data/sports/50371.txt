
নেইমার বসবেন পপকর্ন নিয়ে। মেসিও অনুশীলন না থাকলে চোখ রাখবেন টিভিতে। রোনালদোও যে এই দলে আছেন, সেটা না বললেও চলে। আজ যে বিশ্বকাপের ড্র দেখতে হবে, রাশিয়া বিশ্বকাপে কাদের বিপক্ষে পড়ছেন তাঁরা! 
প্রতিপক্ষ যে–ই হোক, গ্রুপ পর্বে অন্তত মেসি-রোনালদো ও নেইমারের দেখা হওয়ার সুযোগ নেই। শীর্ষ আট দলের মধ্যে আছে তাঁদের তিন দল। এর ফলে আট গ্রুপের তিনটিতে শীর্ষ দল হিসেব জায়গা হবে ব্রাজিল, আর্জেন্টিনা ও পর্তুগালের। স্বাগতিক রাশিয়া স্বাভাবিকভাবেই ১ নম্বর পাত্রে। যেটির বাকি সাত দল অক্টোবরে প্রকাশিত ফিফা র‍্যাঙ্কিংয়ের শীর্ষ সাত দেশ। র‍্যাঙ্কিংয়ে ৬৫তম রাশিয়া স্বাগতিক বলে ৮ নম্বর হয়েও প্রথম পাত্রে স্থান হয়নি স্পেনের। ফলে শীর্ষ দলগুলোর দুশ্চিন্তা থাকবে স্পেনকে নিয়ে। বাকি দলগুলোর পাত্রও চূড়ান্ত হয়েছে র‍্যাঙ্কিং অনুযায়ী। র‍্যাঙ্কিংয়ের অধঃক্রম অনুযায়ী পরের আটটি দল ২ নম্বর পাত্রে, তার পরের আটটি ৩ নম্বরে...এভাবে। অনুষ্ঠান সঞ্চালনার দায়িত্বে সাবেক ইংল্যান্ড স্ট্রাইকার গ্যারি লিনেকার। তাঁর সঙ্গী রাশিয়ার ক্রীড়া সাংবাদিক মারিয়া কোমান্দনায়া। ড্রয়ের সময় মঞ্চে উঠবেন আরও আট সাবেক ফুটবলার। আর্জেন্টিনার ডিয়েগো ম্যারাডোনা, ব্রাজিলের কাফু, ইতালির ফাবিও ক্যানাভারো, উরুগুয়ের ডিয়েগো ফোরলান, স্পেনের কার্লোস পুয়োল, ফ্রান্সের লরাঁ ব্লাঁ, ইংল্যান্ডের গর্ডন ব্যাঙ্কস ও রাশিয়ার নিকিতা সিমোনিয়ান।
কীভাবে হবে ড্রস্বাগতিক বলে ‘এ’ গ্রুপের বাছাই দল রাশিয়া। ১ নম্বর পাত্রের অন্য সাত দল বাকি সাত গ্রুপের বাছাই। তবে কে কোন গ্রুপে পড়বে, তা ঠিক হবে দৈবচয়ন ভিত্তিতে। ১ নম্বর পাত্রের প্রতিটি দলের গ্রুপ ঠিক হওয়ার পর একে একে বাকি তিনটি পাত্র থেকে আসবে প্রতিটি গ্রুপের বাকি তিন দল। মনে রাখুন প্রতিটি পাত্র থেকে একটি করে দল নিয়ে চার দলের গ্রুপ। তবে ইউরোপ ছাড়া বাকি মহাদেশগুলোর দুই দল একই গ্রুপে থাকবে না। যেমন পেরু ২ নম্বর গ্রুপে থাকলেও তাদের আর্জেন্টিনা বা ব্রাজিলের গ্রুপে পড়ার সম্ভাবনা নেই। ইউরোপেরও সর্বোচ্চ দুটি দল এক গ্রুপে থাকবে।




কখন


বাংলাদেশ সময় আজ রাত ৯টায়




কোথায়


মস্কোর স্টেট ক্রেমলিন প্যালেসে




দেখাবে


সনি টেন ২




কে কোন পাত্রে




পট ১:


রাশিয়া (স্বাগতিক), জার্মানি, ব্রাজিল, পর্তুগাল,
আর্জেন্টিনা,বেলজিয়াম, পোল্যান্ড, ফ্রান্স




পট ২:


স্পেন, পেরু, সুইজারল্যান্ড, ইংল্যান্ড,
কলম্বিয়া, মেক্সিকো, উরুগুয়ে, ক্রোয়েশিয়া




পট ৩:


ডেনমার্ক, আইসল্যান্ড, কোস্টারিকা, সুইডেন,
তিউনিসিয়া, মিসর, সেনেগাল, ইরান




পট ৪:


সার্বিয়া, নাইজেরিয়া, অস্ট্রেলিয়া, জাপান,
মরক্কো, পানামা, দক্ষিণ কোরিয়া, সৌদি আরব




