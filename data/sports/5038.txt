
গত বছর মালয়েশিয়ায় আয়োজিত সুপার মক কাপের মূল পর্ব কাপ বিভাগে উঠতে পারেনি বাংলাদেশ। তবে নিচের দিকের দলগুলোর প্লেট পর্বে অনূর্ধ্ব-১২ বিভাগে চ্যাম্পিয়ন হয়ে যায় বাংলাদেশের খুদে ফুটবলাররা। অনূর্ধ্ব-১৩ বিভাগে রানার্সআপ। এবার বাংলাদেশ পাঠাচ্ছে অনূর্ধ্ব-১৪ দল, আগামীকাল রাতে দলটি ঢাকা ছাড়বে।এই দলের কোচ পারভেজ বাবুর লক্ষ্য কাপ পর্বে খেলা। কাল বাফুফে ভবনে সংবাদ সম্মেলনে একই কথা বলল অধিনায়ক ফাহিম মোরশেদও, ‘গতবার অনূর্ধ্ব-১৩ দলের হয়ে মক কাপে খেলেছি। এবার আমরা কাপে খেলার লক্ষ্য নিয়ে যাচ্ছি।’১২-১৮ ডিসেম্বর অনুষ্ঠেয় টুর্নামেন্টে বাংলাদেশের গ্রুপে আছে মালয়েশিয়া কগার্স, জাপানের কাওয়াসাকি ও মিয়ানমার। বাংলাদেশ দলের পৃষ্ঠপোষক ম্যাক্স গ্রুপের প্রধান গোলাম মোহাম্মদ আলমগীরের আশা, টুর্নামেন্টে ভালো করবে বাংলাদেশ। তাই দলটিকে দীর্ঘ মেয়াদে প্রশিক্ষণে রাখার প্রতিশ্রুতি দিয়ে রাখলেন বাফুফে সভাপতি কাজী সালাউদ্দিন।
