
নোভাক জোকোভিচের বেশির ভাগ খেলাতেই গ্যালারিতে শোভাবর্ধন করতে দেখা যায় এক স্বর্ণকেশী নারীকে। এত দিনে অবশ্য সেই নারীকে সবাই চিনে গেছেন। নাম ইয়েলেনা রিস্টিচ। জোকোভিচের প্রেমিকা। অবশ্য প্রেমিকা পরিচয়টা বদলে যাচ্ছে তাঁর। পদোন্নতি যে পেয়েছেন। এখন থেকে তিনি জোকোভিচের হবু স্ত্রী। দীর্ঘ আট বছরের প্রেমের পর এবার বিয়ের পিঁড়িতে বসার সিদ্ধান্ত নিয়েছে এই জুটি। সম্প্রতি রিস্টিচের অনামিকায় আংটিও পরিয়ে দিয়েছেন জোকোভিচ। বিয়ের ঘণ্টা বাজতে শুরু করেছে এক নম্বর টেনিস তারকার। আগামী বছর শুভক্ষণে বিয়েটা হয়ে যাওয়ার কথা।বাগদানের ঘোষণা জোকোভিচ নিজেই দিয়েছেন। ২৬ বছর বয়সী এই সার্বিয়ান টুইটারে লিখেছেন, ‘পরিচিত হোন আমার বাগদত্তা ও ভবিষ্যত্ স্ত্রীর সঙ্গে। আমি অনেক খুশি। শুভেচ্ছা জানানোর জন্য সবাইকে ধন্যবাদ।’ সঙ্গে একটি ছবিও পোস্ট করেছেন, যেখানে জোকোভিচ ও রিস্টিচের চার জোড়া ঠোঁটের ‘ঐক্যজোট’ দেখা গেছে।দুজনের সম্পর্কটা অনেক দিনের। স্পোর্টস হাইস্কুলে টেনিসের শিক্ষার্থী থাকার সময়ই পরিচয় হয়েছিল জোকোভিচ আর রিস্টিচের। সেখানে পড়াশোনা শেষে টেনিস জগতেই থেকে যান জোকোভিচ। আর ব্যবস্থাপনায় উচ্চতর ডিগ্রি অর্জনের জন্য ইতালির বোচ্চোনি বিশ্ববিদ্যালয়ে পাড়ি জমান রিস্টিচ। তবে দূরত্ব দুজনের বন্ধুত্বে কোনো ছেদ পড়তে দেয়নি।জোকোভিচের প্রায় প্রতিটি ম্যাচেই গ্যালারিতে হাজির হয়ে যান রিস্টিচ। ২০০৭ সালে সার্বিয়ার সুবিধাবঞ্চিত শিশুদের শিক্ষা নিশ্চিত করার জন্য দুজন মিলে প্রতিষ্ঠা করেছেন নোভাক জোকোভিচ ফাউন্ডেশন। বর্তমানে রিস্টিচ কাজ করছেন সেটার পরিচালক হিসেবে।
