
বার্সেলোনার প্রাণভোমরা তিনিই। কোচ লুইস এনরিকে তাঁর ম্যাচ-পরিকল্পনা সাজান তাঁকে ঘিরেই। লিওনেল মেসির তো কিছু বলার থাকতেই পারে। স্পেনের একটি পত্রিকা ‘গোল দিয়ারিও’ সম্প্রতি বলেছে, বার্সেলোনা কোন খেলোয়াড়কে ছেড়ে দেবে আর কাকে কিনবে তাও নাকি ঠিক করে দেন আর্জেন্টিনার এই তারকা ফরোয়ার্ড। সাধারণ সমর্থক কিংবা ফুটবল বোদ্ধা—বার্সেলোনার নতুন তিন খেলোয়াড় আন্দ্রে গোমেস, লুকাস দিনিয়ে ও পাকো আলকাসার সন্তুষ্ট করতে পারেননি কোনো পক্ষকেই। ‘গোল দিয়ারিও’র বরাত দিয়ে ব্রিটিশ পত্রিকা ডেইলি স্টার লিখেছে এই তিন জনের পারফরম্যান্স নিয়ে মেসিও সন্তুষ্ট নন। মেসি মনে করেন, আরদা তুরান আর জেরেমি ম্যাথিউর পারফরম্যান্সও বার্সেলোনা মানের নয়। মেসি নাকি চাইছেন বার্সেলোনা এঁদের বিক্রি করে দিক। এই পাঁচজনকে ছেড়ে দিলে যে শূন্যতা তৈরি হবে তা পূরণে কাদের আনতে হবে সে বিষয়েও নাকি পরামর্শ দিয়ে রেখেছেন মেসি। রাইট-ব্যাক সমস্যার সমাধান করার ক্ষেত্রে মেসির সবচেয়ে পছন্দ স্প্যানিশ ডিফেন্ডার হেক্টর বেয়েরিন। মাঝমাঠের জন্য তাঁর মনে ধরেছে মোনাকোর বেরনার্ডো সিলভাকে। আর স্ট্রাইকারদের জন্য মেসির তিনজনের সংক্ষিপ্ত তালিকায় আছেন বরুসিয়া ডর্টমুন্ডের ডেম্বেলে, মোনাকোর কিলিয়ান এমবাপে ও ফ্ল্যামেঙ্গোর ভিনিসিয়াস জুনিয়র। ডেইলি স্টার, ইংল্যান্ড।
