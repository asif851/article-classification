
 
১২ মাস আগে পাওয়া কাঁধের সেই চোট এখনো যেন তাড়িয়ে বেড়াচ্ছে মোস্তাফিজুর রহমানকে। সাসেক্সের হয়ে ইংল্যান্ডে টি-টোয়েন্টি ব্লাস্টে খেলতে গিয়ে কাঁধে চোট পেয়েছিলেন। অস্ত্রোপচারের ছুরির নিচে গিয়ে ক্যারিয়ারের পাঁচটি মাস কাটালেন মাঠের বাইরে। গত ডিসেম্বরে নিউজিল্যান্ড সফরে ফেরার পর থেকে দু-একটি ঝলক থাকলেও শুরুর দিকের সেই মোস্তাফিজকে যেন আর খুঁজেই পাওয়া যাচ্ছে না। অভিষেকের পর শুরুর ৯ ওয়ানডেতে যেখানে ২৬ উইকেট নিয়েছিলেন, অস্ত্রোপচারের পর ১৯ ম্যাচে সব সংস্করণ মিলিয়ে তাঁর উইকেট ৩১টি।
বাংলাদেশের বোলিং কোচ কোর্টনি ওয়ালশ জোর চেষ্টা চালিয়ে যাচ্ছেন ‘শুরু’র মোস্তাফিজকে ফেরাতে। আইপিএলে হায়দরাবাদ দলের সতীর্থ ডেভিড ওয়ার্নার যে মোস্তাফিজকে ‘বিশেষ প্রতিভা’র স্বীকৃতি দিয়েছিলেন, সেই মোস্তাফিজ যেন আবারও আগের মতো ‘ভয়ংকর’ হয়ে উঠতে পারেন, সে ব্যাপারে আশাবাদী সাবেক ক্যারিবীয় বোলিং গ্রেট, ‘এই মুহূর্তে এটাই বলতে পারি, সে অনুশীলনে খুব ভালো করছে। ওকে উইকেটের খুব কাছাকাছি লাইনে বোলিং করার অনুশীলন করানো হচ্ছে। তবে শুধু তো এটাই সব নয়, পাশাপাশি আরও বিভিন্ন বিষয় রপ্ত করার চেষ্টা সে করে যাচ্ছে।’
গেম ডেভেলপমেন্ট কোচ হিসেবে শুরুর দিক থেকে মাহবুব আল জাকি মোস্তাফিজকে চেনেন। ওয়ালশ জাকিকেও সঙ্গে নিয়েছেন আগের সেই মোস্তাফিজকে ফিরিয়ে আনার মিশনে। জাকির পর্যবেক্ষণ, চোট থেকে ফেরার পর মোস্তাফিজ লাইন থেকে অনেক দূরে বল ফেলছেন। জাকি বলেছেন, ‌‘ও কেন এমনটা করছে, এর পেছনে অনেক কারণ থাকতে পারে। কিন্তু ও যেহেতু এতে সাফল্য পাচ্ছে না, আমরা ওকে ওর পুরোনো বোলিংয়ের ফর্মুলায় ফিরিয়ে নিতে কাজ করছি। আপাতত ওকে অল্প কিছু স্টেপে একদম উইকেট বরাবর বোলিং করানো হচ্ছে, যেন বিষয়টি ওর মাথায় গেঁথে যায়। এরপর যখন ও পুরোদমে বোলিং করবে, তখন যেন কাজটা ওর জন্য সহজ হয়।’
জাকি এও জানিয়েছেন, মোস্তাফিজকে নিয়ে তাঁদের বিশেষ ভিডিও সেশন করানোর পরিকল্পনা আছে। যেখানে মোস্তাফিজকে ধরে ধরে বোঝানো হবে, তাঁর শক্তির জায়গা কী ছিল। কীভাবে তিনি রহস্যময় হয়ে থাকতে পারেন। বেশি পরীক্ষা-নিরীক্ষা না করে পুরোনো সরল মোস্তাফিজকে ফেরানোর মধ্যেই লুকিয়ে আছে তাঁর বোলিংয়ের দুর্বোধ্যতা। এটাই আপাতত উপলব্ধি। সূত্র: ক্রিকবাজ, ক্রিকেট অস্ট্রেলিয়া।
