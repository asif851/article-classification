
ঢাকা দ্বিতীয় বিভাগ ক্রিকেটে ৪ বলে ৯২ রান দেওয়া বোলার সুজন মাহমুদকে ১০ বছরের জন্য নিষিদ্ধ করেছে বিসিবি। শুধুই সুজনই নন, একদিন আগে একই লিগে ৭ বলে ৬৪ রান দেওয়া তাসনিম হাসানকেও একই শাস্তি দিয়েছে বিসিবি। আজীবন নিষিদ্ধ করা হয়েছে সুজনের ক্লাব লালমাটিয়া ক্রিকেট ক্লাব ও তাসনিমের ক্লাব ফিয়ার ফাইটার্সকে। 
শাস্তি নিয়ে তদন্ত কমিটির প্রধান ও বিসিবির শৃঙ্খলা কমিটির প্রধান শেখ সোহেল আজ সংবাদমাধ্যমকে বলেছেন, ‘দুজন বোলার (সুজন ও তাসনিম) ১০ বছরের জন্য নিষিদ্ধ। অধিনায়ক, ম্যানেজার ও দলের কোচ ৫ বছরের জন্য নিষিদ্ধ। দুই দল (লালমাটিয়া ও ফিয়ার ফাইটার্স) আজীবন নিষিদ্ধ।’ শুধু খেলোয়াড়, কোচ ও ম্যানেজারই নন, শাস্তি পাচ্ছেন আম্পায়াররাও। শেখ সোহেল বলেন, ‘আম্পায়াররা খেলা ঠিকমতো পরিচালনা করতে পারেননি। তাঁরা ছয় মাস করে নিষিদ্ধ হয়েছেন।’ গত ১১ এপ্রিল সিটি ক্লাব মাঠে এক্সিওম ক্রিকেটার্সের বিপক্ষে সুজনের দেওয়া ৪ বলে ৯২ রান নিয়ে বিশ্ব ক্রিকেটেই তোলপাড় শুরু হয়। বিদেশের নানা সংবাদমাধ্যমে প্রকাশিত হয়েছে আম্পায়ারদের পক্ষপাতমূলক আচরণের অভিনব এই প্রতিবাদের খবর। এ ঘটনা তদন্ত করতে গিয়ে বেরিয়ে আসে আগের দিন ইন্দিরা রোড ক্রীড়াচক্রের বিপক্ষে ফিয়ার ফাইটার্সের বোলার তাসনিম হাসানের ৭ বলে ৬৯ রান দেওয়ার ঘটনাও। অভিযোগের সত্যতা পাওয়ায় সংশ্লিষ্ট সবাইকে দেওয়া হলো বড় শাস্তি।
