
বিসিবির বর্তমান অস্থায়ী কমিটির কাছে খেলাটেলা একটু কম গুরুত্বপূর্ণ বলেই মনে হচ্ছে। টি-টোয়েন্টি বিশ্বকাপ সামনে রেখে সবার মনমানসিকতায় এখন ঠিকাদারি ঠিকাদারি ভাব! প্রিমিয়ার ক্রিকেট লিগের ভবিষ্যৎ  ক্রমেই আরও অন্ধকার হয়ে গেলেও সেদিকে কারও খেয়াল নেই।
নাজমুল হাসানের অস্থায়ী কমিটি যে পুরোপুরিই ক্লাবগুলোর ইচ্ছার দাস হয়ে গেছে, তার সর্বশেষ প্রমাণ দিতেই বোধ হয় প্রিমিয়ার লিগ পিছিয়ে গেল আরও একবার। একাধিকবার পেছানোর পর আজ গ্রেডেশন পদ্ধতিতে খেলোয়াড়দের দলবদল হওয়ার কথা ছিল, লিগ শুরু হওয়ার কথা ছিল ২৯ আগস্ট থেকে। কিন্তু কিছুদিন আগে প্রিমিয়ার লিগের ১১টি ক্লাব বসে ২৯ আগস্ট থেকে লিগ না খেলার সিদ্ধান্ত নিয়ে রেখেছে। ক্লাবের এই সিদ্ধান্তের বিরুদ্ধে যাওয়ার মতো দৃঢ় মেরুদণ্ড দেখাতে পারল না বিসিবির অস্থায়ী কমিটি।
ক্রিকেট এবং ক্রিকেটারদের স্বার্থকে আরও একবার পদদলিত করে বিসিবি আবারও মাথা নত করল ক্লাব-শক্তির কাছে। কাল এক সংবাদ বিজ্ঞপ্তিতে জানাল, খেলোয়াড়দের দলবদল স্থগিত করা হয়েছে আগস্টের শেষ সপ্তাহ পর্যন্ত। আর লিগ শুরুর নতুন সম্ভাব্য সময় সেপ্টেম্বরের প্রথম সপ্তাহ। সঙ্গে সিসিডিএমের চেয়ারম্যান জালাল ইউনুসের ধরি মাছ না ছুঁই পানি জাতীয় একটা উদ্ধৃতি, ‘আমরা আশা করছি, ২৯ জুলাইয়ের বোর্ডসভার পর আমরা খেলোয়াড় দলবদল ও লিগ শুরুর নির্ধারিত তারিখ ঘোষণা করতে পারব।’
সংবাদ বিজ্ঞপ্তি পাওয়ার আগেই বোর্ড সভাপতি নাজমুল হাসানের কাছে প্রিমিয়ার লিগ ও বিসিবির নির্বাচন নিয়ে জানার চেষ্টা করেছিলেন সাংবাদিকেরা। কিন্তু ধানমন্ডি ক্রিকেট স্টেডিয়ামে মহিলা ক্লাব ক্রিকেটের ফাইনাল দেখতে আসা সভাপতির সঙ্গে কথা বলার সুযোগই দিলেন না বিসিবির অস্থায়ী কমিটির অতি তৎ পর সদস্য ইসমাইল হায়দার মল্লিক। সাংবাদিকদের সামনে দেয়াল হয়ে দাঁড়িয়ে বলছিলেন, ‘বোর্ড সভাপতি কোনো কথা বলতে পারবেন না। উনি কী বলবেন না বলবেন, সেটা অ্যাডহক কমিটি ঠিক করে দেবে।’
নতুন তথ্য বটে। ক্রিকেটের চলমান ইস্যুগুলোর ব্যাপারে কিছু না বলেই তাই চলে গেলেন সভাপতি। যাওয়ার আগে অবশ্য ধানমন্ডি স্টেডিয়ামের গেটে সংক্ষিপ্ত ফটোসেশন করলেন অস্থায়ী কমিটির আরেক সদস্য লোকমান হোসেন ভুঁইয়া ও শেখ জামাল ধানমন্ডি ক্লাবের সভাপতি মনজুর কাদেরের সঙ্গে।
