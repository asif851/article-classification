
 
আজ সান্তা কার্লায় ফুটবল নয়, যেন ‘কমেডি শো’ হলো! সেই ‘শো’ দেখে আনন্দের চেয়ে বিরক্তই হয়েছেন সবাই। ইন্টারন্যাশনাল কাপে মুখোমুখি হয়েছিল রিয়াল মাদ্রিদ ও ম্যানচেস্টার ইউনাইটেড। পেনাল্টি শ্যুট আউটে রিয়ালকে ২-১ গোলে হারিয়েছে ইউনাইটেড। যে পেনাল্টি শ্যুট আউটকে অনেকেই বলছেন ‘ইতিহাসের সবচেয়ে বাজে!’
১০টি শটের মাত্র ৩টি যখন জাল খুঁজে পায়, তখন এ কথা বলাই যায়। তার ওপর যখন জানবেন, রিয়ালের একমাত্র গোলটিও জালে যাওয়ার আগে ইউনাইটেড গোলরক্ষক ডি গিয়ার হাত ছুঁয়ে গিয়েছে, তখন তো আর কোনো সন্দেহই থাকে না! শুরুটা অবশ্য ইউনাইটেডই করেছে। ম্যাচে অবিশ্বাস্য এক মুহূর্তের জন্ম দিয়ে লিনগার্ডকে দিয়ে গোল করিয়েছিলেন অ্যান্থনি মার্শিয়াল। সেই মার্শিয়াল প্রথম পেনাল্টি মারলেন ক্রসবারের অনেক ওপর দিয়ে। রিয়ালের প্রথম শট নিতে এলেন মাতেও কোভাচিচ। ডান দিকে ঝাঁপিয়ে সেটি ঠেকালেন ডি গিয়া। ম্যাচে দুর্দান্ত খেলা স্কট ম্যাকটমিনের শটও ঠেকিয়ে দিলেন কিকো ক্যাসিয়া। অস্কার রদ্রিগেজের শট ঠেকিয়ে দিলেন ডি গিয়া, এবার বাঁ দিকে ঝাঁপিয়ে। ৪টি শটের পরও স্কোরলাইন ০-০!
মাখিতারিয়ান ভাঙেন ব্যর্থতার এই ধারা। কোয়েজাদাও বল পাঠালেন জালে, তবে তা ডি গিয়ার হাত ছুঁইয়ে। স্কোর ১-১।
লিন্ডেলফ এলেন, গোলের মাঝ বরাবর মেরে ক্যাসিয়ার গায়ে লাগালেন। রিয়ালকে এগিয়ে নেওয়ার সুযোগ হাতছাড়া করে থিও হার্নান্দেজ বল পাঠালেন বাইরে। ৮ শট শেষে স্কোর ১-১!
ড্যানি ব্লাইন্ড অবশ্য ভুল করেননি, এগিয়ে দিলেন ইউনাইটেডকে। কিন্তু কাসেমিরো পারলেন না। তাঁর শট শুধু বার কাঁপাতে পেরেছে। ইউনাইটেড ম্যাচ জেতে ২-১ ব্যবধানে।
অথচ এর আগে ১-১ গোলে সমতার ম্যাচে আলো ছড়িয়েছিলেন রিয়ালের একাডেমির খেলোয়াড়েরাই। প্রথমার্ধে রিয়ালের প্রায় মূল একাদশই নেমেছিল। কাসেমিরো, রোনালদো ও রামোসবিহীন সে দল ১-০ গোলে পিছিয়ে পড়ে মার্শিয়ালের এক ডিফেন্স চেরা প্রচেষ্টায়। প্রথমার্ধের প্রায় শেষ দিকে বাঁ প্রান্ত দিয়ে লুকাস ভাসকেস, কারভাহাল ও মডরিচকে বোকা বানিয়ে ডি-বক্সের ভেতরে চলে যান মার্শিয়াল। তাঁর কাছ থেকে বল পেয়ে ফাঁকায় দাঁড়ানো লিনগার্ডের কোনো সমস্যাই হয়নি গোলটি করতে।
দ্বিতীয়ার্ধে অবশ্য রিয়াল নামায় সম্পূর্ণ নতুন ১১ জনকে। অধিকাংশই কদিন আগেই অনূর্ধ্ব-১৯ দলে খেলেছেন। আর ইউনাইটেড দ্বিতীয়ার্ধে আরও শক্তশালী দল নিয়ে নামে। লুকাকু, পগবা, মাখিতারিয়ান, হেরেরা ও ডি গিয়া নামার পর তো মূল একাদশ বলেই মনে হচ্ছিল। কিন্তু ইউনাইটেডের মূল দলকেই খাবি খাইয়েছেন রিয়ালের একাডেমির খেলোয়াড়েরা। মাঝমাঠে অস্কার, ফ্রাঞ্চু, কোয়েজাদা ও কোভাচিচের সামনে রীতিমতো অসহায় মনে হয়েছে পগবা, ফেলাইনিদের। থিও হার্নান্দেজকে আটকাতে গিয়ে ৭০ মিনিটে পেনাল্টি উপহার দেন লিন্ডেলফ। পেনাল্টি থেকে সমতা ফেরান কাসেমিরো। এরপরও বারবার ত্রাস ছড়িয়েছে রিয়াল। কিন্তু আর গোল পায়নি তারা। ইউনাইটেডের বড় তারকা হতাশ করলেও একাডেমি খেলোয়াড় স্কট ম্যাকটমিনে ঠিকই আলো ছড়িয়েছেন।
 
