
‘ঘরের ছেলেরা’ই আলো ছড়াচ্ছেন এবার বিপিএলে। ঢাকার দ্বিতীয় পর্ব শুরুর আগে শীর্ষ ব্যাটসম্যান-বোলারদের তালিকায় বাংলাদেশের খেলোয়াড়দের দাপট সেটিই বলছে। সেরা ৩ বোলারের দুজনই স্থানীয়। ব্যাটসম্যানদের তালিকায় ঘরের ছেলেদের দাপট আরও স্পষ্ট—শীর্ষ পাঁচজনের সবাই বাংলাদেশের। ব্যতিক্রম বলতে সাকিব আল হাসান-সৌম্য সরকারদের মতো তারকারা। তাঁদের অবস্থান তলানিতে। প্রথম বিপিএলে ১১ ম্যাচে ২৮০ রান ও ১৫ উইকেট নিয়ে টুর্নামেন্ট সেরা সাকিব। ১২ ম্যাচে ৩২৯ রান ও ১৫ উইকেট নিয়ে দ্বিতীয় বিপিএলেও টুর্নামেন্ট সেরার পুরস্কার ওঠে বাঁহাতি অলরাউন্ডারের হাতেই। গত বিপিএলে অবশ্য সাকিব হতে পারেননি টুর্নামেন্ট সেরা। তবে রংপুর রাইডার্সের হয়ে তাঁর পারফরম্যান্স বেশ ভালো ছিল। ১১ ম্যাচে ১৩৬ রান, ১৮ উইকেট। কিন্তু এবার সাকিবকে ঠিক সাকিবের মতো মনে হচ্ছে না। ঢাকা ডায়নামাইটস অধিনায়ক ৭ ম্যাচে করেছেন ৯৩ রান, সর্বোচ্চ ২৪। ব্যাটিংয়ে সাকিবের রানখরা আসলে চলছে বেশি কিছুদিন ধরেই। ক্রিকেটের কোনো সংস্করণেই তিন অঙ্কের দেখা পান না গত দুই বছর। তবে বোলিং দারুণ করে পুষিয়ে দিচ্ছিলেন ব্যাটিং-ব্যর্থতা। এই বিপিএলে স্বমহিমায় দেখা যাচ্ছে না বোলার সাকিবকেও। নিয়েছেন মাত্র ৫ উইকেট। মিঠুন-আফ্রিদি-সানি-শেহজাদে ‘রাইড’ করে দারুণ গতিতে ছুটছে রংপুর রাইডার্স। কিন্তু সৌম্য সরকারের বিষয়টি পুরো উল্টো। ছন্দ হারিয়ে ফেলা বাঁহাতি ওপেনারের ২২ গজের ‘অসুখটা’ এখনো সারেনি। ব্যাটিংয়ে রুদ্র মূর্তি নয়, শান্ত-সৌম্যই হয়ে আছেন রংপুরের ‘আইকন’ খেলোয়াড়। ৬ ম্যাচে তাঁর রান ৭৭। এখন পর্যন্ত সর্বোচ্চই করেছেন ২৩ রান। ১২ ম্যাচে ৩১২ রান করে গত বিপিএলে সেরা খেলোয়াড় হন ইমরুল কায়েস। কিন্তু এবার এখনো ঠিক নিজেকে চেনাতে পারেননি কুমিল্লা ভিক্টোরিয়ানসের বাঁহাতি ওপেনার। ৮ ম্যাচে রান ১২১। যদিও নিজেদের সর্বশেষ দুই ম্যাচে তিন ও চারে নেমে রানে ফেরার ইঙ্গিত দিয়েছেন ইমরুল।জ্বলে ওঠেননি নিউজিল্যান্ড সফরে সুযোগ পাওয়া রাজশাহী কিংস উইকেটকিপার ব্যাটসম্যান নুরুল হাসান, ৬ ম্যাচে করেছেন ২০ রান। বাংলাদেশ দলের আরেক সদস্য শুভাগত হোমও নিষ্প্রভ, ৬ ম্যাচে রান ৫৮, নিয়েছেন ১ উইকেট। এখনো নিজের ছায়া হয়ে আছেন ইংল্যান্ডের বিপক্ষে টেস্ট সিরিজে দুর্দান্ত খেলা মেহেদী হাসান মিরাজ, ৭ ম্যাচে ‘বিস্ময়-বালকে’র রান ১৩, নামের পাশে ৫ উইকেট।অবশ্য টুর্নামেন্টের এখনো প্রায় অর্ধেক বাকি। সামনে সবারই সুযোগ থাকছে ছন্দ ফিরে পাওয়ার।
