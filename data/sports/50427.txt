
মুস্তাফিজুর রহমান বিষমাখা কাটার-স্লোয়ার মারছেন, তাসকিন আহমেদ গতির ঝড় তুলছেন, আল আমিন নিখুঁত লাইন-লেন্থে এনে দিচ্ছেন ব্রেক-থ্রু। আর অধিনায়ক মাশরাফি বিন মুর্তজা অর্কেস্ট্রার কনডাক্টর হয়ে সবাইকে এক বিন্দুতে মেলাচ্ছেন। সময় এখন পেসারদের। বাংলাদেশের গতিময় বোলারদের এই সুদিনে রুবেল হোসেন কিনা সময় কাটাচ্ছেন নিভৃতে!অথচ অস্ট্রেলিয়ায় গত বিশ্বকাপে বাংলাদেশ দলের সাফল্যের অন্যতম অংশীদার ছিলেন। অ্যাডিলেডে ইংল্যান্ডের বিপক্ষে রুবেলের সেই ভয়ংকর সুন্দর দুটি স্পেল বহুদিন মনে রাখবেন ক্রিকেটপ্রেমীরা। বাংলাদেশ যখন আরেকটি বিশ্বকাপ-মিশনে, রুবেল তখন নিজেকে ফিরে পাওয়ার প্রতীক্ষায়। চোটের কারণে ঘরের মাঠে খেলতে পারেননি জিম্বাবুয়ে সিরিজ ও এশিয়া কাপ। হাতছাড়া হয়েছে টি-টোয়েন্টি বিশ্বকাপও। ঘরের মাঠে হওয়া আগের টি-টোয়েন্টি বিশ্বকাপও হঠাৎ শেষ হয়েছিল চোটের কারণে। এবার তো দলের অংশই হতে পারলেন না। স্বাভাবিকভাবে মনটা বিষণ্ন এই পেসারের, ‘খারাপ তো লাগছেই। বিশ্বকাপের মতো বড় জায়গায় খেলার লক্ষ্য থাকে সব খেলোয়াড়ের। কিন্তু চোট নিয়ে খেলা যায় না। বাস্তবতা মানতে হবে। মনে করি, আল্লাহ যা করে ভালোর জন্যই করে। চেষ্টা করব সামনে যেন এই ধরনের টুর্নামেন্ট আর হাতছাড়া না হয়।’গত সেপ্টেম্বর মাস থেকে চোটের সঙ্গে লড়াই চলছে রুবেলের। বেঙ্গালুরুর চিন্নাস্বামী স্টেডিয়ামে ‘এ’ দলের চার দিনের ম্যাচে ২ ওভার ৫ বল করে চোট পান বাঁ-পায়ের পেশিতে। সফর অসমাপ্ত রেখে ফিরে আসতে হয় দেশে। মাঝে সিলেট সুপার স্টারসের হয়ে বিপিএলে ছয়টি ম্যাচ খেললেও এই পেসার আসলে পুরোপুরি সুস্থ ছিলেন না তখনো। বিপিএলের পর ফিটনেস ট্রেনিং করতে গিয়ে পায়ের পেশির ব্যথাটা মাথাচাড়া দিয়ে ওঠে আবারও। দীর্ঘ সময়ে দলের বাইরে থাকা কতটা কষ্টের, সেটাই বললেন রুবেল, ‘বাইরে থেকে বাংলাদেশ দলের খেলা দেখতে কষ্ট লাগে। যখন জাতীয় দলে খেলি, সবার সঙ্গে সময় কাটে দারুণ। এটা ঠিক, জাতীয় দলে থাকলে সবার মনোযোগের কেন্দ্রে থাকা যায়। তবে এসব নিয়ে ভাবি না। যখন পুনর্বাসনে থাকি, খুব একঘেয়ে সময় কাটে। কিন্তু কিছুই করার নেই। এটাই খেলোয়াড়দের জীবনের অংশ।’রুবেলের স্বস্তি, অনেক দিন পর আজ পুরোপুরি ছন্দে বোলিং করেছেন। শিগগির মাঠে ফেরার ব্যাপারে তিনি আশাবাদী, ‘অনেক দিন পর পুরো ছন্দে বোলিং করলাম। নিজেকে শতভাগ উজাড় ও গতি দিয়ে বোলিং করেছি। যখন এভাবে বোলিং করি, মুখে একটা আওয়াজ বের হয়। আজ সেটা হয়েছে। কোনো সমস্যা হয়নি। অল্প কিছুদিনের মধ্যে আশা করি মাঠে ফিরতে পারব। এখন লক্ষ্য প্রিমিয়ার লিগে খেলা।’ চোটের সঙ্গে লড়াই শেষে রুবেলের অপেক্ষা বুঝি ফুরাল।
