
মাঠে দুর্দান্ত সময় কাটছে বার্সেলোনার। লা লিগায় এখনো অপরাজিত। রিয়ালের বিপক্ষে সুপারকোপা হারের পর থেকে কোনো প্রতিযোগিতায় এখনো পরাজয়ের স্বাদ পায়নি আরনেস্তো ভালভের্দের শিষ্যরা। কিন্তু ড্রেসিং রুমে নাকি সবকিছু ঠিকঠাক নেই। বার্সেলোনায় পর্তুগিজ প্লে-মেকার আন্দ্রে গোমেজের ভবিষ্যৎ হয়ে পড়েছে অনিশ্চিত। আর এর পেছনে নাকি কলকাঠি নাড়ছেন স্বয়ং লিওনেল মেসি!
গেল মৌসুমে ভ্যালেন্সিয়া থেকে বার্সেলোনায় আসা গোমেজ বার্সেলোনার হাঁড়ির খবর ফাঁস করেছেন স্বদেশি রিয়াল মাদ্রিদ ফরোয়ার্ড ক্রিস্টিয়ানো রোনালদোর কাছে। এমনটাই নাকি তথ্য আছে মেসির কাছে। ক্লাব থেকে ফিরে গেলে জাতীয় দলের সবাই আবার এক হয়। তখন ক্লাবের ভেতরের খবর আড্ডার ছলে হলেও ফাঁস করা যাবে না। এটাই অলিখিত রেওয়াজ। মেসি মনে করেন, গোমেজ এই গোপনীয়তা মানেন না।
স্প্যানিশ সংবাদমাধ্যমের খবরগুলো বিশ্বাস না-ও করতে পারেন। তবে যদি জানতে চান, সেখানকার সাংবাদিকেরা বলছেন, ‌‌‌‌গুপ্তচরবৃত্তির অভিযোগ এনে গোমেজকে বার্সা থেকে বিদায় করতে চেয়েছিলেন মেসি। বিষয়টি নিয়ে যে জল ঘোলা হয়েছে, তা পরিষ্কার। কারণ, গোমেজকে এর ব্যাখ্যা দিয়ে একবার বলতে হয়েছিল, ‘আমি মেসি বা ম্যানেজার ভালভের্দের বিরুদ্ধে কোনো কিছু বলিনি। এগুলো বানানো খবর। ভালভের্দে আর লিওকে আমি সম্মান করি।’
গোমেজ যা-ই বলুন না কেন, স্প্যানিশ সংবাদমাধ্যম ‘দিয়ারিও গোল’ দাবি করেছে মেসি আর গোমেজ নাকি এখন আর পরস্পরের চোখের দিকেই তাকান না। মেসির অসন্তুষ্টির কারণেই নাকি এই মৌসুমে ১১ ম্যাচে মাত্র একবার বার্সার মূল একাদশে সুযোগ পেয়েছেন সাবেক ভ্যালেন্সিয়া প্লে-মেকার। শীতকালীন দলবদলের বাজারেই তাঁকে বিক্রি করে দিতে চাপ দিচ্ছেন মেসি। লিগের গত ম্যাচে প্রথম একাদশে গোমেজকে রাখায় মেসি নাকি ক্ষুব্ধ।
গোমেজ নিজেও বার্সার ছন্দের সঙ্গে খাপ খাইয়ে নিতে পারছেন না। এক ম্যাচ জ্বলে উঠলেও সেই ফুলকি আবার হারিয়ে যায়। সেটি তিনিও মানেন। তবে সহজে হাল ছাড়বেন না ইঙ্গিত দিয়ে গত মাসে বলেছিলেন, ‘বার্সেলোনার খেলোয়াড় হওয়া সবার কম্মো নয়। অতীতে আমি এখানে খুব কঠিন সময় পার করেছি।’ সূত্র: এক্সপ্রেস ইউকে।
