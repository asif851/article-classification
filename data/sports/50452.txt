
গ্যালারিতেও নেই কোনো উন্মাদনা। ম্যাচ শেষে বেঞ্চের খেলোয়াড়েরা ছুটে এলেন মাঠে। জড়িয়ে ধরলেন সতীর্থদের। হাতে থাকা বোতল থেকে পানি ছিটালেন। এতেই যেন হয়ে গেল শেখ জামাল ধানমন্ডি ক্লাবের পেশাদার লিগ চ্যাম্পিয়ন হওয়ার প্রাথমিক উদ্যাপন। দ্বিতীয়বারের মতো শিরোপা জয়ের আনন্দটা শুধু কর্মকর্তা আর ফুটবলারদের মধ্যেই সীমাবদ্ধ রইল।শিরোপার সুবাস অনেক আগেই পাচ্ছিল শেখ জামাল। ড্র করলেই চলবে, এমন সমীকরণ সামনে রেখে কাল আবাহনীর বিপক্ষে মাঠে নেমেছিল তারা বঙ্গবন্ধু স্টেডিয়ামে। কিন্তু জিতেই চ্যাম্পিয়নের আনন্দ করেছেন খেলোয়াড়েরা। ম্যাচের একমাত্র গোল ওয়েডসনের। ২৫ ম্যাচে ৫৮ পয়েন্ট—দুই ম্যাচ হাতে রেখেই দুই মৌসুম পর পেশাদার লিগের শিরোপা ফিরে পেল শেখ জামাল। (সমান ম্যাচে নিকটতম প্রতিদ্বন্দ্বী আবাহনীর পয়েন্ট ৪৬)।গত ফেব্রুয়ারিতে কলকাতায় আইএফএ শিল্ডে দারুণ খেলে রানার্সআপ হয়েছিল শেখ জামাল। এরপর দেশে স্বাধীনতা কাপের ফাইনালেই উঠতে পারেনি তারা। তবে প্রিমিয়ার লিগের শুরু থেকেই বোঝা যাচ্ছিল, শেখ জামালই চ্যাম্পিয়ন হবে।লিগের গত দুই পর্বে আবাহনীর সঙ্গে গোলশূন্য ড্র করেছিল সনি নর্দেরা। কালও যেন সেই পথেই হাঁটছিল দুই দল। আবাহনীর ওসেই মরিসন আর সুয়ারেস সহজ দুটি সুযোগ নষ্ট করলেন প্রথমার্ধে। গোল পেতে মরিয়া শেখ জামালের অপেক্ষার প্রহর শেষ ৭১ মিনিটে, ওয়েডসনের শট জড়াল জালে। ২২ গোল করে এখন পর্যন্ত লিগের সর্বোচ্চ গোলদাতা এই হাইতিয়ানই।ম্যাচ শেষে মাঠেই চ্যাম্পিয়নশিপের ট্রফি তুলে দিলেন বাফুফে সভাপতি কাজী সালাউদ্দিন। তাঁর হাত থেকে খেলোয়াড়দের সঙ্গে ট্রফি নিয়ে অতৃপ্তিই প্রকাশ করলেন শেখ জামাল সভাপতি মনজুর কাদের, ‘যে দল গড়েছি কোনো পয়েন্ট না হারিয়েই চ্যাম্পিয়ন হওয়া উচিত ছিল আমাদের। এর চেয়ে অনেক ভালো পারফরম্যান্স আমরা করেছিলাম কলতাকার আইএফএ শিল্ডে। ঢাকার মাঠে শেখ জামালের খেলা দেখে আমি মোটেও সন্তুষ্ট নই। তার পরও চ্যাম্পিয়ন হয়েছি, এতে খুশিই।’
