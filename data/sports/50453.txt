



মেসির চেয়ে কম ম্যাচ খেলে বেশি গোল করেছেন সালাহ
ইউরোপিয়ান ‘গোল্ডেন শু’ জয়ের দৌড়ে এগিয়ে রয়েছেন লিভারপুলের এ স্ট্রাইকার


লিওনেল মেসির সঙ্গে তাঁর তুলনা আগেই শুরু হয়েছে। অবশ্য তা না হওয়ারও কোনো কারণ নেই। মোহাম্মদ সালাহ যে এবার পাঁচবারের বর্ষসেরা খেলোয়াড়টির চেয়ে কম ম্যাচ খেলে তাঁর চেয়ে বেশি গোল করেছেন!
ভ্রু কুঁচকানোর আগে চোখ রাখুন পরিসংখ্যানে। এবার লা লিগায় ২৮ ম্যাচে মেসির গোলসংখ্যা ২৫। সব প্রতিযোগিতা মিলিয়ে সংখ্যাটা ৪৩ ম্যাচে ৩৫ গোল। সে তুলনায় ইংলিশ প্রিমিয়ার লিগে ৩০ ম্যাচে ২৮ গোল করেছেন সালাহ। আর সব প্রতিযোগিতা মিলিয়ে ৪০ ম্যাচে ৩৬ গোল করেছেন লিভারপুলের এই মিসরীয় স্ট্রাইকার। মেসির সঙ্গে সালাহর তুলনাটা তাই মোটেও অযৌক্তিক নয়। ২৫ বছর বয়সী এ স্ট্রাইকার নিজের ফর্ম ধরে রাখতে পারলে কিন্তু ‘ইউরোপিয়ান গোল্ডেন শু’ জিততেই পারেন! ইউরোপের ঘরোয়া লিগে সর্বোচ্চ গোলদাতার পুরস্কার ‘গোল্ডেন শু’। চ্যাম্পিয়নস লিগ কিংবা ইউরোপা লিগের মতো ইউরোপিয়ান প্রতিযোগিতার গোলসংখ্যা এ পুরস্কারে বিবেচিত হয় না। ইউরোপের বিভিন্ন দেশের লিগগুলোর মধ্যে সর্বোচ্চ গোলদাতা এ পুরস্কার পেয়ে থাকেন। সে ক্ষেত্রে বেনফিকার স্ট্রাইকার হোনাস গনকালভেজ অলিভিয়েরার গোলসংখ্যা এখনই সালাহর চেয়ে বেশি। তাহলে? মজাটা লুকিয়ে ঠিক এখানেই। বেনফিকা পর্তুগিজ প্রিমেরা লিগার দল। গোল্ডেন শু পুরস্কারের রেটিং হিসেবে এ আসরে গোল প্রতি ১.৫ পয়েন্ট। কিন্তু ইউরোপের শীর্ষ পাঁচ লিগে (লা লিগা, ইংলিশ প্রিমিয়ার লিগ, বুন্দেসলিগা, সিরি আ ও লিগ ওয়ান) গোলপ্রতি ২ পয়েন্ট। সালাহ তাই ব্রাজিলিয়ান স্ট্রাইকারের চেয়ে কম গোল করেও মোট পয়েন্টসংখ্যায় তাঁকে পেছনে ফেলে শীর্ষে উঠেছেন। লিভারপুল তারকা দুর্দান্ত এই ফর্মটা ধরে রাখতে পারেন কি না, এখন সেটাই দেখার বিষয়।




খেলোয়াড়


ক্লাব


গোল


ফ্যাক্টর


পয়েন্ট




মোহাম্মদ সালাহ


লিভারপুল


২৮


২


৫৬




লিওনেল মেসি


বার্সেলোনা


২৫


২


৫০




এডিনসন কাভানি


পিএসজি


২৪


২


৪৮




সিরো ইম্মোবিল


লাৎসিও


২৪


২


৪৮




হ্যারি কেন


টটেনহাম


২৪


২


৪৮




হোনাস


বেনফিকা


৩১


১.৫


৪৬.৫




রবার্ট লেভানডফস্কি


বায়ার্ন


২৩


২


৪৬




ক্রিস্টিয়ানো রোনালদো


রিয়াল


২২


২


৪৪




মাউরো ইকার্দি


ইন্টার


২২


২


৪৪




সার্জিও আগুয়েরো


ম্যান সিটি


২১


২


৪২




লুইস সুয়ারেজ


বার্সেলোনা


২১


২


৪২




নেইমার


পিএসজি


২০


২


৪০




