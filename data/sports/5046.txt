
আলিয়াঞ্জ অ্যারেনা, ১৯ মে, ২০১২। উদ্যাপনের সব আয়োজন প্রস্তুত মিউনিখবাসীর। ঘরের মাঠে খেলা, দুর্দান্ত বায়ার্নের সামনে চেলসির দাঁড়ানোরই তো কথা ছিল না ! কিন্তু খেলাটা যে ফুটবল। টাইব্রেকার-নাটকে চেলসি শিরোপা জিতে স্তম্ভিত করে দিল মিউনিখকে। চ্যাম্পিয়নস লিগের সেই ফাইনালটা বহুদিন হূদয়ে রক্তক্ষরণ ঘটাবে বায়ার্ন খেলোয়াড়দের।সেই ফাইনালের পর কেটে গেছে এক বছরেরও বেশি। এর মধ্যে দুই দলের ডাগআউটেও পালাবদল হয়েছে। চেলসির সেই রূপকথার নেপথ্য নায়ক রবার্তো ডি মাত্তেও আর নেই, ফিরে এসেছেন হোসে মরিনহো। বায়ার্নেও ইয়ুপ হেইঙ্কেসের জায়গা নিয়েছেন পেপ গার্দিওলা। আজ আবার উয়েফা সুপার কাপে মুখোমুখি দুই দল। তার আগে সেই স্মৃতিটাই কি ঘুরেফিরে আসছে লাম-মুলারদের মনে? প্রতিশোধ নেওয়ার সুযোগটা কি লামরা কাজে লাগাবেন?ম্যাচের আগে বায়ার্ন গোলরক্ষক ম্যানুয়েল নয়্যারের কণ্ঠে যেন দলের মিলিত সুর, ‘এই ট্রফি জেতাটা আমাদের সামনে দারুণ একটা সুযোগ। এটা ইউরোপা লিগজয়ী চেলসির বিপক্ষে ফাইনাল। ওদের সঙ্গে আমাদের কিছু হিসাব চুকানোর আছে। প্রাগে জিতে প্রতিশোধ নেওয়ার সুযোগ আমাদের সামনে।’তবে আজকের ম্যাচটা বায়ার্ন কোচ পেপ গার্দিওলার চেয়ে মরিনহোর কাছেই বেশি গুরুত্বপূর্ণ হওয়ার কথা। গার্দিওলা যেখানে এই ট্রফিটা জিতেছেন দুই-দুইবার, সেখানে মরিনহোর এখনো ছোঁয়া হয়নি এটা। আজ অবশ্য যে-ই জিতুক সুপার কাপে স্প্যানিশ আধিপত্যে যে ছেদ পড়ছে, সেটা এখনই বলা যায়। চার বছর পর এবারই যে স্পেনের বাইরের কোনো দল শিরোপাটা জিতছে! এএফপি।
