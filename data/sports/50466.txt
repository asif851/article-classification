
লা লিগায় লিওনেল মেসির চতুর্থ হ্যাটট্রিক, লুইস সুয়ারেজের বাইসাইকেল কিকে দুর্দান্ত গোল- কাল লেভান্তের সঙ্গে বার্সেলোনার ৫-০ গোলের জয়টা ছিল অনেক প্রাপ্তিতে উজ্জ্বল। হ্যাটট্রিক করে লিগে মোট গোলে ক্রিস্টিয়ানো রোনালদোর(২৮) আরেকটু কাছাকাছি চলে আসলেন মেসি (২৬)। বার্সার প্রথম গোলটি ছিল নেইমারের।আগের দিন রিয়াল মাদ্রিদের জয়টাও ছিল অনেক স্বস্তির। গত সপ্তাহে অ্যাটলেটিকো মাদ্রিদের কাছে ৪-০ গোলে হারতে হয়েছিল। ওই ম্যাচের পর ক্রিস্টিয়ানো রোনালদোর জন্মদিন পালনকে ঘিরে সমালোচনার ঝড় ওঠে স্প্যানিশ প্রচারমাধ্যমে। সময়টা তাই ভালো যাচ্ছিল না রিয়ালের। মাঠের ভেতরে-বাইরে বিতর্কে জেরবার রিয়ালের জন্য পরশুর ম্যাচটা ছিল অনেক কিছুর জবাব দেওয়ার উপলক্ষ। সুযোগটা তারা ভালোই কাজে লাগিয়েছে। দেপোর্তিভো লা করুনিয়াকে ইসকো ও করিম বেনজেমার গোলে (২-০) হারিয়ে রোনালদোরা এখন কিছুটা নির্ভার। এএফপি।
