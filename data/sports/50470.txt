
বসুন্ধরা বাংলাদেশ ওপেন গলফে রানারআপ হয়েছেন সিদ্দিকুর রহমান। দেশের মাটিতে বাংলাদেশের এই গলফারের সবচেয়ে বড় সাফল্য এটাই। প্রতিযোগিতায় শিরোপা জিতেছেন থাইল্যান্ডের গলফার জাজ জানেওয়াত্তানান্দ।প্রথম রাউন্ডে ভালো করতে পারেননি সিদ্দিকুর, পারের সমান করেছিলেন। তবে দ্বিতীয় রাউন্ডে তিনি ঘুরে দাঁড়ান এবং শেষ দুই রাউন্ডেও ওটার ধারাবাহিকতা ধরে রেখে চেষ্টা চালিয়ে যান শিরোপা জয়ের।কুর্মিটোলা গলফ ক্লাবে আজ প্রতিযোগিতার শেষ দিনে জানেওয়াত্তানান্দ খুব বাজে করলেই কেবল সিদ্দিকুর শিরোপা জিততে পারতেন। সেটি অবশ্য হয়নি। সিদ্দিকুর ভালো করলেও থাই গলফার ধারাবাহিকই ছিলেন, চার রাউন্ডে পারের চেয়ে মোট ১৭ শট কম খেলে জিতে নিলেন নিজের প্রথম এশিয়ান ট্যুর। সিদ্দিকুর খেলেছেন পারের চেয়ে ১৩ শট কম, মোট চ্যাম্পিয়নের সঙ্গে ৪ শটের ব্যবধান। বাংলাদেশের সেরা গলফার এখন নিশ্চয়ই আফসোস করছেন, ‘ইশ্, প্রথম রাউন্ডে যদি আরেকটু ভালো করতে পারতাম!’
