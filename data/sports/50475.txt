
অস্ট্রেলিয়া না ইংল্যান্ড, নাকি নতুন কোনো চ্যাম্পিয়ন? এই প্রশ্ন সামনে রেখে আজ নকআউট পর্বে পা রাখছে মেয়েদের বিশ্বকাপ ক্রিকেট। ১৯৭৩ সালে শুরু মেয়েদের বিশ্বকাপের প্রথম ১০ আসরের নয়টিই ভাগাভাগি করে নিয়েছে অস্ট্রেলিয়া ও ইংল্যান্ড। ছয়বার অস্ট্রেলিয়া, তিনবার ইংল্যান্ড। ২০০০ সালের চ্যাম্পিয়ন নিউজিল্যান্ড এবার বিদায় নিয়েছে প্রথম পর্ব থেকেই। সেমিফাইনালে ওঠা অন্য দুই দল ভারত ও দক্ষিণ আফ্রিকা।
৮ দল, ২২ দিন, ২৮ ম্যাচ। লিগ পদ্ধতির দীর্ঘ এক প্রথম পর্ব শেষে মেয়েদের বিশ্বকাপ ক্রিকেট গড়িয়েছে নকআউট পর্বে। আজ ব্রিস্টলে প্রথম সেমিফাইনালে স্বাগতিক ইংল্যান্ড খেলবে দক্ষিণ আফ্রিকার বিপক্ষে। পরশু দ্বিতীয় সেমিফাইনালে মুখোমুখি বর্তমান চ্যাম্পিয়ন অস্ট্রেলিয়া ও ভারত।
 
