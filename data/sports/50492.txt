

তবে কি তিনি সংস্কার মানেন? আর্জেন্টিনা-ইরান ম্যাচটি তিনি মাঠে বসে দেখেছিলেন। কিন্তু গোল পাচ্ছিল না তাঁর দল। মাঠ থেকে বেরিয়ে যাওয়ার পরেই মেসি যেন ফিরে পেলেন তাঁর জাদুকরী ছোঁয়া। আর্জেন্টাইন ফুটবল অ্যাসোসিয়েশনের সভাপতি হুলিও গ্রান্দোনাতো ব্যাপারটি নিয়ে ব্যঙ্গ করতেও ছাড়েননি। সোজা-সাপ্টাই নিজ দেশের বিশ্বকাপজয়ী অধিনায়ককে ‘কুফা’ হিসেবে অভিহিত করে বসলেন! সামাজিক যোগাযোগের মাধ্যমেও তিনি অনেকের কাছে পরিচিত হলেন ‘কুফা’ অভিধায়। এএফএ প্রধানের বক্তব্যের সমালোচনা করলেও গতকাল নাইজেরিয়ার বিপক্ষে খেলা দেখতে তিনি মাঠেই যাননি! হোটেলে বসেই হইচই করে তিনি জয় দেখেছেন উত্তরসূরিদের।
ম্যাচের আগের দিন রাতে ভেনেজুয়েলার এক টেলিভিশন চ্যানেলে শান্ত গলায় ইঙ্গিত দিয়েছিলেন মাঠে না যাওয়ার, ‘যারা চায় না আমি মাঠে যাই, তাদের আমি অসুবিধায় ফেলতে চাই না। হোটেলের  টেলিভিশনেই খেলা দেখব। আর্জেন্টিনার কোনো অমঙ্গল চাই না।’ ম্যারাডোনা মাঠে না থাকলেও গ্যালারিতে কিন্তু ঠিকই দর্শকেরা তাঁর ছবি-প্ল্যাকার্ড নিয়ে হাজির হয়েছিলেন। আর্জেন্টাইনরা এখনো তাঁকে মাথায় করেই রাখে।
