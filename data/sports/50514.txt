
একজন ফুটবলার কিনতে কোনো ক্লাব ১৬ কোটি ইউরো খরচ করলে আলোচনা তো হবেই। বার্সেলোনা এবং ফিলিপে কুতিনহোর ক্ষেত্রে ঠিক এটাই ঘটছে। কেউ বলছেন, কুতিনহো এ দামের যোগ্য নন। কেউ আবার এ মতের বিপক্ষে। কোন পক্ষ সঠিক, তা সময়ই বলে দেবে। আপাতত ব্রাজিলিয়ানকে নিয়ে ‘চতুষ্টয়’ আক্রমণভাগ গড়ার সুযোগ পাচ্ছে বার্সা। লিওনেল মেসি, লুই সুয়ারেজ, ওউসমানে ডেম্বেলে ও কুতিনহো। এমন আক্রমণভাগ বিশ্বের কয়টা দলের আছে?
নেই বলেই হয়তো বার্সা তাঁদের নিয়ে ভীষণ সাবধানী। অন্য ধনী ক্লাবগুলোর লোভাতুর দৃষ্টি পড়তে কতক্ষণ! আর তাই এ চার খেলোয়াড়ের সম্মিলিত ‘রিলিজ ক্লজ’ মূল্য সেভাবেই নির্ধারণ করেছে কাতালান ক্লাবটি। অঙ্কটা সত্যিই চোখ রগড়ে দেওয়ার মতো—১৭০ কোটি ইউরো। বাংলাদেশি মুদ্রায় ১৬ হাজার ৮৬৭ কোটি ৫৬ লাখ ৩৬ হাজার ৪২০ টাকা!
বর্তমান ফুটবল বাজারে আনুমানিক দামের ক্ষেত্রেও ওপরের সারিতে রয়েছেন বার্সার এ চার খেলোয়াড়। সোমবার ইউরোপের বিভিন্ন লিগে খেলা ফুটবলারদের বর্তমান বাজারমূল্যের বার্ষিক প্রতিবেদন প্রকাশ করে গবেষণা প্রতিষ্ঠান সিআইইএস ফুটবল অবজারভেটরি। তাদের জরিপ অনুযায়ী, বার্সার এই ‘কোয়ার্ট্রেট’ আক্রমণভাগের সম্মিলিত বাজারমূল্য ৫৫ কোটি ইউরো।
এর মধ্যে মেসির দাম অনুমিতভাবেই সবচেয়ে বেশি—২০ কোটি ২২ লাখ ইউরো। ১২ কোটি ৮৭ লাখ ইউরো দাম নিয়ে দ্বিতীয় সুয়ারেজ। কুতিনহো ও ডেম্বেলের দাম যথাক্রমে ১২ কোটি ৩০ লাখ ও ৯ কোটি ৬০ লাখ ইউরো।
‘রিলিজ ক্লজ’-এর ক্ষেত্রেও মেসি এগিয়ে। কোনো ক্লাব তাঁকে কিনতে চাইলে দিতে হবে ৭০ কোটি ইউরো। সুয়ারেজের ক্ষেত্রে অঙ্কটা ২০ কোটি ইউরো এবং কুতিনহো আর ডেম্বেলের ‘রিলিজ ক্লজ’ সমান ৪০ কোটি ইউরো করে।
