
বার্সেলোনায় খুব একটা খারাপ সময় কাটাচ্ছেন না দানি আলভেজ। তবে তার পরও আগামী মৌসুমে হয়তো অন্য কোথাও পাড়ি জমাতে পারেন এই ব্রাজিলিয়ান ডিফেন্ডার। সম্প্রতি এমন ইঙ্গিতই দিয়েছেন ৩০ বছর বয়সী এই ফুটবলার। এবারের ফরাসি লিগ শিরোপাজয়ী প্যারিস সেইন্ট জার্মেইঁ বা মোনাকো হতে পারে দানি আলভেজের পরবর্তী ঠিকানা। ২০০৮ সালে সেভিয়া থেকে বার্সেলোনায় যোগ দিয়েছিলেন দানি আলভেজ। তারপর খুব অল্প সময়ের মধ্যেই তিনি হয়ে ওঠেন দলের রক্ষণভাগের অন্যতম প্রধান সেনানী। দ্রুতগতির আক্রমণাত্মক ফুটবল খেলে প্রায়ই প্রতিপক্ষের রক্ষণভাগেও ভীতির সঞ্চার করেন ব্রাজিলের এই তারকা ফুটবলার। গত গ্রীষ্মেও আলভেজকে দলে ভেড়ানোর চেষ্টা করেছিল প্যারিস সেইন্ট জার্মেইঁ। তবে সে সময় বার্সেলোনার দাবি অনুযায়ী বিশাল অঙ্কের অর্থের জোগান দিতে না পারায় কথাবার্তা বেশি দূর এগোয়নি। এবারের মৌসুম শেষে যদি আবার তেমন কথাবার্তা ওঠে, তাহলে সাড়া দেবেন বলে জানিয়েছেন আলভেজ। সম্প্রতি এক সাক্ষাত্কারে তিনি বলেছেন, ‘আমি বার্সেলোনার ফুটবলার, এখানে আমি খুব আনন্দেই আছি। কিন্তু প্যারিস বা অন্য কোনো ক্লাব থেকে যদি প্রস্তাব আসে, তাহলে আমি ফিরিয়ে দেব না। প্যারিস সেইন্ট জার্মেইঁ খুবই উচ্চাকাঙ্ক্ষী, তারুণ্যনির্ভর একটা ক্লাব। বিশ্ব ফুটবলে নিজেদের একটা পাকাপোক্ত জায়গা করে নেওয়ার আকাঙ্ক্ষা তাদের আছে। তারা মাঝেমধ্যেই ফুটবলকে আরও সুন্দর করে তুলতে বিশ্বমানের ফুটবলারদের দলে ভেড়ানোর চেষ্টা করে।’
ফ্রান্সের আরেকটি শীর্ষ ক্লাব মোনাকোতে যাওয়ার সম্ভাবনাও উড়িয়ে দিচ্ছেন না দানি আলভেজ। তিনি বলেছেন, ‘আমার দরজা সবার জন্যই খোলা আছে। আমি কোনো কিছুই নাকচ করে দিচ্ছি না।’ গোল ডটকম
