
নয় বছর আগে এ রকম কালো পোশাক পরে খেলেই চ্যাম্পিয়ন হয়েছিলেন ইউএস ওপেনে। প্রায় ১৫ মাস পর টেনিসে ফেরাটা স্মরণীয় করে রাখতে কালো পোশাক পরেই খেলার সিদ্ধান্ত নিয়েছেন এবারের ইউএস ওপেনে। কালো রংটা মারিয়া শারাপোভার জন্য তাহলে আগের মতোই পয়া আছে! বাংলাদেশ সময় কাল সকালে প্রথম রাউন্ডেই ৬-৪, ৪-৬, ৬-৩ গেমে হারিয়ে দিলেন ২ নম্বর বাছাই সিমোনা হালেপকে!
ডোপ পাপের নিষেধাজ্ঞা শেষ হয়েছিল এ বছরের এপ্রিলেই। ওয়াইল্ড কার্ড নিয়ে খেলতে চেয়েছিলেন ফ্রেঞ্চ ওপেনে, কিন্তু রোলাঁ গারো কর্তৃপক্ষ তাঁকে ওয়াইল্ড কার্ড দেয়নি। ওয়াইল্ড কার্ড না পাওয়ায় ছিলেন না উইম্বলডনেও। গ্র্যান্ড স্লামে শেষবার খেলেছিলেন ২০১৬ অস্ট্রেলিয়ান ওপেনের কোয়ার্টার ফাইনালে, হেরেছিলেন সেরেনা উইলিয়ামসের কাছে।
অথচ দেড় বছর আগেও যেকোনো গ্র্যান্ড স্লামের চূড়ান্ত পর্বে সরাসরি সুযোগ পেতেন শারাপোভা। কিন্তু ‘ডোপ কেলেঙ্কারি’ হঠাৎই তাঁর ক্যারিয়ার থেকে কেড়ে নিল ১৫টি মাস, হারিয়ে গেলেন অন্তরালে। ফেরার পর চোটও পেয়ে বসেছিল। সব জয় করেই বছরের শেষ গ্র্যান্ড স্লামে রানির মতো প্রত্যাবর্তন শারাপোভার। র‍্যাঙ্কিং ১৪৬ হওয়ার কারণেই খেলা পড়ে র‍্যাঙ্কিংয়ের দুইয়ে থাকা হালেপের সঙ্গে। খেলার বাইরে ছিলেন বলেই তাঁর জয়টা বিস্ময় জাগাচ্ছে। নইলে রোমানিয়ার হালেপের বিপক্ষে এ নিয়ে ৭ ম্যাচ খেলে সবগুলোতেই তো জিতলেন শারাপোভা। প্রত্যাবর্তনটা দারুণ হওয়ায় উচ্ছ্বসিত রাশিয়ান টেনিস তারকা, ‘ম্যাচ পয়েন্ট অর্জন করার আগে পর্যন্ত একটা চাপ কাজ করেই। কিন্তু ম্যাচ জেতার পর যে আনন্দ হয়, সেটা ভাষায় প্রকাশ করার নয়। এই মুহূর্তটির জন্যই তো এত পরিশ্রম করা।’
শারাপোভা ছাড়াও প্রথম রাউন্ডে জয় পেয়েছেন ভেনাস উইলিয়ামস, গারবিনিয়ে মুগুরোজা ও পেত্রা কেভিতোভা। কিন্তু সপ্তম বাছাই জোহানা কন্তাকে সার্বিয়ার আলেকসান্দ্রা ক্রুনিচ হারিয়ে দিয়েছেন ৪-৬, ৬-৩, ৬-৪ গেমে! প্রথম রাউন্ডে পুরুষদের বিভাগ অবশ্য কোনো অঘটন দেখেনি। বিবিসি।
 
