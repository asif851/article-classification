
বিশ্বকাপের পর দুদলেরই প্রথম ম্যাচ। আর প্রথম ম্যাচেই বাংলাদেশ দলে বিশ্বকাপ অধিনায়ক মাশরাফির জায়গায় সাকিব, পাকিস্তান দলে মিসবাহর জায়গায় আজহার। পাকিস্তানের বিপক্ষে সর্বশেষ তিন ম্যাচেই টস জিতেছিল বাংলাদেশ। আজও টস বাংলাদেশই জিতল। টস জিতে ব্যাটিংয়ের সিদ্ধান্ত নেন সাকিব। এর পরই শুরু হতে থাকে নতুন নতুন রেকর্ড সৃষ্টির উপলক্ষ।
আজ তামিম ইকবাল ও মুশফিকুর রহিম দুজনই সেঞ্চুরি তুলে নিয়েছেন। এর আগে একই ম্যাচে বাংলাদেশ একাধিক ব্যাটসম্যান সেঞ্চুরি করেননি। তামিম ইকবাল করেছেন এক ইনিংসে ক্যারিয়ারের দ্বিতীয় সর্বোচ্চ ১৩২ রান। এই ইনিংসটা যেকোনো বাংলাদেশি ব্যাটসম্যানদের মধ্যে তৃতীয় সর্বোচ্চ। সর্বোচ্চ রানের ইনিংসটাও অবশ্য তামিমের। ২০০৯ সালে বুলাওয়েতে জিম্বাবুয়ের বিপক্ষে ১৫৪ রান করেছিলেন। আর মুশফিক আজ সেঞ্চুরি তুলে নিয়েছেন মাত্র ৬৯ বলে। বাংলাদেশি ব্যাটসম্যানদের মধ্যে এটা দ্রুততম সেঞ্চুরির তালিকায় ৩ নম্বরে আছে। সাকিব আল হাসানের ৬৩ ও ৬৮ বলে সেঞ্চুরি আছে।
তামিমের ১৩২ পাকিস্তানের বিপক্ষে কোনো বাংলাদেশির সর্বোচ্চ ইনিংস। আগেরটি ছিল সাকিবের ১০৮। পাকিস্তানের বিপক্ষে মোট রানেরও সাকিবকে টপকে গেছেন তামিম। পাকিস্তানের বিপক্ষে সাকিবের রান ৪৮২, তামিমেরটা বাংলাদেশের পক্ষে সর্বোচ্চ ৪৯৬। আজ সাকিবকে টপকে বাংলাদেশের পক্ষে ওয়ানডেতে সর্বোচ্চ রানের মালিকও হয়েছেন তামিম। সাকিবের রান ৪ হাজার ২০৪, তামিমের ৪ হাজার ২৫৭। বাংলাদেশের পক্ষে সাকিব-তামিম ছাড়া আর কারো চার হাজার রান নেই।
আজ তামিম-মুশফিক জুটি যেকোনো উইকেটে সর্বোচ্চ ১৭৮ রানের রেকর্ড গড়েছেন। ৬৭ রানেই ২ উইকেট যাওয়ার পর ৩য় উইকেটে এই জুটি গড়েন ২১.৪ ওভারে। এই জুটির ওভার প্রতি রানরেট ছিল ৮.২১। ওয়ানডে ইতিহাসে তৃতীয় উইকেট জুটিতে ৮-এর বেশি রানরেটে ১৭৫+ রান করার ঘটনা ঘটেছে মাত্র তিনবার।
বাংলাদেশ আজ দলীয় সর্বোচ্চ ৩২৯ রানের রেকর্ড গড়েছে। আগের সর্বোচ্চ ৩২৬ রানও ছিল পাকিস্তানের বিপক্ষে গত বছর এশিয়া কাপে। আবার পাকিস্তান ৩৩০ রান তাড়া করে কখনো ওয়ানডে জিততে পারেনি। আজকে জিততে হলে তাই তাদের নতুন রেকর্ডই করতে হবে।
মাত্রই নিষেধাজ্ঞা থেকে আন্তর্জাতিক ক্রিকেটে ফিরেছেন সাঈদ আজমল। আর ফেরার পরই করলেন নিজের ১১২ ম্যাচের ওয়ানডে ক্যারিয়ারের সবচেয়ে বাজে বোলিং। আজ ১০ ওভার বল করে ৭৪ রান দিয়ে কোনো উইকেট পাননি। ওয়ানডেতে আর কখনোই আজমলকে এত রান দিয়ে উইকেট শূন্য থাকতে হয়নি।
