
বাংলাদেশ জাতীয় দলের কোচ হওয়ার আগ্রহ নিয়ে গত বৃহস্পতিবার ঢাকায় এসেছেন টম সেইন্টফিট। গতকাল বাফুফে সভাপতি কাজী সালাউদ্দিনের সঙ্গে প্রায় ঘণ্টাখানেক বৈঠক করলেন। শেষ পর্যন্ত এই বেলজিয়ানই হচ্ছেন লোডভিক ডি ক্রুইফের উত্তরসূরি। আনুষ্ঠানিক ঘোষণা না হলেও সালাউদ্দিন বললেন ‘যদি সবকিছু ঠিক থাকে তাহলে এক সপ্তাহের মধ্যে তিনি কাজ শুরু করবেন।’সেইন্টফিটকে আপাতত এশিয়ান কাপ বাছাইপর্বের প্লে-অফের ভুটানের সঙ্গে দুটি ম্যাচের দায়িত্ব দিতে চান সালাউদ্দিন, ‘এখনই তাঁর সঙ্গে দীর্ঘ মেয়াদে কোনো চুক্তিতে যাব না। যদিও কোচের চাওয়া দীর্ঘমেয়াদি চুক্তি। কিন্তু আমার প্রথম লক্ষ্য ভুটান ম্যাচ। তাঁর কথা হয়েছে, যদি আমরা বাছাইপর্ব পার হই তবেই দীর্ঘ মেয়াদে চুক্তিতে যাব। আর তা না হলে কেন আমি কোটি কোটি টাকা দিয়ে কোচ রাখব?’আগামী ৬ সেপ্টেম্বর ঢাকায় এবং ১১ অক্টোবর ভুটানে হবে প্লে অফের ওই ম্যাচ দুটি। এই ম্যাচকে সামনে রেখেই খণ্ডকালীন দায়িত্ব দিতে চান সালাউদ্দিন। যদিও কোচের প্রোফাইল দেখে বেশ সন্তুষ্ট তিনি, ‘এই কোচের প্রোফাইল খুব ভালো। এখন পর্যন্ত এত হাই-প্রোফাইলের কোচ আমার কাছে আসেনি।’ ছয়টি জাতীয় দলের কোচ হওয়া সেইন্টফিট সর্বশেষ ছিলেন টোগোর দায়িত্বে।
