
সাবের হোসেন চৌধুরী নির্বাচনের বৈধতা নিয়ে প্রশ্ন তোলায় চাপা পড়ে গেছে নির্বাচন-সংক্রান্ত অন্য সবকিছু। সেটা না হলে কালই বলে দেওয়া যেত, বিসিবির পরিচালক হিসেবে বিনা প্রতিদ্বন্দ্বিতায় নির্বাচিত হয়ে গেছেন জাতীয় দলের সাবেক অধিনায়ক ও প্রধান নির্বাচক আকরাম খান।একই কথা বলা যায় বিসিবির অস্থায়ী কমিটির সদস্য আ জ ম নাসিরের ক্ষেত্রেও। আকরাম যেমন চট্টগ্রাম বিভাগীয় ক্রীড়া সংস্থা থেকে, আ জ ম নাসিরও তেমনি চট্টগ্রাম জেলা ক্রীড়া সংস্থা থেকে মনোনয়নপত্র তোলা একমাত্র প্রার্থী। ক্যাটাগরি-১-এ একই কথা বলা যায় আরও কয়েকজনের ক্ষেত্রে। এই শ্রেণী থেকে বোর্ড পরিচালক হবেন ১০ জন, মনোনয়নপত্র তুলেছেন ১৭ জন।আনুষ্ঠানিক ঘোষণা হবে আরও পরে। তবে আকরাম নিজেও জানেন, চট্টগ্রাম বিভাগীয় ক্রীড়া সংস্থা থেকে বিনা প্রতিদ্বন্দ্বিতায় বোর্ড পরিচালক নির্বাচিত হয়ে গেছেন তিনি। আনন্দটা তাই আর গোপন করলেন না কাল রাতে, ‘এটা চট্টগ্রামের ক্রিকেটের জন্য কাজ করার বড় একটা সুযোগ আমার জন্য। খেলোয়াড় ছিলাম, নির্বাচক ছিলাম, স্বপ্ন ছিল বোর্ডেও আসব। সে স্বপ্ন এবার পূরণ হচ্ছে।’ চট্টগ্রাম জেলা ক্রীড়া সংস্থা থেকে নির্বাচিত আ জ ম নাসিরকে অভিনন্দন জানিয়ে আকরাম বলেছেন, ‘নাসির ভাই আরও আগে থেকেই চট্টগ্রামের ক্রিকেটের জন্য কাজ করছেন। তিনি থাকায় আমার কাজও অনেক সহজ হয়ে যাবে।’ঢাকার ক্লাবগুলোর সমন্বয়ে করা ক্যাটাগরি-২ থেকে বোর্ড পরিচালক হবেন মোট ১২ জন। কাল এই শ্রেণীতে মনোনয়ন তুলেছেন মোট ২৩ জন। আর ক্যাটাগরি-৩ থেকে তুলেছেন সাবেক অধিনায়ক গাজী আশরাফ হোসেন, খালেদ মাহমুদ ও ক্রিকেটারদের সংগঠন কোয়াবের সাধারণ সম্পাদক দেবব্রত পাল। এই শ্রেণী থেকে বোর্ড পরিচালক হবেন একজন। মনোনয়নপত্র তোলা মোট ৪৩ প্রার্থীর মধ্যে সাবের হোসেন চৌধুরীর সঙ্গে থাকাদের কেউ নেই।মনোনয়নপত্র দাখিল করতে হবে আগামীকাল সকাল ১০টা থেকে বিকেল পাঁচটার মধ্যে। এরপর ৫ অক্টোবর হবে মনোনয়নপত্র বাছাই ও প্রার্থী তালিকা প্রকাশ।
