
জয় দিয়েই প্রিমিয়ার লিগ শুরু করেছে ঐতিহ্যবাহী দুই ক্লাব আবাহনী ও মোহামেডান। নিজেদের প্রথম ম্যাচে আবাহনী ২১২ রানের বিশাল ব্যবধানে হারিয়েছে ক্রিকেট কোচিং স্কুলকে। মোহামেডান ৩৪ রানের জয় পেয়েছে প্রাইম দোলেশ্বরের বিপক্ষে। দিনের আরেক ম্যাচে কলাবাগানকে ১৬ রানে হারিয়েছে শেখ জামাল।
আজ প্রিমিয়ার লিগের তৃতীয় দিনে আলো ছড়িয়েছেন বিদেশিরাই। আফগানিস্তানের মোহাম্মদ নবীর সেঞ্চুরি, ইনডিকা ডি সারাম, তিলকারত্নে সাম্পাথের অর্ধসেঞ্চুরিগুলোই এসেছে আলোচনায়। বাংলাদেশী ক্রিকেটারদের মধ্যে ভালো পারফরম্যান্স দেখিয়েছেন জুনায়েদ সিদ্দিক ও নাইম ইসলাম। ১০০ বলে ৯৫ রানের দারুণ এক ইনিংস এসেছে জুনায়েদের ব্যাট থেকে। কলাবাগানের অধিনায়ক নাইম খেলেছেন ৫০ রানের ইনিংস। অধিনায়ক মুশফিকুর রহিমের ৩৩ বলে ৪৩ রানের ঝড়ো ইনিংসটিও ভালো অবদান রেখেছে শেখ জামালের জয়ে।
বগুড়ার শহীদ চান্দু স্টেডিয়ামে মোহাম্মদ নবীর ৯০ বলে ১৪৬ রানের বিস্ফোরক ইনিংসটির সুবাদেই ৩০৭ রানের বড় সংগ্রহ গড়ে মোহামেডান। জবাবে ব্যাট করতে নেমে প্রাইম দেলোশ্বরের প্রতিরোধটাও এসেছিল আরেক বিদেশির ব্যাট থেকে। ৭৫ বলে ৬৮ রানের ইনিংস খেলেছেন শ্রীলঙ্কান ক্রিকেটার সাম্পাথ। এর সঙ্গে ওপেনার মেহেদী হাসানের ৫৫ রানের ইনিংসটি জয়ের বেশ কাছাকাছিই নিয়ে গিয়েছিল দেলোশ্বরকে। কিন্তু শেষপর্যন্ত তাদের থেমে যেতে হয় ২৭৩ রানে। বল হাতে ভালো পারফরম্যান্স দেখিয়েছেন মাশরাফি বিন মুর্তজা। ৩২ রানের বিনিময়ে নিয়েছেন দুইটি উইকেট।
ফতুল্লায় প্রতিপক্ষকে রীতিমতো গুঁড়িয়ে দিয়ে বিশাল জয় পেয়েছে আবাহনী। শুরুতে ব্যাটিং করে নাজিমুদ্দিনের ৪১, ডি সেরামের ৫২ রানের ইনিংসগুলোতে ভর করে আবাহনী সংগ্রহ করেছিল ২৩৭ রান। জবাবে ব্যাট করতে নেমে ক্রিকেট কোচিংয়ের ইনিংস শেষ হয়েছে মাত্র ৩৫ রানে। আল-আমিন হোসেইন ছয়টি ও নাবিল সামাদ নিয়েছেন চারটি উইকেট।
আজকের দিনে কলাবাগান আর শেখ জামালের ম্যাচটাই ছিল সবচেয়ে প্রতিদ্বন্দ্বীতাপূর্ণ। ঘরের মাঠ রাজশাহীতে জুনায়েদ সিদ্দিকের ৯৫ ও অধিনায়ক মুশফিকুর রহিমের ৪৫ রানের ইনিংসের সুবাদে স্কোরবোর্ডে ২৬২ রান জমা করেছিল শেখ জামাল। জবাবে ব্যাট করতে নেমে জয়ের বেশ কাছাকাছি গেলেও শেষপর্যন্ত ১৬ রানের হার নিয়েই মাঠ ছাড়তে হয়েছে কলাবাগানকে। দলের পক্ষে সর্বোচ্চ ৫০ রানের ইনিংসটি খেলেছেন নাইম ইসলাম। শ্রীলঙ্কান ক্রিকেটার চামারা কাপুগেদারার ব্যাট থেকে এসেছে ৪৬ রান।
