
পরিবার, নাকি দল? অন্য সময় হলে পরিবারকেই বেছে নিতেন নিঃসন্দেহে। কিন্তু ​এবারের সফরে দলটাই তাঁর কাছে পাচ্ছে বেশি গুরুত্ব। ইংল্যান্ডের টেস্ট অধিনায়ক অ্যালিস্টার কুক বাংলাদেশে আসবেন বলে নিশ্চিত করেছেন। ব্যাপারে তাঁর সিদ্ধান্তের কথা সংশ্লিষ্ট কর্তৃপক্ষকে জানিয়ে দিয়েছেন। ইংলিশ দৈনিক ডেইলি টেলিগ্রাফ এই খবর ​দিয়েছে।
কুক বাংলাদেশ সফরের ব্যাপারে ইতিবাচক হলেও ওয়ানডে অধিনায়ক এউইন মরগান নাকি এখনো বাংলাদেশ সফরের ব্যাপারে নিজের সিদ্ধান্ত নিতে পারেননি। টেলিগ্রাফ জানিয়েছে, ইসিবির পরিচালক অ্যান্ড্রু স্ট্রাউস মরগানের সঙ্গে বেশ কয়েকবার বৈঠকে বসেছিলেন। বাংলাদেশ সফরে ইংলিশ দলের নিরাপত্তা ব্যবস্থাপনা সম্পর্কে বিস্তারিত জানার পরও নাকি মরগান সিদ্ধান্ত নিতে পারছেন না।যদিও কুককে নিয়েই সংশয় ছিল বেশি। সেপ্টেম্বরের শেষ দিকে দ্বিতীয় সন্তানের বাবা হতে যাচ্ছেন কুক। ধারণা করা হচ্ছিল, পরিবারের পাশে এ সময় থাকতে সফর হয়তো করবেন না। কিন্তু এই সফরে অধিনায়ক নিজে না গিয়ে বাকিদের কীভাবে পাঠান? সামনে থেকে নেতৃত্ব দিতে দলের প্রয়োজনে তাই পরিবারকে বোঝাতে সক্ষম হলেন কুক—এই সফরে তাঁর যাওয়া ভীষণই দরকার। তা ছাড়া বাংলাদেশ সফরে ইসিবির নিরাপত্তা প্রস্তাবে তিনি সম্পূর্ণ সন্তুষ্ট।পাকিস্তানের বিপক্ষে চলমান সিরিজের টি-টোয়েন্টি পর্ব শেষ হওয়ার পরপরই বাংলাদেশ সফরের জন্য ইংল্যান্ড ওয়ানডে দল ঘোষণা করা হবে। ইংল্যান্ড ও ওয়েলস ক্রিকেট বোর্ড দল ঘোষণার আগেই মরগানের কাছ থেকে তাঁর চূড়ান্ত সিদ্ধান্তটা জানতে চাইছেন। আগামী সোমবার ট্রেন্টব্রিজে বৈঠকে বসে পাকিস্তানের বিপক্ষে টি-টোয়েন্টি সিরিজের দল তৈরি করবেন ইংলিশ নির্বাচকেরা। এই বৈঠকে মরগানের সঙ্গে তাঁদের বাংলাদেশ সফর নিয়ে আনুষ্ঠানিক আলোচনা হতে পারে।টেলিগ্রাফ জানিয়েছে, এই মুহূর্তে ইংলিশ নির্বাচকেরা নাকি বাংলাদেশের বিপক্ষে ওয়ানডে সিরিজে জো রুট, বেন স্টোকস ও মঈন আলীকে বিশ্রামে রাখার পক্ষে। তিন সংস্করণেই ইংল্যান্ডকে প্রতিনিধিত্ব করা বেশ কয়েকজন ক্রিকেটারই বাংলাদেশের বিপক্ষে ওয়ানডে সিরিজে বিশ্রাম পেতে পারেন। ওয়ানডে সিরিজ শেষে টেস্ট সিরিজের আগেই তাঁরা বাংলাদেশে পা রাখবেন।বাংলাদেশ সফর থেকে মরগান নিজেকে প্রত্যাহার করে নিলে ওয়ানডে সিরিজে ইংল্যান্ডকে নেতৃত্ব দেবেন জশ বাটলার। ওয়ানডে সিরিজে ইংল্যান্ড দলের কোচিং স্টাফদের বেশ কয়েকজনকে বিশ্রাম দেওয়া হতে পারে। সিদ্ধান্ত এমন হলে ওটিস গিবসন ও পল ফারব্রেস টেস্ট সিরিজে দলের সঙ্গে যোগ দেবেন। এই দুজনের জায়গায় সফরের শুরুতে দায়িত্ব পালন করবেন পল কলিংউড ও অ্যান্ডি হারি।
