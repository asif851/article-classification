



টেস্ট স্কোয়াডে থাকা মোসাদ্দেক, কামরুল ও নাঈমকে ঢাকা টেস্টের প্রথম দিনেই ছেড়ে দেওয়া হয়েছে
টেস্ট ছেড়ে এখন তিনজনই ব্যস্ত ঢাকা প্রিমিয়ার লিগে
তাঁদের জায়গায় অতিরিক্ত খেলোয়াড় হিসেবে ডাগআউটে আছেন অনূর্ধ্ব-১৯ দলের দুই খেলোয়াড়


তানভীর হায়দারকে চেনাই যাচ্ছে। ডাগআউটে তাঁর পাশে দুজন কে? সাইড বেঞ্চারদের বিপ পরে বিষণ্ন দৃষ্টিতে তাকিয়ে আছেন মাঠপানে। ঢাকা টেস্টে বিসিবি যে ১৫ জনের দল দিয়েছিল, তাতে তাঁরা নেই। যাঁরা ছিলেন তাঁদের তিনজন আবার অনুপস্থিত মাঠে!
কাল ঢাকা টেস্টের প্রথম দিনই ছেড়ে দেওয়া হয়েছে মোসাদ্দেক হোসেন, কামরুল ইসলাম ও নাঈম হাসানকে। তিনজনই এখন ব্যস্ত ঢাকা প্রিমিয়ার লিগে। দ্বাদশ খেলোয়াড় হিসেবে তানভীরই শুধু আছেন ডাগআউটে। চোটাঘাত কিংবা জরুরি কোনো কারণে যদি ফিল্ডার দরকার পড়ে, একজনে ঝুঁকিপূর্ণ হয়ে যায় বলে অনূর্ধ্ব-১৯ দলের আমিনুল ইসলাম ও শাকিল হোসেনকে রাখা হয়েছে সাইড বেঞ্চে। পানি কিংবা ক্লোজ-ইন ফিল্ডারদের সরঞ্জামাদি পৌঁছে দেওয়ার কাজে যাঁদের ব্যস্ত দেখা যাচ্ছে।
নিয়ম মেনেই স্কোয়াডের বাইরে থাকা দুই খেলোয়াড়কে ডাগআউটে ঠাঁই দেওয়া হয়েছে। বিসিবির প্রধান নির্বাচক মিনহাজুল আবেদীন বললেন, ‘এটা অনেক দলই করে। ঘরোয়া ক্রিকেটের ব্যস্ততা থাকায় তানভীরকে রেখে বাকি তিনজনকে ছেড়ে দেওয়া আছে। যেহেতু একাদশের সবার ফিল্ডিং করা বাধ্যতামূলক, টসের পর বাকি চারজনেরই থাকার খুব একটা দরকার পড়ে না। তবে যারা ডাগআউটে আছে, জরুরি প্রয়োজনে তারা ফিল্ডিংও করতে পারবে।’
জাতীয় দলে সুযোগ পাওয়ার আগেই আন্তর্জাতিক ক্রিকেটের ‘স্বাদ’ পাওয়া নিঃসন্দেহে বড় প্রাপ্তি দুই তরুণ ক্রিকেটারের। বয়সভিত্তিক ক্রিকেটের গণ্ডি পেরোনোর আগে ক্রিকেটের অভিজাত সংস্করণটা কেমন, সেটি খুব কাছ থেকে দেখতে পাওয়া, জাতীয় দলের ড্রেসিংরুম ভাগাভাগির অভিজ্ঞতা নিশ্চয়ই রোমাঞ্চিত করছে দুজনকে। কিন্তু সেই রোমাঞ্চের ছটা যতটা চোখেমুখে থাকার কথা, সেটি সকালে খুব একটা দেখা গেল না।
দেখা যাবে কী করে, চোখের সামনে ‘সিনিয়র’রা যে ব্যাটিংটা করলেন, দুই তরুণের মুখে ভর করেছে বিষাদের ছায়া! মাঠে বাংলাদেশ দলকে এলোমেলো লাগছে।
মাঠের বাইরেও এলোমেলো লাগছে বাংলাদেশ দলের টিম ম্যানেজমেন্টকে। বাতিল সাব্বির পরের টেস্টেই ফিরলেন। এক টেস্ট দেখেই মোসাদ্দেককে পাঠিয়ে দেওয়া হলো প্রিমিয়ার লিগ ক্রিকেট খেলতে। রাজ্জাককে ডেকেও প্রথম টেস্টে নিল না দল। বাড়ি পাঠিয়ে দেওয়া রাজ্জাকের আবার ডাক পড়ল পরের টেস্টে। সানজামুল অভিষেকের পরই বাদ। শুধু বাদ নন, স্কোয়াড থেকেই বিদায়। স্কোয়াডে কে ঢুকছেন, কে বাদ পড়ছেন; একাদশে কে এলেন কে গেলেন...সব মিলিয়ে যেন এলোমেলো সংসারের প্রতিচ্ছবি।
