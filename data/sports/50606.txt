


• রিয়াল কোচ জিনেদিন জিদানের সঙ্গে সুর মিলিয়েছেন সার্জিও রামোস• বার্সাকে গার্ড অব অনার দেওয়া হবে না, জানিয়েছেন রামোস• রোববার ‘এল ক্ল্যাসিকো’য় বার্সার মুখোমুখি হবে রিয়াল

স্প্যানিশ ফুটবলের প্রথা অনুযায়ী, কোনো দল লিগ শিরোপা জয় নিশ্চিত করার পরের ম্যাচে প্রতিপক্ষ দলের কাছ থেকে সম্মানসূচক গার্ড অব অনার পায়। ম্যাচ শুরুর আগে মাঠে ঢোকার মুখে দুই পাশে সারি বেঁধে দাঁড়ান প্রতিপক্ষ খেলোয়াড়েরা। তাঁদের মাঝ দিয়ে বিজয়ী দলটি মাঠে ঢোকার সময় করতালি দিয়ে অভিবাদন জানানো হয়। সার্জিও রামোস নিশ্চিত করেছেন, রোববার ‘এল ক্ল্যাসিকো’য় রিয়াল মাদ্রিদের কাছ থেকে বার্সেলোনা কোনো গার্ড অব অনার পাবে না।
দেপোর্তিভো লা করুণার বিপক্ষে আগের ম্যাচটা জিতে লিগ শিরোপা পুনরুদ্ধার নিশ্চিত করেছে বার্সা। পরের ম্যাচ রোববার চিরপ্রতিদ্বন্দ্বী রিয়ালের বিপক্ষে। এই ম্যাচে রিয়াল তাঁদের চিরপ্রতিদ্বন্দ্বীদের গার্ড অব অনার দেবে কি না, তা নিয়ে তুমুল বিতর্ক হচ্ছে স্প্যানিশ ফুটবলে। রিয়ালের কাছ থেকে বার্সা যে গার্ড অব অনার পাচ্ছে না, এর আগেই এমন একটা ইঙ্গিত দিয়েছিলেন জিনেদিন জিদান।
এবার রিয়াল কোচের সঙ্গে সুর মেলালেন দলটির অধিনায়ক রামোস, ‘জিদান যা বলেছে সেটা অপরিবর্তনীয়। আমরা বিষয়টা নিয়ে বাড়াবাড়ি করছি। তারা (বার্সা) যা চেয়েছিল, তা—শিরোপা—পেয়েছে। কোনো গার্ড অব অনার দেওয়া হবে না। তারা শিরোপাটা উপভোগ করতে চায়, আর আমাদের জন্যও ব্যাপারটা একই। জার্মানদের (বায়ার্ন) বিদায় করে আমাদেরও আরেকটি ফাইনালে ওঠা প্রয়োজন।’
চ্যাম্পিয়নস লিগ সেমিফাইনালে ফিরতি লেগে আজ রাতে ঘরের মাঠে বায়ার্ন মিউনিখের মুখোমুখি হবে রিয়াল। প্রথম লেগ ২-১ গোলে জিতেছে জিদানের দল। লিগ চ্যাম্পিয়ন ও কোপা ডেল রে জেতায় রামোস কিন্তু অভিবাদন জানিয়েছেন বার্সাকে। রিয়াল অধিনায়ক তাঁর নিজস্ব ঢং বজায় রেখে বলেছেন, ‘বার্সা দারুণ একটি বছর কাটাল। তাঁরা দুটি শিরোপা জিতেছে। কোপা ডেল রে জয়ের দাম আছে এবং লা লিগার দাম তার চেয়েও বেশি। চ্যাম্পিয়নস লিগ জয়ের মর্যাদা এ দুটি টুর্নামেন্টের সমান কিংবা তার চেয়েও বেশি।’
গার্ড অব অনার নিয়ে এই বিতর্ক বার্সেলোনাই উসকে দিয়েছে। গত ক্লাব বিশ্বকাপ জিতে আসার পরের ম্যাচে রিয়াল মাদ্রিদ বার্সেলোনার মুখোমুখি হয়েছিল। তখন ক্রিস্টিয়ানো রোনালদো জানিয়েছিলেন, বার্সেলোনা গার্ড অব অনার দিলে তাঁদের ভালো লাগবে। কিন্তু ম্যাচের আগে বার্সা জানিয়েছিল, তারা রিয়ালকে গার্ড অব অনার দেবে না। দেয়ওনি। এবার রিয়াল কেন দেবে? এটাই রিয়াল শিবিরের যুক্তি।
