
তামিম ইকবাল কি দ্বিতীয় টেস্টে খেলবেন? চোটের যে মাত্রা, একটু ঝুঁকি নিয়ে প্রশ্নটার উত্তর এখনই দিয়ে দেওয়া যায়। শুক্রবার থেকে শুরু ব্লুমফন্টেইন টেস্টে খেলছেন না এই ওপেনার। তবে টিম ম্যানেজমেন্ট অপেক্ষা করতে চায় শেষ পর্যন্তই। দলের ম্যানেজার ও প্রধান নির্বাচক মিনহাজুল আবেদীন তাই শেষ কথাটা আজই বলতে চাইলেন না, ‘এখনো আমরা আশা করছি তামিম খেলবে। আমরা শেষ পর্যন্ত অপেক্ষা করব।’বাঁ পায়ের ঊরুর ওপরের দিকের মাংসপেশিতে তামিম প্রথম চোট পান বেনোনির তিন দিনের প্রস্তুতি ম্যাচের সময়ই। যে কারণে প্রথম ইনিংসে নেমেও ব্যাটিং করতে পারেননি পুরোপুরি। পচেফস্ট্রুমের প্রথম টেস্টটা তিনি খেলেছেন সহনীয় ব্যথা নিয়ে। তবে ধারণা করা হচ্ছে, ওই ম্যাচে খেলেই চোটটা আরও বেড়েছে। কাল সন্ধ্যায় ব্লুমফন্টেইনে এসে করানো স্ক্যান রিপোর্টও তাই বলছে। মাংসপেশির ‘গ্রেড ওয়ান টিয়ার’ চোট তামিমকে ছিটকে দিচ্ছে দ্বিতীয় টেস্ট থেকে।দলের সূত্রে জানা গেছে, চোট কাটিয়ে পুরোপুরি সুস্থ হতে চার সপ্তাহের মতো সময় লাগবে বলে জানিয়েছেন চিকিৎসকেরা। তাই বলে ওয়ানডে সিরিজে খেলার সম্ভাবনা এখনো পুরোপুরি শেষ হয়ে যায়নি। ১০-১২ দিন বিশ্রাম নিলে অবস্থার কিছুটা উন্নতি হতেও পারে। ব্যথা সহনীয় থাকলে ১৫ অক্টোবর থেকে শুরু ওয়ানডে সিরিজে হয়তো দেখা যাবে তামিমকে।
 
