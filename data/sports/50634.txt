
ঠিক ছয় মাস আগে ‘দুটি জন্ম’ একসঙ্গে দেখেছেন সাকিব আল হাসান। স্ত্রী উম্মে আহমেদ শিশিরের কোলজুড়ে এল ফুটফুটে রাজকন্যা। সাকিবের ‘জন্ম’ হলো একজন বাবা হিসেবে। পরিবার-পরিচিতদের গণ্ডির বাইরে এত দিন সাকিব-কন্যা আলায়না হাসান অউব্রের দেখা পায়নি কেউ। অউব্রের বয়স ছয় মাস পূর্ণ হওয়া উপলক্ষে কাল ফেসবুকে সাকিব নিজেই ছবি দিয়েছেন মেয়ের। ছবিটা জন্মের পর পর বাবা-মায়ের সঙ্গে তোলা, ইনসেটে দিয়ে দেওয়া হয়েছে এখনকার একটি ছবিও। সঙ্গে কয়েক লাইনের স্ট্যাটাস দিয়েছেন সাকিব—‘নভেম্বর ৮, ২০১৫—আজ থেকে ঠিক ছয় মাস আগে আমাদের রাজকন্যা এই পৃথিবীতে আসে। ঠিক যে মুহূর্তে তার জন্ম হয়, ঠিক সেই মুহূর্তে আমার বাবা হিসেবে জন্ম হয় এবং আমার স্ত্রীর জন্ম হয় একজন মা হিসেবে। আমাদের পুরো পৃথিবীটাই যেন বদলে যায়। আমরা আজকের দিনের চেয়ে শুভ কোনো দিন ভাবতে পারি না যখন আমাদের মেয়ে আলায়না হাসান অউব্রে, যে কিনা আমাদের পৃথিবী—আমাদের সবকিছু, তাকে আপনাদের সঙ্গে পরিচয় করিয়ে দিতে পেরে। আমরা সকলের কাছে তার জন্য দোয়াপ্রার্থী, সে যাতে একজন উঁচু মাপের মানুষ হতে পারে।’
 
