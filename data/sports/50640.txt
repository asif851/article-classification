
বাংলা ভাষাটি জানা নেই নেইমারের। যদি জানা থাকত, হয়তো সান্তোসের উদ্দেশে ‘কৃতঘ্ন’ শব্দটি ব্যবহার করতেন। যে ক্লাবকে টানা তিন বছর লিগ জিতিয়েছেন, ৪৮ বছর পর কোপা লিবার্তাদোরসও এনে দিয়েছেন; সেই সান্তোস কি না তাঁর বিরুদ্ধেই নালিশ করল ফিফার কাছে! সান্তোস যদি মনে করে, নেইমারের বদলিতে তারা প্রতারিত, আর্থিক ক্ষতিপূরণ চাইতেই পারে। এতে নেইমারের আপত্তি নেই। কিন্তু ব্রাজিল তারকা বিশ্বাস করতে পারছেন না, সান্তোস চাইছে তাঁকে ছয় মাসের জন্য নিষিদ্ধ করুক ফিফা! ছয় মাস কেন, ছয় দিনও যে ফুটবল ছাড়া যে নেইমার থাকতে পারবেন না, এটা তো সান্তোসেরই ভালো জানার কথা। এই ক্লাবই তো আজকের নেইমারের আঁতুড়ঘর। তা ছাড়া নেইমার ছয় মাস নিষিদ্ধ হলে সান্তোসেরই বা কী লাভ?সান্তোসের প্রতি তাঁর কৃতজ্ঞতার শেষ নেই। আজীবন তা থাকবেনও। কিন্তু নিজের সাবেক ক্লাবের এমন আচরণে যে দুঃখ পেয়েছেন, সেটা জানিয়ে দিলেন নেইমার। এতটাই কষ্ট পেয়েছেন, সান্তোসের ব্যাপারে কোনো কথাই বলতে চাইছেন না। বিষয়টি নিয়ে সাংবাদিকেরা প্রশ্ন করলে নেইমার বলেছেন, ‘সান্তোসের বিষয়ে কথা বলতে চাই না। ওদের সঙ্গে আমার সম্পর্ক শেষ হয়ে গেছে, আমি অবশ্যই খুব দুঃখ পেয়েছি। কিন্তু আমি এ ব্যাপারে কথা বলতে চাই না।’সান্তোসের ব্যাপারে কথা বলতে না চাইলেও এ ব্যাপারে মাথা ঘামাতেই হচ্ছে নেইমারকে। কারণ দলবদলের কারণে চুক্তিভঙ্গের ওই অভিযোগে যে ৫ কোটি ৫০ লাখ ইউরো ক্ষতিপূরণ চেয়েছে। ফিফার কাছে দেওয়া অভিযোগ প্রমাণিত হলে বিপুল অঙ্কের এই অর্থ যে জরিমানা হিসেবে দিতে হবে সান্তোসকে। সেই সঙ্গে নিষেধাজ্ঞার হুমকি তো মাথার ওপর ঝুলছেই।
