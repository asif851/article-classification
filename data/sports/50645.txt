
পাকিস্তান ক্রিকেটের প্রধান নির্বাচক পদটিতে শেষ অবধি আর বসছেন না রশিদ লতিফ। আজ বুধবার বোর্ডকে পাঠানো এক ই-মেইল বার্তায় তিনি নিজের সিদ্ধান্তের কথা জানিয়ে দেন।বেশ কিছুদিন ধরেই নতুন প্রধান নির্বাচক হিসেবে পাকিস্তানের সাবেক অধিনায়ক ও উইকেটরক্ষক রশিদ লতিফের নাম আলোচিত হচ্ছিল।নিজেকে সব বিতর্কের বাইরে রাখতে চান বলেই লতিফ এই সিদ্ধান্ত নিয়েছেন বলে জানিয়েছেন, ‘অন্য কোনো ব্যাপার নয়, আমি ক্রিকেট-সংক্রান্ত ব্যাপারে কোনো বিতর্কে জড়াতে চাই না বলেই এই সিদ্ধান্ত নিয়েছি। কোনো ক্ষোভ থেকে নয়।’এদিকে সংবাদ সংস্থা পিটিআই জানিয়েছে, নির্বাচক কমিটির অন্যান্য সদস্যের নিয়োগের ব্যাপারে বোর্ডের সঙ্গে মতপার্থক্য হওয়ায়ই লতিফ প্রধান নির্বাচকের দায়িত্ব নিতে চাননি।লতিফ বোর্ডের কাছে তাঁর নেতৃত্বাধীন নির্বাচক কমিটিতে চেয়েছিলেন সাবেক ব্যাটসম্যান মোহাম্মদ ইউসুফ, ওয়াজাহাতউল্লাহ ওয়াস্তি ও পেসার শাব্বির আহমেদকে। তবে বোর্ড এই প্রস্তাবে রাজি না হওয়ায় প্রধান নির্বাচকের পদ গ্রহণ করার কোনো কারণ দেখেননি লতিফ।
