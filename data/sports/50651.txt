
জাতীয় দল ও এর আশপাশের বেশির ভাগ ক্রিকেটারই ‘এ’ দল আর অনূর্ধ্ব-২৩ দলের হয়ে দেশের বাইরে। বাকিদের নিয়ে মিরপুরে চলছে কোচ শেন জার্গেনসেনের অনুশীলন ক্যাম্প। তবে এই ক্যাম্প এখন দাঁড়িয়ে দুই রকম ভবিষ্যতের সামনে।৩ সেপ্টেম্বর থেকে প্রিমিয়ার ক্রিকেট লিগ শুরু হওয়ার কথা। বহুল আলোচিত এবারের লিগটা শেষ পর্যন্ত শুরু হলে খেলোয়াড়েরা সবাই লিগে ব্যস্ত হয়ে যাবেন। বন্ধ হয়ে যাবে ক্যাম্প। আর যদি লিগ শেষ পর্যন্ত না হয়, ক্যাম্প চলবে অক্টোবরের নিউজিল্যান্ড সিরিজ পর্যন্ত। সে ক্ষেত্রে বদলে যাবে ক্যাম্পের চেহারা।প্রধান নির্বাচক আকরাম খান কাল সে রকম আভাসই দিলেন, ‘লিগ না হলে আগামী মাসে চট্টগ্রামে গিয়ে একটা তিন দিন বা চার দিনের প্রস্তুতি ম্যাচ খেলার পরিকল্পনা আছে।’ নিউজিল্যান্ডের বিপক্ষে টেস্ট খেলতে নামার আগে এবার একটু বেশিই দীর্ঘ পরিসরের ম্যাচ খেলানোর পরিকল্পনা করেছেন নির্বাচকেরা। প্রিমিয়ার লিগ হলে সেটি সম্ভব হবে না। প্রধান নির্বাচক অবশ্য লিগে খেলাটাকেও খেলোয়াড়দের জন্য ম্যাচ অনুশীলনের ভালো সুযোগ মনে করছেন।‘এ’ দলের ইংল্যান্ড সফর শেষ হবে ২৪ আগস্ট। সিঙ্গাপুর সফররত অনূর্ধ্ব-২৩ দল ইমার্জিং কাপের ফাইনালে উঠলে ২৬ আগস্টের আগে ফিরতে পারবে না। প্রিমিয়ার লিগ না হলে এই দুই দল দেশে ফেরার পর নিউজিল্যান্ড সিরিজের জন্য ২০-২২ জনের প্রাথমিক দল দেওয়ার চিন্তাভাবনা আছে নির্বাচক কমিটির। সেই দলে যে ইংল্যান্ড ও সিঙ্গাপুর সফরের পারফরম্যান্সের ছায়া পড়বে, সে ইঙ্গিতও দিলেন আকরাম, ‘আগেও বলেছি, এই দুটি সফর ক্রিকেটারদের জন্য বেশ গুরুত্বপূর্ণ। দল নির্বাচনের ক্ষেত্রে ইংল্যান্ড ও সিঙ্গাপুরের পারফরম্যান্সও দেখব আমরা।’
