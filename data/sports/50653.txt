
বিশ্বকাপ বাছাইপর্বের ফিরতি লেগের ম্যাচ খেলতে অস্ট্রেলিয়া ফুটবল দল ঢাকায় পৌঁছেছে। আজ সোমবার রাতে সিঙ্গাপুর এয়ারলাইনসের একটি বিমানে হজরত শাহজালাল আন্তর্জাতিক বিমানবন্দরে পৌঁছায় সকারুরা। কঠোর নিরাপত্তার মধ্যে দিয়ে দলটিকে রাত নয়টার দিকে ঢাকার একটি হোটেলে নেওয়া হয়।
আগামীকাল মঙ্গলবার বঙ্গবন্ধু জাতীয় স্টেডিয়ামে বিকেল সাড়ে পাঁচটায় ২০১৮ সালে রা​শিয়ার অনুষ্ঠিত বিশ্বকাপে এশিয়া অঞ্চলের বাছাইপর্বে বাংলাদেশের বিপক্ষে খেলবে অস্ট্রেলিয়া। ম্যাচের জন্য স্টেডিয়াম এলাকায় কঠোর নিরাপত্তা ব্যবস্থা নেওয়া হয়েছে। ম্যাচ শেষে কালই ফিরে যাবে সফরকারী দলটি।অস্ট্রেলিয়া দল পার্থে ৫-০ গোলে হারিয়েছিল বাংলাদেশকে। সকারুরা প্রস্তুতি সেরেছে সিঙ্গাপুরে। নিরাপত্তাভীতি দূর হয়নি বলেই ঢাকায় অনুশীলন রাখেনি চারবার বিশ্বকাপ খেলা দলটি। তবে নিরাপত্তার কোনো ঘাটতি রাখছে না বাংলাদেশ। চার বছর আগে আর্জেন্টিনার ঢাকা সফরের সময়ও নিরাপত্তার বিষয়টি এত আলোচিত ছিল না। শুধু ফুটবল কেন, এ দেশে এই প্রথম এত নিরাপত্তার মধ্যে কোনো আন্তর্জাতিক খেলার আয়োজন। আগামীকালের অস্ট্রেলিয়া-বাংলাদেশ ফুটবল ম্যাচটির জন্য স্টেডিয়াম এলাকায় দোকানপাট বন্ধ থাকছে আজ ও আগামীকাল।
আরও পড়ুন
মামুনুলদের রুদ্ধদ্বার অনুশীলন
