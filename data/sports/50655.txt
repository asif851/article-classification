
ব্যাটে রান নেই। কিন্তু প্রেমের ২২ গজে তুখোড় ফর্মে। আনুশকা শর্মাকে সঙ্গে নিয়ে ভিনদেশে অভিসারও করে এলেন। দীর্ঘ ব্যস্ততার পর দুজন দুজনকে অবশ্য একান্তে পেতে চাইতেই পারেন। হাজার হোক, জীবনের ইনিংসে তো তাঁর একমাত্র জুটি এখন আনুশকার সঙ্গেই।কিন্তু সময় খারাপ গেলে এসব নিয়ে কানকথা একটু বেশিই হয়। আনুশকার সময় যাচ্ছে দুর্দান্ত। বক্স অফিসে একের পর এক হিট ছবি। কিন্তু ক্রিকেটের বক্স অফিসে গোত্তা খেয়ে পড়ছেন বিরাট কোহলি। আন্তর্জাতিক ক্রিকেটে সর্বশেষ ১৭ ইনিংসে কোনো ফিফটিও নেই, সেঞ্চুরি মাত্র একটি। বিশ্বকাপের পর বাংলাদেশ সফরে চার ইনিংস মিলিয়ে করেছেন ৬৩ রান। আন্তর্জাতিক ক্রিকেটে রানে ফিরতে মরিয়া কোহলি তাই খেললেন অস্ট্রেলিয়া ‘এ’ দলের বিপক্ষে দ্বিতীয় আনঅফিশিয়াল টেস্টে। কিন্তু চেন্নাইয়ে চার দিনের ম্যাচটিতে রান করেছেন দুই ইনিংস মিলিয়ে মাত্র ৬১।অনেকেই তাই তাঁকে পরামর্শ দিচ্ছেন মারকুটে ব্যাটিংয়ের ধরনও একটু পরিবর্তন করার। আরেকটু দায়িত্ব নিয়ে খেলার। ভারতীয় টেস্ট অধিনায়ক অবশ্য এসব কথাকে পাত্তাই দিলেন না। ফর্ম নিয়ে চারদিকে নানা গুঞ্জনের মুখে এই প্রথম মুখ খুললেন কোহলি, ‘ব্যাটসম্যান হিসেবে আমি সব সময় দায়িত্ব নিয়েই খেলি। দলকে জেতানোর জন্য খেললে আপনাকে দায়িত্বশীল হতেই হবে। তাই আমার খেলার ধরন পরিবর্তনের কোনো কারণ দেখছি না। বোর্ডও নিশ্চয় তাই ভাবে, না হলে আমাকে দলের নেতৃত্ব দিত না।’ফর্ম নিয়েও নাকি মোটেও চিন্তিত তিনি নন। কোহলির কাছে সবচেয়ে গুরুত্বপূর্ণ হলো নিজেদের শতভাগ উজাড় করে দিয়ে খেলছেন কিনা। বললেন, ‘শেষ পর্যন্ত আপনি কীভাবে খেলছেন সেটাই গুরুত্বপূর্ণ। আমি এভাবেই ক্রিকেট খেলি। ব্যাটিং বা ফিল্ডিং , সব সময় আমার শতভাগ উজাড় করে দেই। তাই ব্যাটিংয়ে আমাকে আলাদাভাবে কোনো কিছু করার প্রয়োজন নেই। আমি সব সময় দলের জন্য খেলেছি, যত দিনই ক্রিকেট খেলি না কেন, ওভাবেই খেলব।’শ্রীলঙ্কা সফরেই টেস্টে অধিনায়ক হিসেবে পূর্ণাঙ্গ সফর করবেন বিরাট কোহলি। প্রায় তরুণ একটি দল নিয়ে সফরে যাচ্ছেন তিনি। সফর নিয়ে রীতিমতো রোমাঞ্চিত বলেই জানালেন, ‘এটা দলনেতা হিসেবে আমার প্রথম পূর্ণাঙ্গ সিরিজ। বাংলাদেশ সফরে কেবল একটাই ম্যাচ খেলেছি। সুতরাং এবারের সিরিজটা আমার জন্য বেশ বড় একটা চ্যালেঞ্জ। আমাদের দলের খেলোয়াড়রা এখনো বেশ তরুণ। সবাই ওদের ক্যারিয়ার মাত্র শুরু করল। নতুনভাবে শুরু করার একটা আকর্ষণও আছে। দলের সবাই সিরিজ শুরুর অপেক্ষায়। সঠিক মনোভাব নিয়ে খেললে অবশ্যই ভালো করব। শ্রীলঙ্কা সফরেই আমরা দল হিসেবে গড়ে উঠতে চাই।’হঠাৎ করে ভারত ‘এ’ দলের হয়ে কোহলিকে খেলতে দেখে অনেকে বেশ চমকে গেছে। বোর্ডকেও আগে জানাননি সিরিজের দ্বিতীয় আনঅফিসিয়াল টেস্টটা তিনি খেলবেন। দীর্ঘ ছুটির পর ছন্দে ফেরার জন্যই ম্যাচটি খেলেছেন বলে জানালেন কোহলি। সূত্র: পিটিআই।
