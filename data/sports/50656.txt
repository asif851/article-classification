
পুরো ফুটবল বিশ্বেই শাপেকোয়েনস এখন আবেগের এক নাম। গত নভেম্বরে ভয়াবহ এক বিমান দুর্ঘটনায় শাপেকোয়নসের প্রায় পুরো দলই নিশ্চিহ্ন হয়ে যায়। সেই থেকে নতুন করে আবার জেগে উঠছে ব্রাজিলের ক্লাবটি। নভেম্বরের বিমান দুর্ঘটনার পর আবার ক্লাবটির সবকিছুর সঙ্গে নতুন করে যোগ হচ্ছে ‘প্রথম’ শব্দটি। ভয়াল সেই দিনের পর প্রথম ম্যাচ, প্রথম জয়...। প্রথমের এই সারিতে এবার যোগ হলো একটি শিরোপা। ভুলে যাওয়ার মতো সেই বিমান দুর্ঘটনার পর প্রথম কোনো শিরোপা জিতল শাপেকোয়েনস। কাতারিনা প্রাদেশিক চ্যাম্পিয়নশিপের দ্বিতীয় পর্বের শিরোপা। অ্যাটলেটিকো ন্যাসিওনালের বিপক্ষে কোপা সুদামেরিকানার ফাইনালের প্রথম লেগ খেলতে কলম্বিয়ায় যাচ্ছিল শাপেকোয়েনস। গত ২৯ নভেম্বর গন্তব্যের খুব কাছে গিয়ে বিধ্বস্ত হয় তাদের বহন করা বিমানটি। সব মিলিয়ে প্রাণ হারান ৭১ জন। সেই থেকে কেটে গেছে ১৩৭ দিন। এর মধ্যে পুরো ফুটবল বিশ্ব থেকে নানা সাহায্য পেয়েছে তারা। নতুন করে সাজিয়েছে দল। নতুন সেই দল প্রাদেশিক চ্যাম্পিয়নশিপের প্রথম পর্ব দ্বিতীয় স্থানে থেকে শেষ করেছিল। বাংলাদেশ সময় আজ ভোররাতে জয়েনভিলেকে ২-০ গোল হারিয়ে এক ম্যাচ বাকি থাকতে জিতল দ্বিতীয় পর্বের শিরোপা। চূড়ান্ত পর্বে প্রথম আভাইয়ের বিপক্ষে খেলবে তারা। চূড়ান্ত পর্বে মে দুই দল হোম ও অ্যাওয়ে ভিত্তিতে খেলবে। সূত্র: গোল ডটকম।
