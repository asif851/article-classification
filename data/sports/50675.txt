
ভারতীয় ক্রিকেট বোর্ড (বিসিসিআই) কঠিন শর্তের নিগড়ে বাঁধছে ধারাভাষ্যকারদের। সুনীল গাভাস্কার, হার্শা ভোগলেদের মতো ধারাভাষ্যকারদের মুচলেকা দিয়েই কাজ করতে হবে এখন থেকে। লোধা কমিশনের সুপারিশ অনুযায়ী ‘স্বার্থ-সংঘাত’ এড়াতেই বিসিসিআইয়ের এই সিদ্ধান্ত।
ভারতীয় বোর্ডের এই সিদ্ধান্তে সমস্যায় পড়তে পারেন সুনীল গাভাস্কার। ভারতের সাবেক অধিনায়ক বেশ অনেক দিন ধরেই একটি ক্রীড়া ব্যবস্থাপনা প্রতিষ্ঠানের মালিক। বিসিসিআইয়ের প্যানেলভুক্ত হয়ে ধারাভাষ্য করতে গেলে সেই প্রতিষ্ঠান ছেড়েই আসতে হবে তাঁকে। গাভাস্কারের ব্যাপারটি কিছুদিন আগে এক চিঠির মাধ্যমে তুলে ধরেছিলেন আদালত-নিযুক্ত অন্যতম প্রশাসক রামচন্দ্র গুহ। এখন গাভাস্কার তাঁর নিজের প্রতিষ্ঠান ছাড়ার মুচলেকা দেবেন কি না, দেখার বিষয় সেটিই। সূত্র: এনডিটিভি
