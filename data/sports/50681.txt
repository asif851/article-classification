
নির্ধারিত সময়ের এক দিন আগেই জেল থেকে ছাড়া পেলেন অস্কার পিস্টোরিয়াস। ব্লেড রানারের জেল থেকে প্যারোলে মুক্তি পাওয়ার কথা ছিল গতকাল মঙ্গলবার। কিন্তু পরশু রাতের আঁধারে একটু গোপনীয়তার সঙ্গেই মুক্তি দেওয়া হয় তাঁকে। কালই পরিবারের সঙ্গে চাচার বাড়িতে উঠেছেন বিতর্কিত এই অ্যাথলেট। বান্ধবীকে হত্যার দায়ে পাওয়া সাজার বাকি অংশটা গৃহবন্দী হিসেবে ওখানেই কাটানোর কথা পিস্টোরিয়াসের। পিস্টোরিয়াসের চাচা আর্নল্ড পিস্টোরিয়াসের বাড়িটা দক্ষিণ আফ্রিকার রাজধানী প্রিটোরিয়ার খুব কাছেই।পিস্টোরিয়াস জেল ছাড়েন পরশু স্থানীয় সময় সন্ধ্যা সাড়ে সাতটায়। সংবাদমাধ্যমের চোখ এড়াতে এক দিন আগেই পিস্টোরিয়াসকে ছেড়ে দেওয়ার সিদ্ধান্ত নেয় দক্ষিণ আফ্রিকার কারা কর্তৃপক্ষ।২০১৩ সালে ‘ভুল’ করে বান্ধবী রিভা স্টিনক্যাম্পকে গুলি করে হত্যা করে দুনিয়াজুড়ে হইচই ফেলে দেন পিস্টোরিয়াস। অনিচ্ছাকৃত হত্যাকাণ্ডের অভিযোগে গত বছর পাঁচ বছরের জেল হয় তাঁর। দক্ষিণ আফ্রিকার আইন অনুযায়ী শাস্তির এক-ষষ্ঠাংশ পার হওয়ার পরই শর্ত সাপেক্ষে ছাড়া পেতে পারেন কোনো বন্দী। সে অনুযায়ীই কর্তৃপক্ষের নজরদারির মধ্যে শাস্তির বাকি সময়টা গৃহবন্দী থাকবেন পিস্টোরিয়াস।তবে ২৮ বছর বয়সী এই অ্যাথলেটকে আগেভাগেই জেল থেকে ছেড়ে দেওয়াটা মানতে পারেনি স্টিনক্যাম্পের পরিবার। দক্ষিণ আফ্রিকার সুপ্রিম কোর্টে তাঁদের করা আপিলের শুনানি হবে আগামী ৩ নভেম্বর। সরকারি কৌঁসুলিরাও চাচ্ছেন অনিচ্ছাকৃত হত্যাকাণ্ডের পরিবর্তে পিস্টোরিয়াসকে পরিকল্পিত হত্যাকাণ্ডের জন্য শাস্তি দিতে। এএফপি, বিবিসি।
