
এপ্রিল মাসে একটিও আন্তর্জাতিক ফুটবল ম্যাচ হয়নি। তারপরও কাল প্রকাশিত সর্বশেষ ফিফা র‍্যাঙ্কিংয়ে এক ধাপ পিছিয়ে ১৭৮ নম্বরে নেমেছে বাংলাদেশ। সমস্যার কারণ কুয়েত। নিষিদ্ধ হওয়ায় গত মার্চে বিশ্বকাপ বাছাইয়ে দক্ষিণ কোরিয়া ও লাওসের বিপক্ষে শেষ দুটি ম্যাচ খেলতে পারেনি মধ্যপ্রাচ্যের দেশটি। গত মাসে ওই ম্যাচ দুটিতে দক্ষিণ কোরিয়া ও লাওসকে বিজয়ী ঘোষণা করে ফিফা। এই ম্যাচ দুটির ফল হিসাবে অন্তর্ভুক্ত হওয়ায় ৬ ধাপ এগিয়ে বাংলাদেশকে টপকে গেছে লাওস। আর তাতেই এক ধাপ অবনমন বাংলাদেশের। র‍্যাঙ্কিংয়ে সবার ওপরে আর্জেন্টিনা। পরিবর্তন নেই পরের ৫২টি স্থানেও। দক্ষিণ এশিয়ার দেশগুলির মধ্যে বাংলাদেশের ওপরে আছে আফগানিস্তান (১৪৭), মালদ্বীপ (১৬০) ও ভারত (১৬২)। তথ্যসূত্র: ফিফা।
