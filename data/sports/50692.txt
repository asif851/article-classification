
কদিন আগে টেস্ট সিরিজে পাকিস্তানকে ধবলধোলাই করেছে শ্রীলঙ্কা। টেস্টে দুর্দান্ত খেলা শ্রীলঙ্কা ওয়ানডেতে এসে বড় বিবর্ণ। শারজায় আজ পাঁচ ম্যাচ সিরিজের চতুর্থটিতে তারা হেরেছে ৭ উইকেটে। এই ম্যাচ জিতে পাকিস্তান সিরিজে এগিয়ে গেল ৪-০ ব্যবধানে। এবার তাদের সামনে শ্রীলঙ্কাকে ধবলধোলাইয়ের সুযোগ।
১৭৪ রানের সহজ লক্ষ্যে খেলতে নেমে ৫৮ রানে ৩ উইকেট হারায় পাকিস্তান। শ্রীলঙ্কার বোলারদের সাফল্য বলতে এতটুকুই। বাবর আজম-শোয়েব মালিকের অবিচ্ছিন্ন চতুর্থ উইকেট জুটি ১১৯ রান যোগ করে দলকে পৌঁছে দেন জয়ের প্রান্তে। ওয়ানডেতে যে দুর্দান্ত খেলেন, বাবরের ব্যাটিংয়ে সেটি নিয়মিত দেখা যাচ্ছে। এই সিরিজে ১০৩, ১০১ , ৩০-এর পর পাকিস্তানের এই টপ অর্ডার ব্যাটসম্যান আজ করলেন অপরাজিত ৬৯ রান। মালিকও অপরাজিত ঠিক ৬৯ রানেই। সিরিজের প্রথম তিন ম্যাচে ২০৯, ১৮৭ ও ২০৮ রান করা লঙ্কানরা আজ ৪৩.৪ ওভারে অলআউট ১৭৩ রানে। শ্রীলঙ্কার হয়ে যা একটু প্রতিরোধ গড়েছেন লাহিরু থিরিমান্নে। চারে নেমে ৯৪ বলে ৬২ রান করেছেন থিরিমান্নে। আউট হয়েছেন নবম ব্যাটসম্যান হিসেবে দলীয় ১৬৪ রানে। আগের ম্যাচে ৫ উইকেট নেওয়া পেসার হাসান আলী (৩/৩৭) এদিনও পাকিস্তানের সেরা বোলার। ধবলধোলাই ঠেকাতে ২৩ অক্টোবর সিরিজের শেষ ওয়ানডেতে জয়ের বিকল্প নেই শ্রীলঙ্কার। সূত্র: ক্রিকইনফো।
