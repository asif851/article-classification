
দারুণ দাপটেই দক্ষিণ আফ্রিকার বিপক্ষে ওয়ানডে সিরিজ জিতে নিয়েছে বাংলাদেশ। প্রোটিয়াদের বিপক্ষে ইতিহাসের প্রথম সিরিজ জয়ে গোটা দেশই আনন্দে উদ্বেল। কিন্তু এই আনন্দ-উচ্ছলতার মধ্যেই বাংলাদেশকে টেস্ট সিরিজের কথা ‘মনে করিয়ে’ দিয়েছেন হাশিম আমলা। ওয়ানডে সিরিজের দুটি ম্যাচে বাংলাদেশের বিপক্ষে স্রেফ উড়ে যাওয়ার প্রতিশোধ তুলতে এই মুহূর্তে টেস্ট সিরিজকেই পাখির চোখ করছেন এই ক্রিকেটার।দক্ষিণ আফ্রিকা এই মুহূর্তে কেন টেস্টের জন্য মুখিয়ে সেটা বোধগম্যই। ওয়ানডে ক্রিকেটে বেশ অনেক দিন ধরেই সমীহজাগানিয়া দল হলেও টেস্টটা ভালো খেলতে পারে না বাংলাদেশ। মাঝে-মধ্যে একটি দুটি টেস্টে ঝলকে উঠলেও বেশিভাগ সময়ই ক্রিকেটের বড় ফরম্যাটে বাংলাদেশের পারফরম্যান্স হতাশাজনকই। ম্যাচ শেষে সংবাদ সম্মেলনে আমলা যেন বলতে চাইলেন ওই কথাটিই—ওয়ানডেতে ভালো করছ, ভালো কথা, সাহস থাকে তো টেস্ট খেলতে এস! আমলার কণ্ঠে তাই টেস্ট সিরিজে ঘুরে দাঁড়ানোর প্রত্যয়, ‘টেস্ট ভিন্ন ধরনের খেলা। টেস্টে সবাই নতুন করে ভাবব। এবং ভালোভাবেই ফিরে আসব।’ওয়ানডে সিরিজ হারের ব্যাপারে আমলার বক্তব্য খুব পরিষ্কার, ‘আমরা মোটেও ভালো খেলতে পারিনি। আমরা কন্ডিশনটাই বুঝতে ব্যর্থ হয়েছি। এই জয়ে বাংলাদেশকে কৃতিত্ব না দিয়ে কোনো উপায় নেই। পরিষ্কার ব্যবধানেই হেরেছি আমরা।টেস্টের আগে উৎসবের ঈদ। কিন্তু ঈদ নেই আমলার। মুখ ভার গোটা দক্ষিণ আফ্রিকা দলেরই। টেস্ট সিরিজে যে উড়িয়েই দিতে হবে বাংলাদেশকে!
