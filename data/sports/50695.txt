
বিজয়ের মাস ডিসেম্বর। চারদিকে মুক্তিযুদ্ধে বিজয়ের ৪৬তম বার্ষিকী উদ্‌যাপনের প্রস্তুতি। কিন্তু এরই মধ্যে সবাইকে ছেড়ে চলে গেলেন বীর মুক্তিযোদ্ধা ও মোহামেডান স্পোর্টিং ক্লাবের সাবেক গোলরক্ষক মেজর জেনারেল (অব.) খোন্দকার মো. নূরুন্নবী। বৃহস্পতিবার হৃদ্‌যন্ত্রের ক্রিয়া বন্ধ হয়ে ঢাকার সম্মিলিত সামরিক হাসপাতালে মৃত্যুবরণ করেছেন তিনি। তাঁর বয়স হয়েছিল ৭১ বছর। ষাটের দশকে ঢাকার মাঠের তারকা গোলরক্ষক খোন্দকার নূরুন্নবী ১৯৭১ সালে দেশমাতৃকার ডাকে মুক্তিযুদ্ধে যোগ দেন। মুক্তিযুদ্ধকালীন বাংলাদেশ সেনাবাহিনীর প্রথম ব্যাচে কমিশন লাভ করে যোগ দেন সেনাবাহিনীতে। আট নম্বর সেক্টরে বীরত্বের সঙ্গে যুদ্ধ করেন তিনি। বাংলাদেশ স্বাধীন হওয়ার পর সেনাবাহিনীতে বিভিন্ন গুরুত্বপূর্ণ দায়িত্ব পালন করেন। সেনা কর্মকর্তা হিসেবে বিভিন্ন দায়িত্বও পালন করেছেন। নেতৃত্ব দিয়েছেন তিনটি পদাতিক ব্যাটালিয়নের। সীমান্তরক্ষী বাহিনী বাংলাদেশ রাইফেলসের (বর্তমানে বিজিবি) রাঙামাটি সেক্টর কমান্ডার হিসেবেও তিনি দায়িত্ব পালন করেছেন। খোন্দকার নূরুন্নবী বাংলাদেশ সেনাবাহিনীতে ঢাকার লজিস্টিক এরিয়া (লগ এরিয়া) কমান্ডারও ছিলেন। ২০০১ সালে মেজর জেনারেল হিসেবে অবসর নেওয়ার আগে তিনি ছিলেন আনসার ও ভিডিপির মহাপরিচালক। ১৯৬৫ সালে খোন্দকার নূরুন্নবী যোগ দিয়েছিলেন মোহামেডানে। বছর ছয়েকের ফুটবল ক্যারিয়ারে তিনি দ্রুতই তারকাখ্যাতি অর্জন করেছিলেন। ১৯৭০ সালে পাকিস্তান জাতীয় ফুটবল দলে সুযোগ পান। সে সময় পাকিস্তান, ইরান ও তুরস্ককে নিয়ে আয়োজিত আরসিডি ফুটবল প্রতিযোগিতায় পাকিস্তান জাতীয় ফুটবল দলের গোলবার সামলান। 
