
ক্যারিবীয় প্রিমিয়ার লিগে এই প্রথম জ্বলে উঠল তামিম ইকবালের ব্যাট। জ্যামাইকা তালাওয়াসের বিপক্ষে ৬২ বলে ৭৫ রানের দুর্দান্ত এক ইনিংস খেলে শেষপর্যন্ত স্বরূপে ফিরলেন বাংলাদেশের ড্যাশিং ওপেনার। তবে তামিমের এই দুর্দান্ত ইনিংসও তাঁর দল সেন্ট লুসিয়া জুকসের জন্য যথেষ্ট হয়নি। নিজেদের মাঠে কাল তাঁরা জ্যামাইকার কাছে হেরেছেন ৬ উইকেটে।তামিমের ইনিংসে ছিল চার-ছয়ের ফুলঝুরি। ৭৫ রানের ইনিংস খেলার পথে তিনি চার মেরেছেন ৬টি; ছয়ের মার ৩টি। ১২০.৯৬ স্ট্রাইক রেটে তামিম সেন্ট লুসিয়াকে বড় সংগ্রহেরই স্বপ্ন দেখিয়েছিলেন। কিন্তু অন্যান্য ব্যাটসম্যানের ব্যর্থতায় শেষপর্যন্ত সেন্ট লুসিয়াকে থেমে যেতে হয় ১৪২ রানেই। তামিমের ৭৫ রানের পাশাপাশি হার্শেল গিবসের ২২ ও ড্যারেন স্যামি ২৬ ছাড়া জুকসদের ব্যাটিং কার্ডটা বড় বিবর্ণ। এই তিনজন ছাড়া আর কেউই দুই অঙ্কের কোটা স্পর্শ করতে পারেননি।জ্যামাইকা তালাওয়াসের ব্যাটিং ছিল সেন্ট লুসিয়ার ঠিক বিপরীত। ১৪৩ রানের লক্ষ্য নিয়ে ব্যাট করতে নেমে ব্যাটসম্যানদের সম্মিলিত প্রচেষ্টাতেই জয়ের বন্দরে পৌঁছে যায় দলটি। ক্রিস গেইল ৩১ বলে ৪০ রান করে দলকে শুভ সূচনা এনে দেন। শেষের দিকে আন্দ্রে রাসেল ৪টি ছয় ও ৩টি চারের মারে ৪৭ রানে অপরাজিত থেকে দলের বিজয় ত্বরান্বিত করেন। ভারনন ফিল্যান্ডারের ব্যাট থেকে আসে ১৮ রান। সূত্র: ক্রিকইনফো
