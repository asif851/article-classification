
প্রশ্নটা আমার সেই ক্রিকেট-বোদ্ধা বন্ধুর মতো হয়ে গেল। বাংলাদেশ জিতলে দু-চারটে লাইকের আশায় যে ফেসবুকে এমন জ্ঞান-গম্যি ঝাড়ে; দেখে মনে হয় এ যুগের নেভিল কার্ডাস কি সিএলআর জেমস। অথচ তাকে খুব সহজে বিভ্রান্ত করে দেওয়া যায় এই বলে, ‘আচ্ছা বল তো, কয়টা উইকেট পড়লে এক গোল হয়?’ড্র ম্যাচে তাই কারও জেতা-হারার প্রশ্ন কেন আসছে? আসছে, কারণ নেভিল কার্ডাস থেকেই ধার করে বলি, এটা খেলা নয়; এটা ক্রিকেট। কিংবা সিএলআর জেমসকে একটু ভুল অনুবাদ করে বলি, মাঠের ক্রিকেটই যে শুধু দেখে, সে আর ক্রিকেটের কী দেখে?আর তাই ড্র হওয়া ম্যাচেও জয়-পরাজয় থাকে। সেটা মানসিক জয়। আজ সংবাদ সম্মেলনে যেভাবে কালো মুখ করে (বর্ণবাদী দৃষ্টিতে নেবেন না) ঢুকলেন দিমুথ করুনারত্নে; করুণাই হলো। বেচারা! এমন ম্যাচে সফরকারী দলের কেউ যেচে গিয়ে সংবাদ সম্মেলনে যেতে চায় বলে মনে হয় না। করুনারত্নকে পাঠানো হয়েছে সম্ভবত শ্রীলঙ্কার রানপ্রসবা ইনিংসে শূন্য রান করে আউট হয়েছেন বলে। শাস্তি!অন্য দিকে ম্যাচসেরা মুমিনুলকে বড় ভাইয়ের স্নেহে আগলে রেখে হাজির হওয়া মাহমুদউল্লাহর মুখে ঝলমলে হাসি। কাল দিন শেষে এই হাসিটাই ছিল লঙ্কানদের মুখে। সেটা ছিনিয়ে নিয়ে হতাশাটা ফিরিয়ে দিয়েছে বাংলাদেশ। তাহলে শেষ জয়টা তো বাংলাদেশেরই হলো!সংবাদ সম্মেলনেও প্রশ্নটা উঠল। এমন ড্র ম্যাচে নৈতিক জয় কে জিতল। করুনারত্নে কি আর হারতে চাইবেন। তবে তিনি কূটনৈতিক উত্তরই দিলেন, ‘দেখুন বোলারদের তো উইকেট থেকে কিছু পেতে দিতে হবে। দুই দলের ব্যাটসম্যানরাই ভালো করেছে। যে উইকেটে সেটা হতে পেরেছে, সেই শেষে বড় স্কোর গড়েছে (নিজের শূন্যের কথা মনে পড়েছিল বলে হয়তো)। কিন্তু বোলারদের উইকেট নেওয়ার জন্য মাথা খাটাতে হচ্ছিল খুব। সব মিলিয়ে বলব, দুই দলই ভালো অবস্থায় থেকে শেষ করেছে।’জেতার সুবাস পাওয়া দলের কাছে ড্র পরাজয়ের কাছাকাছি বিস্বাদ এনে দেয়। আর হারের শঙ্কায় থাকা দল বুক চিতিয়ে লড়াই করে ড্র করলে, সেই ড্র জয়ের সমান। করুনারত্নে বিরক্তি লুকিয়ে রাখতেই পারছিলেন না। আজ শ্রীলঙ্কার স্বাধীনতা দিবস, টেস্ট জয় পেলে তা তো দেশের জন্য বড় উপহার হতো; বাংলাদেশি সাংবাদিকের নিরীহ প্রশ্নটার সরল উত্তরও তাই মিলল না। করুনারত্নে বললেন, ‘আজকের দিনটা সব শ্রীলঙ্কানের জন্যই অসাধারণ এক দিন। তবে দেখুন দিনটা স্বাধীনতা দিবস বলেই তো আর জিততে পারবেন না। জিততে হলে উইকেট পেতে হবে। এই উইকেটে বোলাররা করবেই বা কী!’সংবাদ সম্মেলনের প্রতিটা উত্তরে উইকেট নিয়ে বিরক্তি প্রকাশ করে গেলেন করুনারত্নে। মাহমুদউল্লাহ মানুষটা ঠিক মাইন্ড গেম খেলার যোগ্য চরিত্র নন। তবে শুরুতেই তিনি করুনারত্নের উইকেট নিয়ে করা দাবিগুলো নাকচ করে দিলেন। শুধু তা-ই নয়; বাংলাদেশ যে এই ম্যাচ থেকে প্রাণবন্ত থেকে ঢাকায় খেলতে নামবে, স্পষ্ট করে দিলেন সেটাও। নৈতিক জয় বাংলাদেশেরই যে হয়েছে, মাহমুদউল্লাহর কথায় পরিষ্কার, ‘যে রকম পরিস্থিতি থেকে আমরা ড্র পেয়েছি, অধিনায়ক হিসেবে সেখান থেকে ইতিবাচক ব্যাপারগুলোই নিতে চাই। পরবর্তী টেস্টে তা আমাদের কাজে দেবে। জিততে পারলে ভালো লাগত।’জিততে পারলে মানে? বাংলাদেশ কি এই টেস্ট জেতার কথাও ভেবেছিল নাকি! মাহমুদউল্লাহ অবশ্য পরিষ্কার করে দিলেন, বাংলাদেশ আরও একটু ব্যাটিং করতেই চেয়েছিল। শ্রীলঙ্কার পক্ষ থেকে প্রথমে প্রস্তাব আসে, আর খেলে লাভ কী। চলো ড্র মেনে নিই। ‘বাংলাদেশকে অলআউট করা সম্ভব’ গতকাল ডিকভেলার এই ঘোষণা বলে দিচ্ছে, আজ এখানে হারই মেনেছে শ্রীলঙ্কা।আজ তাঁর জন্মদিন। বাংলাদেশের শেষটাও দারুণ হলো। সংবাদ সম্মেলন শেষে মাহমুদউল্লাহ কেক কাটলেন সাংবাদিকদের নিয়ে। শেষ ভালো যার, সব ভালো তার। তবে এই টেস্টে বাংলাদেশের যে ছন্নছাড়া বোলিং, কাল শেষ বিকেলে যে হঠকারী ব্যাটিং; তা ভুলে যাচ্ছেন না মাহমুদউল্লাহও।
