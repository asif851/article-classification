
ব্রায়ান লারা ধন্যবাদ জানিয়েছেন তাঁর বাবা-মা ও বড় বোনকে। ক্রিকেটের সর্বকালের অন্যতম সেরা এই ব্যাটসম্যান এঁদের ধন্যবাদ দিচ্ছেন, কারণ তাঁর বাবা-মা আর বড় বোনই যে ক্রিকেট নামের দারুণ একটি খেলার সঙ্গে তাঁর পরিচয় করিয়ে দিয়েছিলেন।ক্রিকেটকে ‘সব খেলার সেরা’ হিসেবে অভিহিত করেছেন এই ক্যারিবীয় ক্রিকেট-কিংবদন্তি। টুইটারে এক বার্তায় তিনি লিখেছেন, ‘আমি প্রায় সব খেলাই খেলেছি। কিন্তু মনে হয়েছে, নিজের ভেতর থেকেই যেন কেউ একজন আমায় বলছে ক্রিকেটের চেয়ে ভালো খেলা আর নেই।’ এই কথাটি লিখেই টুইটারের শেষ অংশে বাবা ও বড় বন অ্যাগেনেসকে ধন্যবাদ জানিয়েছেন তিনি।বাবা আর বোনের প্রতি লারার এই কৃতজ্ঞতা প্রকাশের যথেষ্ট কারণই আছে। ছয় বছর বয়সী ব্রায়ান লারাকে তাঁর বাবা মন্টি আর বড় বোন অ্যাগেনেস সাইরাস স্থানীয় একটি ক্রিকেট একাডেমিতে নিয়ে গিয়ে ভর্তি করিয়েছিলেন। তাঁর প্রতিভা পরিস্ফুটিত হয় ওই একাডেমিতেই।এই মুহূর্তে যুক্তরাষ্ট্রে অলস্টার ক্রিকেটে শচীন টেন্ডুলকারের শচীনস ব্লাস্টার্সের হয়ে খেলছেন লারা। ২০০৭ সালে ক্রিকেটকে বিদায় জানানো লারা এই মুহূর্তে ব্যস্ত বিভিন্ন দাতব্য কর্মকাণ্ডে। গত সেপ্টেম্বরেই তিনি ঘূর্ণি-দুর্গত ডোমিনিকান রিপাবলিকের মানুষের সাহায্যে মাঠে নেমেছিলেন।ক্রিকেটের অনুপম শিল্পী ব্রায়ান লারার ব্যাট থেকেই ১৩১ টেস্টে, ৩৪ সেঞ্চুরিতে এসেছে ১১ হাজার ৯৫৩ রান। ২৯৯টি ওয়ানডে ম্যাচে ১৯ সেঞ্চুরিতে আছে ১০ হাজার ৪০৫ রান। ২০০৪ সালে ইংল্যান্ডের বিপক্ষে তাঁর ৪০০ রানের ইনিংসটি এখনো টেস্ট ক্রিকেটে সর্বোচ্চ ব্যক্তিগত সংগ্রহ হিসেবে বিবেচিত। প্রথম শ্রেণির ক্রিকেটে ১৯৯৪ সালে ডারহামের বিপক্ষে তাঁর ৫০১ রানের ইনিংসটি আজও ছাপিয়ে যেতে পারেননি কেউই।
