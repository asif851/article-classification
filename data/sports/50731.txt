

 
For more cricket videos go to www.bongocricket.com.
পিঠটা দেয়ালেই ঠেকে গেছে ইংল্যান্ডের। প্রথম ম্যাচে ওয়েস্ট ইন্ডিজের কাছে হেরেছে তো বটেই, গেইল-তাণ্ডবে ইংলিশ বোলারদের মনোবলটাও গুঁড়িয়ে গেছে। কিন্তু সেই ভাঙা মনোবল নিয়ে আজই আবার মাঠে নেমে পড়তে হচ্ছে ইংল্যান্ডকে। দক্ষিণ আফ্রিকার সঙ্গে আজ দ্বিতীয় ম্যাচ, এটিতে হারলে ইংল্যান্ডের টি-টোয়েন্টি বিশ্বকাপ অভিযানই শেষ হয়ে যেতে পারে।দক্ষিণ আফ্রিকার অবশ্য অত চাপ নেই। নিজেদের প্রথম ম্যাচ, ইংল্যান্ডের তুলনায় অনেকটা নির্ভার হয়েই নামবে তারা। কিন্তু বড় আসর এলেই অদৃশ্য যে চাপটা সঙ্গী হয়, সেটা কি এবারও ঘাড়ে চেপে বসবে ডি ভিলিয়ার্সদের ওপর? টুর্নামেন্ট শুরুর আগে দক্ষিণ আফ্রিকা অধিনায়ক ফাফ ডু প্লেসি একরকম প্রতিজ্ঞার সুরেই বলেছেন, এবার সেই ‘বোঝাটা’ মাথার ওপর থেকে নামিয়ে ফেলতে চান। সে জন্য আজ তিনি আশায় থাকবেন, টসভাগ্যটা যেন সঙ্গী হয়। এএফপি, রয়টার্স।মুম্বাইয়ের ওয়াংখেড়ে স্টেডিয়ামে শিশির রাতের দিকে বেশ সমস্যা করছে। ওয়েস্ট ইন্ডিজ ম্যাচে হারের পর ইংলিশ অধিনায়ক এউইন মরগান জানিয়েছিলেন, টস জিতলে চোখ বন্ধ করে বোলিং নিতেন, ‘টসের সময়ই বলেছিলাম, আমি রান তাড়া করতে চাই। আমার মনে হয় দক্ষিণ আফ্রিকা ম্যাচেও এটা বড় ভূমিকা রাখবে।’দুই দলের আগের সাক্ষাৎটা দক্ষিণ আফ্রিকাকেই বেশি আশা দেখাবে। গত মাসে নিজেদের মাঠে দুটি টি-টোয়েন্টি ম্যাচেই ইংল্যান্ডকে হারিয়েছিল প্রোটিয়ারা। তার ওপর টি-টোয়েন্টি বিশ্বকাপে নিজেদের প্রথম ম্যাচে গেইলের ঝড়ে ইংল্যান্ডের আত্মবিশ্বাসটাও বিশাল এক চোট পেয়েছে। ডু প্লেসি সেটিরই সুযোগ নিতে চান, ‘প্রথম ম্যাচ হারের পর ওদের জায়গায় থাকলে আমরাই আজ চাপে থাকতাম। কারণ হারলেই বাদ পড়ে যেতে হতে পারে। আর টুর্নামেন্টটা ছোট, এখানে ভুল করার সুযোগ কম। অবশ্যই ওরা চাপে আছে। আশা করছি, এ সুযোগটা আমরা নিতে পারব।’মাঠে কী হবে সেটা আজই জানা যাবে, তবে কথার লড়াইয়ে ডু প্লেসি একটু এগিয়েই রইলেন!
