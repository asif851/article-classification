
পেনাল্টি নিয়ে সমস্যা নেইমার আর এডিনসন কাভানির। প্রতিপক্ষ পেনাল্টি দিলেই বল নিয়ে যে এই দুজনের মধ্যে কাড়াকাড়ি হবে, সেটিই এখন দিব্য দৃষ্টিতে দেখা যাচ্ছে। তবে পুরোনো সৈনিক কাভানির সঙ্গে নেইমার আর কিলিয়েন এমবাপ্পে যোগ হয়ে ফরাসি-জায়ান্টদের শক্তিমত্তা অনেক বেড়ে গেছে, সেটি আজ বুঝল বায়ার্ন মিউনিখ। পিএসজি-বায়ার্ন লড়াই যেখানে মাঠের লড়াইয়ের দুর্দান্ত বিজ্ঞাপন হতে পারে, সেখানে আজ ঘরের মাঠে এটিকে পিএসজি বানিয়ে ছাড়ল নিতান্তই ম্যাড়মেড়ে, অন্য দশটা ম্যাচের মতোই সাধারণ একপেশে এক প্রতিদ্বন্দ্বিতায়। ম্যাচটি পিএসজি জিতেছে হেসে-খেলে ৩-০ গোলের বড় ব্যবধানে। এতে পেনাল্টি নিয়ে বাগ্‌যুদ্ধ না হলেও স্কোরশিটে নাম লিখিয়েছেন কাভানি-নেইমার দুজনই। পিএসজির অন্য গোলটি নেইমারের দেশের দানি আলভেসের।
এমনিতেই নেইমার আসাতে এই মৌসুমে চেহারাই পাল্টে গেছে পিএসজির। তার সঙ্গে যোগ হয়েছেন হালের সেনসেশন এমবাপ্পে। অনেকটা আত্মবিশ্বাস নিয়েই শক্ত প্রতিপক্ষ বায়ার্নের মুখোমুখি হয়েছিল তারা। যেটুকু হাড্ডাহাড্ডি লড়াইয়ের স্বপ্ন ফুটবল-রোমান্টিকরা দেখছিলেন, সেটিতে জল ঢেলে দিয়ে খেলা শুরুর ৯০ সেকেন্ডের মাথাতেই পিএসজি এগিয়ে যায় দানি আলভেসের গোলে। এক গোলে এগিয়ে তারা আর পেছনে ফিরে তাকায়নি। ম্যাচটিতে বায়ার্ন ফিরতে পারে, তার সামান্যতম শঙ্কাও তাদের পেয়ে বসেনি। জার্মান ফুটবলই কেবল নয়, ইউরোপের অন্যতম সেরা ক্লাবটির বিপক্ষে কী আত্মবিশ্বাস নিয়েই না খেলে গেল পিএসজি। প্যারিসের লোকেদের কাছে এ তো এক নতুন অভিজ্ঞতা। অনেকেই হয়তো শরীরে চিমটি কেটে দেখেছেন, তারা যা দেখছেন সত্যি দেখছেন না সবই স্বপ্ন! ২০১৫ সালের মে মাসে বার্সেলোনার কাছে একই স্কোরে হেরে চ্যাম্পিয়নস লিগ থেকে বিদায় নিতে হয়েছিল বায়ার্নকে। দুই বছর পর সেই দুঃস্বপ্ন দেখল তারা প্রতিযোগিতার শুরুতে, গ্রুপপর্বেই!নেইমারের পেছনে যেভাবে পিএসজি ২২২ মিলিয়ন ইউরো খরচ করেছে, তার বড় সমালোচক কিন্তু এই বায়ার্ন মিউনিখই। ম্যাচের আগে বায়ার্ন সমর্থকেরা গ্যালারিতে একটা ব্যানারও তুলেছিল। তাদের প্রতিবাদ ছিল ম্যাচ টিকিটের দাম কেন ৭৫ ইউরো হবে, সেটি নিয়ে। ব্যানারে লেখা ছিল ‘আমরা নেইমার নই। ম্যাচের টিকিটের কেন এত দাম হবে?’তবে টিকিটের দামটা তাদের আরও অনেক বেশি তেতো লেগেছে ম্যাচের ৩২ মিনিটের সময়। যখন ফরাসি বিস্ময়-বালক এমবাপ্পে দারুণভাবে কাভানিকে সুযোগ করে দিয়েছিলেন। উরুগুইয়ান তারকার বক্সের মাথা থেকে মাপা শটে জাল খুঁজে নিতে কোনো সমস্যাই হয়নি। ২ গোলে পিছিয়ে পড়েও ম্যাচে ফেরা যায়, দলটা বায়ার্ন বলে হয়তো আরও বেশি সেই সম্ভাবনা থেকে যায়। কিন্তু প্যারিসে আজ যে রাতটা জার্মান পরাশক্তিরা কাটাল তা ছিল তাদের সাধারণ মানদণ্ডের অনেক নিচে। বলের দখল যথেষ্টই ছিল তাদের পায়ে। মুলার বলুন কিংবা আরিয়েন রোবেন কিংবা জশুয়া কিমিখ; পিএসজির দাপটের সঙ্গে পেরে ওঠেননি কেউই। গোলের সুযোগ তৈরি করেছে বায়ার্ন। কিন্তু রবার্ট লেভনডোফস্কিও আজ ছিলেন নিজের ছায়া হয়ে। হাভি মার্টিনেজও গোলের সুযোগ কাজে লাগাতে পারেনি। একটি তথ্যে একটু চমকে যেতেই পারেন, ম্যাচে বায়ার্নের ১৮টি কর্নারের বিপরীতে পিএসজির কর্নারের সংখ্যা মাত্র একটি!ম্যাচে পিএসজি দারুণভাবেই প্রাপ্ত সুযোগ কাজে লাগিয়ে জিতেছে। কাগজে-কলমে যদি হিসেব করা যায়, তাহলে বায়ার্ন কিন্তু প্রাধান্য বিস্তার করেই খেলেছে। গোটা ম্যাচে ৫৮ শতাংশ বলের দখল তাদেরই ছিল, নিখুঁত পাসের সংখ্যাও বায়ার্নের অনেক বেশি, কিন্তু তারপরেও বড় একটা পরাজয়ই কপালে লেখা ছিল তাদের।পিএসজির ‘এমসিএন’ ত্রয়ীই আজ ভুগিয়েছেন বায়ার্নকে। নির্দিষ্ট করে বলতে হয় এমবাপ্পের কথা। ১৮ বছর বয়সী এই তরুণ বারবারই প্রমাণ দিয়ে যাচ্ছেন এক মৌসুমে মোনাকোর হয়ে ঝলক দেখাতেই কেন তাঁকে নিয়ে পৃথিবীর বড় বড় ক্লাবের মধ্যে কাড়াকাড়ি পড়ে গেছে। তাদের তৃতীয় গোলটিতেও অবদান এমবাপ্পের। যদিও গোলটি করেছেন নেইমার। কিন্তু এই গোলের আগে এমবাপ্পের দুর্দান্ত বল প্লের অবদান তো বড় করেই দেখতে হয়।এই ম্যাচে পিএসজির কৌশলের কাছেই বায়ার্ন হেরেছে, সেটি না বললেও চলে। কিন্তু কোচ উনাই এমেরি নিজের কৌশলের ব্যাপারটি ম্যাচ শেষে সংবাদ সম্মেলনে তুললেন তৃপ্তির সঙ্গেই, ‘আমরা সাধারণত বল দখলে নিয়ে খেলতে পছন্দ করি। এটা আমাদের কৌশলেরই অংশ। তবে আজ রাতে পিএসজি ম্যাচটা নিয়ন্ত্রণ করেছে বলের দখল খুব বেশি না নিয়েই। আমরা রক্ষণের কাজটা খুব ভালো করেছি। কৌশলের দিক দিয়ে দুর্দান্ত একটা ম্যাচ খেললাম আমরা।’ সূত্র: এএফপি, রয়টার্স
