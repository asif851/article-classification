
আনুষ্ঠানিকভাবে শুরু হয়ে গেল বাংলাদেশের ফুটবলের সেন্টফিট-অধ্যায়। ভুটানের বিপক্ষে আগামী সেপ্টেম্বরে অনুষ্ঠেয় এশিয়ান কাপ বাছাইপর্বের দুটি প্লে অফ ম্যাচে জাতীয় ফুটবল দলের কোচ হিসেবে থাকছেন এই বেলজিয়ান কোচ। আপাতত বাংলাদেশ ফুটবল ফেডারেশনের (বাফুফে) সঙ্গে তিন মাসের চুক্তি হতে যাচ্ছে টম সেন্টফিটের।চুক্তির আনুষ্ঠানিকতা এখনো সম্পন্ন হয়নি। চুক্তিপত্রের কপি সবে হাতে পেয়েছেন। নিজের আইনজীবীর সঙ্গে কথা বলে দু-এক দিনের মধ্যেই এতে সই করবেন তিনি। তবে বঙ্গবন্ধু স্টেডিয়ামে আজ থেকেই জাতীয় দলের সঙ্গে কাজ শুরু করে দিয়েছেন তিনি।ডাচ কোচ লোডভিক ডি ক্রুইফের বিদায়ের পর গত মাসে বাফুফের সঙ্গে কথা বলতে ঢাকা আসেন সেন্টফিট। দুই পক্ষের ঐকমত্য হয় স্বল্পকালীন চুক্তির বিষয়ে। কথা ছিল, ঢাকায় এসে চুক্তির বিষয়টি চূড়ান্ত করার। কিন্তু এর মধ্যেই কয়েকটি আন্তর্জাতিক গণমাধ্যমে খবর আসে, নাইজেরিয়া জাতীয় দলের নতুন কোচ হিসেবে সেন্টফিটের সংক্ষিপ্ত তালিকায় থাকার বিষয়টি। ১৮ জুলাই, সেখানে সাক্ষাৎকার দিতে যাওয়ার ব্যাপারটিও সামনে চলে আসে। সেন্টফিট আজ ঢাকায় এ ব্যাপারে সাংবাদিকদের কাছে নিজের অবস্থানের ব্যাখ্যা দিয়েছেন, ‘নাইজেরিয়ার ফুটবল ফেডারেশন প্রচারমাধ্যমে প্রকাশ করেছে যে আমি তাদের তিনজন কোচের সংক্ষিপ্ত তালিকায় আছি। আপনারা যেমন দেখেছেন, আমি ততটুকুই দেখেছি।’
সেন্টফিট বলেছেন, ‘একজন পেশাদার কোচ হিসেবে চাকরিহীন অবস্থায় বিভিন্ন ক্লাব ও ফেডারেশনকে জীবনবৃত্তান্ত পাঠানো খুবই স্বাভাবিক। দুই মাস ধরে আমার কোনো চাকরি নেই। তাই আমার জীবনবৃত্তান্ত পাঠিয়েছি। এর মধ্যে নাইজেরিয়াও ছিল।’নাইজেরিয়াতে সাক্ষাৎকার দিতে যাওয়ার বিষয়টি এখনো নিশ্চিত নয় বলেই জানিয়েছেন তিনি, ‘গণমাধ্যমে দেখেছি, আমি নাইজেরিয়া ফেডারেশনের সংক্ষিপ্ত তালিকাতে আছি। আমি এ পর্যন্তই জানি। ওয়েবসাইটে দেখেছি, আমার সাক্ষাৎকারের দিন নাকি ১৮ জুলাই। তবে ব্যাপারটি এখনো নিশ্চিত নয়। আমি এখনো নাইজেরিয়া ফেডারেশনের কাছ থেকে কোনো আমন্ত্রণ পাইনি।’আপাতত তাঁর ভাবনাজুড়ে আছে বাংলাদেশই, ‘আমার মূল লক্ষ্য হচ্ছে ভুটানের বিপক্ষে দুটি ম্যাচের জন্য বাংলাদেশকে তৈরি করা। আমি আশা করি, বাংলাদেশ বাছাইপর্বের এই চ্যালেঞ্জ পার হবে এবং পরবর্তী সময়ে দীর্ঘ মেয়াদে বাংলাদেশের সঙ্গে আমি কাজ করতে পারব। প্রাথমিকভাবে তিন মাসেই আমার এবং বাফুফের সম্পর্ক। এরপরই ভবিষ্যতের চিন্তাভাবনা।’
