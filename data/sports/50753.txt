
কিছুদিন আগেই এএফসি অনূর্ধ্ব-১৬ মেয়েদের ফুটবলে বাংলাদেশের মেয়েরা নজর কেড়েছিল পুরো দেশের। আজ মেয়েদের জাতীয় দলও সাফ মহিলা চ্যাম্পিয়নশিপের শুরুটা করেছে সেই ধারাবাহিকতা বজায় রেখেই। ইসলামাবাদে নিজেদের প্রথম খেলায় মেয়েরা আফগানিস্তানকে হারিয়েছে ৬-১ গোলে।কৃষ্ণা রানী সরকার হ্যাটট্রিক পেয়েছেন। অপর তিনটি গোল সাইনু মারমা, সাবিনা খাতুন ও মুনমুন আকতারের।খেলার ২৪ মিনিটে অবশ্য এগিয়ে গিয়েছিলেন আফগান মেয়েরাই। মারজানের গোলে এগিয়ে গেলেও নারী ফুটবলে তুলনামূলক অভিজ্ঞ বাংলাদেশের সামনে প্রতিরোধের দেয়াল গড়তে পারেননি তাঁরা। দশ মিনিটের মাথাতেই সাইনু মারমার গোলে খেলায় ফিরে আসে বাংলাদেশ। এর পরের সময়টা ছিল পুরোপুরিই বাংলাদেশের।৩৬ মিনিটে কৃষ্ণার গোলে ২-১ ব্যবধানে এগিয়ে যায় বাংলাদেশ। দ্বিতীয়ার্ধের দ্বিতীয় মিনিটে এই কৃষ্ণাই দলকে এগিয়ে নেন ৩-১ গোলে। ব্যবধান ৪-১ করেন সাবিনা খাতুন খেলার ৬২ মিনিটে। ৬৯ মিনিটে কৃষ্ণা তাঁর হ্যাটট্রিক পূরণ করেন।ম্যাচের ইনজুরি সময় আফগানদের মাথা আরও হেঁট করে দেন মুনমুন আকতার।ম্যাচ শেষে মেয়েদের বড় জয়ে সন্তুষ্টি ঝরেছে দলের জাপানি প্রধান কোচ সু কি তাতে নোরিওর কণ্ঠে। তিনি বলেছেন, ‘আমার সবচেয়ে ভালো লেগেছে মেয়েদের খেলার ধরনে।’
