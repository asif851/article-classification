
সব ধরনের প্রতিযোগিতা মিলিয়ে টানা ১১ ম্যাচ জিতে অনেকটাই রং ফিরে পেয়েছিল বার্সেলোনার শিরোপাস্বপ্ন। কিন্তু পরশু বড় একটা ধাক্কাই খেল বার্সা। ন্যু ক্যাম্পে এসে তাদের ১-০ গোলে হারিয়ে দিল মালাগা! ২৪ ম্যাচে বার্সার থাকল ৫৬ পয়েন্টই। কাল জিতে থাকলে রিয়াল মাদ্রিদ বার্সার সঙ্গে ৪ পয়েন্টের ব্যবধান গড়ে আছে শীর্ষেই।এ ম্যাচের আগে কী দুর্দান্ত ফর্মেই না ছিলেন মেসি, নেইমার, সুয়ারেজ। গত ১১ ম্যাচে বার্সা করেছিল ৪২ গোল, নিজেদের মাঠে মালাগাকে তাদের পাত্তা দেওয়ারই কথা নয়। অথচ অবিশ্বাস্যভাবে বার্সার ভয়ংকর ত্রয়ী হারিয়ে খুঁজলেন নিজেদের, মেসি তো পোস্টে রাখতে পারেননি একটা শটও। জেরার্ড পিকে অবশ্য হারটা খুব বড় করে দেখতে চাইছেন না, ‘ফুটবলে যেকোনো কিছুই হতে পারে। ভালো খেলতে খেলতে আপনি হেরেও যেতে পারেন। আমরা ভালো খেলছিলাম, এ নিয়ে খুব বেশি উদ্বেগের কিছু নেই।’ তবে বার্সা কোচ লুইস এনরিকে নিজের রাগটা গোপন করেননি, ‘এ রকমই তো হচ্ছে। আমি এটাকে অঘটনই বলতে চাই, কিন্তু এটা যেন অভ্যাস হয়ে যাচ্ছে আমাদের। প্রতিপক্ষ রক্ষণাত্মক হলেই আমরা কোনো পথ বের করতে পারছি না।’ সাত মিনিটে ম্যাচের একমাত্র গোল করেছেন হুয়ানমি।ইংলিশ লিগে পরশু সোয়ানসি ২-১ গোলে হারিয়েছে ম্যানচেস্টার ইউনাইটেডকে, চেলসি ১-১ গোলে ড্র করেছে বার্নলির সঙ্গে। ম্যানচেস্টার সিটি ৫-০ গোলে উড়িয়ে দিয়েছে নিউক্যাসলকে, ক্রিস্টাল প্যালেসকে ২-১ গোলে হারিয়েছে আর্সেনাল। এএফপি।
