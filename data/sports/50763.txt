
‘সেরেনা স্লাম’ পূর্ণ হয়েছে। এবার কি বছরের চারটি বড় টুর্নামেন্টই জিতে সত্যিকারের ‘গ্র্যান্ড স্লাম’ জিতবেন সেরেনা উইলিয়ামস? আগস্ট-সেপ্টেম্বরের ইউএস ওপেনটা জিতলে একই সঙ্গে স্টেফি গ্রাফের দুটি কীর্তি স্পর্শ করবেন সেরেনা। ১৯৮৮ সালে নারী-পুরুষ মিলিয়েই সর্বশেষ বছরের সব গ্র্যান্ড স্লাম জিতেছেন গ্রাফ। সেরেনা ছুঁয়ে ফেলবেন উন্মুক্ত যুগে সবচেয়ে বেশি মেয়েদের একক শিরোপা জয়ে গ্রাফের (২২) রেকর্ডও। উইম্বলডন জিতে একক, দ্বৈত ও মিশ্র দ্বৈত মিলিয়ে সবচেয়ে বেশি শিরোপা জয়ের তালিকাতেও শীর্ষ পাঁচে উঠে এসেছেন সেরেনা। ২১টি একক, ১৩টি দ্বৈত ও ২টি মিশ্র দ্বৈত—মোট ৩৬টি গ্র্যান্ড স্লাম শিরোপা সেরেনার। সব যুগ মিলিয়ে সবচেয়ে বেশি ২৪টি একক শিরোপাজয়ী মার্গারেট কোর্ট এখানেও সবার ওপর (৬৪)। কোর্ট ও সেরেনার মাঝে আছেন মার্টিনা নাভ্রাতিলোভা (৫৯), বিলি জিন কিং (৩৯) ও মার্গারেট অসবোর্ন ডুপন্ট (৩৭)।
