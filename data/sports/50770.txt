
বিশ্বকাপ ও বিশ্বকাপ-পরবর্তী ছুটির পর আবারও ন্যু ক্যাম্পে তারার মেলা! আজ মঙ্গলবার দুপুরে অনুশীলনে ফিরেছেন দলের অন্যতম দুই ভরসা লিওনেল মেসি ও নেইমার। সঙ্গে ফিরেছেন দানি আলভেজ ও হাভিয়ের মাচেরোনাও।কোচ লুইস এনরিকে অবশ্য অনুশীলন শুরু করেছেন ১৪ জুলাই। বিশ্বকাপ শেষে ধকল কাটিয়ে উঠতে বাড়তি কিছুদিন নিজেদের মতো সময় কাটিয়েছেন চার তারকা। এ কারণে বার্সার প্রাক-মৌসুমের ম্যাচগুলোয় অংশ নেননি মেসি, নেইমার, মাচেরোনা ও আলভেজ।২৪ আগস্ট এলচের বিপক্ষে ম্যাচ দিয়ে লিগ-মিশন শুরু করবে বার্সা। তার আগে নেইমারকে কিছু স্বাস্থ্য পরীক্ষার মুখোমুখি হতে হবে। বিশ্বকাপে কোয়ার্টার ফাইনালে কলম্বিয়ার বিপক্ষে মেরুদণ্ডে মারাত্মক চোট পেয়েছিলেন ব্রাজিলিয়ান তারকা। নেইমার পুরোপুরি সেরে উঠেছেন বলেই জানা গেছে। সূত্র: এফসিবার্সেলোনা ডট কম।
