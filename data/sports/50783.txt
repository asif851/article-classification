
এক লাফেই ১০ গুণ বেড়ে গেল মেয়েদের ক্রিকেট বিশ্বকাপের প্রাইজমানি। আগামী জুন-জুলাইয়ে ইংল্যান্ডে অনুষ্ঠেয় বিশ্বকাপে ২০ লাখ মার্কিন ডলার প্রাইজমানি দেবে আইসিসি। ২০১৩ বিশ্বকাপে প্রাইজমানি ছিল মাত্র ২ লাখ ডলার।গত পরশু প্রাইজমানি বাড়ানোর এ ঘোষণা দিয়েছে আইসিসি। শুধু প্রাইজমানিই বাড়েনি, আগামী নারী বিশ্বকাপের প্রতিটি ম্যাচ সরাসরি সম্প্রচারও করা হবে। টেলিভিশনে দেখানো হবে ১০টি ম্যাচ। বাকি ২১টি ম্যাচের লাইভ-স্ট্রিমিং হবে ইন্টারনেটে। প্রথমবারের মতো ডিআরএসেরও ব্যবহার হবে মেয়েদের ক্রিকেটে।প্রাইজমানি বাড়ানোকে ক্রিকেটে নারী-পুরুষের বৈষম্য দূর করার প্রথম পদক্ষেপ হিসেবেই দেখছেন আইসিসির প্রধান নির্বাহী ডেভ রিচার্ডসন, ‘আইসিসি উইমেন্স ওয়ার্ল্ড কাপ হলো মেয়েদের ক্রিকেটের সর্বোচ্চ স্তর। এখানে যাঁরা খেলবেন তাঁদের পুরস্কারও সেভাবে দেওয়া উচিত। দুই মিলিয়ন (২০ লাখ) ডলার হলো বৈষম্য দূর করার ও তাঁদের কাজের যথাযথ মূল্যায়নের প্রথম পদক্ষেপ।’আগামী ২৪ জুন ইংল্যান্ডে শুরু হবে আট দলের টুর্নামেন্ট। লিগ পদ্ধতির প্রথম রাউন্ড শেষে সেমিফাইনালে উঠবে শীর্ষ চার দল। ২৩ জুলাই ফাইনাল ক্রিকেট-তীর্থ লর্ডসে। আইসিসি বিজ্ঞপ্তি।
