
এমএসএন তো ছিলই। শুরু থেকে ছিলেন আন্দ্রেস ইনিয়েস্তাও। তবু হার দিয়ে বছর শুরু করতে হলো বার্সেলোনাকে। কাল কোপা ডেল রের শেষ ১৬-র প্রথম লেগে অ্যাথলেটিক বিলবাওয়ের কাছে ২-১ গোলে হেরেছে লুইস এনরিকের দল।বিলবাওয়ের চির-সেনানী আদুরিজ ও ইনাকি উইলিয়ামসের প্রথমার্ধে ৩ মিনিটের ব্যবধানে করা দুই গোল বার্সা শোধ দিতে পারেনি। ২৫ ও ২৮ মিনিটে খেয়ে বসা গোল দুটির একটি ৫০ মিনিটে শোধ করেছিলেন লিওনেল মেসি। দ্বিতীয়ার্ধে বার্সা মরিয়া হয়ে বেশ কয়েকটি আক্রমণও করেছে। রাউল গার্সিয়া ও আন্দের ইতারাস্পে লাল কার্ড দেখে মাঠ ছাড়লে শেষ ১০ মিনিটেরও বেশি সময় ৯ জনের দল নিয়ে খেলেছে বিলবাও। কিন্তু মরিয়া বার্সা সমতা ফেরানো গোলের দেখা পায়নি। ২-২ ড্র করতে পারলেও ফিরতি লেগে নিজেদের মাঠে এগিয়ে থাকত বার্সেলোনা। ৬ দিন পর ন্যু ক্যাম্পে ফিরতি ​লেগ।বার্সেলোনা দুটি গোলই হজম করেছে একেবারে যাচ্ছেতাইভাবে। ২৫ মিনিটে মাঝমাঠ থেকে ইনিয়েস্তার পাস নিজেদের দখলে নিয়ে চকিতে পাল্টা আক্রমণে ঢুকে পড়ে বিলবাও। আদুরিজ বক্সের ডান প্রান্তে গার্সিয়ার দিকে বাড়িয়ে দেন বল। গার্সিয়া ভেতরে আরও এগিয়ে ক্রস করেন। এরই মধ্যে যে আদুরিজ দ্বিতীয় পোস্টে চলে এসেছেন, বার্সার কেউ যেন খেয়ালই করেননি। যার পাহারা দেওয়ার কথা ছিল, সেই জর্ডি আলবাকে দর্শক বানিয়ে হেড থেকে বিলবাওকে এগিয়ে দেন আদুরিজ। সান মেমেসে বার্সার সর্বশেষ ৭ সফরে ৬ গোল আদুরিজের!২৮ মিনিটেও গোলের কারিগর আদুরিজ। এবারও আলবার ভুলে বার্সার থ্রো ইন বিলবাওয়ের পায়ে। আদুরিজের ব্যাক হিল পেয়ে যান উইলিয়ামস। দুর্দান্ত ভলি। কিছু বুঝে ওঠার আগেই নিজের জালে দ্বিতীয়বার বল ঢুকতে দেখলেন টের স্টেগেন।৫২ মিনিটে দারুণ এক ফ্রি কিকে ব্যবধান কমান মেসি। মৌসুমে তাঁর ২৪তম গোল। ক্রসবারে লেগে সজোরে নিচে পড়লেও গোললাইন পেরিয়ে যায় বল। ৭৪ মিনিটে গার্সিয়া ও ৮০ মিনিটে ইতারাস্পে দ্বিতীয় হলুদ কার্ড দেখে মাঠ ছাড়েন।দুই খেলোয়াড় লাল কার্ড দেখলেও দুটি পেনাল্টি থেকে বঞ্চিত হয়েছেন বলে দাবি জেরার্ড পিকের। স্পেনের রেফারিরা রিয়াল মাদ্রিদের সুবিধা হয় এমন সিদ্ধান্ত নেয় ইঙ্গিত করে পিকে বলেছেন, ‘নেইমার আর আমার পেনাল্টি দাবিটা পরিষ্কার ছিল। তবে আমরা জানি সবকিছু কেন কীভাবে হয়। কালকেও দেখেছি মাদ্রিদের বিপক্ষে সেভিয়ার কী হয়েছে...শুরু থেকে শেষ পর্যন্ত। আমরা ফুটবল খেলতে চাই, রুলেট নয়। কিন্তু এই রেফারিরা তো তাই চাইছেন।’
