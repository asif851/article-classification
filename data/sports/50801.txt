
পুরো ক্রিকেট বিশ্বের ক্ষমতা আর লাভের মন্ডামিঠাই তিন দেশের মধ্যে ভাগ-বাঁটোয়ারার প্রস্তাবিত ‘সংস্কার’ প্রস্তাবের কঠোর সমালোচনা করেছে ক্রিকেটারদের আন্তর্জাতিক সংগঠন ফিকা। আজ সংস্থাটি বলেছে, ‘তিন জমিদার’কে রুখতে টেস্টের বাকি সাতটি দেশের ঐক্যবদ্ধ উদ্যোগ নেওয়া উচিত। ভারতের সঙ্গে ক্রিকেটীয় কূটনীতির চাপে নতজানু হওয়া উচিত হবে না। তাতে আখেরে ক্ষতি হবে নিজেদেরই। এই সাতটি দেশ ঐক্যবদ্ধ হয়ে আইসিসির সভায় ভেটো দিলে ভারত, অস্ট্রেলিয়া ও ইংল্যান্ডের কিছুই করা সম্ভব হবে না।
প্রস্তাবিত এই সংস্কার প্রস্তাবের ফলে আন্তর্জাতিক ক্রিকেটের ভবিষ্যত্ নিয়ে গভীর উদ্বেগ প্রকাশ করে ফিকা। ফিকার প্রধান নির্বাহী পল মার্শ নিজে অস্ট্রেলিয়ান। তাঁর বাবা অস্ট্রেলিয়া দলের সাবেক তারকা রডনি মার্শ। তার পরও নিজ দেশের স্বার্থ ভুলে তিনি ভাবছেন ক্রিকেটের ভবিষ্যত্ নিয়ে। এক বিবৃতিতে মার্শ বলেছেন, ‘সংস্কার প্রস্তাবটি এমনভাবে বানানো হয়েছে, যাতে প্রায় সব ক্ষমতাই ভারত, অস্ট্রেলিয়া ও ইংল্যান্ডের তিন বোর্ডের হাতে চলে যাবে। ক্রিকেটের এটি পাওনা ছিল না। ফিকা সর্বতোভাবে আইসিসির বাকি সাতটি দেশের বোর্ড সদস্যদের আহ্বান জানাচ্ছে আগামী সপ্তাহের বোর্ড সভায় এই প্রস্তাব প্রত্যাখ্যান করার। এটার ওপরই নির্ভর করছে ক্রিকেটের ভবিষ্যত্।’
আইসিসির সংবিধান অনুযায়ী এই সংস্কার প্রস্তাব পাস করতে হলে ১০টির মধ্যে সাতটি ভোট দরকার হবে। ওই তিনটি দেশ তো এই প্রস্তাবের পক্ষে আছেই, বিস্ময়করভাবে ক্ষতিগ্রস্ত হলেও নিউজিল্যান্ডও অনানুষ্ঠানিক সমর্থন জানিয়েছে। ক্ষমতাধর ভারতীয় ক্রিকেট বোর্ডের চাপে রাজি হয়ে যেতে পারে আরও কেউ কেউ। তবে দক্ষিণ আফ্রিকা, শ্রীলঙ্কা ও পাকিস্তান এরই মধ্যে এই প্রস্তাবের বিরুদ্ধে অবস্থান নিয়েছে। এই তিনটি দেশ যদি অটল থাকে, তাহলে এই দেশের পক্ষে আর একটি দেশ যুক্ত হলেই ভেস্তে যাবে তিন জমিদারের সব পরিকল্পনা। প্রশ্ন হলো, ভারতের চোখ রাঙানি অগ্রাহ্য করে ‘না’ ভোট দেবে কে?
ফিকা মনে করে, বাকি সাতটি দেশেরই উচিত একযোগে ‘না’ বলে দেওয়া। তাতে করে কূটনৈতিক চাপের ক্ষেত্রেও বরং এই সাতটি দেশের অলিখিত জোটই এগিয়ে থাকবে। ক্রিকেটের ভবিষ্যতের প্রশ্নেই তা করা উচিত বলে মন্তব্য করেছেন মার্শ, ‘ক্রিকেটকে বৈশ্বিক খেলা হিসেবে প্রতিষ্ঠার জন্য এই উদ্যোগ স্বার্থবিরোধী। এতে শুধু ওই তিনটি দেশেরই লাভ হবে, বাকি দেশগুলো কিছুই পাবে না বলেই আমাদের আশঙ্কা।’
লাভের অঙ্ক ভাগাভাগির যে হিসাব, সেটার ফল কীভাবে হিতে বিপরীত ফল বয়ে আনবে, সেটিও বুঝিয়ে বলেছেন মার্শ। ধনী ক্রিকেট বোর্ড হিসেবে ভারত, অস্ট্রেলিয়া কিংবা ইংল্যান্ডের যত টাকা দরকার, তার চেয়ে বেশি দরকার বাকি সাতটি দেশেরই। অথচ মার্শ মনে করেন, ‘প্রস্তাবিত নীতিতে যাদের আয় সবচেয়ে বেশি দরকার, তারাই পাবে সবচেয়ে কম। অথচ বাকি যে তিনটি দেশ সিংহভাগ লাভ নিয়ে যাবে, তারা এমনিতেই দ্বিপক্ষীয় সিরিজের আয় থেকে যথেষ্ট সম্পদশালী।’ সূত্র: রয়টার্স। 
