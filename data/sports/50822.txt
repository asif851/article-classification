
বিশ্বকাপের বাকি এখনো প্রায় দুই বছর। তবে উত্তেজনার আঁচ লাগতে শুরু করেছে এখনই। গ্রুপিং ও সূচি চূড়ান্ত হওয়ার পর শুরু হয়েছে হিসাব-নিকাশ, সম্ভাবনা-দুর্বলতা নিয়ে আলোচনা। বর্তমান চ্যাম্পিয়ন ভারতের সম্ভাবনা নিয়ে কথা বললেন কপিল দেব। ভারত কিংবদন্তির বিশ্বাস, ওয়াংখেড়ের শিরোপা মেলবোর্নেও ধরে রাখতে পারবে ভারত। কপিলের বিশ্বাসের ভিত্তি এই ভারতীয় দলটির আত্মবিশ্বাস।আরও বেশ কজন সাবেক তারকার সঙ্গে পরশু মেলবোর্নে ২০১৫ বিশ্বকাপের ড্র অনুষ্ঠান আলোকিত করেছেন কপিলও। ভারতের সম্ভাবনা নিয়ে কথা বললেন ওখানেই। ভারতের প্রথম বিশ্বকাপজয়ী অধিনায়ক মানছেন, অস্ট্রেলিয়া-নিউজিল্যান্ডের কন্ডিশনে কাজটা সহজ হবে না। তবে তাঁর ধারণা, আত্মবিশ্বাস দিয়েই কন্ডিশনের বাধা জয় করবে মহেন্দ্র সিং ধোনির দল, ‘অস্ট্রেলিয়ায় জেতাটা কঠিন, কারণ কন্ডিশন ঠিক ভারতীয় দলের মনমতো হবে না। তার পরও আমার ধারণা, এই দলের সামর্থ্য আছে বিশ্বকাপ জেতার। দল এখন দারুণ খেলছে, বিশ্বকাপ জয় করার মতো পর্যাপ্ত রসদও আছে ওদের। সবচেয়ে গুরুত্বপূর্ণ যেটা, এই দল নিজেদের সামর্থ্যে বিশ্বাস করে দারুণভাবে।’বেশ কয়েকজন বড় খেলোয়াড়কে হারানোর ধাক্কা এই দল যেভাবে সামলে উঠেছে, তাতেও মুগ্ধ সাবেক অধিনায়ক, ‘টেন্ডুলকার, কুম্বলে, গাঙ্গুলীর মতো গ্রেটরা ১৫ বছর ধরে খেলে বিদায় নেওয়ার পর দল গুছিয়ে উঠতে অনেকটা সময় লাগার কথা। কিন্তু ধোনির নেতৃত্বে এই দলটা গুছিয়ে উঠতে একটুও সময় নেয়নি, জাদেজা, ধাওয়ানরা জায়গা পূরণ করে নিয়েছে দ্রুতই।’ ওয়েবসাইট।
