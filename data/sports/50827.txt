
নিজের ব্যাটিং ফর্ম একেবারেই ভালো যাচ্ছে না। গত তিনটি টি-টোয়েন্টি ম্যাচে তাঁর ব্যাট থেকে এসেছে মাত্র ৩৩ রান। টি-টোয়েন্টি বিশ্বকাপের সেমিফাইনালের গুরুত্বপূর্ণ লড়াইয়ে তাই নিজেকে দলে রাখার কোনো কারণই দেখেননি ছোট ফরম্যাটের লংকান অধিনায়ক দীনেশ চান্দিমাল। ক্যারিবীয়দের বিপক্ষে তাই আজ অধিনায়ক থাকছেন ওই লাসিথ মালিঙ্গাই।নিউজিল্যান্ডের বিপক্ষে সুপারটেনে নিজেদের শেষ ম্যাচে চান্দিমালের ওপর ছিল নিষেধাজ্ঞা। ওই ম্যাচে অধিনায়কত্ব করেছিলেন মালিঙ্গাই। আজ চান্দিমালের ফেরার কথা থাকলেও এই ম্যাচে তিনি নিজে থেকেই না খেলার সিদ্ধান্ত নিয়েছেন বলে জানা গেছে।শ্রীলঙ্কা ক্রিকেট টুইটারের মাধ্যমে নিশ্চিত করেছে চান্দিমালের সরে দাঁড়ানোর সিদ্ধান্তটা, ‘ওয়েস্ট ইন্ডিজের বিপক্ষে সেমিফাইনাল ম্যাচটি না খেলার সিদ্ধান্ত নিয়েছেন চান্দিমাল। আজও অধিনায়কত্ব করবেন মালিঙ্গা।’ ক্রিকইনফো।
