

অবশেষে সংবাদমাধ্যমের সামনে এলেন সাব্বির রহমান। মিরপুরের ইনডোরে আজ বেলা তিনটায় শুরু করেছিলেন ব্যাটিং অনুশীলন। শেষ করতে করতে পাঁচটা। ক্রিকেটে তাঁর পরিশ্রম কিংবা আত্মনিবেদনে ঘাটতি নেই। সাব্বির বারবার অভিযুক্ত হচ্ছেন শৃঙ্খলাভঙের ঘটনায়। আজ অনুশীলন শেষে মিরপুর শেরেবাংলা স্টেডিয়ামে যখন সংবাদমাধ্যমের সামনে এলেন, অবধারিতভাবে চলে এল কদিন আগে ঘটে যাওয়া ঘটনাটি। গত মাসে রাজশাহীতে জাতীয় লিগের শেষ রাউন্ডে এক কিশোর দর্শককে মারধর, ম্যাচ অফিশিয়ালদের সঙ্গে অশোভন আচরণ ও ম্যাচ চলার সময় নিয়মবহির্ভূত মুঠোফোন ব্যবহার করায় সাব্বিরকে বড় শাস্তির সুপারিশ করেছে বিসিবির শৃঙ্খলা কমিটি। শাস্তির মধ্যে আছে বিসিবির কেন্দ্রীয় চুক্তি থেকে সাব্বিরকে বাদ দেওয়া, ২০ লাখ টাকা জরিমানা ও আগামী ৬ মাস ঘরোয়া ক্রিকেটে নিষেধাজ্ঞা। এত বড় ঘটনার পর কতটা বদলেছেন বা নিজের ভেতর কী পরিবর্তন এসেছে জাতীয় দলের এই ক্রিকেটারের?নির্লিপ্ত কণ্ঠে সাব্বির বললেন, ‘আমার ভেতর এমন কোনো পরিবর্তন আসেনি!’ তবে তিনি মানছেন, ঘটনাটা অনেক প্রভাব ফেলেছে তাঁর ব্যক্তিগত জীবন কিংবা ক্যারিয়ারে, ‘মানুষ হিসেবে আমার ওপর এই ঘটনা অনেক বড় প্রভাব ফেলেছে। যদি পেশাদার ক্রিকেটার হিসেবে চিন্তা করি, তাহলে যা হওয়ার হয়েছে। এটার প্রভাব খেলায় যেন না পড়ে, সেটা নিয়ে চিন্তা করছি। চিন্তা করছি জাতীয় দলকে আমার জায়গা থেকে শতভাগ দিতে।’ব্যাটিংয়ে আন্তর্জাতিক ক্রিকেটে অসাধারণ কোনো কীর্তি না থাকলেও শৃঙ্খলাভঙ্গে একটি রেকর্ড আছে সাব্বিরের। আন্তর্জাতিক ক্রিকেটে প্রথম ‘ডিমেরিট পয়েন্ট’ পাওয়া ক্রিকেটার তিনিই। নামের পাশে তিন ডিমেরিট পয়েন্ট পাওয়া সাব্বির এ বছরের অক্টোবরের মধ্যে আরেক পয়েন্ট পেলেই নিষিদ্ধ হতে পারেন নির্দিষ্টসংখ্যক ম্যাচে।সাব্বিরকে যদিও এ নিয়ে খুব একটা চিন্তিত মনে হলো না, ‘মাথায় নেতিবাচক কিছু ঘুরছে না। ইতিবাচক চিন্তাই ঘুরছে। ১ বা ১০ পয়েন্ট, সমস্যা নাই। চেষ্টা করছি সিরিজটা ভালো খেলার জন্য।’ সাব্বিরের সামনে আপাতত এই পথটাই খোলা আছে। দুর্দান্ত খেলে পেছনে ফেলতে পারেন বিতর্ককে।
