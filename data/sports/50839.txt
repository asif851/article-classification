
প্রথম ম্যাচে চ্যাম্পিয়ন উত্তর কোরিয়ার সঙ্গে হেরেছিল ৯-০ গোলে। তবে এএএফসি অনূর্ধ্ব-১৬ চ্যাম্পিয়নশিপে আজ পরাজয়ের ব্যবধান কমাতে পেরেছে পেরেছে বাংলাদেশ। থাইল্যান্ডে আরেক শক্তিশালী দল জাপানের কাছে মেয়েরা হেরেছে ৩-০ গোলে। ২০০৫ সালে এই টুর্নামেন্টের বাছাইপর্বে জাপানের কাছেই ২৪ গোল খেয়েছিল বাংলাদেশের মেয়েরা।ম্যাচের সবচেয়ে ইতিবাচক দিক হলো গোটা দ্বিতীয়ার্ধে জাপানকে আটকে দেওয়া। প্রধমার্ধে ৩-০ গোলে এগিয়ে যাওয়ার পর দ্বিতীয়ার্ধে বাংলাদেশের জালে আর বল ঠেলতে পারেনি এশিয়ার অন্যতম সেরা এই ফুটবল-শক্তি। বাংলাদেশের গোলকিপার মাহমুদাকে বিরাট একটা ধন্যবাদ জানাতেই হয়। দ্বিতীয়ার্ধে প্রায় একাই ঠেকিয়ে রেখেছিলেন প্রতিপক্ষকে। জাপানের অন্তত ৬টি নিশ্চিত গোলের সুযোগ প্রতিহত হয় মাহমুদার কল্যাণেই। অথচ, উত্তর কোরিয়ার বিপক্ষে প্রথমে মাঠেই নামানো হয়নি মাহমুদাকে।প্রতিযোগিতার বর্তমান রানার্সআপ জাপানের সঙ্গে বাংলাদেশের লক্ষ্যই ছিল কম গোল খাওয়া। এজন্য আজ একাদশেও বেশ কিছু পরিবর্তন আনেন কোচ গোলাম রব্বানী ছোটন। বড় পরিবর্তন ছিল গত ম্যাচের গোলরক্ষক রোকসানাকে বেঞ্চে বসিয়ে মাহমুদাকে নামানো। কোচের আস্থার ভালোই প্রতিদান দিয়েছে কলসিন্দুরের এই কিশোরী গোলকিপার।গত ম্যাচের তুলনায় বাংলাদেশ অনেক গোছানো ফুটবলও খেলেছে। নিজেদের মধ্যে বোঝাপড়াটাও ছিল ভালো। সবচেয়ে বড় কথা জাপানের বক্সে বেশ কবার ঢুকেছে কৃষ্ণা ও স্বপ্না। আতঙ্ক ছড়িয়েছিল, কিন্তু তাদের রক্ষণের দেয়াল ঠেকানো যায়নি।ম্যাচের প্রথম গোলটি খেয়েছে বাংলাদেশ ১২ মিনিটে। বক্সের সামনে থেকে ফ্রি কিক পায় জাপান। ইয়ুজুকির গড়ানো শট থেকে প্লেসিংয়ে ১-০ গোলে দলকে এগিয়ে দেয় তোমোকো তানাকা। ২৩ মিনিটে জাপানের মোমোকোর দূরপাল্লার শট ক্রসবারে লেগে ফেরে! এরপর ৩১ মিনিটে ডিফেন্ডার আঁখিকে পরাস্ত করে বক্সে ঢুকেই মোয়ে নায়াকে জাপানের দ্বিতীয় গোলটি করে। ৩৯ মিনিটে ৩-০ করে উইজুকি। বাকি সময়ে গোল বের করার চেষ্টা অব্যাহত ছিল জাপানের। কিন্তু সব চেষ্টা হার মেনেছে মাহমুদার কাছে এসে।গ্রুপের শেষ ম্যাচে আগামী ১৭ সেপ্টেম্বর অস্ট্রেলিয়ার মুখোমুখি হবে বাংলাদেশ।বাংলাদেশ দল : মাহমুদা, শিউলি, শামসুন্নাহার, মাসুরা, মনিকা (মার্জিয়া), সানজিদা (আনাই), মৌসুমী (রত্না), স্বপ্না, আঁখি, কৃষ্ণা, মারিয়া।
