
এশিয়া কাপ-পরীক্ষা শুরুর আগে দেশের মানুষকে আশাবাদী করে তুলেছে বাংলাদেশ হকি দল। গা গরমের ম্যাচে আজ জাপানকে ২-১ গোলে হারিয়েছে তারা। বাংলাদেশের পক্ষে গোল দুটি করেছেন মিলন হোসেন ও আশরাফুল ইসলাম রানা।এশিয়া কাপে বাংলাদেশের অন্যতম গ্রুপসঙ্গী জাপান। আগামী ১৫ অক্টোবর গ্রুপের শেষ ম্যাচে জাপানের বিপক্ষে মাঠে নামবে মাহবুব হারুনের দল। এর আগে আজ পারস্পরিক সমঝোতার ভিত্তিতে প্রস্তুতিমূলক এই ম্যাচটি খেলেছে দুই দল।খেলাটির দৈর্ঘ্য ছিল ৪০ মিনিট। ২০ মিনিট করে একেকটি অর্ধ। দুই অর্ধে দুটি গোল করে ২-০-তে এগিয়ে গিয়েছিল বাংলাদেশ। শেষ দিকে জাপান একটি গোল শোধ করে।মিলনের প্রথম গোলটি ছিল ফিল্ড গোল। দ্বিতীয়ার্ধ পেনাল্টি কর্নার কাজে লাগান আশরাফুল ইসলাম।গা গরমের ম্যাচে জাপানকে হারানোটা কিন্তু কম কৃতিত্বপূর্ণ নয় বাংলাদেশের জন্য। হকির বিশ্ব র‍্যাঙ্কিংয়ে জাপানের অবস্থান ১৭তম। র‍্যাঙ্কিংয়ের ৩৪ নম্বরে থাকা বাংলাদেশ এই জয়ে এশিয়া কাপের আগে আত্মবিশ্বাসের জ্বালানিটা ভালোভাবেই বাড়িয় নিল বাংলাদেশ। মূল প্রতিযোগিতায় জাপান ছাড়াও বাংলাদেশকে যে খেলতে হবে দুই এশীয় পরাশক্তি ভারত ও পাকিস্তানের সঙ্গে।ম্যাচ শেষে বাংলাদেশকে প্রশংসায় ভাসিয়েছেন জাপানের ডাচ কোচ সিগফ্রাইড আইকম্যান, ‘বাংলাদেশ খুবই ভালো খেলেছ। আমাদের চাপের মুখে ভেঙে পড়েনি। কাউন্টার অ্যাটাক গুলো ছিল পরিকল্পনা মাফিক। তবে আজকে যে ফলাফল হয়েছে, আগামীকাল তা নাও হতে পারে।’
