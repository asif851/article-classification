
ইংল্যান্ডের ফুটবল অঙ্গনে যেন চলছে অবসরে যাওয়ার মৌসুম। ম্যানচেস্টার ইউনাইটেডের কিংবদন্তি কোচ অ্যালেক্স ফার্গুসনের পরপরই বিদায়ের ঘোষণা দিয়েছেন পল স্কোলস ও রিও ফার্ডিনান্ড। এবার পেশাদারি ফুটবলকে চিরতরে বিদায় বলে দিলেন ইংল্যান্ডের আরেক তারকা ফুটবলার ডেভিড বেকহ্যাম। এবারের মৌসুম শেষেই বুটজোড়া চিরতরে তুলে রাখতে যাচ্ছেন ইংল্যান্ডের সাবেক এই অধিনায়ক। আজ বৃহস্পতিবার এক বিবৃতিতে আনুষ্ঠানিকভাবে এই ঘোষণা দিয়েছেন ৩৮ বছর বয়সী এই ফুটবলার।এবারের মৌসুমের শুরুতে ফরাসি ক্লাব প্যারিস সেইন্ট জার্মেইনে যোগ দিয়েছিলেন বেকহ্যাম। ১৯ বছর পর জার্মেইনের লিগ-শিরোপা জয়ের পেছনেও একটা বড় অবদান রেখেছেন এই ইংলিশ মিডফিল্ডার। এ রকম একটা সাফল্যমণ্ডিত মৌসুমকেই অবসরে যাওয়ার সুবর্ণ সময় হিসেবে বেছে নিয়েছেন তিনি। আজ এক বিবৃতিতে বেকহ্যাম বলেন, ‘পিএসজিকে অনেক ধন্যবাদ আমার ক্যারিয়ারটা দীর্ঘায়িত করার সুযোগ করে দেওয়ার জন্য। কিন্তু এখন মনে হচ্ছে, আমি ক্যারিয়ারের শেষ প্রান্তে চলে এসেছি। এটাই শীর্ষপর্যায়ের ফুটবলকে বিদায় বলার আদর্শ সময়। আমি আমার সব সতীর্থ ও কোচকে ধন্যবাদ জানাই। তাদের কাছ থেকে শিখতে পারাটা আমার জন্য অনেক আনন্দদায়ক ব্যাপার ছিল। আর আমি অবশ্যই ধন্যবাদ দিতে চাই আমার সব সমর্থক-ভক্তদের, যারা আমাকে নিরন্তর সমর্থন দিয়ে গেছে ও সফলতা অর্জনের প্রেরণা জুগিয়েছে।’
পেশাদারি ফুটবল অঙ্গনে এক বিস্ময়কর ক্যারিয়ার পার করেছেন ডেভিড বেকহ্যাম। ১৯৯৩ সাল থেকে চারটি ভিন্ন ভিন্ন দেশের লিগ ফুটবলে অংশ নেওয়ার অভিজ্ঞতা আছে এই ইংলিশ মিডফিল্ডারের ঝুলিতে। ১৯৯৩ থেকে ২০০৩ সাল পর্যন্ত ম্যানচেস্টার ইউনাইটেডের মাঝমাঠের প্রধান সেনানি ছিলেন বেকহ্যাম। এ সময় তিনি জিতেছেন ছয়টি লিগ, একটি এফএ কাপ ও একটি চ্যাম্পিয়নস লিগ শিরোপা। ২০০৬-০৭ মৌসুমে রিয়াল মাদ্রিদের জার্সি গায়ে স্প্যানিশ লিগ-শিরোপা জয়ের গৌরব অর্জন করেন এই ইংলিশ ফুটবলার। ২০০৭ সালে আমেরিকার ফুটবল অঙ্গনও মাতিয়েছিলেন তিনি। জিতেছেন একটি লিগ-শিরোপা। সবশেষে ফ্রান্সের ফুটবল অঙ্গনে সফলতা পেলেন ইংল্যান্ডের সাবেক এই অধিনায়ক। ১৯ বছর পর প্যারিস সেইন্ট জার্মেইন ফরাসি লিগ জিতেছে ডেভিড বেকহ্যামের ফুটবল-নৈপুণ্যে ভর করে। রয়টার্স।
