
কোপা সুদামেরিকানার ম্যাচ। তাও আবার স্পোর্ট রেসিফে আর দানদুবিও ক্লাবের মধ্যে। এই ম্যাচের খবর রাখার লোক ফুটবল বিশ্বে কয়জনই বা আছেন! কিন্তু ফুটবলের কিছু বিষয় আছে যা নিজে থেকেই খবর তৈরি করে। বিশ্বের নানা প্রান্তের মানুষের দৃষ্টিও তখন আকর্ষণ করে তা। গত বৃহস্পতিবার ব্রাজিলের ক্লাব রেসিফে আর আর্জেন্টিনার দানদুবিও ম্যাচের একটি গোল নিয়েও সেটি হয়েছে। বিশ্বজোড়া ফুটবল রোমান্টিকদের আলোচনার টেবিলে জায়গা করে নিয়েছে তা।রেসিফে তখন ম্যাচে ১-০ গোলে এগিয়ে। ৪১ মিনিটে ডিয়েগো সুজা স্কোরলাইন ২-০ করেন। গোলটি ছিল অনেকটা ‘একবার না পারিলে দেখ শতবার’ ধরনের! রেসিফের খেলোয়াড়েরা যেন পণ করেছিলেন বাইসাইকেল কিক থেকেই গোল করতে হবে। প্রথমে একজন বাইসাইকেল কিক নেন। কিন্তু বল পোস্টের ধারেকাছেও যায়নি। বাতাসে ভেসে বলটি অবশ্য বক্সের মধ্যে দাঁড়িয়ে থাকা রেসিফের এক খেলোয়াড়ের কাছেই যায়। বাইসাইকেল কিক নেন তিনিও। এবার বলটি ঠেকিয়ে দেন দানদুবিওর এক ডিফেন্ডার। তবে আবার বাতাসে ভেসে বল আসে সুজার কাছে। আবার বাইসাইকেল কিক। এবার আর বিমুখ হতে হয়নি। গোল পেয়ে যায় রেসিফে। যদিও শেষ শটটিকে বাইসাইকেল কিক আর সাইডভলির মাঝামাঝি জায়গায় ফেলতে পারেন অনেকেই। পরে আরও একটি গোল করে ম্যাচটি ৩-০ গোল জিতে নিয়েছে রেসিফে। সূত্র: ফোরফোরটু।
ভিডিওটি দেখতে ক্লিক করুন:
