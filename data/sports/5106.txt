
• কলম্বোয় নিদাহাস ট্রফি হার দিয়ে শুরু করেছে বাংলাদেশ। • এ পরাজয়ে ভারপ্রাপ্ত অধিনায়ক মাহমুদউল্লাহ ব্যাটসম্যানদের কাঠগড়ায় তুলেছেন। • মাহমুদউল্লাহ বলছেন, তাঁদের একটি ম্যাচ দরকার, যেটি জিততে পারলে ছন্দ ফিরে পাবেন।
অধিক শোকে মানুষ শুধু পাথরই হয় না; কখনো কখনো ভাবনা–দুর্ভাবনার ঊর্ধ্বেও চলে যায়! বৃহস্পতিবার ম্যাচ–পরবর্তী সংবাদ সম্মেলনে মাহমুদউল্লাহকে দেখে সেটাই মনে হলো। কখনো প্রশ্নের উত্তর দিতে গিয়ে মুখে তাঁর হতাশার রেখা ফুটে উঠল, তো পরক্ষণেই হাসি!
সেই কবে থেকে বাংলাদেশ ছন্দ হারিয়েছে। এক ম্যাচে ব্যাটিং ভালো হয় তো বোলিংটা খারাপ। আরেক ম্যাচে যাচ্ছেতাই ব্যাটিংয়ে ম্লান বোলারদের সাফল্য। কিছুতেই যেন কিছু হচ্ছে না বাংলাদেশ দলের! কেন? কী বলবেন ভারপ্রাপ্ত অধিনায়ক? মাহমুদউল্লাহ হাসলেন, ‘উপায়টা হচ্ছে, আমাদের ভালো খেলতে হবে। ভালো খেলার বিকল্প নেই। এই প্রশ্নের উত্তর দিতে হলে সবকিছুর সারমর্ম করতে হবে। যেদিন সবকিছু ভালো করব, সেদিন জিতব।’
এই ম্যাচে সৌম্য সরকার ‘ভালো’ শুরু এনে দিয়েছেন। লিটন দাস, সাব্বির রহমান রান পেয়েছেন। নিদাহাস ট্রফিতে প্রেমাদাসায় ভারতের বিপক্ষে ৬ উইকেটে হারের পরও কিছু ইতিবাচক দিক খুঁজে পাচ্ছেন মাহমুদউল্লাহ। যেখানে দলের পরাজয়ে ব্যক্তিগত বড় অর্জনই মূল্যহীন হয়ে পড়ে, সেখানে এই ছোট ছোট অর্জনের জায়গা কোথায়!
প্রসঙ্গটা টানাতে মাহমুদউল্লাহ খানিকটা বিরক্তই হলেন, ‘অর্জনগুলো মোটেও বড় মনে হচ্ছে না। তাহলে এভাবে হতাশা প্রকাশ করতাম না। ভালো করতে পারছি না বলেই এভাবে বলছি। ছোট ছোট অর্জন যদি বড় করে দেখি, তবে আমাদের মনে হয় ক্রিকেট ছেড়ে দেওয়া উচিত! আমাদের আরও অনেক বড় কিছু করার সামর্থ্য আছে। আমাদের একটি ম্যাচ দরকার, যেটি জিততে পারলে ছন্দ ফিরে পাব। ওই ছন্দের জন্য অপেক্ষা করছি। একবার যদি সেটা পেয়ে যাই, অন্য বাংলাদেশকে দেখতে পাবেন।’
সেই ‘অন্য বাংলাদেশ’কে দেখতে কত দিন পেরিয়ে গেল, অপেক্ষাটা কবে শেষ হবে; বলতে পারেন মাহমুদউল্লাহ?
