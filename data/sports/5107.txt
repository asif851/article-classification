
৩৩? পাস নম্বর বটে, কিন্তু যুগটা তো গোল্ডেন এ প্লাসের। গত এপ্রিলে পাকিস্তানের বিপক্ষে দুই ইনিংসেই ৩৩ রান করে যাত্রা শুরু করলেও টেস্টের পরীক্ষায় ঠিক পাস করতে পারেননি সৌম্য সরকার। তিন টেস্ট খেলে মোটে ১০৭ রান। গড় ২২-এরও নিচে! ওয়ানডেতে ৫০-এর কাছাকাছি গড়ে রান তোলা সৌম্য জানেন, সামর্থ্যের আসল প্রমাণ দিতে হবে টেস্টেই।পাকিস্তানের বিপক্ষে দুই টেস্টের সিরিজে ছিলেন। ছিলেন ভারতের বিপক্ষে একমাত্র টেস্টেও। কিন্তু ওই তিন টেস্টে ভালো করেননি বলেই দক্ষিণ আফ্রিকার বিপক্ষে ওয়ানডেতে সিরিজ সেরা হয়েও টেস্ট দলে জায়গা মেলেনি। ওয়ানডে দিয়ে তো আর টেস্টের বিচার চলে না। সৌম্য নিজেও জানেন, টেস্ট দলে কেউ জায়গা করে দেবে না তাঁকে। আদায়ই করে নিতে হবে। আর এর জন্য বড় পরিসরের ক্রিকেটে যে দুর্বলতাগুলো আছে, কাটিয়ে উঠতে হবে সেগুলো।নিজেই আজ স্বীকার করলেন, ‘এ পর্যন্ত যতগুলো টেস্ট খেলেছি, একটিতেও নিজেকে মেলে ধরতে পারিনি। এখন আমার মনোযোগ টেস্টেও নিজেকে প্রমাণ করার। সেটি মাথায় রেখে অনুশীলন করছি। টেস্টে নিজের জায়গা কীভাবে পাকা করা যায় তা নিয়েই কাজ করছি। টেস্টে নিজেকে প্রমাণ করতে হবে। সেটা এখনো পারিনি। সেটা পারলেই সামনের সময়টা আমার জন্য সহজ হয়ে যাবে।’শুধু টেস্ট নয়, প্রথম শ্রেণির ক্রিকেটেও সৌম্য গড়টা বলার মতো নয়। ৩৬ ম্যাচে ২৮.১৫ গড়ে করেছেন ১ হাজার ৮০২ রান। ৬৭ ইনিংসে মাত্র একটি সেঞ্চুরি। গত মে মাসে পূর্বাঞ্চলের বিপক্ষে ১২৭ রানের ইনিংসটি খেলেছিলেন দক্ষিণাঞ্চলের হয়ে। কিন্তু সৌম্যর নিজেরই উপলব্ধি, বড় পরিসরের ক্রিকেটে নিজের খেলার ধরন না বদলালে সাফল্য পাওয়া অসম্ভব। নিজের ​খেলার মূল সুরটা ধরে রেখে কিছু কিছু পরিবর্তন আনতে চান, ‘টেস্টের তুলনায় ওয়ানডে ভিন্ন। টেস্টের ধরন আলাদা। টেস্টের সৌন্দর্য অন্য রকম। যেভাবে খেলি সেটাই ধরে রাখতে হবে। এর পরও কিছু বিষয় আছে, যেখানে আরও কাজ করতে হবে। টেস্টের একটা আলাদা চাহিদা আছে। সে অনুযায়ী নিজেকে তৈরি করতে হবে।’অবশ্য টেস্টের পাঁচ ইনিংসের চারটিতেই ব্যাট করেছেন সাতে। একবার ছয়ে। যে সময় নামেন, লড়াই করার জন্য পড়ে থাকে কেবল টেল এন্ডাররা। এঁদের নিয়ে ইনিংস বড় করাও কঠিন। সৌম্য নিজেও হয়তো ওপরেই জায়গা চান। ওয়ানডের ওপেনার টেস্টে লোয়ার অর্ডার ব্যাটসম্যান! মনে যা-ই থাক না, মুখে অবশ্য দলের চাহিদাকেই গুরুত্ব দিলেন, ‘ব্যাটিং পজিশন নিয়ে সেভাবে চিন্তা করিনি। আমার প্রাথমিক লক্ষ্য হলো যেকোনো পজিশনে সুযোগ পেলেই সেখানেই ভালো করা।’তবে এও বললেন, টেল এন্ডারদের নিয়ে ব্যাটিং করা আসলেই কঠিন, ‘সাত আট নম্বরে ব্যাটিং করা কঠিন। ওই জায়গায় সঙ্গে ব্যাটসম্যান থাকলে শট খেলা যায়। আবার টেল এন্ডারদের নিয়ে খেলতে হলে, অন্যভাবে খেলতে হয়। সব মিলিয়ে জায়গাটা খুব কঠিন।’
