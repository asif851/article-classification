
অবশেষে বাংলাদেশের ভারত সফরের দিন ঠিক হলো। এক টেস্ট ম্যাচের এই সিরিজ খেলতে আগামী ফেব্রুয়ারিতে ভারতে যাবে বাংলাদেশ ক্রিকেট দল। ভারতীয় ক্রিকেট বোর্ড (বিসিসিআই) সভাপতি অনুরাগ ঠাকুর আজ জানিয়েছেন, ভারতের মাঠে বাংলাদেশের প্রথম টেস্টের দিন ঠিক হয়েছে ৮ থেকে ১২ ফেব্রুয়ারি, হায়দরাবাদে।
২০০০ সালে ভারতের বিপক্ষে ম্যাচ দিয়ে টেস্ট যাত্রা শুরু হয়েছে বাংলাদেশের। এরপর ভারত বাংলাদেশে বেশ কয়েকটি সিরিজ খেলে গেলেও বাংলাদেশ কখনো আমন্ত্রণ পায়নি ভারতে সিরিজ খেলার। টেস্ট স্ট্যাটাস পাওয়ার পর একমাত্র ভারতেই কোনো দ্বিপক্ষীয় সিরিজ খেলতে যায়নি বাংলাদেশ। সে হতাশা ঘুচানোর কথা ছিল এ বছর আগস্টেই। কিন্তু সূচির ঝামেলার কারণে ভারত সেটি পিছিয়ে দিয়েছিল। ​ম্যাচটি ২০১৭ সালের ফেব্রুয়ারিতে হবে জানা গেলেও কবে, তারিখ তখনো নিশ্চিত হয়নি। আজ অনুরাগ ঠাকুর বলেন, ‘একটি শীর্ষ টেস্টখেলুড়ে দল হিসেবে আমাদের দায়িত্ব সবাইকে সমান সুযোগ দেওয়া উচিত। আমি আনন্দের সঙ্গে ঘোষণা দিচ্ছি, আগামী বছরের শুরুতে বাংলাদেশের বিপক্ষে ঐতিহাসিক টেস্টটি আয়োজিত হবে।’বাংলাদেশ ক্রিকেট বোর্ড সভাপতি নাজমুল হাসান বলেছেন, এটি সবার জন্য স্মরণীয় এক অভিজ্ঞতা, ‘ভারতে টেস্ট খেলার জন্য আমাদের অনেক দিনের অপেক্ষা শেষ হলো, এখন সময় উদ্‌যাপনের।’মাত্র একটিই টেস্ট আক্ষেপের কারণ হতে পারে। ঠাকুরের ‘সমান সুযোগে’র বিবৃতিটাকে প্রশ্নবিদ্ধও করতে পারে। তবে শুরুটা তো অন্তত হচ্ছে! সূত্র : বিসিসিআই।
