
পাকিস্তান সুপার লিগে আগের তিন ম্যাচের প্রথমটিতে ব্যাটিং-বোলিং পাননি। পরের দুটিতে রান ২৩, উইকেট দুটি। অবশেষে কাল স্বরূপে দেখা দিলেন সাকিব আল হাসান। পেশোয়ার জালমির হয়ে ব্যাট হাতে ২৪ বলে ৩০ রান ও বল হাতে ২ উইকেট নিয়ে হয়েছেন ম্যাচসেরা। তাতে লাহোর কালান্দার্সের বিপক্ষে ম্যাচটাও ১৭ রানে জিতেছে পেশোয়ার।সাকিব ঔজ্জ্বল্য ছড়ালেও ব্যর্থ পেশোয়ারেরই আরেক বাংলাদেশি তামিম ইকবাল। ইনিংসের প্রথম বলেই চার মেরে শুরু করলেও আউট হন ৩ বলে ৫ রান করে। সাকিবের ইনিংসে অবশ্য চার-ছক্কা খুব বেশি নয়, চার ২টি, ছক্কা ১টি। পেশোয়ারের ১৬৬ রানে অবশ্য সাকিবের চেয়েও বেশি অবদান ওপেনার কামরান আকমলের ৪০ বলে ৫৮ রানের।বোলিংয়ে সাকিব যখন আসেন, লাহোর ধুঁকছে। ইনিংসের প্রথম ১৭ বলেই ৩৮ রান করার পর শূন্য রানেই হারায় ৩ উইকেট (৩৮/৩)। তাতে আরও বড় ধাক্কা দেন সাকিব। প্রথম বলেই এলবিডব্লু করেন উমর আকমলকে, চতুর্থ বলে গ্র্যান্ট এলিয়টকে। প্রথম ওভার শেষে সাকিবের বোলিং বিশ্লেষণ: ১-১-০-২! পরের ওভারে অবশ্য ১৪ রান দিয়েছেন। সাকিব পরে আর বোলিং করেননি। লাহোরও ২০ ওভারে ৯ উইকেট হারিয়ে করে ১৪৯ রান। ক্রিকইনফো।
 
