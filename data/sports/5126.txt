
ফাফ ডু প্লেসির বল টেম্পারিং-বিতর্ক এখনো টাটকা। হোবার্ট টেস্টে চুইংগামের লালা বলে মাখিয়ে তিনি বল টেম্পারিং করেছেন—এমন অপরাধে শাস্তিও পেলেন প্রোটিয়া অধিনায়ক। এবার ভারতের টেস্ট অধিনায়কের বিরুদ্ধেও উঠল এমন অভিযোগ। একটি ব্রিটিশ ট্যাবলয়েডের দাবি, রাজকোটে সিরিজের প্রথম টেস্টে মুখ থেকে কিছু বের করে বল ঘষছিলেন কোহলি।
ট্যাবলয়েডটি অভিযোগের পক্ষে ওয়েবসাইটে একটি ভিডিও ফুটেজও প্রকাশ করেছে। সেই ফুটেজে দেখা গেছে মুখের ভেতর হাত নিয়ে কোহলি তা বলে ঘষছেন। কোহলির মুখের ভেতর কী ছিল, সেটি পরিষ্কার দেখা না গেলেও প্রতিবেদনে বলা হয়েছে, কোহলির মুখের ভেতর চুইংগাম ছিল। একই অভিযোগে শাস্তি ভোগ করছেন ডু প্লেসি।তবে এ নিয়ে আপাতত কিছুই করার নেই আইসিসির। কারণ ট্যাবলয়েডের দাবি অনুযায়ী কোহলির ঘটনাটি ঘটেছে রাজকোটে, প্রথম টেস্টে। এই টেস্টে কোনো ঘটনা ঘটলে সে ব্যাপারে অভিযোগ তোলার সময়সীমা পার হয়ে গেছে অনেক আগেই। আইসিসির নিয়মানুযায়ী কোনো ঘটনার পাঁচ দিনের মধ্যে তা তাদের জানাতে হয়। সে ক্ষেত্রে রাজকোট টেস্টে যদি কোহলি লালা দিয়ে বল বিকৃত করেও থাকেন, সেটি নিয়ে আইসিসির করার নেই কিছুই।এ ব্যাপারে কোনো মন্তব্য পাওয়া যায়নি ইংলিশ ক্রিকেট দলের তরফ থেকে। বল বিকৃতি নিয়ে তাদের কোনো অভিযোগও এই মুহূর্তে নেই। ভারতীয় ক্রিকেট দলও অবাক এমন অভিযোগে। তবে অভিযোগটা অস্বস্তিকর তো বটেই! সূত্র: ইন্ডিয়ান এক্সপ্রেস।
