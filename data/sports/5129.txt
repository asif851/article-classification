
উচ্ছ্বাসে ভাসছে চিলি। পরপর দুইবার কোপা আমেরিকার ট্রফি ঘরে তোলা তো আর চাট্টিখানি কথা নয়। উৎসবের রং লেগেছে দেশটিতে। আর সেই উৎসব আরও বেশি রঙিন হয়ে দুইবারই আর্জেন্টিনাকে হারিয়ে শিরোপা জেতায়। শতবার্ষিকী কোপা জয়ের আনন্দ ভাগাভাগি করে নিতে আয়োজিত উৎসবেই চিলিয়ান ফরোয়ার্ড এদুয়ার্দো ভার্গাস তাই খোঁচা মেরেছেন আর্জেন্টাইনদের! মেসি-হিগুয়েইনদের কাটা ঘায়ে নুনের ছিটা দিয়ে বলেছেন, আর্জেন্টিনাকে হারানোর মতো মজা আর কিছুতে নেই।পরপর দুটি ফাইনালে আর্জেন্টিনাকে হারানোর আনন্দে আত্মহারা ভার্গাস, ‘আর্জেন্টিনা-চিলি মুখোমুখি লড়াইয়ে এখন চিলিই এগিয়ে আছে, এটা আর্জেন্টিনাও স্বীকার করবে। আর্জেন্টিনাকে আমরা পোষ মানিয়ে নিয়েছি।’২০১৫ সালে চিলি শিরোপা জিতেছিল নিজের মাঠে খেলে। কিন্তু এক বছরের মাথায় আয়োজিত ‘শতবার্ষিকী’ কোপার শিরোপা জেতা মোটেও সহজ ছিল না বলে দাবি ভার্গাসের ‘এবার আমরা নিজেদের মাঠ, নিজেদের দর্শকের সামনে খেলিনি, তাই এবারের টুর্নামেন্টটা ছিল বেশ কঠিন।’কাকতালীয়ভাবে দুটি ফাইনালেই চিলি জিতেছে টাইব্রেকারে। এটাই নাকি আনন্দটা আরও বাড়িয়ে দিয়েছে ভার্গাসদের, ‘আর্জেন্টিনা সব সময় ফাইনালে ওঠে। কিন্তু ওদের হারিয়ে শিরোপা জেতার মজাই অন্য রকম। বিশেষ করে জয়টা যদি টাইব্রেকারে হয়, তাহলে আনন্দটা বেড়ে যায় অনেক।’ সূত্র: গোল ডটকম।
