
লুইস ‘নিরো’ এনরিকে তবু বাঁশি বাজিয়েই চলেছেন। কার্যত লা লিগার রেস ১৭ ম্যাচে এসেই এক রকম শেষ হওয়ার দশা। তবু আশাবাদী বার্সেলোনা কোচ। কিন্তু সময়ও বেশি নেই। এনরিকেও কিছু একটা ভাবতেই হবে। ঘরোয়া ফুটবলে বার্সেলোনা যে সর্বশেষ নয় ম্যাচের মাত্র তিনটিতে জিতেছে!১৯ নভেম্বর থেকে লিগে গত ছয় ম্যাচের চারটিতে ড্র করল বার্সা। দুটি জয়। কাপে তিন ম্যাচে একটি করে জয়-পরাজয়-ড্র। বার্সার মতো একটা দল যখন ৯ ম্যাচের মধ্যে মাত্র তিনটিতে জেতে, চোখে বিঁধবেই।প্রতি ম্যাচেই বার্সা খারাপ খেলেছে এমন নয়। কখনো ভাগ্যকে পাশে পায়নি। আবার এও সত্যি, ভাগ্যকে পাশে নিয়েও বার্সা ম্যাচ বাঁচিয়েছে। আর বার্সার মতো ক্লাবে যখন রাশি রাশি তারকা, বিশ্বের সেরা তিনের আক্রমণ ভাগ—তখন ভাগ্যের দিকেও বা তাকানো কেন?এই মুহূর্তে অবশ্য এমএসএনের তালটা কেটে গেছে। ঘরোয়া ফুটবলে (চ্যাম্পিয়নস লিগ বাদে) ৯৯৯ মিনিটের সঙ্গে কাল আরও একটি ৯০ মিনিটের ম্যাচ যোগ হলো নেইমারের গোলখরায়। বার্সার হয়ে সব প্রতিযোগিতাতেই গত ১১ ম্যাচে গোল পাননি নেইমার! লুইস সুয়ারেজও ছন্দহীন। গত ১০ ম্যাচের ছয়টিতে গোল নেই। এক মেসি গত ১০ ম্যাচের আটটিতে পেয়েছেন গোলের দেখা।মাঝমাঠে ইভান রাকিতিচ নিষ্প্রভ। সার্জিও বুসকেটস হারিয়ে খুঁজছেন নিজেকে। আন্দ্রেস ইনিয়েস্তা চোট সেরে ফিরলেও দলটা ঠিক গোছানো মনে হচ্ছে না। আরদা তুরানকে বড় অঙ্কের টাকায় কিনেও ঠিকমতো কাজে লাগানো হচ্ছে না। এনরিকে বার্সায় থাকবেন কি থাকবেন না, নানা কথা। বার্সার খোঁড়ানোর কারণগুলো একেবারে পরিষ্কার। আর দল যখন বাজে সময় পার করে, ছোটখাটো অনেক কিছুই বড় হয়ে দেখা দেয়। এই মৌসুমে ২২ ম্যাচে ২৫ গোল করা মেসিও তাই উদ্ধার করতে পারছেন না বার্সাকে।টানা দ্বিতীয় ম্যাচেও রেফারিকে তাই দুষতে দেখা গেল জেরার্ড পিকেকে। রেফারিরা ‘মাদ্রিদে’র হয়ে কাজ করে এমন ইঙ্গিত করেছিলেন বিলবাওয়ের কাছে হারার পর। বলেছিলেন দুটি পেনাল্টি দেয়নি রেফারি। কালও পিকের চোখে দুটি পেনাল্টি থেকে বঞ্চিত হয়েছে বার্সা। কাল দুবার ব্রুনো সরিয়ানোর হাতে বল লেগেছিল বক্সের ভেতরে। দুবারই চোখ এড়িয়ে গেছে রেফারির। অবশ্য হাভিয়ের মাসচেরানোও একবার বলে হাত লাগিয়েছেন। পেনাল্টিগুলো পেলে বার্সার ফল অন্য রকম হতো। কিন্তু বার্সাকে পেনাল্টির দিকেও বা তাকিয়ে থাকতে হবে কেন?
সবই অসময়ের ফোঁড়!
