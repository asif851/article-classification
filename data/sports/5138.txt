
সবার প্রত্যাশা ছিল আবদুল্লাহ হেল বাকিকে ঘিরে। কিন্তু বাকি নয়, চতুর্থ ইসলামিক সলিডারিটি গেমসে ছেলেদের ১০ মিটার এয়ার রাইফেলে রুপা জিতে সবাইকে চমকে দিয়েছেন তরুণ শুটার রাব্বি হাসান। আজ শনিবার আজারবাইজানের বাকুতে ২৪৫.৫ পয়েন্ট স্কোর করে রুপা জেতেন রাব্বি। ২৪৯.৮ স্কোর করে সোনা তুরস্কের ওমর আকগুনের।  সকালে শুরুটা দুর্দান্ত করেছিলেন বাংলাদেশের দুই শুটার। রাব্বি ৬২৪ স্কোর করে বাছাইপর্বে দ্বিতীয় হয়ে শুট-অফে (পদকের লড়াই) পৌঁছান। কমনওয়েলথ গেমসে রুপাজয়ী আবদুল্লাহ হেল বাকি ৬২০.৩ স্কোর করে শুট-অফে গিয়েছিলেন ষষ্ঠ হয়ে । কিন্তু শেষ পর্যন্ত বাকি পদক পেলেন না। তাঁর স্থান পঞ্চম। রুপার পদক জিতে দিনটাকে স্মরণীয় করে রেখেছেন রাব্বি।এদিকে মেয়েদের ১০ মিটার এয়ার রাইফেল ইভেন্টে পদকের লড়াইয়ে আছেন সৈয়দা আতকিয়া হাসান দিশা। তিনি বাছাইপর্বে ৪১০.৪০ স্কোর করে ষষ্ঠ হয়ে উঠেছেন শুট-অফে।  শুটিং ছাড়াও আজ গেমসের দ্বিতীয় দিনে বাংলাদেশ জিমন্যাস্টিকস, কারাতে ও ভারোত্তলনে নামবে পদকের লড়াইয়ে। সাঁতারে বাছাইপর্বে মেয়েদের ৫০ মিটার ব্রেস্ট স্ট্রোকে মাহফুজা খাতুন শিলা, ১০০ মিটার ব্যাকস্ট্রোকে নাঈমা আক্তার, ৮০০ মিটার ফ্রি স্টাইলে নাজমা খাতুন, ৫০ মিটার ব্রেস্ট স্ট্রোকে আরিফুল ইসলাম পুলে নামবেন। ভারোত্তলনে ফুলপতি চাকমা ৫৩ কেজিতে ওজন তুলবেন। কারাতেতে মাউনজেরা বর্ণা ৫০ কেজি ওজন শ্রেণিতে ও আল আমিন ইসলাম ৬০ কেজিতে অংশ নেবেন। জিমন্যাস্টিকসে সাদ্দাম হোসেন ফ্লোর এক্সারসাইজ, প্যারালাল বার ও রিংসে অংশ নেবেন।  ইসলামিক সলিডারিটি গেমসে অংশ নিচ্ছে ৫৪টি মুসলিম দেশের ৩০০০ অ্যাথলেট। একেবারে শেষ মুহূর্তে গেমস থেকে নাম প্রত্যাহার করেছে সুদান, লিবিয়া ও কুয়েত। ২২ মে পর্দা নামবে এই গেমসে।
