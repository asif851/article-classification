
হঠাৎ বৃষ্টির হানায় আপাতত বন্ধ রয়েছে চট্টগ্রামে টেস্টের চতুর্থ দিনের শেষ বিকেলের খেলা। বন্ধ হওয়ার আগে অবশ্য পরিস্থিতি পুরোটাই ছিল নিউজিল্যান্ডের অনুকূলে। দ্বিতীয় ইনিংসে দলীয় ৪৯ রানে হামিশ রাদারফোর্ডের উইকেট হারানো কিউইদের সংগ্রহ ১১৭। হাতে ৯ উইকেট রেখে টাইগারদের চেয়ে তারা এগিয়ে ৮৫ রানে। পিটার ফুলটন আর কেন উইলিয়ামসন অবিচ্ছিন্ন ৬৯ রানের জুটি গড়েন। ফুলটন খেলছেন ৪৪ রানে। উইলিয়ামসনের ব্যাট থেকে এসেছে ১৮ রান। এই দুই ব্যাটসম্যান ধীরে-সুস্থেই কিউইদের অভীষ্ট লক্ষ্যের পথে হাঁটাচ্ছেন। বাংলাদেশের কোনো বোলারই তাঁদের কাছে ভয়ংকর কিছু হয়ে ওঠেননি।এর আগে দ্বিতীয় ইনিংসে উদ্বোধনী জুটির যাত্রাটা দীর্ঘ হতে দেননি নাসির হোসেন। নিয়মিত বোলারদের দিয়ে যখন পিটার ফুলটন আর হামিশ রাদারফোর্ডকে বিচ্ছিন্ন করতে পারছিলেন না মুশফিকুর, ঠিক তখনই ডাক পড়ল নাসিরের। প্রথম ইনিংসের মতো এবারও অধিনায়ককে নিরাশ করেননি তিনি। রাদারফোর্ডকে এলবির ফাঁদে ফেলে তুলে নিয়েছেন আরও একটি উইকেট। ৩২ রানে ফিরে গিয়ে রাদারফোর্ডও হয়েছেন কিউইদের শরীরে প্রথম আঘাত।বাংলাদেশের বোলারদের মধ্যে সবচেয়ে খরচে রুবেল হোসেন। তবে এই ইনিংসে মাত্র এক ওভারই বল করতে পেরেছেন তিনি। সেই ওভারেই ১২ রান দিলে তাঁকে আর ব্যবহার করার সাহস পাননি অধিনায়ক মুশফিকুর রহিম।উদ্বোধনী বোলার হিসেবে আক্রমণ শুরু করা রাজ্জাক এখনো পর্যন্ত ৭ ওভারে খরচ করেছেন ১৩ রান। সাকিব, সোহাগ মোটামুটি বল করলেও ভাগ্য তাঁদের সহায় হচ্ছে না। তবে বাজিমাত করেছেন নাসির হোসেন। এই সিরিজ থেকে বোলার হিসেবে তাঁর পুনর্জন্মই হলো, এ কথা বলা যায়ই।
