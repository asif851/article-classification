
লিওনেল মেসি ভোট দেননি ক্রিস্টিয়ানো রোনালদোকে। রোনালদোও ভোট দেননি মেসিকে। এই ধারা অব্যাহত আছে এবারও। ফিফা বর্ষসেরার পুরস্কার এই দুজনের মধ্যেই ভাগাভাগি হয়ে আসছে এক দশক ধরে। কিন্তু যখন এঁরা ভোট দিয়েছেন, সেরা তিনের মধ্যে কখনোই দুজনকে বেছে নেননি।
প্রতিবার ফল ঘোষণার পরপর কে কাকে ভোট দিয়েছেন, এর তালিকা প্রকাশ করে দেয় ফিফা। ফিফার সদস্য প্রতিটি দেশের জাতীয় দলের কোচ, অধিনায়ক ও একজন নির্বাচিত সাংবাদিক এই ভোট দিতে পারেন। রোনালদো পর্তুগালের অধিনায়ক হিসেবে ফিফায় ভোট দিচ্ছেন বেশ কয়েক বছর ধরে। একটু দেরিতে অধিনায়কের বাহুবন্ধনী পেলেও মেসিও ভোট দিয়েছেন বেশ কয়েকবার।
প্রত্যেক ভোটারই সেরা হিসেবে ক্রমান্বয়ে তিনজনকে বেছে নিতে পারেন। রোনালদো এবার তাঁর সেরা তিনটি ভোট দিয়েছেন লুকা মডরিচ, সার্জিও রামোস ও মার্সেলোকে। রিয়াল মাদ্রিদের সতীর্থদের বাইরে কাউকে ভোট দেননি রোনালদো। মেসির তিন ভোট পেয়েছেন যথাক্রমে লুইস সুয়ারেজ, আন্দ্রেস ইনিয়েস্তা ও নেইমার। শেষেরজন ক্লাব বদলালেও মেসি বন্ধুদের মধ্যেই আটকে ছিলেন।
রোনালদো গত মৌসুমটায় যতটা না ব্যক্তিগত, তার চেয়ে দলীয় সাফল্যে বেশি ভাস্বর ছিলেন। চ্যাম্পিয়নস লিগের ইতিহাসে প্রথম দল হিসেবে টানা দুবার এই ট্রফি জিতেছে রিয়াল। সঙ্গে ছিল লিগ শিরোপাও। রোনালদো চ্যাম্পিয়নস লিগের সর্বোচ্চ গোলদাতা হয়েছেন। জাতীয় দলের হয়েও রোনালদো ছিলেন অবিশ্বাস্য। গত বছর ইউরো শিরোপা জিতেছেন পর্তুগালের হয়ে। এ বছরও যদি হিসাব করা হয়, ইউরোপ অঞ্চলের বাছাইপর্বে গোলের পর গোল করে দলকে তুলেছেন বিশ্বকাপে। তবু মেসির মনে হয়নি, রোনালদো সেরা তিনে থাকার যোগ্য।
আবার মেসির ব্যক্তিগত অর্জন ছিল দুর্দান্ত। আরও একটি মৌসুম পার করেছেন ৫০-এর ওপর গোল করে। যদিও দলীয় সাফল্যে শুধু কোপা ডেল রে জিতেছেন। তবু মৌসুমে ৫৪ গোল, পিচিচি ট্রফি, ইউরোপিয়ান গোল্ডেন শু—এর কিছুই রোনালদোকে প্রভাবিত করতে পারেনি সেরা তিনের মধ্যে মেসিকে জায়গা করে দিতে।
নেইমারের অবশ্য ভোট দেওয়ার সুযোগ ছিল না। যে সময় ব্রাজিল ভোট দিয়েছিল, অধিনায়ক ছিলেন দানি আলভেস। তিনি তিনটি ভোট দিয়েছেন যথাক্রমে নেইমার, মেসি ও রোনালদোকে।
