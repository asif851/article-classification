
২০১৪ সালের রূপচাঁদা-প্রথম আলো বর্ষসেরা উদীয়মান খেলোয়াড়ের পুরস্কার পেয়ে কাল তাইজুল ইসলাম বলছিলেন, ‘আমি আরও ভালো করতে চাই।’ সেই ‘ভালো করা’র কাজটা আজই বোধ হয় শুরু করে দিলেন এই বাঁহাতি স্পিনার!এবারের প্রিমিয়ার ক্রিকেট লিগে কেন যেন ‘আসল’ তাইজুলকে দেখা যাচ্ছিল না। বিকেএসপিতে শেখ জামাল ধানমন্ডির বিপক্ষে খোলস থেকে বেরিয়ে এলেন লিজেন্ডস অব রূপগঞ্জের স্পিনার। ১০ ওভারে ২৯ রান দিয়ে তুলে নিয়েছেন ৩ উইকেট। রূপগঞ্জের দুর্দান্ত বোলিংয়ে শেখ জামাল গুটিয়ে গেছে ১৮৪ রানে।চতুর্থ ওভারের প্রথম ও তৃতীয় বলে মাহবুবুল করিম ও মার্শাল আইয়ুবকে বোল্ড করে শেখ জামালকে শুরুতেই বড় ধাক্কা দেন রূপগঞ্জের পেসার আলাউদ্দিন বাবু। ধাক্কা সামলে আব্দুল্লাহ আল মামুনের সঙ্গে তৃতীয় উইকেটে ৫০ ও নাজমুস সাদাতের সঙ্গে চতুর্থ উইকেট জুটিতে ৪৪ রান তোলেন অধিনায়ক মাহমুদউল্লাহ।নাহিদুল ইসলামের এলবিডব্লু  হওয়ার আগে মাহমুদউল্লাহর রান ৩৫। এরপর নাজমুস-সোহাগ গাজীর পঞ্চম উইকেট জুটি শেখ জামালকে বড় স্কোরের আশাই দেখাচ্ছিল। তখনই হন্তারকরূপে আবির্ভূত তাইজুল। দুজনকেই আউট করেন তিনি। শেখ জামালের সর্বোচ্চ ৪১ রান করেছেন নাজমুস।আলাউদ্দিন শুরু করেছিলেন, মাঝের অংশ ধসিয়ে দিয়েছেন তাইজুল আর শেখ জামালের লেজ মুড়ে দিয়েছেন আরেক বাঁহাতি স্পিনার মুরাদ খান, ৪৮ রানে নিয়েছেন ৩ উইকেট।নিয়মিত অধিনায়ক মোশাররফ হোসেন ১ ম্যাচ নিষিদ্ধ থাকায় আজ রূপগঞ্জের নেতৃত্ব দিচ্ছেন আসিফ আহমেদ।
