
বিশ্বকাপের আনুষ্ঠানিকতায় পা দিল বাংলাদেশ। আজ হয়ে গেল মাশরাফি বিন মুর্তজার সংবাদ সম্মেলন ও অন্য খেলোয়াড়দের উন্মুক্ত মিডিয়া সেশন। বাংলাদেশ অধিনায়ক জানালেন, বিশ্বকাপে ভালো করার দারুণ সুযোগ আছে দলের।
যদিও এবার বাংলাদেশ দলটা অনেকটাই তারুণ্য-নির্ভর। নয়জন খেলোয়াড় খেলতে যাচ্ছেন প্রথমবারের মতো বিশ্বকাপে। তবে সিনিয়র খেলোয়াড়দের সঙ্গে তরুণদের সমন্বয়টা ভালো হলে দারুণ কিছুই হবে বলে আশাবাদ মাশরাফির, ‘এটা হয়তো কঠিন হতে পারে। তবে আমাদের তরুণ খেলোয়াড়েরা অসাধারণ! প্রচুর আন্তর্জাতিক ক্রিকেট না খেললেও দারুণ কিছু অভিজ্ঞতা রয়েছে। আশা করছি, দ্রুত তারা ভালো করতে পারবে। মুশফিক, তামিম, সাকিব, মাহমুদউল্লাহ ও নাসিরের মতো কিছু অভিজ্ঞ খেলোয়াড় আমাদের আছে। যদি অভিজ্ঞরা নিজেদের সেরাটা দিতে পারে আর তরুণেরা প্রয়োজনীয় সহায়তা করতে পারে, তাহলে অামাদের জন্য ভালো কিছুই অপেক্ষা করছে।’বিশ্বকাপে বাংলাদেশ পড়েছে কঠিন গ্রুপে। গ্রুপ ‘এ’-তে রয়েছে দুই আয়োজকসহ শ্রীলঙ্কা, ইংল্যান্ডের মতো শক্তিশালী দল। যদিও দেশ ছাড়ার আগে অধিনায়ক-কোচসহ অধিকাংশ খেলোয়াড় জানিয়েছিলেন, দ্বিতীয় রাউন্ডে যাওয়াই বাংলাদেশের মূল লক্ষ্য। পূরণ হবে তো সে লক্ষ্য? বাস্তবতার জমিনেই পা রেখে আজ মাশরাফি বললেন, ‘সবাই আশা করছে আমরা দ্বিতীয় রাউন্ডে যাব। সত্যি বলতে কি, এটা খুবই কঠিন। এ জন্য আমাদের আফগানিস্তান ও স্কটল্যান্ডের সঙ্গে বড় দুটি দলকে হারাতে হবে। আমরা এ কন্ডিশনের সঙ্গে অভ্যস্ত নই। তবে চেষ্টা করছি, কন্ডিশনের সঙ্গে মানিয়ে নিতে। আমরা কাউকে টার্গেট করতে চাই না। এতে নিজেদের ওপর চাপ তৈরি করবে। প্রতিটি ম্যাচ ধরে অামরা খেলতে চাই। আশা করি ভালো করতে পারব।’ কন্ডিশনের সঙ্গে মানিয়ে নিতে দুই সপ্তাহ আগে অস্ট্রেলিয়ায় পা রেখেছে বাংলাদেশ। এরপর দুটি আন-অফিশিয়াল প্রস্তুতি ম্যাচে হেরে চিন্তার ভাঁজ বাড়িয়েছে মাশরাফির দল। বাংলাদেশ অধিনায়ক অবশ্য এসব ভাবনায় আনতে চান না; বরং ঘরের মাঠে জিম্বাবুয়েকে ধবলধোলাইয়ের সুখস্মৃতি নিয়ে বিশ্বকাপে দারুণ কিছু করতে চান, ‘গত দুই মাস আমরা খুব বেশি ক্রিকেট খেলিনি। তবে তার আগে জিম্বাবুয়েকে ৫-০ ব্যবধানে হারিয়েছি। এ ছাড়া ঘরোয়া ক্রিকেটেও দারুণ সময় পার করেছে খেলোয়াড়েরা। গত দুই সপ্তাহ ব্রিসবেনে অনুশীলন করেছি। দুটো প্রস্তুতি ম্যাচ খেলেছি। সিডনিতে আরও দুটো প্রস্তুতি ম্যাচ আছে। আশা করি, দ্রুতই কন্ডিশনের সঙ্গে মানিয়ে নিয়ে বিশ্বকাপে আমরা সেরাটাই দিতে পারব।’
