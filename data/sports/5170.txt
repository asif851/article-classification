
ঢাকা টেস্টে হারের পর স্টিভেন স্মিথের মুখটা যেমন ভার দেখা গিয়েছিল, আজ একটু পরিবর্তন দেখা গেল। তিন দিনের বিরতিতে বেশ সতেজ অস্ট্রেলিয়া অধিনায়ক। তবে মাথার ওপর জেঁকে বসা চাপ সরাতে পারছেন কোথায়? 
‘আন্তর্জাতিক ক্রিকেটে সব সময়ই চাপ থাকবে, স্কোর লাইন কত, সেটা ব্যাপার নয়। এটা ঠিক, আমরা ১-০ ব্যবধানে পিছিয়ে আছি। সিরিজে ফিরতে হলে এই টেস্টটা জিততে হবে। আমাদের এগিয়ে যেতে হবে। গত সপ্তাহে যা খেলেছি, তার চেয়ে ভালো খেলতে হবে। গত সপ্তাহে দুর্দান্ত খেলার পর অবশ্যই বাংলাদেশের আত্মবিশ্বাস তুঙ্গে’, সংবাদ সম্মেলনের শুরুতে চাপটা যেন হালকা করতে চাইলেন স্মিথ।কিন্তু সেটি চাইলেই যে হচ্ছে না। বাংলাদেশের কাছে প্রথমবারের মতো ধবলধোলাইয়ের আশঙ্কায় অস্ট্রেলিয়া। সিরিজ জেতার সম্ভাবনা তো নেই-ই, কীভাবে সিরিজটা বাঁচানো যায়, সেই চিন্তায় ঘুম হারাম অস্ট্রেলীয় টিম ম্যানেজমেন্টের! সাধারণত টেস্টের আগের দিনই দল দিয়ে দেয় অস্ট্রেলিয়া। ঢাকা টেস্টের আগেও তারা দিয়েছিল। কিন্তু ওই টেস্টে হারের পর চট্টগ্রামে একাদশ নিয়ে ভীষণ দ্বিধায় অস্ট্রেলিয়া। নাথান লায়ন-অ্যাশটন অ্যাগার-স্টিভ ও’কিফকে নিয়ে তিন স্পিনারই খেলছেন কি না, উইকেটের পেছনে ম্যাথু ওয়েড থাকবেন তো? নাকি পিটার হ্যান্ডসকম্ব গ্লাভস তুলে নেবেন, তিনে উসমান খাজাই থাকছেন—এ রকম নানা সমীকরণ মেলাতে হচ্ছে অস্ট্রেলিয়াকে। এমন অভিজ্ঞতা অস্ট্রেলিয়ার সর্বশেষ কবে হয়েছে?চট্টগ্রাম টেস্টের আগে একাদশ নিয়ে স্টিভ স্মিথ শুধু এতটুকু বলতে পারলেন, ‘আমরা সবকিছু নিয়েই আলোচনা করেছি। তবে টসের আগ পর্যন্ত নাম বলতে পারছি না। উইকেট আরেকবার দেখতে হবে। এই মুহূর্তে উইকেট কাভারে ঢাকা। বৃষ্টি হচ্ছে। একাদশ তৈরির সুযোগ তাই তৈরি হয়নি।’
