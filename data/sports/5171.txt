
অন্য সব ছেলেমেয়ের মতো ম্যাগালি গঞ্জালেজেরও ইচ্ছা করে খেলতে, বেড়াতে, স্কুলে যেতে। কিন্তু পারে না। তার শরীর সায় দেয় না যে! বিরল এক রোগ কৈশোরেই তাকে যেন পরিণত করেছে ৯০ বছরের বৃদ্ধায়। অথচ গত সপ্তাহেই মাত্র ১৫তম জন্মদিনটা পালন করল বাবা-মায়ের আদরের ম্যাগি।জন্মের পর প্রথম কয়েক মাস অন্য সব স্বাভাবিক শিশুর মতোই ছিল ম্যাগি। কিন্তু হঠাৎ করেই জেনেটিক সমস্যাজনিত রোগটি ধরা পড়ে কলম্বিয়ান এই মেয়েটির শরীরে। চিকিৎসকেরা জানিয়ে দেন, ধীরে ধীরে ম্যাগালি গঞ্জালেজের শরীরের অঙ্গপ্রত্যঙ্গগুলো থুত্থুড়ে বুড়ো মানুষের মতো হয়ে যাবে। তারপর একদিন আর তার ঘুম ভাঙবে না। চিকিৎসা নেই এ রোগের। সেই থেকে নিষ্ঠুর বাস্তবতা মেনে নিয়েই ম্যাগি ও তার বাবা মায়ের অপেক্ষা চলছে।কলম্বিয়ান সংবাদমাধ্যমে ঘটনাটি প্রকাশিত হওয়ার পর সেটি নাড়া দিয়েছে রিয়াল মাদ্রিদের কলম্বিয়ান তারকা হামেস রদ্রিগেজকেও। চিকিৎসকেরা যেখানে নিরুপায়, সেখানে খুব বেশি কিছু করার নেই রদ্রিগেজেরও। তবু মেয়েটির মুখে হাসি ফোটাতে এগিয়ে এসেছেন তিনি। ১৫তম জন্মদিনে ম্যাগিকে পাঠিয়েছেন একটি ভিডিও বার্তা। বলেছেন, ‘হাই ম্যাগি! তোমার জন্য আমার এই বিশেষ বার্তা। আমি জানি আজ তোমার জন্মদিন। আমি তোমাকে জন্মদিনের শুভেচ্ছা জানাচ্ছি, চাই এমন আরও অনেকগুলো জন্মদিন আসুক তোমার জীবনে। ঈশ্বর তোমার মঙ্গল করুন। আশা করি আমাদের খুব শিগগির দেখা হবে।’নিজে কথা বলতে না পারলেও অন্যদের কথা বুঝতে পারে ম্যাগি। রদ্রিগেজের ভিডিও বার্তাটি পেয়ে মেয়েটির আনন্দ যেন আর ধরে না। ১৫তম জন্মদিনের সেরা উপহারটাই যেন পেয়েছে সে। ডেইলি মেইল।
