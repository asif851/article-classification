
আগামী মার্চে শ্রীলঙ্কায় ত্রিদেশীয় সিরিজ খেলবে বাংলাদেশ, খবরটা কাল আনুষ্ঠানিকভাবে জানিয়েছে শ্রীলঙ্কা ক্রিকেট (এসএলসি)। আজ বিসিবি জানিয়েছে, জানুয়ারিতেও আরেকটা ত্রিদেশীয় সিরিজ খেলবে বাংলাদেশ। তবে সেটি হবে দেশের মাঠে। 
শ্রীলঙ্কায় যে ত্রিদেশীয় সিরিজটা খেলবে বাংলাদেশ, সেটি হবে টি-টোয়েন্টি সংস্করণে। আর জানুয়ারিতে শ্রীলঙ্কা ও জিম্বাবুয়েকে নিয়ে বাংলাদেশে হবে ত্রিদেশীয় ওয়ানডে সিরিজ। যদিও এ সিরিজ নিয়ে কথাবার্তা অনেক আগ থেকেই শোনা যাচ্ছিল। বিসিবির পরিচালনা বিভাগের প্রধান আকরাম খান আজ জানিয়েছেন, জানুয়ারির দ্বিতীয় সপ্তাহে শুরু হবে এই সিরিজ। সিলেট আন্তর্জাতিক ক্রিকেট স্টেডিয়ামে শুরু হতে পারে সিরিজটা। তবে মাঠ, সূচি নিয়ে এখনো চূড়ান্ত সিদ্ধান্ত হয়নি বলে জানিয়েছেন আকরাম, ‘সিলেটে ভালো সম্ভাবনা আছে খেলা হওয়ার। যেহেতু এবার ওদের আয়োজন ভালো (বিপিএলে)। ভেন্যু-দর্শক-অবকাঠামো সবই ভালো। আন্তর্জাতিক ম্যাচ ওদের পাওনা। আলোচনা চলছে, চূড়ান্ত হলে জানিয়ে দেওয়া হবে।’ ত্রিদেশীয় সিরিজের পর শ্রীলঙ্কার বিপক্ষে দেশের মাঠে দ্বিপক্ষীয় টি-টোয়েন্টি ও টেস্ট সিরিজও খেলবে বাংলাদেশ। এ বছরের মতো আগামী বছরের প্রথম তিন মাস ভীষণ ব্যস্ততায় কাটবে বাংলাদেশ দলের।
